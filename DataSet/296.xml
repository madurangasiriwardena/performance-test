<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2014</year>
      <month>04</month>
      <day>06</day>
    </date>
    <link>http://www.silumina.lk/2014/04/06/_art.asp?fn=ay1404062</link>
    <topic>එයාර් ලංකා මොනරා වෙනස් කිරීමේ දුක මැරෙන තුරු තියේවි</topic>
    <author>ඉනෝකා සමරවික්‍රම</author>
    <content>ශාන්ත සපරමාදුතිස්පස් වසරකට පෙර එයාර් ලංකා ගුවන් සේවාවේ මොනරා ලකුණ ඇන්දේ ඔහුය. ඒ මොනරා ලෝකය වටේම ගියේය. එදා මොනරා ඇඳි ඔහුට ලැබුණ තෑග්ග වුණේ එංගලන්තයේ මසක සවාරියකි.කලකට පසු ඒ මොනරා වෙනස් විය. අපේ නිර්මාණ ශිල්පියා එයින් අතිශය කනගාටුවට පත්වූයේය. එහෙත් ඔහු බොහෝ දිගු ගමනක් ගියේය. ලාංඡන පමණක් නොව බොහෝ වෙළෙඳ දැන්වීම් ද නිර්මාණය කළේය. බොහෝ ව්‍යාපාරවල ආරම්භක ලාංඡන නිර්මාණකරු ඔහුය. ඔහුගේ නිර්මාණ අද ද මෙරට ඉතා ජනප්‍රියය. දැන්වීම් කලාවේ දැවැන්තයකු වන ඔහු ශාන්ත සපරමාදු ය.කුඩා කාලයේ සිට චින්‍ර අඳින්න දස්සකම් පෙන්වපු මම චිත්‍ර අඳින දෙස මගෙ තාත්තා බලාගෙන හිටියේ බොහෝම ආශාවෙන්. මගෙ අම්මා රානි සපරමාදු. තාත්තා සිරිල් සපරමාදු. තාත්තාට ඕන වුණෙ මගේ හැකියාවන් වඩාත් හොඳින් දියුණු කරන්න. අද මගේ තාත්තා ජීවතුන් අතර නැහැ. නමුත් ඔහු කොහේ හෝ සිට මා ලබා ඇති ප්‍රගතිය දෙස බලා සිටිනවා ඇති කියලා මං හිතනවා. මම හැම විටම කැමැති මම කරපු දේ පිළිබඳව කතා කරනවට වඩා මට ඉදිරියට කරන්නට තිබෙන දේ පිළිබඳව කතා කරන්නයි.”දැන්වීම් ‍ක්ෂේත්‍රයේ මෙන්ම ලාංඡන ලෝකයේ දැවැන්තයෙකු වන ඔහු විසින් කළ නිර්මාණ බොහෝය. එදා මෙදාතුර ඔහු විසින් කරන ලද ලාංඡන සෑම එකක්ම පාහේ ජනතා මතකයේ රැඳී ඇත්තේය.කොමර්ෂල් බැංකුව, සෙලාන් බැංකුව, සණස බැංකුව, මංචි බිස්කට්, ස්වර්ණවාහිනි, බ්‍රවුන් සමූහ ව්‍යාපාරය, ලිට්ල් ලයන්, රොබියලැක්, නිපොලැක්, කොත්මලේ, කිස්ට්, ටර්කි ඔයිල් ආදි වූ වෙළෙඳ ලාංඡන බොහොමයක් නිම වී ඇත්තේ ඔහුගේ අතිනි.වසර තිස් පහක් යනු සුළුපටු කාල පරාසයක් නොවේ. අතීතයේ දවසක ඔහුගේ ගමන් මඟ අලුත් කළේ ඔහු පිළිබඳ කවුරුත් කතාබහ කරන්නට ඉදිරිපත් වූයේ එම ලාංඡනයත් සමඟය. එය නම් එයාර් ලංකා ගුවන් සමාගම වෙනුවෙන් ඔහු ඇඳි මොනර ලාංඡනයයි.“මම එම ලාංඡනය ඇන්දේ තරගයක් සඳහා. ඒ එයාර් ලංකා ගුවන් සේවාවට ලාංඡනයක් තෝරා ගැනීම සඳහා වූ තරගයයි. තරගය සඳහා ලාංඡන තුන්දහසක් පමණ ලැබී තිබෙනවා. ඒ අතරින් තමයි මට අවස්ථාව ලැබුණේ. මගේ ලාංඡනය පළමු තැනට තේරීම නිමිත්තෙන් ලැබුණ තෑග්ග තමයි සියලු වියදම් සහිතව මාසයක කාලයක් එංගලන්ත සංචාරයක් ලැබීම.එංගලන්තයට ගිය ගමනේදී මට තවත් බොහෝ දේ ඉගෙන ගැනීමට ලැබුණා. මම මේ ලාංඡනය සඳහා මොනරා නිර්මාණය කිරීමේදී වඩාත්ම සැලකිල්ලක් දැක්වූවා. මම මොනරා නිර්මාණය කළේ ගුවන් යානයේ ගමනත් සමගම මොනරත් යන විදිහට. ඉදිරියට යන ආකාරයට.ලාංඡන නිර්මාණයේදී මොනරාගේ පිහාටු පහ යෙදුවේ පංචශීලය මුල්තැන දෙමින්. මොනරාගේ හිස මුදුනේ පිල් තුන යෙදුවේ ත්‍රිවිධ රත්නය සිහිපත් කරලා. එයාර් ලංකා ගුවන් සේවාව වෙනුවෙන් ලාංඡනය නිර්මාණය කිරීමේදී මුලින්ම හිතට ආවේ දඬුමොනරයයි. රාමායනයේදී රාවණා ලී වලින් හැදු දඬු මොනරා යානය මගේ මතකයට ආවා. මේ සියලු සිතුවිලි එකට එකතු වී තමයි මොනරා ගොඩ නැඟුණේ.මට මතකයි එක් විදේශීය සංචාරයකදී ඇමෙරිකාවේ ගුවන් තොටුපළක නවතා තිබු එයාර් ලංකා ගුවන් යානයක සිටි මොනර ලාංඡනය දුටුවම මට පුදුම සතුටක් දැනුණා. බොහෝ රටවල ගුවන් සමාගම්වල නිල ලාංඡනය කුරුල්ලෙක්. නමුත් මං හිතනවා එදා අපේ මොනරා තරම් මේ කිසි කුරුල්ලෙක්ගේ රුවක් පැහැදිලි නැහැ කියලා.නමුත් මීට කලකට පෙර මේ මොනර ලාංඡනය වෙනස් වුණා. අලුත් ලාංඡනය දුටුවාම මගේ හිතට පුදුමාකාර දුකක් දැනුණේ. මං මැරෙනතුරු ඒ කනගාටුව මගෙ හිතෙන් නැති වෙන්නෙ නැහැ.” ශාන්ත පවසන්නේ බොහෝ කනගාටුවෙනි.වසර තිස් හතකට පෙර එයාර් ලංකා මොනර ලාංඡනය ඇඳ එංගලන්තයට සවාරියක් යාමට අපේ ශාන්තට වාසනාව ලැබුණ ද; නව ලාංඡනය ඇඳීම සඳහා බොහෝ වියදම් දරා නිර්මාණ ශිල්පියකු ගෙන්වා ගෙන ඇත්තේ එංගලන්තයෙන් බව ශාන්ත කියයි.ග්‍රාන්ට් දැන්වීම් ආයතනයෙන් වෘත්තිය ජීවිතය ඇරැඹි ශාන්ත ඉන් පසුව සෙලින්කෝ සමූහ ව්‍යාපාරයට අයත්ව තිබු ග්‍රේස් දැන්වීම් අංශයට සම්බන්ධ වූයේය. එහි කළමනාකාර අධ්‍යක්ෂ වශයෙන් බොහෝ කාලයක් කටයුතු කළ ඔහු ඒ කාලය තුළ සෙලින්කෝ සමූහ ව්‍යාපාරයේ බොහෝ ව්‍යාපාරවලට ලාංඡන නිර්මාණය කළේය.මට මතක හැටියට මම සෙලින්කෝ ආයතනයට සම්බන්ධව ලාංඡන දෙසීය පනහකට වැඩි සංඛ්‍යාවක් ඇඳලා ඇති. සෙලාන් බැංකුව ආරම්භ කිරීමට යාමේදී සෙලින්කෝ ව්‍යාපාරයේ නිර්මාතෘ ලලිත් කොතලාවල මහත්මයා මට කිව්වා ‘ඔහුට අවශ්‍ය හදවතක් ඇති බැංකුවක් රට තුළ ඇති කරන්න’ කියලා. ඒ නිසා එයට හොඳ ලාංඡනයක් අවශ්‍ය බව කිව්වා. ඊට පස්සේ තමයි මම ඉංග්‍රීසි S අකුරු දෙකක් එකට එකතු කරලා හදවතක් හැඩයට ගත්තේ. සෙලාන් බැංකුවේ එම ලාංඡනය නිර්මාණය කිරීමෙන් පසුව මම මෙහෙම වාක්‍යයක් යෙදුවා.‘සුහද හදක් ඇති දේශීය බැංකුව’ඔහු කලක් සෙලින්කෝ සමූහ ව්‍යාපාරය සමඟ එකට බැඳී කටයුතු කළේය. නමුත් ඔහු මීට අවුරුදු ගණනකට පෙර එම ආයතනයෙන් ඉවත් වුණේ අනාගත අරමුණක් ඇතිවය.ඇත්තටම මට ඕන වුණේ මගේ පුතාලා දෙන්නට මේ දැන්වීම් කලාව උගන්නන්න. මට අවශ්‍ය වුණේ පුනිත් හා විශ්වජිත් පුතාලා දෙන්න මේ ආයතනය කරගෙන යනවා දකින්න. මගේ ඒ බලාපොරොත්තුව දැන් ඉටුවී තිබෙනවා. මම සෙලින්කෝ ආයතනයෙන් ඉවත් වෙද්දි එහි සභාපති ලලිත් කොතලාවල මහත්මයා මට දුන්න තෑග්ග තමයි ග්‍රේස් දැන්වීම් ආයතනය. එදා ඒක අයත්ව තිබුණේ සෙලින්කෝ සමූහ ව්‍යාපාරයට.”ගෙවී ගිය කාලය තුළ ඔහු බොහෝ වෙළෙඳ ලාංඡන නිර්මාණය කෙළේය. අද රටේ ප්‍රසිද්ධ බොහෝ ආයතනවල ලාංඡන නිමැවුම්කරු ඔහුය. ඔහුට ඔහුගේම ක්‍රමවේදයක් ඇත.බොහෝ ආයතන ප්‍රධානින් ඔවුන්ගේ ආයතන ආරම්භ කිරීමට පෙර ලාංඡන නිර්මාණය සඳහා මා සමඟ කතාබහ කරනවා. ඔවුන් ඔවුන්ට අවශ්‍ය අදහස දෙනවා. මම ලාංඡන නිර්මාණයේදී බොහෝ විට ඔවුන්ගේ අදහස අනුව එක් ලාංඡනයකුත් මගේ අදහස අනුව තවත් ලාංඡනයකුත් අඳිනවා. බොහෝ විට මේ ලාංඡන දුටුවාම ඒ ආයතන ප්‍රධානීන් එක්කෝ ඒ දෙකෙන් එකක් තේරිමට මට පවරනවා. එහෙම නැත්නම් මං ඇඳපු ලාංඡනය ඔවුන් තෝරා ගන්නවා.මට මතකයි ස්වර්ණවාහිනි රූපවාහිනි ආයතන ආරම්භ කිරීමට පෙර ආචාර්ය සෝමා එදිරිසිංහ මහත්මියයි, එවකට අධ්‍යක්ෂ හැටියට කටයුතු කළ අභාවප්‍රාප්ත එච්. ඩී. ප්‍රේමරත්න මහත්මයයි මට ඔවුන්ගේ අවශ්‍යතාව කිව්වා. අධ්‍යක්ෂ මණ්ඩලයට උවමනා වී තිබුණේ කතරගම කඳසුරිඳුන්ගේ මොනරා, ලාංඡනය සඳහා යොදා ගැනීමට. මම ඔවුන්ගේ අදහස්වලට ගැළපෙන්න ස්වර්ණවාහිනි රූපවාහිනි නාළිකාවේ ලාංඡනය නිර්මාණය කළා.”ඔහු අතීතයේ කළ නිර්මාණ බොහෝය. ඒ අතරින් අප ඔබට කිව්වේ අපේ මතකයේ රැඳී ඇති නිර්මාණ කිහිපයක් පමණි. නමුත් අද ව්‍යාපාරික ලෝකය දෙස බැලු විට ඔහු විසින් නිර්මාණය කළ ලාංඡන සිය ගණනකටත් වඩා අපට සොයා ගැනීමට පුළුවන.ඔහු ඒ සියලු ලාංඡන අඳින්නේ අතිනි. ඔහු පරිගණකය යොදා ගන්නේ ආධාරකයක් ලෙසින් පමණක් වීම විශේෂිතය. ලාංඡන නිර්මාණය පමණක් නොව රූපවාහිනි ගුවන් විදුලි දැන්වීම් ද ඔහු විසින් නිර්මාණය කරන්නේය. එහෙත් ඔහු මේවාට තනි අයිතියක් කියන්නේ නැත. ඔහු එදෙස බලන්නේ සාමූහික නිර්මාණයක් දෙස බලන අයුරිනි.“මගේ පුතාලා දෙන්නම දැන්වීම් කරණයේ නියැළෙනවා. අද ගුවන් විදුලි රූපවාහිනී දැන්වීම් කරන්නේ ඔවුන්. මෙතරම් නිර්මාණ කාර්යයක් කිරීමට තරම් මට මානසික නිදහසක් ලැබුණේ මගේ බිරිය අනුලාගෙන්.”ඔහු ඒ සියලු දැන්වීම් කලාවන් ගෙන් මිදුණු විට මූර්ති ශිල්පියකු මෙන්ම ඡායාරූප ශිල්පියකු ලෙස ද පෙරමුණ ගෙන සිටී. ශාන්ත එක්දහස් නවසිය අනූපහ වසරේදී හොඳම නළුවාට හිමි සරසවි සම්මානයෙන් පිදුම් ලැබුවේය. ඒ නොමියෙන් මිනිසුන් චිත්‍රපටයේ ප්‍රභාකරන්ගේ චරිතය රඟපෑම වෙනුවෙනි. එතැනින් ඔහුගේ රඟපෑම අවසන් වූයේ නැත. ඉන් පසුව ද ඔහු චිත්‍රපට කිහිපයකම රඟපෑවේය.අද වන විට දැන්වීම් ක්ෂේත්‍රයේ මෙන්ම ලාංඡන නිර්මාණකරණයේ නොමැකෙන නාමයක් තබා ඇති ඔහු ඇසුරේ ගුරුහරුකම් ලැබු නිර්මාණ ශිල්පීන් ද බොහෝය. වසර ගණනාවක සොඳුරු නිර්මාණ දිවියක් ඇතුළත් අතීතයකට හිමිකම් කීව ද ඔහු විටෙක සිතෙන් තැවෙයි. ඒ තම නිර්මාණයට වූ නොසලකා හැරීම වෙනුවෙන්ය.“එදා එයාර් ලංකා මොනරා අඳින්න මට හුඟක් අමාරු වුණා. මට තේමාවක් තිබුණා. නමුත් මං ඒ ලාංඡනය සාර්ථකව ඇන්දා. එය හොඳම නිර්මාණය හැටියට තේරුණා. මං හුඟක් ජනප්‍රිය වුණා. නමුත් එදා ඇඳපු නිර්මාණයට අසාධාරණයක් සිදුවුණේ එම නිර්මාණයේ නිර්මාණකරු ජීවතුන් අතර සිටිද්දීමයි. නිර්මාණකරු ජීවතුන් අතර ඉන්දැද්දි ලාංඡනය නැවත ඇන්දුවේ පිටරැටියෙකු ලව්වා. මගේ මරණය දක්වාම ඒ ගැන ඇතිවුණ කනගාටුව නැතිවෙන්නේ නැහැ.”ඉනෝකා සමරවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>06</day>
    </date>
    <link>http://www.silumina.lk/2014/04/06/_art.asp?fn=ay1404063</link>
    <topic>ජය පැරදුම</topic>
    <author/>
    <content>“ජීවිතයේදී කවදා හෝ කොතනකදී හෝ වැරදුණ විටකදී හෝ පැරදුණ විටකදී හෝ තනිවුන විටෙක එක වරක් මා අමතා බලන්න.”එහෙම ලිව්ව කොළ කෑල්ලක් ඇගෙ අතට ලැබෙන්නට සලස්වල මා ඇගෙන් සමුගත්තෙ ඇයට මගෙන් වෙන්වෙන්න උවමනාව තිබුණ හින්ද. ඒ මීට අවුරුදු පහකට උඩදි. නොනැවතී නාද වෙන මගේ දුරකථනයේ තිබුණේ මට නුපුරුදු අංකයක්.“හලෝ කව්ද ඔයා?”“පුදුමයි මම හිතේ හෝදිසියට අංකය හොයා ගත්තෙ. අවුරුදු පහක් ගිහිල්ලත් ඔයාගෙ සිම් එක වෙනස් වෙලා නැහැනේ.”“ආ සුද්දි ඔයානෙ මේ. මොකද මේ අවුරුදු පහකට හයකට පස්සෙ මාව මතක් වුණේ. සිම් එක වගෙම මමත් වෙනස් වෙලා නෑ. ඔයාගේ අංකය නම් වෙනස් වෙලා.”“ඔයාගේ අර කොළ කෑල්ල මට අද මතක් වුණේ.”“ආ ඒකද මට මතකයි. ඔයාට වැරදුණාද? පැරදුණාද? තනිවුණාද ජීවිතයේ.”“ඔයාව මඟ හැරිය දා ඉඳන් මට වැරදුණා.”“වැරැදි නිවැරැදි කර නැවත ලියන්න. ඉස්සර ඉස්කෝලෙදි ටීචර් අපිට කිව්ව මතක නැද්ද?”“බෑනෙ, හැමෝටම වැරදුණ තැන පැරදුණ තැන මම ඉන්නෙ. මෙතැනට ආව කෙනෙක් දිනුවේ කලාතුරකින්. මම ඔයාව මඟ හැරියෙ මට මෙතනට එන්න වේවි කියන ලකුණු පහළ වෙනකොට. ජයග්‍රහණයෙදි සතුට බෙදාගෙන මා වටා හිටිය අය දැන් මා වටා නැහැ. මම තනිවෙලා. ජීවිතය සැණකෙළියක් සුන්දර ලෝකයක් කියල හිතන අයට ජීවිතයෙ යථාර්ථය දකින්න නම් මෙතන දවසක් දෙකක් ඇවිල්ල බලන්න ඕන. කැමති නම් එන්න මාව බලල යන්න.“කොහාට සුද්දි කියන්න.”“මහරගම කැන්සර් හොස්පිටල් එකට”“අනිවාර්යෙන් එනවා. ජීවිතය කියන එක අද කාගෙත් අස්ථිර දෙයක්. ඔයා මගේ කර ගත්තොත් ඒක මගෙත් ඔයාගෙත් ජයග්‍රහණයක්. කැන්සර් එක සමහරවිට පරදින්න පුළුවන්.”ගම්පහ සිරි පෙරේරා කහවල**********************************ඔබ දන්නවා නම්... ඔබ වෙනුවෙන් සිත හැඬූ තරම්... හිතේ පිපුණ මල් හීන බොඳ වෙලා සිතට වේදනා දුන්නු තරම්... දැනුණ වේදනාව කාට කියන්නද රත්තරන්, පිරිමි අපට අඬන්නත් තහනම්... මම තරහ නෑ, හැමදාම බලන් ඉන්නම්... ආය ආවෙ නැතත් කමක් නෑ මාව එපා නම්... තරහක් නම් නෑ, ආදරය මිසක්... හිතන්නවත් එපා මාව අමතක කරන්න නම්... ඇත්තටම මට ආදරෙයි නම්...ක්‍රිෂාන්**********************************මුතු මැණික් තිබේ මගෙ රට තුළබබළන්න ඇන්තූරියන් ඕකිඩ් බාබටන් වෙයි පිරිඉතිරෙන්න අපි දිරිගනිමු අපෙ ගාමන්ට් සැමරැකගන්න සමගිව කරමු වැඩ අපි මේ රටගොඩගන්නලොව මගෙ රටය අගනාමුතුඇටය උතුම් ජීවන මග අපගේගොවිතැනය දස්කම් පාන විටදී ඇතිවෙයිකුතුහලය මෙහි ඇති රහස අදහනබුදු දහමමයමුල්ලේරියාවආරියවංශ පෙරේරා**********************************නිල්වන් දිගු දෑසින් සිනහ පාන සඳවතියේ දිගු වරලස හෙළා දමා තාලෙට යන සඳවතියේ ම‍ෙග් සිතට ආල හැඟුම් එකතු කරපු සඳවතියේ පුරා පෝයදාට පෙනෙයි ඔබෙ ලස්සන සඳවතියේ  කඩවත සුජාතා ගුණවර්ධන**********************************පිපෙන වනමල් සැලෙන සුපවන ගලන ගංදිය දිලෙන කෙත්වතු පසක් කරලයි ජීවිතය යනු හුස්ම ගැනීමම පමණක් නොවන වග  මිනුවන්ගොඩධාරිකා පතිරණ**********************************සැඳෑ සඳ ඔබ මිලින වූ සිත විකසිත කරනා පරව ගියපු මල් යළි ඇහැරවනා සීත දනව්වේ සිසිලස නිවනා සැඳෑ සදයි ඔබ කුල්මත් කරනා තරු බබළන්නට ආලෝකය දී අහස් තලය ආලෝක කරවනා සැඳෑ සදයි ඔබ අහසේ සරනා තුරු හිස් මුදුනේ ඔබෙ මුව මඬලේ ආලෝකය විත් පොපියන කැල්මන් රාත්‍රියට අරුතක් දුන් විලසින් විහිදේ දසතම සොමි සඳ මනරම්දළුවකොටුවමලිති මලවිආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>06</day>
    </date>
    <link>http://www.silumina.lk/2014/04/06/_art.asp?fn=ay1404066</link>
    <topic>සමාගම් දෙකක කොටස් අලෙවිය කෝටිය පනී</topic>
    <author>තාරක වික්‍රමසේකර</author>
    <content>කොටස් වෙළෙඳපොළ ගනුදෙනු පසුගිය සතියේ දැක්වුණේ 3717 ක් ලෙසිනි. ආරම්භක සඳුදා වෙළෙඳපොළ ගනුදෙනු 4766 ක් දක්වා ඉහළ ගියේය.මිලියනය ඉක්මවා කොටස් අලෙවි වූ සමාගම් ගණන 4 ක් ලෙස දැක්වුණි. නවලෝක (1177990) ජනශක්ති ඉන්ෂුවරන්ස් (3037723) පීසීඑම් හෝල්ඩින්ග්ස් (2290260) පිරමල් ග්ලාස් (1171562) එසේ මිලියනය ඉක්මවා කොටස් අලෙවි වූ සමාගම්ය. දිනයේ මිල ඉහළ ගිය සමාගම් අතර සමාගම් එතරම් කැපී නොපෙනුණ අතර සෙලිසින්ග් සමාගමේ කොටසක් රුපියල් 102.00 කින් ඉහළ ගියේය. එනමුත් අලෙවි වූයේ සමාගමේ කොටස් 37 ක් පමණි.මිල පහළ යාම් අතරින් ආර්පිකෝ (9.10), සෙලින්කෝ ඉන්ෂුවරන්ස් ඡන්ද බලය රහිත (1240) කැපී පෙනුණි. ලංකා අශොක් ලේලන්ඩ් කොටසක මිල රුපියල් 207.00 කින් පහළ ගිය ද අලෙවි වූයේ සමාගමේ කොටස් 19 ක් පමණි.අඟහරුවාදා එනම් අප්‍රේල් 01 වැනිදා ගනුදෙනු යළි පහළ ගියේය. ඒ ගනුදෙනු සංඛ්‍යාව 3730 ක් දක්වා පහළ යමිනි.දිනයේ මිලියනය ඉක්මවා කොටස් අලෙවි වූයේ පිරමල් ග්ලාස් (1196689) සමාගමේ පමණි. දිනයේ මිල ඉහළ යාමෙන් කැපී පෙනුණේ ෂර්ලිමාර් සමාගමයි. පෙර දිනයේ රුපියල් 1250.00 ක්වූ සමාගමේ කොටසක මිල එදින රුපියල් 1400.00 ක් දක්වා ඉහළ ගියේය. ඒ පෙර දිනට සාපේක්ෂව රුපියල් 150.00 ක මිල ඉහළ යාමකි.සිලෝන් ප්‍රින්ටර්ස් සමාගමේ කොටසක මිල රුපියල් 100 කින් පහළ ගියද අලෙවි වූයේ සමාගමේ එක් කොටසක් පමණි.මිල ඉහළ ගිය සමාගම් අතර ඒ අයි ඒ ඉන්ෂුවරන්ස් (9.80) යම් ලෙසකින් කැපී පෙනුණ අතර කොටස් 100 ට වඩා අලෙවි වූ මිල ඉහළ ගිය සමාගම් කැපී නොපෙනුණ අතර සුළු වශයෙන් කොටස් අලෙවි වූ සමාගම්හි අඩුවීමක් දිනයේ දක්නට ලැබුණි.අප්‍රේල් 2 වැනිදා බදාදා යළි ගන‍ුදෙනු ඉහළ ගියේය. ගනුදෙනු සංඛ්‍යාව 4626 ක් ලෙස දැක්වුණි.මිලියනය ඉක්මවා කොටස් අලෙවි වූ සමාගම් අතර සිට්රස් ලෙෂර් සමාගම කැපී පෙනුණි. අලෙවි වූ කොටස් සංඛ්‍යාව 25729850 කි. කොටස් කෝටියක් ඉක්මවා සමාගමක කොටස් අලෙවි වූයේ දිගු කලකට පසුවය. විශේෂයෙන් සිට්රස් ලෙෂර් සමාගමේ එසේ කෝටිය ඉක්මවා කොටස් අලෙවි වූයේ දිගු කලකට පසුවය. මේ අතර සො‍ෆ්ට්ලොජික් සමාගමේ ද කොටස් කෝටි දෙක ඉක්මවා අලෙවි වීම කැපී පෙනුණි. අලෙවි වූ කොටස් සංඛ්‍යාව 20355398 කි.මිලියනය ඉක්මවා කොටස් අලෙවි වූ සෙසු සමාගම් අතර ජේ.කේ.එච්. (3803760) කින්ග්ස්බරි (1273233) ඒෂියා ඇසට් (1625012) එසේ කැපී පෙනුණ සමාගම්ය.කොටස් 100 ට වඩා අලෙවි වූ සමාගම්හි කැපී පෙනෙන මිල ඉහළ යාමක් දක්නට ලැබුණේ නැත. ෂර්ලිමාර් සමාගමේ කොටසක මිල රුපියල් 94.00 කින් ඉහළ ගියද අලෙවි වූයේ සමාගමේ කොටස් 5 කි. නුවරඑළිය හොටෙල්හි කොටසක මිල රුපියල් 37.30 කින් ඉහළ ගියද අලෙවි වූයේ කොටස් 29 කි.මිල පහළ යාම් අතරින් බුකිට් ඩරා කැපී පෙනුණි. සමාගමේ කොටසක මිල රුපියල් 37.80 කින් පහළ ගියේය. ලයන් බෲවරි කොටසක මිල රුපියල් 18.90 කින් පහළ ගියේය. එම්ටීඩී වෝකර්ස් හි කොටසක මිල රුපියල් 29.20 කින් පහළ ගියේය.පෙර සතිය අවසාන සිකුරාදා සමස්ත කොටස් මිල දර්ශකය ඒකක 5972.17 ක් ලෙස දැක්වුණ අතර ආරම්භක සඳුදා (31) එම දර්ශකය ඒකක 5968.31 ලෙසත් අඟහරුවාදා ඒකක 6001.83 ලෙසත් බදාදා ඒකක 6004.78 ලෙසත් දැක්වුණි.එසේ ඇන්ඩ් පීඑස්එල් 20 දර්ශකය පෙර සතිය අවසාන සිකුරාදා දැක්වුණේ ඒකක 3278.67 ලෙසය. එය ආරම්භක සඳුදා ඒකක 3279.92 ක් ලෙසත් අඟහරුවාදා ඒකක 3299.90 ලෙසත් බදාදා ඒකක 3281.94 ලෙසත් දැක්වුණි.මේ සතිය තුළ සමස්ත කොටස් මිල දර්ශකය වැඩිවීමක් පෙන්නුම් කළ අතර සිංහල අලුත් අවුරුදු සමයේ වෙළෙඳ පොළ යළි මන්දගාමී වනු ඇතැයි වෙළෙඳ පොළ ආරංචි මාර්ග පවසයි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>06</day>
    </date>
    <link>http://www.silumina.lk/2014/04/06/_art.asp?fn=aj1404061</link>
    <topic>අර්ල්ස් රීජන්ට් ජනපති අතින් ඇරේ</topic>
    <author/>
    <content>අර්ල්ස් රීජන්ට් ජනපති අතින් ඇරේඅර්ල්ස් හෝටල් සමූහයට එක් වූ අලුත්ම හෝටලය “අර්ල්ස් රීජන්ට්” නමින් පසුගිය දා මහනුවර දී විවෘත විය.කන්ද උඩරට රාජධානිය මුතු ඇටය නමින් හඳුන්වන මේ නව තරු පන්තියේ හෝටලය මහින්ද රාජපක්ෂ ජනාධිපතිතුමා සහ අර්ල්ස් හෝටල් කළමනාකාර සමාගමේ සභාපති අර්ල් ගුණසේකර මහතා අතින් විවෘත වූ අවස්ථාව. අර්ල්ස් රීජන්ට් සාමාන්‍යාධිකාරී උපුල් ගෙදරකුඹුර, ව්‍යාපාර සංවර්ධන ප්‍රධානී සුබානු පෙරේරා ඒ අවස්ථාවට සහභාගි වූහ. පේරාදෙණිය දෙවැනි රාජසිංහ මාවතේ අර්ල්ස් රීජන්ට් පිහිටුවා තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>06</day>
    </date>
    <link>http://www.silumina.lk/2014/04/06/_art.asp?fn=aj1404062</link>
    <topic>උත්සව සමයට මැලිබන් ගිෆ්ට්ස් ඩබල් වරම්</topic>
    <author/>
    <content>උත්සව සමයට මැලිබන් ගිෆ්ට්ස් ඩබල් වරම්මෙවර අලුත් අවුරුද්ද තවත් රසවත් කරන්නට මැලිබන් නිවසින් අපූරු අවස්ථාවක් උදා කර දෙන්නේ සිය ගිෆ්ට් ඇසෝර්ට්මන්ට් බිස්කට් මාදිලි රැස සමඟිනි. මේ අලුත් අවු‍ද්දේ මැලිබන් ගිෆ්ට් ඇසෝර්ට්මන්ට් ඔබේ හිතවතුන්ට තෑගි දීමෙන් එම තෑග්ග දෙගුණ කරවන්නට මැලිබන් නිවස සූදානමින් සිටී. දිව පිනවන බිස්කට් රසයෙන් රසවත් වීමටත්, තවත් ත්‍යාග අවස්ථාවන් උදාකරගැන්මටත් එමඟින් අවස්ථාව සැලසේ.“පවුලේ උත්සවයකදී විවිධ ආකාරයේ බිස්කට් රස විඳීමට මේ හරහා පාරිභෝගිකයින්ට හැකි වෙනවා. එක් එක් රසයෙන් යුත් බිස්කට් පැකට් තනි තනිව මිලදී ගැනීමට වඩා සියලු රසයෙන් යුත් බිස්කට් ඇතුළත් මෙවන් ඇසුරුමක් තෑගි කරන්නට වගේ ම රස විඳිමට ද කදිමයි.” විකුණුම් සහ අලෙවි ප්‍රධාන විධායක නිලධාරි රවී ජයවර්ධන මහතා පැවසීය.මෙම ගිෆ්ට්ස් ඇසෝර්ට්මන්ට් තුළ ඔබ පුදුම කරවන වෙනත් ත්‍යාග අවස්ථාවන් ද මෙවර ඇතුළත් ය. තෑග්ගක් සමඟ තවත් තෑගි අවස්ථාවන් උදා කරදෙන මෙම අපූරු වරම “මැලිබන් ගිෆ්ට්ස් ඩබල් වරම්” ලෙසින් හැඳින්වේ. ඔබ මිලදී ගන්නා ඕනෑම මැලිබන් ගිෆ්ට්ස් ඇසෝර්ට්මන්ට් බිස්කට් මාදිලියක් හරහා මෙම තරගයට ඇතුළත් විය හැකි අතර මෙහිදී ඔබ කළ යුත්තේ මෙම බිස්කට් ඇසුරුම්වල ඇති මුද්‍රිත කූපන් පත පුරවා හෝ අසුරණයේ ලාංඡනය සහිත මුහුණත කොටස කපා එහි ඇතුළු පැත්තේ නම, ලිපිනය, හැඳුනුම්පත් අංකය සහ දුරකථන අංකය සඳහන් කර තැපැල් පෙට්ටිය 2050, කොළඹ යන ලිපිනයට එවීමයි. අවසාන‍ දිනුම් ඇදීමෙන් ජයග්‍රාහකයින් 10 දෙනෙකු තෝරා ගන්නා අතර ඔවුන්ට දිවයිනේ ඕනෑම සින්ගර් ප්‍රදර්ශනාගාරයකින් රුපියල් ලක්ෂයක් බැගින් වටිනා භාණ්ඩ මිලදී ගැනීමට අවස්ථාව හිමි වනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>06</day>
    </date>
    <link>http://www.silumina.lk/2014/04/06/_art.asp?fn=aj1404063</link>
    <topic>කරාපිටිය පිළිකා අංශයට පීපල්ස් ලිසිං වෑන් රථයක්</topic>
    <author/>
    <content>කරාපිටිය පිළිකා අංශයට පීපල්ස් ලිසිං වෑන් රථයක්පීපල්ස් ලීසිං සමාගමේ ප්‍රධාන විධායක / සාමාන්‍යාධිකාරී, ඩී. පී. කුමාරගේ මහතා විසින් ගාල්ල කරාපිටිය ශික්ෂණ රෝහලේ පිළිකා රෝග පිළිබඳ විශේෂඥ වෛද්‍ය උපුල් ඒකනායක මහතාට වෑන් රථයේ යතුර නිල වශයෙන් පිරිනැමු අවස්ථාව.පීපල්ස් ලීසිං ඇන්ඩ් ෆිනෑන්ස් සමාගමේ ප්‍රධාන කාර්යාලීය තොරතුරු තාක්ෂණික අංශය හා ගාල්ලේ ශාඛාව එක්ව ගාල්ල කරාපිටිය ශික්ෂණ රෝහලේ පිළිකා රෝග අංශයේ ‘පිළිකා සරණ සේවා’ ඒකකයට වෑන් රථයක් පරිත්‍යාග කෙළේය. රුපියල් ලක්ෂ 30 ක් වටිනා එම වෑන් රථය පිරිනැමුණේ එහි පිළිකා සරණ සංගමය විසින් ප්‍රතිකාර ලබා නිවෙස් වෙත යන රෝගීන්ගේ සුවසෙත වෙනුවෙන් ක්‍රියාත්මක කෙරෙන ‘පිළිකා සරණ සේවාව’ වඩාත් කාර්යක්ෂම කිරීමේ අරමුණෙනි.එම අවස්ථාවේදී රෝහලේ නේවාසිකව ප්‍රතිකාර ලබන රෝගීන් 225 කට පමණ ආහාර පාර්සලයක් හා පීපල්ස් ලීසිං සමාගමේ ලාංඡනය සහිත ජෝගු පරිත්‍යාග කෙරුණි. එයට අමතරව ‘පිළිකා සරණ සංගමයේ’ නිලධාරීන් 140 කට හා එම ඒකකයේ වෛද්‍යවරුන්, හෙදියන් ඇතුළු කාර්ය මණ්ඩලයට පීපල්ස් ලීසිං සමාගමේ කුඩ පිරිනැමුණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>06</day>
    </date>
    <link>http://www.silumina.lk/2014/04/06/_art.asp?fn=aj1404064</link>
    <topic>LOFC වව්නියාව සහ කොහුවල ශාඛා නව නිවහන් වෙත</topic>
    <author/>
    <content>LOFC වව්නියාව සහ කොහුවල ශාඛා නව නිවහන් වෙතරෝහිණි නානායක්කාර මහත්මිය සහ කපිල ජයවර්ධන මහතා නව සුවිසල් නිවහන් වෙත රැගෙන ගිය වව්නියාව සහ කොහුවල ශාඛාවල ගනුදෙනුකරුවන් සමඟ ආරම්භක ගනුදෙනුවල නිරත වූ අවස්ථාව.ලංකා ඔරික්ස් ‍ෆිනෑන්ස් (LOFC) වව්නියාව සහ කොහුවල ශාඛා ගනුදෙනුකරුවන්ට වඩාත් පුළුල් සේවා ලබාදීමේ අරමුණින් ඉඩකඩ සහිත සුවිසල් නව නිවහන් වෙත රැගෙන යන ලදී. වව්නියාව ශාඛාව වව්නියාව දෙවන හරස් පාරේ, අංක 27 දරන ස්ථානයටත්, කොහුවල නව ශාඛාව කොහුවල දුටුගැමුණු වීදියේ අංක 176 සහ 176 1/1 දරන ස්ථානයටත් රැගෙන යන ලදී.වව්නියාව නව ශාඛාව විවෘත කිරීමේ උත්සවය LOLC සමූහයේ සභාපතිනී රෝහිණී නානායක්කාර මහත්මියගේ ප්‍රධානත්වයෙන් පැවැත්විණි. කොහුවල ශාඛාවේ සමාරම්භක අවස්ථාවට LOFC සභාපති LOLC සමූහ කළමනාකාර අධ්‍යක්ෂ / ප්‍රධාන විධායක කපිල ජයවර්ධන මහතා ප්‍රධාන ආරාධිතයා ලෙස සහභාගි විය. LOFC කළමනාකාර අධ්‍යක්ෂ / ප්‍රධාන විධායක බ්‍රින්ඩ්ලි ද සිල්වා, ශාඛා ජාලයේ ප්‍රධාන විධායක අශාන් නිශ්ශංක යන මහත්වරුන් මෙන්ම LOLC සහ LOFC සමාගම්වල අනෙකුත් ජ්‍යෙෂ්ඨ නිලධාරීහු ද මෙම අවස්ථාවට එක්විය. කපිල ජයවර්ධන මහතා පැවසුවේ “ශාඛාවන් නැවත ස්ථානගත කරන විට, අපගේ ගනුදෙනුකරුවන් විවෘතව, සුහදශීලීව හා පාරිභෝගික සේවයේ නව ලොවක් වෙත පිළිගන්නා ආකාරයට නව්‍යකරණය කරන ලද පරිසරයක් සැකසීමට අපි සැම විටම උත්සුක වීමු. වැඩිදියුණු කළ සේවා සහ පුළුල් නිෂ්පාදන පෙළ සමඟ වව්නියාවේ සහ කොහුවල ව්‍යවසායක ප්‍රජාව වෙත උපරීම සේවාවක් සැලසීමට අපි කැපවී සිටින්නෙමු” යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>06</day>
    </date>
    <link>http://www.silumina.lk/2014/04/06/_art.asp?fn=aj1404065</link>
    <topic>නෝෆෝක් නිෂ්පාදන 150ක් වෙළෙඳපොළේ</topic>
    <author/>
    <content>නෝෆෝක් නිෂ්පාදන 150ක් වෙළෙඳපොළේරස පිරුණු බුෆේවල සිට රාජකීය භෝජන සංග්‍රහවල දක්වාත්, අතිවිශේෂ කොක්ටේල් සාදවල සිට අලා කාර්ට් මෙනු හා මහා පරිමාණ කේටරින් සේවාවන් දක්වාත් සෑම තැනකටම නෝෆෝක් රසපිරි නිෂ්පාදන විශේෂ කළඑළියක් එක්කරයි. රසපිරි මාංශ ආහාර, කෙබාබ්ස්, සැකසූ ආහාර සහ පාන්, ආශ්‍රිත නිපැයුම් ආදී රස රැසකින් යුතු නෝෆෝක් නිපැයුම් පෙළ කවදත්, කොතැනත්, කාගේත් දිව පිනවූ රස ආහාර පෙළකි.බ්‍රිතාන්‍ය - ශ්‍රී ලංකා ඒකාබද්ධ ව්‍යාපාර ආයෝජනයක් වන නෝෆෝක් 100%ක්ම හලාල් ලෙස සහතික කෙරුණු සියලු වර්ගවල උසස් තත්ත්වයේ මාංශ, මාළු හා එළවුළු නිෂ්පාදන පාරිභෝගිකයින් වෙත ගෙන එන වෙළෙඳ නාමයකි.වසර 20ක් පුරා වෙළෙඳපොළ ජයගත් නෝෆෝක් විසින් වෙළෙඳපොළට ඉදිරිපත් කර ඇති නිෂ්පාදන සංඛ්‍යාව 150කට අධික වේ.නෝෆෝක් සියලුම ආහාර වර්ග නිපදවෙන්නේ නවීනතම තාක්ෂණයෙන් යුත්, අති පිරිසුදු, HACCP හා ISO 22000 අනුමැතිය ලත් කර්මාන්ත ශාලාවකයි. තරු පන්තිවලට අයත් සුපිරි හෝටල් විශාල සංඛ්‍යාවක්, ජාත්‍යන්තර ආහාර දාමයන් හා ශ්‍රී ලංකාව මෙන්ම මාලදිවයින පුරා පිහිටි ප්‍රමුඛ පෙළේ බේකරි රැසක් නෝෆෝක් ගනුදෙනුකරුවන් අතරට අයත් වේ. බොහෝ නිෂ්පාදන ප්‍රධාන ගනුදෙනුකරුවන්ගේ අවශ්‍යතාවයන්ට සරිලන පරිද්දෙන් සකස් කිරීම විශේෂත්වයකි. නෝෆෝක් පාරිභෝගික වෙළෙඳ නාමය වන Crescent දශක දෙකක කාලයක් වෙළෙඳ පොළේ පැවතිය ද හෝටල් ක්ෂේත්‍රය තුළ නෝෆෝක් ලබා ඇති කීර්තිය Crescent වෙළෙඳ නාමය තවදුරටත් ව්‍යාප්ත කිරීමට හේතු විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>06</day>
    </date>
    <link>http://www.silumina.lk/2014/04/06/_art.asp?fn=aj1404066</link>
    <topic>ඒෂියන් පේන්ට්ස් තෑගි</topic>
    <author/>
    <content>ඒෂියන් පේන්ට්ස් තෑගිඅලුත් අවුරුදු උත්සවය වෙනුවෙන් සූදානම් වන නිවෙස් හිමියන් වෙත තව තවත් අවුරුදු උණුසුම ලබා දෙමින් ඒෂියන් පේන්ට්ස් විසින් සමාගමේ සුප්‍රසිද්ධ තීන්ත සන්නාමයන් ගෙන් ලීටර් 10 ක් හෝ එයට වඩා මිලදී ගැනීමේ දී අලංකාර ත්‍යාග ලබාදීමට පියවර ගෙන තිබේ.එය 2014 මාර්තු 01 වනදා සිට තොග අවසන් වනතුරු පැවැත්වේ.මේ අනුව, ‘ඒපෙක්ස් අල්ටිමා’, ‘ඒපෙක්ස් ස්ට්‍රෙට්ච්’, ‘ඒපෙක්ස්’, ‘රොයාල්’ හෝ ‘ක්ලැසික්’ යන තීන්ත වලින් ඕනෑම වර්ණ රටාවක තීන්ත ලීටර් 10 ක් මිලදී ගැනීමේ දී හෝ ‘ඒස්’, හෝ ‘ප්‍රීමියම්’, බිලියන්ට් වයිට් ඉමල්ෂන් තීන්ත ලීටර් 10 ක් මිලදී ගැනීමේදී ඒෂියන් පේන්ට්ස් සන්නාමකරණය කළ කුඩයක් ගනුදෙනුකරුවන්ට ලබාදීමට සමාගම කටයුතු කර තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>06</day>
    </date>
    <link>http://www.silumina.lk/2014/04/06/_art.asp?fn=aj1404067</link>
    <topic>සූර්ය ශක්තියෙන් බලගැන්වෙන Parking Meter මෙරටට එයි</topic>
    <author/>
    <content>සූර්ය ශක්තියෙන් බලගැන්වෙන Parking Meter මෙරටට එයිසීමාසහිත Tenaga Car Parks සමාගම ශ්‍රී ලංකාවේ වාහන නැවතුම් සහ රථ වාහන තදබද කළමනාකරණ විසඳුම් සැපයීමේ ප්‍රමුඛයෙක් වේ. එම සමාගම මෑතකදී වාහන නවතා තැබීම්, පොදු ප්‍රවාහනය සහ ගාස්තු සම්බන්ධයෙන් වැඩිදියුණු කළ නව නිෂ්පාදිතයන් සැපයීමේ ස්වීඩන් විශේෂඥයින් වන CALE Access හා සබඳතාවකට එළැඹුණි.මෙම ගිවිසුම යටතේ සූර්ය ශක්තියෙන් බලගැන්වෙන මීටර් රථ ගාල් සඳහා හඳුන්වා දෙනු ලබන්නේ කොළඹ නගරයේ වාහන නැවතීමේ පහසුකම් ඉහළ නැංවීමටය. මෙහි පරීක්ෂණ ව්‍යාපෘතිය Tenaga විසින් මෙහෙයවනු ලබනා මාර්ගයකදී අත්හදා බැලෙනු ඇති අතර එහි සාර්ථකත්වය මත මෙය අනෙක් ප්‍රදේශයන්ට ද ව්‍යාප්ත කරනු ඇත.“නවෝත්පාදන සහ ප්‍රගතිය යන ශ්‍රී ලාංකේය සැලසුමට සමගාමීව වාහන නැවතුම් ‍ක්ෂේත්‍රයට ද නව නිපැයුම් ගෙන ඒම සඳහා CALE සමඟ සම්බන්ධ වීමට අප තීරණය කළා. මේ හරහා ශ්‍රී ලංකාවේ වාහන නැවතුම් ක්ෂේත්‍රයට විශාල අගයක් එක් කරනු ඇතැයි කියා අපි සිතන්නේ කොළඹ සහ කොළඹ ආශ්‍රිත ප්‍රදේශවල සිදුවෙමින් පවතින සංවර්ධන කටයුතු ද සමඟ වාහන නැවැත්වීම් ඉදිරියේ දී ප්‍රධාන ගැටලුවක් විය හැකි නිසාවෙන්. මෙම ව්‍යාපෘතිය මූලිකවම යන්ත්‍ර තුනකින් යුක්තව ආරම්භ කර එහි සාර්ථකත්වයත් සමඟ රාජ්‍ය ආයතන හා සංවිධාන සමඟ සම්බන්ධ වී මෙය රාජ්‍ය හා පුද්ගලික අංශය එක්ව ඉදිරියේදී සිදු කිරීමට බලාපොරොත්තු වන්නේ එනිසායි” යනුවෙන් Tenaga Car Parks හි කළමනාකාර අධ්‍යක්ෂ දුමින්ද ජයතිලක මහතා පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>06</day>
    </date>
    <link>http://www.silumina.lk/2014/04/06/_art.asp?fn=aj1404068</link>
    <topic>ඇඟිලි සලකුණු මෘදුකාංගය නිර්මාණයෙන් කෝටි 100ක් ඉතිරියි</topic>
    <author/>
    <content>ඇඟිලි සලකුණු මෘදුකාංගය නිර්මාණයෙන් කෝටි 100ක් ඉතිරියිඅපරාධකරුවන් ක්ෂණිකව හඳුනා ගැනීමේ නවීනතම ස්වයංක්‍රීය ඇඟිලි සලකුණු පද්ධතියට සම්බන්ධ පරිගණක මෘදුකාංගය ශ්‍රී ලංකාවේ මෘදුකාංග සංවර්ධන ඉංජිනේරුවන් ලවා දේශීයව නිර්මාණය කිරීමෙන් රටට රු. කෝටි 100 ක පමණ විදේශ විනිමය ප්‍රමාණයක් ඉතිරි කර ගැනීමට පුළුවන් වූ බව ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයේ සභාපති මහාචාර්ය පී. ඩබ්ලිව්. ඈපාසිංහ මහතා පවසයි.ඒ සඳහා සම්පූර්ණ මූල්‍ය සහ තාක්ෂණ අනුග්‍රහය ලබා දෙන ලද්දේ ශ්‍රී ලංකා තොරතුරු තාක්ෂණ නියෝජිතායතනය විසිනි. කොළඹ විශ්ව විද්‍යාලයේ පරිගණක අධ්‍යයන ආයතනය නව ක්‍රමයට සම්බන්ධ පරිගණක මෘදුකාංගය නිර්මාණය කිරීමේ කාර්ය සාර්ථකව ඉෂ්ට කළේය.මෙම ස්වයංක්‍රීය පරිගණක ඇඟිලි සලකුණු පද්ධතිය ජාත්‍යන්තර පොලීසියේ ඇගැයීමට ලක්ව ඇතැයි ද, ඒ සඳහා වන ඉදිරිපත් කිරීමක් සඳහා ප්‍රංශයේ පැරිස් නුවර පැවැත්වෙන විශේෂ සැසියකට සහභාගි වන ලෙස ශ්‍රී ලංකාවට මේ වන විට ආරාධනා ලැබී තිබෙන බව ද ඈපාසිංහ මහතා පවසයි.දැනට ලෝකයේ දියුණු රටවල භාවිත කරන්නේ මෙම නව ක්‍රමය බවත්, දකුණු ආසියාවේ රටවල් අතරින් මෙම ක්‍රමය ක්‍රියාත්මක කරන පළමු රට ශ්‍රී ලංකාව බවත්, එබඳු භාරදූර කාර්යයක් සාර්ථකව නිම කිරීමට පුළුවන් වීම ගැන තම ආයතනය සතුටට පත්වන බවත් ඈපාසිංහ මහතා වැඩිදුරටත් සඳහන් කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>06</day>
    </date>
    <link>http://www.silumina.lk/2014/04/06/_art.asp?fn=aj1404069</link>
    <topic>ශිෂ්‍ය ප්‍රජාව අතර විශිෂ්ටතම සන්නාමය මන්චි</topic>
    <author/>
    <content>ශිෂ්‍ය ප්‍රජාව අතර විශිෂ්ටතම සන්නාමය මන්චිසිලෝන් බිස්කට්ස් සමාගමේ සාමාන්‍යාධිකාරී - අලෙවි (මන්චි) තේජා පීරිස් මහත්මිය විසින්, ඩී.එස්.සේනානායක විදුහලේ විදුහල්පති ඩී.එම්.ඩී.දිසානායක මහතා අතින් සිසුන් අතර වඩාත් ජනප්‍රිය සන්නාමයට හිමි සම්මානය හිමිකර ගනිමින්ඩී.එස්.සේනානායක විද්‍යාලයීය වාණිජ කවය මඟින් විදුහලේ වාණිජ දිනයට සමගාමීව සංවිධානය කළ ඩී.එස්.ශිෂ්‍ය සන්නාම සම්මාන උලෙළෙහිදී පිරිනැමූ ඉහළම ඇගයුම වූ වසරේ සිසු සිසුවියන් අතර වඩාත් ජනප්‍රියතම සන්නාමයට හිමි සම්මානය දිනාගැනීමට මන්චි සමත් විය. විවිධ කාණ්ඩ 24ක් යටතේ සිසු සිසුවියන් තෝරා ගත් ලංකාවේ ප්‍රචලිත සන්නාම 24ක් අතුරින් ශිෂ්‍ය ප්‍රජාවේ ඉහළම කැමැත්ත මන්චි හිමිකර ගත්තේය.මීට අමතරව ශිෂ්‍ය ප්‍රජාව අතර වසරේ විශිෂ්ටතම ආහාර සන්නාමයට හිමි සම්මානය ද මන්චී විසින් දිනා ගන්නා ලදී. පාසල් වාණිජ දිනයන් සැමරීම සඳහා සම්ප්‍රදාය අතික්‍රමණය කරමින් නිර්මාණශීලී අන්දමින් සංවිධානය කළ මෙම සම්මාන උලෙළ වැදගත් වුණේ ශිෂ්‍ය ප්‍රජාවගේ පුළුල් සහභාගීත්වයකින් පැවති ප්‍රථම ව්‍යාපාරික සම්මාන උලෙළ මෙය වූ බැවිනි. අධ්‍යාපන අමාත්‍ය බන්දුල ගුණවර්ධන මහතා ප්‍රධාන ආරාධිත අමුත්තා වශයෙන් මෙම අවස්ථාවට එක්විය. 2013 ඩී.එස්. ශිෂ්‍ය සන්නාම සම්මාන උලෙළ පසුගියදා බණ්ඩාරනායක සම්මන්ත්‍රණ ශාලා පරිශ්‍රයේ දී පැවැත්විණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>06</day>
    </date>
    <link>http://www.silumina.lk/2014/04/06/_art.asp?fn=aj14040610</link>
    <topic>පාසල් සිසුන් අතර ජනප්‍රියතම රක්ෂණ ආයතනය ශ්‍රී ලංකා ඉන්ෂුවරන්ස්</topic>
    <author/>
    <content>පාසල් සිසුන් අතර ජනප්‍රියතම රක්ෂණ ආයතනය ශ්‍රී ලංකා ඉන්ෂුවරන්ස්කොළඹ ඩී.එස්.සේනානායක විද්‍යාලයීය වාණිජ්‍ය සංගමය මගින් පාසල් සිසුන් දස දහසකගේ සහභාගිත්වයෙන් දීප ව්‍යාප්තව සංවිධානය කරන ලද D.S. Students Brand Awards 2013 සම්මාන උළෙලේදී රක්ෂණ ක්ෂේත්‍රයෙන් පාසල් යෞවනයන් අතර වඩාත් ජනප්‍රියතම රක්ෂණායතනය වශයෙන් ශ්‍රී ලංකා ඉන්ෂුවරන්ස් සම්මානයෙන්පිදුම් ලැබූහ.ඩී.එස්. සේනානායක විද්‍යාලයීය වාණිජ්‍ය සංගමය දීප ව්‍යාප්තව කරන ලද සමීක්ෂණයකින් දිවයින පුරා එක් එක් වාණිජ්‍ය ක්ෂේත්‍රවලින් පාසල් යෞවනයන් අතර ජනප්‍රියතාවයට පත්වී ඇති ආයතන සම්බන්ධව කරන ලද සමීක්ෂණයේදී රක්ෂණ අංශයේ ආයතන අතුරින් ශ්‍රී ලංකා ඉන්ෂුවරන්ස් මෙම සම්මානය සඳහා තෝරා ගැනිණි. වසර 52 ක් තුළ එදා මෙදා තුර ශ්‍රී ලංකා ඉන්ෂුවරන්ස් කරන ලද ජාතික ආගමික සංස්කෘතික අධ්‍යාපනික මෙහෙවරෙහි ප්‍රතිඵලයක් වශයෙන් මෙම සම්මාන ලැබීමට මූලික හේතුපාදක විය.විශේෂයෙන් 2013 වසරේ සිට ආරම්භ කරන ලද 5 වසර අ‍.පො.ස. (සා.පෙළ) සහ අ.පො.ස. (උ.පෙළ) ශිෂ්‍යත්ව ව්‍යාපෘති තුන යටතේ ශිෂ්‍ය ශිෂ්‍යාවන් 300 කට ශිෂ්‍යත්ව ප්‍රදානය කිරීමේ වැඩපිළිවෙළ මෙම සම්මානය ලැබීමට මහත් සේ ඉවහල් විය. එමෙන් ම එදා දිවයිනේ පාසල් සියල්ලෙහිම ශිෂ්‍ය ශිෂ්‍යාවන්ගේ ප්‍රයෝජනය සඳහා ප්‍රථමාධාර පෙට්ටි සහ සෞඛ්‍ය උපකරණ ලබාදීමේ ව්‍යාපෘතියක් දියත් කළ අතර ‘පාසැල් පිරියත ව්‍යාපෘතිය’ යටතේ දුෂ්කර ප්‍රදේශවලින් තෝරාගන්නා ලද පාසල් සඳහා නාමපුවරු ලබාදීමේ ව්‍යාපෘතියක් ද පාසල් ගොඩනැඟිලිවල තීන්ත ආලේප කර පාසල ප්‍රසන්න ස්ථානයක් බවට පත්කිරීමත් මේ යටතේ දියත් කරන ලදී. ඊට අතිරේකව පාසල් ‘සිසු රැකුම්’ රක්ෂණ යෝජනා ක්‍රමය යටතේ ශිෂ්‍ය ශිෂ්‍යාවන්ට හදිසි අනතුරු යටතේ හිමිකම් ලබාදීමේ වැඩපිළිවෙළක් ඇරඹිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>06</day>
    </date>
    <link>http://www.silumina.lk/2014/04/06/_art.asp?fn=aj14040611</link>
    <topic>කෑන් උලෙළ නියෝජනයට මෙවරත් JWT දෙදෙනෙක්</topic>
    <author/>
    <content>කෑන් උලෙළ නියෝජනයට මෙවරත් JWT දෙදෙනෙක්JWT හි දිනේෂ් මහේෂ්වරන් සහ ඇමැන්ඩා අළුවිහාරේ කෑන් “යං ලයන්ස්” තරගය 2014 සඳහා ශ්‍රී ලංකාව නියෝජනය කරමින් ප්‍රංශය බලා යාමට නියමිතය. එසේ යාමට ඔවුන්ට අවකාශ සැලසුණේ එම තරගය සඳහා සහභාගි කරවන ශ්‍රී ලංකාවේ පැවැති තරගය ජයග්‍රහණය කිරීමෙන් පසුවයි.ඊට අමතරව අර්ෂඩ් අහමඩ් සහ රියාල් රීෆයි දෙදෙනාත් ගිහාන් රුද්‍රිගු සහ හේෂාන් පෙරේරාත් මෙම දේශීය තරගාවලියේ දෙවන සහ තෙවන ස්ථානවලට පැමිණියහ. ඒ තුළින් JWT ශ්‍රී ලංකා තුළ “ෆිල්ම්” කාණ්ඩය පිළිබඳ හැකියාව කැපී පෙනෙයි.JWT ශ්‍රී ලංකා හි උප සභාපති සහ ප්‍රධාන නිර්මාණ නිලධාරී වන චන්දිනී රාජරත්නම් මහත්මිය පවසන්නේ මේ ජයග්‍රහණය කාරණා කිහිපයක් නිසා විශේෂ වෙනවා. පළමු කාරණය JWT“ෆිල්ම්” කාණ්ඩයේදී දැක්වූ සම්පූර්ණ දක්ෂතාවයයි. දෙවැනි කාරණය වන්නේ “යං ලයන්ස්” ඉතිහාසය තුළ ශ්‍රී ලාංකික තරගයේදී ප්‍රථම වතාවට නිර්මාණ නිෂ්පාදන අංශයේ තරගකරුවෙක් කෑන් තරගය සඳහා සුදුසුකම් ලැබීමයි. JWTජයග්‍රාහී කණ්ඩායමේ දිනේෂ් කටයුතු කරන්නේ නිර්මාණ නිෂ්පාදන සම්බන්ධීකාරක ලෙසයි. ඒ වගේම JWTකෑන් “යං ලයන්ස්” සඳහා ශ්‍රී ලංකාව නියෝජනය තෙවන අවස්ථාව මෙයයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>06</day>
    </date>
    <link>http://www.silumina.lk/2014/04/06/_art.asp?fn=aj14040612</link>
    <topic>ඔරේන්ජ් සේවා නියුක්තිකයන්ගේ සෞඛ්‍ය වර්ධනයට නව ව්‍යාපෘතියක්</topic>
    <author/>
    <content>ඔරේන්ජ් සේවා නියුක්තිකයන්ගේ සෞඛ්‍ය වර්ධනයට නව ව්‍යාපෘතියක්සේවා නියුක්තිකයන්ගේ කායික හා මානසික සෞඛ්‍ය වර්ධනය කිරීමට හා යහපත් තත්ත්වයක පවත්වා ගැනීම සඳහා ඉවහල් වන නව ව්‍යාපෘතියක් ඔරේන්ජ් ඉලෙක්ට්‍රික් ආයතනය ආරම්භ කර ඇත.වෙල්නස් ප්ලස් ලෙස නම් කර ඇති මෙම ව්‍යාපෘතියේ මූලික අරමුණ වන්නේ තම සේවා නියුක්තිකයන්ගේ කායික හා මානසික සෞඛ්‍ය වර්ධනය කරගැනීමට අවශ්‍ය සියලු උපදෙස් වෘත්තීය උපදේශකයින් හරහා ලබාදීමයි.සමාගමේ කළමනාකාර අධ්‍යක්ෂ කුශාන් කොඩිතුවක්කු මහතාගේ සංකල්පයකට අනුව මීට පෙර සමාගමේ 1300 කට අධික සේවකයන් සඳහා භාවනා, යෝගා සහ කරාටේ යන ව්‍යාපෘති ආරම්භ කරන ලදී. වෙල්නස් ප්ලස් ව්‍යාපෘතිය සේවා නියුක්තිකයන්ගේ ශරීර ස්කන්ධ දර්ශක අනුව ඔවුන් කණ්ඩායම් කොට එම සෑම අනු කණ්ඩායමකටම විශේෂ වූ කායික හා මානසික සෞඛ්‍ය සමඟ බැඳුණු වැඩසටහන් ලබා දේ.ශරීර ස්කන්ධ දර්ශක අයහපත් මට්ටමක පවතින සේවා නියුක්තිකයින් විශේෂ වැඩසටහන් වෙත යොමු කිරීම ද මෙමඟින් සිදු වේ. ශරීර සෞඛ්‍ය හා සම්බන්ධ සියලු වැඩසටහන් චලන විද්‍යා හා ක්‍රීඩා වෛද්‍ය විශේෂඥ, වෛද්‍ය අසන්ග විජේරත්න මහතා විසින් සිදු කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>06</day>
    </date>
    <link>http://www.silumina.lk/2014/04/06/_art.asp?fn=aj14040613</link>
    <topic>Ask Dulux සේවාවෙන් SLIA ප්‍රදර්ශනය තවත් වර්ණවත් වේ</topic>
    <author/>
    <content>Ask Dulux සේවාවෙන් SLIA ප්‍රදර්ශනය තවත් වර්ණවත් වේපසුගියදා බණ්ඩාරනායක ජාත්‍යන්තර සම්මන්ත්‍රණ ශාලාවේදී පැවැති අර්කිටෙක් - 2014 ප්‍රදර්ශනයේ ඉදිකර තිබූ ඩියුලක්ස් ප්‍රදර්ශන කුටිය නරඹන්නන්ගෙන් අතුරුසිදුරු නැතිව පිරී ගියේ එම කුටියේ අලංකාරය හෝ එහි භාවිතා කෙරුණු සංකීර්ණ ඩිජිටල් උපාංගවල මහිමය නිසා ම නොවේ. ගතානුගතික සම්ප්‍රදායන්ට අභියෝග කරමින් හුදෙක් නිෂ්පාදන ප්‍රදර්ශනය කරනු වෙනුවට සජීවී සේවාවන් පිරිනමන්නට මෙරට ප්‍රමුඛතම අලංකරණ තීන්ත නාමය වන ඩියුලක්ස් එහිදී පියවර ගෙන තිබීම ඊට හේතු විය. මෙම සේවාවන් අතරට වර්ණ පිළිබඳ උපදෙස් ලබාදීමේ සිට තාක්ෂණික උපදෙස් පිරිනැමීම දක්වා Ask Dulux වැඩසටහන යටතේ පිරිනමනු ලබන සියලුම සේවාවන් ඇතුළත් වී තිබිණි.පරිපූර්ණ, විධිමත් සහ සංවාදශීලී ක්‍රමවේදයක් ඔස්සේ සමාගමේ විශේෂඥ උපදෙස් පාරිභෝගිකයන්ට ලබාදීම එහි අරමුණ වේ. මෙම වැඩසටහන තුළදී පුහුණුව ලත් පින්තාරුකරුවන්ගෙන් සමන්විත සුවි‍ෙශ්ෂී පින්තාරුකරණ සේවාවක් නිර්දේශ කෙරෙන අතර අවශ්‍ය සියලු සේවා පිරිනමන පාරිභෝගික ක්ෂණික ඇමතුම් අංකයක්, භාණ්ඩ මිලදී ගත හැකි වෙබ් අඩවියක්, වර්ණ උපදේශනය සහ නිවසේදීම වර්ණ ගැන්වීම පිළිබඳ උපදෙස් දීම ආදිය ද ඊට ඇතුළත් වේ. පුළුල් පර්යේෂණ සහ පුහුණු වැඩසටහන් පැවැත්වීම, කාර්යක්ෂම අන්තර්ජාතික සම්බන්ධතා ජාලයක් පැවතීම සහ ක්ෂේත්‍රයේ ප්‍රවීණයන්ගෙන් සමන්විත කණ්ඩායමක් සිටීම යන සාධක මගින් මෙම සේවාවන් මැනවින් පන්නරය ලබා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>06</day>
    </date>
    <link>http://www.silumina.lk/2014/04/06/_art.asp?fn=aj14040614</link>
    <topic>ගම්මැද්දේ අවුරුද්ද ස්වාධීන රූපවාහිනියේ</topic>
    <author/>
    <content>ගම්මැද්දේ අවුරුද්ද ස්වාධීන රූපවාහිනියේඅලුත් අවුරුදු විශේෂාංගය ‘ගැම්මැද්දේ අවුරුද්ද ලෙසින් නව ආකාරයකට ඉදිරිපත් කිරීමට ස්වාධීන රූපවාහිනී සේවය පියවර ගනියි. ගැමි චාරිත්‍රවලට ප්‍රමුඛත්වය දෙමින් බාලපරම්පරාව දැනුවත් කිරීම මෙහි අරමුණ වී ඇත. මේ සඳහා සිංහල ජන ශ්‍රැතිය යොදාගෙන ඇති අතර ප්‍රධාන සේවා දායකය ලෙස යුනිලීවර් ඉදිරිපත්වී ඇත. 13, 14 පැවැත්වෙන විශේෂාංග පිළිබඳ දැනුවත් කිරීම පසුගියදා බත්තරමුල්ල අපේගමදී පැවැති අතර ඒ සඳහා ස්වාධීන රූපවාහිනී සංස්ථාවේ සභාපති රොස්මන්ඩ් සේනාරත්න ඇතුළු යුනිලීවර් සමාගමේ නියෝජිතයෝ ද සහභාගි වූහ. ඡායාරූපය - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>06</day>
    </date>
    <link>http://www.silumina.lk/2014/04/06/_art.asp?fn=aj14040615</link>
    <topic>කොමර්ෂල් බැංකුව රුපියල් බිලියන 14.51 ක පෙර බදු ලාභයක්</topic>
    <author/>
    <content>කොමර්ෂල් බැංකුව රුපියල් බිලියන 14.51 ක පෙර බදු ලාභයක්සමස්තයක් ලෙස 2013 වසරේදී බැංකු අංශයේ ණය සඳහා ඉල්ලුම හා ලාභ ආන්තිකයන් අඩුවීම යන අභියෝගයන් හමුවේ වුව ද නොසැලී ශක්තිමත් කාර්ය සාධනයක් පවත්වා ගැනීමට සමත්වූ කොමර්ෂල් බැංකුව 2013 මූල්‍ය වසර සාර්ථකව නිමා කර ඇත.2013 දෙසැම්බර් 31 දිනෙන් අවසන් වූ මූල්‍ය වර්ෂය සඳහා බදු වලට පෙර ලාභය ලෙස රුපියල් බිලියන 14.51 ක් වාර්තා කළ අතර මෙම කාලය තුළදී උපයා ඇති දළ ආදායම රුපියල් බිලියන 73.16 කි. මේ අනුව 2012 මූල්‍ය වර්ෂය සමඟ සැසඳීමේදී 2013 වසරේදී බැංකුවේ දළ ආදායම රුපියල් බිලියන 9.764 කින් නැතහොත් 15.4% කින් වර්ධනය වී තිබේ.2013 මූල්‍ය වර්ෂය තුළදී බැංකුව උපයා ඇති බදු වලට පසු ලාභය රුපියල් බිලියන 10.445 ක් වූ අතර පැවති දුෂ්කර වෙළෙඳ පොළ වාතාවරණය හමුවේ එය කැපී පෙනෙන කාර්ය සාධනයකි.සභාපති, දිනේෂ් වීරක්කොඩි මහතා පැවසුවේ “මෙම දුෂ්කර වාතාවරණය හමුවේ වුවද කොමර්ෂල් බැංකුව 2013 වසරේදී බොහෝ අංශවල ශක්තිමත් වර්ධනයක් පෙන්නුම් කරමින් මෙම කාර්ය සාධනයේ වර්ධනයක් වාර්තා කිරීමට සමත් වුණා” යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>06</day>
    </date>
    <link>http://www.silumina.lk/2014/04/06/_art.asp?fn=aj14040616</link>
    <topic>ලංකා හොස්පිට්ල්ස් කාන්තාවන් දැනුවත් කරයි</topic>
    <author/>
    <content>ලංකා හොස්පිට්ල්ස් කාන්තාවන් දැනුවත් කරයිජාත්‍යන්තර කාන්තා දිනය සමරමින් ලංකා හොස්පිට්ල්ස් මෙරට කාන්තාවන්ගේ සුවතාව යහපත්ව පවත්වාගැනීමේ වැදගත්කම පිළිබඳ සිය විශේෂ අවධානය යොමු කිරීමට කටයුතු කළේය.ඒ අනුව එවන් යහපත් සෞඛ්‍යයක් පවත්වාගැනීම සඳහා නව යොවුන් වියේ පටන් වැඩිහිටි විය පුරාම නිරන්තරයෙන් වෛද්‍ය පරීක්ෂාවන් සිදුකර ගැනීමේ වැදගත්කම පිළිබඳව කාන්තාවන් දැනුවත් කිරීමට ද ලංකා හොස්පිට්ල්ස් අපේක්ෂා කරයි.ලංකා හොස්පිට්ල්ස් හි කාන්තා රෝග විශේෂඥ වෛද්‍ය නිශේන්ද්‍ර කරුණාරත්න මහතා, සෞඛ්‍යසම්පන්න ආහාර, නිරෝගී ජීවන රටාවක් සහ නිසි පාරිසරික සාධකවල වැදගත්කම අවධාරණය කළ අතර යහපත් සෞඛ්‍යයක් පවත්වා ගැනීම සඳහා සියලුම කාන්තාවන් උනන්දුවීමේ අවශ්‍යතාව පෙන්වා දුන්නේය.කාන්තාවන් අතර බහුලවම දක්නට ලැබෙන රෝග වන්නේ පියයුරු, ඩිම්බකෝෂ, ගර්භාෂ සහ ගැබ්ගෙල පිළිකා ආදිය බව පැවසූ වෛද්‍ය කරුණාරත්න මහතා, කල්තබා හඳුනාගැනීම මඟින් මෙම රෝග වළක්වාගත හැකි බව කියා සිටියේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>06</day>
    </date>
    <link>http://www.silumina.lk/2014/04/06/_art.asp?fn=aw140406</link>
    <topic>මේ වගේ අය අල්ලා බැඳලා මූදට දාන්න ඕනෑ</topic>
    <author>මතුගම</author>
    <content>උදේම ලස්සනට ඇඳලා නළුවා වගේ ගෙදරින් පිටත් වෙනවා. යමක් කමක් ඇති ධනවත් පවුල්වල තරුණියන් ගැවසෙන තැන්වල හැසිරෙනවා. මෙහෙම ගිහින් දැනට ධනවත් වුල්වල තරුණියන් හය දෙනෙක් කසාද බැඳලා. මේ මෝඩ ගෑනුන්ව රවටාගෙන උන්ගෙන් සල්ලි ගන්නවා. මෙයා හොඳට කාලා බීලා ඇඳලා ජැන්ඩියට ජීවත් වෙනවා. හැඩරුව පෙනුම රස්සාවකට අරගෙන. ආදායම් මාර්ගය කැර ගෙන.“ඇයි මෙහෙම වෙන්නේ?”“දැන් ඉන්න කෙල්ලෝ තමන් ගෙ සහකාරයා හොයා ගන්නේ තමන්ට වුවමනා විදියට. ඉස්සර දෙමවුපියෝ වං හුං හොයලා බලලා තමයි ඉලන්දාරියෙකුට දුවෙක් දුන්නේ. දැන් හැදෙන මෝඩ කෙල්ලෝ බොහොම දෙනෙක් තමන් තෝරා ගත්ත එකාව ගෙදර මහ එවුන්ට දැනුම් දෙන කොට වෙන්න ඕනෑ දේවල් ඔක්කොම වෙලා ඉවරයි. වෙන කෙනෙක් එක්ක යන්න බැරි නිසා ඌ එක්ක ම යනවා. ගිහින් තවත් කාලකණ්ණි දරුවො ටිකක් බිහි කරනවා.”“මිනිසාට රූපය ආභරණයක්. ඒක ඇත්ත. ඒත් ඒ රූපයට ගුණවත්කම ආභරණයක් වන බව මුන් හිතන්නෙ නෑ. ගුණවත්කම වඩාත් ශක්තිමත් වෙන්නේ ඥානයෙන්. ඒ ඥානය ඵලදායී වෙන්නේ ඉවසීම නමැති ගුණාංගයෙන්. ගුණවත්කම, ඥානය, ඉවසීම, උගත්කම, රැකියාව, බුද්ධිය මේ කිසි දෙයක් දැන් හැදෙන මෝඩ කෙල්ලන්ට හොයලා බලන්න ඉවසීමක් නෑ. හොඳට බාහිර පෙනුම තිබුණොත් ඇති. අන්තිමේ තමන්ගේ මෝඩ තකතිරුකම වැටහෙන්නේ උසාවි ගානෙ නඩත්තු ඉල්ලලා රස්තියාදු වෙන කොට. දෙමවුපියන්ට ගින්දර දීලා දරුවෙක් එක්ක ගෙදර නාකි වෙන කොට. දැන් ඉන්න බොහොමයක් දෙමවුපියොත් ඒ වගෙයි. තමන්ගෙ දූට වඩා උගත් කෙනෙක් ලෝකෙ නැතැයි කියලා හිතාගෙන එයාගෙ තීන්දු තීරණවලට ම ඉඩ දෙනවා.Ó‍මේ කතාව ඒ වගේ ගෑනු හය දෙනෙක් කසාද බැඳගෙන ඒ ගෑනුන්ගෙන් හම්බ කරන් කන මිනිහෙක් ගැන. ඒ මදිවාට තවත් ගෑනු ළමයින් අමාරුවෙ දාන්න දේවාලයක කපුවෙකුගෙනුත් උදව් අරගෙන.සන්ධ්‍යා පාණදුර ප්‍රදේශයේ පදිංචි උගත් ලස්නන තරුණ කාන්තාවක්. වයස අවුරුදු තිස් දෙකයි. එක් දරු මවක්. දරුවගෙ වයස අවුරුදු දෙකයි. සන්ධ්‍යාගෙ අම්මා තාත්තා රටේ පිළිගත් වැදගත් රැකියාවල් කරන යමක් කමක් ඇති අය.සන්ධ්‍යාගේ බඩේ වම්පැත්තේ දරුණු වේදනාවක් හට ගනී. ඒ වෙලාවට උහුලගන්න බැරි වේදනාවෙන් කෑ ගහයි. ඔළුව හිරවෙලා වගේ දැනෙයි. ඇඟපත රුදාව, කෑම අරුචිය, හීනෙන් බිය වී කෑ ගැසීම ඇයට වැලඳී ඇති ‍ලෙඩ රෝග වේ. දෙමවුපියෝ ඇය වෛද්‍ය විශේෂඥයන් කරා ගෙන ගියත් විශේෂ පරීක්ෂණ කළත් ඇයට ශරීරගත රෝගයක් නැතැ යි නිගමනය කර ඇත. ඇතුල්කෝට්ටේ ගුප්ත ගවේෂණ මධ්‍යස්ථානයට සන්ධ්‍යා කැඳවා ගෙන දෙමවුපියෝ පැමිණියහ. අවුරුදු හතරක් තිස්සේ දියණිය විඳින වේදනාව ආධ්‍යාත්මීය උපදේශකවරයා සමඟ පැවසූහ.පළමු ගවේෂණ අවස්ථාවේ දී සන්ධ්‍යා හිස බදා ගෙන කෑ ගසන්නටත් හූ කියන්නටත් වූවාය. ඇගේ කෑ ගැසීම පාලනය කොට, ඇයට ප්‍රලය වූ භූතාත්මය ඉවත් කොට, දින විසි එකක් ගමේ පන්සලේ බෝධි පූජා පවත්වා එන්නැයි උපදෙස් දුන්නේ ය.ඊළඟට පැමිණි දිනයේ ද සන්ධ්‍යා ප්‍රලය වූවා ය. එදින ද ඇය භූතාවේෂයෙන් කෑ ගසන්නට වූවාය. ගවේෂකවරයා ඇය වෙත කිරණ ශක්තිය එල්ල කොට ප්‍රශ්න කරන්නට විය.“කවුද මේ කෑ ගහන්නේ?”“සාමි.... සාමි..... සාමි......”“මොන සාමියෙක් ද මේ ගෑනුන්ගේ ඇඟට රිංගලා කරදර කරන්නේ?”“සාමි........ සාමි...... සාමි.......”ගවේෂකවරයා වේවැල අතට ගත්තේ ය. ඇත්ත කියා පං. උඹ මහා පාපතරයෙක්. මේ ළමයාට දුක් කරන්නේ. ජීවත්ව ඉන්න කාලෙ පිනක් දහමක් නොකර ඉඳලා මැරිලා ගිහින්. පෙරේතයෙක් වෙලා ඉපදිලා මිනිසුන්ට කරදර කරනවා. උඹලා වගේ අයව අල්ලලා හිර කරලා බැඳලා මූදට දාන්න ඕනෑ” යි වේවැළ එල්ල කළේ ය.“අනේ! අනේ! ගහන්න නම් එපා.”“එහෙනම් ඇත්ත කියනවද?”“හ්ම්....”“කවුද තමන්ව මේ ළමයා ළඟට එව්වේ?”“මෙයාගෙ ම මහත්තයා තමයි. “සික්කා.... සික්කා......”“මොනවා?” ගවේෂකවරයා විස්මය පළ කළේය.“ඒක තමයි ඇත්ත. උදේම නළුවා වගේ ජැන්ඩියට ඇඳගෙන ගිහින් ගෑනු රවටන එක තමයි මිනිහගෙ රස්සාව. ඌ සිකුරිටි කාරයෙක්. සික්කා තමයි මාව එව්වේ.”“තමන්ව මේ ශරීරයට එව්වේ කවදා ද?”“දන්නෙ නෑ. මතක නෑ.”“කොහොමද එව්වේ?“මට ලේ බොන්න දුන්නා. මේ ළමයාගේ ලේ සුවඳ මට දුන්නා. ඒ ලේ සුවඳට මේ ළමයාව හොයා ගෙන ඇවිත් අරන් එන්න කිව්වා. මම මෙයාව උගේ ළඟට ගිහින් දුන්නා.”සන්ධ්‍යාගේ ශරීරයෙන් දිෂ්ටිය ඉවත් කොට ඇගේ දෙමවුපියන් සමඟ ගවේෂකවරයා සාකච්ඡා කළේ ය. ඇගේ පියා සිදු වී ඇති සිද්ධිය කීවේය.“මේ දුව විතරයි අපට ඉන්නේ. ඇස් දෙක වගේ ප්‍රවේශමෙන් ඉගැන්නුවා. කොළඹ ප්‍රසිද්ධ කාන්තා විද්‍යාලයකට ගියේ. ඉන් පසුව වරලත් ගණකාධිකරණ පාඨමාලාවක් හැදෑරුවා. එතැන අවසන් අවුරුද්දේ ඉගෙන ගන්න කොට ලස්සන කොල්ලෙක් දුවගෙ පස්සෙන් ඇවිත්. ඒ කොල්ලා දුව ගිය පංතියේ සිකුරටි කාරයා. දුව එයාට කැමති වෙලා නෑ. ඊට පස්සේ එයා දුවට ආදරෙයි කියලා ලියුමක් දීලා. දුව ගෙදර ඇවිත් ඒ ලියුම අපට දුන්නා. අපි ඒ පංතියේ ගුරුවරුන්ට ඒ ගැන පැමිණිලි කළා. මිනිහව එතැන රස්සාවෙන් අයින් කළා.”“දවසක් දුව පාරෙ යද්දි මූ රැක ඉඳලා ඇවිත් දුවගෙ අත බ්ලේඩ් එකකින් කපලා පැනලා ගිහින් තියෙනවා. අපි ලැජ්ජා නිසා පොලිසි ගියේ නෑ.”“මේ තාත්තා කියන්නේ ඇත්තදැÓයි ගවේෂකවරයා සන්ධ්‍යාගෙන් ඇසීය.“ඔව් මහත්තයා එදා මගේ අත කැපුවට මගේ හිතේ තරහක් ඇති වුණේ නෑ. කලින් එයාව මට එපා වුණාට එදා ඉඳලා එයාව නිතර නිතර මතක් වුණා. එයාව දකින්න ආසා ඇතිවුණා” යි කීවා ය.නැවතත් ඇය දිෂ්ටි ගන්වා ප්‍රශ්න කළේය.“දැන් මෙතන කතා වුණ දේවල් තමන් අහගෙන නේද හිටියේ?” භූතාත්මයෙන් ඇසීය.“ඔව් මහත්තයා. මේ ළමයා ගෙ අත කපලා ඒ බ්ලේඩ් එක මොරටුවේ දේවාලයකට අරගෙන ගිහින් එතැන කපු මහත්තයාට දුන්නා. ඒ මිනිහා බ්ලේඩ් එකේ තැවරුණු ලේ වලට සික්කගෙ ලේ එකතු කරලා ජීවම් කළා. ඊට පස්සෙ මාව බන්ධනය කරලා එව්වා මේ ළමයාව ඌ ළඟට ගෙනැත් දෙන්න කියලා. ඉතින් මට පවරපු දේ මම කළා. මේක දරුණු බන්ධනයක්. ලේ සුවඳට ඇවිත් තමයි මේ ළමයාව සික්කාට ගිහින් දුන්නේ.”තවත් දින හතක් බෝධි පූජා පවත්වා නැවත එන්නැයි ඔවුන්ට උපදෙස් දුන්නේ ය.යළි පැමිණි දිනයේ නැවත සන්ධ්‍යාගේ පියා සමඟ සාකච්ඡා කළේය. ඔහු ඉතුරු විස්තරය පැහැදිලි කළේ ය.“ඉතින් මහත්තයා දුව ඌ එක්ක ගිහින් තිබුණා. ඌ ගෑනු හය දෙනෙක් කසාද බැඳපු එකෙක්. දූවත් අරගෙන ගිහින් කසාද බැඳලා. අපිට දුව ආ ගිය තැනක් හොයා ගන්න බැරි වුණා. මාස හයකට පස්සෙ දුව අපට කෝල් එකක් දුන්නා. අපි දෙන්නා දුව හොයා ගෙන ගියා. අනේ දුව ඉන්නේ ලෑලි ගෙයක. ඒ වෙන කොට දුවට ළමයෙක් ලැබෙන්නත් හිටියා. දුවට හරියට කන්න අඳින්නවත් නෑ. අපි දුවට මාස් පතා රුපියල් තිස් හතළිස් දාහක් දුන්නා. ඌ දුව බය කරලා ඒකත් අර ගන්නවා. දුවට කන්නවත් ගෙනැත් නොදී ඒ සල්ලි ඌ වියදම් කර ගන්නවාලු. අන්තිමට අපි දුව ගෙදර එක්කගෙන ආවා. දැන් දුවට වෙදකම් කරනවා. දරුවවත් අපි හදනවා.” යි පියා කීවේ ය.ගවේෂකවරයා සන්ධ්‍යා ඇමතුවේ ය.“දැන් තේරෙනවා නේද ඒ මිනිහා ඔයාගෙ ඇඟට භූතයෙක් බන්ධනය කරලා අරගෙන ගිහින් තියෙන්නේ. මම ඒ බන්ධනය ඉවත් කරන්නම්. දැන් අධිෂ්ඨාන කර ගන්න මේ අම්මයි තාත්තයි එක්ක අලුත් ජීවිතයක් පටන් ගන්න. හැබැයි බන්ධනය ඉවත් කරපු ගමන් විවාහය ඉවරයි. කැමැතිද?”“අනේ මහත්තයා මම කැමතියි. මම නතර කරපු තැන ඉඳලා ආයෙත් ඉගෙන ගන්න ආසයි. ඒ විභාගය පාස් කර ගන්න ඕනැ. ප්‍රේත‍යන් බන්ධනය කරපු විවාහයකින් මට වැඩක් නෑ.” යි සන්ධ්‍යා කී‍වා ය.“ඔව් මහත්තයා අපි දරුවගෙ වගකීම බාර ගන්නවා.” යි සන්ධ්‍යාගේ මව ද කීවා ය.නැවත භූතාත්මය දිෂ්ටි ගන්වා කිරණ ශක්තියෙන් දැවීය.“අනේ එපා... එපා... පුච්චන්න එපා... දැවිල්ලයි...”“ආයෙත් මේ ශරීරයට එනවද?”“නෑ........ නෑ........ මම යන්නම්. ආයෙත් එන්නේ නෑ.”“තමන් දැන් කොහේද යන්නේ?”“මම අරූව හොයා ගෙන යනවා. මට උගේ ලේ සුවඳ මතකයි. මම උගේ ළඟට යනවා.” යි භූතාත්මය ඉවත්ව ගියේ ය.නැවතත් බෝධි පූජා දින හතක් පවත්වන ලෙස ද ඉන් පසු අට වැනි දිනයේ සිට නොවරදවා ම නිවසේ දී එක ම වේලාවකට උදේ හවස තෙරුවන් සරණ ගොස් මල් පහන් පුදා රතන සූත්‍රය සත්වරක් සජ්ඣායනා කරන ලෙස ද පැය බාගයක් මෛත්‍රී භාවනාව වඩන ලෙස ද උපදෙස් දුන්නේ ය.මේ වන විට සන්ධ්‍යා අතරමග නතර කළ විභාගය සඳහා අධ්‍යාපන කටයුතු ආරම්භ කැර ඇත.මතුගමමහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=aa1404132</link>
    <topic>ආශ්චර්යයේ කිරුළු පැලඳීම අවුරුදු අදිටන කර ගනිමු</topic>
    <author/>
    <content> - ජනාධිපතිබත බුලතින් පිරි නිල්ල පිරුණු ස්වයංපෝෂිත රටක් ගොඩනැ‍ඟෙන අවදියක සිංහල හා දෙමළ අලුත් අවුරුද්ද අපි මහත් සතුටින් පිළිගනිමු යැයි මහින්ද රාජපක්ෂ ජනාධිපතිතුමා තම අලුත් අවුරුදු පණිවිඩයෙන් කියා සිටී.එම අලුත් අවුරුදු දා පණිවුඩයේ මෙසේ ද සඳහන් වේ‍.ලෙයින්, මසින් මෙන් ම හදවතින් සපිරි මිනිසකු ලෝකයට බිහිවන්නේ යහගුණ දහමින් හෙබි ශ්‍රේෂ්ඨ සංස්කෘතික උරුමයන් තුළිනි. ඒ සඳහා අපට පදනම සලසන ප්‍රධානතම ජාතික උලෙළක් වන්නේ මේ හෙළයේ මහා සංස්කෘතික මංගල්‍යයයි. පැරණි සාරධර්ම සිරිත් විරිත් නොවෙනස්ව පවත්වා‍ ගැනීම සෞභාග්‍යය කරා යන ජාතියක පෙර නිමිත්තක් ද වන්නේ ය.අප මේ සිංහල අලුත් අවුරුද්ද පිළිගන්නේ කෘෂිකර්මාන්තයේ මෙන් ම සෑම අංශයකම නිෂ්පාදනය ද සංවර්ධනය ද දියුණු තියුණු කරන්නා වූ අවධියක ය. රටක වේගවත් සංවර්ධනයක් සඳහා ජාතික සමඟිය ගොඩනැඟීම අත්‍යවශ්‍යයය.අවුරුදු සිරිත් විරිත් තුළ දිදුලන ප්‍රමුඛතම ලක්ෂණය වන්නේ සහජීවනය සහ සංහිදියාවයි. පවුලක සංහිඳියාව පවුල් සීමාවෙන් බැහැරට ගෙන ගොස් ගම හා නගර‍ය ඔස්සේ මුළු දේශයේ ම වැපිරීම අවුරුදු ‍උලෙළේ ප්‍රමුඛතම ගුණාංගයකි. එම සංහිදියාව ගොඩනංවමින් ආසියාවේ ආශ්චර්යයේ කිරුළු පැලඳීම මේ ලබන්නා වූ සිංහල අලුත් අවුරුද්දේ අප සැමගේ ම තිර අදිටන විය යුතු ය. සැමට සෞභාග්‍යවත් සුබ අලුත් අවුරුද්දක් වේවා! යි ප්‍රාර්ථනා කරමි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=aa1404133</link>
    <topic>නව වසරේ උදාව සහයෝගය උදාකරන බැඳීමක්</topic>
    <author/>
    <content> - අගමැතියුද්ධය නිමා කිරීමත් සමඟ රට ගෝලීය වශයෙන් සංවර්ධනය කිරීමේ යෝධ මාවතට මේ වන විට අවතීර්ණ වී සිටින බව සිංහල - හින්දු අලුත් අවුරුද්ද නිමිත්තෙන් සුබ පැතුම් පණිවුඩයක් නිකුත් කරමින් අග්‍රාමාත්‍ය ආචාර්ය දි. මු. ජයරත්න මහතා පවසයි. අග්‍රාමාත්‍ය තුමන් විසින් නිකුත් කරන ලද මෙම සුබ පැතුම් පණිවුඩය මෙසේ ය.සූර්යයා මීන රාශියේ සිට මේෂ රාශි ගත වීම හුදු නව වසරක උදාවීම පමණක් නොව, එය සිංහල, හින්දු ඇතුළු සමස්ත ජනතාව අතර සහයෝගය උදාකරන ශක්තිමත් බැඳීමක් වශයෙන් හැඳින්විය හැකිය. නව කන්නයේ අස්වනු නෙළා ගත් හෙළ වැසියන් එක් මොහොතක සියලු චාරිත්‍ර වාරිත්‍ර ඉටු කරමින් සිංහල - හින්දු නව අවුරුදු උදාව සැමරීම ලොවටම පෙන්වන උතුම් වූ ආදර්ශයකි.අතීත රජ දරුවන් වසර ගණනාවක සිට කරන ලද දැවැන්ත ව්‍යාපෘති හා සමාන සංවර්ධන කාර්ය භාරයක්, ගත වූ වසර කිහිපයේ දී මහින්ද රාජපක්ෂ ජනාධිපතිතුමාගේ නායකත්වයෙන් දියත් කර තිබේ. ඒ භාග්‍යවන්ත අනාගතය උදෙසා මුවට හසරැල් නැංවෙන නැවුම් දිනය අදයි. උදාවූ සිංහල හා හින්දු අලුත් අවුරුද්ද සාමය, සතුට, සෞභාග්‍යය පිරි ශ්‍රී සුබ නව වසරක් වේවා! යි ප්‍රාර්ථනා කරමි. සැමට සුබ අනාගතයක්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=aa1404134</link>
    <topic>බක් පෝය හෙට</topic>
    <author>රමණී සුබසිංහ</author>
    <content>රමණී සුබසිංහබක් පුර පසළොස්වක පොහොය හෙටට (14) යෙදී තිබේ. 14 වැනි සඳුදා අපරභාග 01.11ට පොහොය ලබන අතර පසු දා (15) අපරභාග 01.10 දක්වා පොහොය පවතී. සිල්සමාදන් වීම හෙටය.නාගදීපයේ චූලෝදර, මහෝදර නා රජුන් මිණි පළඟකට සටන් වැදීමට සූදානම් වනු දිවැසින් දුටු බුදුන්වහන්සේ විය හැකි මනුෂ්‍ය ඝාතන වැළකීම පිණිස නාගදීපයට වැඩම කොට දෙපිරිසට දහම් දෙසා සමඟි කළේ ද බක් පුර පසළොස්වක පෝදාකය. මණි අක්ඛික රජු විසින් තම රාජ්‍යය වන කැලණි පුරවරයට වැඩමවන ලෙස බුදුරදුන්ට ආරාධනා කරනු ලැබීම බුදුරජාණන් වහන්සේ වැඩ සිටි මිණි පළඟ තැන්පත් කොට නාගදීප චෛත්‍ය ගොඩනැංවීම ද බක් පෝදා සිදුවූ සුවිශේෂී සිදුවීම්ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=aa1404135</link>
    <topic>මඟී ජනතාව පොදු ප්‍රවාහනයෙන් ඈත්වෙලා</topic>
    <author>තාරක වික්‍රමසේකර</author>
    <content>තාරක වික්‍රමසේකරරටේ ජනතාවගේ ආදායම් වැඩිවීමත් සමඟ මෙරට ජනතාවගේ ආහාර රටාවේ පමණක් නොව ඔවුන් මෙතෙක් ගමනාගමනයට යොදාගත් පොදු ප්‍රවාහන මාධ්‍ය භාවිතයෙන් තමන්ගේම වූ ප්‍රවාහන මාධ්‍යයකට මාරු වෙමින් සිටින බව ප්‍රවාහන අමාත්‍යාංශය කියයි. විශේෂයෙන්ම බස්නාහිර පළාත තුළ මේ තත්ත්වය දැකිය හැකිය.2012 - 2013 වසරේ කළ සමීක්ෂණයකට අනුව දුම්රිය හා බස් මඟින් ගමන් කළ මගීන් සංඛ්‍යාව 58% ක් දක්වා අඩු වී ඇත. මෝටර් රථ භාවිතය 12% ක් දක්වා හා යතුරු පැදි 15% ක් දක්වා ද ත්‍රිරෝද රථ 13% ක් දක්වා ද ඉහළ ගොස් ඇති බව අමාත්‍යාංශය පෙන්වා දෙයි. එම නිසා පොදු ප්‍රවාහන මාධ්‍යය වැඩි දියුණු කිරීමට පියවර ගැනීමත් දුම්රිය ධාවනය නොවන මාර්ගවල මොනෝ රේල් සේවාවක් ආරම්භ කිරීමට ද කැලණි ගඟ මතින් නව පාලමක් ඉදිකිරීම ඇතුළු පියවර රැසක් ක්‍රියාත්මක වනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=aa1404136</link>
    <topic>ශ්‍රී ලන්කන් ‘වන් වර්ල්ඩ්’ හා එක්වෙයි</topic>
    <author>සුභාෂිණී ජයරත්න</author>
    <content>සුභාෂිණී ජයරත්නශ්‍රී ලංකාවේ ගුවන් සේවා ඉතිහාසයේ නව යුගයක් සනිටුහන් කරමින් ශ්‍රී ලන්කන් ගුවන් සමාගම මැයි මස 1 දා සිට වන් වර්ල්ඩ් (One World) ගෝලීය සන්ධානය හා එක්ව කටයුතු කිරීමේ මෙහෙයුම් අරඹනු ඇත. ඉන්දියානු උප මහද්වීපයේ වන්වර්ල්ඩ් ගෝලීය ගුවන් සන්ධානය හා එක්වන ප්‍රථම ගුවන් සේවය වශයෙන් ද ශ්‍රී ලන්කන් ගුවන් සමාගම ඉතිහාසයට එක්වෙයි.දෙස් විදෙස් ආරාධිත අමුත්තන් රැසකගේ සහභාගිත්වයෙන් අප්‍රේල් 30 දා මත්තල රාජපක්ෂ අන්තර්ජාතික ගුවන් තොටුපළේදී සමාරම්භක උත්සවය පැවැත්වෙයි.වන්වර්ල්ඩ් වෙළෙඳ නාමය ලැබීම සමඟම ශ්‍රී ලන්කන් ගුවන් සමාගමට වන්වර්ල්ඩ් වෙළෙඳ නාමය එක්වන අතර ඉන් අන්තර්ජාතික මට්ටමේ පිළිගැනීමක් මෙන් ම සංචාරක කර්මාන්තයේ ප්‍රවර්ධනයට ද විශාල රුකුලක් සැපයේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=aa1404137</link>
    <topic>ගොබ් ඉරිදා අදයි</topic>
    <author/>
    <content>ජේසුතුමන් තම දුක්ප්‍රාප්තිය සඳහා තම අනුගාමිකයන්ගේ ප්‍රීතිඝෝෂා මැද කොටළුවකු පිට නැඟී ජයෝත්සවයෙන් ජෙරුසලමට වැඩම කළ ගොබ් ඉරිදා අදයි.අද (13) දිවයින පුරා පිහිටි දේවස්ථානවලට රැස්වන කිතුනුවෝ ගොබ් අතු අතින් ගෙන පෙරහරින් ගොස් දිව්‍ය පූජාවට සහභාගි වෙති.වෙන වසරවල පාස්කුව සැමරීම සිංහල හා හින්දු අලුත් අවුරුද්දට පෙර යෙදුණත් මෙවර පාස්කුව සිංහල අවුරුද්දට පසුව යෙදී ඇත. මෙම සතියේ ජේසුතුමන් කුරුස පත් කළ මහා සිකුරාදා (18) දිනයේ මීගමු දූව, පිටිපන, ජාඇළ, කළුතර, මොරටුව ආදී බොහෝ ස්ථානවල දුක්ප්‍රාප්ති ප්‍රසංගයන් පැවැත්වේ.‍කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=aa1404138</link>
    <topic>අඩු ආදායම්ලාභීන්ට නිවාස 65000 ක්</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහකොළඹ මහ නගර සභා බල ප්‍රදේශයේ ජීවත්වෙන අඩු ආදායම්ලාභී ජනතාව සඳහා අර්ධ සුඛෝපභෝගී නව නිවාස 65000 ක් ඉදිකරන බව ආරක්ෂක හා නාගරික සංවර්ධන කටයුතු අමාත්‍යාංශය කියයි.ආරක්ෂක හා නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ මහතාගේ මෙහෙයවීමෙන් ඉදිවන මෙම නිවාස යෝජනා ක්‍රමයෙන් දැනටමත් පවුල් 16000 කට නව තට්ටු නිවාසයක අයිතිය ලබාදී ඇතැයි එම අමාත්‍යාංශයේ අතිරේක ලේකම් ජානක කුරුකුලසූරිය මහතා කීය. එක් නිවසකට රුපියල් ලක්ෂ 30 ක් වැය වන අතර මුළු ව්‍යාප‍ෘතිය සඳහා වැයවන මුළු මුදල රුපියල් කෝටි 20000 කි.මේ ස‍ෑම නිවාසයක්ම වර්ග අඩි 400 - 1500 දක්වා විශාලත්වයකින් හා නිදන කාමර දෙකක් නළ ජලය, ටයිල් ඇල්ලූ නාන කාමර ආදී සියලු පහසුකම්වලින් යුක්තවේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=aa1404139</link>
    <topic>අවුරුදු සමයේ අනතුරු අවම කරගන්න</topic>
    <author>සුනිල් දයා අල්විස්</author>
    <content>සුනිල් දයා අල්විස්අලුත් අවුරුදු උත්සව සමයේ හදිසි අනතුරු අවම කරගැනීමට කල්පනාකාරීව කටයුතු කරන්නැයි කොළඹ ජාතික රෝහලේ හදිසි අනතුරු අංශයේ ප්‍රධානී නියෝජ්‍ය අධ්‍යක්ෂ වෛද්‍ය එච්. එම්. කේ. වික්‍රමනායක මහතා පෙන්වා දෙයි.ගිනිකෙළි - ජාතික ක්‍රීඩා මාර්ග අනතුරු කලකෝලාහල ආදිය නිසා සිදුවන අනතුරු මේ උත්සව සමයේ වැඩියෙන් සිදු විය හැකි හෙයින් රෝහල් කරා පැමිණෙන පිරිසේ වැඩිවීමක් දක්නට ලැබිය හැකි බව ද වෛද්‍ය වික්‍රමනායක මහතා පවසයි. විශේෂයෙන්ම කුඩා ළමයින් ප්‍රමිතියෙන් තොර රතිඤ්ඤා සහ අහස්කූරු දැල්වීමට යාමේදී පිළිස්සීම් තුවාල සිදුවිය හැකි හෙයින් වැඩිහිටියන් විශේෂ අවධානයක් යොමු කළ යුතු බව හෙතෙම සඳහන් කරයි. මේ අතර පොලීසිය අවුරුදු සමයේ බීමතින් රිය පදවන රියදුරන් අල්ලා ගැනීමට විශේෂ වැඩ පිළිවෙළක් ක්‍රියාත්මක කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=ab1404131</link>
    <topic>2014 අපේ රටේ නිදහසින් පසු අඩුම අය වැය හිඟය වාර්තා කරනවා</topic>
    <author/>
    <content>මුදල් අමාත්‍යාංශ ලේකම් ආචාර්යපී.බී‍. ජයසුන්දරශ්‍රී ලංකා මහ බැංකුවේ 64 වැනි වාර්ෂික වාර්තාව එළිදක්වමින් මහින්ද රාජපක්ෂ ජනාධිපතිතුමාගේ ප්‍රධානත්වයෙන් පැවැති උත්සවයේදී මුදල් අමාත්‍යාංශයේ ලේකම් ආචාර්ය පී.බී. ජයසුන්දර මහතා කළ කථාවයි මේ.අද 2013 වර්ෂය සඳහා මහින්ද චින්තන ඉදිරි දැක්ම වැඩපිළිවෙළ යටතේ ක්‍රියාත්මක වන සංවර්ධන වැඩපිළිවෙළත්, දේශපාලන වැඩපිළිවෙළත්, සාමය සම්බන්ධ වැඩපිළිවෙළත් තුළ අට වෙනි වර්ෂයේ ප්‍රගති වාර්තාව තමයි අපි ඉදිරියේ තිබෙන්නේ.මේ වාර්තාව අධිපතිතුමා සිය කාර්ය මණ්ඩලය සමඟ කලට වේලාවට ඉදිරිපත් කිරීම ඉතාම වැදගත්. මෙතැන ඉන්න වෙනත් අමාත්‍යාංශ හා දෙපාර්තමේන්තු නිලධාරීන් සියලු දෙනාගෙන් මම ඉල්ලා සිටින්නේ හැකි ඉක්මනින් සිය වාර්තා පාර්ලිමේන්තුවට ඉදිරිපත් කරන ලෙස.එහෙම මම කියන්නේ අපේ රටේ තොරතුරු ලබාගැනීම පිළිබඳව ප්‍රමාණවත් අවබෝධයක් නැතිව, රටේ තිබෙන නීතිය පිළිබඳව, රටේ තිබෙන ව්‍යවස්ථා රාමුව පිළිබඳව අවබෝධයක් නොමැතිව රටේ තොරතුරු විකෘති කිරීමේ සම්භාවිතාවක් තිබෙන නිසයි.රාජ්‍ය නිලධාරීන් වශයෙන් අපේ පරම යුතුකම වන්නේ අපේ රට වෙනුවෙන් අපේ රටේ විවිධ අංශවලින් ලැබෙන තොරතුරු එක්රැස් කර ජනතාවට ලබාදීමයි. මෙය අපේ ‍රටේ නීතිමය රාමුව තුළ කොයිතරම් දුරට රටේ ජනතාවට තොරතුරු ලබාගැනීමේ අයිතියක් තිබෙන රටක් විදිහට ඉදිරියෙන් ඉන්න බව පෙන්වන අවස්ථාවක්.ශ්‍රී ලංකා මහ බැංකුවේ අධිපතිතුමාට පනතේ තිබෙන දිනයටත් කලින් සිය වාර්තාව අඛණ්ඩව ඉදිරිපත් කිරීමට හා රාජ්‍ය නායකයා වශයෙන් අතිගරු ජනාධිපතිතුමාට එය ප්‍රසිද්ධියේ පිළිගැන්වීමත් ජයග්‍රහණයක්. මුදල් ඇමැතිවරයෙක් වශයෙන් අතිගරු ජනාධිපතිතුමාටත් බැංකු අධිපතිවරයෙක් වශයෙන් අජිත් නිවාඩ් කබ්රාල් මැතිතුමාටත් මං හිතන්නේ ආඩම්බර වෙන්න පුළුවන් හොඳම අවුරුද්දක් මේක.ජනාධිපතිවරයා විශේෂයෙන් මුදල් ඇමැතිවරයා වශයෙන් රටේ අය වැයෙන් දැරිය හැකි මට්ටමකට කළමනාකරණය කරගන්න පුළුවන් නම් එය තමයි මුදල් ඇමැතිවරයෙකුට කළ හැකි පුළුල් ම වගකීම් සම්භාරය.අද සමස්ත ලෝකයම රටවල් කිහිපයක් හැරුණු විට අපොහොසත් වී ඇති කාර්යයක් අපේරටේ අතිගරු ජනාධිපතිතුමා මුදල් ඇමැතිවරයා වශයෙන් ශ්‍රී ලංකා මහ බැංකුවේ අධිපතිවරයා වශයෙනුත් කටයුතු කිරීම රට‍ක් හා ප්‍රජාවක් වශයෙන් ආඩම්බර විය යුතු කාර්යයක්.අතිගරු ජනාධිපතිතුමනි, මුදල් ඇමැතිවරයා වශයෙන් ඔබතුමා විසින් මේ දෙනු ලැබූ නායකත්වය අධිපතිතුමා වශයෙන් තමා සතු බැංකු කළමනාකරණය ස්ථාවරව පවත්වා ගැනීම, මූල්‍ය තත්ත්වය ශක්තිමත් කිරීම, උද්ධමනය අඩු කිරීම, වැනි කරුණු අතින් අප ලබාගත් ප්‍රගතියක් ඒ වෙනුවෙන් මේ ආයතනය මෙහෙයවීම ගැනත් මම මගේ ස්තුතිය පුද කර සිටිනවා.දෙවනුව අපේ රටේ මේ ඉදිරිපත් කරන තොරතුරු පිළිබඳ විශාල විවාදයක් තියෙන වෙලාවක්. සමහරු මේ තොරතුරුවල සාවද්‍යභාවය පිළිබඳ ප්‍රශ්න කරනවා. හැබැයි මේ තොරතුරු එකක්වත් මහ බැංකුවෙ තොරතුරු නෙමෙයි.මහ බැංකුවේ ශේෂ පත්‍රය, භාණ්ඩාගාර‍ ශේෂපත්‍රය හැරුණුවිට ඉතිරි සියලු තොරතුරු ඉදිරිපත් කරන්නේ වෙනත් අය. ඒ තොරතුරු ගත් විට ඒ තොරතුරු ඉදිරිපත් කරන්නේ විවිධ බැංකු විසින්. එක් එක් රාජ්‍ය බැංකු තමන්ගේ ගිණුම් විගණනය කරල ඉදිරිපත් කරන තොරතුරු තමයි මේ මහ බැංකුව එකතු කරල ඉදිරිපත් කරන්නේ.ජන හා සංඛ්‍යාලේඛන දෙපාර්තමේන්තුව මහ බැංකුවේ දෙපාර්තමේන්තුවක් නොවෙයි. එයින් තමයි රටේ ජාතික නිෂ්පාදනයේ විවිධ ජාත්‍යන්තර මට්ටම් යටතේ ගණනය කරල මේ ස්ථානයට එවන්නේ. විගණකාධිපතිතුමා තමයි සියලුම රජයේ දෙපාර්තමේන්තු ආයතන, එතුමාගේ ඍජු අධීක්ෂණයෙන් නැත්නම් එතුමා පත් කරන ලද නියෝජිතයන් විගණනය කරන ‍ලද තොරතුරු.අනෙක් සියලු තොරතුරු පෞද්ගලික අංශයෙන් ලැබෙන තොරතුරු නිසා මේ තොරතුරු සියල්ල අවුරුදු 60 ක් වගේ කාලයක් තුළ විවිධ කුසලතා ජාත්‍යන්තර මට්ටමින් ලබාගනිමින් අපේ රට ඉදිරිපත් කර තිබෙන විශාල දියුණුවක්.සංඛ්‍යාලේඛනවලින් සහ දියුණු වන රටවල් අතරින් එකම රට බව කියන්න පුළුවන්. ඒ නිසා මේ සංඛ්‍යාලේඛන සම්බන්ධයෙන් සමහර වෙලාවට රට ලබා ඇති ප්‍රගතිය අවතක්සේරු කිරීමට සංඛ්‍යාලේඛන පිළිබඳ නිර්වචනය කිරීම රටේ ඉදිරි දැක්මට යෝග්‍ය ලක්ෂණයක් නොවෙයි.ඒ නිසා විශේෂයෙන් ම පුද්ගලික අංශයත්, විවිධ ආයතනත් මෙම ස්ථානයේ සිටින නිසා සියලු දෙනාගෙම එකම අරමුණ සංවර්ධිත රටක් දැකීමත්, සියලු ජන කොටස්වලට ආර්ථික ප්‍රතිලාභ ලබාගැනීමත් නිසා මේ පිළිබඳ අප කළ යුත්තේ ධනාත්මක ලෙස අඩුපාඩු දෙස බැලීම පමණයි.විශේෂයෙන් ම මම මුදල් අමාත්‍යාංශ ලේකම්වරයා වශයෙන් මේ අදහස් ප්‍රකාශ කරන්නේ මේ තොරතුරු මේ බැංකුවේ සිටම මීට අවුරුදු ගණනාවකට කලින් පිළියෙල කරපු නිසයි. ආර්ථික පර්යේෂණ අධ්‍යක්ෂතුමිය මේ තොරතුරු ඉදිරිපත් කරනකොට මට මගේ ඒ කාලය මතක් වුණා.මොකද එතුමිය කිවුවා 2012 තරමක් මන්දගාමී වූ ආර්ථිකය ඊට වඩා ටිකක් 2013 ඉදිරියට ගිය බව. මේ මන්දගාමී කියල කියන්නේ 6% ක ආර්ථික වර්ධනයට. ඒ වගේ ම ටිකක් වැඩිවුණා කියන්නේ 7.3% ක වර්ධනයට. මෙයින් පෙන්නනවා 6% ට 7.3% ට දැන් ලෑස්ති නෑ කියල. මොකද මම මේ බැංකුවෙ ඉන්න කාලේ 3% කියන මට්ටම ලියන්නෙත් ප්‍රශංසනීය ආර්ථික වර්ධනයක් කියල.ඉතින් ඒ නිසා අපේ රට 6%, 7.3% කියන්නේ පොඩි වර්ධනයක් නොවෙයි. මේ 6% ක් වැඩි වෙන්නේ ඊට කලින් තවත් 7% කින් 8% කින් වැඩි වුණ රටක්. නිදහසෙන් පසුව මේ අට වැනි අවුරුද්දට එකදිගට අඛණ්ඩව වර්ධනය වුණ රටක් හැටියට තමයි මේ 6% - 7.3% මේ අවුරුද්දේ සමහරවිට 8% මේ මට්ටමට යන්නේ. අද පඩි පෙළක ගමන් කරනව වගේ නොනැවතී අවුරුදු අටක් ගිය ගමනක්. ඒ නිසා තමයි අද 2013 ඒකපුද්ගල ආදායම ඩොලර් 2800 ක් කියල වාර්තා කරන්න ආර්ථික පර්යේෂණ අධ්‍යක්ෂකතුමියට වාසනාවක් ලැබුණෙ.ඉතින් මේ අවුරුදු 08 ක විශාල වර්ධනයක් මේ සිද්ධවෙලා තියෙන්නේ. ජනාධිපතිතුමා ඉලක්ක කරගත්තෙ 2016 ට ඩොලර් 4000 ක ඒකපුද්ගල ආදායමක්. මේ යන මට්ටමට 6% වර්ධනයකට ගියොත් මේ අවුරුද්දෙම ඒකපුද්ගල ආදායම ඩොලර් 3800 කට විතරත් 2015 වර්ෂයේ 4400 කට විතරත් ගියොත් ජනාධිපතිතුමා 2016 වනතුරු ලබාගත් ඉලක්කය වෙනස් කරන්න වෙයි අඩුම වශයෙන් 5000 කට. මෙය තමයි දැන් රටේ සිද්ධවෙමින් පවතින වර්ධනය. 2013 වර්ෂය ගැන කතා කරන්න ඕනෙ නෑ. 2013 මාර්තු 31 වැනි දින දක්වා නිත්‍ය තොරතුරු අපේ රටේ දැන් තිබෙනවා. උද්ධමනය පහුගිය මාස තුනේ ම 4% ක වගේ අඩු මට්ටමක තිබෙන්නේ. මේ 4% ක් කියන්නේ මහ බැංකුව විසින් අධිපතිතුමා විසින් ප්‍රසිද්ධියේ බැංකු සමඟ දැන් කථා කරන්නේ 5% ක පමණ උද්ධමනය ගැන. හැබැයි පසුගිය මාස තුන මෙතුමට හැකිවෙලා තිබෙනව වාර්තා කරන්න.ජන හා සංඛ්‍යා ලේඛන අධ්‍යක්ෂ ජනරාල්තුමා තමයි මේවා එවල තියෙන්නේ. 4.5, 2, 3 ඒ වගේ ඉතින් අපි ආඩම්බර වෙන්න ඕනෙ රටක් හැටියට. මෙහෙම තැනකට ආපු කාලේ අපට කිව්වෙ බලන්න සිංගප්පූරුව, දකුණු කොරියාව, ජපානය, හොංකොං මේ රටවල්වල දියුණුව. අපි ආ‍ඩම්බර වුණේ අපි ගැන නොවෙයි. නමුත් අද ඒ රටවල් බලන්නේ අලුතෙන් නැගී එන රටක් ආසියාවේ තියෙනව නම් ඒ රට මේ කියල ඒ මිනිස්සුයි ආඩම්බර වෙන්නේ. දැන් අපිට තිබුණු හීනමානයෙන් එළියට එන කාලය ඇවිල්ලා. එවිට තමයි රටක් සංවර්ධනය වෙන්නේ‍. උද්ධමනය අඩු කරගන්න, සංවර්ධන වේගය වැඩි කරගන්න.අපේ තොරතුරු සමාජයට නිකුත් කරගන්න ඒ ගැන කථා කරන්න අපිට වැඩිය අපේ අවට සිටින අය අපේ රට දෙස බලන නිසා මම හිතනවා වාර්ෂික වාර්තාව අපි කාගේත් ඇස් ඇරිය යුතු වාර්තාවක් කියල.මම මෙහෙම කියන්නේ සමාජයේ තිබෙනව කතිකාවතක්. මේ වාර්තාවේ තිබෙන තොරතුරු සියල්ල අහම්බෙන් ආවෙ නෑ. මේ ලෝක ආර්ථිකයම කඩා වැටුණු කාලයක්. මේ අපේ රටේ යුද්ධය පසුපස තිබුණු කාලයක්. මේ අපේ ර‍ටේ අතපසුවුණ ඊට කලින් සැලසුම් කළ සංවර්ධන යෝජනා ක්‍රම මං උපදින කාලේ සිටම සැලසුම් කර තිබුණ සංවර්ධන යෝජනා ක්‍රම රටේ නොසලකා හැරිය අවුරුදු 40 ක්.මොනයම් හේතු නිසා හෝ මේ සියල්ල ඉලක්කම්වලින් තිබුණෙ නෑ මෙතන‍. මම පොඩි කාලෙ කොළඹ එනකොට අපි හිතුව කටුනායක පාරේ අපිට ඉක්මනින් යන්න ලැබෙයි කියල‍. හැබැයි මම විශ්ව විද්‍යාලයට ආවටත් පස්සෙ, මම මේ මහ බැංකුවෙ රැකියාවට ආවටත් පස්සෙ ගිය අවුරුද්ද වෙනකනුත් එහෙම පාරක් දැක්කෙ නෑ. එවැනි රටක ගිය අවුරුද්දේ මහ බැංකුවෙ වාර්ෂික වාර්තාව අතිගරු ජනාධිපතිතුමා භාරගන්න එන විට එහා පැත්තේ නව වරායක් තිබුණෙ නෑ.මේ තරම් අපේ රටේ භූගෝලීය පරිසරය වෙනස් වන කථාවක් තමයි මේ අද ඉදිරිපත් වූ සංඛ්‍යාලේඛනවලින් නිරූපණය කරන්නේ.‍ ඒ නිසා ‍මම හිතන හැටියට මේ කටයුත්තට ටිකක් හරි සම්බන්ධ වෙන්න පුළුවන් නිලධාරින් හැටියට පෞද්ගලික අංශය වශයෙන් රටේ සිවිල් සමාජය හැටියට රටේ දේශපාලන නායකත්වය ලබාදෙන අයට සියලුදෙනාටම එක් වෙලා සතුටුවෙන්න පුළුවන් ආර්ථික කතාවක් තමයි අපි කරන්නේ.මීට කලින් මහ බැංකුවේ සහ භාණ්ඩාගාරයේ නිලධාරීන් වෙන සාර්ථක කතා කියපු රටක් හැටියට‍ තමන්ගේ කතාව ඉතාම ආඩම්බරයෙන් කියන කාලයක් හැටියට අවස්ථාව ලැබී තිබෙන නිසා මම විශේෂයෙන් ම පෞද්ගලික අංශයට බැංකුවලට ආරාධනා කරනව මේ සාර්ථක කතාව රටක් හැටියට කරන්න ඉදිරිපත් වෙන්න කියලා. එසේ වූ විට 7.3% ක ආර්ථික වර්ධන 8% දක්වා වැඩි වෙනවා. ඒ ප්‍රමාණයත් මදි. ඒ ප්‍රමාණය 9% වෙයි‍.මේ රටේ ජන ජීවිතය යහපත් ජන ජීවිතයක් බවට පත් වෙලා තිබෙනවා. අතිගරු ජනාධිපතිතුමනි, සමාජයට පැහැදිලි කරපු කාර්යයක් විශේෂයෙන් ම මුදල් අමාත්‍යාංශයේ ලේකම්වරයා වශයෙන් කළ යුතුව තිබෙනවා. මේ වුණ කතාව තුළ රටේ ගොඩනැගෙනවා මේ දේවල්වලට කිසිදු පාලන ක්‍රමයක් නෑ.ටෙන්ඩර් පරිපාටියක් නෑ‍‍. මේ දේවල් හිතුමතේට වගකීමකින් තොරව කිසිදු සැලකීමකින් තොරව ණය ලබාගෙන කෙරෙන වැඩපිළිවෙළක්. මෙහි දේශපාලන වශයෙන් අපහාස කිරීමක් ඉලක්ක වුණත් මෙය තවත් රාජ්‍ය සේවය හෑල්ලුවට ලක් කරල කරන කථාවක් හැටියට තමයි මුදල් අමාත්‍යාංශ ලේකම්වරයා වශයෙන් මම දකින්නෙ.කිසිම ගනුදෙනුවක් ඒකාබද්ධ අරමුදලෙන් වියදම් කරන මුදල් මේ සියල්ලම සිද්ධවෙන්නේ රජයේ පිළිගත් අමාත්‍ය මණ්ඩලය පත් කර ප්‍රසම්පාදන මණ්ඩලයකිනුත් එයට සහය වන තාක්ෂණික කාර්ය මණ්ඩලයකිනුත් කෙරෙන ප්‍රසම්පාදන ක්‍රියාවලියකින් තමයි මේ හැම දෙයක් ම කෙරෙන්නේ.රටේ සංවර්ධන ක්‍රියාවලියට ඒකාබද්ධ අරමුදලින් යොදන මුදල්වලට අමතරව අපිට ලැබෙනව විශාල වශයෙන් විදේශ ණය මේ විදේශ ණය ඒ දෙනු ලබන ආයතනවල ක්‍රියාපටිපාටියකට මිසක් අපිට ඕනෑ හැටියට නෙමෙයි ලබාදෙන්නේ. ඒ රටවල්වලත් ආණ්ඩුව තමයි මේ මුදල් ලබාදෙන්නේ.පෞද්ගලිකඅංශය නෙමෙයි. ඒ රටවල්වල රජය විසින් අනුමත කරනු ලැබූ ක්‍රියා පටිපාටියක් තුළ ඒ ව්‍යාපෘතිවලට ණය ලබාදීමේදී මේ ආකාරයට තමයි ලබාදෙන්නේ. අපිට හිමි කාර්යය තමයි ඒ ව්‍යාපෘතියට අදාළ පිරිවැය, ඒ ව්‍යාපෘතියට අදාළ ණය කොන්දේසි හොඳ ‍නරකද කියා බලන එක. ඉතින් එම නිසා මේ සම්බන්ධයෙන් රටේ කෙරෙන ඇතැම් විවේචන රාජ්‍ය සේවය මීට වඩා සැලකිල්ලෙන් ගත යුතුයි කියල මම හිතනවා.එයට හේතුව මේ සෑම ගනුදෙනුවක් ම විගණකාධිපතිතුමා විගණනය කළ යුතු නිසා. ඒ නිසා විගණකාධිපතිතුමාගෙනුත් මම මේ අවස්ථාවේ ඉල්ලනවා මේ අපේ ‍රටේ රටක් හැටියට රාජ්‍ය සේවයක් හැටියට අඩුපාඩු ඇති. මේ තීරණ ගැනීමේදීත් ඇතැම් ක්‍රියාමාර්ග සමහර වෙලාවට අමතක වෙනව ඇති.මොකද සංවර්ධන වේගය ශීඝ්‍ර නිසා. හැබැයි විගණකාධිපතිතුමාත්, සියලු ම අමාත්‍යාංශ ලේකම්වරුන් මේ ක්‍රියාවලියේදී අප කරන කටයුත්ත ක්‍රමවේදයකට අනුව කරන බව රටක් ප්‍රකාශ කරන කාලය දැන් ඇවිත් බව තමයි මම හිතන්නේ. මුදල් අමාත්‍යාංශ ලේකම්වරයා වශයෙන් මට ඉතා සැහැල්ලුවෙන් මේ වගකීම ඉෂ්ඨ කරන්න පුළුවන් නිසා.මම හිතන හැටියට අපේ රටේ මේ ශීඝ්‍ර සංවර්ධනයකට ගමන් කරන කාලය තුළ අපට දැන් අවශ්‍ය මේ අවුරුදු අට සහ මේ නවවන වර්ෂය අපි සූදානම් වන්නේ දහ වැනි වර්ෂයට, භාණ්ඩාගාරය වශයෙන් අපි බලාපොරොත්තු වෙනවා අතිගරු ජනාධිපතිතුමා දස අවුරුදු අයවැය මේ රටට ඉදිරිපත් කරල තව දස අවුරුද්දක සැලැස්මකට නැත්නම් ඩොලර් 4000 කට අපි සෑහීමට පත් වෙලා නෑ.ආර්ථික පර්යේෂණ අධ්‍යක්ෂතුමිය මේ මුදලෙන් සෑහීමකට පත් වන්නේ නෑ. ඔබගේ අවශ්‍යතාව වෙනස්.ඉතින් මේ මැදි ආදායම් සහිත රටක නව අවශ්‍යතාවලට අනුකූලව රට ගමන් කරන්න අපිට අවශ්‍යවනවා පමණක් නොවෙයි අපි ඉතාම ආඩම්බරයි. මුදල් අමාත්‍යාංශ ලේකම්වරයා වශයෙන් අතිගරු ජනාධිපතිතුමාට උදව් කරන්න ලැබීම ගැන විශේෂයෙන් ම නිදහසෙන් පසුව අඩුම අයවැය හිඟය ර‍ෙට් වැඩිම වියදම් කරල පන්සල්, පාසල්, රෝහල්, අධිවේගී මාර්ග හදනව වැව් හදල නියං සහනාධාර ලබාදෙනවා, පෝෂණ මලු යනාදී වශයෙන් මේ සියලුම අමාත්‍යාංශවල අමාත්‍යාංශයේ කාර්ය භාරයට අනුකූලව සෑම අමාත්‍යාංශයකම මුදල් අවශ්‍යතා සපුරමින් රටේ ඉතා පුළුල් මූල්‍ය කළමනාකරණයක් ඇති කරමින් අපේ රටේ අඩුම අයවැය හිඟය වාර්තා කරන්න 2014 වර්ෂයේ අපට හැකිවෙලා තිබෙන බව කිව යුතුයි.‍ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=af1404131</link>
    <topic>ශූරයෝ අපි දිනූ රන් කුසලානේ</topic>
    <author>ඉඳුනිල් වීරරත්න</author>
    <content>2012 ලෝක කුසලාන තරගාවලියේ අවසන් මහා තරගයේදී ශ්‍රී ලංකා කණ්ඩායම පරදවා ලෝක ශූරයන් වුණු බටහිර ඉන්දීය කොදෙව්වන් මෙවර තරගාවලියේදී ශ්‍රී ලංකා කණ්ඩායමට මුණ ගැසුණේ අවසන් පූර්ව තරගයේදීය. එහිදී වර්ෂාවෙන් බාධා වුණු නිසාවෙන් ඩක්වර්ත් ලුවිස් ක්‍රමයට ශ්‍රී ලංකා කණ්ඩායමට ජයග්‍රහණය හිමි විය. තරගය අවසානයේ මාධ්‍ය වෙත අදහස් දක්වමින් කොදෙව් පිලේ නායක ඩැරන් සාමි අපූරු කතාවක් කීවේය.“අපට මේ පරාජය ගැන කිසිම දෙගිඩියාවක් තිබුණෙ නැහැ. අපි හැම වෙලාවෙම දෙවියන් යදින කණ්ඩායමක්. දෙවියන් හැම වෙලාවෙම අපි සමඟ ඉඳිමින් අපේ යාඥාවන්ට පිළිතුරු දෙනවා. ඒත් අද එහෙම වුණේ නැහැ. ඒකට හේතුව මෙතැන හිටියා ක්‍රිකට් ක්‍රීඩාවේ මහත්තුරු දෙන්නෙක්.මගේ අදහසට අනුව ශ්‍රී ලංකාවේ ක්‍රිකට්වලට පමණක් නොවෙයි ලෝකයේම ක්‍රිකට් වෙනුවෙන් බොහෝ දේ දුන් ඒ දෙදෙනාගේ සමුගැන්ම ලෝක කුසලානය දිනා ඉතා ඉහළින් සැමරිය යුතුයි කියලා දෙවියන් වහන්සේ සිතුවා වෙන්න පුළුවන්. ඒක තමයි මේ තරගයට දෙවියන් මැදිහත් වුණේ. අපි හොඳින් ක්‍රීඩා කළා. අවසන් මහා තරගයට යන්නට නොහැකි වීම පිළිබඳව කනගාටුවට පත් වෙනවා. ඒ කොහොම වුණත් මේ තරගයේ සියලු ගෞරව ශ්‍රී ලංකා පිලට හිමි වනවා.”ඩැරන්ගේ කතාවෙන් අපට තේරුම් යන එක් සත්‍යයක් තිබේ. ඒ ක්‍රීඩකයකුගේ සැබෑ දක්ෂතාවන්ට, ක්‍රීඩාවේ මහත්මා ගතිගුණවලට සහ ක්‍රීඩා කිරීමේ දී පෙන්වන පෞරුෂයට ලෝකයේ සෑම අස්සක් මුල්ලක් නෑර සිටින සැබෑ ක්‍රීඩකයින් සැබෑ මහත්වරුන් හිස නමන බවය. ගෞරව කරන බවය.දැඩි කැපවීමකින් තරගාවලිය පුරාම ක්‍රීඩා කළ ශ්‍රී ලංකා ක්‍රීඩකයෝ කුමාර් සංගක්කාර සහ මහේල ජයවර්ධන නම් වූ මේ සුවිශේෂී ක්‍රීඩකයින් දෙදෙනාට, හිටපු නායකයින් දෙදෙනාට සමුගැනීමේ තරගය සදා අමරණීය මතක සටහනක් බවට පත් කළහ.ලෝක කුසලානය දිනා යළි මවුබිමට පා තැබු ක්‍රිකට් විරුවන් ලක්ෂ සංඛ්‍යාත ක්‍රීඩාලෝලීන්ගේ ආදර ගෞරව හා ඔල්වරසන් මැද මඟ දෙපස ගෞරව හරසර මැද පිළිගත් අයුරු අපූරු දර්ශනයක් විය. ශ්‍රී ලංකා වීරයන්ගේ නෙත් සතුටු කඳුළින් තෙමී යනු පෙනිණි. ඒ ජාති, ආගම්, කුල බේද කිසිත් නොතකා එකම රටක් එකම ජාතියක් ලෙස ඔවුන් මේ ජයග්‍රහණය සතුටින් බාරගත් බව මුළු ලොවටම පෙන්වූ නිසාවෙනි.“ඊයේ ජාතික සමඟිය මහා ඉහළින් පෙන්වූ අවස්ථාවක් මට මතක් වෙනවා. ඒ ලෝක කුසලානය දිනපු අවස්ථාව. ඒ වෙලාවෙ කිසිදු සිංහල, දෙමළ, මුස්ලිම් භේදයක් තිබුණෙ නෑ. ආගම් භේදයක් තිබුණේ නෑ. සියලු දෙනා එකට අත්වැල් බැඳගෙන සතුටු වුණා.උතුරෙන්, නැ‍ඟෙනහිරින්, කඳුරටින්, දකුණෙන් මේ හැම පළාතකින්ම ඒ තමන්ගේ රට මවුබිම ගැන තිබුණු හැඟීමයි.” මහින්ද රාජපක්ෂ ජනාධිපතිතුමා එදා මේ ජාතික සමඟිය ගැන ප්‍රකාශ කර තිබුණේ සැබැවින්ම ශ්‍රී ලාංකිකයින් එලෙස සතුටු වූ හෙයිනි.2011 පන්දු වාර 50 ලෝක කුසලාන තරගාවලියේ අවසන් මහා තරගය පැවැත්වුණේ ඉන්දියාව සහ ශ්‍රී ලංකාව අතර මුම්බායිහි වෙන්කඩේ ක්‍රීඩාංගණයේය. එහිදී කුමාර් සංගක්කාරගේ නායකත්වයෙන් ශ්‍රී ලංකා ක්‍රීඩකයන් අවාසනාවන්ත ලෙස ඉන්දියාවට පරාජය විය.ලෝක ශූරතාව ඉන්දීය නායක මහේන්ද්‍ර සිං දෝනි දිනාගත්තේය. තරගාවලියේ වීරයා සම්මානය හිමි වූයේ යුවරාජ් සිං ටය. ලෝක කුසලානය පරාජය වී යළි මවුබිමට පැමිණි ශ්‍රී ලංකා ක්‍රීඩකයින්ට එදින ද අද මෙන්ම ඉහළ පිළිගැනීමක් එදා ලැබුණි. අපේ ක්‍රීඩා ලෝලීන් එදා කිසිම ක්‍රීඩකයකුට ගල් ගැසුවේ නැත. හූ කිව්වේ ද නැත. ඒ වෙනුවට කළේ සිනාසී ඔවුන් දිරිමත් කිරීමයි.එහෙත් තම රටට ලෝක කුසලාන 2 ක් ජයග්‍රහණය කරදීමට දායක වූ යුවරාජ් සිං ගේ නිවෙසට ගල් ගසා පරිභව කොට තිබේ. මේ පිළිබඳ බලවත් සිත් වේදනාවෙන් ඉන්දීය සුපිරි පිතිකරු සචින් ටෙන්ඩුල්කාර් සිය ට්විටර් පිටුවේ මෙසේ සටහන් කොට තිබේ. “වසර ගණනාවක් පුරා ක්‍රිකට් ක්‍රීඩාවේ බොහෝ මිහිරි මතකයන් ඉතිරි කර දෙන්නට යුවරාජ් දායකත්වය ලබා දී තිබේ. ඒ නිසා යුවරාජ් ක්‍රිකට් ක්‍රීඩාවෙන් ඉවත් වීමට අවශ්‍ය නොවේ. ඔබ එළඹෙන 2015 ලෝක කුසලාන තරගාවලියේ කොටස්කරුවකු වී ඉන්දියාවේ ආරක්ෂකයකු විය හැකියි.”අපේ ජයග්‍රහණයේදී තවත් එක් සුවිශේෂී චරිතයක් අපේ මතකයට එයි. ඔහු ශ්‍රී ලංකා විස්සයි 20 කණ්ඩායමේ නිත්‍ය නායක දිනේෂ් චන්දිමාල්. චන්දිමාල් ශ්‍රී ලංකා කණ්ඩායම විස්සයි 20 ශ්‍රේණිගත කිරීමේ අංක 01 ස්ථානය වසරක් පුරා රැකගත් නායකයෙකි. මෙවර ලෝක කුසලාන තරගාවලියේ නවසීලන්තය සමඟ පැවැති තරගය තහනමට ලක්වීම නිසා ලසිත් මාලිංගට නායකත්වය පැවරිණි. ඉන්පසු පැවැති තරග දෙක සඳහා ද ලසිත් මාලිංගට නායකත්වය පැවරුණු නිසා චන්දිමාල්ට බංකුවට වී තරගය නරඹන්නට සිදුවිය. එහෙත් කුසලානය දිනා යළි මවුබිමට පැමිණි මොහොතේ චන්දිමාල් ඒ පිළිබඳව පැවසුවේ පරිත්‍යාගශීලී නිහතමානී ගුණයෙන් පිරි හදවතිනි.“මට නවසීලන්ත තරගයේදී තරග තහනමක් පැනවුණා. ඒ වෙනුවට ආදේශ කළේ ළහිරු තිරිමාන්න. ළහිරු ඔහුට ලැබුණු වගකීම උපරීමයෙන් ඉටුකළා. මම ක්‍රීඩකයකු විදියට දක්ෂතා අතර හිටියෙ නෑ. ඉතින් මම කල්පනා කළා ඉදිරියටත් ඉවත්ව සිටීමට.මොකද මට වැදගත් වුණේ සමස්ත ශ්‍රී ලංකාවේ ජයග්‍රහණය. මම කණ්ඩායම ඇතුළට ගිහිල්ලා තිරිමාන්නව සඟවා තැබීමේ වුවමනාවක් මට තිබුණේ නෑ. අවසානයේ අපට වසර 18 කින් ජයග්‍රහණය කරන්න බැරිවුණු ලෝක කුසලාන ජයග්‍රහණය ලබාගන්න හැකිවුණා. ඒ පිළිබඳව මම නිහතමානීව සතුටු වනවා.”සැබැවින්ම චන්දිමාල්ගේ එම ක්‍රියාවත් එම ප්‍රකාශයත් අපේකම ලොවටම කියා පෑ හොඳම අවස්ථාවකි. මේ නිසා ශ්‍රී ලාංකේය ක්‍රිකට් වංශ කතා පොතේ දිනේෂ් චන්දිමාල් රට වෙනුවෙන් ක්‍රීඩා කළ රට වෙනුවෙන් පෞද්ගලිකත්වය අමතක කළ පරිත්‍යාගශීලී නායකයෙකු ලස රන් අකුරින් සටහන් වනු ඇත.මෙම ලෝක කුසලාන ජයග්‍රහණය අපට වඩාත් වැදගත් වුණේ එම අවසන් මහා තරගයෙන් පසු මහේල ජයවර්ධන සහ කුමාර් සංගක්කාර යන සුපිරි ක්‍රීඩකයන් දෙදෙනාගේ සමුගැනීමේ තරගය වූ නිසාවෙනි. එසේම 2011 පන්දුවාර 50 ලෝක කුසලාන තරගාවලියේ අවසන් මහා තරගයේදී ඉන්දියාව හමුවේ ලත් පරාජයේ වාඩුව මෙම 20 යි 20 අවසන් තරගයේදී ඉන්දියාව වෙතින් ලබා ගැනීමේ අවස්ථාව ද අපට ලැබී තිබූ හෙයිනි.මෙම අවසන් තරගය ආරම්භ වීමට පෙර ශ්‍රී ලංකා කණ්ඩායමේ නායක ලසිත් මාලිංග, මහේල සහ සංගක්කාර වෙනුවෙන් අවසන් මහා තරගය ජයගත යුතුව ඇති බව පැවසු අතර එය එලෙසම ඉටුකරමින් ලසිත් ඇතුළු කණ්ඩායම අන්තර්ජාතික විස්සයි 20 පිටියෙන් සමුගත් මේ ජ්‍යෙෂ්ඨයින් දෙදෙනාට ලබාදිය හැකි උපරීම ගෞරවය ලබා දුන්නේය.“ශ්‍රී ලංකාවේ ක්‍රිකට් ක්‍රීඩාවට දැවැන්ත සේවයක් කළ කුමාර් සංගක්කාර සහ මහේල් ජයවර්ධන වෙනුවෙන් මෙම තරගය ජය ගැනීම කණ්ඩායමේ හැමදෙනාටම අවශ්‍ය වූ බවත් ඒ වෙනුවෙන් කණ්ඩායමේ සියලුම දෙනා එකට එකතු වී එකාවන්ව කැපවුණු බවත් නායක ලසිත් මාලිංග ජයග්‍රහණයෙන් පසුව පැවැසීය. ශ්‍රී ලංකා කණ්ඩායම එය එලෙසම ඉටු කරමින් මේ ජ්‍යෙෂ්ඨයින් දෙදෙනාට ගෞරවාන්විත සමුගැනීමක් හිමිකර දීමට සමත්වීම සැබැවින්ම පැසසිය යුත්තකි.මෙම ජයග්‍රහණය ශ්‍රී ලංකා ක්‍රීඩකයින්, සියලුම දෙනා ඇතුළු තේරීම් කමිටුවේ සියලුම දෙනාගේ සැලසුමක් ප්‍රතිඵලයකැයි කීම වඩාත් නිවැරැදි වේ. ශ්‍රී ලංකා කණ්ඩායම මෙම තරගාවලියට අවතීර්ණ වන්නේ බංගලාදේශය සමඟ සාර්ථක තරග සංචාරයක් නිමාකර, ජයග්‍රාහී සහ මානසික ශක්තියකින් යුතුවය. එය එලෙසම පවත්වා ගනිමින් තරගාවලිය පුරාම ඔවුන් ජයග්‍රාහී ලෙස ඉදිරියට ගිය අතර එංගලන්ත කණ්ඩායම හමුවේ පමණක් පසු බැස්සේය.එහිදී මුලින්ම දකුණු අප්‍රිකානු කණ්ඩායම සමඟ තරග වැදෙමින් ලකුණු 5 ක ජයක් ලබන අතර නෙදර්ලන්ත කණ්ඩායම කඩුලු 9 කින් පරාජය කරන්නේ පන්දු 90 ක් ඉතිරිව තිබියදී. එංගලන්ත කණ්ඩායමට පමණක් එක ලකුණකින් පරාජය වුණු නමුත් නවසීලන්තය ලකුණු 59 කින් පරාජය කරමින් අවසන් පූර්ව වටයට පිවිසීම කැපී පෙනෙන තත්ත්වයකි.මෙහිදී ශ්‍රී ලංකා කණ්ඩායම සමඟ අවසන් පූර්ව වටයේදී තරග වැදුණේ බටහිර ඉන්දීය කොදෙව් කණ්ඩායම. කොදෙව්වන් සමඟ පැවැති මෙම අවසන් පූර්ව තරගය, ශ්‍රී ලංකාවේ පැවැති සිව්වැනි ලෝක කුසලාන තරගයේ අවසන් මහා තරගයේදී කොදෙව්වන් වෙතින් ලත් පරාජයේ වාඩුව ගැනීමේ අවස්ථාවක් කරගත් ශ්‍රී ලංකා කණ්ඩායම ඉතාමත් විශිෂ්ට ලෙස ක්‍රීඩා කළේය.තරගය අතරතුර දී ඇදවැටුණු ධාරාණිපාත වර්ෂාව හේතුවෙන් ඩක්වත් ලුවිස් ක්‍රමයට ශ්‍රී ලංකාවට ලකුණු 27 ක ජයක් හිමි වූයේ ඉන්දියාව සමඟ අවසන් තරගයට සුදුසුකම් ලබමිනි.මෙම අවසන් තරගය අපට වැදගත් වූයේ 2012 වසරේ කොදෙව්වන් උදුරාගත් විස්සයි 20 ශූරතාව තමන් සතුකර ගැනීමට අවස්ථාව හිමි වීමය. එසේම 2011 වසරේ පන්දුවාර 50 ලෝක කුසලාන අවසන් තරගයේදී ඉන්දියාව උදුරාගත් තම අභිමානය යළි ගොඩ නංවා ගැනීමට මෙය හොඳම අවස්ථාව වූ නිසාය.මේ අවසන් තරගය ශ්‍රී ලංකා කණ්ඩායම පැත්තෙන් වඩාත් විශේෂිත එකක් වීමට හේතු කාරණා කීපයක්ම විය. ඉන් පළමු වැන්න නායකත්වයයි. ශ්‍රී ලංකා විස්සයි 20 නිත්‍ය නායක දිනේෂ් චන්දිමාල් මෙම ලෝක කුසලාන තරගාවලියට එක්වූයේ වසරක් පුරාවට තම කණ්ඩායම ලොව අංක 01 ස්ථානයෙන් පහළට යා නොදී රැකගත් නායකයකු ලෙසය.ඒ බව ඔප්පු කරමින් තරගාවලියේ පළමු තරග දෙක ජයගන්නා නමුත් තුන්වැනි තරගයේදී පන්දු යැවීමට වැඩි කාලයක් ගැනීමේ වරදට තරග තහනමකට ලක් වන්නේ උප නායක ලසිත් මාලිංගට නායකත්වය පවරමිනි.මාලිංග මෙම තරගයේ තමන් මුහුණ දුන් පළමු තරගය විශිෂ්ට ලෙස ජය ගැනීමට සියලුම ක්‍රීඩකයන්ගේ දක්ෂතා ප්‍රයෝජනයට ගත්තේය. අවසන් තරගයේ නායකත්වය පිළිබඳ තීරණය කිරීමේ දී රටේ ජයග්‍රහණය වෙනුවෙන් නායකත්වය ලසිත් මාලිංගට පවරා දීමට තරම් පරිත්‍යාගශීලී වීම පිළිබඳව චන්දිමාල්ට සමස්ත ක්‍රීඩා ලෝලීන්ගේම පැසසුම හිමි විය යුතුයි.එසේම මෙම තරගාවලිය පුරාම පිතිකරුවකු ලෙසින් අසාර්ථක වූ කුමාර් සංගක්කාර අවශ්‍යම තරගයේදී ක්‍රියාත්මක වීම මෙම තරගයේ අනෙක් විශේෂත්වයයි. ඔහු මෙම අවසන් තරගයේදී පිටියට පිවිසෙන්නේ තරගාවලිය පුරා හොඳ ආරම්භයක් ලබා දෙමින් පන්දුවට පහර දුන් කුසල් ජනිත් ලකුණු 5 කට දැවී යාමත් සමඟිනි.සංගා මෙම තරගාවලියේ මුහුණ දුන් තරග 5 පුරාවටම රැස්කරගෙන තිබුණේ ලකුණු 20 කි. (ද. අප්‍රිකාවට 14, නෙදර්ලන්තයට 01, එංගලන්තයට 0, නවසීලන්තයට 4 සහ කොදෙව්වන්ට 1 යි ලෙසිනි.) එහෙත් අවශ්‍යම මොහොතේ ක්‍රියාත්මක වෙමින් පන්දු 35 කදී නොදැවී ලකුණු 52 ක් ලබා ගැනීම හේතුවෙන් එම තරගයේ වීරයා සම්මානය ද ඔහු හිමිකර ගත්තේය.එසේම ලකුණු 18 ක් ලබාගත් තිලකරත්න ඩිල්ෂාන් දැවී ගිය පසු පිටියට පිවිසි මහේල් තමා සමඟ සමුගන්නා තම ක්‍රිකට් සගයා සමඟ එක්ව කණ්ඩායම ජය මාවත කරා රැගෙන යාමට ප්‍රබල දායකත්වය දෙමින් පන්දු 24 කින් ලකුණු 24 ක් රැස් කළේ වාර්තා පොතට ද එක්වෙමිනි.ඒ විස්සයි 20 ලෝක කුසලාන තරගාවලිවලදී ලකුණු දහසේ (1016) කඩඉම පසුකළ ලොව පළමු පිතිකරුවා ලෙස සනිටුහන් කරමිනි. මහේල මේ දක්වා විස්සයි 20 ලෝක කුසලාන තරග 31 කට ක්‍රීඩා කර ලකුණු 1016 ක් රැස්කරගෙන ඇති අතර, දෙවැනි තැන ගෙන ඇත්තේ කොදෙව් ක්‍රීඩක ක්‍රිස් ගේල්ය.ඔහු තරග 23 කදී ලකුණු 807 ක් ලබාගෙන තිබේ. තිලකරත්න ඩිල්ෂාන් තරග 31 කදී ලකුණු 764 ක් ලබා තෙවැනි ස්ථානයේත්, කුමාර් සංගක්කාර තරග 31 කදී ලකුණු 661 ක් ලබා සිව්වැනි ස්ථානයේ පසුවෙයි.මෙම තරග ජයග්‍රහණයත් සමඟම ශ්‍රී ලංකා කණ්ඩායම ලෝක ශූරයන් මෙන්ම ලොව අංක 01 විස්සයි 20 කණ්ඩායම ලෙස සිය ස්ථානය රැකගැනීමට සමත්ව තිබේ. අයි. සී. සී. ශ්‍රේණිගත කිරීමට අනුව ශ්‍රී ලංකාව තරග 28 කදී ලකුණු 3714 ක් සමඟින් ප්‍රසාද ලකුණු 133 ක් ලබා ලෝකයේ අංක 01 ස්ථානය රැකගෙන ඇති අතර ඉන්දියාව තරග 21 කදී ප්‍රසාද ලකුණු 130 ක් ලබා දෙවැනි ස්ථානයත්, පාකිස්ථානය තරග 24 කදී ප්‍රසාද ලකුණු 120 ක් ලබා තුන්වැනි ස්ථානයේත් පසුවේ.මෙවර ලෝක කුසලාන තරගාවලියේදී වැඩිම ලකුණු ලාභියා වූයේ විරාත් කෝලිය. ඔහු තරග 6 කදී ලබා ඇති ලකුණු 319 කි. තරගාවලියේ වැඩිම කඩුලු ලාභියා වූයේත් ඉන්දීය කණ්ඩායමේ රවිචන්ද්‍රන් අශ්වින් ය. ඔහු තරග 6 කදී බිඳ දමා ඇති කඩුලු ගණන 11 කි.පාකිස්තානය කඩුලු 7 කින්, කොදෙව්වන් කඩුලු 7 කින්, බංගලාදේශය කඩුලු 8 කින්, ඔස්ට්‍රේලියාව ලකුණු 73 කින් සහ දකුණු අප්‍රිකාව කඩුලු 6 කින් පරාජය කරමින් තරගාවලියේ අපරාජිතව ඉදිරියට පැමිණි ප්‍රබල ඉන්දීය කණ්ඩායම අසරණ කරමින් ශ්‍රී ලංකා කණ්ඩායම ලබාගත් මේ ජය කණ්ඩායම මෙහෙයවූ ලසිත් මාලිංගට ද සුවිශේෂී එකක් විය.ඒ ඔහු වසර 18 කට පසු ශ්‍රී ලංකාවට ලෝක කුසාලනයක් දිනා දුන් නායකයා ලෙස ඉතිහාසයට එක් වෙමිනි. විස්සයි 20 ලෝක කුසලාන තරගාවලිවලදී වැඩිම කඩුලු ලාභියා (කඩුලු 38) වෙමින් හා තම කණ්ඩායම මෙහෙයවමින් ලෝක කුසලානය දිනා දුන් පළමු වේග පන්දු යවන්නා ලෙස ලසිත් මාලිංග ක්‍රිකට් ඉතිහාසයට එක්විය.ක්‍රීඩාවේ පසුබැස්මකදී භේදභින්න වීම් සිත්තැවුල් ඇතිවීම ස්වභාවිකය. එහෙත් ජයග්‍රහණයෙන් කෙළවර වුවද මහේල, සංගා ජ්‍යෙෂ්ඨයින් දෙදෙනාගේ සමුගැනීම පිටුපස කිසියම් වේදනාත්මක සිදුවීමක් ද සටහන් වී තිබිණ.කෙසේ වෙතත් අවසානයේ ඔවුන් දෙදෙනා විස්සයි 20 තරග බිමෙන් සමුගෙන හමාරය. හෙට දිනයේ විස්සයි 20 තරග බිමේදී රට වෙනුවෙන් ඔවුන් දෙදෙනා ක්‍රීඩා නොකරන බව ස්ථිරය.මහේල සහ සංගා වෙතින් ලබාගත් දැනුම ආභාසය ඉවසීම තරග දිනවීමට සැලසුම් කිරීමේ කලාව හුරුවුණු චන්දිමාල්, මාලිංග, මැතිව්ස් ඇතුළු කණ්ඩායමේ සෙසු ක්‍රීඩකයින් හෙට දිනයේ ඔවුන්ගේ අඩි පාරේ යනු ඇත.මීළඟට අප ඉදිරියේ ඇත්තේ 2015 වසරේ දී පැවැත්වීමට නියමිත පන්දුවාර 50 ලෝක කුසලාන තරගාවලියේ අභියෝගයයි. මේ සඳහා මඟ පෙන්වන්නට, ඒ බර කරට ගන්නට සංගා සහ මහේල සූදානම්ය. දැන් අවශ්‍ය වන්නේ වත්මන් ලෝක ක්‍රිකට් පිටියේ සිටින මේ ජ්‍යෙෂ්ඨ ක්‍රීඩා වීරයන් දෙදෙනා පෙරටු කොටගෙන නවක ක්‍රීඩකයින්ගේ ජවය ශක්තිය එක්තැන් කොට 2015 ලෝක කුසලානය ජයග්‍රහණය කරමින් මේ ලැබු ජය විජයග්‍රහණයක් බවට පත්කර ගැනීමයි. ඒ සඳහා අපේ ක්‍රිකට් විරුවන්ට යෝධ බල යෝධ ශක්තිය දෙන්නට කෝටි දෙකක ක්‍රීඩාලෝලීන් පිරිසක් පුල පුලා බලා සිටිති.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=af1404132</link>
    <topic>යුද්ධ හමුදාවේ සිටින උසස්ම දෙමළ නිලධාරියා</topic>
    <author>දයා ඩි.ෆොන්සේකා</author>
    <content>ඔහු අදට ශ්‍රී ලංකා යුද්ධ හමුදාවේ ඉන්නා එකම උසස් ද්‍රවිඩ නිලධාරියාය. පදක්කම් සොයා නොගිය ඔහු සිය ජීවිතයේ වැඩි කලක් කැප කළේ යුද හමුදා සේවයටය. යාපනයේ ශාන්ත පැට්රික් විදුහලෙන් බිහි වූ මේ නිර්භීත හමුදා නිලධාරියාට පසුගියදා ඔහු උගත් විදුහලෙන්ම උපහාර පිදුණේ ඔහුගේ මේ අවංක වීරෝදාර යුද සේවයට කළගුණ සලකනු පිණිසය.ඔහු යුදබිමේ දී තමන්ගේ වර්ගයාගේ ම බෝම්බවලට බිලිවී තුවාල ලද්දේය. එහෙත් සිංහල දෙමළ භේදයක් නැතිව තම පහළ නිලධාරීන්ට ද ආදර්ශයක් වූ මේ යුද නිලධාරියා මේජර් ජනරාල් එම්.ලක්ෂමන් ඩේවිඩ් පිළිබඳව බොහෝ දේ දැනගන්නට පසුගියදා මට හැකි විය.“මං යුද හමුදාවට බැඳුණේ 1980. එතකොට යුද හමුදාපති වෙලා හිටියෙ ජෙනරාල් සේපාල ආටිගල මහත්තයා. උසස් පෙළ සමත්වෙලා හිටිය මං නිලධාරියකු වශයෙන් Combat Engineering ප්‍රහාරක ඉංජිනේරු බළකායටයි බැඳුණේ. ඉන්දියාවෙන් පුහුණුව ලබා ඒ පිළිබඳව පදක්කමකුත් දිනාගත්තෙත් ඒ කණ්ඩායමේ හිටිය දක්ෂයෙක් විදිහටයි. ඉන්පසු මා බිම්බෝම්බ නිශ්ක්‍රිය අංශයෙන් යුද බිමට ගියා.”යුද බිමේ ඉංජිනේරු කටයුතු අපට අයිතිව තිබූ වැඩ. 1989 ජේවීපී කලබල කාලෙ මං දකුණේ මෙහෙයුම් වලටත් සහභාගී වුණා. 2009 වන විට මං කොතලාවල ආරක්ෂක විශ්වවිද්‍යාලයේ කථිකාචාර්යවරයකු වශයෙන් වැඩ කළා.අනතුරුව උතුරේ ප්‍රතිසන්ධාන කටයුතුවලට සහභාගි වුණා. ආරක්ෂක කටයුතු පිළිබඳව පර්යේෂණ කරල මං පළමුවන Symposium එක ලිව්වා. ඉන්පසුව යෝක්ෂයර් විශ්වවිද්‍යාලයෙන් ආචාර්ය උපාධිය ලබාගත්තා. දැන් මං කොතලාවල ආරක්ෂක විශ්වවිද්‍යාලයේ බාහිර කථිකාචාර්යවරයකු ලෙසත් කටයුතු කරනවා. හමුදාවේ පුහුණු වැඩසටහන්වලටත් සහභාගි වෙනවා.”මේජර් ජෙනරාල් ලක්ෂ්මන් ඩේවිඩ් සිය ජීවිතයේ සන්ධිස්ථාන කීපයක් විස්තර කළේ එසේය.“ඇත්තටම මං හමුදාවට බැඳන කාලෙ සිංහල දෙමළ භේදයක් තිබුණේ නැහැ. වර්තමාන යුද හමුදාපති ලුතිනන් ජෙනරාල් දයා රත්නායක ඇතුළු හමුදාවට බැඳුණු සමකාලිකයන් අතර එහෙම ජාති භේද ආගම් භේද තිබුණෙ නැහැ. මං දෙමළ කතෝලික කෙනෙක්.අපිට අපි සිංහල නොවෙයි කියල හැඟීමක් වත් තිබුණෙ නැහැ. අපිට දේශපාලනයක් තිබුණෙත් නැහැ. අපි බැඳිල හිටියෙ අපේ රාජකාරි‍ය ඉටුකර ගන්නයි. සිංහල හෝ වේවා දෙමළ හෝ වේවා අපි අපේ රාජකාරිය ඉටුකළා අකුරටම.. ඒත් යාපනයේ සමහර ද්‍රවිඩ දේශපාලකයෝ ඒවාට බාධා කළා.යුද හමුදාව රජයේ හමුදාව අපි රජයේ සේවකයෝ. අපි අපේ රාජකාරිය කරනවා. උතුරේ දේශපාලකයෝ ඒ අ‍යගේ කටයුතු කරන්න ඕනෑ. හමුදාවට ඇඟිලි ගැසීමේ බලයක් දේශපාලකයන්ට නැහැ. සිංහල අයගෙත් දෙමළ අයගෙත් ආරක්ෂාවට ඉන්නෙ රජයේ හමුදාවයි.”මේජර් ජෙනරාල් ලක්ෂ්මන් ඩේවිඩ් සිය අදහස් ප්‍රකාශ‍ කළේ එසේය. ඔහුට මෑතක සිට තවත් රාජකාරියක් පැවරිණි. ඒ අනුව ඔහු යාපනයේ හා උතුරේ පාසල් දරුවන්ගේ චරිත සංවර්ධනය පිළිබඳ වැඩ පිළිවෙළට මුල්තැන දුන්නේය.එහිදී මං උතුරේ පාසල් දරුවන්ට හා ගුරුවරුන්ට පැහැදිලි කළේ තමන්ගේ චරිත වර්ධනය පිළිබඳව උතුරේත් දකුණේත් අපි හැමදෙනාගේම රට මේ රට බවත්, මේ රට අප සියලු දෙනාගේම උරුමය බවත් දෙමළ සිංහල භේදයෙන් තොරව අපි රට රැකගත යුතු බවත් මං ඔවුන්ට පැහැදිලි කළා.අනවශ්‍ය ලෙස එකිනෙකාට වෛර නොකරන ලෙසත් සියලු දෙනාටම කළ වැරදිවලට සමාව දී රට රැක ගැනීමට කටයුතු කළ යුතු බවත් මා යාපනයේ දෙමළ පාසල් දරුවන්ට කියා දුන්නා. ඔවුන්ට ඒ ගොල්ලන්ගෙ දෙමළ දේශපාලන පක්ෂ විසින් මේ තාක් දීලා තිබුණේ වෛරී අදහස්.”“පරණ කෝන්තර අයින් කරල අලුතෙන් රට සංවර්ධනය කරන්නට දායක වන ලෙස මං ඔවුන්ගෙන් ඉල්ලා සිටියා. යාපනයේ පාසල් දරුවන් ඒ අදහස් පිළිබඳව ඉතා පැහැදීමෙන් හිටියා. ඇත්තටම ඔවුන් යුද හමුදාවට ආදරෙයි තමන්ට නිදහස ලබාදීම පිළිබඳව.”මේජර් ජෙනරාල් ලක්ෂ්මන් ඩේවිඩ් යනු යුද හමුදාවේ සිටි අවංක කාර්ය ශූර නිලධාරියකු බව බොහෝ හමුදා මේජර් ජෙනරාල්වරු මා සමඟ පැවසූහ. උසස් නිලධාරීන් විසින් දෙනු ලබන ඕනෑම කටයුත්තක් අවංකව ඉටු කරන ඔහු රාජකාරියට කැප වී සිටින්නෙකි.“මගේ හමුදා ජීවිතය දැන් අවුරුදු 33ක්. මං ඒ අවුරුදු තිස්තුනම රාජකාරිය ක‍ෙළ් ආත්මාර්ථකාමී හැඟීමෙන් නොවෙයි. අපි හමුදාවෙ පහළ නිලධාරීන්ට ආදර්ශයක් වෙන්න ඕනෑ. එහෙම හිටියම තමයි අපට කාගෙත් ගෞරවය ලැබෙන්නේ.”ලක්ෂ්මන් ඩේවිඩ්ගේ ගම යාපනේ කයිට්ස් හී ‘නාරන්දනා’ නම් පුංචි ගමය. පුංචි කාලේ ගමේ දරුවන් සමඟ එකට හැදී වැඩුණත් සෙල්ලම් කළත් ඔහු ඒ හැමතැනම නායකත්වය ගත්තේය. ඉගෙනීම සඳහා යාපනයට පැමිණි කුඩා ලක්ෂ්මන් විදුහල් කීපයකම උගත්තේය. දෙවන පන්තිය දක්වා ඔහු උගත්තේ කන්‍යාරාමයකය. අනතුරුව යාපනයේ සාන්ත තෝමස්, සාන්ත පැට්‍රික් යන විදුහල්වල ඉගෙනගත් ඔහුට සිංහල මිතුරන් රැසක් සිටියේය.“ඒ කාලේ බොහෝ සිංහල අය යාපනයේ ඉගෙනගත්තා. හිටපු අගවිනිසුරුවරයෙකු වූ ජයා පතිරණත්, පී.බී.මැණික්දිවෙල, හිටපු ක්‍රීඩා ඇමැති වරයෙකු වූ කීර්ති රත්නායක (කේබී) ආදීන් අපේ පාසලේ ඉගෙන ගත්තා. ඔවුන් හා දෙමළ අප අතර වෙනසක් තිබුණේ නැහැ. දෙමළ සිංහල අප සමඟියෙන් සංහිඳියාවෙන් ඉගෙනගත්තා. යාපනයේ විදුහල්වල ඉගෙනීම හොඳ නිසා බොහෝ සිංහල සිසුන් අපේ විද්‍යාලයේත් බෝඩිං වී ඉගෙනගත්තා.“මගේ තාත්තා ඉග්නේෂස් ඩේවිඩ්. ගුරුතලාව සාන්ත තෝමස් විදුහලේ ගුරුවරයෙක්. එයා මළල ක්‍රීඩකයෙක්. ඩන්කන් වයිට් සමඟ එකම ක්‍රීඩා පිටියේ දස්කම් දැක්වූ අයෙක්. අම්මත් ගුරුවරියක්. ඔවුන් උගත් අය නිසා මට වැඩිය තද පාලනයක් තිබුණේ නැහැ.මට මතකයි මං තරුණ කාලේ තාත්තා මා අතට ඩ්‍රින්ක් එකක් දී බොන්න කිව්වා “පුතේ තමා හොඳ නරක දේ තේරුම් ගන්න ඕනෑ නරක දෙය අත්හරින්නත් හොඳ දේ ප්‍රගුණ කරන්නත් ඉගෙනගන්න ඕන”. ඒ අනුව මං නරක දේ නරක විදිහට බලන්නත් හොඳ දේ පුරුදු වෙන්නත් පුරුදු වුණා මගේ ජීවිතයේ ජයග්‍රහණය එයයි.”“මං යුද හමුදාවට බැ‍ඳෙන්නට තීරණ කළ විට අම්මා නං විරුද්ධ වුණා. ඒත් තාත්තා මළල ක්‍රීඩකයෙක් නිසා මට එක දෙයයි කිව්වෙ. “පුතා ආමි ට්‍රේනිං එක හරිම අමාරුයි. පුතාට එය හොඳින් කරන්න පුළුවන් නම් යන්න මට කමක් නැහැ”“තාත්තාගේ ඒ කීම ඇත්ත බව මට වැටහුණේ යුද පුහුණුවට ආවට පසුවයි. ඒත් මං එය දිගටම ගෙන ගියා. මං මගේ රාජකාරිය අකුරටම ඉටුකළා.”“මං හමුදාවට බැ‍ඳෙන කාලෙ තවත් ද්‍රවිඩ නිලධාරීන් හමුදාවට බැඳුණා. දැන් ඒ අය කවුරුත් හමුදාවේ නැහැ. මටත් ද්‍රවිඩ නිලධාරියකු වශයෙන් ප්‍රශ්න තිබුණේ නැතුවාම නොවේ. වවුනියාවේ රාජකාරි කරන කාලේ ප්‍රශ්න ගැටුම් ඇතිවුණා. ඒත් මං ඒ ගැටලු හමුවේ හමුදාව දාල ගියේ නැහැ.පලාලි වලදිත් මට ප්‍රශ්න ආව. ඒත් මං මගේ පහළ නිලධාරීන් සගයන් ආරක්ෂා කරගෙන ඒවාට නායකත්වය දුන්නා. ඒවා එකින් එක විස්තර කරන්න මං කැමැති නැහැ. මුලතිව් ඔඩ්ඩුසුඩාන්, කෝකිලායි, කඳවුරු වලත් මං සේවය කළා.මං ප්‍රශ්නවලදි මගේ සොල්දාදුවන්ගේ ආරක්ෂාව සලසා ගනිමින් රට වෙනුවෙන් සටන් කළා. ත්‍රස්තවාදයට මුහුණ දුන්නා. කවුරු කළත් ත්‍රස්තවාදය ත්‍රස්තවාදයයි. මං හැමදාම එය පිළිකුල් කරනවා. 1982 දි මං පළමු වරට බෝම්බයකට අසුවුණා ත්‍රිකුණාමලයේදි. ඒ වෙලාවෙ මං තුවාල ලබා ටික කලක් රෝහලේ හිටියා.”මේජර් ජෙනරාල් ලක්ෂ්මන් ඩේවිඩ් මීට පෙර රජයන් කාලයේ ද අසාධාරණකම් සිදුවූ බව ඔහු පැවසුවේ සංවේගයකිනි. එහෙත් සමහර නිලධාරීන් විශේෂයෙන් වර්තමාන යුද හමුදාපති ලුතිනන් ‍ෙජනරාල් දයා රත්නායක මහතා තමන් වෙනුවෙන් පෙනී සිටි බව ඔහු පැවසුවේය.මෑතකදී ලුතිනන් ජෙනරාල් දයා රත්නායක මහතා තම ලිපි ගොනු රැගෙන ගොස් ආරක්ෂක ලේකම් හා ජනාධිපතිතුමාට ඒවා පෙන්වා තමාට සාධාරණය ඉටුකර ‍දුන් අයුරු ඔහු සිහිපත් කළේ කෘතගුණ පූර්වක හැඟීමෙනි.ඔහුගේ ප්‍රිය බිරිය පූර්ජි ඩේවිඩ් නීතිවේදිනියක්. ඔහුට අජේ, අශ්වින් හා අම්රිඩ් යනුවෙන් පුතුන් තිදෙනෙකි. අද විශ්‍රාම ලබන ඔහු ඉන්පසු විදේශගත වීමට අදහස් කරගෙන සිටී.පසුගිය මස 13 ‍වැනිදා යාපනයේ සාන්ත ප්‍රැට්‍රික් විදුහලේ සුවිශේෂී උත්සවයකින් වර්ණවත්ව තිබුණේ ද තම විදුහලේ දීප්තිමත් ආදි ශිෂ්‍යයකු වූ මේජර් ජෙනරාල් ලක්ෂ්මන් ඩේවිඩ් මහතාව පිළිගැනීමටය. එම විදුහලේ විදුහල්පති වන ඇම්.ජෙරෝ සෙල්වනායගම් පියතුමා ගුරු මණ්ඩලය හා සිසුන් විසින් නැටුම් ගැයුම් සහිත උත්සවයකින් පවත්වන ලද ඒ පිළිගැනීමේ උත්සවයේ ප්‍රධාන කතාව කළ යාපනය ආරක්ෂක සේනා මූලස්ථාන‍ෙය් ආඥාපති මේජර් ජෙනරාල් උදය පෙරේරා මහතා සිය සගයා‍ගේ හමුදා ජීවිතය පිළිබඳ කතාකරමින් ඔහු ශ්‍රී ලංකා භූමියට කළ සේවය අගය කළේය.ද්‍රවිඩ යුද හමුදා නිලධාරියකු වුවද ත්‍රස්තවාදයෙන් රට මුදා ගැනීමට ඔහු කළ සේවය බෙහෙවින් අගය කළේය. සාන්ත පැට්‍රික් විදුහලේ විදුහල්පතිවරයා ද සිය ආදි ශිෂ්‍යයා හමුදා ජීවිතයේ දී කළ අමිල මෙහෙය හා අධ්‍යාපනය හා සමාජ සේවා කටයුතු ක්‍රියාත්මක කළ ආකාරය තම විදුහලටත් ප්‍රදේශයටත් මහත් ගෞරවයක් බව ප්‍රකාශ කර සිටියේය.දයා ඩි.ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=af1404133</link>
    <topic>ඉන්දීය ඡන්ද අපේක්ෂකයන්ට අපරාධ චෝදනා</topic>
    <author>රෝහණ ආර්යරත්න</author>
    <content>දැන් ආරම්භ වී ඇති ඉන්දීය මැතිවරණය අවසන් වීමට මසක පමණ කාලයක් ගතවන අතර එහි ප්‍රතිඵලය ලොවට හෙළි කරනු ලබන්නේ මැයි 18 වැනිදා බව වාර්තා වී ඇත.මෙම මැතිවරණය සඳහා විවිධ පක්ෂවලින් 1492 ක් අපේක්ෂකයින් ඉදිරිපත් වී සිටින අතර දැනට ඔවුන් පිළිබඳව දැනුම් දී ඇති දත්ත හා විස්තර අනුව ඔවුන්ගෙන් සියයට 5 ක් පමණ දෙනා අපරාධවලට සම්බන්ධකම් පැවැත්වූ අය බව හෙළිවීම මෙම මැතිවරණ ක්‍රියාදාමය තුළින් නියම ප්‍රජාතන්ත්‍රවාදී පරිසරයක් හෝ ක්‍රියාවලියක් ඇතිවිය හැකිවේ ද යන්න තවත් බලගතු ප්‍රශ්නයක් බව දේශපාලන විචාරකයින් පවසා ඇත. දේශපාලනය අපරාධිකරණය වීම ප්‍රජාතන්ත්‍රවාදි පාලනයක් කෙරේ අහිතකර ලෙස බලපෑ හැකි යැයි ඔවුහු කියා සිටිති.එම අපේක්ෂකයින් සම්බන්ධ වී ඇති අපරාධ අතුරින් කප්පම් ගැනීම මිනීමැරීම, ස්ත්‍රී දූෂණය කැපී පෙනෙන අතර මිලියන 815 ක් පමණ වූ ඡන්දදායකයින් මොවුන්ගෙන් කී දෙනෙකු ජයග්‍රාහකයින් බවට පත්කරාවි ද යන්න ප්‍රශ්නයකි. ඉන්දියාවේ තත්ත්වය ගැන දන්නා අය පවසන්නේ මොවුන් සියලු දෙනාම ජයග්‍රාහකයින් වනු ඇති බවයි.අපේක්ෂක විස්තර අනුව ප්‍රජාතන්ත්‍රීය ප්‍රතිසංස්කරණ සංවිධානය මඟින් ප්‍රකාශයට පත්කරන ලද මෙම දත්ත සලකා බැලීමෙන් අනතුරුව “නීතිය කඩන අයට නීති සම්පාදනය කිරිමට ඉඩ දිය නොහැකියි. මීට පෙර අපට ලැබී තිබුණේ යම් යම් සිදුවීම්වල විස්තර පමණි. දැන් ඔප්පු කළ හැකි තොරතුරු අප වෙත ලැබී තිබෙනවා යැයි මෙම දත්ත සැකසීමේ කටයුතු නිරතව සිටි මහාචාර්ය ජයිදීප් චොක්කාර් පවසා ඇත.මේ දත්ත සලකා බලන විට අපේක්ෂකයින් ගෙන් සමහර අයට මඩ ගැසීමේ අරමුණින් අධිකරණය වෙත චෝදනා ඉදිරිපත් කර ඇති බව පෙනී යයි. ඒ සඳහා දූෂිත පොලිස් නිලධාරීන්ගේ සහාය ද ලැබී ඇති බව පෙනී ගොස් ඇත.එක්තරා රජයේ ඇමැතිවරයකු පවසන අන්දමට දරුණු අපරාධවලට සම්බන්ධ වී තිබීම වෙනත් ප්‍රශ්නයක් වන අතර සෙසු චෝදනා සියල්ලම වාගේ කෙනකුට අපහාස කිරීම සඳහා ඉදිරිපත් කළ ඒවා බව පෙනේ.අපේක්ෂක තොරතුරු හා දත්ත ක්‍රමයෙන් ඉදිරිපත් කිරීමත් සමඟ අපරාධ චෝදනාවලට ලක්වූ අපේක්ෂක සංඛ්‍යාව තව තවත් වැඩි වනු ඇතැයි මහාචාර්ය චොක්කර් බලාපොරොත්තු වන අතර “එම ප්‍රමාණය 20% ක් හා 30% අතර වෙන්න පුළුවනි. ඊට වඩා වැඩි වෙන එකක් නැති වෙනවා නම් හොඳයි. ඒත් පවතින තත්ත්වයන් අනුව තවත් වැඩිවනු ඇතැ” යි හෙතෙම පැවැසීය.දැනට තොරතුරු ඉදිරිපත් කර ඇති අපේක්ෂක සංඛ්‍යාවෙන් 269 ක් තමන්ට එරෙහිව අපරාධ නඩු පවතින බව පවසා ඇත. මොවුන් අතුරෙන් වැඩි දෙනකු භාරතීය ජනතා පක්ෂයෙන් ඉදිරිපත් වීම තවත් විශේෂයක් වන්නේ දූෂණයට එරෙහිව මහා විශාල ව්‍යාපාරයක් එම පක්ෂය විසින් දියත් කර තිබීමයි.ඉන්දියාවේ ෆෙඩරල් රාජ්‍ය 35 ක් තුළ පවත්වනු ලැබු මෙම සමීක්ෂණයට අනුව සංවර්ධන කටයුතු ඉතා හොඳින් සිදුවී ඇති කේරලයෙන් අපරාධ සම්බන්ධ අපේක්ෂකයින් වැඩි පිරිසක් ඉදිරිපත් වී ඇති බව පෙනේ. එහෙත් ඒවායින් බොහොමයක් සුළු අපරාධ බව පෙනී ගොස් ඇත.ඉන්දියානු කොංග්‍රස් පක්ෂයේ ඇමැතිවරයකු හා බල කණුවක් ලෙස සලකනු ලබන ෂරාඩ් පවර් කොංග්‍රස් පක්ෂයේ ඡන්ද මෙහෙයුම ආක්‍රමණශීලී නොවන බව පවසයි.නරෙන්ද්‍ර මෝඩි මැතිවරණයට පෙර තම ඡන්ද මෙහෙයුම ඉතා ආක්‍රමණශීලි ලෙස ඇරැඹු නිසා ඉදිරියෙන් සිටින බව පෙනී යන නමුත් කිසිඳු ප්‍රධාන පක්ෂයකට වැඩි බලයක් නොලැබී රජයක් පිහිටුවීමට නොහැකි වනු ඇතැයි ද හෙතෙම පවසයි. ප්‍රාදේශීය පක්ෂවල සහාය ජයග්‍රාහී පක්ෂයට ලබා ගැනීමට සිදුවනු ඇතැයි ද මෙහිදී මම්ටා බැනර්ජි, මුලායම් සිං, මයාවති, නිතිෂ් කුමාර් හා ජයලලිතා යන නායකයින් ප්‍රධාන චරිත වනු ඇතැයි ද ෂරාඩ් පවර් පවසයි.දිල්ලියේ පවතින ආසන 7 ට ඉදිරිපත් වී ඇති අපේක්ෂකයින් 23 දෙනාගෙන් 13 ක් දෙනකුට එරෙහිව බරපතළ අපරාධ චෝදනා ඉදිරිපත් වී ඇත. ඔවුන් වරදකරුවන් වුවහොත් අවුරුදු 7 ක් හෝ ඊට වැඩි දඬුවමක් හෝ ලැබිය හැකි වේ.පසුගිය පාර්ලිමේන්තුවේ සිටි මන්ත්‍රීවරුන් ගෙන් තුනෙන් එකකට එරෙහිව අපරාධ නඩු පැවැති නමුත් ඔවුන් ඡන්දයෙන් පාර්ලිමේන්තුවට පත්වී තිබිණ. ඉන්දියානු දේශපාලනය පිළිබඳ විශේෂඥයකු වන කානගි එන්ඩෝමන්ට් ෆෝ ඉන්ටර්නැෂනල් පීස් සංවිධානයේ සේවය කරන මිලන් වෛජනව පවසන අන්දමට අපරාධවලට සම්බන්ධ අපේක්ෂකයින්ට එරෙහිව කටයුතු කරනවාට වඩා ඔවුන්ට පක්ෂ වීමට ඡන්දදායකයින් කැමැති බව පෙන්වා දෙන්නේය.එසේම ස්ත්‍රී දූෂකයින් 30 ක් ඇතුළු කාන්තාවන්ට හිරිහැර කළ අපරාධකරුවන් සියයකට වඩා පිරිසක් අපේක්ෂකයින් ලෙස පසුගිය ඡන්දයේදී තෝරා ගනු ලැබූ බව ද එම සංවිධානය පෙන්වා දෙයි.ප්‍රජාතන්ත්‍රීය ප්‍රතිසංස්කරණ පිළිබඳ සංවිධානය ඉදිරිපත් කර ඇති කරුණු අනුව කාන්තාවන්ගේ විලිබිය නැති කිරීම වැනි බලවත් අපරාධවලට සම්බන්ධ පුරුෂ අපේක්ෂකයින් දුසිම් ගණනක් මෙවර මහා මැතිවරණයට ඉදිරිපත්ව සිටිති.මේ අය ප්‍රධාන පක්ෂ මඟින් තෝරා ගෙන තිබීම තවත් විශේෂයක් බව ද පවසයි. එසේම උත්තර ප්‍රදේශ හා බිහාරය වැනි දුප්පත්කම වැඩි ෆෙඩරල් රාජ්‍යවලින් මේ අන්දමේ ස්ත්‍රී දූෂක අපේක්ෂකයින් ඉදිරිපත් වී ඇති බව ද පෙනේ.මේ අයුරින් අපරාධකරුවන් රැසක් සහභාගි වන මෙම ලෝක් සභා මැතිවරණය දිනෙන් දින උණුසුම් තත්ත්වයට පත්වන අන්දම පෙනී යන විශේෂ කරුණකි. ප්‍රාන්ත මැතිවරණ පැවැත්වෙමින් යන අතර ඒවායේ උණුසුම හා ලෝක් සභා මැතිවරණයට ද දැඩි ලෙස බලපාන අන්දම නායකයින් එකිනෙකා විවේචනය කිරීම හා පහර ගැසීම සිදුවන ආකාරයෙන් පෙනී ගොස් ඇත.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=af1404134</link>
    <topic>දහ අටකට පස්සේ</topic>
    <author>- කසුරි</author>
    <content>මේ ක්‍රිකට් උන්මාදය පැතිර ඇති කාලයයි. උන්මාදය කියන්නේ පිස්සු වැටෙනවා කියන එකටය. හැබැයි ඉතින් උන්මාදයත් ඔල්මාදයත් අතර විශාල වෙනසක් තිබේ. එය අත්දැකලාම බලන්නට ඕනෑ දෙයකි.ක්‍රිකට් උන්මාදකාරයන් අතර මම ද කෙනෙක්මි. එක්තරා ප්‍රමාණයක උන්මාදයක් මට ද තිබේ. ඒත් ක්‍රීඩකයන්ගේ ගෙවල්වලට ගල්ගසන මට්ටමට නම් නොවේ. යුවරාජ් සිං ගේ ගෙට ගල් ගැසුවේ ක්‍රිකට් උන්මාදකාරයන් නොවේ ඔල්මාදකරයන්ය. අපේ මේ සිරිලංකාවේ නම් එහෙම ඔල්මාදකාරයන් නැත. අපි ජය පරාජය දෙකම එක සේ භාරගැනීමට හැකියාවක් ඇති ජාතියක් වෙමු.ලෝක කුසලානය අතටම ඇවිත් පස් පාරක් ගිලිහී ගිය විට ද ඉවසා සිටියේ ඒ නිසාය. බලාපොරොත්තු කඩ කර නොගෙන ඊළඟ වාරයේදීත් අපි ක්‍රීඩකයන්ට සුබ පැතුවේ ද ඔවුන් සමඟ සිටියේ ද ඒ නිසාය. අන්තිමේදී ක්‍රීඩකයන් පමණක් නොව අපිදු ජයග්‍රහණය කළෙමු.මසිත මා අතීතයට කැඳවාගෙන යයි. ඒ උන්මාදය ඩබල් කරන්නටය. සී.අයි.ගුණසේකර කුමක් හෝ පිටරට ටීම් එකකට හැත්තෑගණනක් ගහපු බව නොදැක්කත් මම පත්තරවලින් කියවා ඇත්තෙමි. සදාකාලික ක්‍රිකට් රජා ලෙසින් තවමත් මසිත රජකරන කොදෙව් ක්‍රීඩක සෝබර්ස් ශ්‍රී ලංකාවට පැමිණි මොහොතේ තරගයක් බලන්නට ගියෙමි. ඒ ඕවල් එකටය. එකල අපට තිබුණු එකම පිට්ටනිය ඕවල් එකය.එදා සෝබර්ස් ඉල්ලන ඉල්ලන පැත්තට හයේ ඒවා ගැහුවේය. අපේ ක්‍රිකට් තිබුණේ එතනය. ඉන්පසු කලිචරන්ගේ නායකත්වයෙන් කොදෙව්වන් අපේ රටට පැමිණි විට ද තරගයක් නරඹන්නට ඕවල් එකට ගියෙමි. අපේ ආරම්භක පිතිකරු සුනිල් වෙත්තමුණිගේ හිසට පන්දුව වැදී ඔහු එතැනම ඇද වැටී නැවත නැඟී සිට නැවතත් ඇද වැටුණු මොහාතේ ක්‍රීඩාගාරයට ඔසවාගෙන යන අයුරු අපි කම්පිතව බලා සිටියෙමු.ඒ පන්දු යවන්නා මැල්කම් මාර්ෂල් ද, මයිකල් හෝල්ඩිං දැයි මට හරියට මතක නැත. මට මතක හැටියට එය ඕවර් හතළිහේ තරගයකි. අපේ ලකුණු ප්‍රමාණය ඕවර් පහළොවකින් හෝ විස්සකින් ලබාගත් ඔවුහු සටනක් නොමැතිවම ජයගත්හ.ඒ තරගය ගැන මසිත ඇත්තේ ඒ මතකය නොවේ. ඉන්පසු නරඹන්නන්ගේ විනෝදය සඳහා කොදෙව්වන් ලවා හයේ පහරවල් ගසන්නට අපේ පන්දු යවන්නන්ට සිදුවීමය. එක හයේ පහරකට “මෙච්චර ඩොලර් ප්‍රමාණයක් දෙනවා” කියා ශබ්ද විකාශනයෙන් ප්‍රචාරය කළ බවකුත් මට මතක තිබේ.පන්දු දෙකක් තුනක් යැවූ නායක අනුර තෙන්නකෝන් තම කණ්ඩායමත් සමඟ ක්‍රීඩාගාරයට පියමං කළ අයුරු ද මට මතකය. ඒ එකල සිටි සංවිධායකයන්ගේ ගොන් පාට් එකකි. පැරදුණා නම් ඒක භාරගෙන ක්‍රීඩාගාරයට එන්ඩ ඉඩ දෙනවා මිසක අර විදිහේ සෙල්ලමක් දැමීමට “ගොන්පාට් එකක්” යැයි කියනවාට වඩා සුදුසු වචනයක් නැත.එකල කොදෙව්වන් සිටියේ අප ඉදිරියේ එහෙම සෙල්ලම් දමන තත්ත්වයක් තුළය.ඒත් මෙදා...?බ්‍රාවෝට හැරෙන්ඩවත් දුන්නේ නැත. සැමුවෙල් සහ සිමන්ස් ඇඹරී ගියහ.දැන් අප සිටින්නේ එතැනය. ඉල්ලන ඉල්ලන පැත්තට හයේ ඒවා ගහන්ඩ එන්නේ නැත. එන්නේ මාලිංගගේ මිසයිල් යෝකර් එකෙන් පොලු බේරා ගන්නටය. කුලසේකර ගේ අන්දමන්ද දෝලනයෙන් බේරෙන්නටය. රංගනගේ ඇඹරිල්ලෙන් ගැලවෙන්නටය.එදා මාර්ෂල්ලා, හෝල්ඩිංලා අපේ කොල්ලන්ගේ ඔළු පැලූහ. තොම්සන්ලා ඔළු පැලූහ. ඒත් දැන් ඔවුන් පන්දු යවන්නේ කුසල් ජනිත් මල්ලියාට මිඩ් විකට් හයේ පහරක් නොදී ඉන්නටය. සංගා ගේ මල්හතේ කවර් ඩ්‍රයිව් එකෙන් පන්දුව බේරා ගන්නටය. මහේලගේ රිවර්ස් ෂොට් එකෙන් ද ඩිල්ෂාන් ‍ෙග් ඩිල්ස්කූප් එකෙන් හතර බේරා ගන්නටය. තිසරට හෙලිකොප්ටර් ෂොට් එකක් නොදී ඉන්නටය.“මෙතැන් සිට කොදෙව්වන් ගහන හැම හයේ පාරකටම ඩොලර් මෙච්චර දෙනවා” කියලා සංවිධායකයන්ට ගොන්පාට් දමන්නට ඉඩක් දෙන්නේ නැත. ඒ කාලය ගිහිල්ලාය.ඒ කාලයේ ඕවල් එකේ ලණුවෙන් එහා බිම ඉඳගෙන අන්නාසි කෑල්ලක් කකා මැච් බලාපු හැටි මට මේ මොහො‍ෙත්දී සිහිපත් වෙයි. සුනිල් වෙත්තමුනි ගේ හෙල්මටයක් නොතිබූ හිසට “ටොක්” යනුවෙන් පන්දුව වැදුණ විට නැඟුණු හඬ මට දැනුදු ඇසෙන්නාක් මෙනි. ඒත් ඇත්තටම දැන් ඇසෙන්නේ විස්සයි විස්ස අවසාන තරගයේදී ඉන්දියාවේ තුරුම්පුව වූ අස්වින් ගේ පන්දුවට තිසර පෙරේරා හෙලිකොප්ටර් හයේ පහර ගසන විට ඇසුණු “ටොක්” යන හඬය.මසිත තවත් තැනකට මා රැගෙන යයි. මට මගේම හඬ ඇසේ.“ලෝක කුසලානය අපේ රටට හිමිකර දුන් අපේ කණ්ඩායම රැගත් ගුවන් යානය අහසේ පියාසර කරන අයුරු දැන් දැන් දිස්වෙනවා. ශ්‍රී ලංකා පොළෝතලය නොඉවසිල්ලෙන් බලා සිටින්නේ මේ වික්‍රමාන්විත කොල්ලන්ගේ දෙපා සිපගන්නයි. උතුරා යන ප්‍රීති ප්‍ර‍මෝදයෙන් නැහැවෙමින් මේ හිමිදිරියේ සිතින් ඔල්වරසන් හඬ නඟමින් මුළු ලංකාව පුරාම රූපවාහිනිය ඉදිරිපිට සිටින නරඹන්නන්ගේ හදවතේ ඝෝෂාව මට ඇසෙනවා වාගේ.ඒත් මගේ දෑස් නොසැලී බලා සිටින්නේ ගුවන් යානයේ දොර කවුළුව විවර වන තෙක්. ලෝක කුසලානය රැගෙන ශ්‍රී ලංකා නායක අර්ජුන රණතුංග පියගැටපෙළ බසින දර්ශනය දැකගන්නට. ඒ අසිරිමත් මොහොත මේ දැන් උදාවෙනවා.අර්ජුන ශ්‍රී ලාංකේය වංශකතාවේ වර්ණවත් පිටුවක් පෙරළමින් මේ දැන් ලෝක කුසලානයත් දෝතින් දරාගෙන ශ්‍රී ලංකා ‍ෙපාළවට තම දෙපා සිපගන්නට ඉඩ දුන්නා. ඒ පසුපසින් අරවින්ද, මුරලි, සනත්, රොෂාන්, ප්‍රමෝද්‍ය, කළු, ගුරා මේ ඔක්කොම එනවා... රතු පළස මතට.කටුනායක ගුවන් ‍ෙතාටුපළේ සිට මම එදා ජාතික රූපවාහිනිය ඔස්සේ ඒ විස්තර විචාරය ගෙන ආවෙමි. ඒ ඓතිහාසික මොහොත ගෙවී දහඅට වසරකට පසු මාලිංගලා, මහේලලා, සංගලා, තිසරලා, නුවන්ලා මේ ඔක්කොම මහත් අභිමානයෙන් ශ්‍රී ලංකා පොළෝතලය මත පා තබන අසිරිමත් මොහොත පිළිබඳ විස්තර විචාරය අසා සිටියෙමි.එදා මාත් සමඟ ඉංගිරිසියෙන් විස්තර විචාරය ගෙන ආ හරිත පෙ‍ෙර්රා කොළඹ ප්‍රධාන මැදිරියේ සිටි බන්දුල වර්ණපුර, මෙතරම් පහසුකම් නැති යුගයක මේ සියල්ල සංවිධානය කළ රූපවාහිනී ක්‍රීඩා අධ්‍යක්ෂ ජේ.එච්.විල්සන්, හා රාත්‍රි එකහමාරට තීන්දුවක් ගෙන උදේ හය වන විට සියලු කටයුතු සංවිධානය කිරීමට උපදෙස් දුන් අධ්‍යක්ෂ ජනරාල් ජයසිංහ, සහ පිරිස ගැන මතකය ද මසිතට එයි.එදා ශ්‍රී ලංකා කණ්ඩායම පැමිණියේ තරගය නිමාවූ දවසේ රාත්‍රියේමය. තරගය නරඹා “අතිශය දීර්ඝ” වූ රාත්‍රියකින් පසු නිදියහනේ පහසුවෙන් නොනැඟිටින නින්දක සිටියදී සජීවී විස්තර විචාරය සඳහා එන්නැයි මට විල්සන් මහත්තයා ගේ ටෙලිෆෝන් පණිවුඩය ලැබෙන විට පාන්දර තුන හමාරය.මෙදා ලසිත් මාලිංගලාගේ දෙපා මවුබිමෙහි පහස ලැබූ මොහොතේ මට මේ සියල්ල සිහිපත් විය.- කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=af1404135</link>
    <topic>භූතයන් හා දෙවියන් අතර නිවසේදී අරගලයක්</topic>
    <author>රමණී සුබසිංහ</author>
    <content>මාංශයෙහි ලොල් වූ අයකු හා නිර්මාංශ පුද්ගලයකු නිරීක්ෂණය කරන්න. සාමාන්‍යයෙන් මාළු වැනි දෙයක් හෝ ආහාරයට නොගන්නා කෙනකු ගේ දහදිය පවා සුවඳ බව ඔබට වැ‍ටහෙනු ඇත. එවැන්නකු ගේ සිතිවිලි ද පිරිසුදුය. එවිට ඔහු වෙතින් නිකුත් වන්නේ යහපත් කිරණය. අප බුදුරජාණන් වහන්සේ හඳුනා ගත්තේ උන්වහන්සේ ගේ බුද්ධ ශරීරයෙන් නික්මෙන සම්බුදු රශ්මි මාලාවෙනි. සෑම පුද්ගලයකුගේ ම ශරීරයෙන් මෙසේ රැස් දහරාවක් නිකුත් ‍ෙව්.දේවාශිර්වාදය හිමි නිර්මාංශ අයට පමණ ද? මඳ පමණින් හෝ මස් මාංශ අනුභව කරන කෙනකුට එවැනි යහපත් බලවේගවල ආශිර්වාදය අහිමි ද? මාංශයෙහි ගිජු නොවුණ ද කලාතුරකින් හෝ ඒවා ආහාරයට එක් කරගන්නා කෙනකුට මෙවැනි ගැටලුවක් ඇතිවිය හැකිය. සාමාන්‍ය ස්වභාවය නම් යම් පුද්ගලයෙක් වෙත යහපත් බලවේගයක් පිවිසෙනවා නම් පුළුටු ගන්ධයත් සමඟ එය දුරුවී යාමය.මාංශයෙහි ලොල් වූ අයකු හා නිර්මාංශ පුද්ගලයකු නිරීක්ෂණය කරන්න. සාමාන්‍යයෙන් මාළු වැනි දෙයක් හෝ ආහාරයට නොගන්නා කෙනකු ගේ දහදිය පවා සුවඳ බව ඔබට වැ‍ටහෙනු ඇත. එවැන්නකු ගේ සිතිවිලි ද පිරිසුදුය. එවිට ඔහු වෙතින් නිකුත් වන්නේ යහපත් කිරණය. අප බුදුරජාණන් වහන්සේ හඳුනා ගත්තේ උන්වහන්සේ ගේ බුද්ධ ශරීරයෙන් නික්මෙන සම්බුදු රශ්මි මාලාවෙනි. සෑම පුද්ගලයකුගේ ම ශරීරයෙන් මෙසේ රැස් දහරාවක් නිකුත් ‍ෙව්. අප තවත් කෙනකුට ආකර්ෂණය වන්නේ සුදු ද කළු ද යන ඡවි වර්ණය අනුව නොව එසේ පිටවන කිරණ පිරිසිදු වන්නේ නම්ය. කිරණය යහපත් වන්නේ පිරිසිදු ගුණධර්ම ඇති අයගේය. සමහර විට ඉතා පැහැපත් ඡවි වර්ණයක් ඇති, හැඩැති ඥාති දරුවෙක් ඔබට සිටී. ඔබ සමඟ තරමක් අමනාප අසල්වැසියාට ද දරුවෙක් සිටී. එහෙත් පැහැපත් ඡවි වර්ණයක් හෝ හැඩැති සිරුරක් ඒ දරුවාට නැත. එහෙත් ඔබ ඥාති දරුවාට වඩා ඒ අසල්වැසි දරුවාට ප්‍රියශීලී වේ. එසේ සිදුවන්නේ කුමක් නිසාද? වැඩිහිටියන් අමනාප වුවද, ඔබ සිත එවැනි හැඟීමක් ඇතිවන්නේ ඒ දරුවාගේ මානසික පිරිසිදු බව නිසා ඇතිවූ කිරණවල පාරිශුද්ධ බව නිසාය.බුදුවරු සහ රහතන් වහන්සේ එම කිරණ වඩාත්ම පිරිසිදු උතුමන්ය. සිරුරෙන් නිකුත්වෙන කිරණ අපිරිසිදු වූ විටෙක දී එය කිල්ලක් ලෙස හැඳින්වේ. එසේ අපිරිසිදුම කිරණය පිටවන්නේ මළ මිනියකිනි. එය භයානකම කිල්ලකැයි කියන්නේ එහෙයිනි.නිර්මාංශ වීම තුළින් ද අප ගේ රුධිර ධාතුව පිරිසිදු වේ. පවිත්‍ර රුධිර ධාතුවක් ශරීරය පුරා ගමන් කරන විට මනසේ සිතිවිලි පැහැපත් වේ. ජීවිතයේ මුහුණ දෙන අනේකවිධ ප්‍රශ්න, ගැටුම් නිරාකරණයට එය ඉතා වැදගත් වේ. මේ නිසා නිතර නිතර ගැටුම්වලට එළඹෙන චරිත හැකි තරම් මනස පිරිසිදු කරගත යුතුය. සම්මුඛ සාකච්ඡාවක දී හෝ වේවා, සාමාන්‍ය ජීවිතයේ දී හෝ වේවා අසන ලද ප්‍රශ්නවලට ක්ෂණිකව පිළිතුරු ලබාදීමේ හැකියාව ඇති අය ඔබ අතර කොතෙකුත් සිටීද? එය නිරීක්ෂණය කරන්න. ඉතාම සුළුතරයකි. එම හැකියාව ලැබීමට නම් රුධිර ධාතුවේ පවිත්‍ර බව ඉතා වැදගත්ය.මස් මාංශ අනුභව කරන්නන්ට අමනුෂ්‍ය බලවේගවල ආශිර්වාදය සම්පූර්ණයෙන්ම අහිමි යැයි ද කිව නොහැකිය. දරුණු ආලවකයාට මෙන්ම දේවදත්තට මොනයම් හෝ ආශිර්වාදයක් තිබුණි. එහෙත් එහි අඳුර වැඩිය. ඇති සුළු දේ එතරම් කැපී පෙනෙන්නේ නැත. මස් මාංශවලින් බැහැර වන තරමට, මොනයම් හෝ හිංසාවක් නොකරන තරමට ආශිර්වාදය වැඩිය.තමන් ගේ ගෘහයට යහපත් බලවේගයන් ගේ ආශිර්වාදය ලබාගැනීමට උපචාරවිධි බොහෝ ප්‍රයෝජනවත්ය. නිවසට දුම් ටිකක් ඇල්ලීම, බුදුන් වඳින තැන පරමල් ඉවත ලා පිරිසිදුව තැබීම, පහන්, පැන් බඳුන් ආදිය පිරිසිදු කිරිම ආදී ක්‍රියාකාරකම් දේවාශිර්වාදය ලබා ගැනීමේ වටිනා අවස්ථාවන් ය.ඔබ බුදු පුදට තබන මල් බඳුනට ඉසින පැන් ටික මුහුණ සේදීමට ගන්නා, එසේත් නැතිනම් මුළුතැන්ගෙයි අනේකවිධ වැඩ කටයුතු සඳහා ගන්නා එළිමහ‍ෙන් වාහන සේදීමට ගන්නා ජල කරාමවලින් ම ගැනීම නුසුදුසුය. ඒ සඳහා වෙනම ජල කරාමයක් සාදා ගැනීම වඩාත් සුදුසුය. පිරිසිදු බඳුනකට පැන් පෙරා වසා තබා ප්‍රයෝජනයට ගැනීමට ද පුළුවන. එමෙන්ම සියලු බුද්ධ පූජා භාණ්ඩ නිතරම පිරිසිදු කළ යුතුය.“අනේ හාමුදුරුවනේ! මම තරම් බුදුන් වඳින කෙනෙක් නෑ. දෙවියන් ගේ වැඩ කරන කෙනෙක් නෑ. ආගමික වැඩවලට මම මොනතරම් දායක වෙනවාද? ඒත් කරදර පිට කරදර. අපිටම මෙහෙම වෙන්නේ ඇයි හාමුදුරුවනේ?”ප්‍රශ්නවලින් පීඩිත වූ, මෙවන් ප්‍රශ්න විමසන්නෝ අපට බොහෝ හමුවෙති. මෙසේ වන්නේ ඇයි?මීට පිළිතුරු කිහිපයක් තිබේ.නිසියාකාරව උපචාරවිධි නොකිරීම ඉන් එකකි. සමහර විට ඔබ රැකියාව සඳහා නිවසින් පිට වන්නේ බිරියට, දරුවන්ට මෙසේ නියෝග කරමිනි.“හය හමාර වෙත්දී මට බුදුන් වඳින්න ඕනෑ. ගිලන්පස ටික සූදානම් කරල තියන්න. දුව මල් ටික කඩල, පහන් තිර සූදානම් කරන්න.”සවස නිවසට එන ඔබ ඇඟපත දොවා බුදු පුදට සැරසේ. බුදු කුටිය ළඟ දුහුවිලි, කොළ කැබලි විසිරී තිබෙනවා දකින ඔබ ගෙදර අයට මහ හඬින් දෝෂාරෝපණය කරයි. එසේත් නැතිනම් බුදු කුටියට යන ඔබ අඹුදරුවන් සූදානම් කර තිබූ මල් පහන් බුදුන් ඉදිරියේ තබා වැඳ අඩුම තරමේ පැය භාගයක්වත් හඬ නඟා ගාථා සජ්ඣායනය කරයි. මේ බුද්ධ පූජාවේ තේරුම කුමක්ද?ඔබ පැන් පෙරුවේ නැත. මල් ටික නෙළා ගත්තේ නැත. තිර, තෙල් සූදානම් කළේ නැත. මල් ආසන පිරිසිදු කළේ නැත. ඒ කිසිත් නොකොට සුදු පිරුවටයකින් සැරසී, මහා උපාසකයෙක් ලෙස බුද්ධ රූපය ඉදිරියේ සාධූ! කී පමණින්, ඔබට දේවාශිර්වාදය ලැබෙන්නේ නැත.“ආකාසට්ඨාච භුම්මට්ඨා - දේවානාගා මහිද්දිකා...” “එත්තාවතාච අම්හේහි - සම්පදං පුඤ්ඤ සම්පදං...”ආදී ලෙස පින් ගත හැකි අයට පින් දීමේ ගාථා කීවාට ඒ ආශිර්වාදය හිමිවන්නේ නැත. දෙවියන් යනු පින්කම්වල කොටස්කරුවන් වී පින් ලබාගන්නා පිරිසකි. ඒ දෙවියන්ගේ ස්වභාවයයි. බුද්ධ පූජාව පිළියෙල කරන ‍මොහොතේ පටන් පූජා කරන අවස්ථාව දක්වාම දෙවියන් ඊට සම්බන්ධ වේ. ඒ බුද්ධ පූජාවට දිව්‍යමය සුවඳ මිශ්‍ර කිරීම, දිව්‍යමය ඔසු වර්ග මිශ්‍ර කිරීම ආදිය ප්‍රධාන වේ.රතු කැකුළු බතක් පිස පොල් සම්බලයක් සමඟ පමණක් බුද්ධ පූජාව සූදානම් කරන්න. පැන් වීදුරුවක් පමණක් තබා අහර පූජා කරන්න. සුවඳ දුම්, මල් ආදී කිසිත් එහි නොතබන්න. ඉතිරි ආහාර මුළුතැන්ගෙයි තබන්න. ටික වේලාවකින් නැවත එහි යන්න. හොඳින් ආඝ්‍රාණය කරන්න. ඔබට දැනෙන්නේ කවර සුවඳක් ද? දැන් බුදු කුටියට යන්න. නැවත ආඝ්‍රාණය කරන්න. ඔබට මොනතරම් අපූර්ව සුගන්ධයක් දැනේද? එහි මොනතරම් පින්වන්ත බවක් දිස්වේද? මෙසේ සිදුවූයේ ඇයි? දෙවියන් ඔබ ගේ බුද්ධ පුජාවේ ‍ෙකා‍ටස්කරුවන් වූ නිසාය.ඉන්න හිටින තැන පිරිසිදුකම දෙවියන් ගේ ආශිර්වාදය හිමිවීමේ තවත් සාධකයකි. ගේ දොර පමණක් නොව යාන වාහන, ගව මඩුව, බලු කූඩුව පවා පිරිසිදුව තබා ගැනීම ඉතා වැදගත්ය. සත්ත්වයින් වාහකයා කරගනිමින් විවිධ ප්‍රේත භූත බලවේග නිවසට ඇතුළුවන බව මින් පෙර ලිපියක දී ඔබට පෙන්වා දුනි. සුනඛයා සෑම තැනම ඇවිද මළකුණුවලට පවා කට තබා නිවසට පැමිණේ. ගවයා ද සතරවට ඇවිද තණ උලා කා එන සතෙකි. අපිරිසිදු වූ මෙවැනි සතුන්ට අයහපත් අමනුෂ්‍ය බලපෑම් වැඩියෙන් ආශක්තවේ.ගෙවත්ත අපිරිසිදු වූ විටෙක කපුටන්, කබරුන් වනි සතුන් නිරන්තරයෙන් පැමිණේ. උන් තැන තැන ඇති අපිරිසිදු ද්‍රව්‍ය ගෙනැවිත් ඔබ ගේ ගෙවත්තේ සැඟවීමට ද පුළුවන. ගෙයි වහලය අපිරිසිදු නම් තලගොයි, උගුඩුවන්, කලවැද්දන්, මීයන් වැනි සතුන් එහි රිංගා ගැනීමට බලයි. ගැරඬින් ආදී සර්පයින් ගේ ආගමනය ද නිරන්තරව සිදුවේ. මෙවැනි නිවෙසකට ප්‍රේත භූත දෝෂ හැර හොඳ ආශිර්වාදයක් හිමිවන්නේ නැත.නිවෙසක මල් වර්ග වැවීම ද දේවාශිර්වාදය හිමි වීමේ මඟකි. මෙහිදී මල් වැවීම යනු ක්‍රෝටන්, පිහිඹියා ආදී මල් නොපිපෙන ශාක නොව පිපෙන මල් ඇති ශාකය. එහෙත් සමහර නිවෙස්වල පමණක් නොව ඇතැම් ආගමික මධ්‍යස්ථානවල පවා ඇත්තේ කොළ පමණක් ඇති ආක්‍රමණික ශාකය. උත්සව අවස්ථාවක විදුලි බුබුළු දල්වා ආලෝකවත් කළ අවස්ථාවක හැර එවැනි සිද්ධස්ථාන අසලින් යන විට දැනෙන්නේ භූතමය බවකි. එහෙත් ගරාවැටුණු පන්සලක් අසලින් යන විට පවා අපට ඒ දෙස දෙතුන් වතාවක් හැරී බලන්නට සිතෙන්නේ ඒ බිම නටබුන් අතර එදා සිට රතු සුදු කහ අරලියා, වතුසුද්ද, ගොඩමානෙල්, බුත්සරණ, බෝලිද්ද ඈ ආදී සුගන්ධවත් මල් ගොමුවල අසිරිය නිසාය. මේ මල් ‍ෙගාමු අතර පලතුරු ගස් ද සුලබය. පන්සල් බිමක ජම්බු, පේර, උගුරැස්ස, ලොවි, අඹ, රඹුටන් ආදී ශාක දුලබ නොවන්නේය. ඒ කුරුලු කො‍ෙබයියන්ගේ ආහාරය පිණිසය. ඔබගේ ගෙවත්ත ද එසේ මලින් පලතුරුවලින් පිරුණ තැනක් විය යුතුය.උදෑසන ගෙමිදුලට බැස මල් පඳුරකින් නෙළා ගත් මල් පොකුරකින් ගෙදර මල් බඳුන සරසන්නට හැකි නම්, ජල බඳුනකට සමන්පිච්ච මල් අහුරක් දමා දොරකඩ ඉදිරියෙන් තබන්නට හැකි නම් එහි මොනතරම් සිරියාවක් තිබේද? එය ඔබ බලාපොරොත්තු වන දෙවියන්, ශ්‍රියා කාන්තාව, සරස්වතිය, ශ්‍රී ලක්ෂ්මිය ගෙතුළට රැගෙන ආවා වැනිය. පලතුරු වැවීම ද එසේ සුබපල ගෙන දෙන්නකි. සිරුර ආරක්ෂා කිරී‍ෙමහිලා පලතුරුවල ඇති වටිනාකම බුදුරජාණන් වහන්සේ ද පෙන්වා දුන්හ.කජු ඇටයක ස්වභාවය කෙබඳුද? එය අපගේ වකුගඩු හා සමානය. ‘කජු පුහුලමක’ හැඩය මිනිසකු ගේ නාසය හා හරි සරිය. බෙලි ගෙඩිය උදරයට සමානය. හදවතට ගුණ දෙනවා යැයි කියන ඇපල්ගෙඩිය හදවතට සමානය. මේ දේ ඔබට කියා දෙන්නේ හොඳින් සිතා බැලීමටය.පවුලක අඹු දරුවන් ගේ සුහදබව දේවාශිර්වාදය ලැබීමේ තවත් සුවිශේෂී අංගයකි. සතියකට වතාවක් නොව දවසකට වතාවක් අඩුම තරමේ පැය භාගයක කාලයක් හෝ නිවෙසක අම්මා තාත්තා හා දරුවන්, ආච්චි, සීයා එකට හිඳ සාකච්ඡා කළ යුතුමය. පවුලේ අය එකට එක්ව වාදවිවාදයකින් තොරව, සමඟිව ඉන්නා බව දෙවියන්ට පෙන්විය යුතුය. නිවෙසේ මුදුන් වහලයේ ‍ෙකාතැනක හෝ ඡත්‍රයක් ගෙන වැඩ ඉන්නා දෙවියන් ඔබ දෙස බලා සිටී. ඔබ අන්‍යොන්‍ය සුහද බවින් සිටීදැයි බලා සිටී. සමඟියෙන් ඉන්නා අයට දෙවියන් ප්‍රියය. බොහෝ සතුටුය. එවිට දෙවියන් ඔබට ප්‍රශංසා කරනු ඇත.කවර හේතුවක් නිසා හෝ මත්වතුර වැනි විෂ සහිත දේ ගෙදරට ගෙන ඒමෙන් ද වැළකිය යුතුය. ඔබගේ බිරිය දුම් අල්ලා කහ දියර ඉස පහන් පත්තු කරනා තැන දකිමින්, ඔබ යහළුවන් සමඟ මස් මාංශ අනුභව කරමින්, දුම්වැටි උරමින් මත්වතුර පානය කරනවා නම්, මෙතන දේව සහ භූත කොට්ඨාස අතර මොනතරම් අරගලයක් ඇතිවේද?පිරිසක් නිවසට රිංගා ගන්නට උත්සාහ කරන අතරේ තවත් පිරිසක් එළවා දමන්නට උත්සාහ කරයි. සිතන්න. බිරිය සහ සැමියා අතර ප්‍රායෝගිකව සිදුවන්නේ ද මෙවැන්නක් නොවේ?සැමියා සුරා සොඬුන් සමඟ නිවසට ඒම කිසිදු බිරියක් ප්‍රියකරන්නේ නැත. ඇය ඔවුන් එළවා දැමීමටම බලන්නීය. එහෙත් සැමියා ගේ අදහස මිතුරන් සමඟ කෙසේ හෝ සතුටු වීමය. ප්‍රායෝගිකව නිවසේ සාමාජිකයන් අතර සිදුවන මේ අරගලයම අර දේව භූත කොට්ඨාස අතර ද සිදුවේ. මේ නිසා ‍ෙද්වාශිර්වාදය බලාපොරොත්තුවන නිවෙසක මත්වතුර සාද නොතිබිය යුතුමය.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=af1404136</link>
    <topic>පාලමට ශුභාශිංසන</topic>
    <author/>
    <content>- මහාචාර්ය සුනිල් ආරියරත්නජනවාර්ගික ප්‍රශ්නය අපේ රටේ ඇති ලොකුම ප්‍රශ්නයයි.මේ රටේ ජීවත්වන සෑම ජාතියක් ම මහා අනතුරකට මුහුණ පා සිටින්නේ මේ ප්‍රශ්නය නිසායි.කවදාවත් මෙය යුද්ධයෙන් විසඳිය හැක්කක් නොවෙයි. ජාතීන් අතර අන්‍යොන්‍ය අවබෝධය වගා කිරීමෙන්මයි මෙය විසඳිය යුත්තේ.අද අප සිටින්නේ ජාතීන් වශයෙන් කුඩා කඳවුරුවලට බෙදිලා. එක කඳවුරක අය අනෙක් කඳවුරේ අයගේ භාෂාව, සාහිත්‍යය, සංස්කෘතිය, ආගම ධර්මය හඳුනන්නේ නැහැ. මේ නිසා මේ කඳවුරු අතර නිතර සැක සංකා ඇතිවෙනවා. ඒවා මෝරා යාමෙන් ගැටුම් ඇතිවෙනවා. අන්තිමට යුද්ධය.මේ තත්ත්වයෙන් මිදීමට මේ කඳවුරු අතර, ජාතීන් අතර අන්‍යොන්‍ය අවබෝධය ඇතිවන පරිසරයක් ගොඩනැඟිය යුතුයි. කලාවට සාහිත්‍යයට මේ සඳහා මහ මෙහෙයක් කළ හැකියි.කලෙකට පෙර ‘සිළුමිණ’ පුවත්පතේ පළවූ ‘පාලම’ විශේෂාංගය මට මතකයි. දෙමළ, මුස්ලිම් ලේඛකයෝ කලාකරුවෝ සහ ඔවුන්ගේ කවි, කතා, ලිපි, ගීත, චිත්‍රපටි, නාට්‍ය, පිළිබඳව පාලම සිංහල පාඨකයාට හඳුන්වා දුන්නා. ඒ මඟින් ජාතිය අතර අන්‍යෝන්‍ය අවබෝධය ලබා ගැනීමට මග පෙන්වීමක් කළා.යළි සිළුමිණේ පාලම ඇරැඹීම මේ යුගයේ වුවමනාවක්.ජාතීන් අතර පිවිතුරු සුහදත්වය පතන මා පාලමට සුබ පතනවා.- කොළඹ දෙමළ සංගමයේ සභාපති රඝුපති බාලශ්‍රීධරන්සිළුමිණ පුවත්පත මඟින් ආරම්භ කර ඇති ‘පාලම’ විශේෂාංගයට සුබපැතුම් පණිවිඩයක් ලබාදීමට හැකිවීම ගැන මගේ ජීවිතයේ භාග්‍යයක් කොට සලකමි. මන්ද සිංහල දෙමළ ජාතික අන්‍යෝන්‍ය සහජීවනය, අවබෝධවීමට මෙම අතිරේකය ඉතාමත් වැදගත් වන බැවිනි.විශේෂාංගයේදී දෙමළ සිංහල සංස්කෘතික වටිනාකම පමණක් නොව කලාව, සාහිත්‍ය, නාට්‍ය, සිනමා සාහිත්‍යය, චිත්‍ර වැනි සකලවිධ කලාවන් තුළින් මිනිස් වර්ගයාගේ හැඟීම් සහ ඔවුන් තුළ උද්දීපනය වන විසඳුම් ගුණාංග විදහා දැක්විය හැකි වනවා පමණක් නොව ඒ තුළින් ජාතික සමඟිය ද ගොඩනැඟිය හැකි බව මාගේ විශ්වාසයයි. දෙමළ සිංහල ජාතික සමඟිය ඇති කරලීම අද සමාජීය අවශ්‍යතාවයක් වී ඇත. මෙම සමාජීය අවශ්‍යතාවය ඉටුකරගැනීමට ‘සිළුමිණ’ දරන වෑයමට මම ප්‍රශංසා කරමි.මහාචාර්ය එම්.එස්.එම්. අනස්සමාජයක වෙසෙන සෑම ජන කොටසකටම සම සිතින් සැලසීම ජාතික පුවත්පතක් සතු වගකීමකි. විශේෂයෙන් ම වාර්ගික සංහිඳියාව සඳහා රුකුල්දීමේ යුතුකමක් ජාතික පුවත්පත්වලට තිබේ.සිංහල, දෙමළ හා මුස්ලිම් ඇතුළු බහු සංස්කෘතික පසුබිමක් සහිත සමාජයක හරවත් අන්තර් සංස්කෘතික සංවාදයක් නැතිකම අඩුවක් සේ මම දකිමි.සිංහල සංස්කෘතියේ ප්‍රධාන චරිතයේ සැලකිය හැකි මාර්ටින් වික්‍රමසිංහ, එදිරිවීර සරච්චන්ද්‍ර, මහගමසේකර වැනි කලාකරුවන් ගැන අප මුස්ලිම් ජනයා තුළ ඇත්තේ අල්ප දැනීමකි. එසේ ම මෑතකදී මිය ගිය රයිකාලවලෙයි අසීස් හා තවමත් ජීවතුන් අතර සිටින ලාෆීර් සාහිඩ් වැනි මුස්ලිම් කලාකරුවන් හඳුනන සිංහල ජනයා විරලය.මෙබඳු පසුබිමක පාලම නමින් අන්තර් සංස්කෘතික කතිකාවක් ගොඩනැඟීමට ‘සිළුමිණ’ ජාතික පුවත්පත ගත් පියවර මහත්සේ අගය කරන අතර ඊට පූර්ණ දායකත්වය සැපයීමට ද ඉදිරිපත් වෙමි.ලංකාවේ සිංහල ජනයාගේ කලාව හා සංස්කෘතිය පිළිබඳව මෙවැනි කතිකාවක් දෙමළ බසින් ද අරඹන ලෙස මම මෙම අවස්ථාවේ ලේක්හවුස් ආයතනයට යෝජනා කරමි. මන්ද අන්තර් සංස්කෘතික සංවාදය වඩාත් සඵලවන්නේ එවිට බැවිනි.උතුරු නැ‍ඟෙනහිර හා දකුණු ජනතාව අතර සංස්කෘතික පාලමක් තැනීම ජාතික මාධ්‍යයකට ඉටු කළ හැකි අගනා ජාතික මෙහෙවරකි. ශ්‍රී ලාංකික සියලු ජන කොටස් අතර සහෝදරත්වය හා සහජීවනය තව තවත් වර්ධනය කිරීමට පාලම රුකුලක් වේවායි ප්‍රාර්ථනය කරමි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=af1404137</link>
    <topic>රටවිරු විමසුම් විසඳුම්</topic>
    <author>සකස් කෙළේ -සුනිල් දයා අල්විස්</author>
    <content>රට විරුවන් වෙනුවෙන් මොබයිල් බෑන්කින් සේවාවක් ඇමැති ඩිලාන් පෙරේරා මහතා ආරම්භ කළ අවරට රැකියාවක යෙදී සිට අපේ රටට පෙරළා එන රටවිරුවන් එරටදී යම් මුදලක් උපයා ගැනීම පමණක් නොව ඉතිරියක් ද සිදුකළ ආඩම්බරකාර රටවිරු පවුලක සාමාජිකයෙක් බවට පත්ව සිටිය යුතුය.එමෙන්ම රටවිරුවෙක් උපයන දේ ගෙදර අයට එවන විට ඒ මුදල් නැතිනාස්ති කොට වියපැහැදම් කිරීම නොව කළ යුත්තේ අරපිරිමැස්මෙන් යුතුව අත්‍යවශ්‍ය දේට පමණක් මුදල් වියදම් කර වැඩිපුර යමක් ඉතිරි කරගැනීමය.විදේශ රැකියාවක් සඳහා යාමේ අරමුණ වන්නේ යම් මුදලක් උපයා ගැනීමය. මෙලෙස මුදල් හරිහම්බ කිරීමේදී ලැබෙන මුදල වියදම් කිරීම පිළිබඳව ඉතා හොඳ අවබෝධයක් ද ලබාගෙන තිබිය යුතුය.මේ අවබෝධය ලබාගත යුත්තේ කෙසේ ද? බොහෝ දෙනකුට උපයන මුදල් පාලනය සිදුකර ගැනීමේ කුසලතාවක් නැතිවීම දක්නට ලැබෙන ප්‍රශ්නයයි.විදේශ රැකියාවකට යාමේදී තම නමින් බැංකුවක ගිණුමක් ආරම්භ කොට විදේශගත වන්නට උපදෙස් දෙන්නේ ඒ නිසාය.පසුගිය කාලයේ විදේශගත වූ අයගේ මුදල් පිළිබඳව කරන ලද අධ්‍යයනයකදී පෙනි ගිය කරුණක් වූයේ විදේශගතව යමක් හොඳට හරිහම්බ කරගත්තත් අතේ කිසිම සතයක්වත් නැතිව අමාරුවෙන් ජීවත්වන දුක්ඛදායක ඉරණමට මුහුණ දුන් අය මුල්ලේරියාවේ මානසික රෝහලේ ප්‍රතිකාර ලබමින් සිටීමය.තම බැංකු ගිණුම වෙනුවට වෙනත් අයකුගේ බැංකු ගිණුමක් ගැන විශ්වාස තබා එම බැංකු ගිණුමට මුදල් එවා තමන්ට සතයක්වත් ලබා ගැනීමට අවස්ථාව නොලැබී සේසතම අහිමි කරගත් අය සමාජයේ සිටිති.අම්මා නමට එවු මුදල අම්මා පවා හිතූ ආකාරයට වියදම් කර නැතිනාස්ති කර සතයක්වත් පුතාට නුදුන් අවස්ථා ද අම්මා නමට මුදල් එවා ඒ මුදලින් ඉදිකළ නිවාස පවා පවුලේ වෙනත් දරුවකු එම දේපොළ උදුරාගෙන බලෙන් අයිතිකර ගෙන ඇති අවස්ථා තිබේ. රට රැකියාවල නිරත වූවන් ගැන සොයා බැලීමේදී මෙවැනි සිද්ධි ගැන ද අනන්තවත් වාර්තා ලැබී තිබේ.මෙවැනි සිද්ධීන් නිසා මුදල් හෝ වෙනත් කිසිම දෙයක් නොමැතිව මානසිකව කඩා වැටි රෝගීන් බවට පත්වූ අය ද සිටිති.පිටරටදී තමන් මහන්සි වී උපයා ගත් මුදල් වෙනත් අයට එවූ අවස්ථාවල ඔවුන් එම මුදල් වලින් නිවාස මිලදී මුදල් හිමිකරුට නිවාසේ හිමිකාරිත්වය නොදුන් අවස්ථා ද ඇත.මේ නිසා විදේශ රැකියාවකට විදේශගත වන විට තම නමින්ම බැංකු ගිණුමක් ආරම්භ කර එයට මුදල් බැර කිරීම මිස අනුන්ගේ නමට මුදල් බැර නොකරන්නැයි ශ්‍රී ලංකා විදේශ සේවා නියුක්ති කාර්යාංශය ලබා දෙන පළමු පණිවුඩයයි.මේ පිළිබඳව දැනුම්වත් විය යුත්තේ විදේශගත වීමට පෙරය. සමහරවිට තම මුදල් වෙන කෙනෙකුට බාර ගන්නට ඉඩ නොදී මගේ මුදලින් මෙපමණ ප්‍රමාණයක් ගෙවිය යුතු යැයි ස්ථාවර නියෝගයක් බැංකු අණකරයක් ලබාදීම මඟින් ගෙවීම් කරනවා මිස තම මුදල් අනුන්ට ලබා ගැනීමට කටයුතු නොකළ යුතුය.රට රැකියාවෙන් පසුව ආපසු ශ්‍රී ලංකාවට එන විට ඔහු හෝ ඇය හරිහම්බ කළ මුදල් ඉතිරියක් කරගෙන ඇත්නම් එම පවුලටම ආඩම්බර විය හැකි තත්ත්වයක් වනු ඇත.රට රැකියාවකට යාම අත දිග හැර වියදම් කිරීමට වඩා තම පවුලේ අනාගතය සුරක්ෂිත කර සංවර්ධනය කර ගැනීමට මඟක් කර ගත යුතුය. ආර්ථික ශක්තියක් ඇතිව කටයුතු කිරීම පවුලේ දියුණුවට ද හේතු වන කාරණයකි.හරිහම්බ කරගත් දේ තමන්ගේම නමින් බැංකු ගිණුමක තැන්පත් කිරීම, නිකරුණේ මුදල් නාස්ති නොකිරීම, රට රැකියාවෙන් දුක් මහන්සි වී උපයාගත් වටිනා විදේශ මුදල් හොර හතුරන්ට කපටින්ට කොල්ලකරුවන්ට වංචාකාරයන්ට ගොදුරු කරගන්නට ඉඩ නොදී බැංකුවක් හරහා සුරක්ෂිත කොට තබාගෙන ඒ මුදල් ජීවිත ජය ගන්නට පවුල සංවර්ධනය කරන්නට තමන්ගේ දියුණුව ඇතිකර ගන්න ක්‍රියා කරන්න.රට රැකියාවෙන් මම මුදල් නාස්ති නොකර නියම ප්‍රයෝජන ගෙන දියුණු වී සිටිනවා යන අභිමානය ඇතිකරගෙන ජීවත්වීමට ක්‍රියා කරන්නේ නම් එය රට රැකියාවට ගොස් පැමිණි රටවිරුවා වන ඔබ හෝ ඇය අත්කර ගත් ජයග්‍රහණයක් වනු ඇත.කුවෙට්හි රට විරුවන්ගේ කුවේට් - ශ්‍රී ලංකා එකමුතුව මඟින් හතරවැනි වතාවටත් රණවිරු සේවා අධිකාරිය යටතේ රණවිරු පවුල්වල අධ්‍යාපනය හදාරන දූදරුවන් සිය දෙනකුට ශිෂ්‍යත්ව ප්‍රදානය කිරීම කොළඹ ලක්ෂ්මන් කදිර්ගාමර් මධ්‍යස්ථානයේ දී සිදුකැරිණි. යුද මෙහෙයුම් පැවැති අවස්ථාවේදී දෑස් අන්ධ භාවයට පත් ආර්.පී.එම්.රාජපක්ෂ රණවිරුවාගේ පුත් ආර්.පී.රෂික රන්දික රාජපක්ෂ දරුවාට ආරක්ෂක මාණ්ඩලික ප්‍රධානී ජෙනරල් ජගත් ජයසූරිය මහතා කුවේට් ශ්‍රී ලංකා පදනමේ ශිෂ්‍යත්වයක් පිරිනමයි. ප්‍රධාන සංවිධායක ගාමිණී විජේරත්න මහතා ද රණවිරු සේවා අධිකාරියේ සභාපතිනි පද්මා වෑත්තෑවේ මහත්මිය ද මෙහි සිටිති. ඡායාරූපය - විමල් කරුණාතිලකමැද පෙරදිග හෝ වෙනත් රටක රැකියාවකට ගිය ශ්‍රී ලාංකිකයන් එම රටක දී මිය යන්නේ ස්වභාවික හෝ බෝනොවන රෝග නිසා ඇතිවන සංකූලතාවන් නිසාය.ශ්‍රී ලාකිකයෝ ලක්ෂ 17 පමණ පිරිසක් මැද පෙරදිග ඇතුළු ලෝකයේ රටවල රැකියාවල නිරතව සිටියදී වසරකට ‍ මෙයින් 300ක් ‍හෝ ඊට ස්වල්පයක් වැඩි සංඛ්‍යාවක් මිය යති.මින් බොහෝ දෙනකු මරණයට පත්වන්නේ ස්වභාවික හේතුවක් හෝ බෝ නොවෙන රෝග තත්ත්වයක් හේතු කොටගෙන ය. රට රැකියාවල යෙදී සිටියදී මිය යන ශ්‍රී ලාංකිකයන්ගෙන් කිහිප දෙනකු සිය දිවි නසා ගැනීමකට හෝ පහරදීමකට ඝාතනයකට ලක්වීමත් සිදුවෙයි. කෙසේ නමුත් මෙසේ සිදුවන මරණවලදී විශේෂයෙන්ම මැද පෙරදිග මරණවලදී එම මරණ සම්බන්ධයෙන් සිදුවන ප්‍රචාර සත්‍ය හා නිවැරැදි ඒවාම නොවන බවත් ශ්‍රී ලංකා විදේශ සේවා නියුක්ති කාර්යාංශය පවසයි.විදේශගත රැකියාවල යෙදී සිටිය දී මරණයට පත්වූ ශ්‍රී ලාංකිකයන්ගේ වසර තුනකදී සිදුවූ මරණ සංඛ්‍යාව 894ක් ලෙස වාර්තා වෙයි.2011 දී පිරිමි මරණ 201ක් සහ කාන්තා මරණ 101ක් සමඟ මරණ 302ක් ද, 2012 වර්ෂයේ දී පිරිමි මරණ 171ක් සහ කාන්තා මරණ 118ක් ද සමඟ මරණ 289ක් ද 2013 වර්ෂයේ දී පිරිමි මරණ 186ක් සහ කාන්තා මරණ 117ක් ද ලෙස මරණ 303ක් ද වාර්තා වී ඇත.මරණ සිදුවීම එම පවුල්වලට කනගාටුවට හා බලවත් පාඩුවක් හිඩැසක් බව පිළිගන්නා නමුත් රට රැකියාවල යෙදී සිටින ලක්ෂ 17 පමණ පිරිසකගෙන් වසර තුනකටම සිදුවී ඇති මරණ 894 ගණන් ගැනීමේදී වර්ෂයකට සිදුවී ඇති මරණ අනුපාතය 0.02ක් පමණ වේ.විදේශගතව රැකියාවල නිරතව සිටියදී ස්වභාවික හේතු නිසා මරණ 67.68ක් පමණ ද හදිසි අනතුරු නිසා සියයට 26ක් පමණ ද සියදිවි නසාගැනීම් හා මිනීමැරුම් ඝාතන ආදී සිදුවීම් නිසා තවත් සියයට 6 පමණ දෙනා ද එතෙර දී මියයති.ඇත්ත තත්ත්වය මෙ‍ෙස් වුවත් රට රැකියාවලට යන අයගේ ජීවිත අවදානම්. හොඳින් යන අය පෙට්ටියෙන් එන්නේ ආදී වශයෙන් කියන කතා හා කරන ප්‍රචාර අතිශයෝක්තියෙන් කරන ප්‍රචාර මිස සැබෑ තත්ත්වයම ‍ෙනාවන බව ද කාර්යාංශය‍ පෙන්වා දෙයි.පිටරට රැකියාවක් කරන විට සිදුවන මරණයකදී කාර්යාංශය කටයුතු කළ යුතු වන්නේ විදේශ කටයුතු අමාත්‍යාංශයේ ‘කන්සියුලර්’ අංශය සමඟය. මරණයට පත්වූ තැනැත්තා හෝ තැනැත්තියගේ මෘත ශරීරය ගෙන්වා දෙන්නේ විදේශ අමාත්‍යාංශයේ කන්සියුලර් අංශයයි. මෘත ශරීරය ගෙන්වා ගැනීමට විදේශ සේවා නියුක්ති කාර්යාංශය වියදම් දැරීම සිදු කරයි. මේ වියදම දරන්නේ කාර්යාංශයේ සුබසාධන අංශයෙනි.මරණයට පත්වූ තැනැත්තා හෝ තැනැත්තිය රටගිය ස්වභාවය අනුව විශේෂයෙන්ම කාර්යාංශයේ ලියාපදිංචි නොවී ගොස් ඇත්නම් සේවය කරන රටේ බලෙන් රැඳී සිටින්නේ නම් එවැනි අය මිය ගිය විට මෘත ශරීර මෙරටට ගෙන්වා ගැනීමට වියදම් දරන්න කාර්යාංශයට අපහසු වනවාක් මෙන්ම ගැටලුවලට මුහුණ දෙන්න සිදුවෙයි. මංගල රන්දෙණියනියෝජ්‍ය සාමාන්‍යාධිකාරී(විදේශ සබඳතා හා ප්‍රචාරක)ශ්‍රී ලංකා විදේශ සේවා නියුක්ති කාර්යාංශයසකස් කෙළේ -සුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=af1404138</link>
    <topic>එදා සිළුමිණ</topic>
    <author/>
    <content> කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=af1404139</link>
    <topic>කීර්ති සර් මගේ ක්‍රිකට් ජීවිතය වෙනත් මඟකට යොමු කළා</topic>
    <author/>
    <content>මම ගාල්ල මහින්ද විද්‍යාලයේ ගුරුවරයෙක්, ක්‍රිකට් පුහුණු කරු සහ ක්‍රිකට් ආයතනයේ පාසල් ක්‍රිකට් තරග විනිසුරුවරයෙක්.ඒක අහම්බෙන් වුණ දෙයක්. මම ක්‍රිකට් තරග විනිසුරුවරයෙක්. එදා මට තිබුණේ ගාල්ල විද්‍යාලෝක විද්‍යාලය හා නෙළුව මහා විද්‍යාලය අතර ක්‍රිකට් තරගය විනිශ්චය කරන්න. තරගය තිබුණේ නෙළුවේ. මේක 17 න් පහළ තරගයක් තුන්වන කාණ්ඩයේ.ඒ කාලේ නෙළුව පැත්තට විනිසුරුවරුන් යන්නෙත් නෑ. මට තිබුණේ ස්කූටර් බයිසිකලයක් මම ඒ පැත්ත බලන්නත් එක්ක කෙහොම හරි ගියා. තරගයට පැමිණ සිටියේ එක විනිසුරුවරයයි. අනිත් විනිසුරුට පිතිකරණය කරන කණ්ඩායමේම ක්‍රීඩකයෙක් යොදවලා තරගය ආරම්භ කළා.ඒ අවස්ථාවේ දී විද්‍යාලෝක විද්‍යාලයේ එක් ක්‍රීඩකයෙක් අමුතු ක්‍රමයකට පන්දු යැව්වා. ඔහු දාන පන්දු බෙහෝමයක් වයිඩ් හැබැයි කෙළින් දාන එකට කඩුල්ලක් යනවා. ඒකත් කෙළින්ම පන්දුව කඩුල්ලේ වැදිලා.මේ ක්‍රීඩකයා එක පන්දුවාරයක් ඉවර කරන්න පන්දු 14 යැව්වා. නමුත් කඩුලුත් ගත්තා. ඇති වෙන්න වයිඩ් පන්දුත් ත් දැම්මා. අවසානයේ විද්‍යාලෝක විද්‍යාලය තරගය දිනුවා. ඔහු කඩුලු 6 ක් ගත්තා. සියල්ලම පන්දුව කඩුල්ලේ වැදීම්.මම ගාල්ල මහින්ද විද්‍යාලයේ ක්‍රිකට් පුහුණුකරු. මට වේග පන්දු යවන්නෙක් අවශ්‍ය වෙලා හිටපු නිසා මම තරගයෙන් පස්සේ ඒ ක්‍රීඩකයාගෙන් ඇහුවා පුතා කොච්චර කල් ක්‍රිකට් ගහලා තියේ ද කියලා. ඔහු කිව්වා මේක තමයි පළමු ලෙදර් බෝල තරගය අද උදේ කණ්ඩායමේ එකොලොස් දෙනෙක් නැති අපේ කණ්ඩයමේ නායකයා මාව එක්කගෙන ආවා කියලා.ඒත් එක්කම ඔහු කිව්වා සැහැල්ලු පන්දු නම් ඕන තරම් ක්‍රීඩා කරල තියෙනවා කියලා. ඊට පස්සේ මම ඇහුවා ඇයි ඔයා අත පැත්තෙන් බෝල් කරන්නේ කියලා. ඔහු කීවා සැහැල්ලු පන්දු වේ වේගය වැඩි කර ගන්න ඕන නිසයි එහෙම දැන්නේ.ඒක දැන් පුරුදු නිසා අද ලෙදර් බෝලෙනුත් එහෙම දැම්මා කියලා. මම අහුවා ඔයා දිගටම ලෙදර් බෝලෙන් ක්‍රිකට් ගහන්න ආස ද කියලා. ඔහුගේ පිළිතුර වුයේ ඔව් කියන එකයි. ඊට පස්සේ මම කිව්වා මම ගාල්ල මහින්දයේ පුහුණුකරු ඔයා කැමති ද මහින්දෙට ඇවිත් ක්‍රිකට් ගහන්න කියලා.ඔහු ඒ අවස්ථාවෙම හා කිව්වා. මම කිව්වා ගෙදර ගිහින් අම්මලාගෙන් අහලා කියන්න කියලා. ඊට පසුව මම අප විද්‍යාලයේ තවත් ඔහුගේ ගමේ කෝලිත ගුරුතුමාගෙන් ඔහුගේ විස්තර ගත්තා. අරගෙන විදුහල්පතිවරයාත් දැනුවත් කරා.ඔහුගේ අම්මත් ඊට පසු මට කතාකරලා කිව්වා අනේ සර් කොහොම හරි මහින්දෙට දාගන්න පුළුවන්නම් හොදයි කියලා. හරියට අර කියපු තරගය අවසන් වෙලා සති දෙකකට විතර පස්සේ මම ඒ කතා කරපු වේග පන්දු යවන ක්‍රීඩකයා මට කතා කරලා කිව්වා සර් මම අද ඉස්කෝලෙට එන්නද කියලා.මම හා කියලා කිව්වා.මම හා කිව්වේ විදුහල්පතිවරයා හම්බවෙලා සාකච්ඡා කර ගන්නයි. නමුත් මොහු ඇවිත් මට කීවා සර් මම විද්‍යාලෝකෙන් අස්වෙලා ආවේ කියලා. මට හීන් දාඩිය දැම්මා. ඇයි මොහු ගැන මොනවා කියලා මම ප්‍රින්සිපල්ට කියන්න ද එකම ක්‍රිකට් තරගයයි ලෙදර් බෝලෙන් ගහලා තියෙන්නේ.ඒක දැක්කෙත් මම විතරයි. කිසිම පුවත්පතකවත් නෑ මොහු පිළිබද විස්තර. මම සහ ක්‍රිකට් භාර ආචාර්ය බන්දුල පිලාන විතාන යන මහත්වරුන් ප්‍රින්සිපල්ට කිව්වා සර් මොහු තමයි දැනට පාසල් මට්ටමෙන් වේගයෙන්ම පන්දු යවන්නේ කියලා.ඒ දවස් වල මහින්දේ හිටපු විදුහල්පතිතුමා දැඩි නීති කාරයෙක්. කොහොම වුණත් අවසානයේ විදුහල්පතිවරයා කැමති වුණා ඒ ක්‍රීඩකයාව මහින්දෙට ගන්න. හැබැයි ඒ ඔහුගේ අ.පො.ස සාමාන්‍ය පෙල ප්‍රතිපල මත. ඔහු විද්‍යාලෝක විද්‍යාලයේ දී හොදින් ඉගෙන ගෙන තිබුණා. එසේ මහින්දෙට ආපු ක්‍රීඩකයා තමයි ස්වර්ණජිත් ලසිත් මාලිංග කියන්නේ. හැබැයි මහින්දෙ ආවට පස්සේ නම් ඔහුගේ ඉගෙනීමේ කටයුතු අඩපණ වුනා. තනිකරම ඔහු ක්‍රිකට් ක්‍රීඩකයෙක් වුනා.ඒක ඔහුට ආවේණික වු එකක්. ඔහු පන්දු යැවීමට දිව එන ආකාරය හා නම්‍යතාව හදාගන්න මම උදව් කළා. ලසිත්ට හොදට පීනන්න පුළුවන්. මේ දේවල් හදන එක ඒ නිසා ගොඩක් ලේසි වුණා.පසුව ඔහු පුහුණුවීම් සදහා පැමිණි පසු මට ඔහුගේ හදන්න වුනේ වයිඩ් පන්දු යැවීම තමයි ප්‍රධාන වශයෙන්. ඔහු ඒ කාලය වන විටත් ඒ වයසේ සම කාලීන පාසල් ක්‍රීඩකයින්ට වඩා වේගයෙන් පන්දු යැව්වා. මේ වේගය නිසා සහ ඔහුගේ පන්දු යැවීමේ හැඩය නිසා ඔහුගේ දකුණු පාදය පන්දුව මුදාහරින අවස්ථාවේ දී පොළොවට හැපීමේ වේගය වැනි දේ නිසා දකුණු පාදයේ මහපට ඇඟිල්ල ළඟ බූට් එකේ කෑල්ලක් කපන ලෙස මම ඔහුට කිව්වා.ඒ කාලයේ අලුත් ම බුට් එකක එහෙම කෑල්ලක් කපන්න කවුරුවත් කැමති නෑ. නමුත් ඒක කරායින් පසු ඔහුගේ වයිට් පන්දු යැවීම බොහෝ දුරට අඩුවුණා. ඔහුගේ එල්ලය ලැබුණා. මුල දී මහින්ද කණ්ඩායමේ ක්‍රීඩකයන් පවා මෙහුට විරුද්ද වුණා.ඒක සාමාන්‍ය දෙයක්. ටික දවසක් යන කොට ඔහු කණ්ඩායමේම හොදම මිතුරෙක් වුනා. ඉන් පසුව මට සිදුවුණා තරග කිට්ටු දින වලදී ඔහු අපේ පිතිකරුවනට එරෙහිව පන්දු නොයවන්න. මොක ද මොහුගේ පන්දුවක් වැදිලා තුවාල වුණාම ඊළඟට මැච් එක ගහලා ඉවරයි. මොහුට පුහුණු කාලේ තනිවම නෙට් එක ඇතුලේ බෝල් කරන්න කියලා.මහින්දයේ දී දෙවන තුන්වන අවුරුදුවල ලසිත් ක්‍රීඩා කරන විට කොළඹ ප්‍රධාන පෙළේ පාසල් සමඟ තරග සදහා අපි කලින් දවසේ යනවා. දැන් වගේ අධිවේගී නෑනේ. ඉතින් ඒ කණ්ඩායමේ බොහෝ දෙනෙක් හවසම ඇවිත් අහනවා ලසිත් ඉන්න වද කියලා.මේක අපිට එක අතකට පුදුම සතුටක් වුණා . මොක ද මේ ප්‍රධාන කණ්ඩායම් අපේ කණ්ඩායම ගැන මේ තරම් හොයන එක. ලසිත් කියන්නේ ලේසියෙන් තරගයක් අතහරින්නේ නැති ක්‍රීඩකයෙක්.පාසල් කාලයෙත් එහෙමයි. රටම දන්නේ ඔහුගේ පන්දු යැවීම ගැන නේ.එක මට අමුතුවෙන් කියන්න දෙයක් නෑ. මට පාසල මතක නෑ ගාල්ලේ පිට්ටනියේ මැච් එක තිබුණේ . ඒ තරගයේ අවසන් පිතිකරු ලසිත්. අනෙක් පැත්තේ හිටපු කෙනා ලකුණු 93 වගේ ගහලා තිබුණා. මම යනකොටම කියලා යැව්වා.පුහුණු කරු කීර්ති ධර්මප්‍රිය මහතාඅනෙක් එක්කෙනා 100 ගහන්න කලින් විකට් එක දුන්නොත් එහෙම මේක ඇතුළට එන්න එපා. එහෙමම බැහැලා ගෙදර යන්න කියලා. හා සර් කියලා කියපු ඔක්කොම ටික අහගෙන ඉදලා ආපු පළමු බොලෙටම හයක් ගැහුවා. කොහොම හරි අනෙක් පිතිකරුවා ඉතිරි ලකුණු හත ගහන්න කලින් ලසිත් හැට ගාණක් ගැහුවා.ඔහු මහින්දේ වෙනුවෙන් ගහපු පළමු තරගය තිබුණේ මොරටුව වේල්ස් කුමර විදුහලත් සමඟයි. මේ තරගය අපි පරදින්න ටිකක් ළං වු අවස්ථාවේ මම නිකමට ලසිත්ව ටිකක් උඩින් බැට් කරන්න යැව්වා. ගියපු වෙලේ ඉදන් පිට්ටනිය වටේට ගහන්න පටන් ගත්තා.තරගය තිබුණේ මොරටුව වේල්ස් කුමර ක්‍රීඩාංගණයේ ඒ පිට්ටනිය තිබුණේ පාර ගාලු පාර අයිනේ. ලසිත් ගහපු එක හයේ පහරකින් පාරේ ගිය වාහනයක වීදුරුව බිඳුණා. කොහොම හරි ඒ මනුස්සයා සමඟ සමථයකට පත්වෙලා ඇවිල්ලා ඊළඟ පන්දුවට ගහපු පාරට පාරේ එහා පැත්තේ ගියපු බස් එකේ වීදුරුව බිඳුණා. ඒකට නම් දඩත් ගෙවලා තමයි එන්න වුණේ.තව තරගයක් තිබුණා ඒ තරගවාරයේ ම මට මතක විදියට නාලන්දා - මහින්ද 19 පහළ තරගය මෙහි දී මාලිංග පන්දු යැවීමේ දී ටිකක් බැට කෑවා. පස්සේ තරගය ජය පරාජයෙන් තොරව අවසන් කරන්න නම් අවසන් පිතිකරුවන් දෙදෙනාට පන්දුවාර 25 පමණ පහර දෙන්න තිබුණා. ලසිත් කොහොම හරි අනෙක් පැත්තේ පිතිකරුවත් තියාගෙන ඒ වැඩේ කරා.ඔහු මහින්ද රිච්මන්ඩ් මහා තරග තුනක් මහින්දය වෙනුවෙන් ක්‍රීඩා කළා. එහි දී 2003 වර්ෂයේ දී ඔහු මහා තරගයේ දී ඔහු හොදම පන්දු යවන්නා වුණා.මාලිංග කියන්නේ ශ්‍රී ලංකා ජාතික 15 පහල, 17 පහල හෝ 19 පහල ක්‍රීඩා කරපු කෙනෙක් නෙවෙයි. ඒ කාලය වන විට ශ්‍රී ලංකා 19 පහල කණ්ඩායමේ ආරම්භක වේග පන්දු යවන්නන් වෙලා තිබුනේ, මාලි ගේ එහා ගම් වන ක්‍රීඩකයින් දෙදෙනෙක්. ඒ කාලේ මාලි මහින්දේ ආරම්භක පන්දු යවන්නා පමණයි.මාලිංගගේ පාසලේ තුන් වන වසර වෙනකොට ලංකාවේ පාසල් වල මහින්දේ සමඟ තරඟයට පෙර මොහු ගැන විශේෂ අවධානයක් යොමු කරා. ඒ වෙද්දීම දිස්ත්‍රික් කණ්ඩායමටත්, පළාත් කණ්ඩායමටත් මොහු තේරී තිබුනා.පන්දු වැදී ක්‍රීඩකයින් තුවාල කරන මේ පන්දු යවන්නා ගැන ඔය කාලය තුල ගාල්ල ක්‍රීඩා සමාජයේ පුහුණුකරු හා නායක චම්පක රාමනායක මහතා ට දැන ගන්නට ලැබී තිබුනා. ඒ සමඟම ඔහු ගාලු ක්‍රීඩා සමාජයට එක් වීමත් චම්පක රාමනායකයන් සමඟ පුහුණු වීම් කරන්නත් ලැබීම ඔහුගේ ගමන ඉක්මන් කරා.මම හැම තිස්සෙම කිව්වේ සාමාන්‍ය විධියට පන්දු යවන්න කියලා. ඔහුගේ හැටියක් තමයි හැම තරගාවලියකටම යන්න කලින් මාව අමතලා යන එක. ඔහු එහෙම හොඳ ක්‍රීඩකයෙක් දැකපු ගමන් මට කතා කරලා කියනවා. සර් අන්න අර විද්‍යාලයේ හොද ක්‍රීඩකයෙක් ඉන්නවා.එයා මහින්දෙට අරගන ඔබතුමා පුහුණු කරන්න කියලා. ඒ ගැන ඒ ක්‍රීඩකයාගෙනුත් අහලා ඔයා මහින්දෙය යන්න කැමති ද කියලා. එහෙම රත්ගම ඉදලා ආපු එක් ක්‍රීඩකයෙක් තමයි රජිත් ප්‍රියාන් කියන්නේ ඔහුගේ නායකත්වයෙන් තමයි 2008 මහින්ද රිච්මන්ඩ් ක්‍රිකට් තරගය වසර ගාණකට පසු මහින්දය දිනුවේ. ඒ එක්කම ගියවර ලංකාවෙන්ම හොදම තුන් ඉරියව් පාසල් ක්‍රීඩකයා වු චලන ද සිල්වා ත් මහින්දෙට ගෙනාවේ ඔහු.ඔව්. එදා රාත්‍රියේ තරගය අවසන් වෙලා. මම නිදාගත්තා මම හිතන විධියට පාන්දර 1 ට විතර මට කෝල් එකක් ආවා. ඒ තමයි ලසිත් මාලිංග සර් අපි ලෝක කුසලානය දිනුවා කිව්වා. සර් අපිට ගහපු ඉන්දියාවටම අපි ගැහුවා කියලා. 3ඇත්තටම මගේ දෑස්වලට කදුළු ආවා. හැම ක්‍රීඩකයෙක් ගේම මුල පාසලේ පුහුණු කරු. නමුත් ජාත්‍යන්තර මට්ටමට ගියහම ඔහු ගැන කොතැනවත් කියවෙන්නේ නෑ. මේ ක්‍රීඩකයින්ට අප ගැන මතක තියෙන නිසා හොඳයි. නැත්නම් පසුව පුහුණු කරන අය කියන්නේ මේ ඒ අයගේ නිර්මාණ කියලයි. මම නම් කියන්නේ මාලිංග, සංගා, මහේල ඇතුළු මේ හැමගේ ප්‍රධාන අඩිතාලම වුණේ ඔවුන්ගේ පාසල් පුහුණුකරු කියලයි.ඇත්තටම හරිම සතුටුයි. කාලයක් තිස්සේ කරන්න හිටපු දෙයක් කොහොම හරි අපි ශ්‍රී ලාංකික ජනතාව වෙනුවෙන් අපි කළා. අපේ රටේ මිනිස්සුන්ගේ පිළිගැනීම දැක්කාම ඇස්වලට කදුළු එනවා. අපි පැරදිලා ආවත් අපේ මිනිස්සු මේ වගේම අපි පිළිගත්තා. දිනලා ආවහමත් එහෙමයි. නමුත් දිනලා එනකොට අපිට දැනෙනවා. ක්‍රිකට් වෙනුවෙන් කෑගහන මිනිස්සුන්ට අපි දෙයක් කරා කියලා.මගේ ජීවිතයේ වෙනස් කරපු කෙනෙක් තමයි කීර්ති සර් කියන්නේ. එදා ඒ නෙළුවේ තිබුණු ක්‍රිකට් තරගයට කීර්ති සර් විනිසුරුවරයෙක් විධියට ආවේ නැත්නම් අද ලසිත් මාලිංග කෙනෙක් නැති වෙන්නත් තිබුණා. වටපිටාවට පන්දු යවමින් සිටි මාව කෙළින් ඉලක්කයට පන්දු යවන්න පුහුණු කරේ මහින්දයේ දී කීර්ති සර්.ඔහු ඉදිරිය දකින පුහුණුකරුවෙක්. මම සෑම තරගාවලියකටම යන්න කලින් මම එතුමාට කතා කරල එතුමාගේ ආශිර්වාදය ගන්නවා. ඒ එක්කම මාව මහින්දෙට ගන්න මුල් වුණු අපේ ගමේ කෝලිත සර්වත් බන්දුල පිලානවිතාන සර්වත් මේ වෙලාවේ මතක් කළ යුතුයි. ඒත් එක්කම මගේ අම්මයි තාත්තයි. තාත්තා අදටත් මහින්ද රිච්මන්ඩ් ක්‍රිකට් තරගය බලන්න යනවා. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=af14041310</link>
    <topic>බාධක මැදින් ලද විස්සයි විස්ස ජයග්‍රහණය</topic>
    <author>රංජන් පරණවිතාන</author>
    <content>ශ්‍රී ලංකාව ක්‍රිකට් ලෝක ශූරතාවක් දිනා ගත්තේ 1996 දීය. ඉන් පසු ගෙවුණු අවුරුදු 18 තුළ ලෝක කුසලාන තරගාවලි හතරකම අවසන් තරගයට සුදුසුකම් ලැබුව ද අපට සිදුවූයේ අනුශූරතාවයෙන් පමණක් සෑහීමකට පත්වන්නටය. අවසන් පන්දුවාර 50 ලෝක කුසලාන තරගාවලි දෙකේ දී මෙන්ම අවසන් විස්සයි 20 ලෝක කුසලාන තරගාවලි දෙකේදීම අවසන් තරගයේදී පරාජය වූ ශ්‍රී ලංකා කණ්ඩායම මෙවර විස්සයි විස්ස ලෝක කුසලාන තරගාවලියේ අවසන් තරගයට යළි සුදුසුකම් ලැබුවේ ප්‍රබල ඉන්දීය කණ්ඩායමට එරෙහිවය.අයි. පී. එල්. තරගාවලි සඳහා ක්‍රීඩා කරමින් එහි අත්දැකීම් සම්භාරයක් ලැබු ක්‍රීඩකයන්ගෙන්ම සැදුම් ලත් ඉන්දීය කණ්ඩායම මෙහිදී ජය ගනු ඇතැයි බිලියන 1.3 ක් පමණ වන ඉන්දීය ජනතාව පුල පුලා බලා සිටිද්දී මිලියන 22 ක් පමණ වන ශ්‍රී ලංකා ජනතාව මෙවර නම් ඉන්දීය පිල පරදා තම ක්‍රීඩකයන් ජය ගනු ඇතැයි යන විශ්වාසයෙන් පසු වූහ.මෙම තරගාවලිය සඳහා ශ්‍රී ලංකා ක්‍රීඩකයන් පිටත්ව ගියේ පිළියම් නොයෙදූ ගැටලු කිහිපයක් සහිතවය. අයි. සී. සී. තරගාවලි සඳහා සහභාගි වීම වෙනුවෙන් ක්‍රිකට් පාලක මණ්ඩලයට ලැබෙන මුදලින් 12% ක් තමන්ගේ කොටස ලෙස ලබා දෙන ලෙස ඔවුන් ඉල්ලා සිටි නමුත් ක්‍රිකට් බලධාරීන් විසින් ඔවුන් බංග්ලාදේශයට පිටත්ව යන දින රාත්‍රී වන තුරුත් ඊට පිළිගත හැකි විසඳුමක් ලබා දී නොතිබිණ. මේ හේතුවෙන් ක්‍රීඩක ගිවිසුම් පවා අස්සන් නොකොට ශ්‍රී ලංකා ක්‍රීඩකයන් මෙවැනි වැදගත් තරගාවලියකට පිටත්ව ගියේ බලධාරීන්ගේ ආශිර්වාදයක් හෝ නොමැතිවය.තමන් ඉල්ලා සිටියේ මෙතෙක් ලැබුණු මුදල මිස වැඩි යමක් නොවන බව කීව ද ක්‍රිකට් පරිපාලකයෝ ඊට ඇහුම්කන් නොදුන්නේය. එනිසා ක්‍රීඩකයන් තරගාවලියට යද්දී පැවසුවේ තමන්ගේ මුල් අවශ්‍යතාව මුදල් නොව රට වෙනුවෙන් ක්‍රීඩා කිරීම බවයි. මෙය ක්‍රියාවෙන්ම ඔප්පු කරමින් ක්‍රීඩකයෝ රට වෙනුවෙන් තම යුතුකම් කොටස සියලු බාධක මැද ඉටු කළා පමණක් නොව රටට ගෞරවය ගෙන දෙමින් ලෝක ශූරතාව ද මෙහි ගෙන ඒමට සමත් වූහ.ක්‍රීඩකයන් ගිවිසුම් අස්සන් නොකළහොත් දෙවන පෙළක් යවන බවට සැලසුම් කළ ඇතැමුන් ක්‍රීඩකයන් ලෝක ශූරතාව සමඟ ශ්‍රී ලංකාවට එන විට ඔවුන් සමඟ එකට හිඳ ඡායාරූප ගැනීමට පොර කෑ අයුරු හාස්‍යයට කරුණක් විය.ශ්‍රී ලංකා ක්‍රීඩකයෝ මෙවර විස්සයි විස්ස ලෝක ශූරතාව දිනා ගත්තේ බාධක රැසක් ජය ගනිමිනි. ඔවුන්ගේ මුල්ම බාධකය වූයේ තරගාවලියට පිටත්ව ගියේ නියමිත ආශිර්වාදයකින් තොරව දෙගිඩියාවෙනි. පටන් ගනිද්දීම ඔවුන්ගේ මානසිකත්වයට මෙය බලපෑවේය.මුල් වටයේ තරග පැවැති චිතගොං තණතීරුව අපේ දඟ පන්දු යවන්නන්ට වඩා හිතකර වූයේ ප්‍රතිවාදී කණ්ඩායම්වල වේග පන්දු යවන්නන්ටය. රාත්‍රී කාලයේ තිබු පින්න නිසා දෙවැනියට පන්දු යැවීමේදී දඟ පන්දු යවන්නන්ට පන්දුව හොඳින් ග්‍රහණය කිරීමට අපහසු විය. එංගලන්තයට එරෙහි තරගයපරාජය වීමට එය ද හේතුවක් විය. මුල් වටයේ තීරණාත්මක අවසන් තරගයට එන විට නායක දිනේෂ් චන්දිමාල් කණ්ඩායමට අහිමි විය. ඒ එක් තරග තහනමකට යටත් වීමට සිදු වූ නිසාය. නවසීලන්තයට එරෙහි එම තරගය පැරදුනහොත් ආපසු සිය රට බලා ඒමට නියමිතව තිබිණ. මේ අවස්ථාවේදී නායකත්වය පැවරුණේ ලසිත් මාලිංගටය.ඔහු නායකත්වයේ අභියෝගය භාර ගනිමින් චන්දිමාල්ගේ අඩුව මැනවින් පිරවීමට සමත් විය. නවසීලන්තයට ආපසු සිය රට බලා යාමට සලස්වමින් ඒ තරගය ශ්‍රී ලංකාව ජය ගත්තේ ප්‍රබල නවසීලන්ත පිතිකරු බළඇණිය ලකුණු 60 කට සීමා කරමිනි. මූලික වටයේ නෙදර්ලන්තය සමඟ තරගයේදී ඔවුන් ලකුණු 39 කට දවාලූ ශ්‍රී ලංකා ක්‍රීඩකයෝ විස්සයි විස්ස නව වාර්තාවකට ද හිමිකම් කීවෝය.ඉන්පසු අවසන් පූර්ව වටය සඳහා ඩකා වෙත පැමිණි ශ්‍රී ලංකා පිලට දඟ පන්දුවට හිතකර මීර්පූර් තණතීරුවේ මුණ ගැසුණේ ගිය වර අවසන් තරගයේදී අප පැරදවූ බටහිර ඉන්දීය කොදෙව්වන්ය. ඔවුන් සතුව සිටි ප්‍රබල දඟ පන්දු යවන්නන් ද අභියෝගයක් වූ නමුත් එය ද ජය ගනිමින් අවසන් තරගයට සුදුසුකම් ලැබීමට ශ්‍රී ලංකා පිලට හැකි විය.මේ වන විට නිල නායකයා වූ දිනේෂ් චන්දිමාල් කණ්ඩායම වෙනුවෙන් මහඟු පරිත්‍යාගයක් සිදු කරමින් සිටියේය. තමනට වඩා තිරිමාන්නගේ සේවය කණ්ඩායමට යෝග්‍ය බැවින් කණ්ඩායම් කළමනාකාරිත්වයේ තීරණයට හිස නමමින් ඔහු අවසන් තරගයේදී ද ලසිත් මාලිංගට නායකත්වය පවරා අතිරේක ක්‍රීඩකයකු ලෙස වතුර ඇද්දේය. මේ ක්‍රීඩකයාගේ නිහතමානීත්වය මෙන්ම කණ්ඩායම තුළ ජයග්‍රහණය වෙනුවෙන් ඇති සාමූහික හැඟීම පිළිබඳ මහඟු ආදර්ශයක් ලොවටම ප්‍රදර්ශනය කළ ශ්‍රී ලංකා ක්‍රීඩකයෝ ප්‍රබල ඉන්දීය පිල අසරණ කරමින් අවසන් තරගයේදී ඔවුන් පහසුවෙන් පරාජයට පත් කළෝය.විස්සයි විස්ස තරග යනු පිතිකරුවන්ගේ යෝධ පහරවල මහිමය විදහා දක්වන තරග රටාවකි. මෙම තරග නැරැඹීමට ප්‍රේක්ෂකයන් වැඩි රුචිකත්වයක් දක්වනුයේ ද මේ නිසාය. 1996 ලෝක කුසලාන ජයග්‍රහණයේදී එතෙක් පැවැති සම්ප්‍රදාය බිඳිමින් මුල් පන්දු ඕවර 15 වැරෙන් පන්දුවට පහර දීමේ “පින්ච් හිටින්” කලාව ලොවට හඳුන්වා දුන් ශ්‍රී ලංකා ක්‍රීඩකයෝ මෙවර විස්සයි විස්ස ලෝක කුසලාන ජයග්‍රහණයේදී මෙතෙක් පැවැති පිතිකරුවන්ගේ තරග රටාව වෙනස් කරමින් විස්සයි විස්ස තරග පන්දු යවන්නන්ගෙන් ජය ගත හැකි බව ලොවට හඳුන්වා දුන්නෝය.නවසීලන්ත තරගය මෙන්ම අවසන් පූර්ව හා අවසන් තරගයේදීත් දක්ෂ පන්දු යැවීම හා එයට සරිලන පන්දු රැකීම ශ්‍රී ලංකා පිලේ ජයග්‍රහණය තහවුරු කළ සාධකය බවට පත් විය.ශ්‍රී ලංකා පිලේ ජ්‍යෙෂ්ඨතම ක්‍රීඩකයන් දෙදෙනා වූ මහේල ජයවර්ධන හා කුමාර සංගක්කාරට ගෞරවනීය සමුගැනීමක් ලබා දීම සඳහා සියලුම ක්‍රීඩකයන් එකා වන්ව ක්‍රීඩා කළ අතර කොදෙව් පිලේ නායක සමී පවා දෙවියන්ගේ ආශිර්වාදය ඒ වෙනුවෙන් ලැබෙන බව පැවැසීය.රංජන් පරණවිතානකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=af14041311</link>
    <topic>මරණ තුනක් මැද අලියෙක් ඇල්ලීය</topic>
    <author>අරුණි මුතුමලී</author>
    <content>අලි ඇතුන්ගේ හැසිරීම් මෙන්ම ඉව ද පුදුමාකාරය. වසර සියයකට පසුව හෝ තමන්ට සුදුසු ගොදුරු බිමක් සොයා ගන්නට ඒ ඉව මහෝපකාරී වේ. එසේම වන සතුන් ආහාර, අනතුරු, රෝගාබාධ ආදී බොහෝ දෑ ඉවෙන් සොයගන්නා අපූරුව අත්විඳින්නට හිටපු වනජිවි නියෝජ්‍ය අධ්‍යක්ෂ වෛද්‍ය නන්දන අතපත්තු වාසනාවන්ත වී ඇත.පසුගිය දා තේක්ක කැලෙන් පාදෙණියට ආ අලියා ගැන ප්‍රදේශ වාසීන් මෙන්ම මාධ්‍ය බොහෝ උනන්දු වූ සැටි අපි දුටිමු. එහෙත් මෙය අහම්බයක්ම දැයි ඇතැම් විටෙක කෙනෙකුට සිතෙන්නට පුළුවන. එයට හේතුව මීට කලකට පෙර මාතලේ නගර වැසියන් අරුමයට පත් කරමින් අවුරුදු සියයකට පමණ පසු අලි රංචුවක් නගරයට පැමිණීමය.වෛද්‍ය අතපත්තුගේ මතකයේ හැටියට මාතලේ ඔරලෝසු කණුවේ අලි පස්ස ඉලීම නිසා ඇති වූ හානි කලක් යනතුරුම දක්නට ලැබිණි. මෙසේ අලින් හිටි හැටියේ නොහිතන තැන්වලට ගොඩවදින්නේ කෙසේද?“ අලියකුගේ සාමාන්‍ය ජීවිත කාලය අවුරුදු 60-70ට වැඩි වෙන්නේ නෑ. එහෙම නම් අවුරුදු සියයකට විතර පස්සේ අලි රංචුවක් එන්නේ පුංචිම කාලේ වත් ආ ගිය පුරුද්දට කියලා අපට හිතන්න බැහැ. ඒ නිසා පාර හොයා ගන්නේ කොහොමද? කියලා විද්‍යාඥයින් සොයා ගත්තා. ” “අලින්ගේ ශරීරය් අභ්‍යන්තරයේ පිහිටන සුවිශේෂ ජානයක් තිබෙනවා, ඒගොල්ලන්ට ඉව සපයන. ඒ මඟින් ආදි මුතුන් මිත්තන් ගිය මං පෙත් සොයා ගන්න පුළුවන්.”“අපි දන්නවා පෘථිවි තලය පුරා පැතිරුණු විද්‍යුත් චුම්භක ශක්තියක් රේඛා ජාලයක් වගේ තිබෙනවා කියලා. හරියට මාලිමා යන්ත්‍රයේ උතුර දකුණ දක්වනවා වගේ ඒ විද්‍යුත් චුම්භක ශක්තිය අලින්ට තමන් යා යුතු නිශ්චිත දිසා දන්වනවා.”“ අපට නැති මේ ඉව බොහෝ වනජීවීන්ට තිබෙනවා. කුරුල්ලන්, උරගයන්, ක්ෂීරපායීන්, කෘමින් අත්තෙන්ම කීවොත් කූඹින්ට පවා මේ ඉව තිබෙනවා.”වෛද්‍ය අතපත්තු ඊළඟට උත්සාහ කළේ අලින්ට මෙන්ම අනෙක් සතුන්ට මේ ඉව පිහිටා ඇති අයුරු තහවුරු කිරිමටය.“ මුහුදු කැස්බෑවා මුහුදු සැතපුම් සිය දහස් ගණනක් දුර‍ ගෙවාගෙන එකම වෙරළ තීරයේ එකම ස්ථානයට බිත්තර දාන්න හැම අවුරුද්දෙ එනවා. මේ බිත්තරවලින් පිටවෙන පැටවුන් අතරින් ජීවත් වෙන්න වරම් ලබන සුළු සංඛ්‍යාව වැඩිහිටි වුණාම බිත්තර දාන්න එන්නෙත් ඒතැනටමයි. මේ ජාන ගත හැකියාව ලැබෙන්නේ වන ජීවීන්ට විතරයි.”“ මේ නිසා ගමන් මඟ පමණක් නොවේ ස්වභාවික උවදුරුවලින් පවා බේරෙන්ට වන සතුන්ට හැකියාව ලැබෙනවා. ගිනි කඳු පිපිරීම්, හිම කඳු කඩා වැටීම්, ගංවතුර නායයෑම් සුළි සුළං විවිධ රටවල විවිධ ස්වාභාවික අනතුරුවලදි වන සතුන් මිය යන්නේ ඉතා අහම්බෙන්.අපේ රටේ ඇති වුණ සුනාමියෙන් දැඩි බලපෑමක් වුණු යාල වනයේ එක අලියකුවත් මුහුදට ගහගෙන ගියාද? ඒ උපද්‍රවවලින් ගැලවෙන්න ඒ අයට විද්‍යුත් චුම්භක සංඥා උදව් වුණ නිසයි. සුනාමි රැල්ල ගොඩබිමට ඇවිල්ලත් මිනිසුන් ට නොතේරුණාට වන සතුන් යාලෙන් පැනගෙන තිබුණේ පැය දෙකකටත් කලින්”“ කොස්ලන්ද නා කැටිය මහා නායයෑමෙන් මිනිස් ජීවිත විශාල සංඛ්‍යාවක් හානි වුණාට ඒ පැත්තේ සැරිසරන එක අලියකුවත් මැරුණේ නැහැ. හැබැයි අසු ගණන්වල එක තැනක අලි 10ක් 12ක් විතර මැරුණා. ඒ කන්තලේ ජලාශයේ වේල්ල පුපුරා ගිය අවස්ථාවේ. ඒකට හේතුව ඒ පණිවුඩය අලින්ට නොලැබීම. ඇයි ඒ? වේල්ලක් පුපුරා යෑම ස්වාභාවික විපතක් නොවෙයිනේ?ඒ නිසා චුම්භක ක්ෂේත්‍රයට එය හසුවුණේ නැහැ.”මෙසේ ප්‍රබල ඉවක් තිබීම නිසාම රෝගී වූ අලි ඇතින්නියන් තම රැළෙන් ඉවත් කිරීමට ද රංචුවේ නායිකාව කටයුතු යොදන බව වෛද්‍ය අතපත්තුගේ මතයයි. ඇතැම් විට ස්වේච්ඡාවෙන් රැළෙන් ඉවත්වන අලින් ද නැතුවා නොවේ.තවත් විටෙක රංචුවේ අනෙක් සාමාජිකයන්ට වඩා දුර්වල වීම නිසා රැළ මග හැරෙන්නට ද බැරි නැත. එහෙත් එසේ ලෙඩදුකින් පීඩා විඳින සාමාජිකයා වෙනුවෙන් තම රැළේ අනෙක් පිරිසගේ අනාගතය පාවා දීමට නායිකාව කිසිසේත්ම සූදානම් නැත. තනි අලින් ලෙස සැම විටම පාහේ හඳුනා ගන්නේ පිරිමි සතුන් වුව ද මෙවැනි අහඹු හේතු නිසා එම මතය වෙනස් වන්නට ද ඉඩ තිබේ.“ මගේ ජීවිත කාලෙදි අල්ලපු තරමක් ඇල්ලුවේ මිනීමරු පිරිමි අලි. දවසක් මිරිජ්ජවිල ශූරයා කියලා මිනීමරු අලියෙක් අල්ලන්න නියෝගයක් ලැබුණා. දවස් ගාණක් තිස්සේ අපි උත්සාහ කළා-කළා හරි ගියේම නෑ. ඔහොම ඇවිදිමින් ඉන්නකොට අපි දැක්කා තනි අලියකුගේ අඩි පාරක්.හෙමීට ළං කරලා බලද්දි අලියෙක් ඉන්නවා වතුර වළක් ළඟ. හැබැයි ඉතිං බූටෑවට ඇඟපත වැහිලා තිබුණේ. කකුල් පේන්නේ නෑ. අලියත් සද්ද නැතිව ඉන්න නිසා අපේ සැකේ වැඩි වුණා. ඉක්මනින්ම නිර්වින්දන බේත් විද්දා. ටිකකින් අලියා වැටුණා. අපි එතනට යද්දි අලි ගඳට වඩා තිබුණේ තුවාල ගඳ. පස්සේ බලද්දි ඒ කෙණරක්. ඇයට අලි වසූරිය හැදිලා තිබුණා.”ජීවිතේ ප්‍රථම වතාවට අලියකු හා කෙණරක පැටළුණු වෛද්‍ය අතපත්තු පසුව ඇයට අවශ්‍ය ප්‍රතිකාර කර තුවාල සුව වීමට බේත් දමා සිහිය එන බෙහෙත ද විද යන්නට ගියේය.“ මෙහෙම දිය වලක් ළඟ රැ‍ඳෙන්නේ ඒ ගෑනු සතාට අනෙක් රැළ එක්ක වැඩි දුර යා ගන්න හයි හක්තිය නැති නිසා. අනෙක වතුර හොයා ගන්න පහසුයි. දිය සීරාවට ළපටි තණ කොළ හැදෙන නිසා ඒවා දිරවන්නත් ලේසියි. රෝගය හැදුණාම අනිත් අයගේ ආරක්ෂාව හා සෞඛ්‍යය ගැන හිතලා නායක ඇතින්න මෙයාව අතාරින්න ඇති. නැත්නම් කවදාවත් තනි අලියෙක් හැටියට ගෑනු සතෙක් ඉන්නේ නෑ.”රෝග පීඩා, ස්වාභාවික විපත්, ආහාර පිළිබඳ පමණක් නොව මිනිසා විසින් කරනු ලබන අඩම් තේට්ටම් ගැනද සමහර අලින්ට ඇත්තේ හොඳ ඉවකි. ඒ ගැන ද වෛද්‍ය අතපත්තු හොඳින්ම දනී.“ හදපානාගල පැත්තේ මහා ආන්දොලනයක් කළ අලියෙක් අල්ලන්න සිද්ද වුණා. මේ සතා ඒ තරම් ලොකු උස මහත ‍එක්කෙනෙක් නෙවේ. මොකද සාමාන්‍යයෙන් මිනීමරු අලියෙක් අඩි 8-9ක් වෙනවා. ඒත් මෙයා අඩි හතක් වත් නැති තරම්.ඒත් කරන වැඩ හරි අපූරුයි. අනෙක හඳුනා ගැනීමේ හොඳම ලක්ෂණයක් හැටියට තිබුණේ කන් දෙක. මොකද ඒවා හරියට සමහර ගෑනු ළමයි හීන් - හීන් කොණ්ඩ කරල් ගොඩාක් ගොතලා දාන මෝස්තරේ වගේ තීරු- තීරු ඉරිලා.”මේ ලක්ෂණ සහිතව සිටියේ හඳපානාගල දැවැන්ත අලි මෙහෙයුමේ මුල් පියවරෙන් යාලට පන්නා දැමූ 200ක් පමණ අලි රංචුවට පසු ඉතිරි වූ දඩබ්බරයන් 18 දෙනා අතරින් එකෙකි. ඉතිරි අලි ඇල්ලීම එතරම් අපහසුවක් නොවුණද මේ අලියාගේ විශේෂ දක්ෂතාව නිසා බොහෝ අවස්ථාවල බේරී තිබුණි.“ තත්පරයා. මේ අලියට ඒ නම ලැබුණු විශේෂ හේතුව, අලි වෙඩිල්ල දාපු ගමන් තත්පරෙන් ඇවිත් එකේ පත්තුවෙන නූල පාගලා නිවනවා. ඔහොම සෙල්ලම කර කර ඉද්දි අප‍ට පණිවුඩයක් ආවා ජලාශයක බැහැගෙන තත්පරයා ඉන්නවා කියලා. අපි ටක් ගාලා ජීප්වලින් එතැනට ගියා. මෙයාගේ කපටි කමේ තරම කීවොත් වතුරෙ බැහැලා ඉන්නේ ඔළුව ගොඩබිම පැත්තට හරවාගෙන.” ‍ඔරුකරුවන් කීපදෙනකුගෙන් විමසුවද ඔරුව ලබා දෙන්නට කැමති වුවත් ඒ මොහොතේ ඔරු පැදීමට කිසිවකු ඉදිරිපත් නොවුණේ තත්පරයාගේ හැටි දන්නා නිසාය. තුවක්කුවේ බලය, බෙහෙත්වල සැර වැනි නොයෙක් දේ මඟින් අලියා මෙල්ල කළ හැකි බව කීවද කිසිවකු නම්මා ගැනීමට කණ්ඩායම අපොහොසත් විය. අවසානයේ තරුණයකු සිය වීර්යත්වය පෙරටු කරගනිමින් වෛද්‍ය අතපත්තු ඇතුළු පිරිස අලියා ඇල්ලීම සඳහා දියඹට ගෙන යාමට ඉදිරිපත් විය.“ ඔරුව වටෙන් ගෙන යද්දි තත්පරයාත් ගානට අපේ පැත්තටම හැරෙනවා. අන්තිමට අපි රවුමෙන් ඇවිත් අලියට ළංවෙද්දි අලියා හොඳට බලාගෙන ඉඳලා එක පාරටම වතුරෙන් නැඟිට්ටා.එතකොටයි අප‍ට තේරුණේ මේ ජලාශය හිතපු තරම් ගැඹුරු නෑ කියලා. නැඟිට්ට ගමන් ‍තීරු කන් දෙක විහිදා ගත්ත තත්පරයා හොඬවැල කරකවලා හපාගෙන මරු විකල්ලෙන් වගේ කෑ ගහගෙන තත්පරෙන් අපෙ පැත්තට ජක බක ගාලා එන්න ගත්තා. ඔරුව පැද්ද කොල්ලා බය වෙලා වතුරට පැන්නා, කොහේ ගියාද දන්නේ නෑ. අලියා ළඟ ළඟම එද්දි අපි හතර දෙනාම ඔරුවේ එක පැත්තකට රොක් වුණා.දැන් කොල්ලෑව උඩ ගිහින්. ඔරුව පෙරළෙන්න ඔන්න මෙන්න. අලියා ඔරුව ළඟ. මගේ අතේ බේත් තිබුණට විදගන්න බෑ. ඒ පාර අනෙක් තුන් දෙනා පැනලා කොල්ලෑව පහතට ඇද්දා මාවයි බේතුයි බේරන්න ඕන නිසා. කොල්ලෑව එකපාරට වතුරට වැදුණා ජබාං ගාලා. ඒ සද්දෙට තත්පරයා බය වෙච්ච පාර ආපහු හැරිලා හිටු කියලා ගොඩ පැත්තට පීනන්න ගත්තා. ඒ අතර මම බේත විද්දා.”අත්දැකීම් බහුල නිසාම ඉලක්කයට බේත විද්ද වෛද්‍ය අතපත්තු ඇතුළු කණ්ඩායමට රක්ෂිතයට දිවගිය අලියාගේ මඟ සලකුණු සොයා ගන්නට හැකි විය. එහෙත් සිතූ ලෙස අලියා වැටී සිටියේ නැත.“ අපට අලි අවතාරේ අත්දැකීම් තිබෙනවානේ. ඒ නිසා හිටගෙන වැනි වැනි හිටිය තත්පරයා සිව්පයින් අල්ලගන්න පුළුවන් වුණා. ඒත් වතුරේ හිටියාම ඇඟ සිසිල් වෙන නිසා තමයි නිර්වින්දන බේත සම්පූර්ණයෙන් ඇඟට අල්ලලා නැත්තේ.ඒ නිසා තමයි අලියා වැටුණේ නැත්තේ. කොහොම වුණත් එදත් අපි එහෙන් මිනීමරු අලියා, මෙහෙන් කිඹුල්ලු, අනිත් අතට වතුරට වැටිලා මොනවා වෙයිද දන්නේ නැතුව මරණ තුනක් මැද මිනිහෙක් පැණි කෑය වගේ තත්පරයා අල්ල ගත්තා.”වෛද්‍ය අතපත්තු දිගු සුසුමක් හෙළා කීවේ තත්පරයා ඇල්ලීමේ දැඩි වෙහෙස නිවී ගිය අයුරිනි.අරුණි මුතුමලීaruni@silumina.lkකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=af14041312</link>
    <topic>අවුරුදු නැකැත් හැදෙන්නේ කොහොමද?</topic>
    <author>ඉනෝකා සමරවික්‍රම</author>
    <content>සිංහල අවුරුද්දේ විශේෂ ම තැන හිමි වන්නේ අවුරුදු චාරිත්‍රවලට. ඒ අවුරුදු චාරිත්‍ර නැකතට අනුව කරන්නට සිදුවන නිසයි. අප අවුරුදු නැකැත් පිළිබඳව දැනුවත් වන්නේ අවුරුදු ලිතෙන්. මේ ලිතට නැකැත් යෙදෙන්නේ කොහොමද එහෙමත් නැත්නම් අවුරුදු නැකැත් හැදෙන්නේ කොහොම ද? අපි මේ පිළිබඳව විමසුවේ රජයේ නැකැත් කමිටුවේ සහ පෝය කමිටුවේ සාමාජිකයකු වන වෛද්‍යචාර්ය ආර්.එම්. විලියම් මහතා ගෙනි. මේ ඔහු අපට කියූ අදහස්ය.“සූර්යයා මීන රාශියේ සිට මේෂ රාශියට යනවාය කියන සම්මතයේ සිට තමයි අවුරුදු නැකැත් හදන්නේ. සූර්යයාට රාශි වළල්ලේ සම්පූර්ණයෙන් ම ගත කිරීමට මාස දොළසක් යනවා. නැවත මීන රාශියේ සිට මේෂ රාශියට ඇවිත් නැවත මාස දොළසක් යන්න පටන් ගන්න වෙලාව තමයි අවුරුදු සංක්‍රාන්තිය කියන්නේ.සූර්යයා මේෂ රාශියට එන වෙලාව තමයි අවුරුදු උදාව හැටියට ගන්නේ. මෙවර අවුරුදු උදාව යෙදිලා තිබෙන්නේ අප්‍රේල් මස 14 සඳුදා පූර්ව භාග 7.37 ට. පුණ්‍ය කාලය එහෙම නැත්නම් නොනගතය මැදිකරලා ආපස්සට පැය 6 කුත් මිනිත්තු 24 ක් ද ඉස්සරහට පැය 6 කුත් මිනිත්තු 24 ක් ද තියෙනවා.මේ දෙකම එකතු වුණාම පැය 12 මිනිත්තු 48 යි. පුණ්‍යකාලය කියන්නේ ජ්‍යොතිෂ්‍යයේ හැටියට හුඟාක් අසුබ වෙලාවක්. මේ අසුබ වෙලාවේ කිසිම සුබ කටයුත්තක් කිරීම සුදුසු නැහැ. සුබ කටයුතුවල යෙදීම සුදුස නැහැ. නොනගතය එහෙමත් නැත්නම් පුණ්‍ය කාලයේ කළ යුතු හොඳම දේ තමයි සිත කය පහදවාගෙන ආගමික කටයුතුවල යෙදීම.”“අප්‍රේල් මාසය කියන්නේ සූර්යයාගේ බලය තිබෙන කාලය. මේ කාලයට තමයි ලංකාවට ඉර මුදුන් වෙන්නේ. මේෂ රාශිය කියන්නේ සූර්යාගේ උච්ච රාශියක්. සූර්යයාගේ පූර්ණ බලය තිබෙන මේ කාලයේ අප්‍රේල් 14 තමයි උච්චම අවස්ථාව.සූර්යයාගේ රශ්මිය වැඩි නිසා මිනිසුන්ගේ ලේ කෝප වෙනවා. මිනිස්සු නපුරු වෙන්නට පුළුවන්. ඒ වගේම බක්මහ අකුණු ගහන කාලය. මේ ආදි ස්වාභාව ධර්මයේ පවත්නා වෙනස්කම් හේතුවෙන් මිනිසුන්ගේ චිත්ත සන්තානය නපුරු වෙන්නට පුළුවන්. ඒ නිසා හොඳම දේ තමයි මේ පුණ්‍ය කා‍ලයේ ආගමික කටයුතුවල යෙදීම. මවුපිය ගුරුවරුන්ට සැලකීම ආදි හොඳ දේ කිරීම.”“මෙවර පුණ්‍ය කාලය ලබන්නේ අප්‍රේල් 14 අලුයම 1.13 ට. එතැන් සිට උදේ 7.37 වනතුරු පූර්ව පුණ්‍ය කාලය. මේ කාලය ඉතාම අසුබයි. අලුයම 1.13 ට පෙර කා බී සියලු වැඩ අත්හරින්න කියන්නේ ඒ නිසයි. අප්‍රේල් 14 උදේ 7.37 සිට සවස 2.01 වනතුරු අපර පුණ්‍ය කාලය යෙදී තිබෙනවා.මේ අපර පුණ්‍ය කාලයේ තමයි සුබ කටයුතු කරන්නේ. ලිපි ගිනි මෙලවීම, ආහාර පිසීම, ආහාර අනුභවය, ගනුදෙනු කිරීම වැඩ අල්ලීම ආදි සියලු සුබ කටයුතු කරන්නේ මෙන්න මේ අපර පුණය කාලයේ. සූර්යයා මේෂ රාශියට පැමිණීමත් සමඟ අශුභ යැයි සම්මතව තිබූ කෝණ මාසය එනම් මාර්තු 14 සිට තිබූ කෝණ මාසයත් ගෙවී යනවා.”“ලිත්වල ගුරු කුල තිබෙනවා. පරම්පරා ක්‍රම අනුව තමයි මේ වෙනස්කම් තිබුණේ. නමුත් මීට කලකට පෙර සංස්කෘතික දෙපාර්තමේන්තුවෙන් සිංහල අවුරුදු නැකැත් කමිටුව පටන් ගත්තා. මේ සිංහල අවුරුදු නැකැත් කමිටුව තමයි අද අවුරුද්දේ නැකැත් ටික හදන්නේ.ඉස්සර කාලේ නැකැත් සීට්ටුව කියලා එකක් තිබුණා. නැකැත් කරන අය අවුරුදු සීට්ටුව සකස් කරලා ගමට බෙදනවා. ඉන්පස්සෙ ඔවුන් අවුරුදු කිට්ටුවෙලා ගමේ ගෙවල්වලට එනවා. ඒ ආවම ඔවුන්ට තෑගි බෝග හාල්තුනපහ ආදිය ලැබෙනවා.”‍Óඉස්සර හැම ගෙදරකම ගෙදර හොඳින් පෙනෙන තැනක ලිත බිත්තියේ අලවා තිබෙනවා. අවුරුද්දෙන් අවුරුද්ද මේ ලිත එකම තැන අලවන්නේ. නමුත් මේ ලිතට පංචාගෙ ලිත කියන එක වැරදියි. මේකට කියන්නේ බිත්ති ලිත කියලා, ජෝතිෂය කටයුතු කරන්න උපයෝගි කරගන්න ලිත් තුනක් තියෙනවා.ඈපා පංචාගෙ ලිත, ලංකා පංචාගෙ ග්‍රහස්ථුට ලිත, සිංහල පංචාගෙ ග්‍රහස්ථුට ලිත මේ ලිත් තුන තමයි භාවිතා කරන්නේ. වෙනත් ලිත් තිබුණට ඒ ලිත් වල අවුරුදු චාරිත්‍ර පිළිබඳව සටහන් වෙලා නැහැ. බිත්ති ලිතේ අවුරුදු නැකැත් සුබ දවස්, පෝය ගෙවීම, සිල් සමාදන් වන දින, සුබ හෝරාවන්, මරු සිටින දිසාව, හූනන් ඇඟ වැටීමේ පලාපල රාහු කාලය ආදි දේ තමයි ලියැවී තිබෙන්නේ.”“පංචාගෙ ලිත කියන්නේ, ජන්ම පත්‍ර හැදීම සුබ නැකැත් හැදීම වගේ දිනය, නැකත, තිතිය, යෝගය කරණය ආදි විස්තර තියෙන ලිතක්. අද බොහෝ අය නැකැත් ගැන බොහෝ දේ කියනවා. නමුත් ඒ කවුරු මොනවා කිව්වත් කියන්න ඕන අර මම මුලින්ම සඳහන් කළ පංචාංග ලිත් පොත් තුන බලලයි.”“අවුරුද්දෙන් අවුරුද්දට නැකැත් වෙනස් වෙනවා. ඒ සූර්යය සංක්‍රාන්තිය සිදුවන වෙලාව අනුව. යෙදෙන දවස අනුව ග්‍රහයාත් ඒ වර්ණයත් තීරණය කැරෙන්නේ. මෙවර සිංහල අවුරුද්ද යෙදී තිබෙන්නේ අප්‍රේල් 14 සඳුදා දවසක්. සඳුදාට හිමි වර්ණය සුදු, මුතු පාට. රැකී රක්ෂා සඳහා පිටත්ව යාමට තිබෙන්නේ බ්‍රහස්පතින්දා. එදිනට හිමි වර්ණය රන්වන් පාට.”“ඒ වගේම තමයි අවුරුදු කෑම සඳහා අපේ සංස්කෘතිය අනුව නම් ගන්නේ කිරිබත්, කැවුම්, කෙසෙල් හත්මාළුව ආදියයි. කිරිබත පිසීමේදී එක් කරන යම් යම් දේ පිළිබඳව තීරණය කරන්නේ දවස අනුව. සඳුදා කියන්නේ චන්ද්‍රයාට හිමි දවස. චන්ද්‍රයාට අයිති දේ තමයි උක් හකුරු හා දී කිරි. මේ නිසා මෙවර අවුරුදු කිරිබත සඳහා උක් හා දීකිරි යොදන්න කියලා කියා තිබෙනවා. විශේෂයෙන්ම මේ දේවල් කරන්නේ ග්‍රහයන්ගෙන් වෙන අපල උපද්‍රව දුරුවීම සඳහායි.”“අපේ සිංහල අවුරුදු චාරිත්‍රවලට කිරි ඉතිරවීම එකතු වුණේ හින්දු සංස්කෘතියෙන්. කාලයක් කතා බහට ලක්වුණා කිරි ඉතිරවීමේදී පොල්කිරි ද එළකිරි ද හොඳ කියලා. නමුත් මගේ මතය නම් මේ ‍දෙකෙන් මොනවා ඉතිරෙව්වත් කමක් නැහැ. මෙහිදී එයින් යහපතක් වෙනවාද කියන එක තීරණය කැරෙන්නේ එය සිදු කරන්නාගේ සිතුවිලි අනුවයි.”“අවුරුද්දයි පෝයයි දෙක එකට යෙදිලා තිබුණයි කියන එක ප්‍රශ්නයක් නෙමෙයි. චන්ද්‍රයාගේ හා සූර්යයාගේ ගමන අනුවයි පෝයත් අවුරුද්දත් තීරණය වී තිබෙන්නේ. අවුරුදු දිනයේ සිල් ගත්තා කියලා කිසිම අයහපතක් නැහැ. මෙවර ආහාර පිසින්න තිබෙන්නේ පෙරවරු 10.17 ට.ආහාර අනුභවය තිබෙන්නේ පෙරවරු 11.05 ට. පෝය ලබන්නේ පස්වරු 1.11 ට. ඉර බහින්නට පෙර පෝය ලැබුවොත් එදින සිල්ගත යුතුයි. මේ අනුව මෙවර අප්‍රේල් 14 සඳුදා තමයි සිල් ගත යුත්තේ. ඉර බැස්සට පස්සේ පෝය ලැබුවොත් තමයි පසුදා සිල් සමාදන් විය යුත්තේ. පෝයත් අවුරුද්දත් එකම දිනයට යෙදුණ කියා හානියක් සිදුවන්නේ නැහැ.”“මේ වසරේ ජූලි 12 රාහු කන්‍යා රාශියට මාරු වීමෙන් පසුව රටට වඩාත් හොඳයි. දැනට තිබෙන අර්බුදකාරී තත්වයන් රහස් සතුරු කරදර අවසන් වී සියල්ල යහපත් අතට හැරෙනවා. 2014 ජූලි 19 න් බ්‍රහස්පතින්දා කටක රාශියට මාරුවීමත් සමඟ දැනට පවතින ආගමික අර්බුදකාරී තත්ත්වයන් සමනය වෙනවා.”“කන්‍යා, තුලා, වෘශ්චික ලග්නවලට ලග්න ඒරාශ්ටකය බලපාන අතර මීන ලග්නයට අෂ්ටම ඒරාෂ්ටකය බලපානවා. දෙසැම්බර් 30 දක්වා විසා නැකතේ උපන් අයටත් ඉන්පසු අනුර නැකතින් උපන් අයටත් ජන්ම ඒරාෂ්ඨක බලපැවැත්වෙයි.එම නිසා එම ලග්න හිමියන්ට එදිනෙදා වැඩ කටයුතුවලදි ප්‍රමාද දෝෂ අපහසුතා ඇති විය හැකියි. ඔවුන් ආගම දහමට මුල් තැන දෙමින් ආගමානුකූළ දිවි පැවැත්මක් පවත්වාගෙන යාම මේ අපල දුරුකර ගැනීමට සුදුසු මඟයි. අනෙක් ලග්න වලට සුබපල අත්වන අතර ඒරාෂ්ඨක බල නොපායි. කෙසේ වෙතත් රටේ සියලුම දෙනා තම තමන් අදහන ආගම ධර්මය අනුව සිත කය වචනය සංවර කරගෙන යහපත් පැවැත්මෙන් දිවි ගෙවීම ඉතා හොඳයි.”ඉනෝකා සමරවික්‍රමඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=af14041313</link>
    <topic>අපේ ළමා කාලයේ සිංහල අවුරුද්ද</topic>
    <author>විශ්‍රාම ලත් විදුහල්පති</author>
    <content>සිංහල අවුරුද්ද ගමේ හැම දෙනා අතරම එකමුතුකම ඇති කරන උත්සව සමයකි. ගමේ පොදු කාර්යයන් එකිනෙකා අතර ඇති සබඳතා වර්ධනය කරවයි. අවුරුද්දට කල් ඇතිව සූදානම් වීමේ සිට අවුරුදු කැවිලි පිළියෙල කිරීම, එකිනෙකා අතර බෙදා හදාගැනීම සිංහල අවුරුදු සමයටම ආවේනික වූ කෙලි සෙල්ලම් ආදිය ද නිසා අවුරුදු සමය වඩාත් විචිත්‍රවත් වෙයි. ගම සෑම විටම පන්සල කේන්ද්‍ර කොට ගත් ස්වාමීන් වහන්සේගේ අවවාද අනුශාසනා අනුව ජීවිත හැඩ ගසා ගැනීමට උත්සාහ ගන්නා සමාජ ඒකකයකි. වැඩිහිටියන්ගේ දෙපා නැමැද ආශීර්වාද ලබා ගැනීම ද මානව සබඳතාවේ ක්‍රියාකාරී අවස්ථාවකි.මාර්තු මාසය තරමක් වියළි ය. ඊළඟට එන්නේ බක් මාසය හෙවත් භාග්‍යවත් මාසයයි. බක් මස, උදා වත් ම අලුත් අවුරුදු වැඩ සටහන් වලින් ප්‍රමුඛතාවය දෙන්නේ ‘පැන්’ සඳහා ය. අප ප්‍රාථමික පන්තිවල දී තනි වචනයෙන් ලිවීමට කුමාර රචනයේ ‘බීමට ඇති ජලය’ ‘පැන්’ යයි උගත්තෙමු. සිංහල අවුරුද්දට පෙර ගමේ ළිං ඉසීම කරන්නේ ද පැන් සඳහා ප්‍රමුඛතාවක් දීමට ය.මේ නිසා මාර්තු මාසයේ සෑම ගෙදරකම ළිඳ ඉස පිරිසුදු කැරේ. ගම්මානයේ සෑම ගෙදරකම එක් එක් දිනයන් හි දි ළිං ඉසීම සිදු කැරේ. ගමේ හයිය හත්තිය ඇති පිරිමින් ඒ අවට ලලනාවන්, කුඩා කොලු කුරුට්ටන් පවා ළිඳ ඉසින වේලාවට ඒ ගෙදරට පැමිණෙති.ළි‍ඳේ ජලය හිස් කොට රොන්මඩ ඉවත් කොට පිරිසුදු කිරීමේ කාර්යය කරන්නේ ඉනිමගක ආධාරයෙන් ළිඳට බැසීමෙනි. මේ කාර්යය අවසන් වූ පසු අඟුරු කෑල්ලක් සහ රත්මල් පොකුරක් බහාලන්නේ ජලය පිරිසුදු කිරීම ගැන විශ්වාසයෙනි. ළිඳ ඉසීම අවසන් වූ පසු හැමෝම මයියොක්කා, අල, බතල, කොස්, දෙල් වැනි ගමේ කෑම වලින් සප්පායම් වන්නේ කට්ට සම්බලයක් ද සමඟිනි.අද මෙන් මුදලට, පංගු පේරුවට වැඩ නැති ඒ කාලයේ එකිනෙකා අතර එක්ව ජීවත්වීමේ බැමි තර කරනුයේ මෙවැනි පොදු කාර්යයන් මඟිනි. සිංහල අවුරුද්ද ඒ අතින් ඉටු කරනුයේ විශාල සේවයකි.දැනට දශක කිහිපයකට පෙර ගම්වල පොල් අතු සෙවිළි කළ නිවාස විය. නවම් මහට පොල් අතු නවයක් වැටෙන බවට ගැමියෝ විශ්වාස කරති. මේ පොල් අතු වියා වහල සෙවිළි කිරීමට ගෘහණියෝ සමත් වෙති. වහලක පොල් අතු බැඳීමක් ගමේ ගොඩේ කාගෙත් උදවුවකින් සිදු කරන්නකි.ගෙහිමියා වහල මතට නැඟ ‘හූ’ කිහිපයක් තියන්නේ ‘අද අපේ වහල සෙවිළි කරනවා වරෙල්ලා’ යන පණිවුඩය සන්නිවේදනය කිරීමටය. අද කාලේ වැටෙන් එහා ගෙදරට වුවද කතා කරන්නේත් ජංගම දුරකථනයෙනි. ශබ්දය තේරුම් ගත් ගැමියන් ඒ ගෙදරට උදෙන්ම පැමිණ තේ පානය කොට වහලේ දිරා ගිය පොල් අතු පහළට පයින් රූටා දමති.වහලේ රොඩු බොඩු පිස දමා පොල් අතු බඳින්නට සූදානම් වෙති. දිරා ගිය පොල් අතු රොඩු දල්වා ඒ ගිනි දලු මතින් අමු පොල් අත්ත එහාට මෙහාට යවා කපා ගත් පොල් කොළ ආධාර කැර ගෙන පොල් අතු බැඳීම සිදු කැරේ. වහලට පොල් අතු දෙන්නේ කාන්තාවෝ ය. පොල් අතු බැඳ දිය නාගෙන පැමිණෙන අය දහවල් ආහාරය දේශීය ආහාර වලින් සප්පායම් වෙති.මුදලක් අය කළත් ගමේ මැහුම් ගෙදරත්, කඩ මණ්ඩියේ ටේලර් මාමාත් මේ කාලයට කරනුයේ විශේෂ සේවාවකි. මොන තරම් රෙදි මහන්නට තිබුණත් ගමේ කොයි කාගේත් රෙදි මසා දීම ඒ කාලයේ මැහුම් ගෙදර සිරිතකි. මේ වැඩට අහල පහළ දැරියන් ද හවුල් කර ගන්නවා ඇත. අද කාලයේ මෙන් ‘ගියා ගත්තා ආවා’ න්‍යායෙන් මසන ලද ඇඳුම් ඇඳීම ඒ කාලයේ පුරුද්දක් නොවූයේය. ගමේ මැහුම් ගෙදර ද අවුරුදු කාලයට හොඳ මානව සබඳතාවක් ඇති ස්ථානයකි.අපේ අම්මා නම් අපට කමිස, සරොම්, අක්කලාට ගවුම් මසන්නේ අපේ ගෙදරදීමය. එහෙම මසා දී කුඩා අපට ‘මඩිස්සලය’ නම් වූ කුඩා රෙදි මල්ලක් දෙන්නේ අවුරුදු කාලයට ලැබෙන කාසි දමන්නටය.නැකැත් මෙන්ම අවුරුදු කාලයට අවුරුදු උත්සව සංවිධානය ද එදා සිටම පැවැතුණි. ගමේ සංවිධාන මඟින් පාසල හෝ පන්සල කේන්ද්‍ර කර ගෙන අවුරුදු උත්සව පැවැත්වූයේ ගමේ අවුරුදු උත්සවවලදී තරහ මරහ නැති කර ගනිමින් විවිධ ක්‍රීඩාවලට සහභාගි කර ගැනීමටය.කඹ ඇදීම නම් අවුරුදු උත්සවයේ අන්තිමට යෙදෙන්නේ සුළු තුවාල ද ඇති වන බැවිනි. ලිස්සන ගසේ යාම, කනා මුට්ටිය බිඳීම, අලියාට ඇස් තැබීම, කොට්ටා පොර, පොල් ගෑම වැනි කේවල තරග මෙන්ම සාමූහික තරග වශයෙන් පන්දු ගැසීම, වොලිබෝල් ක්‍රීඩාව, කොටු පැනීම වැනි ක්‍රීඩා ද විය.මේ සෑම ක්‍රීඩාවකින්ම සතුටක් මිස තරගයක් නොතිබුණි. එහෙත් අද මේ තරගවලට යන්නේ ද සංවිධාන වීමෙනි. මුදල් බලාගෙන ය. බොහෝ විට සාමූහික ක්‍රීඩාවල ජන ගායනා ද විය. එළුවන් ගැනීමේ දී, කළ ගෙඩි මාලයේ දී මේ වර කෙළියේ දී එක් ව ගයන ගායනා වලින් මුළු ගම ම සාමයේ හඬින් උද්දාම වෙයි. හැම ගෙදරකම පාහේ ඔන්චිල්ලාවක් බඳින ලද අතර ඔන්චිලි වාරම් හඬ ද අලුත් අවුරුද්දේ මානව චර්යාවේ යහපත් පැත්ත නිරූපණය කරයි.අවුරුදු දා හවස් කාලයේ දී ගමේ තරුණයන් එක් වී ලී කෙළිය පටන් ගන්නේ මුළු ගම ම අවදි කරමිනි. තාලයට එක් අයකු පැදියක පදයක් කී විට සාමූහිකව අත්වැල අල්ලන අනෙක් පිරිස ලී කෙළියේ යෙදෙන විට ලී ගැටෙන රිද්මයත් ගායනයත් හඬ නැ‍ඟෙන්නේ ගම පුරා ම සතුට උතුරා යන පරිදි ය. සිංහල අවුරුද්ද යනු තනි පංගලමේ වින්දනයක් ම ලබන උත්සවයක් නොව සාමූහික මානව සබඳතා ඇති කරන උලෙළකි.පන්සලේ ලොකු හාමුදුරුවන් වෙත බුලත් අඩු වැඩිය රැගෙන සෑම ගෙදරකින්ම කරනු ඇත. අප එදා මේස ලාච්චුවක, රස කැවිලි, දුරු මිරිස්, සුදු ළූනු, තේ කොළ, රණවරා, හාල් සිල්ලර සමඟ භූමිතෙල් බෝතලයක් පන්සලට ද රැගෙන ගියෙමු.අප බුලත් දී දණ ගසා වඳින විට උන් වහන්සේ අපට ‘අභිවාදන සීලිස්ස...’ ආදි ගාථා කියා ආශීර්වාද කොට රතිඤ්ඤා පෙට්ටියක් සහ බුද්ධ ඇදහිල්ල නම් වූ පොත හෝ පිරිත් තුන් සූත්‍රය හෝ වන්දනා ගාථා පොතක් දෙන්නේ ආශිර්වාද කරමිනි. මේ ආශිර්වාදය ලබා ගැනීමට එදා අපේ ගමේ කවුරුත් උනන්දු වූහ. අවුරුදු උත්සවය අවසන් වන්නේ ද පන්සලට ගොස් හිස තෙල් ගල්වා ගැනීමෙනි.පන්සලේ ලොකු හාමුදුරුවන් මෙන්ම ගමේ ළමයින් ලොකු ඉස්කෝලෙ මහත්තයා බලන්නට ද අවුරුද්දට යනවාමය. මට මතක හැටියට අපේ ගෙදර අවුරුද්ද ලැබූ දා සිට සතියක් පුරාම තාත්තාගේ ගෝල බාලයෝ එති. තරුණ කාලයෙත්, මැදිවියේදීත්, විශ්‍රාම ආසන්න කාලයේත් ඉගෙනුම ලැබු පිරිස් පැමිණෙති.එදා ගුරු ගෙදරට ආවේ අපේ ගෙදර නොමිලේ උපකාරක පන්ති මඟින් ගමේ රටේ නෑ හිත මිත්‍රාදීන්ගේ දරුවන් වෙනුවෙන් ඉගැන්වූ නිසා ය. ගුරු ගෙදර ද අවුරුදු කාලයට මානව සබඳතා ක්‍රියාකාරී වන ස්ථානයකි.අද බොහෝ විට හිසතෙල් ගාන නැකත දිනට බොහෝ දෙනා රැකියාවේ නිරත වෙති. සේවා ස්ථානයේ දී අවුරුදු කන්නේ තෙල් ගාන දාටය. මා අසූවේ අන්තිම කාල‍යේ දී සේවය කළේ දකුණු පළාත් අධ්‍යාපන කාර්යාලයේ ය. තෙල් ගාන නැකතට කවුරුත් කෑම බීම ගෙනෙති.උඩට උඩු වියන් ද බිමට පාවාඩ ද හිසට ඉඹුල් කොළ ද පයට කරඳ කොළ ද තබා නැකතට තෙල් ගෑවේ පළාත් අධ්‍යක්ෂ තුමා විසිනි. කම්කරුවාගේ සිට අතිරේක පළාත් අධ්‍යක්ෂ දක්වාම ඔහු පැයක් පමණ හිසතෙල් ගෑවේ කරුණා මෛත්‍රී පෙරදැරිව ආශිර්වාද කරමිනි.රාජකාරියේ දී අඩුපාඩු සඳහා කෑ කෝ ගසන ඔහු එදා සිනහ මුහුණෙන් ඒ කාරිය කරද්දී කවුරු කවුරුත් කතා කළේ යහපත් මානව සබඳතා ඔහුගෙන් දිස් වූ නිසා ය.අවුරුදු කාලයට ගමේ එක් එක් රසකැවිලි හදන්නට විශේෂ දක්ෂතා ඇති කාන්තාවන් ද ඇත.අප කුඩා කාලයේ කැවුම් පිසීමට නැන්දා කෙනෙක් වූවාය. ඇය ඥාතීන්ගේ සෑම ගෙදරකටම පාහේ ගොස් කැවුම් පිස දෙන්නේ මුදලකට හදලකට නොව නෑකම් සිහිපත් කරමිනි. එහෙම වුණත් කැවුම් නැන්දාගේ කැවුම් හැදීමේ දී ද නීති රීති ඇත. ගෙදර හිඳ ගත් පොල් තෙල්, හාල් පිටි (ගෙදර කොටාගත්) යොදනු ඇත.හෝරාව බලා ලිපට කැවුම් තාච්චිය තියා තෙල් වත් කරන විට කිසිම කෙනකුට කතා කිරීම තහනම් ය. ඒ කියන්නේ තෙල් දාන විට කට හඬක් වැටුණොත් කැවුම් අමිහිරි වන බවත් පොල්තෙල් වැඩියෙන් වැය වන බවත් විශ්වාස කළාය. කැවුම් මෙන්ම අලුවා වලට, ආස්මී වලට, වැලි තලප වලට ආදී සිංහල රසකැවිලි වලට විශේෂ හැකියා ඇති ගැමි කාන්තාවෝ ඒවා පිසමින් හුවමාරු කර ගනිති.සිංහල අවුරුදු කාලයට වැඩ අල්ලා අනුභව කොට අසල් වැසි ගෙවල් වලට නෑගම් යාම ද හොඳ මානව සබඳතාවකි. අද කාලයේ මෙන් කේක් හෝ බිස්කට් ටින් වන්දනාවක නොයන ඒ කාලයේ තම නිවෙසේ සකස් කළ කැවිලි ගෙන යන අතර ඒවායේ රස ගැන ඒ ගෙදර අයද කියන්නේ හරියටම ඇගැයීම් සංකල්පය දන්නා අධ්‍යාපනඥයන් සේ ය.තවත් හොඳ මානව සබඳතාවක් ඇත්තේ හුවමාරු කිරීමයි. අපේ අම්මා ඒ දිනවල අවුරුද්දට හුවමාරුවට යන්නේ ගමේ සිල්ලර කඩයට ය. ගමේ කොයි කවුරුත් මුදලාලි සමඟ සිනහ මුසු මුහුණෙන් ගනුදෙනු කොට පෙරලා යන්නේ අවුරුදු ආශීර්වාද ලබා ගනිමිනි. අවුරුදු කාලයේ දී මේ ගෙදර රබාන හඬවයි. ඒ ඇසෙන විට අල්ලපු ගෙදර රබාන ද හඬවන්නේ ‘අපේ ගෙදරත් රබන් ගහන්න දන්නා අය ඉන්නවා’ යයි කියමිනි.රබන් වැයීමෙන් අනතුරුව විවිධ කෙළි කවට සිනා මැද්දේ ඒ ඒ ගෙවල් වලින් සංග්‍රහ කොට සතුටු වෙනු ඇත.බෙදා හදා ගැනීමේ සමූපකාර චර්යාව ද අපේ අයට හොඳට හුරු පුරුදු වී ඇත. අලුත් අවුරුද්දට, අලුත් සහල්, එළවලු කොටුවෙන් එළවළු, ඈතින් පැමිණි නෑයින් ගෙනා කිතුල් පැණි හකුරු, තල කුරහන් ආදිය හුවමාරු කර ගන්නවා ඇත. මේ හුවමාරු ක්‍රමය ගම් වල පමණක් නොව වෙළඳාමට ද පුරුදු වී තිබුණි.දැනට දශක හතරකට පෙර මා කලවැල්ගල උගන්වද්දී එහි පැමිණෙන මාතර පැත්තේ කාන්තාවක් ඇඳුම් මසා ගෙන ඇවිත් ගෙවල් වලට දෙන්නේ මුදලකට නොවේ. තල, කුරහන්, මෙනේරි ආදී ධාන්‍ය ඒ වෙනුවට පසු දිනෙක පැමිණ එකතු කර ගෙන යනු ඇත.දිනක් මට මේ කාන්තාව බස් රියේ දී හමු විය. ඇයත් මාත් තිස්සමහාරාමයෙන් බසින විට ඇය සතුව ධාන්‍ය මලු කීපයක් විය. ඇය මා ඇමතුවාය.‘අනේ... පුතේ... පොඩ්ඩක් තරහ නැතුව මේවාට අතගහල බා ගන්න උදව් වෙන්න.’මම බෑගය පසෙක තබා උදවු වූයෙමි.‘මේ පුතා කොයි පළාතෙද? කලවැල්ගල ද?’‘නෑ මම කලවැල්ගල ඉස්කෝලෙ උගන්වනවා.’‘සමාවෙන්න, ඉස්කෝලෙ මහත්තයා මං දන්නෙ නෑ ඒ වගක්.’සතියකට පසු ඒ වැඩිහිටි කාන්තාව පාසලට පැමිණියාය.‘මහත්තයා, මං මේ තල ටිකක්, මුං ඇට ටිකක් ගෙනාවා, මහත්තයගෙ අම්මට කියල අවුරුද්දට කැවිලි හදවා ගන්න.’මේ කතාව සඳහන් කෙළේ උපකාරය සුලු එකක් වුවද ගැමි සංස්කෘතියේ දී උපකාරයට ප්‍රති උපකාරයක් කිරීමට සිංහල අලුත් අවුරුද්ද ද ප්‍රස්තුතයක් වන බව පෙන්වීමට ය.අපේ මානව සම්පත් කළමනාකරණයේ දී ගැටුම් කළමනාකරණය ද ශිල්පීය දක්ෂතා සහිත කළමනාකරණය ශ්‍රීතයකි. එහෙත් සිංහල අලුත් අවුරුද්ද යනු මත ගැටුම්, අදහස් ගැටුම්, මතවාද, වාචික විරෝධතා ආදි නොයෙකුත් මානව චර්යාවෙන් ඇති ‍වන වෙන් ව ජීවත්වීම වෙනුවට එක්ව ජීවත් වීමට මග පාදන මානව සබඳතා ඇති කරන උත්සවයකි. කිසියම් ආරවුලක් මත තරහ මරහ වූ විට වයසින් බාලයා වැඩිහිටියාගේ ගෙදරට ගොස් බුලත් හුරුල්ලක් දුන් විට සියලු තරහ මරහ ආදිය නිමා වෙයි.‘දැන් ටිකක් ඉඳලා කෑම ටිකක් කාලම ගියා නම් නේද හොඳ?’‘ඔව් අයියේ එහෙනම් අපි තව ටිකක් ඉඳලා කාලම යන්නම්’ යයි කියන්නේ තරහ මරහ ඉවරෙටම ඉවර වූ බව පෙන්වීමටය. ඒ නිසා සිංහල අලුත් අවුරුද්දේ අපූර්වත්වය නම් අමනාපකම් දුරුකර මනාපකම් ඇති කර ගැනීමකි.තරුණ තරුණියෝ සමහර වෙලාවට මවුපිය විරෝධය මත යුග දිවි අරඹති. එය නුරුස්සන මවුපි‍යන් දූ දරුවන් පිටු දකින අවස්ථා ඇත. එසේ වුවත් සිංහල අවුරුද්දට බුලත් හුරුල්ලක් දී පා යුග වැඳ වැටෙද්දී ඉවත බලන මවුපියන් නැත.අපේ සමාජයේ යාමේ උසස් සංස්කෘතිය මවුපිය දූදරු සබඳතා මෙන්ම ඒවා තහවුරු කිරීමට, සවිමත් කිරීමට, ස්ථාවර කිරීමට අලුත් අවුරුද්ද පාදක කරගනු ලැබේ.අලුත් අවුරුදු කාලයට සමහර ගම් වල විවිධ නාඩගම් රඟ දක්වනු ලැබේ. අද කාලයේ සංගීත සංදර්ශන වෙනුවට එදා ගමේ කුඹුරේ වී අස්වැන්න ගෙට ගත් පසු කුඹුරේ පාවරේ (ගොයම් පාගන ලද කමත) රංග භූමිය ලෙස ගෙන විවිධ නාඩගම් රඟ දැක්විණි.දසක හතරකට එපිට මොනරාගල ගලබැද්ද පාසලේ මා සේවය කරද්දී එළිවෙන තුරු රඟ දැක්වූ ‘සොකරි’ නාඩගමක් දුටුවෙමි. එවකට ඒ පාසලේ ඉගෙනුම ලැබූ ළමයින් දෙතුන් දෙනකු ද එහි රඟ පෑ අය අතර වූහ. එසේ රඟ පෑ ළමයින් දෙන්නා ම රජයේ පරිපාලන මට්ටමේ රැකියාවල නිරතව සිටිති. තළමල්විල බෝදාගම, කලවැල්ගල වැනි ප්‍රදේශවල සඳ කිඳුරු නාඩගම පෙන්වීය.ඇත්තටම ඒව තුළින් ගමේ අය රස විඳීම පමණක් නොව එක්ව වැඩ කිරීමේ හුරුවද ලැබේ. අපේ මේ සංස්කෘතික උරුමයන් සිංහල අවුරුදු කාලයේ දී හෝ රැක ගන්නේ නම් කොපමණ හොඳ ද? එයත් මානව සබඳතා ශක්තිමත් කරන අවස්ථා වෙයි.අද කාලයේ අපේ ළදරු පාසල්වල, ප්‍රාථමික පාසල්වල, දහම් පාසල්වල අවුරුද්දට පෙර මුල් සතියේම අවුරුදු උත්සව පවත්වයි. මේවා තුළින් ද අපේ දරුවන්ට අවුරුදු චාරිත්‍ර සංස්කෘතික ගති ලක්ෂණ ව්‍යවහාර වශයෙන් හඳුන්වා දෙන අතර මවුපියන් එකිනෙකා මුණ ගැසී එකට එක්ව මේවා සාර්ථක කර ගැනීමට වෙහෙසීම ද සමගියේ බලයකි.අද අපි හිතේ හැටියට අවුරුදු කන්නේ යුද්ධය නිමා වූ නිසා නොවේ ද? එබඳු අඳුරු යුගයක් යළිත් ඉර හඳ පවතින තුරු අපි නොපතමු. මේ අවුරුද්ද සතුටින් පිරී ඉතිරී යන කාලයක් වේවා! යි පතමු.විශ්‍රාම ලත් විදුහල්පතිඩී.සී.ද. සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=af14041314</link>
    <topic>කොටි ගෙදරට පැන සියල්ලන් මරා දැම්මා</topic>
    <author>උපාලි සමරසිංහ</author>
    <content>කැති පහර කාගෙන පැය දොළහක් ජීවිතයත් මරණයත් අතර සිටි නදීකා කියයිපුරා වසර තිහක් කොටි ම්ලේච්ඡ ත්‍රස්තවාදයෙන් බැට කෑ ශ්‍රී ලාංකීය ජනතාව අද නිදහසේ හුස්ම ගනිමින් සිටී. මෙවර සිංහල අවුරුද්දේ නැවුම් හිරු කිරණ සමඟින් ඈත මායිම් ගම්මානයක සිට ඒ අතීත ඛේදාන්තයක අද කථාව මම ඔබට ලියමි.අප දැන් සිටින්නේ මොනරාගලට කිට්ටු ඇතිමලේ ගම්මානයේ විසිදෙවැනි කොළණියේය. 1991 අප්‍රේල් 14 වැනිදා වවාගත් බත බුලත බෙදා හදාගෙන කෑ මේ කොළණියේ ඇත්තෝ අවුරුදු සිරියෙන් උදම් වෙමින් සිටියහ.ළමා ළපටියෝ ඔංචිලි වාරම් කවි කියමින් තම ගෙවල අවට ඇති ගස් රුප්පාවක බැඳි ඔංචිල්ලාවක සතුටු වෙමින් සිටියහ. කාටත් හොරා මරුවා තම අවුරුදු මේසයටම එන බව කවුරුත් නොදත්හ.නදීකාඑදා ඒ ගමට පිනූ අවි ආයුධ අතැති ත්‍රස්තවාදීන් අසූවක පමණ කණ්ඩායමක් කැට‍පෝලයක්වත් අතේ නැති නිරායුධ ජනතාව දාහතක් කපා කොටා වැනසූහ. ඒ අතර කිරි දරුවෝ ද වූහ. ඔවුන්ගේ ළතෝනි මැද්දේ පැනගිය කිසිවෙක් නැඟූ මරහඬින් ගම්මු හිස් ලූලූ අත පලා ගියහ.එසේ නොමැති වූයේ නම් නිරායුධ ගැමියන් විශාල ප්‍රමාණයක් තවත් ඝාතනය වන්නට තිබිණි. අලුත් අවුරුද්ද මුව විටේ තබාගෙන මේ ශෝකාන්තය මතක් කිරීම අපේ අරමුණ නොවුණත් එහි අලුත් කථාව මේ අලුත් අවුරුදු උණුසුමේම පැවසීම යුක්ති යුක්තය.විසිදෙකේ කොළණියට ඇතුළු වන තැන තිස්සපුර විදුහල පිහිටා තිබේ. ඒ ඉදිරිපිට වලස් කඩේ ජී.එච්.ඇම්.පුංචිරාළ (71) ඒ බිහිසුණු අවුරුදු උදාව අප ඉදිරියේ මෙලෙස ආවර්ජනය කරයි.බණ්ඩාරනායක මහත්තයා ඝාතන කරපු දවසේ 1959 සැප්තැම්බර් 26 වැනිදා තමයි මං මේ ගමට ආවේ. අපි දරුපැටියො එක්ක මේ ගමේ සතුටෙන් හිටියා. වැලිමඩ හිටපු අපිට එතුමා ගොඩින් අක්කර දෙකයි මඩින් අක්කර තුනයි දීල පදිංචි කළා. මේ අවට 28, 300, 60, 50, 70 ආදී වශයෙන් තවත් කොළණි තියෙනවා.1991 අප්‍රේල් 14 වැනිදා කොටි ගැහුවේ විසිදෙකේ කොළණියට. හවස හය විතර වෙනකොට මහ විලාප සද්දයක් ගමේ පහළ කොටසින් ඇහුණා. ඒ වෙනකොටම අපේ කඩේ ඉස්සරහ ගුරු පාරෙන් විදුලි වේගෙන් ගොන් කරත්තයක් ගියා මතකයි. මහ විලාප සද්දෙ. කැලේ අස්සෙන් යකඩ පොලුත් අරන් මාත් පියසේනත් ගියා ඒ සද්දෙ බලන්න.අපිට වැඩි දුරක් යන්න ලැබුණෙ නෑ. ගමේ තැන්තැන්වල ගෙවල් පෙනුණෙ ගිනි ගුලි ව‍ෙග්. කොටි අපේ ඇත්තො මරල ගෙවල්වලට ගිනි දාලා කියල තේරුණා. මං ග්‍රාමෝදය මණ්ඩලයේ සභාපති. ගමේ කොල්ලො දෙන්නෙක් ඇරියා පොලිසියට. පොලිසිය එදා තිබුණෙ හැත්තෑවේ කොටසෙ. ඒ මිනිස්සු ඔය මොන බොරු කථා ද කියල අපේ කොල්ලො දෙන්නා වහගත්තා. ගමේ මිනිස්සු පොලිසිය වට කළා. ඊට පස්සෙ තමයි ඔවුන් STF එකට කථා කළේ. පහුවදා බලනකොට මේ ගමම මළ ගෙයක්.මේ ඛේදවාචකයෙන් තම නෑසියන් සියල්ලන් අහිමි වූයේ දිස්නාටය. ගෙදරට දිස්නා කිවුවත් ඇගේ නියම නම නදීකා මල්කාන්තිය. මරණ සහතිකයක් අතේ ඇතිව ජීවත්වන ලංකාවේ එකම ගැහැනිය මල්කාන්තිය. (ඇය මියගියා යැයි සහතික කළ ඒ මරණ සහතිකය අපි දුටිමු.)නදීකා දැන් සිටින්නේ හැත්තෑව කොටසේ ලංකා බැංකුව ඉදිරිපිට සුළු වෙළඳාමක් කරමිනි. ඇයට ද අද දරුවන් තිදෙනෙක් සිටිති. ඇගේ ලොකු දරුවාගේ වයස අවුරුදු හයකි. හරියටම මේ වයසේදී ඇය මේ ඛේදවාචකයට මුහුණ දුන්නාය.මට ඒ අඳුරු දවස තවම මතකයි. අලුත් අවුරුදු දවසේ අපි දවල් කෑම කාලා රෑට පුංචි ප්‍රියසාදයකට සූදානම් වෙලා හිටියෙ. අපේ තාත්තා අවුරුද්දට කාත් එක්කත් එක්කාසු වෙලා අවුරුදු කන සිරිතක් තිබුණා. ඒ නිසා අම්මයි තාත්තයි ගෙදර කෑම උයමින් හිටියෙ.නදීකා සිය සැමියා සහ දරුවන් සමග අදරාත්‍රී සාදය සඳහා අම්මයි තාත්තයි අක්කයි නංගියි මල්ලියි මමයි අපේ ගෙදර සාමාජිකයො මෙහෙම සූදානම් වෙමින් ඉන්නකොට පැටි සුද්දා මාමයි ඒ නැන්දයි සුද්ද මාමගෙ දුවයි අපේ ගෙදර ආව. ඒ මාමා ආපු ගමන් සාමාන්‍යයෙන් ගෙදර පුටු තිබුණත් වාඩිවෙන්නෙ මේසෙ.ඉතින් මෙහෙම විනෝද වෙවී ඉන්නකොට හමුදා ඇඳුමට සමාන ඇඳුම් ඇඳගත් පිරිසක් අ‍ෙප් ගෙදරට ආවා. තාත්තවයි මාමවයි ඒ අය එළියට ගත්ත. මගෙ තාත්ත ගුණපාල. එයා එළියට යන ගමන් මගෙ ඔළුව අතගාලා අර මිනිස්සුන්ට කිව්වා අපි අහිංසක මිනිස්සු අපට කරදර කරන්න එපා කියලා. ඒත් උන් තිරිසන්නු. මගෙ තාත්ත වේදනාවෙන් කෑගසන හඬ මොහොතකින් ඇසුණා.මගෙ අක්කට වයස ඒ වෙනකොට අවුරුදු 14යි. මල්ලියාට අවුරුදු 4යි. නංගිට අවුරුදු 2 1/2යි. මට අවුරුදු 6යි. තාත්තගෙ විලාප සද්දෙ ඇහෙනකොට අපි ගිහින් අම්මගෙ රෙද්දෙ එල්ලිලා හඬන්න පටන්ගත්තා. ඒත් ඒ තිරිසන්නු ගේ ඇතුළට පැනල අම්මට කඩුවලින් කෙටුවා.ඊළඟට නංගිවයි මල්ලිවයි උළුවස්සෙ ගහල මැරුවා. මටත් කඩුවලින් කෙටුවා. මට ඒවා යන්තමට ඡායාවන් වගේ මතකයි. උන් අපේ ගෙදර සියලු දෙනාම මරලා ගෙට ගිනි තිබ්බා. අලුත් ගෙයක් හදන්න තාත්තා වහලයේ දමා තිබූ පොල් පරාල ඇවිළෙන්න ඇති. ඉලුක් මානා සෙවිලි කළ වහලේ එකම ගිනි ගොඩක් වගේ.අම්මලගේ මල්ලිලගේ උණුසුම් ලේ ගේ පුරා ගලද්දී මං ගිනි දැල් මැදින් බඩගාගෙන තාත්ත වැටිලා හිටිය තැනට ආවා. උන් තවත් මිනිස්සු මරන්න ගම පුරා ගියා. මං තාත්තගෙ මිනිය ළඟ නැඟිට ගන්න බැරුව වැටිල හිටියා. එදා රාත්‍රිය හරිම දිගයි.අම්මලගෙ මිනිත් එක්කම ‍ෙග් පිච්චෙද්දි මං ඒ රස්නය උහුලගෙන මැරිලා වගේම හිටියා. උදේ හිරු එළිය වටින් ගොඩින් එද්දී කටු තිලකෙ මාමා ඇවිත් මාව ඔසව ගන්නවා මට යන්තමට මතකයි. ඒ මාමා මාව ඔසවගෙන ඉස්පිරිතාලෙට දුවලා තියෙනවා.අද ඒ මාමා නැත්නම් මාත් ජීවතුන් අතර නෑ. මේ සියල්ල මට තවමත් මතකයි. අතිගරු ජනාධිපතිතුමා යුද්ධය නිමා කළ දවසෙ අපේ ගමම කිරිබත් කෑවා. මේ ජනාධිපතිතුමා කලින් පත් උනානම් කියලා මට හිතුණා. ඒ මොකද ‍එහෙමනම් මගේ අම්ම තාත්තා නංගි මල්ලි එක්ක මටත් ජීවත් වෙන්න තිබුණා.මල්කාන්තිගේ කතාව ඇසීමෙන් පසු මගේ නොතිත් බලාපොරොත්තුව වූයේ කටු තිලකෙ මාමා හමුවීමය. ඔහු දැන් සිටින්නේ ආරියසිරි ගමේ විසිදෙක කොටසේය. ගොවිතැනින් හා බඩඉරිඟු වගාවෙන් ජීවනෝපාය සකසා ගන්නා හෙතෙම මේ සිද්ධියෙන් පසු ගම රැකීම පිළිබඳ විශාල මෙහෙයක් කළ අයෙකි. ප්‍රභාකරන් මරා යුද්ධය අවසන් කිරීම දක්වාම පොලිස් බුද්ධි අංශවල ප්‍රධාන ක්‍රියාකාරිකයෙක් ලෙස හෙතෙම සේවය කළ බව ගැමියෝ අපට කියති.“මගේ නම විජේකෝන් මුදියන්සෙලාගේ තිලකරත්න. අපි ගොවිතැන් කරලා ජීවත්වන මිනිස්සු. මං ඉස්සර පදිංචි වෙලා හිටියෙත් ගුණපාලලගෙ ගේ පිටිපස්සෙ ඉඩම් කෑල්ලක. එදා මේ ත්‍රස්තවාදීන් ගමට ඇවිත් තිබෙන්නේ සවස තුනට විතර.අසූවක විතර කණ්ඩායමක් අවි ආයුධ අරන් කැලෑ කුට්ටිවල හැංගිලා ඉඳල තියෙනවා. ඇඳිරි වැටීගෙන එනකොට මේ අය ගමට ඇවිත්. බුද්ධි අංශ තොරතුරු අනුව මේවා පසුවයි දැනගත්තේ. මාත් මගේ යාළුවෙක් වන ජයතිලකත් මරළතෝනි සද්දෙට ගුණපාලලගෙ ගේ පැත්ත බැලුවා.අපිට ඉස්සරහට එන්න විදිහක් නෑ. ගමේ අයට පැනලා යන්න කියන්න විතරයි අපිට පුළුවන්කම තිබුණේ. අපි දුවලා ගිහින් අපේ දරුමල්ලෝ කැලේ ගස් ගල් අතර හංගලා ආයෙත් ආවා කරන්න පුළුවන් දෙයක් තියේදැයි බලන්න. ඒත් ඒ තිරිසන්නු ඒ වන විටත් ‍ගමේ ගෙවල් කිහිපයකටම පැනලා ගිනි දාලා තිබුණා. උදේ හිරු එළිය වැටෙනකොටම මං ආවා ගුණපාල‍ලගෙ ගේ පැත්තට.මිනී පිච්චිලා මහ පුළුටු ගඳ. ගුණපාලලගෙ ගේ ඉස්සරහා පියදාස කියල කෙනෙක් ජොනී බට්ටෙකුට අහුවෙලා කකුල කැඩිලා තිබුණා. ඒ පාරෙම ටිකක් ඉස්සරහින් තවත් අහිංසක ගැමියන් හතරදෙනෙක් මරලා තිබුණා. ඒ අය සේරම තමන්ගෙ කුඹුරු රකින්න යන අය.මං මිනී බල බලා යනකොට ගුණපාලගෙ මිනිය ළඟ වැටිල හිටපු පුංචි කෙල්ල මල්කාන්ති මගේ කරේ එල්ලුණා. ඇගේ හිසේ නළල් පටයේ ඉඳන් පසුපසට තොප්පියක් වගේ මස්වැදැල්ලක් එල්ලුණා. ඇඟ හැම තැනම කඩු පහරින් කැපිලා තිබුණා.මං ඒ පොඩි කෙල්ල ඔසවාගෙන ජයතිලකට කිව්වා බයිසිකලය පදින්න කියලා. ඒ විදියට ජීවිතය ඉල්ලා හඬන ඒ දරුවත් අරන් අපි ඇතිමලේ රෝහලට ආවා. පුරා පැය දහයක් දොළහක් ලේ වගුරුවමින් මිනී අතර සිටි ඒ දරුවා අපෙන් බොන්ඩ වතුර ටිකක් ඉල්ලුවා.දොස්තර මහත්තයා සේලයින් දෙනකම් අපි ‍මුකුත් කළේ නෑ. දොස්තර මහත්තයා දරුවා බැන්ඩේජ් කරලා සියලු ප්‍රතිකාර කළේ දරුවා ඔසවාගෙන සිටියදීමයි.දරුවාගේ ස්ත්‍රී පුරුෂ භාවය සොයාගන්නට බැරි තරම් ඒ උණුහුමට ඇඳ සිටි රෙදි පවා උණුවෙලා ඇඟට හිරවී තිබුණා. මේවා එකින් එක කපා ඉවත් කර නොපමාව බදුල්ල රෝහලට ගෙන යන්න කටයුතු කළා.“පැටි සුද්දා ගුණපාලගේ ගෙදර ගිනි තැබීමේදී බේරුණු එකම පුද්ගලයාය. එදා මල්කාන්තිලාගේ ගෙදරට ඔහු ගොඩ වැදුණේ තම බිරිය හා තුන්වියැති තම දූ සිඟිත්තත් සමඟය.3ඒ යාළුවාගේ ගෙදරින් රාත්‍රී අවුරුදු බත කන්නය. ඒ වන විට සුද්දාගේ බිරිය පස් මස් වියැති ගැබිනියක්ව සිටියාය. අපි ඔහු සොයා ඇතිමලේ විසිදෙකේ කොළණිය පීරමු.“ගුණපාල අයියල අපේ හොඳ මිතුරන්. එදා මාත් බිරියත් හවස හයට විතර අපේ දරුවත් කැටුව ඒ ගෙදරට ගොඩවුණා. පොඩි ළමයින්ට වෙලාවක් නෑනෙ. ඒ අය කෝම්පිට්ටු සෙල්ලමේ යෙදුණා. හිටිගමන් කළුවරේ ආයුධ අතට ගත් දෙන්නෙක් ගෙදෙට්ට ආවා.ගේ ඇතුළෙ ඉන්න සියලුම පිරිමි එළියට එන්න ඔවුන් අණ දුන්නා. ගුණපාල එළියට ආවෙ අප අහිංසක මිනිස්සු කියාගෙන. මාත් ගුණපාලත් එළියට ආපු ගමන් අපට පිටපැත්ත හැරිලා අත්දෙක බිත්තියට තියාගෙන හිටගන්න කිව්වා. ඇස් වහගන්න කිව්වත් මං හොරෙන් මගේ පිටිපස්සෙ එකා දිහා බැලුවා.ඔවුන් අපි මරන්න කඩු ඔසවනවා පෙනුණා. මං එකෙකුගේ යටි බඩට දරුණු පා පහරක් එල්ල කරලා ඉබාගාතෙ දිව්වා. ගුණපාලට කඩු පාරවල් ගහනවා මං දැක්කා. මං දුවන ගමන් ගමේ අනිත් අයට ඇහෙන්න ඔන්න කොටි ඇවිල්ලා කියමින් දිව්වේ.ඒ නිසා ගමේ මිනිස්සු හිස් ලූ ලූ අත පලාගියා. නැත්නම් ජීවිත විනාශය මීට වඩා බරපතළයි. මට දුක මගේ බිරියත් උන් කැති ගාලා මැරුවා. දරුවා මරලා තිබුණේ උළුවස්සෙ ගහලා. ජනාධිපතිතුමා අපිව බේරගත්තා. ඒත් තවමත් මේ ගම්මානය අතහැරලා ගිය මිනිස්සු ආවෙ නෑ. මුළු යායටම වතුර දුන්නු ඒ නළ ළිඳත් අදත් ජරාවාසව තිබෙනවා.“මේ ප්‍රහාරයෙන් යන්තම් ජීවිතය ගලවාගත් සුදුබණ්ඩා මහතා මට හදිසියේ හමුවිය.පාළුවට ගිය 22 කොළණියනදීකාගේ නිවෙස පිහිටි ස්ථානයනදීකාගේ මරා දැමූ  පවුලේ ඇත්තෝ“මමත් හිටියේ ඒ වෙලාවෙ ගුණපාලලගෙ ගෙදරට උඩහින් තියෙන පුංචි බණ්ඩ‍ලගෙ ගෙදර. මේ ළතෝනි සද්දෙත් එක්ක පුංචි බණ්ඩලගෙ ගෙදර කට්ටිය පාරට බැස්සා.ඒ පස්දෙනාම වෙඩි තියලා මැරුවෙ. මිනිස්සු කැති ගාන්න වෙනම පිරිසකුත් වෙඩි තබන්න වෙනම බළකායකුත් උන්ට හිටියා. මාත් ම‍ෙග දරු පැටවු තුන්දෙනත් බිරියත් ඒ ගේ පිටිපස්සේ තිබුණු උගස්වත්තේ රැය පහන්වන තුරු හැංගිලා හිටියා.මගේ දරු පැටව් ගිනි දාල තියෙන ගෙවල් දිහා බාලාගෙන බිරන්තට්ටු වෙලා මුවපොව්වන් වගේ ගැහෙමින් හිටියා. ආරක්ෂාව නැති නිසා අපි ඒ පැත්ත දාල කළුඔබ්බෙ සිට සියඹලාණ්ඩුවට යන පාරේ තැනකට ගියා.අපි එහෙම ගියේ 1994 දිත් කොටි අවට ගම්මානවලට ගහපු නිසයි. කොටියාගල හේන් යායෙදි නිරායුධ ගැමියන් විසි එකක් මැරුවා. ඒ නිසා මං දරු පැටව් අරන් කොළණියෙන් ඔබ්බට ගියා.“ගුණපාලගේ ගේ ඉදිරිපිට දි ජොනී බට්ටෙකු පෑගීමෙන් පාදයක් අහිමි වූ හා එක් අතක ඇඟිල්ලක් අහිමි වූ බට්ටා පියදාස මේ ගමේ කීර්තිමත් චරිතයකි. ඔහු වඩාත් ප්‍රසිද්ධ වන්නේ හිත හයිය මිනිසෙකු හැටියටය. බට්ටා පියදාස මට සම්මුඛ විය.“මහත්තයෝ මට දැන් අවුරුදු 60යි. මං වැඩ කළේ සමූපකාර මැනේජර් කෙනෙක් හැටියට. මට පාදයක් නැහැයි කියල මං දුර්වල වුණේ නැහැ. අදත් මම ගොයම් යායක් අස්වද්දන මිනිහෙක්.මේ ප්‍රහාරය එල්ල කළේ කිසිම කරුණාවක් නැති අද රජයේ වරප්‍රසාද විඳින හිටපු එල්ටීටීඊ නායකයෙක්. එදා රෑ එස්.ටී.එෆ් කට්ටියත් එක්ක මාත් ගියා විසිදෙකේ කොළණියට.ගුණපාලලගෙ ගේ ඉස්සරහා මට ජොනී බට්ටා පෑගු‍ෙණ්. උන් පාරෙන් එන ගමන් ජොනී බට්ටෝ දමමින් ඒවා කොළ අතුවලින් වහමින් ඇවිත් තියෙන්නේ පෑගෙන ගැමියන්ගේ කකුල් කැඩෙන්න.අර දැරිවි බේරිච්ච එක පුදුමයි. STF ගේ වටේ කැරකුණත් ඒ ළමයා කෙඳිරිල්ලක්වත් නඟල නෑ. ඒ ළමයා වටේත් ජොනී බට්ටෝ වළලා තිබිලා තියෙනවා.බලන්න මුන් මොන තරම් සාහසිකද? ඒ මිනී බලන්න එන අය මැරෙන්නයි. අවුරුදු විසිතුනක් වුණා තවම ඒ කොළණිය මිනිසුන් නැති ප්‍රදේශයක්.ජීවිතය පුදුමාකාරය. එක් සිදුවීමක මතකය මොහොතක් අප තුළ නිදන්ගත වී තවත් මොහොතකින් නිරුද්ධ ‍ෙවයි. එහෙත් නදීකලාටත් පැටි සුද්දලාටත් ඒ අඳුරු මතකය තම හදවතට කිඳා බැසූ ඊයම් බරු මෙන් රිදුම් දෙවන්නකි.ලෝකය පුරා දෙමළ අන්තවාදීහු තමන් කළ සාපරාධී අපරාධ අමතක කැර ඔවුනට විපත් සිදුවී යැයි හඬ ගා කියති. ජිනීවා නමින් අප හමුවේ ඇත්තේ එවන් අභියෝගයකි. එහෙත් අපේ ‍ගමවල එදා සිට දෙමළ ත්‍රස්තවාදයෙන් බැට කෑ සිංහල ජනතාවට කාගේ පිහිටද?මේ සියල්ල අතරින් තම නෑ සියන් සියල්ල අහිමි වූ නදීකාගේ හඬ මට නැවත් ඇසෙයි.“මහත්තයෝ මගේ කථාව ලිව්වට මදි. මේ ගම්වල ඒ යුද්ධය නිසා දෙපා අහිමි වූ අංගවිකල වූ මිනිස්සු බොහොමයක් ඉන්නවා. තම ඉඩම කඩම නැතිවූ ගම්බිම් අහිමි වූ කොච්චර මිනිස්සු ඉන්නවද?මේ ගම්වල පුංචි දරුවෝ පාසල් යන්නේ කිලෝමීටර් පහක් හයක් පයින් ඇවිදලා. ලෙඩෙක් ඉස්පිරිතාලෙට ගෙනියන්න ක්‍රමයක් නැහැ.මේ මිනිස්සුන්ට සියලු දේ අහිමිද? මේ ළඟදී ඉඳන් මගේ පිටකොන්ද දිගේ ඔළුකට්ට මැදින් මහා වේදනාවක් එනවා. එදා මට ගහපු කැති පහරවල් අද අනියම් විදිහට මට වේදනා දෙනවාද දන්නේ නෑ. වෛද්‍ය පරීක්ෂණයකට යොමු කර ප්‍රතිකාරයක් ලබාගන්න කවුරුන් හරි උදව්වක් කළොත් මට ඒ වේදනාවෙන් මිදෙන්න පුළුවන් වේවි.උපාලි සමරසිංහඡායා - දුෂ්මන්ත මායාදුන්න කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=af14041315</link>
    <topic>සිංහල අලුත් අවුරුදු පලාපල</topic>
    <author/>
    <content>ප්‍රවීණ ජ්‍යොතිෂවේදී සුමනදාස අබේගුණවර්ධනකෘෂිකාර්මික ක්ෂේත්‍රයේ පිබිදීමක්ශ්‍රීමත් ශාලිවාහන ශක නෘප වර්ෂ ප්‍රමාණයෙන් විෂ්ණු විංශතියට අයත් ශිව යුග පංඤචාබ්දයෙහි තෙවන ඉඩාවත්සර භේදනාමධාරී චන්ද්‍ර දේවතාධිපති “ජය” නම් සංවත්සරය වනාහි මේෂ රවි 01 භාග බක් මස පුර තුදුස්වක නම් තිථිය ලත් සඳු දින මධ්‍යම උදයාදී පැය 03 විනාඩි 37 තත්පර 30 ට නොහොත් ශුද්ධ සූර්යාදයාදී පැය 03 මිනිත්තු 55 තත්පර 00 ට හෙවත් ක්‍රි. ව. 2014 ක්වූ අප්‍රේල් මස 14 වෙනි සඳු දින ලංකා සම්මත ඔරලෝසු වේලාවෙන් පූර්ව භාග 07.37 ට අංශක 24 කලා 29 ක් ගත කුජ හිමි මේෂ ලග්නය ද - සඳු හිමි කටක රාශියාදීයද - ගුරු හිමි ධනු දෙර්‍කණාංශකය ද බුධ හිමි කන්‍යා සප්තාංශකය ද - කුජ හිමි වෘෂ්චික නවාංශකය ද - ශනි හිමි මකර ද්වාදසාංශකය ද - බුධ හිමි මිථුන ත්‍රිංශාංශකය ද - යන මෙකී සප්ත වර්ගය ද ශනි හිමි තත්කාල හෝරාවේ - සඳු හිමි පංචම කාල හෝරාව ද - සඳු හිමි හත නැකතේ අංශක 05 කලා 08 ගත දෙවන පාදය ද - ව්‍යාඝාත යෝගය ද - වණිජ කරණය ද - “වජ්‍රක” නම් මහා යෝගය ද සම්භව සූර්යා මීන රාශියෙන් මේෂ රාශියට සංක්‍රමණය වීමෙන් නව වසර උදා වන්නේය.මෙදිනෙන් ආරම්භ වන නව සූර්ය වර්ෂය තුළ දී චන්ද්‍ර ග්‍රහණ දෙකක් හා සූර්ය ග්‍රහණ දෙකක් සිදු වේ. තව ද මන්දගාමී ග්‍රහ මාරු තුනක් සිදු වනු ඇත. ඒ අතරින් ග්‍රහ ලොවේ ශුභදායකම ග්‍රහයා හෙවත් සුරගුරු නොහොත් බ්‍රහස්පති මිථුන රාශියේ සිට තම උච්ච භවන වන කටක රාශියට සංක්‍රමණය වීම ජුනි මස 19 වන දා පූර්ව භාග 08.46 ට සිදු වේ. ජූලි මස 13 වන දා රාත්‍රී 10.00 ට රාහු තුලා රාශියෙන් කන්‍යා රාශියට සංක්‍රමණය වේ. ඉන් පසු නොවැම්බර් 02 වන දින වර්ෂ 02 මාස 02 දින 28 ක් තුළ උච්ච බල සහිතව තුලා රාශියේ සිටි ශනි වෘෂ්චික රාශියට එදින රාත්‍රී 09.05 ට සංක්‍රමණය වීම සිදු වේ.ඡන්මියාට දැනුම ලබා දෙන කලාකාමී බුධ නව අලුත් අවුරුදු උදාවත් සමඟ නීචත්වයට පත් වුවද එහි අශුභදායක තත්ත්වය මඳක් පවතිනුයේ මේෂ - කටක - මකර ලග්න කරුවන්ට පමණි. වෘෂභ - මිථුන - සිංහ - කන්‍යා - තුලා - වෘශ්චික - ධනු - කුම්භ - මීන යන ලග්න කරුවන්ට බුධගේ නීචත්වය නීච භංග රාජයෝගයක් බවට පත්වන බැවින් ඔවුන්ට ශුභ දායකයි. ඉහත ග්‍රහ මාරු සහ තත්කාල ග්‍රහ චාරයන්ට අනුව සිරි ලක් මෑණියන්ගේ දූ පුතුන්ට අත්දකින්නට සහ අත් විඳින්නට සිදු වන පලාපල ලුහුඬින් මෙලෙසින් වනු ඇත.තේජෝ බල පරාක්‍රමයෙන් යුක්ත සූර්යා දිව්‍යරාජෝත්තමයාණන් වහන්සේ තේජෝ බලයෙන් යුක්ත තම උච්ච භවනට සංක්‍රමණය වන විට තත්කාලීනව උදා වන ලග්නය ද මේෂ රාශියම වන බැවින් ලක් දූ පුතුන් තම ආත්ම අභිමානයෙන් යුක්තව දියුණුවේ හිනිපෙත්තට ළඟා වන බව මෙම ග්‍රහ බලය මැනවින් පසක් කරවයි. වසර 15 කට ආසන්න කාලයක සිට කම්කරු ජනතාවගේ ඉටු දෙවියන් හෙවත් සෙනසුරු ග්‍රහයා ආරෝහණ ගමනේ යෙදෙමින් ඔබ දියුණුවේ හිනිපෙත්තටම ඔසවා තබා නිහතමානීව නොවැම්බර් 02 වන දින උච්චත්වයෙන් මිදී යන්නේ - සුරගුරු උච්චත්වයේ තබා ඔබට දැනුම් සයුරේ පරතෙරටම යාමට අවශ්‍ය පසුබිම ද සකස් කරමිනුයි.රාහුගේ මාරුවෙන් විදෙස් කුමන්ත්‍රණවලට හා සතුරු බලවේගයන්ට නොබියව මුහුණ දීමට අවශ්‍ය ශක්තිය හා ධෛර්ය හිමි වන බව පෙන්නුම් කරන අතර ගුරුගේ උච්චත්වයෙන් ධනයෙන් උසස් වන බව ද අධ්‍යාපන ‍ක්ෂේත්‍රයේ ඉහළ පිබිදීමක් දක්නට ලැබෙන බව ද වාසනාවන්ත දූ පුතුන් බිහි වන බව ද පෙන්නුම් කරන අතර ශනිගේ ප්‍රගමනයෙන් බාධක බිඳ ගෙන ලබා ගත් ජයග්‍රහණ බුක්ති විඳීමට අවශ්‍ය සාමකාමී පසුබිම ගොඩ නැ‍ඟෙන බව ද තවදුරටත් පිළිබිඹු කරයි.සෙසු ග්‍රහ පිහිටීම් දෙස ද උසස් ජ්‍යොතිෂ සිද්ධාන්තවලට අනුව අවධානය යොමු කිරීමේ දී නිගමනය වන්නේ කෘෂිකර්මාන්ත ක්ෂේත්‍රයේ ඉහළ පිබිදීමක් දක්නට ලැබෙන බවයි. නුසුදුස්සන් තනතුරුවලින් ඉවතට යොමු වන බවත් - සුදුස්සන්ට සුදුසු තනතුරු හිමි වන බවත්ය.තව ද මෙම ග්‍රහ බලය පිළිබඳ අවධානය යොමු කිරීමේදී පිළිබිඹු වන්නේ අන්‍යෝන්‍ය විශ්වාසය ගිලිහී යාම හේතුවෙන් ගෘහස්ථ ප්‍රචණ්ඩත්වය ඉහළ යන බවයි. එතුළින් බොහෝ පවුල් ජීවිත වියැකී යන්නට ද හේතු විය හැකි බැවින් ගෘහ ජීවිත ගත කරන ඔබ ඥානාන්විත විය යුතු බව අවධාරණය කරවයි. උගත් යැයි සැලකෙන පිරිසකගේ අත්තනෝමතික ක්‍රියා හේතුවෙන් ජන ජිවිතවල වියවුල් ඇති විය හැකි බැවින් එවැනි ක්‍රියා පිළිබඳව ඔබ අවධානයෙන් පසු විය යුතුය.දරුණු උණ රෝග හා වසංගත රෝග පැතිරී යාමට හේතු කාරක ඇති විය හැක. ගින්නෙන් විශාල වශයෙන් අනතුරු සිදු විය හැකිය. කාලගුණික විපර්යාසයන් හේතුවෙන් ජනතාවට වරින් වර බලවත් පීඩාවට ලක්වන්නට ද සිදු විය හැකිය.ක්ෂණික කෝපය නිසා මහත් ගැටුම් හා කලකෝලාහල හට ගන්නා අතර එම හේතුවෙන් පොලීසි හා උසාවිවල ද රැදෙන්නට සිදු වන්න පුළුවන්. නොසැලකිලිමත් කමින් රිය පැදවීම් හේතුවෙන් මාර්ග අනතුරු බහුල වන අතර එතුළින් ජිවිත හානි ද සිදු වන්නේය. ස්වාභාවික ආහාර රටාවෙන් ඈත් වීම හේතුවෙන් ලෙඩ රෝග - පෝෂණ ඌණතා - ආහාර විෂ වීම් ආදියෙන් හට ගන්නා රෝගාබාධ හේතුවෙන් රෝහල් ගත වන පිරිසේ වැඩි වීමක් පෙන්නුම් කරයි.මේෂ ලග්නයෙන් උපන් ඔබේ කේන්ද්‍රයේ ලග්නාධිපති කුජ / සඳු සමඟින් රෝග ස්ථානයේත් ආත්ම කාරක රවි කේතු සමඟ ලග්න භාවයේත් දුකට අධිපති ශනි උච්ච බල සහිතව රාහු සමඟ හත් වැන්නේත් ගුරු වික්‍රම ස්ථානයේත් නීච බුධ වැය ස්ථානයේත් සිකුරු අය ස්ථානයේත් ගෝචර වෙමින් පවතින මොහොතක වික්‍රම සහ කලත්‍ර පරිවර්තන යෝග දෙකක් ද උදාකරමිනුයි මෙම නව වසර ඔබට උදාවන්නේ.නිරෝගිමත්ව ආත්ම අභිමානයෙන් යුක්තව ආරම්භ කිරීමට හැකි වන නව සූර්ය වර්ෂය ඔබට ඉතා යහපත් වනු ඇත. යුග දිවියේ සුළු සුළු මත ගැටුම් ඇති විය හැකි මුත් ජූලි 13 වන දිනෙන් පසු එය මඟ හැරී යනු ඇත. නව සබඳතා ඇති කර ගැනීමට අපේක්ෂාවෙන් සිටින අයට උසස් අයගේ ඇසුර හිමි වනු ඇත. නව නිවසක් ඉදිකිරීමට අපේක්ෂාවෙන් පසුවන අයට ඊට අවශ්‍ය පසුබිම සැකසෙනු ඇත. නව දේපොළක් මිලදී ගැනීමට ද භාග්‍ය හිමි වනු ඇත. මේ වසරේ ඔබේ ආදායම් තත්ත්වයේ ඉහළ වර්ධනයක් පෙන්නුම් කරයි. රැකියා අපේක්ෂිතයන්ගේ පැතුම් ඉටුවන අතර නව ව්‍යාපාර කටයුතු ආරම්භ කිරීමට ද යහපත් වනු ඇත. හවුල් ව්‍යාපාර ආදී කටයුතුවල නිරතව සිටින ඔබේ ආදායම් තත්ත්වය ද ඉහළ යනු ඇත.ශුභ දවස් : ඉරිදා, අඟහරුවාදා, සෙනසුරාදාශුභ වර්ණ : රතු සහ නිල් ජය අංක : 1, 2, 4, 5, 7, 9ශුභ මැණික් : රතු කොරල්, රතු මැණික්වෘෂභ ලග්නයෙන් උපන් ඔබේ කේන්ද්‍රයේ ලග්නාධිපති කර්ම ස්ථානයේත් - යෝග කාරක ශනි උච්ච බල සහිතව රාහු සමඟින් හය වැන්නේත් කුජ / සඳු සමඟින් 05 වැන්නේත් ධන කාරක ගුරු ධන ස්ථානයේත් ආත්මකාරක රවි / කේතු සමඟ වැය ස්ථානයේත් ධන කාරක බුධ නීච භංග රාජයෝග බලයෙන් අය ස්ථානයේත් ගෝචරය වෙමින් පවතින මොහොතක “ධන සහ රිපු” පරිවර්තන යෝග දෙකක් ද උදා කරමින් මෙම නව වසර ඔබට උදා වන්නේය. ස්ථිර දේපළ හා ධන සම්පත් අතින් ඉතා යහපත් ග්‍රහ පිහිටීමක් සහිතව උදාවන නව සූර්යය වර්ෂය ඔබට ඉතා යහපත් වනු ඇත. යුග දිවි ගත කරන අයට විශ්වාසයෙන් යුක්තව සතුටින් කල්ගත කිරීමේ අවස්ථාව උදා වනු ඇත. විවාහ අපේක්ෂාවෙන් පසුවන අයට ද නව සබඳතා ගොඩනඟා ගැනීමට අවස්ථාව උදා වනු ඇත. ලොතරැයි ජයග්‍රහණ මෙන්ම හදිසි ධන ලාභ වලට උරුමකම් කීමට ද අවස්ථාව උදා වනු ඇත. වසර ආරම්භයේදීම ලග්නාධිපති සිකුරු රැකියා ස්ථානයේ ගමන් කරන බැවින් රැකියා අපේක්ෂිත ඔබගේ පැතුම මල් ඵල ගැන්වෙනු ඇත.ශුභ දවස් : බදාදා, සිකුරාදා, ඉරිදාශුභ වර්ණ : සුදු, ක්‍රීම්, අයිවරි ජය අංකය : 06ශුභ මැණික් : දියමන්ති, සුදු මැණික්මිථුන ලග්නයෙන් උපන් ඔබේ කේන්ද්‍රයේ ලග්නාධිපති බුධ නීච භංගරාජ යෝග බලයෙන් 10 වැන්නේත් ආත්ම කාරක රවි / කේතු සමඟින් අය ස්ථානයේත් සඳු / කුජ සමඟින් බන්දු ස්ථානයේත් ශනි / රාහු සමඟ 05 වැන්නේත් සිකුරු භාග්‍ය ස්ථානයේත් ගුරු ලග්න භාවයේම ගෝචරය වෙමින් පවතින මොහොතක ලග්න සහ පුත්‍ර පරිවර්තන යෝග දෙකක් ද උදාවෙමින් මෙම නව වසර ඔබට උදා වන්නේය.දේපොළ සම්බන්ධව පැවැති ගැටලුවක් තමාට වාසි සහගත ලෙස නිරාකරණය කර ගැනීමට සුදුසු අවස්ථාවක් උදා වනු ඇත. මවු පාර්ශ්වයෙන් දායාද හිමි වනු ඇත. බාධාවකින් තොරව යුග දිවි ගත කිරිමට ද අවකාශ හිමි වන අතර නව සබඳතා ගොඩ නඟා ගැනීමට අපේක්ෂිත අයට උසස් අයගේ ඇසුර හිමි වනු ඇත. රැකියාවල නිරතව සිටින මිථුන ලග්න හිමි ඔබ මඳක් සැලකිලිමත්ව කටයුතු කළ යුතුයි. විශේෂයෙන් වචන කථා කිරීමේදී සිදු වන දුර්වලතා හේතුවෙන් තම රැකියා ස්ථානයේ තමාට විරුද්ධව බලවේග ගොඩ නැඟිය හැකිය. ජුනි 19 වන දිනෙන් පසු තත්ත්වය යහපත් වනු ඇත. රැකියා අපේක්ෂිත අයගේ සිතුම් පැතුම් ඉටු වීම ඉහත කාලයෙන් පසුව විය හැකිය. ආදායම් තත්ත්වයේ ද වර්ධනයක් දක්නට ලැබෙනුයේ එදිනෙන් පසුවයි.ශුභ දවස් : බදාදා, බ්‍රහස්පතින්දා, සිකුරාදාශුභ වර්ණ : කොළ, කහ ජය අංක : 3, 5ශුභ මැණික : පච්චකටක ලග්නයෙන් උපන් ඔබේ කේන්ද්‍රයේ ලග්නාධිපති සඳු / කුජ සමඟින් වික්‍රම ස්ථානයේත් ආත්ම කාරක රවි / කේතු සමඟින් කර්ම ස්ථානයේත් ශනි / රාහු සමඟින් සිව්වැන්නේත් සිකුරු 08 වැනි භාවයේත් නීච බුධ භාග්‍ය ස්ථානයේත් ගුරු වැය ස්ථානයේත් ගෝචරය වෙමින් පවතින මොහොතක බන්දු සහ ධර්ම පරිවර්තන යෝග දෙකක් උදා කරමින් මෙම නව වසර ඔබට උදා වන්නේය.ජුනි 19 වන දිනෙන් පසුව උදා වන කාලය ඔබට ඉතා යහපත් වනු ඇත. තමාගේ වටිනාකම අන් අයට දැනෙන්නට පටන් ගනු ඇත. සහෝදර සහෝදරියන් සමඟ ද සමගියෙන් කටයුතු කිරීමට ලැබෙන අතර ඔවුන්ගෙන් වාසි සහගත තත්ත්වයන් ද හිමි වේ. යුග දිවිය ප්‍රසන්න අයුරින් ගත කිරීමට හැකියාව ලැබෙන අතර විවාහ අපේක්ෂිත සැමට නිවැසියන්ගේ උනන්දුව මත බලවත් අයගෙන් යෝජනා පැමිනෙනු ඇත. නව රැකියා අපේක්ෂිතයන්ට සහ උසස් වීම් බලාපොරොත්තුව සිටින අයට තම අපේක්ෂා මුදුන් පත් කර ගැනීමට මෙම වර්ෂයේදී භාග්‍ය හිමි වනු ඇත. දේපොළ සම්බන්ධ ගනුදෙනු වලින් තම ආර්ථික තත්ත්වය වර්ධනය කර ගැනීමට හැකියාව ලැබෙනු ඇත. රැකියා මාරු වීම් හෝ විශ්‍රාම ගැනීමට අපේක්ෂාවෙන් සිටින අයට සිතැඟි පරිදි තම කටයුතු නිරාකරණය කර ගැනීමට භාග්‍යය උදා වනු ඇත. විදේශ රැකියා අපේක්ෂිත අයගේ පැතුම් ද මල්ඵල ගැනෙනු ඇත.ශුභ දවස් : ඉරිදා, සඳුදා, අඟහරුවාදා, බ්‍රහස්පතින්දා, සිකුරාදාශුභ වර්ණ : සුදු, ක්‍රීම් ජය අංක : 2, 7, 9ශුභ මැණික : මුතුසිංහ ලග්නයෙන් උපන් ඔබේ කේන්ද්‍රයේ ලග්නාධිපති රවි උච්ච බල සහිතව කේතු සමඟින් භාග්‍ය ස්ථානයේත් සඳු / කුජ සමඟින් ධන ස්ථානයේත් ගුරු අය ස්ථානයේත් ශනි / රාහු සමඟින් වික්‍රම ස්ථානයේත් කලාකාමී සිකුරු විවාහක ස්ථානයේත් බුධ නීච භංග රාජයෝග බලයෙන් අට වැන්නේත් ගෝචරය වෙමින් පවතින මොහොතක වික්‍රම සහ මාතෘ පරිවර්තන යෝගය ද උදා කරමින් මෙම නව වසර ඔබට උදා වන්නේය.ප්‍රසන්න භාවයකින් යුක්තව යුග දිවිය ගත කිරීමට අවශ්‍ය ග්‍රහ පිහිටිමක් සහිතව ඔබට නව සූර්ය වර්ෂය උදා වන්නේ අන්‍යෝන්‍ය විශ්වාසයෙන් යුක්තව කටයුතු කිරීමෙන් සාර්ථක ගෘහ පැවැත්මක් ගොඩ නඟා ගැනීමට භාග්‍ය හිමි වනු ඇත.නව සබඳතා ගොඩ නඟා ගැනීමට අපේක්ෂිත අයට ද තම සිතැඟි පරිදි සුදුසු සහකරුවන් සහකාරියන් මුණ ගැසෙනු ඇත. තම සහෝදරයන් පිළිබඳව ඉතා සැලකිලිමත්ව කටයුතු කළ යුතු අතර ඔවුන් වෙනුවෙන් යම් කැප කිරීමක් සිදු කිරිමට ද අවස්ථාව උදා වේ.තමාගේ වචන වලට අන් අයගේ සිත් රිදුම් ඇති විය හැකි බැවින් දෙවරක් සිතා බලා වචන ප්‍රකාශ කිරීම යහපත්ය. විදේශයන්හි උසස් රැකියා බලාපොරොත්තු වන සිංහ ලග්න හිමි ඔබට තම බලාපොරොත්තු ඉෂ්ට සිද්ධ කර ගැනීමට භාග්‍ය හිමි වනු ඇත. රැකී රක්ෂා වල නිරතව සිටින අය තම රැකියා අභිමානය පිළිබඳව සැලකිලිමත්ව කටයුතු කිරීම යහපත් වනු ඇත. .තරග විභාග ආදි කටයුතුවලින් සිංහ ලග්න හිමි ඔබට ජයග්‍රහණ හිමි වන අතර ප්‍රාථමික අධ්‍යාපනයේ නියැළී සිටින දූ පුතුන්ට මානසික උද්යෝගයකින් යුක්තව තම අධ්‍යාපන කටයුතු කර ගැනීමට මෙම වර්ෂයේදී හැකියාව ලැබෙනු ඇත. වෘත්තීය අධ්‍යාපන ක්ෂේත්‍ර මෙන්ම ජ්‍යොතිෂ විද්‍යා කෙරෙහි ද තම සිත යොමු වන බවක් පෙන්වයි. ශුභ දවස් : ඉරිදා, අඟහරුවාදා, බදාදා, සිකුරාදාශුභ වර්ණය : රතු ජය අංක : 1, 4ශුභ මැණික : පත්මරාගකන්‍යා ලග්නයෙන් උපන් ඔබේ කේන්ද්‍රයේ ලග්නාධිපති බුධ නීච භංග රාජයෝග බලයෙන් හත්වැන්නේත් ලග්න භාවයේ සඳු / කුජ සමඟින් ගත කරන අතර ධන ස්ථානයේ රාහු / ශනි සමඟින් ද සිකුරු රෝග ස්ථානයේත් ගුරු රැකියා ස්ථානයේත් ගෝචරය වෙමින් පවතින මොහොතක ධන සහ කලත්‍ර පරිවර්තන යෝග දෙකක් ද උදා වෙමින් මෙම නව වසර ඔබට උදා වන්නේය.තමාට වැරදුණ තැන් පිළිබඳව අවධානය යොමු කිරිමට අවස්ථාවක් හිමි වන අතර එම අවස්ථාවෙන් ප්‍රයෝජන ගෙන එය නිවැරැදි කර ගැනීමෙන් තම අභිවෘද්ධිය සලසා ගත හැකිය. නව සබඳතා ගොඩ නඟා ගැනීමට අපේක්ෂිත සැමට වසර මැද භාගයෙන් පසුව ඒ සඳහා උත්සාහවත් වීම වඩා යහපත් වනු ඇත. තමා බලාපොරොත්තු වූවාටත් වඩා උසස් රැකියාවක් - රැකියා අපේක්ෂිත කන්‍යා ලග්න හිමියන්ට ලැබෙනු ඇත. තම ධන තත්ත්වයේ ඉහළ වර්ධනයක් ජුනි 19 වන දිනෙන් පසුව ලැබෙනු ඇත. රැකියා උසස් වීම් හිමි වන අතර තම දක්ෂතා ඇගැයීමට ලක්වීමක් ද මෙම වසරේදී සිදු වනු ඇත. විදේශ වෙළෙඳපොළ හා ගනුදෙනු කිරීමෙන් ද සුළු හා මධ්‍ය පරිමාණ ව්‍යාපාරික කටයුතුවල නිරත වීමෙන් ද තම ආදායම් තත්ත්වය ප්‍රවර්ධනය කර ගැනීමට හැකියාව ලැබෙනු ඇත.ශුභ දවස් : බදාදා, බ්‍රහස්පතින්දා, සිකුරාදාශුභ වර්ණය : කොළ ජය අංක : 2, 3, 5, 7ශුභ මැණික් : පච්ච, ගෝමේදතුලා ලග්නයෙන් උපන් ඔබේ කේන්ද්‍රයේ ලග්නාධිපති සිකුරු පුත්‍ර ස්ථානයේත් ලග්න භාවයේ උච්ච බල සහිතව යෝග කාරක ශනි / රාහු සමඟින් ද සඳු / කුජ සමඟින් වැය ස්ථානයේත් ආත්ම කාරක රවි / කේතු සමඟින් 07 වැන්නේත් බුධ නීච භංග රාජ යෝග බලයෙන් රෝග ස්ථානයේත් ගුරු භාග්‍ය ස්ථානයේත් ගෝචරය වෙමින් පවතින මොහොතක ලග්න සහ රිපු පරිවර්තන යෝග දෙකක් ද උදා වෙමින් මෙම නව වසර ඔබට උදා වන්නේය.ලග්න ඒරාෂ්ඨකයක් ගෙවමින් පවතින මොහොතක රාහු ද ශනි සමඟින් ලග්න භාවයේ ගෝචරය වෙමින් පවතින බැවින් තුලා ලග්න හිමි ඔබ තම පැවැත්ම පිළිබඳව ඉතාමත්ම සැලකිලිමත් විය යුතු බව අවධාරණය කරමි.නැතහොත් ඔබට බොහෝ ගැටුම් හා කරදර මෙන්ම බලවත් චිත්ත පීඩාවන්ට ලක්වන්නට සිදු විය හැකිය. ආගමානුකූල වැඩ සටහන්වලට සම්බන්ධ වන්නට අවස්ථාව උදාවන අතර ඒ තුළින් විපුල ඵල නෙළා ගැනීමට ඔබ ඥානාන්විත වන්නේ නම් බොහෝ උපද්‍රව වළක්වා ගැනීමට ඔබට භාග්‍ය හිමි වන්නේය. තව දුරටත් ඉවසීමෙන් සැනසීම උදා කර ගත හැකි වනු ඇත. අනවශ්‍ය වියදම් පාලනය කර ගැනීමට ඔබ අපොහොසත් වුව හොත් වැය පාර්ශ්වය අතිශයින් ඉහළ යනු ඇත.මූල්‍යමය කටයුතුවලින් තමාට පාඩු සිදු විය හැකි බැවින් ඉතා කල්පනාකාරීව ගනුදෙනු කරන්න. රැකියා අපේක්ෂාවෙන් පසුවන අයගේ බලාපොරොත්තු ඉෂ්ට වීම තවදුරටත් ප්‍රමාද විය හැකිය. රැකියා කටයුතුවල නිරත වී සිටින අයට ද වංචා දූෂණ හා ප්‍රයෝගකාරී කටයුතු හේතුවෙන් කනස්සල්ලෙන් පසුවන්නට ද සිදු විය හැකි බැවින් ඔබ සිහි බුද්ධියෙන් යුක්තව කටයුතු කිරිමට සැලකිලිමත් වන්න.ශුභ දවස් : අඟහරුවාදා, බදාදා, සිකුරාදා, සෙනසුරාදාශුභ වර්ණ : සුදු, ක්‍රීම්, අයිවරි ජය අංකය : 6ශුභ මැණික් : දියමන්ති, සුදු මැණික්වෘශ්චික ලග්නයෙන් උපන් ඔබේ කේන්ද්‍රයේ ලග්නාධිපති කුජ සියලුම ලැබීම් පෙන්වන 11 වැන්නේ සඳු සමඟින් ද ආත්ම කාරක රවි / කේතු සමඟින් සතුරු ස්ථානයේත් ශනි / රාහු සමඟින් වැය ස්ථානයේත් ගුරු 8 වැන්නේ ද බුධ නීච භංග රාජ යෝග ‍බලයෙන් පුත්‍ර ස්ථානයේත් සිකුරු බන්දු ස්ථානයේත් ගෝචරය වෙමින් පවතින මොහොතක බන්දු සහ පුත්‍ර පරිවර්තන යෝග දෙකක් ද උදා වෙමින් මෙම නව වසර ඔබට උදා වන්නේ ය.ඒරාෂ්ඨක තත්ත්වයේ උණුසුම දැනෙමින් පවතින බැවින් වෘශ්චික ලග්න හිමි ඔබ ද සෑම කටයුත්තකදීම ඥානාන්විත වීම යහපත් වනු ඇත. යුග දිවි ගත කරන අයට අන්‍යෝන්‍ය විශ්වාසය ඇතුව කටයුතු කළ යුතුය. යම් පමණකට බාධා අවහිරතා මතු වුවත් වරින් වර සමඟි සම්පන්නව හා ප්‍රමුදිත භාවයෙන් යුක්තව දිවි ගෙවන්නට ද අවස්ථාව උදා වනු ඇත.නව සබඳතා ගොඩ නඟා ගැනීමට අපේක්ෂිත අයට වැඩිහිටියන්ගේ ආශිර්වාදය මත උසස් අයගේ ඇසුර ලැබෙනු ඇත. සහෝදර සහෝදරියන් වෙනුවෙන් යම් කැප කිරිමක් කිරීමට සිදු වූවත් එයට නිසි ඇගැයීමක් නොලැබී යාමට පුළුවන. රාජ්‍ය අංශයෙන් රැකියා බලාපොරොත්තු වන වෘශ්චික ලග්න හිමියන්ට සතුටු දායක තීරණයක් ලැබීමට පුළුවන.රැකියා අපේක්ෂිත සැමට සුළු වශයෙන් බාධා ඇති වුවත් වසර මැද භාගයෙන් පසු සහනය සැලැසෙනු ඇත. ඔබේ ධන තත්ත්වයේ ප්‍රවර්ධනයක් පෙන්නුම් කරන අතර ගෘහ ආශ්‍රිත ව්‍යාපෘති හා විසිතුරු භාණ්ඩ නිෂ්පාදන සහ අලෙවියේ නිරත වන්නන්ගේ තත්ත්වය වර්ධනය වනු ඇත. විදේශ විනිමය ඉපයීමට ද වෘශ්චික ලග්න හිමි ඔබට භාග්‍ය හිමි වනු ඇත.උසස් අධ්‍යාපන කටයුතු හා වෘත්තීය පුහුණු කටයුතුවල නිරතව සිටින අයට එතුළින් විපුල ඵල නෙළා ගැනීමට භාග්‍ය හිමි වනු ඇත.ශුභ දවස් : ඉරිදා, අඟහරුවාදා, බ්‍රහස්පතින්දාශුභ වර්ණය : රතු ජය අංක : 1, 2, 4, 5, 7ශුභ මැණික් : රතු මැණික්, රතු කොරල්ධනු ලග්නයෙන් උපන් ඔබේ කේන්ද්‍රයේ ලග්නාධිපති ගුරු හත් වැන්නේත් ආත්ම කාරක රවි / කේතු සමඟින් පුත්‍ර ස්ථානයේත් සඳු කුජ සමඟින් කර්ම ස්ථානයේත් ශනි / රාහු සමඟ අය ස්ථානයේත් බුධ නීච භංග රාජ යෝග බලයෙන් සිව් වැන්නේත් කලාකාමී සිකුරු වික්‍රම ස්ථානයේත් ගෝචරය වෙමින් පවතින මොහොතක වික්‍රම සහ බන්දු පරිවර්තන යෝග දෙකක් ද උදා වෙමින් මෙම නව වසර ඔබට උදා වන්නේය.අන්‍යෝන්‍ය විශ්වාසයෙන් හා අවබෝධයකින් යුක්තව වාසනාවන්තව ගෘහ ජීවිතයක් ගත කිරිමට ඔබට භාග්‍ය හිමි වනු ඇත. දරු ඵල අපේක්ෂාවෙන් පසුවන්නන්ට වාසනාවන්ත භාග්‍යමත් දරුවන් හිමි වනු ඇත. දරුවන්ගේ අධ්‍යාපනික ජයග්‍රහණ අත්දකින්නට ලැබෙන අතර විවාහ අපේක්ෂාවෙන් පසුවන ධනු ලග්න හිමි ඔබ නොවැම්බර් 02 වන දිනට පෙර එකඟතාවයකට පත්වන්නේ නම් යහපත් වනු ඇත.යුග දිවි ගත කරන අය ද නොවැම්බර් 02 වන දිනෙන් පසු සැලකිලිමත්ව කටයුතු කිරීම යහපත් වනු ඇත. දේපොළ සම්බන්ධව තිබුණ උනන්දුව කිසියම් ආකාරයකින් පසුබසින ස්වභාවයක් දක්නට ලැබිය හැකිය. ස්වකීය දක්ෂතාවයන් අලෙවි කිරිම තුළින් විශාල ධනයක් උපයා ගැනීමේ භාග්‍ය ඔබට හිමිය.රැකියා කටයුතුවල නිරතව සිටින අයගේ උද්යෝගය යම් මට්ටමකට ගිලිහී යන ස්වභාවයක් පෙන්නුම් කරන බැවින් ධනු ලග්න හිමි ඔබ ඒ පිළිබඳව සැලකිලිමත් විය යුතුය. උසස් අය සමඟ කරන ගනුදෙනුවලින් ඔබට වාසි සහගත තත්ත්වයක් උදා වනු ඇත. විදේශ රැකියා බලාපොරොත්තු වන අයට මෙන්ම ජලයට සම්බන්ධ නිෂ්පාදන අලෙවි කරන්නන්ගේ ද අතමිට සරු වනු ඇත.ශුභ දවස් : ඉරිදා, බදාදා, සිකුරාදා, සෙනසුරාදාශුභ වර්ණය : කහජය අංක : 3, 5, 6, 8 ශුභ මැණික : පුෂ්පරාගමකර ලග්නයෙන් උපන් ඔබේ කේන්ද්‍රයේ ලග්නාධිපති ශනි උච්ච බල සහිතව රාහු සමඟින් කර්ම ස්ථානයේත් සඳු / කුජ සමඟින් භාග්‍ය ස්ථානයේත් ආත්ම කාරක රවි කේතු සමඟින් සිව් වැන්නෙත් සිකුරු ධන ස්ථානයේත් බුධ වික්‍රම ස්ථානයේත් ගුරු රෝග ස්ථානයේත් ගෝචරය වෙමින් පවතින මොහොතක ධන හා වික්‍රම පරිවර්තන යෝග දෙකක් ද උදා වෙමින් මෙම නව වසර ඔබට උදා වන්නේය.ගෘහ ජීවිතය ප්‍රසන්න අයුරින් ගත කිරිමට වාසනාව ඔබට හිමි වුවත් වරින් වර මත ගැටුම් ඇති වන්නට පුළුවනි. නිවාස කටයුතු ප්‍රතිසංස්කරණය කිරීමට වරකදී සිත් පහළ වුවත් ඊට බාධා ඇති වන්නට පුළුවනි. සහෝදරයකුගේ ක්‍රියා කලාපයක් හේතුවෙන් පසුතැවිලි වන්නට සිදු විය හැකි අතර වන්දනා ගමනකට හෝ විනෝද චාරිකාවකට සහභාගි වන්නට ද අවකාශය හිමි වනු ඇත. විදේශ ගත අයෙකු ගෙන් වාසි සහගත තත්ත්වයක් හිමි වන අතර යුග දිවි ගත කරන අය අතරින් එක් අයෙකු විදේශ ගත වීමට අපේක්ෂා වූයේ නම් එයට අවශ්‍ය පසුබිම ද සැකසෙනු ඇත. කෘෂිකර්ම ක්ෂේත්‍රයේ රැකියා කටයුතුවල නිරතව සිටින අයට හා ගොවි කටයුතුවලට සම්බන්ධව ක්‍රියා කරන සැමගේ අතමිට සරු වන වසරකි. වෙනත් ක්ෂේත්‍ර තුළ රැකියා කටයුතුවල නිරතව සිටින අයට ස්ථාන මාරු වීම්වලට ලක්වන්නට සිදු විය හැකි අතර රැකියා ස්ථානයේ ගැටලු මතුවන්නට ද පුළුවනි. අපනයන බෝග වගා කිරීමෙන් ද විදේශ වෙළෙඳ පොළ හා ගනුදෙනු කිරීමෙන් ද ඔබේ අභිවෘද්ධිය සලසා ගැනීමට මෙම වසරේදී භාග්‍ය හිමි වනු ඇත.ශුභ දවස් : අඟහරුවාදා, බදාදා, සිකුරාදා, සෙනසුරාදාශුභ වර්ණය : නිල්ජය අංක : 6, 8, 9 ශුභ මැණික : නිල් මැණික්කුම්භ ලග්නයෙන් උපන් ඔබේ කේන්ද්‍රයේ ලග්නාධිපති ශනි උච්ච බල සහිතව රාහු සමඟින් භාග්‍ය ස්ථානයේත් සඳු / කුජ සමඟින් අට වැන්නේත් ආත්ම කාරක රවි / කේතු සමඟින් වික්‍රම ස්ථානයේත් බුධ නීච භංග රාජ යෝග බලයෙන් ධන ස්ථානයේත් පුත්‍ර කාරක ගුරු පුත්‍ර ස්ථානයේත් කලාකාමී සිකුරු ලග්න භාවයේත් ගෝචරය වෙමින් පවතින මොහොතක ලග්න සහ ධන පරිවර්තන යෝග දෙකක් ද උදා වෙමින් මෙම නව වසර ඔබට උදා වන්නේය.අදහස් ප්‍රකාශ කිරීමේ දී ඔබ දෙවරක් සිතා බැලීම යහපත් වනු ඇත. මන්ද ඔබේ වචන හේතුවෙන් අන් අයගේ සිත් රිදවීම් ඇති විය හැකි බැවිනි. යුග දිවි ගත කරන අයට සහෝදර සහෝදරියන්ගේ ක්‍රියා කලාප හේතුවෙන් මත ගැටුම් හා සිත් වේදනා ඇති විය හැකි බැවින් ඒ පිළිබඳව අවධානයෙන් පසු වන්න. දරු ඵල අපේක්ෂාවෙන් පසු වන්නන්ගේ පැතුම් මල් ඵල ගැන්වෙන අතර දරුවන්ගේ ජයග්‍රහණ හේතුවෙන් අමන්දානන්දයට පත් වන්නට ඔබට භාග්‍ය හිමි වනු ඇත.රැකියා කටයුතු වල නිරතව සිටින කුම්භ ලග්න හිමි ඔබ ඔබේ රැකියාව ආරක්ෂා කර ගැනීමට වැඩි සැලකිල්ලක් දැක්විය යුතුය. රැකියාවට යෑමේ දී සහ ඒමේ දී අනතුරුවලට ද ලක්විය හැකි බැවින් ඒ පිළිබඳව අවධානයෙන් පසු විය යුතුය. විදේශ රැකියා අපේක්ෂා කරන අයගේ පැතුම් මල් ඵල ගැන්වෙන අතර විදේශ වෙළෙඳපොළ හා ගනුදෙනු කිරිමට අපේක්ෂිත හා දැනට ඒ හා කටයුතු කරන සැමගේ ආදායම් තත්ත්වයේ ඉහළ වර්ධනයක් පෙන්නුම් කරයි.ස්වකීය දක්ෂතා මතු කර ගන්නට උත්සාහවත් වන සැමට ද නිපුණතා වර්ධන තුළින් විදේශයන්හි පවා ගෞරව සම්මානයට පාත්‍ර වන්නට අවකාශ පවතී. උසස් අධ්‍යාපන කටයුතු සඳහා විදේශ ගත වන්නට අපේක්ෂිත කුම්භ ලග්න හිමියන්ට තම අපේක්ෂා මුදුන්පත් කර ගැනීමට හැකිය.ශුභ දවස් : අඟහරුවාදා, බ්‍රහස්පතින්දා, සිකුරාදා, සෙනසුරාදාශුභ වර්ණ : රතු, නිල්ජය අංක : 3, 8, 9 ශුභ මැණික : කාක නිලමීන ලග්නයෙන් උපන් ඔබේ කේන්ද්‍රයේ ලග්නාධිපති ගුරු සිව් වැන්නේත් ආත්ම කාරක රවි / කේතු සමඟින් ධන ස්ථානයේත් සඳු / කුජ සමඟින් හත්වැනි භාවයේත් උච්ච හනි / රාහු සමඟින් අට වැනි භාවයේත් කලාකාමී සිකුරු වැය ස්ථානයේත් බුධ නීච භංග රාජ යෝග බලයෙන් ලග්න භාවයේත් ගෝචර වෙමින් පවතින මොහොතක ලග්න සහ මෘතෘ පරිවර්තන යෝග දෙකක් ද උදා වෙමින් මෙම නව වසර ඔබට උදා වන්නේය.මීන ලග්නයෙන් උපන් ඔබ ලග්න අෂ්ඨම ඒරාෂ්ඨකය ගෙවමින් පවතින මොහොතක සහසම්බන්ධතා පිළිබඳ කරුණු පෙන්වන කේන්ද්‍රයේ හත් වැනි භාවයේ ප්‍රවේගකාරී කුජ ගමන් කිරිම බලවත් ගැටලුකාරී තත්ත්වයන් ඇති කරවන ග්‍රහ පිහිටීමක් බව පසක් කරගෙන යුග දිවි ගත කිරිමට ඔබ ඥානාන්විත විය යුතුය. නැතහොත් මහත් ව්‍යසනයන්ට මුහුණ පාන්නට සිදු විය හැකිය.ගෘහ ජීවිතය පීඩාකාරි බවක් ඇති කළ ද දේපොළ මිල දී ගැනීමට හා නව නිවාස ඉඳිකර ගැනීමට හැකි වාසනාව පවතින්නේය. එවැනි අංශ වෙත සිත යොමු කිරීමත් ආගමානුකූල වත්පිළිවෙත්වල නිරත වීමත් තුළින් ඇති විය හැකි බොහෝ උපද්‍රව වළක්වා ගැනීමට හැකි වන්නේය.රැකියාවල නියුතු අයට සාමාන්‍ය අන්දමින් ඒවා පවත්වාගෙන යාමට හැකියාව ලැබුණ ද වරින් වර කරදර බාධා ඇති වන්නේය. නොවැම්බර් 2 වන දිනෙන් පසු සිතැගි පරිදි තම අභිවෘද්ධිය සැලසෙන්නේය. ඒ දක්වා ඉවසීමෙන් යුක්තව කටයුතු කිරීම යහපත්ය. ව්‍යාපාරික කටයුතුවල නිරතව සිටින අයට ද තම අතමිට සරු වීම එදිනෙන් පසුව විය හැකි බැවින් ඉවසිලිමත්ව කටයුතු කරන්න.ශුභ දවස් : අඟහරුවාදා, බ්‍රහස්පතින්දාශුභ වර්ණ : රතු, කහ ජය අංක : 3, 9ශුභ මැණික් : පුෂ්පරාග, වෛරෝඩි  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=af14041316</link>
    <topic>මෙදා අවුරුද්දේ පිටකොටුවේ එළවළු හරි ලාබයි</topic>
    <author>තුෂාරී නේරංජා වික්‍රමසිංහ</author>
    <content>අවුරුදු කාලය කියන්නේ කාටත් කාර්යබහුල සමයකි. වෙළෙදුන්ට වගේ ම පාරිභෝගිකයන්ටත් අවුරුදු සමය ඉතාමත් කලබලකාරී සමයක් බවට පත්වේ. තවත් සිංහල හා දෙමළ අලුත් අවුරුද්දක අසිරිය විඳ ගැනීමට සූදානම් වන අපේ ජනතාවගෙන් වැඩි පිරිසක් අත්‍යවශ්‍ය භාණ්ඩ මිල දී ගැනීමට මේ දිනවල පිටකොටුවේ සැරිසරන අයුරු අපට දැකගත හැකිය.මෙදා අලුත් අවුරුදු වෙළෙඳපොළේ ගෙවුණු වසරවලට වඩා එළවළු මිලෙහි සහනදායී බවක් ඇති බව ජනතාව කතාබහ කරති. පසුගිය වසරවල අවුරුදු සමයේ එළවළු මිල ඉහළ ගියත් මෙවර රටේ තොටේ එළවළු මිල ගණන් පහත යෑම එක් අතෙකින් බැලු කල ණයක් නොවී අවුරුදු සැමැරීමට බලා සිටින ජනතාවට සහනයකි.මෙනිසා ම එළවළු මිල දී ගැනීම සම්බන්ධයෙන් කතාබහට ලක්වන ස්ථාන පිළිබඳ සොයා බැලීමට අපි උනන්දු වූයෙමු. අප පළමුවෙන්ම තෝරා ගත්තේ පිටකොටුවේ එළවළු පුරවරය ලෙස කතාබහට ලක්වෙන මැනිං වෙළෙඳ පොළයි.අවුරුදු අසිරිය සැමරීමට සූදානමින් එළවළු මිලදී ගැනීමට පැමිණ සැම තැන විසිරි සිටි ජනතාව අතරින් අප පළමුව ගොඩ වැදුණේ මැනිං වෙළෙඳ පොළේ අංක 652 දරන එළවළු තොග ගබඩාවටයි. එහිදී එළවළු මිල ගණන් පිළිබඳවත් තොග සහ සිල්ලර වෙළෙඳාමේ නිරත වෙළෙදුන් කීප දෙනෙකු සහ පාරිභෝගිකයන් කිහිප දෙනකුත් සමඟත් අපි කතාබහ කළෙමු.අඩු මිලට එළවළු අලෙවි කරන වෙළෙදුන් අතරින් නාගලන් වීදියේ පදිංචි චන්දන කුමාර එළවළු මිල ගණන් පිළිබඳ දැක්වූයේ මෙවැනි අදහසකි.“දැන් වසර ගණනාවක සිට මෙතැන වෙළෙඳ සේවකයකු ලෙස මම කටයුතු කරනවා. දිනකට එළවළු ලොරි කීපයක්ම මෙතැනට එනවා. පාරිභෝගිකයන්ට ගිය සිංහල අලුත් අවුරුද්දට වඩා අඩු මිලට මේ අවුරුද්දේ එළවළු මිලදී ගන්න පුළුවන්. පසුගිය උත්සව සමයට වඩා මෙවර අපේ ලාභය අඩු වුණත් ජනතාවට සහනදායී මිලට එළවළු මිලදී ගන්න මෙවර හැකිවෙලා තිබෙනවා.නමුත් ජනතාවගේ පැමිණීම තරමක් දුරට දුර්වල වෙලා තිබෙනවා. පසුගිය දවස්වල නියඟය රටට බලපෑවත් එයින් එළවළු වගාවට හානියක් වුණේ නැහැ. අපි හිතුවේ එළවළු මිල ඉහළ යාවි කියලයි. නමුත් එහෙම දෙයක් වුණේ නැහැ. අද රටේ තොටේ හැම තැනම වගේ බෝග වගා කරනවා. ඒ නිසා එළවළු සැපයුම වැඩි බවක් දකින්නට ලැබෙනවා. මිල පහළ යෑමට එයත් හේතුවක් කියලයි මං හිතෙන්නේ.”අලුත් අවුරුද්දත් එක්කම එළවළු මිල සෑහෙන්නට පහළ බැහැලා තියෙනවා. ඒ බව පවසා සිටියේ අංක 651 එළවළු ‍ෙතාග ගබඩාවේ එළවළු වෙළඳා‍ෙම් ‍යෙදෙන දියතලාවේ ආනන්ද ජයලත්.“අපිට මෙදා සැරේ අවුරුද්දට විශාල ලාබයක් නැහැ. හැම එළවළුවකම වගේ මිල පහළ බැහැලා. කැරට් කිලෝ එකක් තොග මිල රුපියල් 25 සිට 35 දක්වා මිලකටයි යන්නේ. සිල්ලර වුණත් කිලෝ එක රුපියල් පනහයි හැටයි වගේ මිලකට මැනිං මාර්කට් එකේ විකිණෙන්නේ. බෝංචි කිලෝවක් රුපියල් 40 ත් 50 ත් අතර මිලකට යනවා.ඇත්තට ම වෙළෙන්ඳට මෙවර ලාබ ලබන්න අපහසුයි. වෙනදට උදේ දහය දොළහ වෙන කොට අපේ එළවළු ඉවර වෙනවා. නමුත් මේ දවස්වල එළවළු විකුණ ගන්න අපහසු නිසා හවස්වනතුරු අපි මැනිං වෙළඳපළේ රැඳී ඉන්නවා. මම ජනතාවට කියන්නේ අඩුවට එළවළු මිල දී ගන්න මැනිං වෙළඳපළට එන්න කියලයි. මේ දවස්ව වැලිමඩ, බණ්ඩාරවෙල, නුවර, බළන්ගොඩ හැම පැත්තකින්ම වගේ බෝංචි, කැරට්, බීට් වගේ එළවළු කොළඹට ගෙන එනවා.සමහර වෙලාවට ගොවීන්ට මේවා විකුණ ගන්න බැරිව විසිකර දමන අවස්ථාත් පසුගිය දවස්වල තිබුණා. ඒත් අපි හැම වෙලාවෙම බලන්නේ ගොවියාටත්, පාර‍ිභෝගිකයාටත් උපරිම සාධාරණයක් ඉටු කරමින් අපේ බඩු අලාභයකින් තොරව අලෙවි කර ගන්නයි.එම්. සුදත් ද මැනිං වෙළෙඳ පොළේ එළවළු තොග වෙළඳාමේ නිරත වන්නෙකි. ඔහු පවසන අන්දමට මේ වසරේ අලුත් අවුරුද්දට එළවළු මිල පහළ බැසීමට හේතු වී ඇත්තේ කොළඹ මැනිං වෙළෙඳ පොළට ලංකාවේ හතර දිග් භාගයෙන් ම එළවළු ලොරි ගලා ගෙන ඒමයි.“කොළඹට බඩු එනවා වැඩියි. දිවිනැඟුම තමයි ඒකට ප්‍රධාන හේතුව. පොහොර සහනාධාර නිසාත් අද රටේ හැමතැනම වගා කරනවා. නිවෙස්වල පවා වගා කරනවා. මේ හින්දා ලැබෙන ඵලදාව වැඩියි. අපි අහලවත් නැති ප්‍රදේශවල අද සරුවට බෝංචි හැදෙනවා. ඉස්සර බෝංචි ආවේ වැලිමඩ ප්‍රදේශයෙන් පමණයි.අද තලවකැලේ, බළංගොඩ, නොච්චියාගම, නුවර වැනි ප්‍රදේශවල මේ වගාව සාර්ථකව සිදු කෙරෙනවා. නමුත් අප්‍රේල් මාස වල ඵලදාව ඉහළ ගියත් වෙසක් මාසය වනවිට එළවළු ‍හිඟ වෙයි කියලයි හිතන්නේ. මොකද වෙසක් මාසෙට හුළඟ වැඩියි.එය වගාවට බලපානවා. වෙසක් මාසෙට මිලේ වෙනසක් සිදුවෙයි කියලා අපි බලාපොරොත්තු වෙනවා. කොහොම වුණත් මේ අවුරුදු සමයේ පිටකොටුව මැනිං වෙළඳ පළට ජනතාව එනව නම් අඩුවට බඩු මිලදී ගන්නට පුළුවන්.”වසර 15 ක සිට මැනිං වෙළඳ සංකීර්ණයේ එළවළු වෙළඳාමේ යෙදෙන එස්.එම්.ජී. නවරත්න දියතලාවේ පදිංචි කරුවෙක්.“මම මෙතැන අලෙවි කරන්නේ වම්බටු, අළුකෙසෙල් වගේ දේවල්. මේ දවස්වල අනෙක් එළවළු වලට සාපේක්ෂව වම්බටු ගණන් ගිහින් තිබෙනවා. කිලෝ එක රුපියල් 70 ත් 80 ත් අතර මිලකට අලෙවි වෙනවා. සමහර කාලවලට වම්බටු අලෙවි කරගන්න බැහැ.කෑල්ලක් (45 kg පමණ) රුපියල් 50 ටත් 100 ත් අලෙවි වෙන කාල තිබෙනවා. මෙවර අලුත් අවුරුද්ද පාරිභෝගිකයන්ට වැඩි වුණත් ‍වෙළෙන්දන් වශයෙන් අපිට සැලකිය යුතු ලාබයක් නැහැ. මිනිස්සුන් හුඟ දෙනෙක් වෙනදට මෙතනට ආවත් මෙවර ඒතරමට ම ජනතාවක් බඩු ගන්න ආවෙ නැහැ. මට හිතෙන්නේ මිනිස්සු අත මුදල් ගැවසෙනවා අඩුයි. ඒකත් මෙයට ප්‍රධාන වශයෙන් බලපානවා.”ඩී.එම්. සිරිල් මැනිං වෙළඳ සංකීර්ණයේ සිල්ලර වෙළඳාමේ යෙදෙන්නෙකි.‍මෙතැන මම එළවළු වර්ග කීපයක් ම අලෙවි කරනවා. මේවා සියල්ල අලෙවි කරගන්න තමයි උත්සාහ කරන්නේ. මේ දවස්වල ජනතාව එනවා අඩුයි. මිලත් අඩුයි. මිල අඩු වුණත් ජනතාව වෙනද වගේ එනව නම් අපි කැමැතියි. දැන් කෙසෙල් මිලත් අඩු වෙලා. මම අලෙවි කරන බෝංචි කිලෝ එක රු. 50, 60 ත් වෙනවා. තක්කාලි කිලෝව රුපියල් 30 - 35 යි. මිනිස්සුන්ට මේ අවුරුද්ද සමරන්න එළවළු මිල සෑහෙන්න පහළ ගිහින් තිබෙනවා.ඩබ්ලිව්.සුරේෂ් ද සිල්වා මැනිං වෙළෙඳ සංකීර්ණයේ වෙළඳාමේ යෙදෙන්නෙකි. ඔහු පවසන අන්දමට මෙවර අලුත් අවුරුද්දට එළවළු මිල ගණන් බොහෝ සෙයින් අඩුවී ඇත. ඒත් ජනතාවගේ ඉල්ලුම සැපයුම තරමට වැඩිවී නැත. “ගෝවවල මිල ඉතාම අඩුයි. කිලෝ 1ක තොග මිල රුපියල් 10යි. නමුත් මේ තත්ත්වය හැමදාම එකම විදියට පවතින්නේ නැහැ.තොග වෙළෙඳුන්ගෙන් ලබාගන්න එළවළු සිල්ලර වෙ‍ළෙඳුන් විකුණන්නේ ඒවා ක්‍රමානුකූලව පිරිසුදු කරලා. ඒ නිසා ‍ෙතාග ගණනට වඩා සිල්ලර මිල ගණන වැඩියි. අපෙන් 30 - 40ට ගන්න එළවළු කිලෝව ඒ අයගෙන් ලබාගන්න කොට රුපියල් 20කින් 25කින් වැඩිවෙනවා. මේක වෙළෙඳපොළේ ස්වභාවය. වෙනදට අලුත් අවුරුද්දට මීට වඩා ජනතාවක් එළවළු මිලදී ගන්න එනවා. නමුත් මේ පාර ඒ ප්‍රමාණය අඩුවෙලා. අද මිනිස්සු ඔවුන්ට පුළුවන් පුළුවන් විදියට එළවළු වර්ග ගෙවල්වල වවනවා.එළවළු මිල දී ගන්නට පැමිණි පාරිභෝගිකයන් අතරින් පිළියන්දලින් පැමිණි නිරෝෂා දමයන්ති මහත්මිය ද අදහස් දැක්වූවාය.“මේ දවස්වල එළවළු මිල ගොඩක්ම පහළයි. හොඳ ‍ෙලාකු රතු ලූනු ග්‍රෑම් පන්සීයම රුපියල් 50යි. රටලූනු කිලෝව රුපියල් සීයයි. ඔක්කොම වගේ එළවළු මිල ගණන් පහළ බැහැල තියෙනවා. මේ අවුරුදු දවස්වල සිල්ලර කඩවලින් බඩු භාණ්ඩ මිලට ගන්නවට වඩා තොග කඩවලින් මිලදී ගන්න එක අපිට ලාබයි.“මම නම් ගෙදර බණ්ඩක්කා, බටු, කන්කුන්, වගේ සරල එළවළු වගේම පළා හදාගන්නවා. ඒ නිසා මම එළවළු වලට හුඟාක්ම වියදම් කරන්නේ නැහැ. හාල්වල නම් මේ දවස්වල මිල ඉහළ ගිහින් තිබෙනවා.රුපියල් 40ට තිබුණු සුදු කැකුළු හාල් කිලෝව රුපියල් හැට දක්වා ඉහළ ගිහින් තියනවා. පහුගිය අවුරුදු හා සසඳලා බලද්දි මේ අලුත් අවුරුද්ද පාරිභෝගිකයන් විදිහට අපිට ඉතාම සතුටින් සමරන්න පුළුවන්.”පාණදුර ප්‍රදේශයෙන් පැමිණි ධම්මිකා කළුතන්ත්‍රී මහත්මිය එළවළු මිල ගැන පවසන්නේ මෙවැන්නකි. හාල් මිල වැඩිවෙලා තියෙනවා. එළවළු කොළඹ ගණන් අඩු වුණාට පාණදුර ප්‍රදේශයේ එහෙම ගණන් අඩුවීමක් දකින්නට නැහැ.එළවළු ග්‍රෑම් දෙසියපනහ රුපියල් 30ට 35ට තමයි අලෙවි වන්නේ. ඒත් මාර්කට් එකේ එහෙම වුණත් ගමේ පොළවල්වල නම් මීට වෙනස්. මමත් හුඟාක් දුරට එළවළු මිලදී ගන්නේ පොළෙන්. එවිට අලුත් වගේම මිලෙනුත් අඩු එළවළු ගන්න පුළුවන්.එළවළු මිලදී ගැනීමට පැමිණි සම්පත් සංජීව පැවැසුවේ ද වෙළෙඳ පොළේ එළවළු මිල තරමක් අඩුවී ඇති බවකි. “ලොකු ලාබයක් නෑ. බදු ගහනව වැඩියි. ප්‍රවාහන වියදම වැඩියි.ඒ හින්දා අපිට විකුණන මිල නිෂ්පාදන මිලට වඩා තුන් ගුණයකින් වැඩියි. එතතොට මේකෙ ලාබය යන්නේ අතරමැදියට. කොහොම වුණත් කොළඹට එනකොට එළවළු ගණන් ටිකක් වැඩියි.මෙවර සිංහල අලුත් අවුරුදු සැමරීමට කවුරුත් උනන්දු වන බවක් පිටකොටුවේ රොද බැඳ සිටින මහා ජනකාය දුටු විට අපට පෙණින.තුෂාරී නේරංජා වික්‍රමසිංහඡායාරූප - චමින්ද නිරෝෂන්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=af14041317</link>
    <topic>විස්සයි විස්ස ලංකාව දිනන බව ඉන්දීය ඔට්ටුකරුවන් කලින් ම දැන සිටියා?</topic>
    <author>ටිරෝනි වෑවලගේ</author>
    <content>ශ්‍රී ලංකා කණ්ඩායම විස්සයි විස්ස ක්‍රිකට් ලෝක කුසලානය දිනා ගැනීමත් සමගම ගම්පහ සන්දනම් පිච්චේ කුමාර් මිය ගියේ ය. මරණයට හේතුව වශයෙන් වෛද්‍යවරු දක්වා තිබුණේ හාදයාබාධයකි. සන්දනම්ට හෘදයාබාධය වැලඳෙන්නේ ඉන්දීය කණ්ඩායම පරාජය වනු දැකීමෙනි. නමින් සන්දනම් වුවද ඔහු ඉන්දීය ජාතිකයකු නොවේ. ඔහුගේ ජාතිය ශ්‍රී ලංකා දෙමළ ය. එසේනම් ඉන්දියාව පරාජය වන බව දැකීමෙන් හෘදයාබාධයක් සෑදීමට තරම් ඔහුට ඉන්දියාව ගැන ඇති ජාතික කැක්කුම කුමක්දැයි කෙනෙකුට සිතෙන්නට පුළුවන.එහෙත් ඇත්තටම සන්දනම් මිය යන්නේ ඉන්දියාව පරාජය වීමෙන් ඇති වූ ශෝකය නිසා නොවේ. ඇත්තටම ඔහුට මිය යන්නේ ඒ හේතුවෙන් ඔහුගේ ඔට්ටුව පරාද වීමෙන් ඇති වූ හිතේ දුක නිසාය. කෙසේවුව ද සන්දනම් ගේ මරණය එක් කරුණක් සාක්ෂි සහිතව අපට තහවුරු කර තිබේ. ඒ දැන් ශ්‍රී ලංකාවේද ක්‍රිකට් ඔට්ටු ඇල්ලීම හෙවත් ක්‍රිකට් සූදුව ක්‍රියාත්මක වෙමින් පවතින බවයි.විස්සයි විස්ස සහ අයිපීඑල් තරග සමග ඉන්දියාව ක්‍රිකට් සූදු පිටියක් වූ බව හැමෝම දන්නා කරුණකි. මේ වන විට ඉන්දියාවේ ක්‍රිකට් ඔට්ටු ඇල්ලීම් එළිපිට සිදුවන අතර ඒ වෙනුවෙන්ම රේස් බුකි සමාගම් ද බිහිවී තිබේ.ලංකාවේ ඔට්ටුව පැරදුණු දුකෙන් ළය පැලී මිය ගිය සන්දනම් ඒ වෙනුවෙන් පරදු තැබූ මුදල කොතෙක්දැයි පැහැදිලිව ප්‍රකාශ වී නැත.සන්දනම් යනු සුළු ව්‍යාපාරිකයෙක් නිසා එය එතරම් විශාල මුදලක් නොවන්නට ද ඉඩ ඇත. එහෙත් ඉන්දියාවේ ම මාධ්‍ය වාර්තා කර සිටි අන්දමට පසුගිය ඉරිදා පැවති විස්සයි විස්ස අවසන් මහා තරගය වෙනුවෙන් පමණක් රේස් බුකි හරහා ඔට්ටු අල්ලා ඇති මුළු මුදල ඉන්දියානු රුපියල් කෝටි හාරදහසක් බවයි. ඔවුන් මෙහිදි ඉන්දියාවේ දිල්ලි, මුම්බායි, කොල්කටා ඇතුළු සියලුම ප්‍රධාන නගරවලට අමතරව බංග්ලාදේශයේ ඩකා සහ ඩුබායි නගරයේ සිදුවූ ඔට්ටු ඇල්ලීම් ද ගණනය කර තිබේ.ලංකාවේ සන්දනම්ලා කොළඹ සිට ඔට්ටු ඇල්ලුව ද වාසනාවකට මෙන් ඉන්දීය ගණනය කිරීම්වලදී කොළඹ නගරය ඇතුළත් ව තිබුණේ නැත. ඇතැම් විට ඒ ඔවුන්ට දැනෙන තරම් ඔට්ටු ප්‍රමාණයක් කොළඹින් නොලැබුණු නිසා වන්නට ද පුළුවන. නැතහොත් ඉන්දියාවේ සංසරණය වූ ඔට්ටු මුදල්වලට සාපේක්ෂව ලංකාවේ ඔට්ටු නොසලකා හැරිය හැකි තරම් කුඩා ප්‍රමාණයේ ඒවා වීම නිසා වන්නට ද හැකි ය.සැබවින්ම ඔට්ටු ඇල්ලීම යනු ක්‍රීඩාවේ අඳුරුතම පැතිකඩයි. ඒ ගැන තවත් වාද විවාද නැත. ඉන්දීය ක්‍රීඩකයෝ මුදලට විකිණෙන්නේ පොළේ විකිණීමට ඇති කොස් පොළොස් පරිද්දෙනි. වාසනාවකට මෙන් තවමත් ලංකාවේ ක්‍රීඩකයන්ට එවන් වාතාවරණයක් අත් වී නොමැත.‍ ඇතැම්විට ඒ දේශයේ සංස්කෘතිය සහ සභ්‍යත්වය මෙන්ම වාසනාව නිසා ද වන්නට පුළුවන.කෙසේ වෙතත් දැන් දැන් සන්දනම්ලා ඔට්ටු අල්ලමින් සිටින බවට සාක්ෂි ලැබෙන බැවින් අනාගතයේ දී මේ තත්වයට කුමක් වේ දැයි අනාවැකි පැවසීමට නොහැකි ය.ලංකාවේ සන්දනම් තම ඔට්ටු මුදල් වතුරේ යනු දැක හෘදයාබාධයක් සැදී මිය ගිය ද ඉන්දියාවෙන් නම් එවන් මරණයක් වාර්තා වී නැත.ඉන්දි‍යාවේ පොලීසියම පවසන්නේ ඉන්දියාවේ සිදු වන ස්ත්‍රී දුෂණ ඉතා විශෘල සංඛ්‍යාවක් පොලීසියට පවා වාර්තා නොවන බවයි. ඒ අනුව ඇත්තම තත්ත්වය කුමක්දැයි අප දන්නේ නැත. කෙසේ වුවද ක්‍රිකට් ඔට්ටු ඇල්ලීම පරිපාලනය කළ රේස් බුකිවල ක්‍රියාකාරීත්වය නිරීක්ෂණය කළ විට එක් කරුණක් පැහැදිලිය. එනම් මෙවර ලෝක කුසලානය දිනා ගන්නේ ශ්‍රී ලංකාව බවට ඉන්දියාවේ ඔට්ටු අල්ලන්නන් ඉතා නිවැරදි නිරීක්ෂණයක සිටි බවය. ඒ බව හොඳින්ම පැහැදිලි වන්නේ රේස් බුකි කිහිපයක ඔට්ටු සඳහා ගෙවීම් අනුපාත නිරීක්ෂනය කළ විට ය.ඉන්දියාවේ ඉතා ප්‍රසිද්ධ 'බෙටඩ්' රේස් ඔට්ටු ආයතනය ඉන්දියාව දිනන බවට රුපියල් හතරක් ඔට්ටු අල්ලන්නේ නම් සැබවින්ම ඉන්දියාව ජයග්‍රහණය කළ හොත් රුපියල් හයක් ගෙවන බවට තම ලන්සුව තබා තිබුණි.එහෙත් ශ්‍රී ලංකාව ජයග්‍රහණය කරන බවට රුපියල් හයක් ඔට්ටු ඇල්ලුවේ නම් ගෙවන මුදල රුපියල් පහක් විය. තවත් ප්‍රසිද්ධ 'බෙට් වික්ටර්' රේස් ආයතනය ඉන්දිය ජයග්‍රහණය වෙනුවෙන් රුපියල් අටක් ඔට්ටු අල්ලන්නේ නම් ජයග්‍රහණය කළ හොත් රුපියල් එකොළහක් ද ලංකාවේ ජයග්‍රහණය වෙනුවෙන් රුපියල් එකොළහට දහයක් ද වශයෙන් ලන්සු තබා තිබුණි.'කොරල්' ආයතනය එය ඉන්දියාවට හතරට හයක් සහ ශ්‍රී ලංකාවට හයට පහක් ලෙසින් විය. 'ලැබ්‍රොකිස්' ආයතනය ඉන්දියාවට අටට දහතුනක් ලෙසින් ද ලංකාවට පහට හතරක් ලෙසින් ද ප්‍රකාශ කර තිබුණි.'පැඩි පවර් 'ආයතනය ලබා දුන් ඔට්ටු ඉන්දියාවට අටට එකොළහක් ද ලංකාවට එකොළහට දහයක් ද වශයෙන් වූ අතර 'ස්කයි බෙට්' ආයතනය ඉන්දියාවට හතරට හයක් ද ලංකාවට හයට පහක් ද වශයෙන් විය.මේ පරදු තැබීම්වලින් පැහැදිලි වන්නේ ඉන්දියාව ජයග්‍රහණය කරන බවට වූ ඔට්ටු ඇල්ලීම් අඩු වූ බවයි. එබැවින් ඉන්දියාව ජයග්‍රහණය කරන බවට ලැබුණු ඔට්ටු වෙනුවෙන් වැඩි මුදලක් ගෙවීමට රේස් බුකි සූදානමින් සිට ඇත. ලංකාව ජයග්‍රහණය කරන බවට වැඩි ඔට්ටු ප්‍රමාණයක් ලැබුණු බැවින් ජයග්‍රාහයකන්ට ලැබී ඇත්තේ ඔට්ටුවලට සාපේක්ෂව අඩු මුදලකි.ඉන්දියානු රුපියල් කෝටි හාරදහසක් යනු සුළුපටු මුදලක් නොවේ. එය මේ වන විට ක්‍රිකට් ඔට්ටු ඇල්ලීම්වලදී වාර්තා වූ වැඩිම මුදල ද වේ.දැන් මේ ඔට්ටු ඇල්ලීම් වෙනුවෙන් අන්තර්ජාලය සහ චන්ද්‍රිකා දුරකථන තාක්ෂණය ද භාවිත කරන බවට වාර්තා ‍ලැබී තිබේ. මේ සියල්ල ක්‍රීඩාවේ දියුණුවට හේතු වන යහ ලක්ෂණ ලෙසින් නම් දැකීමට නොහැකිය.තරගය පරාජය වූ ඉන්දීය කණ්ඩායම බංග්ලාදේශයෙන් පිටත් වී තිබුණේ ජනමාධ්‍යවලට වසන් වෙමිනි. ඒ වන විටත් යුවරාජ් සිං ගේ නිවසට ගල් ප්‍රහාරයක් ද එල්ල වූ බවට වාර්තා වී අවසන් ය.ග්‍රීක සාහිත්‍යට අනුව ක්‍රීඩාව මිනිසුන්ට දෙවියන්ගෙන් ලැබුණු ත්‍යාගයකි.එහි වටිනාකම එපමණය. ක්‍රිඩාව මිනිස් සමාජයට ලබා දෙන ධනාත්මක අගයන් මේ යැයි කිව නොහැකි ය. එහෙත් යහපතට වඩා වැඩි ඉඩක් ඉක්මනින් අයහපත දිනා ගන්නා ලෝකයේ දෙවියන්ගේ තෑග්ගට මිනිසා පරදු තැබීම පුදුමයට කරුණක් නොවන්නේ ය.එමෙන්ම අනාගතයේ දී මේ ඔට්ටු ඇල්ලීම්වලට නිල වටිනාකමක් ලබා දී ඔට්ටු ඇල්ලීම් වෙනුවෙන් ම ක්‍රීඩාව පවත්වාගෙන යන වාතාවරණයක් ඇති වුවද එය ද පුදුමයට කරුණක් නොවනු ඇත.ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=as1404131</link>
    <topic>අපේක්ෂා දල්වමින් අලුතින් සංඥා</topic>
    <author>සේමාලි කැල්ලපත</author>
    <content>අපේක්ෂා දල්වමින් අලුතින් සංඥා“ප්‍රාතිහාර්යයන් ද සිදුවිය හැකියි” මගීන් 239 දෙනකු ද සමඟින් අතුරුදන් වූ මැලේසියානු ගුවන් යානය සොයා ගැනීමේ අපේක්ෂාව අලුත් වෙද්දී මැලේසියානු ඉහළ බලධාරියෙක් යානයේ සිටි මගීන්ගේ ඥාතීන් අමතා එසේ ප්‍රකාශ කළේය. මැලේසියානු බොයිං 777 යානය අතුරුදන් වී මාසයක් ඉක්ම යද්දී ලෝකයේ ගුවන් ගමන් ඉතිහාසයේ වැඩිම වියදමක් දරන්නා වූ සෙවීමේ ප්‍රයත්නය ලෙස ද මේ සිද්ධිය වාර්තා වෙයි.යානයේ අවසන් ගමන්මඟ ලෙස හඳුනා ගනු ලැබු දකුණු ඉන්දියානු සාගරය පීරමින් දිනකට ඩොලර් මිලියන ගණනක් වැය කරමින් කෙරෙන යානය සෙවීමේ ප්‍රයත්නයට රටවල් 26 කින් නැව්, සබ්මැරීන හා ගුවන් යානා විශාල ප්‍රමාණයක් යොදවා තිබේ. මේ වෙද්දී සෙවීම් කටයුතු සඳහා වැය වී ඇති මුදල ඩොලර් මිලියන 44 ක් පමණ වෙතැයි ගණන් බලා ඇත. බ්‍රිතාන්‍යයේ මේ සෙවීමේ කටයුතු සඳහා න්‍යෂ්ටික බලයෙන් ක්‍රියා කරන එච්. එම්. එස්. ටයර්ලස් (H M S Tireless) නමැති සබ්මැරීනය යොදවා ඇති අතර ඔස්ට්‍රේලියාව නවතම උපකරණවලින් සමන්විත ශීඝ්‍රයෙන් ප්‍රතිචාර දැක්විය හැකි ආරක්ෂක නෞකාවක් වන ඕෂන් ෆීල්ඩ් නෞකාව යොදවා ඇත. නැව්, සබ්මැරීන හා ගුවන් යානා සියල්ල එක් කරගනිමින් කෙරෙන මේ අන්තර්ජාතික මෙහෙයුමේදී සම්බන්ධීකාරක ලෙස කටයුතු කරනුයේ යානයේ සෙවීමේ කටයුතුවල නිරත ඔස්ට්‍රේලියානු ඒජන්සියේ ප්‍රධානියා වන ඇන්ගුස් හූස්ටන් ය. ඔහු ඔස්ට්‍රේලියානු හිටපු ගුවන් හමුදා ප්‍රධානියා ය.මේ මෙහෙයුමේ මීළඟ ප්‍රයත්නය වූයේ යානයේ කළු පෙට්ටියෙන් නිකුත් කෙරෙන සංඥා හඳුනා ගැනීමය. ඒ සඳහා සංඥා හඳුනාගත හැකි towed pinger locater නමැති උපකරණය යොදා ගැනිණ. ඇමෙරිකාවේ නාවික හමුදාව සතු මේ උපකරණය යොදවා ඕෂන් ෆීල්ඩ් නෞකාව මඟින් දකුණු ඉන්දියානු මුහුදු පතුලේ සෙවීම් ආරම්භ කෙරුණේ පසුගිය සතිය මැදදීය. එයට හේතුව වූයේ කළු පෙට්ටියේ බැටරියේ ආයු කාලය දින 30 කට සීමා වීමය. නමුත් ගුවන් විශේෂඥයන් පවසන්නේ ඉන්පසු ද සති 2 ක් එහි බලය කඩින්කඩ පවතින බවය.යානය සොයා ගැනීම පිළිබඳ අපේක්ෂා අලුත් කරමින් පසුගිය සෙනසුරාදා (29 දා) කළු පෙට්ටියෙන් නිකුත් වූ බවට සැක කෙරුණු සංඥා කීපයක් ඕෂන් ෆීල්ඩ් නෞකාව විසින් ග්‍රහණය කර ගනු ලැබිණ.මේ බව ප්‍රථමයෙන්ම ලොවට හෙළි කරනු ලැබුවේ චීන රාජ්‍ය මාධ්‍ය ඔස්සේය. චීනයේ හෙයිෂුන් 01 නමැති නෞකාවද සෙවීමේ කටයුතු සඳහා යොදවා තිබිණ.ඔස්ට්‍රේලියානු වේලාවෙන් සවස 4.45 ට ලද ඒ පළමු සංඥා පැය දෙකකට අධික කාලයක් තිස්සේ ලැබී තිබුණි. එහි දෙවන සංඥාව එදිනම රාත්‍රී 9.27 ට ලැබී මිනිත්තු දහතුනක් තිස්සේ පැවතිණ. ඒ සංඥාත් සමඟ යානය අතුරුදන් වීමේ සියලු රහස්වලට විසඳුම් ගෙනෙන කළු පෙට්ටිය සොයා ගැනීමේ බලාපොරොත්තු අලුත් වෙද්දී සෙනසුරාදායින් පසු සංඥා ලැබීම දුර්වල විය.“ඉන්පසු අපට කිසිම සංඥාවක් ලැබුණේ නැහැ. එහෙත් කළු පෙට්ටිය ඇති තැන නිශ්චිතව සොයා ගැනීමට නම් ඒ සංඥා තවත් ලැබිය යුතුයි. නමුත් කළු පෙට්ටියේ බැටරි බලය හීන වීම නිසා සංඥා නිකුත් වීම නතර වන්නට ඇතැයි සිතනවා” යනුවෙන් මේ අවස්ථාවේදී ඇන්ගුස් හූස්ටන් ප්‍රකාශ කළේය.එසේ වුවද, ඔස්ට්‍රේලියානු නෞකාව සිය ප්‍රයත්නය අත් නොහරිමින් තවත් දින කීපයක් ම ඇමෙරිකානු කළු පෙට්ටි සංඥා සොයා ගැනීමේ උපකරණය අදාළ ප්‍රදේශයේ යොදවමින් සෙවීම් බැලීම් කරනු ලැබීය. එහෙත් සංඥා ලැබීමේ ප්‍රයත්නය වියැකී යද්දී යානය සොයා ගැනීමේ බලාපොරොත්තු ද ගිලිහී යන්නට විය.“තවදුරටත් සංඥා නොලැබීමෙන් සිදුවන්නේ කළු පෙට්ටිය සොයා ගැනීම සඳහා මුහුදු පතුලේ විශාල ප්‍රදේශයක් පීරන්නට සිදුවීමයි. එය දිගු කාලයක් වැය වන ඉතා වෙහෙසකාරී කටයුත්තක්” යැයි ද හූස්ටන් පැවැසීය.කලින් කරන ලද සෙවීම් බැලීම්වලදී චන්ද්‍රිකා දත්ත අනුව දකුණු ඉන්දියානු මුහුදේ ඔස්ට්‍රේලියාවේ පර්ත් නගරයෙන් ඊසාන දිගට කිලෝමීටර් 1680 ක දුරකට සීමා වී තිබිණ. මේ සීමාව පරීක්ෂා කිරිම සඳහා බ්ලුෆින් - 21 ලෙසින් හඳුන්වන ස්වයංක්‍රීයව ක්‍රියාත්මක වෙමින් මුහුදු පතුල පිරික්සන උපකරණය මුහුදු පතුලට යෙදවීමට අදහස් කළත්, එය ද ඉතා වෙහෙසකර කටයුත්තක් හෙයින් සෙවුම් බැලුම් කරන මුහුදු පතුලේ ප්‍රමාණය තවත් පටු කර ගැනීම අවශ්‍ය විය.මේ නිසා තවදුරටත් කළු පෙට්ටියේ සංඥා හඳුනා ගන්නා ඇමෙරිකානු උපකරණය මුහුදට හොවා කළු පෙට්ටිය ඇතැයි සැලකිය හැකි තැන් ආසන්න වශයෙන් නිශ්චය කර ගැනීම කළ යුතු විය.කළු පෙට්ටියේ දුර්වල සංඥා ලැබීම ද ක්‍රමයෙන් වියැකී යද්දී ඕෂන් ෆීල්ඩ් නෞකාවට ඈඳු ඇමෙරිකානු උපකරණය ඉන්දියානු සාගරයේ කිලෝමීටර් 3 ක ගැඹුරේ හෙළා ඇදගෙන යමින් දිගටම නිරීක්ෂණ කටයුතු සිදු කළේය. කිලෝමීටර් 1.8 ක වට ප්‍රමාණයකින් යුතු ප්‍රදේශයකින් සංඥා ලබා ගැනීමේ හැකියාව මේ උපකරණය සතු වේ. යම්කිසි ලෙසකින් කළු පෙට්ටිය කිලෝමීටර් 4.5 ක් ගැඹුරු මුහුදු පතුලේ වේ නම් සංඥා ලැබ ගැනීමට උපකරණය ඒ කෙළින්ම ඉතා ආසන්නයේ තිබිය යුතුයැයි වාර්තා වේ.සංඥා ලැබීම ඇණ හිටිය ද නිරීක්ෂණ කණ්ඩායම් යළි අඟහරුවාදා (08 වැනිදා) වෙද්දී ද මුහුදු පිරීක්සීම සිදු කළහ. ඒ වෙද්දී යානයේ සුන්බුන් සොයා ජාත්‍යන්තර මෙහෙයුම් 133 ක් සිදුකර තිබූ අතර සාගරය මතුපිට දිගින් දිගටම නිරීක්ෂණය කෙරිණ. ඒ සඳහා මිලිටරි ගුවන් යානා 11 ක් සාමාන්‍ය මගී ගුවන් යානා 3 ක් හා නැව් 14 ක් යොදවා තිබිණ. එමඟින් වර්ග කිලෝමීටර් 77580 ක තනි සීමාවක් දැඩිව නිරීක්ෂණය කරනු ලැබීය.මෙලෙස තිබියදී පසුගිය අඟහරුවාදා (08 දා) ඇමෙරිකානු උපකරණයට යළිත් සංඥා ලැබෙන්නට වූයේ බලා‍පොරොත්තු අලුත් කරමිනි. පළමු සංඥාව පස්වරු 4.27 න් ආරම්භ වී මිනිත්තු පහමාරකට වැඩි කාලයක් තිස්සේ ලැබිණ. යළි රාත්‍රී 10.17 ට සංඥා ලැබී මිනිත්තු 7 ක් තිස්සේ සංඥා ලැබී තිබිණ. එම සංඥා ලැබී තිබුණේ අඩි 15000 ක් ගැඹුරු මුහුදෙනි.මින් පෙර ලද සංඥා විශේෂඥයන් විසින් විශ්ලේෂණය කරනු ලදුව ‘විශේෂිත වූ විද්‍යුත් උපකරණයක්'මඟින් නිකුත් කෙරුණු සංඥා ලෙස හඳුනා ගනු ලැබ ඇත්තේය. මේ අලුත්ම සංඥා පිළිබඳ ඔස්ට්‍රේලියානු හිටපු ගුවන් හමුදා ප්‍රධානියා පවසා ඇත්තේ, “අප දැන් නිවැරැදි ප්‍රදේශයේ සෙවීම් කටයුතු කරන බව විශ්වාසයි. එසේ වුවත් නිශ්චිත තීරණයකට එළැඹීමට පෙර මේ ස්ථානය එම්. එච්. 370 ගුවන් යානය සැතපී ඇති ස්ථානය ලෙස ම නිවැරැදිව හා දෘශ්‍යමානව හඳුනා ගත යුතුයි” යනුවෙනි.කෙසේ වුවද ඉදිරියට කුමක් සිදුවේ ද යන්න පිළිබඳ නිල පැහැදිලි කිරීමක් මෙතෙක් සිදුකර නැත. මේ සංඥා අතුරුදන් යානයේ කළු පෙට්ටියෙන් ලද සංඥාම යැයි ස්ථිර වුවහොත් මුහුදු පතුලේ ඇති සුන්බුන් පිරික්සීම සඳහා මුහුදු පතුල පරීක්ෂා කළ හැකි උපකරණයක් යොදවනු ඇතැයි පැවැසේ. යම්කිසි ලෙසකින් කළු පෙට්ටිය හමුවුවහොත් එය ලබා ගැනීම සඳහා අඩි 13100 සිට 16400 දක්වා වූ ගැඹුරු මුහුදු පතුලට ළඟා වීමේ දුෂ්කර කාර්යය ආරම්භ වනු ඇත.“මුහුදු පතුල සිතියම් ගත කිරීම හා පතුලේ ඇති දෙයක් ලබා ගැනීම අධික වෙහෙසකර සහ කාලය වැය වන දෙයක්. එහෙත් 2009 වසරේදී අතුරුදන් වූ ප්‍රංස ගුවන් යානයේ දත්ත සොයා ගැනීම සඳහා ගතකළ දෙවසරක කාලයෙන් ලද දැනුම හා අත්දැකීම් දැන් අප සතුයි. ඒ නිසා ඉන් ලද දැනුම මෙහිදී ප්‍රයෝජනයට ගත හැකියි”යනුවෙන් ඇමෙරිකාවේ එම්බ්‍රි රිඩ්ල් ගගනගාමී විශ්ව විද්‍යාලයේ සහකාර මහාචාර්ය ඇන්තනි බ්‍රික්හවුස් පවසයි.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=as1404132</link>
    <topic>60 වසරක් තිස්සේ රබන් වයන කඳනගොඩ ගමේ අදිකාරම් පවුලේ ඇත්තෝ</topic>
    <author>ඉ‍නෝකා සමරවික්‍රම</author>
    <content>60 වසරක් තිස්සේ රබන් වයන කඳනගොඩ ගමේ අදිකාරම් පවුලේ ඇත්තෝරබන් වයන්නියෝඅවුරුද්ද හැඩවෙන්නේ රබානක් ද වැයුණු විටය. අද ගමින් ගම රබන් නොතිබුණ ද කඳනගොඩ ගමේ නම් තවමත් රබන් වැයෙන්නේය. සිංහල අවුරුද්දට පමණක් නොව මඟුල් ගෙවල්වල ද, උත්සව වල ද රබන්වයන්නට යන කඳනගොඩ චන්ද්‍රපාල හා සිරිපාල ගුරුතුමන්ගේ රබන් කණ්ඩායම්වලට දිගු ඉතිහාසයක් ඇත්තේය. බංකු රබන් පරපුරේ අලුත්ම කණ්ඩායම පුහුණු කැරෙන්නේ මේ බක්මහේ වැඩ අල්ලන නැකතටය. ඒ චන්ද්‍රපාල ගුරුතුමා යටතේය. සිසුවියන්ගේ වයස අවුරුදු අටත් දහයත් අතරය. කඳනගොඩ අලුත් පරම්පරාව බංකු රබන් කලාවේ අනාගතයයි.අපි ගමන ආරම්භ කළේ හිමිදිරියේමයි. කළුතර නගරය පසුකොට නාගොඩ හන්දියෙන් මතුගම පාරේ ගොස් තුඩුගල නගරයේ අතුරු පාරකින් කඳනගොඩ ගම්මානයට පිවිසියෙමු. වෙල්යාය මැද්දෙන් රබර්වතු මැද්දෙන් ගම්මානයට ගිය ඒ ගමන සොඳුරුය.‘ඕන් ඔය හරියෙන් නතර කරමුකො.’ මඟ පෙන්වීමට ගිය දයා විජේරත්න රියැදුරාට මඟ කියයි.එයා බාගෙට ඉදිවෙමින් පවතින නිවෙසකි. අපි මිදුලට ගොඩවූවෙමු.“ආයුබෝවන්” ඉදිරියට පැමිණියේ චන්ද්‍රපාල අදිකාරම්ය. ඔහුට පිටුපසින් ඔහුගේ බිරිය කුසුමා ද දියණියෝ ද පුතණුවෝ ද ඥාතිහු ද වූහ."කොච්චර සන්තෝෂ ද අපිව බලන්න ආපු එක. පදයක් ගහලම බලමු ද? අපෙන් එසේ අසන අතරේ ම චන්ද්‍රපාල ගිනි අගුරු කබලට රබාන රත් කරන්නේ ය. තකහනියේ ම අපි කඳනගොඩ ගමට චන්ද්‍රපාල සොයා ගියේ ඇයිදැයි ඔබට සිතෙනු ඇත.මේ භාග්‍යවන්ත වූ මාසයයි. බක්මහ එළැඹෙන්නේ පරිසරයට අමුතු සිරියාවකුත් කැන්දාගෙනයි. අපි පුංචි සන්දියේ නම් එරබදු මල් පිපෙන්නට ඕනැ තරම් එරබදු වැටවල් තිබිණි. දැන් වැටවල් තිබුණ ද ඒ වැටවල එරබඳු ගස් නැත. ඒ නිසාම අවුරුද්දට කලින් පරිසරයේ එරබදු මල් පිපෙන බව අද සමාජයේ ළමයි දන්නේ ද නැත. කොහා හඬන්නේ ද දුරාවාරයෙනි. ඉස්සර නම් ගම්වල ඕනැතරම් කොහෝ කුරුල්ලෝ සිටියහ. උන් කුහු කුහු ගාන විට අපි ද කුහු කුහු ගෑවෙමු. ඇතැම් විට කොහාට සරදම් කරන්නේ යැයි වැඩිහිටියන්ගෙන් ටොක්කක් ද කෑවෙමු. කෙසේ හෝ දැන් ළමයි කොහා සමඟ කුහු කුහුසිරිපාල ගුරුතුමාගාන්නට දන්නේ ද නැත. ඉස්සර අපේ ගමේ රබානක් තිබුණේය. අපි ඒ ගෙදරට කීවේ රබන් ගෙදර කියාය. රබාන තිබුණේ උඩකය. අවුරුදු කාලයට මේ රබාන එළියට ආවේය. නැන්දා රබාන රත් කරන්නේය. ගමේ ගැහැනු පිරිමි භේදයක් නැතිව රබාන වයන්නෝය.“එගොඩ ගොඩෙත් රත්තරං මෙගොඩ ගොඩෙත් රත්තරං....” එගොඩ ගොඩෙත් - මෙගොඩ ගොඩෙත් ඇතෙක් බරට රත්තරං...” ආදි වශයෙන් රබන් පද වැයෙන්නේ ය.චන්ද්‍රපාල ගුරුතුමාඑදා අපි අත්දුටු ගම අද නැත. දැන් අවුරුද්දට රබානක් වැයෙන්නේ කලාතුරකිනි. අපේ ගමේ එදා රබන් වැයූ නැන්දා දැන් ජීවතුන් අතර නැත. රබාන ද නැත. ඒ ඒවා ඉදිරියට ගෙන යන්නට කෙනෙකු නොසිටි නිසා ය.ඇතැම් විට ඔබට අපිට සිංහල අවුරුදු සම‍ෙය් රබන් හඬ නෑසුණ ද කඳනගොඩ ගම්මානයේ ඇත්තන්ට නම් තවමත් රබන් සුරල් හඬ ඇසිය හැකිය. ඒ චන්ද්‍රපාල ගුරුන්නාන‍්සේගේ ගෙදරිනි. ඔහු විටෙක රබාන වයයි. තවත් විටෙක රබන් කවි ගායනා කරයි. ඔහුගේ බිරිය දියණිය මිනිබිරිය පමණක් නොව පුත්තු ද ඥාති දියණියන් ද රබන් වැයීමේ දක්ෂයෝය. අපි ඉකුත් දා කඳනගොඩට ගියේ ඔවුන් සොයාගෙනය.පොල් කොළ, පොල්කටු අඟුරු දල්වා රත් කළ රබාන තට්ටුව මත තබා පළමුව රබානට වැඳ නමස්කාර කරන්නේය. ඉන්පසුව ඔවුහු පුටුවල වාඩි වී රබන් වැයීමට පටන් ගත්තෝය.‘මේ’ බංකු රබන් ශාන්ති කර්මයයි.’එහෙත් එහි බංකු දකින්නට නැත. ඇත්තේ ප්ලාස්ටික් පුටු සමූහයකි.‘ඇයි මේ.’‘මෙහෙමයි. ඉස්සර නම් රබන් වැයුවේ බංකුවල වාඩිවෙලා. නමුත් අපි තැනින් තැන යන විට බංකුත් අරගෙන යන්න කරදරයි. ඒ නිසා බංකුව පුටුවට මාරු වුණා. දැන් කොහේ ගියත් පුටුවක් ඉල්ලගන්න විත‍රනේ තියෙන්නේ.’ කුසුමා වැලිපැන්න පවසන්නීය.රබාන රත්කරමින්‘කඳනගොඩ ගම අද රබන් වැයුම් අතින් ප්‍රසිද්ධය. දොඩංගොඩ කඳනගොඩ ගමේ මුලින්ම රබන් වැයුවේ පොඩිසිංඤෝ හෙවත් නැපෝ සිංඤෝ අදිකාරම්ය. ඔහු චන්ද්‍රපාල අදිකාරම්ගේ බාප්පාය.අතීතය සිහිපත් කරන චන්ද්‍රපාල.“අපේ බාප්පා කොයි කාලේ මේ රබන් ශිල්පය ගමට ගෙනාවද කියන්න අපි දන්නේ නැහැ. නමුත් අපට දැනුම් තේරුම් ඇති කාලේ ඉඳලා බාප්පා රබන් වයනවා දැකලා තියෙනවා. මට දැන් වයස අවුරුදු හැත්තෑ හතරක් වෙනවා. මට අවුරුදු දාසයක් විතර කාලේ තමයි බාප්පගෙන් රබන් ඉගෙන ගත්තේ. මා එක්ක තව තුන් දෙනෙක් හිටියා. ඒ කියන්නේ මගේ බාලම බාප්පා කුමතේරිස්, මල්ලි සිරිපාල හා මිත්‍රයෙක් වුණ සිරිපාල රණවීර. බාප්පා රබන් ගහනකොට අපි පැත්තකට වෙලා බලාගෙන ඉන්නවා. ඒ බලන් ඉඳලම තමයි ආසාව ඇති වුණේ. අපි පුරුදු වුණාට පස්සේ ඒ කාලේ නිදහස් උත්සවයට, පෙරහුරුවලට එහෙම රබන් ගහන්න යනවා. මට මතකයි ඒ කාලේ අපි පෙරහරවල රබන් ගහන්න යන්නේ කරත්තයෙන්. අපිත් එක්ක රබාන රත්කරන්න ආදි සුළු සුළු වැඩවලට අත් උදව්කාරයෙකුත් යනවා. මඟුල් ගෙවල්වල රබන් වයන්න යනවා. ඒ කාලේ ඉතිං සමහර වෙලාවට තෑගි බෝගත් ලැබෙනවා. එහෙම නැත්නම් රුපියල් පහක් දහයක් ලැබෙනවා. අපි ඒ කාලේ රබන් වයන්න ගමෙන් පිට පළාත් වලටත් යනවා.”චන්ද්‍රපාල පවසන්නේ මීට වසර විස්සකට තිහකට පමණ පෙර අතීතයයි. ඔහු එකල රැකියාව ලෙස කළේ ලී ඉරීමය. ඒ අඩි දාහතක් පමණ දිග අත් කියතෙනි. රැකියාවේ හැටියට නිවාඩු ගැනී‍ෙම් අමාරුවක් ද එකල නොතිබිණි. ඉන්පසුව ඔහු ගෝලයන් පිරිසක් බිහි කළේය. ඔහුගේ බිරිය කුසුමා ද ඔහුගෙන් රබන් වැයීමට ඉගෙන ගත් සිසුවියකි.“අපේ තාත්තා රබන් වයනවට හරිම ආසයි. තාත්තා තමයි මට රබන් උගන්නන්න කියලා ගුරුතුමාට කිව්වේ.”කුසුමා පවසන්නේ ලැජ්ජාවෙනි. අද ඇය චන්ද්‍රපාලගේ හොඳම සිසුවියයි.රබන් වැයීම වෙනුවෙන් ලැබූ සම්මාන‘කුසුමට හොඳට වයන්න පුළුවන්. මං මගේ දරුවන්ටත් උගන්නලා තියෙන්නේ. අපි මේ වයන රබාන ලැබුණේ කුසුමගෙ ගෙදරින්. මේ වට්ටුව හුඟක් පරණයි. (ඔවුන් වට්ටුව යැයි කියන්නේ රබානේ තට්ටුවටයි) මම එක්දහස් නවසිය හැටගණන් වලදි බාප්පගෙන් අවසර ඉල්ලගෙන හතර දෙනෙකුට ඉගැන්නුවා. ඊට පස්සේ බොහෝ අය පුරුදු කෙරුවා. මේක මේ අපි රස්සාවක් හැටියට කරන දෙයක් නෙමයි. රබන් වයලා ජීවත් වෙන්න අමාරුයි. නමුත් අපි මේ කලාවට ආදරෙයි. මිනිස්සු අපිට ආදරෙයි. අපි අලුත් පරම්පරාවක් බිහි කරනවා. අපේ රබාන පුංචියි. අපිට ලොකු රබානක් ලැබෙනවා නම් ලොකු දෙයක්. එතකොට හයකට අටකට හෝ දහයකට එකවර වයන්නට පුළුවන්. නමුත් රබානක් රුපියල් තිස් දහසකට වැඩියි. අපිට එකවර ඒ වගේ මුදලක් වියදම් කරන්න අමාරුයි.’ චන්ද්‍රපාල ගුරුන්නාන්සේ පවසන්නේ කනගාටුවෙනි.ඔවුහු රබන් කලාවට ආදරය කරති. එහෙත් ඔවුන්ට අඩුපාඩුකම් බොහෝය. අවුරුදු උත්සව සමයට ඔවුන් බොහෝ තැන්වල රබන් වයන්නට යන්නේය. ඔවුන්ගේ රබන් කලාවට නම් අඩුම තරමේ හතර දෙනෙකුවත් සිටිය යුතුය. ඊට වඩා වැඩි පිරිසක් සහභාගි වීමට නම් මේ වසර ගණනක් පැරණි රබාන වෙනුවට ලොකු රබානක් ලැබිය යුතුය. එය ඔවුන්ට සිහිනයක් පමණි.අද ද මංගල උත්සව, පාසල් උත්සව හා වෙනත් ජාතික උත්සව සඳහා සහභාගි වන ඔවුන් අවුරුදු සමයට ආරාධනාවක් නැතිව වුවද ගමේ රබන් වයන්නේ ය.“ගෙදරට නෑයෝ ආවහම යාළුවෝ ආවහම රබාන රත්කරලා වයනවා. කවුරුත් ආසයි බලන් ඉන්න අහන් ඉන්න. අත්මාරු කර කර අපේ අම්මට හොඳට රබන් ගහන්න පුළුවන්. බුදුගුණ කවි වලින් ආරම්භ කරලා රබානේ උපතේ සිට කවි කියනවා. ඊට පස්සේ ගොඩ පදත් කියනවා ගහනවා. අපි අපේ දරුවන්ටත් මේ කලාව උගන්වන්න කැමතියි.” චන්ද්‍රපාලගේ දියණිය දීපිකා අදිකාරම් පවසන්නීය. (රුවිනි නිලන්ති, දිස්නා දිල්හානි පෙරේරා, කුසුමා චන්ද්‍රපාල එක්ව ගම්මුන් මැද්දේ හිද ඒනම් ඇහැළ ලීය යොදා ගැනේ. රබාන සඳහා සොදා ගන්නේ එළුවාගේ ගැහැනු සතාගේ සමයි.“මවලා රෝදය දෙවියෝ එළුසම එළමින් වටකොට ගසලා ඇත රෝදය වට රබාන සවි කරන ලෙසට තබලා ගිනි කබලක් යට රබාන රත් කරන ලෙසට කියලා ගැසු තත් දික් තොන් යන පද කවි තාලෙට”අපි චන්ද්‍රපාලගේ නිවෙසින් පිටත්ව ආපසු එන්නට ආවෙමු. මඟින් මඟට ඈතින් ඈතට ඔවුන් වයන හඬ කඳනගොඩ ගම වටකොට ඇසෙන්නා සේය. “අන්න ඉන්නවා අනිත් කෙනා. ඒ තමයි සිරිපාල ගුරුතුමා” දයා අප නතර කරවූයේ වෙල අද්දර කඩයක් ළඟය. අපි කඩයට එබී බැලුවෙමු. එහිද තරාදිය යටින් ඇත්තේ රබානකි.“චන්ද්‍රපාල අපි එකට තමයි රබන් ඉගෙන ගත්තේ. දැන් මමත් මේ වෙනකොට බාල පරම්පරාවට උගන්නනවා. මගේ බිරිය දරුවෝ හැමෝටම රබන් වයන්න පුළුවන්. ඒත් දැන් මේ රබාන අබලන්.” අලුත් රබානක් ලැබෙනවා නම් හොඳයි. සිරිපාල ගුරුතුමා ද පවසන්නේ කණස්සල්ලෙනි. ඔහුට ඇත්තේ ද එතරම් සරුසාර කඩයක් නොවේ. එහෙත් ඔවුහු සියළු ප්‍රශ්න අමතක කොට රබානට අත තැබූ විට වයන්නේය. රබන් කවි කියන්නේය. ඒ සිංහල අවුරුද්දේ සිරියාව යළි යළිත් ගම්මානයට මතක් කර දීමටය. අතීතයේ පටන් රබන් වැයුමට ප්‍රසිද්ධියක් උසුලන කඳනගොඩ ගම්මානයේ හෙට ද අවුරුදු නැකතට බොහෝ හැඩකාරයට රබන් සුරල් වැයෙනු ඇත. ඔවුහු අවුරුදු උත්සවවල රබන් වැයුමට ගොස් පෙර ලෙසම ජයග්‍රහණය කර ගමට පැමිණෙනු ඇත.ඉ‍නෝකා සමරවික්‍රමදයා විජේරත්නදොඩංගොඩ විශේෂඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=as1404134</link>
    <topic>මළකුණකට කිඹුල් හමුදාවක් සමඟ සටනට වැදුණු සිංහයා</topic>
    <author>රෝහණ ආර්යරත්න</author>
    <content>මළකුණකට කිඹුල් හමුදාවක් සමඟ සටනට වැදුණු සිංහයාවන සතුන් අතරේ ඉතා භයානකතම සතුන් වන සිංහයකු හා කිඹුලන් අතර මියගිය හිපපොටේමස් සතෙකුගේ මළකුණක් වෙනුවෙන් අතිභයානක, සටනක් කෙන්යාවේ මසායි මාරා වන උද්‍යානයේ දී පසුගියදා සිදුවිය.මෙම වනෝද්‍යානයට පැමිණි සංචාරකයින් අතරේ සිටි ඇමෙරිකානු ජාතික රිචඩ් චු විසින් මේ උද්වේගකර අවස්ථාව කැමරාගත කළ අතර එය ඔහු ලද දුර්ලභ අවස්ථාවක් විය.සාගින්නෙන් පෙළුණු කිඹුලන් හිපෝ මළ සිරුර ඩැහැගෙන යෑමට එද්දී එතැනට පැමිණි සිංහයා කිඹුල් හමුදාවට එරෙහිව තනි සටනක් දියත් කළේය.දැඩි කෝපයට පත්ව මළකුණ ඩැහැගැනීමට පැමිණි කිඹුල් හමුදාවට ගොරවමින් අතින් පහර ‍දීම ඇරඹූ සිංහයා කෙසේ හෝ මළකුණ භුක්ති විඳීමට සටන් වැදුණේය.වෘත්තියමය ඡායාරූප ශිල්පියෙකු නොවූවත්, රිචඩ් චු (Chew) අතිවිශිෂ්ට අයුරින් මේ සත්ව යුද්ධය අපූරු ලෙස ඡායාරූප ගතකිරීමට සමත් වී ඇත. සටනේ අවසානය බැලීමට සිටීමෙන් තමන්ට ද හානියක් වෙතැයි සිතූ රිචඩ් හා සංචාරක පිරිස වහා එතැනින් ඉවත් වූ බව කියනු ලැබේ.චීනය පුරා පවතින අපිරිසුදු වාතය ජනතාවගේ සෞඛ්‍යයට බලවත් ප්‍රශ්නයක් වී ඇත. දුමාරය හා මීදුම මිශ්‍ර වූ විට මුළු පරිසරය ම කළුවර වන අතර ජනතාවට හුස්ම ගැනීමට පවා අපහසු තත්ත්වයක් ඇතිවන්නේ ය.මේ තත්ත්වයෙන් මිදීම සඳහා චීනයේ ලුවාංචුවාං ප්‍රාන්තයේ හෙනාන් ප්‍රදේශයේ පවතින පිරිසුදු වාතය බෝතල්වලට හෝ ටින්වලට පුරවා විකිණීමට තබා ඇත.එම ප්‍රදේශයේ කඳු මුදුන්වල ඇති පිරිසුදු වාතය මේ අයුරින් බෝතල් හා ටින් වලට දමා වතුර බෝතල්, මාළු ටින් හා පලතුරු ටින් ලෙස විකිණීම අරඹා ඇත.ලුවංචුවාං සංචාරක කාර්යාලයේ නියෝජ්‍ය අධ්‍යක්ෂ ඩුවාන් ජුන්වෙයි පවසන අන්දමට කළු ධුමාරයෙන් දුක් විඳින නාගරික ජනතාවට මේ බෝතල් මුලදී නොමිලේ සපයනු ඇත. පසුව අවශ්‍ය වූ විට ඔවුන්ට මේවා මිලදී ගැනීමට සිදුවනු ඇත. පසුගිය මාසයේ බීජිං නගරය ඇතුළු නගර අටක් මෙම කළු ධුමාරයෙන් වැසී ගොස් තිබූ අතර ඒවායේ වාසය කළ කුඩා දරුවන් හුස්ම ගැනීමේ අපහසු තත්ත්වයකට පත්වීම නිසා රෝහල් ගත කරන ලද බවද වාර්තා විය.මේ කළු දුමාරය නිසා චීනයේ ළඟදීම ඉතා දරුණු පරිසර ප්‍රශ්නයක් ඇතිවනු ඇතැයි ලෝක සෞඛ්‍ය සංවිධානය ද අනතුරු අඟවා ඇත්තේය.ඉන්දියාවේ කර්නාටක ප්‍රාන්තයේ ගඩාග් දිස්ත්‍රික්කයේ වාසය කරන 30 හැවිරිදි පකීර්අප්පා හුනගුන්දි ප්‍රිය කරන්නේ වෙනත් අය නොහිතන ආහාර විශේෂයකටය.ඒ බොරළු හා ගඩොල්ය.“මම දැනට අවුරුදු 20 ක පමණ කාලයක් හරිම ආසාවෙන් ග‍ඩොල් හා බොරළු කනවා. ඒ ආහාර මගෙ ජීවිතයේ කොටසක් වෙලා” යැයි හුනගුන්දි පවසයි.“මම මුලින් ම ගඩොල් හා බොරළු කෑමට ගන්නා විට මගේ වයස 10 ක් විතර ඇති. මට ආහාර වේල් නැතිව ඉන්න පුළුවනි. ඒත් මඩ, බොරළු හෝ ගඩොල් නැතිව මොහොතක්වත් ඉන්න බෑ.”දැනට මෙම ආහාර කිලෝ දෙකක් පමණ අනුභව කරන හුනගුන්දි කිසිම රෝගාබාධයක් නැතිව ඉතාම සෞඛ්‍ය සම්පන්න ලෙස දිවි ගෙවයි.මේ තත්ත්වය පිකා යනුවෙන් හඳුන්වනු ලබන අතර කිසිම පෝෂණයක් නොමැති මේ අන්දමේ දේවල් අනුභව කිරීම මේ තත්ත්වයේ විශේෂ ලක්ෂණයකි.“මට කිසිම රෝගයක් වැලඳී නෑ. මගේ දත් ඉතාම හොඳයි. ශක්ති සම්පන්නයි. ඕනෑම ගලක් හපා දැමීමට මගේ දත්වලට පුළුවනි” යි කී හුනගුන්දි ගේ මෙම පුරුද්ද අත්හැර දැමීමට ඔහුගේ මව කොතෙක් උත්සාහ දැරුවද මඩ, ගල්, බොරළු හා ගඩොල් කෑම ඔහු අත්හැරියේ නැත.“මට දේව ලොවින් අමෘතය ගෙනත් දුන්නත් මම ඒවා ගන්නේ නෑ” යැයි ද හෙතෙම පවසයි.ඉන්දියාව පුරා ප්‍රදේශවලින් බො‍හෝදෙනා ඔහුගේ ගල්, බොරළු කෑම දැක බලා ගැනීමට පැමිණිය ද ඔහු ඒවායින් ආදායමක් ලබාගෙන නැත.“මගේ පියා මීට අවුරුදු හතරකට පෙර මිය ගියා. දැන් මට මගේ අම්මා බලාගන්න සිදුවී තිබෙනවා. ඒ නිසා මම මගේ අද්භූත ක්‍රියාවලිය ලොවට පෙන්වා එයින් ආදායමක් ලබා ගන්න තීරණය කළා” යැයි හෙතෙම පැවසුවේ විශාල බලාපොරොත්තුවක් සහිතවය.‍රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=as1404135</link>
    <topic>ආයෙත් ඒ ළමයගෙ හිත තලන්න මං ඉඩ තියන්නෑ</topic>
    <author/>
    <content>ආයෙත් ඒ ළමයගෙ හිත තලන්න මං ඉඩ තියන්නෑහැඩ බලන්නට විසල් කැඩපතක් නොතිබීම අඩුපාඩුවක් බව සිතූ චාපා නොරිස්සුම්සහගත හඬක් නැඟුවාය. හැඳ සිටින දිගු කලිසමත් ටීෂර්ටයත් තමාගේ රුව ඔප්නංවන වග දැන දැනම ඇය සෙව්වේ කැඩපතකි. බිත්තියේ එල්ලා තිබෙන කුඩා කැඩපත දුර්වර්ණ වී තිබුණෙන් මුහුණ පවා පැහැදිලිව දැකගත නොහැක.‘'අයියෝ අක්කි ඔයා මෙහෙ ‍ෙකාහොම ඉන්නවද මංදා ... නෝ මිරර් .. කෝ බාත්රූම්...”ඇය මැසිවිලි නැඟුවේ ළඳ ‍ෙබාළඳ දැරියක මෙනි. පිළිතුරක් නොලද්දෙන් හැරී බැලූ චාපා විමතියෙන් දෙබැම ඉහළ නැංවූවාය.“අක්කි?”නදී නැඟනියගේ විස්මිත බැල්ම මඟහැරියා ය.“ඔයත් එනවද?”හිස සැළූ යුවතිය වරලස පීරන්නට වූවාය.“හානේ ... ඔය ඇත්තමද?Óයි කෑ ගෑ චාපා පෙරට පැන්නාය. සොයුරිය වැලඳගෙන හිනැහුණාය.“කොයිතරම් හොඳද... මාත් ගියාම අම්මයි තාත්තයි විතරනෙ ගෙදර...”“මං යන්නෙ ගෙදර නෙමේ...”නදීගේ හඬ ශෝකාකූලය.“එහෙනං..”මඳක් මෑත් වූ චාපා විමසිලිමත් බැල්මක් හෙළුවාය.“සුදු ආච්චි ළඟට .. එයත් තනියම නෙ ඉන්නෙ...”මුහුණ හකුළාගත් යුවතිය“මොකක්ද අක්කිÓයි නොමනාපයෙන් හඬ ගෑවාය.“සුදු ආච්චිත් හරි නරකයි. එයාට තියෙන්නෙ අපේ ගෙදර එන්නනේ. එතකොට ඔයයි එයයි අපේ අම්මයි තාත්තයි කොයිතරම් ලස්සන ද බලන්න අක්කි...”නදී සෝබර සිනාවක් පෑවාය. අම්මාගේ නපුරු දිව මෙල්ල කරන්නට සුදු ආච්චි සමත් වනු ඇත්දැයි සිතුවාය.“මේ කෙල්ලො දෙන්නගෙ කච කචේ ඉවරයක් නැද්ද හැබෑටම?”ගෝතමී කාමරයට එබුණේ සිනාවක් ද මුවඟ නංවාගෙනය. එහෙත් චාපා පමණක් නොව නදී ද ගමනට සූදානම් වී සිටින අයුරු දුටු සැණින් ඒ සිනාව වියැකී ගියේ ය.“නදී....? මොකද මේ?”නදී සිය බෑගය අතින් ගත්තේ ඒ උද්වේගකර හඬ නොඇසුණාක් මෙනි.“ඇයි පුංචි...? අක්කි ආපහු ගෙදර යනවා... ඉතිං ඇයි මේ බය වෙලා ‍වගේ..?”හිස පසෙකට ඇළකරමින් චාපා ප්‍රශ්න කළේ අවිහිංසක අයුරිනි.“එයාට ආයෙ කොහේ තියෙන ගෙදරක්ද? එයාගෙ ගෙදර තමා මේක..”නදී හිස එසෙව්වාය. ගෝතමී දෙස එක එල්ලේ බැලුවාය.“නෑ පුංචි අම්මේ.. මං මෙ‍ෙහ හිටියොත් ඔයාට ගෙදරක් නැතිව යනවා.”එවදන් නොවැටහුණු චාපා අක්කාත් පුංචි අම්මාත් දෙස වරින් වර බැලුවාය.“මෝඩි...” යි කෑ ගෑ ගෝතමී දෑත දිගු කළා ය. නදී ඇඳ මත වැටුණේ ඒ අනපේක්ෂිත තල්ලුව නිසාය.“අනේ එපා පුංචි..”චාපා බියෙන් ද ශෝකයෙන් ද උතුරා යමින් ගෝතමී වෙත කඩා පැන්නාය. සමබරතාවය ගිලිහී ගියෙන් ඇය ඇඳ මත පතිත වූයේ චාපා ද සමඟිනි. බරබරාස් හඬක් නංවමින් ඇඳ පොල්ලක් කැඩී ගියේය.වැඩුණු සිරුරු දෙකක බර උසුලාගත නොහැකිව නදී කෑගැසුවාය.“මොකද අප්පේ ‍ෙම්...?”නොමනාපය ද කුකුස ද ව‍ෑහෙන හඬින් අසමින් බණ්ඩාර මැණිකා කාමරයට පිවිසියාය. දුටු දසුනින් වික්ෂිප්තව අතක් නිකටේ හොවාගත්තාය.“බලාපල්ලා ... ඔට්ටු වෙන රඟ... හරියට ඉලන්දාරි වාගේ...Óයි ‍නෝක්කාඩු කී ඇය ගෝතමී දෙස රවා බැලුවාය.“පරක්කු වෙනවා චූටි දුව... ඉක්මන් කරන්න”සුනන්දගේ උච්ච ස්වරයෙන් කැලඹුණු චාපා වහා බිමට පැන්නාය. මඳ පහසුවක්දැනුණ ද තවමත් ගෝතමීට යටව හුන් නදී “අනේ මට හුස්ම ගන්නත් බෑÓයි කෙඳිරුවාය.“පොඩ්ඩියේ ... මොකක්ද හැබෑටම වෙලා තියෙන්නෙ..?”බණ්ඩාර මැණිකා විස්මයෙන් ද කෝපයෙන් ද කෑගැසුවාය. ගෝතමී හැරී බලන්නටවත් උත්සුක නොවුවාය.“යන්නෑ කියනකං මං නැඟිටින්නෑ”ගෝතමී සිය ග්‍රහණය මඳකුදු ලිහිල් නොකළාය.“බලාපල්ලා මේකිගෙ තියෙන හිතුවක්කාරකම... ඔය ගෑනු ළමිස්සිව අතෑරපං පොඩ්ඩියේ..”බණ්ඩාර මැණිකා ඇඳ වෙතට පැමිණ මඳක් නැඹුරු වූවාය. ඇගේ දුබල දෑත දියණිය ඉවත් කරන්නට සමත් වූයේ නැත.“අහකට වෙයං පොඩ්ඩියේ” බැරිම තැන ඇය ආයාචනා කළාය.“ඔයා බයවෙන්න එපා පුංචි.. අක්කි යන්නෙ අපේ ගෙදර නෙමේ..සුදු ආච්චිලාගෙ ගෙදර..”ලහි ලහියේ සූදානම් වෙමින් චාපා ඇත්තම කීවාය.“එහෙ හිටියත් ඔයාගෙ අම්මගෙන් බේරිලා ඉන්ඩ මෙයාට පුළුවං වෙයි කියල ඔයා හිතනවද චාපා?”කාමරයේ ඒ මේ අත දිව යමින් සිය අඩුම කුඩුම එක්රැස් කරගනිමින් සිටි යුවතිය තිගැස්සුණාය.“අනේ පුංචි..Óයි ඇය පෙරට නැමී බෙරිහන් දුන්නාය.“අපේ අම්මා ඔයාල හිතන තරම් නපුරු නෑ පුංචි.. එයා නෙමේ ද අක්කිව හැදුවෙ...? අම්මා අක්කිට ආදරෙයි පුංචි..”බණ්ඩාර මැණිකා දියණියත් මිනිබිරියත් දෙස බැලුවේ තැවුල් සිතිනි.“ඇති.. ඇති.. දැං ඔය කතාව නවත්තපල්ලා ... ලොකු ළමිස්සිටත් යන්ඩ ඕනැ නම් යන්ඩ දීපං පොඩ්ඩියේ.. ඒ ළමයා හැමදාම මෙහෙ ඉඳීවියැ.. ගහල බැණල තරවටු කරල තියාගන්ඩ ඇබිත්තං එකෙක්ද?Óයි කියමින් ඇය කාමරයෙන් පිටවූවාය.ළමයව ලොකු කරල දුන්නට බොහොම ස්තුතියි තමා.. හැබැයි ළමයගෙ හිත තලන්ඩ දෙන්නෑ අපි ඔයාගෙ අම්මට තවත්...”කෝපයෙන් දුර්වර්ණ වූ මුහුණින් යුතුව චාපා ද කාමරයෙන් ඉවත් වූවාය.“අම්මා අකාලෙ මැරිල ගියාට ළමයට ළමයගෙ පුංචි අම්මා ඉන්නවා... මාමා ඉන්නවා.. කිරිඅම්මා ඉන්නවා..”ගෝතමී කෑගසා කීවේ ඈතට ඇදෙන චාපා රිදවන්නටම වගේය.“අනේ පුංචි අම්මේ මට යන්න ‍දෙන්න... මට යන්න ඕන”නදී හැඬුම්බර හඬින් ඉල්ලා සිටියාය.“හොඳයි .. ඔන්න මම නැගිට්ටා..Óයි කී ‍ගෝතමී යුවතියගේ සිරුර මතින් නැඟී සිටියාය.“හැබැයි... මම අතුලව කසාද බඳින්නෑ.. ඔයා ඕන තැනක යන්න. .. මම ආයෙ ඔයා ගැන හොයන්නෙ බලන්නෙත් නෑ.. කරදර වෙන්නෙත් නෑ.. අක්කා මැරුණා වගේ ඔයත් මැරිල කියල මම හිත හදා ගන්නං..”චාපා පසුපස යමින් සිටි බණ්ඩාර මැණිකාට ඒ වදන් නොඇසිණ. ඇසුණා නම් ඇය සිය දියණියට පහර දෙනවා නොඅනුමානය.නැඟී සිටින්නට වෑයම් කළ නදී යළිත් කොට්ටයේ මුහුණ ඔබාගත්තාය. ඇගේ දෙවුර සැලුණේ ඇය ඉකිබිඳින බව හඟවමිනි.“නදී ... මේ නංගි යන්ඩයි හදන්නෙ... එන්නෙ නැද්ද එළියට...”සුනන්දගේ හඬින් තිගැස්සුණ ඇය වහා නැඟී සිටියාය. කොට්ටයක් දෑතින් ගෙන කඳුළු පිස ගත්තාය.“කොට්ටවලින් කවුද කඳුළු පිහින්නෙ?Óයි රළු පරළු ලෙස ඇසූ ගෝතමී කඩිනමින් පිටව ගියාය.සුසුමක් හෙළා ළය සැහැල්ලු කරගන්නට වෑයම් කළ යුවතිය බෑගය දෙස බැල්මක් හෙළුවාය. එය බිම පතිතව තිබිණ. නැඹුරු වී එය අතින් ගත් නදී මොහොතක් කල්පනා කළාය.“අයියෝ මං මැරිලවත් යන්නෙ නෑනෙ.. මං හින්දා හැමෝටම කරදරයි...Óයි තොල් මතුරමින් ඇය බෑගය මේසය මත තැබුවාය.සිවුමංසල වෙත සෙමින් ගමන් කරන යුවතියන් දෙදෙනාගේම මුහුණු මලානිකය. සුනන්ද සහ ගෝතමී කතාබස් කළේ ඔවුන් පිළිබඳව වගක් නැත්තාක් මෙනි. කඩුල්ල අද්දර නැවතී බලා සිටි බණ්ඩාර මැණිකා කඳුළක් පිස දමුවාය. ඒ දුක් කඳුළ වැඩිමලී නිර්මලා වෙනුවෙන් පමණක්මද? නදී සහ චාපා මිනිබිරියන් මෙන්ම ගෝතමී සුනන්ද දූ පුතුන් වෙනුවෙන් ද ඉනූ කඳුළක් විය හැකිය.“චාපාට පුංචි තෑග්ගක් ගන්න ඕන අයියෙ.. අපි යං ගීත්ලගෙ දිහා...Óයි ගෝතමී ‍යෝජනා කළේ මොහොතකට පෙර සිදුවූ සියල්ල අමතක කර දමමිනි. නදී අත ගමන් මල්ලක් නොතිබීම නිසා ඇය සොම්නසින් පසුවූවාය. චාපා ඇය දෙස බැලුවේ පුදුමයෙන් විසල් වූ දෑසිනි.“ගීත්?Óයි නදී දෙතොලින් නොව සිතින් මිමිණුවාය.“ගීත් මල්ලි...”‍ගෝතමී ගේ උච්ච ස්වරය කාලවර්ණ තරුණයාගේ දැහැන බිඳින්නට සමත් වූයේ නැත.ගෙමිදුලේ කොනක ඔහු දිරා ගිය මුලක සැඟවුණ සෞන්දර්යය ඉස්මතු කරන්නට වෙහෙසුණි.“රුක් කලා” චාපා ද සොම්නසින් තොල් මතුළාය. ඔප කළ මුල් පමණක් නොව මැටි බඳුන් ද සතර අත බබළමින් මහා කලාගාරයක සිරි පළ කළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=av1404132</link>
    <topic>මේ රටේ පැරැණි හා ජනප්‍රියම පාස්කුවයි</topic>
    <author>සු. මි.</author>
    <content>මේ රටේ පැරැණි හා ජනප්‍රියම පාස්කුවයිසම අධ්‍යක්ෂ - ක්ලෙමන්ට් ප්‍රනාන්දු + රාජ්මීගමු දූවේ ඓතිහාසික මහා පාස්කු නාට්‍ය සංදර්ශනය මෙම 18 වැනිදා (මහ සිකුරාදා) මධ්‍යහ්න 12.30 ට මීගමු දූවේ දී (එළිමහන් දැවැන්ත වේදිකාවේදි) නොමිලේ පැවැත්වෙයි. මෙවර මෙහි සම අධ්‍යක්ෂවරුන් වශයෙන් කටයුතු කරන්නේ එම්. ක්ලෙමන්ට් ප්‍රනාන්දු හා රාජ් ලිවේරා ය.ක්ලෙමන්ට් ප්‍රනාන්දු පේරාදෙණිය විශ්ව විද්‍යාලයේ ගෞරව උපාධිධරයෙකි. 1972 - 73 පේරාදෙණිය සරසවියේ සිංහල නාට්‍ය සංගමයේ සභාපති වූයේ ඔහුය. ක්‍රිස්තු චරිතය පාදක කරගෙන ‘කටු ඔටුන්න’ (1974) නමින් නාට්‍යයක් ලියා නිෂ්පාදනය කළ ක්ලෙමන්ට් කතෝලික ජන නාට්‍ය සම්ප්‍රදාය පිළිබඳ ප්‍රාමාණික විද්වතෙකි.රාජ් ලිවේරා අවුරුදු 40 ක පමණ කාලය තුළ පාස්කු නාට්‍යයේ විවිධ චරිත රඟපෑ දක්ෂ නළුවෙකි. ඔහු දෙවතාවක් මෙහි ක්‍රිස්තුන් වහන්සේගේ චරිතය රඟපෑ අතර පසුගිය අවදියේදී නාට්‍ය අධ්‍යක්ෂවරයා වශයෙන් ද කටයුතු කළේය.පහත දැක්වෙන්නේ දූව පාස්කු නාට්‍ය පිළිබඳ ක්ලෙමන්ට් හා රාජ් යන දෙදෙන පළ කරන අදහස් ය.මීගමු දූව පාස්කු නාට්‍යයේ ඓතිහාසික පසුබිම මොකද්ද?ක්ලෙමන්ට් - “දූව පාස්කුව, ලංකාවේ දැනට පවතින පැරැණි හා ජනප්‍රියම පාස්කු නාට්‍යය ලෙස හඳුන්වන්න පුළුවන්. මෙම පාස්කු නාට්‍යය 1839 දී පවා රඟදැක්වුණු බවට ඓතිහාසික සාධක තිබෙනවා. ඊට දැක්විය හැකි ප්‍රබලම සාක්ෂිය තමයි මේ සඳහා භාවිත වන ක්‍රිස්තු සුරුවමේ (ප්‍රතිමාව) ශත සංවත්සරය 1939 වසරේදී සැමරීම. එහෙත් 1839 ට පෙර පවා දූවේ පාස්කු රඟදැක්වුණා. මුල් යුගයේ මෙම පාස්කුව සඳහා යොදා ගැනුණේ ජාකෝමේ ගොන්සාල්වේස් පියනමගේ ‘දුක්ප්‍රාප්ති ප්‍රසංග’ නම් වූ පිටපත. ගොන්සාල්වේස් පියතුමා ලංකාවට ආවේ ලන්දේසි යුගයේදී. එතුමා මීගමු දූවට ද පැමිණියා යැයි අප අනුමාන කරනවා.දැනට භාවිත වන පාස්කු නාට්‍ය පිටපත මර්සලිනු ජයකොඩි පියතුමාගේ නේද?ක්ලෙමන්ට් - “ඔව්. 1939 දී ඒ නම් සුරුවමේ ශත සංවත්සර අවස්ථාවේදී දූවේ සින්ද්‍රාත්‍රි දෙව් මැදුරේ මීසම් පාලක වශයෙන් කටයුතු කළේ ජයකොඩි පියතුමා. උන්වහන්සේ පාස්කුවට නව නාට්‍ය පෙළක් රචනා කළා. ඒ සඳහා ඩොරති සේස් ගේ ‘බෝන් ටු බි කින්ග්’ නම් වූ ක්‍රිස්තු චරිතාපදාන කෘතිය පාදක කරගත් බව උන්වහන්සේ සඳහන් කර තිබෙනවා. 1970 ගණන්වලදී නාට්‍ය පිටපත තවදුරටත් නවීකරණය වුණා. මා එහි අධ්‍යක්ෂ වශයෙන් කටයුතු කරන සමයේ දේශනවාදියාගේ සුච්‍ය කොටස් මා අලුතින් රචනා කළා.මෙවර ක්‍රිස්තු චරිතය රඟපාන නළුවා කවුද?රාජ් - “දූලාජ් පීන්තු. ඔහු මෙවර දෙවන වරටයි ක්‍රිස්තු චරිතයට පණ පොවන්නේ. එක්තරා යුගයක මේ චරිතය රඟපෑවේ ක්‍රිස්ටි ප්‍රනාන්දු. ඔහුගේ රංගනය සුවිශේෂ ආකර්ෂණයක් ගෙන ආවා. ඊට පසු ඔහුගේ සොහොයුරු ලෙස්ලි ප්‍රනාන්දු ද රඟපෑවා. මා දෙවසරක් ක්‍රිස්තු චරිතය රඟපෑවා. මෙවර ජුදාස් ලෙස තේජාන් ප්‍රනාන්දු ද, පේදුරු ලෙස මිල්රෝයි ප්‍රනාන්දු ද, පිලාත් ලෙස සමන්ත කුරේරා ද කයිපාස් ලෙස ජෝශප් මාටින් ප්‍රනාන්දු, අන්නාස් ලෙස ඩිලුස්ක ප්‍රනාන්දු ද, රෝම සේනාධිපති ලෙස සමිත පීරිස් ද, දේව මන්දිර සෙබළ නායක ලෙස ජීවන්ත ප්‍රනාන්දු ද රඟපානවා. ඒ තමයි ප්‍රධාන චරිත.පාස්කු නාට්‍ය රඟ දැක්වෙන්නේ භක්ති අභ්‍යාසයක් විදියට බව අප අසා තිබෙනවා.ක්ලෙමන්ට් - “ඔව්. ක්‍රිස්තුන් වහන්සේට මරණීය දණ්ඩනයට නියම වන ජවනිකාවෙන් පස්සේ පාස්කුවේ කලාත්මක ස්වරූපය ඉක්මවා ආගමික මුහුණුවර මතු වෙනවා. ඉන්පසු සියලු ජවනිකාවල තිබෙන්නේ භක්ති අභ්‍යාස ලක්ෂණ. මේ ජවනිකාවලදී ක්‍රිස්තු චරිතය සඳහා සුරුවමක් යොදා ගැනෙනවා. ක්‍රිස්තුන් වහන්සේ ඇණ ගැසීම සඳහා භාවිත කරන්නේ ඓතිහාසික ක්‍රිස්තු ප්‍රතිමාවයි. එය ඉන්දියාවේ කොචින් නුවර දී තනා මෙරටට ගෙන එන ලද්දක්. සුරුවම භාරව කටයුතු කරන්නේ ජයන්ත ප්‍රනාන්දු, නන්ද ප්‍රනාන්දු හා සුදත් ප්‍රනාන්දු යන අය.පාස්කු වේදිකාවේ ස්වභාවය කෙබඳු ද?රාජ් - “එය අප හඳුන්වන්නේ පාස්කු මඩුව කියායි. එය දැවැන්ත ත්‍රිභාග වේදිකාවක්. පොල්අතු හා ලීවලින් ද යුතුව සකසන මෙය අඩි 36 ක් පමණ උසකින් ද අඩි 60 ක් පමණ පළලින් ද යුක්ත වෙනවා.පාස්කු නාට්‍යයේ දක්නා ලැබෙන දැවැන්ත සංදර්ශනශීලි බව ගැන මොනව ද ඔබට කියන්න පුළුවන්?ක්ලෙමන්ට් - “මෙයට ශිල්පීන් 300 දෙනෙක් පමණ නිර්මාණාත්මකව දායක වෙනවා. ප්‍රේක්ෂකයන් 75 දාහක් පමණ සාමාන්‍යයෙන් පාස්කු නාට්‍ය නරඹනවා. විශාල මඩුවක පැය 5 ක පමණ කාලයක් තිස්සේ මෙය රඟ දැක්වීම තුළත් මේ දැවැන්ත මුහුණුවර දකින්න පුළුවන්.පාස්කු නාට්‍ය සංගීතය කෙබඳු ද?ක්ලෙමන්ට් - “මෙහි සංගීතය ආචාර්ය ඩී. පී. එම්. වීරක්කොඩිගේ. නාට්‍යය සඳහා ගීත කීපයක් මර්සලිනු ජයකොඩි පියතුමා ලියා තිබෙනවා. ඒවා පසම් ගී ලෙස හඳුන්වන්න පුළුවන්. ඒ හැරුණුකොට ජාකෝමේ ගොන්සාල්වේස් පියතුමා ලියු ‘කය දුෂ්කර ප්‍රාර්ථනාව’ නම් වූ ගද්‍යමය පසම ද පාස්කුව සඳහා යොදා ගැනෙනවා. පැරැණි පසම් හා ළතෝනි ගීවල දක්නා ලැබෙන්නේ කර්ණාටක සංගීතය.පාස්කු නාට්‍යවලදි ප්‍රේක්ෂකයන් එහි රංග කාර්යය සඳහා නිර්මාණශීලීව දායක වන බව ද පැවසෙනවා?රාජ් : පාස්කු නාට්‍යයේ එක් විශේෂත්වයක් වන්නේ ඇතැම් ජවනිකා ප්‍රේක්ෂකයන් අතරේම ඉදිරිපත් වීමයි. උදාහරණ වශයෙන් ක්‍රිස්තුන් වහන්සේ කුරුසිය කර තබාගෙන කල්වාරිය තෙක් යන ගමන නිරූපණය වන්නේ ප්‍රේක්ෂාගාරය මැද්දෙන්. ඒ නිසා මෙහිදී නළුවන් හා ප්‍රේක්ෂකයන් අතර වෙනසක් නොදැකිය හැකි තරම්.දූවේ පාස්කු නාට්‍යය දූව ධර්ම සේවා සභාවේ ඉදිරිපත් කිරීමක් වන අතර දූව සින්ද්‍රාත්‍රි දෙව් මැඳුරේ මීසම් පාලක හා මීගමු කලාපයේ ධීවර කටයුතු පිළිබඳ අධ්‍යක්ෂ ෂෙල්ටන් ඩයස් පියතුමාගේ පූර්ණ අධීක්ෂණය යටතේ මෙය සිදු කෙරෙනු ඇත.සු. මි.ඡායාරූප - සරත් පීරිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=av1404133</link>
    <topic>ආයේ ආදරවන්තියක් වෙද්දි හිතට ලොකු බයක් දැනුණා</topic>
    <author>ගාමිණී සුසන්ත</author>
    <content>ආයේ ආදරවන්තියක් වෙද්දි හිතට ලොකු බයක් දැනුණාඋ‍පේක්ෂා ස්වර්ණමාලිඋපේක්ෂා ස්වර්ණමාලි ඉතා කෙටි කාලයක් තුළ ජීවන අත්දැකීම්, ගැටලු රැසකටම මුහුණ දුන් රංගන ශිල්පිනියක, දේශපාලනඥවරියක ලෙස හැඳින්විය හැකිය. කෙසේ හෝ ඇය තමන් වෙත පැමිණි එම ගැටලු සාර්ථකව ජයගෙන ඇත. මේ දිනවල හිරු ටීවී නාළිකාවෙන් විකාශය වන ‘ස්නේහා’ ටෙලි නාට්‍යයේ ස්නේහා ලෙස සාර්ථක රංගනයක යෙදෙන්නේ ද ඇයයි.උපේක්ෂා කොහොම ද මේ දිනවල ඔබේ කාලය ගතවෙන්නෙ?මේ දවස්වල ‘ස්නේහා’ ටෙලි නාට්‍යයේ රූපගත කිරීම්වලට සහභාගි වෙනවා. ඊට අමතරව පාර්ලිමේන්තු මන්ත්‍රීවරියක හැටියට මම දේශපාලනික කටයුතුවල නිරත වෙලා ඉන්නවා.එතකොට එන්න තියෙන ඔබේ නිර්මාණ?ඔව්, මම රංගනයෙන් දායක වුණු ‘මායා’ චිත්‍රපටියත් ‘සින්ඩ්‍රෙල්ලා’ චිත්‍රපටියත් ඉදිරියේ දී තිරගත වේවි.‘ස්නේහා’ රංගනය ගැන ප්‍රේක්ෂකයින් ඔබට මොනව ද කියන්නෙ?දීර්ඝ ටෙලි නාට්‍යයක් ප්‍රේක්ෂකයින් අතරට හොඳින් යන්නේ කොටස් 50 ක් පමණ විකාශය වුණාට පසුවයි. තවම මේ ටෙලි නාට්‍යයේ විකාශය වී තිබෙන්නේ කොටස් කීපයයි. කැළුම් පාලිත අධ්‍යක්ෂණය කළ ‘ස්නේහා’ ඉතාම ලස්සන රූපරාමු තියෙන ටෙලි නාට්‍යයක් බවයි ප්‍රේක්ෂකයින් කියන්නේ.කොහොම ද ඔබගේ දේශපාලන කටයුතු...?හොඳින් කෙරීගෙන යනවා. මම හිතනවා පසුගිය අවුරුද්දට වඩා මේ අවුරුද්දේ මගේ දේශපාලන කටයුතුවල හොඳ ප්‍රගතියක් දකින්න ලැබෙයි කියලා. පාර්ලිමේන්තු මන්ත්‍රීවරියක් හැටියට මට ලැබිල තියෙන මුදල් වලින් වගේම මගේ පදනමේ සම්පත්වලිනුත් ප්‍රදේශයේ ජනතාවට සේවය කරන්න මට හැකියාව ලැබිල තියෙනවා. මම මූලිකත්වය දෙන්නේ ළමයින්ට සහ කාන්තාවන්ට. ඊට අමතරව ගෘහස්ථ හිංසනය පිළිබඳව තිබෙන පනතට සංශෝධනයක් ගෙනැවිත් එම පනත ශක්තිමත් කරන්නත් මම අදහස් කරගෙන ඉන්නවා. ඉදිරියේදී මගේ පදනමෙන් කරන වැඩසටහන්වලදී තරුණ පරපුර ඉලක්ක කරගෙන වැඩසටහන් කීපයක්ම දියත් කරනවා. ඒ සඳහා ජාතික තරුණ සේවා සභාව සමඟ මම සම්බන්ධ වෙලා කටයුතු කරනවා.දේශපාලන වැඩයි කලා කටයුතුයි දෙකේම නිරත වීම අපහසු නැත්ද?නැහැ මට එහෙම අපහසුවක් දැනෙන්නෙ නෑ. වෛද්‍ය වෘත්තිය, නීතිඥ වෘත්තිය, වැනි වෘත්තීන්වල යෙදිල ඉන්න ගමන් දේශපාලනය කරන අය අප අතර ඕන තරම් ඉන්නවා. ඒ වගේ තමයි මම රංගනයයි දේශපාලනයයි කරන්නේ. කොහොමහරි මම මේ වැඩ දෙකටම කාලය හොයා ගන්නවා. කලාව නිසා මාධ්‍ය හරහා මට මහජනතාවට සමීප වීමේ ඔවුන්ට කතා කිරීමේ හැකියාව ලැබිල තියෙනවා. ඒක මගෙ ජීවිතේ ලැබුණු ලොකු අවස්ථාවක්; ඒක බෝනස් එකක් වගේ. ඒ නිසා ප්‍රේක්ෂකයින්ගේ හිතවත්කම මට හැමදාම ලැබෙනවා.ඉදිරියේ දී ඔබ දිගටම දේශපාලන කටයුතුවල යෙදෙනව ද?මීළඟ මහ මැතිවරණයට මම අනිවාර්යෙන්ම ඉදිරිපත් වෙනවා. දිගටම දේශපාලනයේ යෙදිල ඉන්නව ද කියල තීරණය කරන්නේ ඉන් පසුවයි. ඉදිරියේ දී මගේ පෞද්ගලික ජීවිතය තිබෙන තැන අනුවත් මම දිගටම දේශපාලනයේ රැ‍ඳේවි ද කියන එක තීරණය වේවි.අද ඔබ ඉන්න තැන ගැන ඔබට මොනව ද හිතෙන්නෙ?ඇත්තෙන්ම මම කවදාවත්ම හිතුවේ නැති තැනකයි මම අද ඉන්නේ. අවුරුදු 29 වන විට මේ තරම් අත්දැකීම් රාශියක් මට විඳින්න ලැබේවි කියල මම හීනෙකින්වත් හිතුවේ නෑ. මගේ දෛවය අනුව පාර්ලිමේන්තු මන්ත්‍රීවරියක් වීමේ අවස්ථාව මට හිමිවුණා. මටම පුදුමයි මම ඉන්න තැන ගැන.ඔබ නැවත ආදරවන්තියක් කියල ආරංචියි?ඔව් ඒක ඇත්ත.කවුද ඔහු?එයා ව්‍යාපාරිකයෙක්. අපි හඳුනාගත්තේ මෑතකදී. ඔහු හොඳ පුද්ගලයෙක්. දැනට අපේ හිතවත්කමට ගැටලුවක් ඇතිවෙලා නෑ.ආයෙත් ආදරවන්තියක් වෙන්න පොඩි බයක් එහෙම දැනුණේ නැත්ද?පොඩි නෙමෙයි ලොකු බයක් දැනුණා. ගිනි පෙනෙල්ලෙන් බැටකාපු කෙනා කනාමැදිරි එළියටත් බයයි කියල කියනවනේ. ඒ නිසා මට මේ සම්බන්ධය පටන්ගන්න විට බයක් දැනුණා. අදටත් කිසියම් චකිතයක් තියෙනවා. අපි හඳුනාගෙන එයාගේ ජීවිතයට ළංවෙන්න පුළුවන් ද කියල එයා මගෙන් ඇහුවාම ඒකට උත්තරයක් දෙන්න මම සෑහෙන දවසක් ගත්තා. මම ඔහු ගැන හොයල බැලුවා. ඔහු හොඳ කෙනෙක් බව දැනගන්න ලැබුණු නිසයි මම කැමැති වුණේ.ළඟදී විවාහ වෙනවා ද?නැහැ. විවාහයට දින වකවානුවක් තවම තීරණය කරල නෑ.පසුගිය කාලෙ ඔබ කන්‍යා සොයුරියක් වෙන්න ගියාලු නේද?ඔව් ඒක ඇත්ත. පසුගිය කාලෙ මම සම්පූර්ණයෙන්ම මානසිකව වැටිලයි සිටියේ. මම පුදුම විදියට ජීවිතය ගැන කලකිරිල හිටියේ. ඒ වෙලාවේ මට හිතුණා කන්‍යා සොයුරියක් වෙන්න. මම අම්මට ඒක කිව්ව. අම්මයි මමයි ගියා දුර පළාතක පල්ලියක ‘සිස්ටර්’ කෙනෙක් හමුවෙන්න. එතැනදි මට එතුමිය විවාහය ගැනත් කන්‍යා සොයුරියක් වීමේ ඇති බරපතළකම ගැනත් පහදල දුන්නා. කොහොම හරි මම එතැනදි හිතාගත්තා මට ලැබිල තිබෙන සම්පත්වලින් සමාජයට උපරීම සේවයක් කරන්න.පසුගිය කාලයේ ඔබ මුහුණ දුන් අත්දැකීම් ගැන ඔබට මොනව ද හිතෙන්නෙ?ඇත්තටම මට පුදුමත් හිතෙනව පසුගිය අවුරුදු කීපයක් තුළ මා ලැබු අත්දැකීම් ගැන. එක වෙලාවකට මට හිතෙනවා කෙටි කාලයක් තුළ එවැනි විශාල අත්දැකීම් සංඛ්‍යාවක් ලැබීම හොඳයි කියලා. මම මුහුණ දුන්නු සෑම ගැටලුවකටම සාර්ථකව පිළිතුරු සොයාගන්න මට හැකිවුණා. මේ සියලු අත්දැකීම් මගේ අනාගතයට උපකාරී වේවි. මගේ අනාගතය දෙවියන්ට බාරයි.ගාමිණී සුසන්තඡායාරූප - ඉන්දික මල්ලවආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=av1404134</link>
    <topic>සිනා කතා</topic>
    <author>එඩ්වඩ් චන්ද්‍රසිරි</author>
    <content>සිනා කතා‘අර ඡන්දෙ ඉල්ලන කසාද නොබැඳපු නෝන කියල තියෙන්නෙ, ජනතා සේවය හින්දා එයාට කරකාරයක් ගැන හිතන්ඩවත් වෙලාවක් තිබුණේ නැහැ කියල.’ සීතා බොහෝ රෑ බෝ වී ගෙදර පැමිණි රාමනායක හට බත් බෙදමින් කීවේය.‘වෙලාවක් තිබුණෙ නැහැයි කියන එකනං සම්පූර්ණ ඇත්ත. හැබැයි එහෙම වුණේ ඔය කියන ජනතා සේවයක් හින්දා නං නෙමෙයි. වැල ගෙඩියට වහපු කෝඳුරුවෝ වගෙ රොතු පිටින් ඒ ගෑනිට වහ වැටුණු මිනිස්සු එක්ක තිබුණු හුටපට මැද්දේ කවුරු හරි කසාඳ බඳින්ඩ ඕනෙ කියල හිතන්ඩ වත් ගෑනිට වෙලාවක් තිබුණෙ නැහැ.’ රාමනායක කීවේ යටි ඇන්දේ දත් පේළියේ හිඩැස මැදින් බත් ඇටයක් එළියට පනිද්දීය.‘උඹ මොකටද විවාහ රෙජිස්ටාර් හොයාගෙන දුවන්නෙ, මේ තකහනියෙ. උඹ දැනටමත් කසාඳ බැඳපු මිනිහෙක් නෙ.’ චමිලා රොෂාන් ගෙන් ඇසුවේ තරමක විමතියකිනි.‘ඒ හින්දම තමයි බං මං මේ යන්නෙ. මට ඕනෙ, මගෙ විවාහ සහතිකේ කල්ඉකුත් වෙලාද නැද්ද කියල හරියටම දැනගන්ඩ. රොෂාන් එසේ පිළිතුරු දෙමින්ම තම කඩයේ ඉදිරිපස දොර අගුලු දැම්මේය.‘අර බට්ටිගෙ දුව, මේ ළඟකදි කරකාර බැන්ද කෙල්ල පිටරට රස්සාවකට ගිහින් කියන්නෙ. අනේ පව් බං, අර පුෂ්පගෙ මනුස්සයට පිළිකාවක්ලු. තාම ඉස්පිරිතාලෙ කියලයි ආරංචි. යන්ඩ ඕනෙ ඒ මනුස්සයව බලලා එන්ඩ. හැබැයි මිනිහගෙ පැත්තෙ කාටවත් ලෙඩා බලන්ඩ ඒ ගෑනි ඉඩදුන්නෙ නැහැයි කියන්නෙ. ඒකිනං හැබෑවටම අර එංගලන්තෙ, මාගරට් තැචර් වගෙ යකඩ ගෑනියෙක් තමයි. අපේ ගෙවල් මංඩියෙ අයගෙ ඡන්ද අරගෙන දෙන්ඩ, අර මහතුවා ලබන සුමානෙ ලකීගෙ දුවවත් උගෙ ගෙදරට ගෙන්නනවයි කියන්නෙ. ඒක නෙමෙයි, ආන් පොඩිමහත්තයගෙ ගෙදර බොහොම කලඑළියට ඡන්ද කාර්යාලයක් ඇරලා. එතන ගහල තියෙන බෝඩ් අවුකන බුදුපිළිමෙ වගෙ මහ දැවැන්ත ඒවා.’සති අන්තයේ තම නිවෙසට පැමිණි පුංචි අම්මා එක හුස්මට කියවා ගෙන ගිය විස්තරය අසා සිටි සුදු සිනාමුසුව මෙසේ ඇසුවාය.‘පුංචි අම්මා කොහෙන්ද අප්පේ! ඔය තරං තොරතුරු ගොඩාක් එකපාරටම හොයා ගත්තෙ? පුංචි අම්මා දැන් ඉන්ටර්නෙට් යනවා වත්ද?’‘මං දන්න නෙට් එකක් නැහැ බං. ඇයි කෙල්ලෙ ඊයෙ පෝය දවසනෙ. පන්සලේ සිල් අරගෙන ඉන්දැද්දි බණමඩුවෙදී තමයි ඔය හැම දෙයක් ම ආරංචි වුණේ.’ පුංචි අම්මා කීවාය.‘අවුරුදු 10 ක් 15 ක් තිස්සෙ මගෙ ළඟට වැඩ කර ගන්ඩ ආපු ගෑනු මිනිස්සු ඔක්කොම එක මනාපයක් මට දුන්නා නං, මං කීයටවත් පරදින්නෙ නෑ නෝනා.’ ගෙදර සාලයේ හාන්සි පුටුවේ දිග ඇදී අහස දෙස බලාගෙන, අහස පොළොව ගැට ගසන්නට අර අදිමින් සිටි ඡන්ද අපේක්ෂකයා තම බිරිඳට කීවේය.‘මිනිස්සු ඕනෙ නැහැ. ඔයා ළඟට ඇවිල්ලා ඔයා බැල්ම හෙළපු ගෑනු හැමෝම ඡන්දෙ දුන්න නං, ඒත් ඔයා දිනනවා.’ හිස ගස්සා පිළිතුරු දුන් බිරිඳ කුස්සිය දෙසට ගියේ ඊගහක වේගයෙනි.  ‘ඡන්දෙ හරි වටිනා දෙයක් නේද චන්දිමා මිස්.’ සඳමාලි, තම කාර්යාලයීය මිතුරියකගෙන් ඇස‍ුවේ දිවා ආහාර ගනිමින් සිටියදීය.ඒ හින්දා තමයි සඳමාලි අපේ අර හිටපු මැම්බර් මහත්තයා අපි හොද හෝටලේකට කැඳවලා, අපිට සංගීතය රසවිඳින ගමන් හොඳ ආහාර වේලක් බුදින්නත් අවස්ථාව ලබා දීලා අන්තිමට අයිස්ක්‍රීම් කෝප්පයකුත් දුන්නෙ.’ චන්දිමා එය සනාථ කරමින් කීවාය.‘ඇයි ‍මතක නැද්ද, ඊට පස්සෙ අර ඡන්දෙ ඉල්ලන කොන්තරාත් මහත්තයා අපේ ගෙවල් ගානේ ඇවිත් අපිට දෙතුන් දාහක් වටිනා භාණ්ඩ මල්ලක් බෙදලා ගියා. එහෙම කළෙත් ඡන්දෙ ගොඩක් වටිනා හින්දා නෙ.’ සඳමාලි ඊට තවත් යමක් එකතු කරමින් කීවාය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=av1404135</link>
    <topic>ශීත සෘතුවේ සොල්දාදුවාට එරෙහිව Captain America-2</topic>
    <author>කුමාර සිරිවර්ධන</author>
    <content>ශීත සෘතුවේ සොල්දාදුවාට එරෙහිව Captain America-2ඇමෙරිකාවේ සුපිරි වීර ප්‍රබන්ධ චරිතයක් වන ‘කැප්ටන් ඇමෙරිකා’ ගේ තිඹිරි ගෙය ‘මාවල්’ චිත්‍රකතා පොත්ය. පළමු වතාවට මාවල් චිත්‍රකතා පොතකින් ‘කැප්ටන් ඇමෙරිකා’ චරිතය එළිදැක්කේ 1941 මාර්තුවේදීය. 2007 වසරේදී කළ ගණනයකදී හෙළි වූයේ ලොව රටවල් 75ක ‘කැප්ටන් ඇමෙරිකා’ චරිතය ඇතුළත් චිත්‍ර කතා පොත් පිටපත් ලක්ෂ 2100ක් අලෙවි වී ඇති බවයි.මෙම චරිතය ඇතුළත් සිනමා පට තිරගත වීම ආරම්භ වූයේ 1944 පටන්ය. රූපවාහිනියට ද මෙම සුපිරි වීරයා සපැමිණි අතර කාලයත් සමඟ ලෝකයට ඔහු අමතකව ගියේය.එහෙත් 2011 දී යළි හොලිවුඩය මේ සුපිරි වීර චරිතයට පණ දුන්නේය. ඒ ‘කැප්ටන් ඇමෙරිකා - ද ෆස්ට් ඇවෙන්ජර්’ සිනමාපටයෙනි. 1944 පටන් අතීතය දෙස බැලුවහොත් එය ‘කැප්ටන් ඇමෙරිකා’ චිත්‍රපට පෙළේ නමවැන්න වූයේය. කෙසේ වෙතත් ඊට පෙර වසර ගණනාවක් පුරා ‘කැප්ටන් ඇමෙරිකා’ තිරගත නොවී තිබූ හෙයින් එය ‘කැප්ටන් ඇමෙරිකා’ නූතන චිත්‍රපට පෙළේ පළමුවැන්න ලෙස හැඳින්විණි.එහි දෙවැන්න ‘කැප්ටන් ඇමෙරිකා - ද වින්ටර් සෝල්ජර්’ හි මංගල දර්ශනය පසුගිය මාර්තු 13දා ඇමෙරිකාවේ ලොස් ඇන්ජලීස් හි දී පැවැත්විණි. පසුගිය මාර්තු 26 දා පටන් එම සුපිරි වීර ත්‍රිමාන චිත්‍රපටය ලොව පුරා ප්‍රදර්ශනය වීම ආරම්භ විය.ලෝකයේ පොලිස්කාරයා වන්නට කැසකවන ඇමෙරිකාවට මිහිමත සුපිරිම වීරයා වීමට ද අවශ්‍යය. සැබෑ ලෝකය ගැන සලකන විට වියට්නා‍මයේදීත්, ඉරාකයේදීත්, ඇෆ්ගනිස්තානයේදීත් අසාර්ථකත්වයම අත්පත් කරගත් ඇමෙරිකාවේ කිළිටි පැල්ලම් මකා ගන්නට ඔවුන් සිනමාව උපයෝගී කරගත්තේ අද ඊයේක ‍සිට නොවේ. වියට්නාමයේ ලද පරාජය මකාගන්නට හොලිවුඩ් සිනමාකරුවෝ ‘ජෝන් ජේ.රම්බෝ’ වැනි සුපිරි වීර චරිත මැවූහ. ප්‍රජාතන්ත්‍රවාදය වෙනුවෙන් පෙනී සිටින බව අඟවමින් ඉරාකය හා ඇෆ්ගනිස්තානය වැනි රටවල් අවුලෙන් අවුලට ඇද දැමූ ඇමෙරිකාව මේ ‘සුපිරි වීර චරිත’ ඇතුළත් සිනමාපටවලින් ලෝක සිනමා ප්‍රේක්ෂක මනස්වලට කාවද්දන්නේ ලෝකයේ ගැලවුම්කරුවා ඇමෙරිකාව බවයි.මාවල් චිත්‍රාගාරයේ නිමැවුම් වූ ‘කැප්ටන් ඇමෙරිකා -2’ එම කාර්යයේ යෙදෙන අලුත්ම චිත්‍රපටයයි. ඇන්තනී සහ ජෝ රූසෝ එක්ව අධ්‍යක්ෂණය කර ඇති මෙම ත්‍රිමාන චිත්‍රපටය වෝල්ට් ඩිස්නි සමාගමේ නිපැයුමකි.කැප්ටන් ඇමෙරිකා හෙවත් ස්ටීව් රොජර්ස් නූතන ලෝකයේ අභියෝගවලට මුහුණ දෙමින් අ‍ැමෙරිකාව වෙනුවෙන් සටන් වදියි. මෙම චිත්‍රපටයෙන් දැක්වෙන්නේ පැරැණි ඉතිහාසයේ අභියෝග වර්තමාන ලෝකයට තර්ජනයක් වන ආකාරයකි. සීතල යුද සමය නිමාවී සෝවියට් රුසියාව බිඳී ගිය පසු කලක් ගත වන තුරු හොලිවුඩ් චිත්‍රපටවලින් රුසියාව සතුරකු ලෙස දැක්වුණේ නැත. එහෙත් මේ වන විට ව්ලද්මීර් පුටින් ජනාධිපතිවරයාගේ රුසියාව යළිත් ඇමෙරිකාවට තර්ජනයක් අභියෝගයක් වන බව හොලිවුඩයට දැනී ඇති සේය. කැප්ටන් ඇමෙරිකා මේ අලුත් චිත්‍රපටයේ සටන් කරන්නේ ‘වින්ටර් සෝල්ජර්’ යන අන්වර්ථ නාමයෙන් හඳුන්වන රුසියානු ඔත්තුකරුවා සමඟිනි. කෙසේ වෙතත් මේ වන විට මෙම චිත්‍රපටය සාර්ථකව ‍ෙලාව පුරා ප්‍රදර්ශනය වෙමින් තිබේ.හොලිවුඩයෙන් ලැබෙන අලුත්ම ආරංචි මාර්ගවලින් පැවසෙන්නේ මෙම චිත්‍රපටයේ තෙවැන්න ද ඇන්තනී හා ජෝ රූ සෝ දෙසොහොයුරන්ගේ අධ්‍යක්ෂණයක් ලෙස 2016 මැයි මස තිරගත කරනු පිණිස නිපැයෙන බවය.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=av1404136</link>
    <topic>පුංචි එංගලන්තයෙත් දැන් ලෝකාන්තයක්</topic>
    <author>ඇන්ටන් සමන්ප්‍රිය</author>
    <content>පුංචි එංගලන්තයෙත් දැන් ලෝකාන්තයක්අප්‍රේල් වසන්ත උත්සවයේ සුන්දරත්වය අත්විඳින්නට පැමිණෙන දෙස් විදෙස් සංචාරකයන්ට නවතම ආරෙක අත්දැකීමක් ලබන්නට මේ වන විට දොරටු විවරව ඇති බව කිව හැකිය.නුවරඑළිය නගරයේ සිට කිලෝමීටර් 7ක් පමණ දුරින් පිහිටා ඇති සඳතැන්න පාරිසරික සහ කෘෂි සංචාරක කලාපය පසුගියදා දෙස් විදෙස් සංචාරකයන් වෙනුවෙන් විවෘත කෙරිණි. මෙහි සුන්දරත්වය විඳගැනීමට යන ඕනෑම අයකු හට ස්වභාවික ඉහළ කඳුකර වනාන්තර (වලාකුළු වනාන්තර) මෙන්ම ඊට ආවේණික වූ ශාක හා සත්ත්ව විශේෂ ද මෙම ප්‍රදේශයේ දී නිරීක්ෂණය කළ හැකිය.මෙම සංචාරක කලාපයේ අවසාන කෙළවර දක්වා යන විට අපට හමුවන්නේ පුංචි ලෝකාන්තයයි. මෙතෙක් අප හඳුනාගෙන ඇති හෝර්ටන්තැන්නේ පිහිටි ලෝකාන්තයට සමානවම මෙම පුංචි ලෝකාන්තය හඳුන්වා දිය හැකි නමුත් එයට හාත්පසින්ම වෙනස් දර්ශන රැසක් දැකිය හැකිය.ශ්‍රී ලංකාවේ ජෛව විවිධත්වයෙන් ඉහළ ප්‍රදේශයක් ලෙස හඳුන්වා දිය හැකි මෙහි සිට ඌව ද්‍රෝණියේ නමුණුකුල කඳුවැටිය දක්වා චමත්කාරජනක දර්ශනයක් දැකිය හැකි වන අතර පිහිටා ඇති නැරඹුම් ස්ථානයේ සිට පහත සඳහන් කඳුවැටි ද දැක ගැනීමේ හැකියාව ලැබෙනු ඇත. පිදුරුතලාගල (අඩි 8281) සිංගල් ට්‍රී (අඩි 6890) කිකිළියාමාන (අඩි 7339) ග්‍රේට් වෙස්ටන් (අඩි 7257) කොනිකල් හිල් (අඩි 7116) කිරිගල්පොත්ත (අඩි 7835) තොටුපොළ (අඩි 7737) හග්ගල (අඩි 7116) සහ නමුණුකුළ (අඩි 6667)මෙම සංචාරක කලාපයේ සැරිසරන ඕනෑම අයෙකුට ඌව ද්‍රෝණියේ භූ විෂමතා හා කෘෂිකර්ම රටා මැනවින් නිරීක්ෂණය කළ හැකි අතර ඉතාමත් පරීක්ෂාකාරීව ගමන් කරන පාරිසරික නිරීක්ෂකයකුට ‍ෙමහිදී සමනල විශේෂ, ක්ෂීරපායි විශේෂ සහ අනෙකුත් ජීවී විශේෂ ඇතුළු ශ්‍රී ලංකා පීතකන් කොණ්ඩයා, ශ්‍රී ලංකා සිතිසියා, ශ්‍රී ලංකා මයිල පරෙයියා, ශ්‍රී ලංකා නිල්මැසිමාරා, ශ්‍රී ලංකා දෙමලිච්චා සහ ශ්‍රී ලංකා දෑ දෙමළිච්චා වැනි දුර්ලභ වර්ගයේ කුරුලු විශේෂ නිරීක්ෂණය කළ හැකිය. ඒ අතර මොනරුන්, ගෝනුන්, මීහරකුන්, ඕලු මුවන්, වලස් වඳුරන් වැනි ක්ෂීරපායී සත්ත්ව විශේෂ ද දැකගත හැකිය.බෝඹුරු ඇල්ල සීතාඑළිය රක්ෂිතයේ ඉහළ කොටසේ පිහිටා ඇති මෙම සඳතැන්න පාරිසරික හා කෘෂි සංචාරක කලාපය මුහුදු මට්ටමේ සිට අඩි 6438ක් උසින් පිහිටා ඇති අතර මෙම ස්ථානයේ සිට 360 0ක කෝණයක ප්‍රදේශයක් නිරීක්ෂණය කළ හැකිය.ජනාධිපති මහින්ද රාජපක්ෂ මැතිතුමාගේ යෝජනාවකට නුවරඑළිය නගරාධිපති මහින්ද දොඩම්පේගමගේ මහතාගේ සංකල්පයකට අනුව කෘෂිකර්ම දෙපාර්තමේන්තුව හා මහනගර සභාවේ පූර්ණ දායකත්වය යටතේ ක්‍රියාත්මක කෙරෙන මෙම පාරිසරික සහ කෘෂි සංචාරක කලාපය සඳහා මධ්‍යම පළාත් වෙළෙඳ වාණිජ සහ සංචාරක දෙපාර්තමේන්තුව මඟින් මූල්‍යමය අනුග්‍රහය ලබා දී ඇත.මධ්‍යම පළාත් ආණ්ඩුකාර ටිකිරි ‍ෙකාබ්බෑකඩුව මහතා අතින් නොබෝ දා ජනතා අයිතියට පත් මෙම උද්‍යානය නැරඹීමට දැන් කාහටත් අවස්ථාව උදාවී ඇති හෙයින් මේ අප්‍රේල් වසන්ත උත්සවය අත්විඳින්නට පැමිණෙන සැමට නව අත්දැකීමක් ලබන්නට මෙම උද්‍යානයේ දොරටු විවරව ඇත.ඇන්ටන් සමන්ප්‍රියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=av1404137</link>
    <topic>රංජිත්ගේ සින්දු මං කීවේ අවසර ඇතුවයි</topic>
    <author>ජෝජ් රොබිසන් ද සිල්වා</author>
    <content>රංජිත්ගේ සින්දු මං කීවේ අවසර ඇතුවයිපුන්සිරි සොයිසාගෙන් රංජිත් රීටන් ට පිළිතුරුපසුගිය දිනෙක “රසඳුන” පළ කළ “පුන්සිරි සොයිසා මගේ සින්දු දෙකක් කොල්ල කාලා” ලිපියෙන් අපි ගායන ශිල්පි රංජිත් රීටන්ගේ අදහස් වලට ඉඩ සලසා දුන් සේම රංජිත්ට පිළිතුරු ලෙස ගායන ශිල්පි පුන්සිරි සොයිසා අප සමඟ ප්රාකාශ කළ අදහස් වලට මෙවර ඉඩ දෙමු. සිය ගායක දිවියේ කිසිඳු දවසක මෙවැනි චෝදනාවක් කිසිවෙකුගෙන් එල්ල වී නොමැති බව සිහිපත් කරමින් දැඩි වේදනාවකින් මෙන් “මම කවදාවත් කාගෙවත්ම ගීතයක් හෝ වෙන යම් කිසිවක් හෝ කොල්ල කාලා ජීවත් වෙන මිනිහෙක් නෙමේ” යයි සහතික වෙමින් පුන්සිරි අප සමඟ කතාබහ ඇරඹුවේ මෙසේ ය.“මම ඔය රංජිත්ගේ ‘දිනපතාම ඔබ පතාම’ ගීතයයි ‘සෙල්ලම් ගෙයක් හදා’ ගීතයයි මගේ ‘සමනල තටු’ ගීත එකතුවට ගැයුවේ මේ ගීත දෙකේම බුද්ධිමය දේපළ හිමිකරුවන් වන ගී පද රචක හෙක්ටර් විජේසිරි සහ සංගීතඥ ජිනදාස ප්රධනාන්දු (පොඩි මල්ලී) ගේ ඉල්ලීම නිසාමයි. ඔවුන් මට නිතර නිතර ආරාධනා කළා මේ ගීත දෙක ගයන්න කියලා. ඇත්තටම ලස්සන ගීත දෙකක් හින්දා මටත් හිතුණා ගායනා කරන්න.”මෙම ගීත රංජිත් රීටන් මුලින් ගායනා කර තිබුණු බව ඔබ දැනගෙන සිටියේ නැද්ද?“දැනගෙන උන්නා. ඉස්සර ගුවන් විදුලියෙනුත් ඔය ගීත ඉඳහිට ප්රැචාරය වුණානේ. ඒත් පසුව මේ ගීත දෙක නෑසී ගියා වගේම රංජිත් ගැනත් කිසිම ආරංචියක් නැතුව ගියා. මේ ගීත දෙකේ බුද්ධිමය දේපළ හිමිකරුවන් මට මේ ගයන්න ආරාධනා කරද්දී මං රංජිත් ගැන සොයා බැලුවා. ඔහුට මා මේ ගීත ගයන බව පවසන්න. ඒ වුණත් කිසිම තොරතුරක් දැනගන්න නොහැකි වුණාම මම හිතුවේ රංජිත් ජීවතුන් අතර නැතුව ඇති කියලයි.”ජීවතුන් අතර නොමැති ගායන ශිල්පියෙකුගේ වුවද ගීත ඔහුගේ පවුලේ සාමාජිකයින්ගෙන් හෝ අවසර නොමැතිව ගායනා කිරීම සදාචාරාත්මක ද...?“නැහැ. ඒ නිසාමනේ මම මේ ගීත ගයන්න පෙර රංජිත්ව හෙව්වේ. රංජිත් ගැනවත් පවුලේ කිසිවෙකු ගැනවත් තොරතුරක් අපට සොයා ගන්න බැරි වුණා. අඩුම වශයෙන් මේ ගීත රංජිත්ට නිර්මාණය කර දුන් ගී පද රචකයින් හා සංගීතඥයින්වත් රංජිත්ට මොකද වුණේ කියලා දැනගෙන උන්නේ නැහැ. රංජිත් ගායන ක්ෂේත්ර්යේ තියා ජීවතුන් අතරේ වත් නැතුව ඇති කියලා අපිට හිතුණේ ඒ නිසයි. තමන්ට ගීත නිර්මාණයෙන් දායක වූ ගී පද රචකයින් හා සංගීතඥයින් සමඟ වත් රංජිත් කිසිම සම්බන්ධකමක් පවත්වා ගෙන ගොස් නැහැ. ඒ නිසා තමයි මෙවැනි තත්වයකට අපි හැමෝටම මුහුණ දෙන්න සිදු වුණේ.”රංජිත් පවසන්නේ ඔබ කර ඇත්තේ ගීත කොල්ලයක් එනම් අපරාධයක් බවයි...?“ඔහුට එලෙස පවසන්න පුළුවන්. ඒ වුණාට එය ඔප්පු කරන්න බැහැ. බුද්ධිමය දේපළ නීතියට අනුව මම ගීත කොල්ලයක් හෝ අපරාධයක් කරලා නැහැ. ‘දිනපතාම ඔබ පතාම’ ගීතයට එහි තනු නිර්මාපක ලෙස ජිනදාස (පොඩි මල්ලී) සහ ‘සෙල්ලම් ගෙයක් හදා’ ගීතයට එහි පද රචකයා හා තනු නිර්මාපක ලෙස හෙක්ටර් විජේසිරි මට ඔවුන් දෙදෙනාගේ අවසරය ලබා දී තියෙනවා මේ ගීත ගයන්න. එය නීත්යා නුකූලයි. හැබැයි රංජිත් නම් මේ ගීත දෙක අවුරුදු ගණනාවක් සමාජගත නොකර සඟවා තබාගෙන සිටීම නිසා මේ ගී නිර්මාණයෙන් දායක වූ ගී පද රචකයින්ට සහ සංගීතඥයින් හට කළේ අපරාධයක් බවයි ඔවුන්ගේ අදහස. ඒ හින්දානේ ඔවුන් මට මේ ගීත දෙක ගයන්න දුන්නේ.”තවදුරටත් රංජිත් ඔබට ‍චෝදනා කරනවා - ඔබ “සමනල තටු” ගීත තැටියට ගායනා කිරීමෙන් පසු ඔබේ ඒක පුද්ගල ගීත ප්රාසංගය සහ අනිකුත් ගීත ප්රසසංග වලදී මෙම ගීත දෙක ඔබේම ගීත ලෙස ගායනය කරන බවටත්...?“ඇත්තම කියනවා නම් ඔය ‘සමනල තටු’ ගීත ඇල්බමය කරලත් දැන් අවුරුදු දෙකක් පමණ වෙනවා. මට ගයන්න ලැබෙන ඕනෑම ගීතයක් කවදත් මම රසට ගායනා කරනවා. ඒ වගේ මේ ගීත දෙකත් මං රසට ගායනා කළා. ඒ නිසා මේ ගීත දෙක ප්රරසංග වේදිකාවේ ගයන්න කියලා ඉල්ලීම් ආවා. ඒත් තාම කිසිම ප්ර සංග වේදිකාවක මේ ගීත දෙක ගායනා කරලා නැහැ. මං රංජිත්ට අභියෝග කරනවා, මං මේ ගීත ප්රීසංග වේදිකාවක ගයලා තියෙනවා නම් එය ඔප්පු කරන්න කියලා. මොකද මට මම මැරුණත් ගායනා කර ඉවර කරන්න බැරි තරම් ප්රපවීණ ගී පද රචකයින් සහ සංගීතඥයින් නිර්මාණයෙන් දායක වූ ගීත ගණනාවක් තියෙනවා. ප්රයසංග වේදිකාවේ වෙන කාගේවත් ගීත ගායනා කරන්න නිර්මාණ හිඟකමක් මට නැහැ.”මගේ ගීත පුන්සිරි කොල්ල කාලා ගයනවා” යයි රංජිත් රීටන් කරන චෝදනාව පිළිබඳ අවසාන වශයෙන් ඔබ පවසන්න කැමැති කුමන අදහසක් ද...?“මෙච්චරයි. තමන් වියදම් කළා හෝ ගායනා කළා යයි කියා ගී පද රචකයින්ගේ සහ සංගීතඥයින්ගේ බුද්ධිමය දේපළ ගී (ගී නිර්මාණ) ගායක ගායිකාවන් තමන්ගේ පෞද්ගලික දේපළ ලෙස සලකා ගීතලෝලීන්ගෙන් වසන් කර හමස් පෙට්ටි වල සඟවා තබා ගැනීම එම නිර්මාණකරුවන්ට මෙන්ම නිර්මාණයන්ටත් කරන අසාධාරණයක්, අපරාධයක්. ගී නර්මාණ කරන්නේ රසට ගයන්නයි, අහලා රස විඳින්නයි. එහෙම නැතුව ගායනා කර කාටවත් අහන්න නොදී සඟවා නිධන් කර තබන්න නොවේ. ඉතින් රංජිත්ගේ චෝදනාව මං එකහෙළාම ප්රනතික්ෂේප කරනවා. මොකද මම රංජිත්ගේ ගීත කොල්ල කාලා ගායනා කළේ නැති නිසා. මට මේ ගීත දෙක ගයන්න අවසර ලබා දුන්නේ මේ ගීත දෙකේ අයිතිකාරයින් ලෙස හෙක්ටර් විජේසිරි සහ ජිනදාස ප්ර්නාන්දු (පොඩි මල්ලී) විසිනුයි.ජෝජ් රොබිසන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=av1404138</link>
    <topic>විජේ මල්ලිගෙ කො‍ලම</topic>
    <author/>
    <content>විජේ මල්ලිගෙ කො‍ලමහීන කියන්නෙ මොනතරම් සුන්දර දෙයක්ද? හීන පේන්න නම් ඉතින් නින්ද යන්නම එපායැ. විජේ මල්ලි‍ට නම් නින්ද අඩුවූයේ ටී 20 ක්‍රිකට්වලට රෑට රෑටසෙට් වෙන්න වෙච්ච නිසා. ඒකත් මාර හීනයක් වුණානේ ලාස්ට් මෝමන්ට් එකේදී.දෝනි ද මාලිංග ද කියන සයිස් එකට නේ ෆයිනල් එක සෙට් වුණේ. ක්‍රිකට් හීන වගේ තවත් හීන ගැනයි, ඒවා ඉටුවෙච්ච, ඉටුකරගත්ත කට්ටිය ගැනයි ආරංචි එනවා. කාලෙක ඉඳලා තිබුණෙ ඩිජිටල් හීනෙ.එතකොට ලෙස්ටර් ලොක්කගෙචිත්‍රපට සංරක්ෂණාගාර හීනෙ.විජේ මල්ලි‍ට තව ඩිංගෙන් අමතක වෙන්නයි ගියේ, මාර්තු 29 වැනිදා වෙනකල් අපේ ෆිල්ම්ස්, ඩ්‍රාමා, මියුසික් ෆීල්ඩ්ස්වල කට්ටියට තිබිච්ච හීන කන්දරාව. ක්‍රිකට් හීනෙ නම් පට්ට. සන්ඩේ නයිට් එක ආෆ්ටර් එයිටීන් ඉයර්ස්. කියල වැඩක් නෑ ළමයෝ අන්න ක්‍රිකට්.අර යුවරාජ් සිං කොල්ල‍ගෙ පිටින්ම ඉන්ඩියන්ස් කප් එක අතෑරිච්ච සීන් එක කරේ ගහන්න හැදුවට අනේ පව් ඒ අහිංසකය මොනා කරන්නද? විරාට් කෝලි කරපු දේ කරන්න ඉන්ඩියන් ටීම් එකේ වෙන කවුරුවත් හිටියෙ නැති එක ගැනනේ හොයල බලන්න ඕන.වර්ල්ඩ් කප් ක්‍රිකට් සීන් එකේ ඊයෙ අපේ හොඳම දවස. බැටින්, බෝලින්, ෆීල්ඩින් ෂිහ් කියල වැඩක් නෑ මෙයාලා.ටී 20 වර්ල්ඩ් චැම්පියන්ස්ලා හෙට අනිද්දා දවසක ෆුල් අනාථ වෙන්න පුළුවන්. එහෙම තමයි ක්‍රිකට්.ඒත් පොලිටික්ස් එහෙම නෑ. පලා බබෙක් වුණත් ෆයිව් ඉයර්ස් යනකල් ජොබ් ෂුවර්. රිටයර් වුණේ නැත්නම්. දැන් බලමුකෝ පාර්ලිමන්ට් එකේ. ඇක්ටර්ස්ලා ඇක්ට්‍රසස්ලා. පළාත් බබාල අතරෙ ඇක්ටර්ස්ලා ඇක්ට්‍රසස්ලා ඇක්ටර්ස්ලගෙ දෝනියන්දැල. ගාල්ලෙ ගීතා, කොළඹ රොජර්, රොඩ්නි, නලින්, මල්ෂා, උදාර, රවින්ද්‍ර, පියල් නිශාන්ත. එච්චරක්ද මීඩියා කට්ටිය?මීඩියා ට්‍රෙබල. මරික්කාර්, සුසාර, සුසිල්. පාර්ලිමන්ට් ඇක්ට්‍රසස්ලා, ඇක්ටර්ස්ලා එක්ක ගාල්ල කොළඹ ආර්ටිස්ට්ලා ෆීල්ඩ් එකක් හදාගෙන මොනව හරි ආර්ට් ෆීල්ඩ් එකේ හොඳ වැඩක් කරන්න බැරුවයැ.ගීතා, මාලිනී ඉන්නෙ ඩිරෙක්ටර් ප්‍රොඩියුසර්ස්ලා වෙන්න. ඇක්ටර්ස්ලගෙන් අඩුවක් නෑ.ඇක්ට්‍රසස්ල තමයි ඉතින් මදි පාඩුව. අනර්කලී නංගියි, නදීෂ නංගියි කැපිල ගියානේ අපේ ලක් එකට. මධුමාධවත් හිටිය නම් ප්ලේ බැක් සින්ගින්ග් පාට් එක මෑන්ස්ට දෙන්න තිබුණා. ඇල්වතුරත් නිවල බොන ටීම් එක ඉතින් නච්ච ගීත වාදනනේ.ඒගොල්ලන්ගෙන් සපෝට් එකක් ගන්නයැ.පබා ලීඩ් එකට දාලා රන්ජා, නලීන්, රොජර්, යසස් මේන් කාස්ට් කරල මාලිනී ඩිරෙක්ට් කරන ගීතා ෆයිනෑන්ස් කරන භාණ්ඩයක් හැදුව නම් පාර්ලිමන්ට් ජෝක්ස් බ්ලාස්ට් කරන්න පුළුවන් වෙයි. පලා බබාලා දියවන්නාවෙ සීනියර්ස්ල එක්ක ‍ෙසට් වෙලා දෙන්නයි තියෙන්නෙ ගේම් එක ඔය අර ස්ටාර් මේ ස්ටාර් කැලේ යන්න. එහෙනම් ඒක විජේ මල්ලි‍ගෙ හීනෙ.දැන් බලමුකො ලෙස්ටර් ලොක්කගෙ හීනෙ. නයින්ටිෆිෆ්ත් බර්ත් ඩේ එකේදි හරි ඔය සිනමා සංරක්ෂණාගාර හීනෙ හැබෑවෙච්ච එක මාර ග්‍රේට් වැඩක්.අපේ නිළි රැජන මාලිනී ෆොන්සේකා නෝනා මේ ජොබ් එකේදි දුවල පැනල හීන හැබෑකරගන්න ප්‍රොජෙක්ට් එකේ ‍කෝර්ඩිනේෂන් පාට් එක කළා කියලයි විජේ මල්ලි‍ට රිපෝට් වෙන්නෙ. ප්‍රසිඩන්ට් එක්ක, මීඩියා මිනිස්ටර් එක්ක ආකයිව් ඩිපාර්ට්මන්ට් එකත් එක්ක ගානටනූලට කරන්න ඕන ප්‍රොජේට්ස් ඕවා.විජේ මල්ලි‍ගෙන් බිග් තෑන්ක් යූ එකක් මාලිනී නෝනටයි සොරි ඩොක්ටර් මාලිනී ෆොන්සේකාට.හැබෑවෙලා කියන අනිත් හීනෙ ගැනත් මොනව හරි ලියන්න එපාය. ඩිජිටල් සිනමා ඩ්‍රීම් එක.කට්ටි‍ය ටෙම්පල් ට්‍රීස්වලට සෙට් වෙලා සෙලිබ්‍රේට් කළා කියලත් විජේ මල්ලි‍ට ආරංචියි. ඒක රියැලිටි වෙන්න නම්, ගමේ ගොඩේ ‍ෙප්‍රාජෙක්ටර්වලින් රීල්ස් දුවවපු පික්චර් හෝල් වෙනුවට ඩිජිටල් ස්ක්‍රීනින් තියෙන ෆිල්ම්ස් ආව නම් ඕන්න නියමයි.හීන පේන ඉක්මනට සැබෑවෙලා ඒවයෙ රිසාල්ට්ස් පේන්නෙ නැති වග විජේ මල්ලි‍ දන්නවා.ඒ වුණාට වැඩේ ටිකක් හයිවේ ස්පීඩ් එකෙන් යනව නම් තමයි ආතල් තියෙන්නෙ.හීන හැබෑකරගෙන නිව් ඉයර් එකට සෙට් වෙන හැමෝටම ‍ඕන්න විජේ මල්ලි‍‘හැපි සිංහල හින්දු නිව් ඉයර්’ කිව්වා.නිව් ඉයර් කට ළඟ තියාගෙන අපේ ක්‍රිකට් මල්ලිලා දුන්න ෆන් එකම මදිද මෙදා සැරේ නිව් ඉයර් ප්‍රසන්ට් එක විදියට සලකන්න.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=av1404139</link>
    <topic>මම බුද්ධාගම විකුණගෙන කන්නේ නෑ</topic>
    <author>හේමාලි විජේරත්න</author>
    <content>මම බුද්ධාගම විකුණගෙන කන්නේ නෑසනත් අබේසේකරසමස්ත ලෝකවාසී බෞද්ධ ජනතාවගේ අති ගෞරවනීය වන්දනාමානයට ලක්වෙන බුදුරජාණන් වහන්සේගේ දන්ත ධාතූන් වහන්සේ පිළිබඳ වන ඓතිහාසික කතා පුවත රැගත් ‘සිරි දළදාගමනය’ සිනමා පටය මේ දිනවල ප්‍රදර්ශනය වෙමින් පවතී. ඊ ඒ පී චිත්‍රපට සමාගම සමඟ බෝසත් ලංකා පදනම ඉදිරිපත් කරන ‘සිරි දළදාගමනය’ චිත්‍රපටයේ තිර රචනය සහ අධ්‍යක්ෂණය සනත් අබේසේකර ගෙනි. මීට ප්‍රථම ඓතිහාසික කතාවකින්ම සිනමාවේ අත්පොත් තැබූ සනත් ඒ වෙනුවෙන් අතිවිශාල ප්‍රේක්ෂක ප්‍රතිචාර දිනාගත්තේය. ශ්‍රී ලංකාවට බුද්ධාගම රැගෙන පැමිණි මිහිඳු මහ රහතන් වහන්සේගේ ලංකාගමනය අලළා නිමවුණු ‘මහින්දාගමනයෙන්’ පසු ඔහුගේ දෙවැනි සිනමා නිර්මාණය ද බුදු දහම හා බැඳුණු ඓතිහාසික කතා වස්තුවකින් යුතු වීම විශේෂත්වයකි. ‘සිරි දළදාගමනය’ පිළිබඳත් ඔහුගේ ඉදිරි සිනමා දිවිය පිළිබඳත් සුහද කතාබහකට යොමුවීමට පසුගිය දිනක ඔහු හමුවූ මොහොතක අපට හැකි විය. මේ ලිපිය සැකසුණේ ඒ ඇසුරිනි.ඔබ මහින්දාගමනයෙන් පසු තවත් එවැනිම ඓතිහාසික කතා වස්තුවකින් සමන්විත ‘සිරි දළදාගමනය’ කරන්නට පෙලඹුණ හේතුව කුමක් ද?තථාගත ගෞතම බුදුරජාණන් වහන්සේගේ අසූහාර දහසක් සද්ධර්මස්කන්ධයෙන් යුතු ශ්‍රී දළදා මාළිගාවේ වැඩ හිඳින වම් දළදා වහන්සේගේ ඓතිහාසික කතා ප්‍රවෘත්තිය තමයි ‘සිරි දළදාගමනය’ සඳහා මම තේමාව කර ගත්තේ. මේ තේමාව තෝරාගන්න සුවිශේෂම හේතුවක් වුණේ බෞද්ධාගම සම්බන්ධයෙන් මා තුළ පවතින්නා වූ අති ගෞරවනීය භක්තිමත් හැඟීම සහ බුදුරජාණන් වහන්සේ වදාළ ධර්මය කෙරෙහි විශ්වාසය තබන හොඳ බෞද්ධයකු වීම වෙන්න ඕන. ශ්‍රී ලංකාව කියන්නේ ගෞතම බුදුන් වහන්සේගේ දළදා වහන්සේලාගේ දෙනමක් වැඩ ඉන්න පුණ්‍ය භූමියක්. ඒ වගේ ම තමයි බුදු නෙතින් පුද ලද ජය ශ්‍රී මහා බෝධින් වහන්සේ නමක් වැඩ ඉන්න දේශයක්. ඒ හින්දා ශ්‍රී ලංකාව කියන්නේ ජීවමාන බුදුන් වහන්සේ වැඩ ඉන්නා හා සමානම පුණ්‍ය භූමියක්. ශ්‍රී ලාංකිකයෙක් වශයෙන් මේ ර‍ටේ ඉපදීමත් වාසනාවක් හැටියට මම සලකනවා. මගේ හිතේ නිරන්තරව රැඳී තිබෙන මේ අති ගෞරවනීය හැඟීමම තමයි නැවත වතාවක් මෙවැනි ඓතිහාසික කතා පුවතක් සිනමාවට නැඟීමට හේතුව වුණේ.මේ ඓතිහාසික කතා පුවත නිරවද්‍යතාවයකින් යුක්තව සිනමාවට නැඟීමට ඔබ උපයෝගී කරගත් මූලාශ්‍ර මොනවා ද?මම බොහොම පරිස්සමින් ඓතිහාසික සාධක රැසක් උපයෝගී කරගෙන විශාල පර්යේෂණයක නිරත වුණා. එම පර්යේෂණයේදී ප්‍රධාන වශයෙන් ම මට උපකාරී වුණේ II වැනි සියවසේ පොලොන්නරු යුගයේ රාජ්‍යය කළ ලීලාවතී රැජනගේ සමයේදී පූජ්‍ය ධම්මකිත්ති හිමියන් විසින් රචනා කරන්නට යෙදුණු දාඨාවංශයයි. මේ ඓතිහාසික ග්‍රන්ථය විශ්ව විද්‍යාලයන්හි බාහිර උපාධි සඳහාත් නිර්දේශිත ග්‍රන්ථයක්. ඉතිහාසය සඳහා වන හොඳම මූලාශ්‍රය වන මහාවංශය හා සසඳන විට දළදා වහන්සේ පිළිබඳ සත්‍ය තොරතුරු ඇතුළත් ග්‍රන්ථය වන්නේ දාඨාවංශයයි. ඒ අනුව තමයි මේ චිත්‍රපටයේ තිර රචනය ගොඩනැඟුණේ. ඊට අමතරව භාරතයේ ඉතිහාසය පිළිබඳ පොතින් පතින් තොරතුරු ලබා ගන්න සිද්ධ වුණා.බොහෝ විට මෙවැනි ඓතිහාසික කතා ප්‍රවෘත්ති සම්බන්ධයෙන් විවිධ මතවාද, චෝදනා ආදිය ලැබිය හැකි බැවින් මේ තත්ත්වය මඟ හරවා ගැනීමට ඔබ පරිස්සම් වූවා ද?අනිවාර්යයෙන්ම පරිස්සම් වූවා. ඓතිහාසික ග්‍රන්ථවල එන ඉතිහාස කතා කිසිවක් විකෘති කර මේ චිත්‍රපටයේ නෑ. විශේෂයෙන්ම තිර රචනය ලියා හමාර කළායින් පසු පුරාවිද්‍යා චක්‍රවර්තී පූජ්‍ය එල්ලාවල මේධානන්ද හිමිපාණන්ට මම මේ තිර පිටපත කියවන්න දුන්නා. ඊට පස්සේ මම මේ තිර රචනයත් අරගෙන දළදා මාළිගාවට ගිහින් මල් පහන් පූජා කරල තිර පිටපත දළදා වහන්සේට පූජා කළා. ඒ මොහොතේ මම විශාල ප්‍රාර්ථනයක් කළා. මේ තිර පිටපත සිනමාව තුළ යථාර්ථයක් කරගන්න මට පින්වන්ත නිෂ්පාදකවරයකු ලබා දෙන්න කියලා. ඒ ප්‍රාර්ථනය සැබෑවටම මට දළදා වහන්සේ ඉෂ්ට කර දුන්නා.ඒ කොහොම ද?ඒ ප්‍රාර්ථනා කරලා ටික දවසකින්ම මට ඔස්ට්‍රේලියාවේ වැඩ වාසය කරන පූජ්‍ය අකරවිට සංඝානන්ද හිමිපාණන් වහන්සේ මේ චිත්‍රපටය කරන්න ලක්ෂ 500 ක් දෙන්න කැමැති වුණා. ඊට ටික දවසකට පස්සේ ඉතිරි නිෂ්පාදන කාර්යයන් සඳහා ඊ ඒ පී චිත්‍රපට සමාගම වෙනුවෙන් ආචාර්ය සෝමා එදිරිසිංහ සම්බන්ධ වෙන්න කැමැත්ත පළ කළා. ඒ වගේ ම ඒ ආසන්න කාලයකදී මට ඉන්දියාවට යන්න දිනුමකුත් ඇදුණා. ඒ අවස්ථාවෙන් ප්‍රයෝජන අරගෙන මම ඉන්දියාවට ගියාම එහිදී මට නවාතැන් පහසුකම් හා ගමන් පහසුකම් සඳහාත් අනුග්‍රාහකයින් ලැබුණා. මේ අවස්ථාව මම ප්‍රයෝජනයට ගත්තේ දළදා වහන්සේ පිළිබඳ ඓතිහාසික තොරතුරු පිරික්සන්න. දළදා වහන්සේ ඉන්දියාවේ වැඩ වාසය කරත්දී සිටි සියලුම ස්ථාන සියැසින් දැක බලා ගැනීමේ අවස්ථාව මට ලැබුණා. ඒ නිසා මම විශ්වාස කරන්නේ මේ සියල්ල මට පහසුවෙන් ළඟා කරගන්න අවස්ථාව ලැබුණේ දළදා වහන්සේගේ ආශ්චර්යය නිසාමයි කියලයි.‘සිරි දළදාගමනයේ’ ප්‍රධාන චරිත දෙක වන හේමමාලා - දන්ත කුමරුගේ චරිත රඟපාන්නේ අලුත්ම නළු නිළි යුවළක්. අලුත්ම මුහුණු දෙකක් මේ සඳහා හඳුන්වා දෙන්න හිතුවේ ඇයි?හේමමාලා - දන්ත කුමරු කියන්නේ මම විශ්වාස කරන අන්දමට පූජනීය චරිත දෙකක්. මේ චරිත දෙකට අපිට පුරුදු මුහුණු දෙකක් අරගෙන හරියන්නේ නෑ කියන තීරණේ මම මුල පටන්ම සිටියා. අපේ ප්‍රේක්ෂක මනසට අලුත්ම මුහුණු දෙකක් ගෙනාවම ඒක අලුත් දෙයක් වෙනවා කියන එක මම විශ්වාස කළා. ඒ වගේම තමයි මේ චරිත දෙකට තෝරා ගත් නළු නිළි යුවළම මේ සඳහා පේ වීමෙන් යුතුව තමයි රංගනයට එක් වුණේ. මස් මාංශ අනුභවයෙන් තොරව පංච ශීලයේ පිහිටා කටයුතු කිරීමෙන් පස්සේ තමයි රූගත කිරීම් ඇරඹුණේ. මේ දෙදෙනා වගේම චිත්‍රපටයට දායක වුණු අනෙක් සියලුම නළු නිළියන් ද මේ වතාවත්වල පිහිටා ඒ අනුව කටයුතු කරන්න කැමැති වුණා.‘මහින්දාගමනය’ නිර්මාණය කිරීමෙන් පසු ඔබත් නිතර සිල් සමාදන් වන, මස් මාංශ අනුභවයෙන් තොර සිල්වතෙක් වෙලා කියන කතාව ඇත්තක් ද?ඔව්. ‘මහින්දාගමනය’ නිර්මාණය කිරීමෙන් පසු නොවෙයි ඊට ඉස්සර ඉඳන්ම මම හැම පෝයටම සිල් ගන්න කෙනෙක්. මහින්දාගමනය නිර්මාණය කිරීමෙන් පසුව මේ තත්ත්වය තවත් වැඩිවුණා. දැන් මම හැම උදයකම කැලණිය පන්සලට ගිහින් මල් පහන් පූජා කරලා වතාවත්වල යෙදෙනවා. හැම පෝයටම සිල් සමාදන් වෙනවා.ඔබ මීට ඉහත දී වරක් පවසා සිටියා මේ චිත්‍රපටය රූගත කරත්දී ආශ්චර්යවත් සිදුවීම් කීපයක් වුණා කියලා. ඒ ගැන පැවසුවොත්...මේ චිත්‍රපටයේ බොහොමයක් රූගත කිරීම් පැවතුණේ මිහින්තලයේ. එක අවස්ථාවක් තිබෙනවා දළදා වහන්සේ එළියට වැඩම කරවන විට විශාල වැස්සක් වහින දර්ශනය ගන්න. මේ දර්ශනය ගන්න සූදානම් වුණාට එදා මිහින්තලේට වැස්සක සේයාවක්වත් නොතිබුණ දවසක්. ඒත් දර්ශනය රූගත කරන්න සූදානම් වත්දී ආශ්චර්යවත් විදියට වලාකුළු ඇවිත් අහස කළු කරලා ස්වභාව ධර්මයෙන්ම ඒ සඳහා ආශිර්වාදය ලබා දුන්නා. එදා සෙට් එකේ හිටපු අයත් මේ ආශ්චර්යය දැක්කා.මේ ගමනේ දී ඔබ ‘ආගම විකුණනවා’ යැයි කවුරුන් හෝ චෝදනා කළොත්?බුදුරජාණන් වහන්සේ දේශනා කරලා තිබෙන්නේ දැහැමින් සෙමින් දියුණුව කරා යන්න කියලයි. උන්වහන්සේ වදාළ නොකළ යුතු කර්මාන්ත වන සත්ත්ව ඝාතන, මත්ද්‍රව්‍ය විකිණීම වැනි කර්මාන්ත මම කරන්නේ නෑනේ. මම කරන්නේ වෙළෙදාමක් තමයි. නමුත් එයත් මිනිස් සිත් පීඩාවට පත් කරන්නේ නෑ. ඒ මඟින් මිනිසුන් අගාධයට යොමු කරන්නේ නෑ. මිනිස් සිත් ශ්‍රද්ධාවෙන් පුරවලා ආනන්දයෙන් ප්‍රඥාවට පත් කිරිමක් තමයි මෙයින් වෙන්නේ. මේකෙන් අසීමිතව මුදල් හොයනවා තමයි. නමුත් ඒක බුදු දහමේ වැරැදියි කියලා නෑ.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=av14041310</link>
    <topic>සිංහල අවුරුද්දට තාම ඇහෙන්නේ අපේ සින්දු</topic>
    <author>ජෝජ් රොබ්සන් ද සිල්වා</author>
    <content>සිංහල අවුරුද්දට තාම ඇහෙන්නේ අපේ සින්දුමේ ගීත අහද්දීගමට යනව වගේහැඟීමක් දැනෙනවාඅමිතා වැදිසිංහකන්ද උඩින් හඳ පායන ලීලා ලන්ද වෙලේ රුක් අත්තන පිපීලා මන්ද කොහෝ හඬලනු හැංඟීලා එන්ඩ තමා බක්මහ ළං වීලා...!  (ගැයුම - අමිතා වැදිසිංහ)චිත්‍රපටය - ‘බක්මහ දීගේ’ “සිංහල අවුරුදු කාලෙට මා ගැයූ ‘කන්ද උඩින් හඳ පායන ලීලා’ ගීතය වගේ ම ‘බැද්ද පුරා සුදු රෙද්ද වගෙයි’ ගීතයත් දැන් දශක කීපයක් ම පුරා අහන්න ලැබීම නිසා ගායිකාවක් වශයෙන් මට ඉමහත් සතුටක් දැනෙනවා. මගේ ගායන හැකියාවෙන් මේ රටට, සංස්කෘතියට වැඩ දායක නිර්මාණයකට දායකත්වය ලබාදීමට ලැබීම මොනතරම් භාග්‍යයක් ද කියලත් හැ‍ඟෙනවා. මේ අද වනතුරු ප්‍රවීණ පරම්පරාවේ ගායක ගායිකාවන් (උදාහරණයකට - මහාචාර්ය සංගීත් නිපුන් සනත් නන්දසිරි සමඟ සුජාතා අත්තනායක ගයන ‘කොහෝ කොහෝ කොහේ ඉඳන් කොහෝ කියනවදෝ’ ගීතය) ගැයූ සිංහල අවුරුද්ද තේමා කරගත් ගීත හැරුණු විට මේ වගේ ලස්සන ගී වෙන කවුරුවත්ම ගායනා කරලා නැහැ. පදමාලා වගේ ම අපි ගායනා කළ ගීතවල තනු නිර්මාණත් රසයි. බොහෝ විට ජන ගී ඇසුරෙන් ඒවා නිර්මාණය කර තිබීම නිසා අපේකම මේ ගීතවල ගැබ් වී තිබීමචත් විශේෂයක්. මේ ගීත ඇහෙද්දී ගමට යනවා වගේ හැඟීමක් දැනෙනවා. සිංහල අවුරුද්ද බොහෝ දුරට ගමත් එක්ක බැඳුණු ජාතික උත්සවයක්. ඒ අපේ ගම, අපේකම එදා අපි ගායනා කළ මේ ගීතවලින් ප්‍රකාශ වීම නිසා තමයි තාමත් සිංහල අවුරුදු කාලෙට අපේ ගීත ඇහෙන්නේ.”“තව විශේෂ කාරණයක් මේ පිළිබඳ කියන්න ඕනේ. ඒ, මේ සිංහල දෙමළ අලුත් අවුරුද්ද වගේ ජාතික තලයේ තේමා හා විෂයන් අනුව ගීත පදමාලා ලියන්න සහ තනු නිර්මාණය කරන්න නම් අපේ සංස්කෘතික වටිනාකම් ගැන දැනුම ලබාගෙන ඉන්න ඕනේ නිර්මාණකරුවන්. එමෙන් ම පරිසරයේ සෞන්දර්යය විඳින්න පුළුවන්කම ඔවුන්ට තියෙන්න ඕනේ.‍ එබඳු දක්ෂතා තිබුණු දයානන්ද ගුණවර්ධනලා වැනි කලාකරුවන් නැවත බිහිවෙන්නේ නැතිකම අපේ අවාසනාවක්. නව පරපුර රැල්ලට දුවනවා. ඔවුන් හිතන්නේ ජනප්‍රිය වෙන්න ආදර ගීත ගයන්න ඕනෑ කියලයි. ඒත් එය වැරැදියි. අපි ජනප්‍රිය වුණේ මෙවැනි ජාතික වටිනාකම් ඇති ගීත ගායනා කරලා. ඒ නිසාමයි මේ ගීත තාමත් ඇහෙන්නේ.”සරල වචනයි තනුවයි නිසා රසික ආකර්ෂණය ලැබුවාක්‍රිස්ටි ලෙනාඩ් පෙරේරාඇවිල්ල ඇවිල්ලා සිංහල අවුරුද්ද ඇවිල්ලා වරෙල්ල වරෙල්ලා වැල්ලෙ පදිමු රන් ඔන්චිල්ලා...!  (පද - කරුණාරත්න අබේසේකර)(ගැයුම - මොහිදීන් බෙග්, ලතා වල්පොල,ක්‍රිස්ටි ලෙනාඩ් පෙරේරා)(චිත්‍රපටය - ‘ධීවරයෝ’) “හරියටම මීට අවුරුදු පනහකට ඉස්සෙල්ලා 1964 අප්‍රේල් මාසේ ප්‍රදර්ශනය කළ ‘ධීවරයෝ’ චිත්‍රපටයට මොහිදින් බෙග්, ලතා වල්පොල සමඟ මම ‘ඇවිල්ලා ඇවිල්ලා සිංහල අවුරුද්ද ඇවිල්ලා’ ගීතය ගායනා කෙරුවෙ. (ගිය අවුරුද්දෙ රසඳුනට මේ ගීතය ගැන කියද්දී මට ලොකු වැරදීමක් වුණානේ. මේ ගීතය ගැයුවේ මල්ලිකා කහවිට සමඟ කියා කීව නිසා මේ සැරේ නොවරදවාම එය නිවැරැදි කර පළ කරන්න” යයි ඉල්ලමින්...) තාමත් සිංහල අවුරුදු කාලේදී මේ ගීතය ඇහෙද්දී පුදුම සතුටක් දැනෙන්නේ. මේ ගීතය මේ තරම් ජනප්‍රිය වු‍ණේ වචනයි තනුවයි නිසා කියලයි මට හිතෙන්නේ. වචනයි තනුවයි සරල වුණාම රසිකයින් ඉක්මනින් ම ඒ ගීතයට ආකර්ෂණය වෙනවා. මමයි ලතා වල්පොලයි හැරුණු විට මේ ගීතයේ වචන ලියූ කරුණාරත්න අබේ‍ෙස්කර, තනුව හැදූ එම්.කේ. රොක්සාමි, ගායනයෙන් හවුල් වූ මොහිදීන් බෙග්, චිත්‍රපටයේ ජවනිකා වල රඟපෑ ගාමිණී ‍‍ෙෆාන්සේකා, විජිත මල්ලිකා ඇතුළු කිසිවෙකු අද ජීවතුන් අතර නැහැ. ඒත් ඒ සියල්ලන් සමඟ මේ රටේ හැම සිංහල අවුරුද්දකදීම අහන්න පුළුවන් මේ වගේ ගීතයකට දායක වෙන්න ලැබීම පිළිබඳ විශාල ආත්ම තෘප්තියක් මං ලබනවා.”ජාතික සංස්කෘතික ගීනොනැසී පවතිනවාආචාර්ය දයාරත්න රණතුංගකිරි ඉතිරේවා නව වසරේ ප්‍රීතියෙන් සාමයෙන් පා නගා ජය මගේ සතුටු සාගරේ ගිලෙමු මේ නව වසරේ කිරි ඉතිරේවා නව වසරේ...!  (පද - චිත්‍රානන්ද අබේසේකර)(ගැයුම - ආචාර්ය දයාරත්න රණතුංග)‍ “මේ ගීතය චිත්‍රානන්ද අබේසේකරයන් විසින් මට පද රචනය කර දුන්නේ 1978 දී යි. රෝහිත විජේසූරියගේ තනුවට මං ගායනා කළ මේ ගීතය හැම සිංහල අවුරුද්දකදීම නොවරදවාම ඇහෙන ගීතයක් බවට පත්වුණේ ගීත ශ්‍රාවකයින්ගේ ම ප්‍රසාදය හිමිවීම හින්දයි. මේ රටේ සියලුම ජනතාවට ‘කිරි ඉතිරේවා නව වසරේ’ කියා ආසිරි ප්‍රාර්ථනා කරන මේ ගීතය දශක තුන හමාරකටත් වැඩි කාලයක් පුරා තවමත් ඇහෙන්නේ මෙය ජනතා ප්‍රසාදය ලබන්න තරම් සාර්ථක ගී නිර්මාණයක් වී ඇති නිසානේ. ජාතික සහ සංස්කෘතික වශයෙන් වටිනාකමක් ඇති අයුරු අපි ගී නිර්මාණ කරනවා නම් ඒවා පවතින බවට මා ගායනා කරන මේ ‘කිරි ඉතිරේවා නව වසරේ’ ගීතය උදාහරණයක් කියා මම හිතනවා. එසේම මේ රටේ ජනතාවගේ ප්‍රසාදය හිමි කරගත් මෙවැනි ගීතයක් ගයන්න ලැබීම මගේ ගායනා දිවියේ මම ලැබූ භාග්‍යයක් ලෙසත් මං සලකනවා. අපි නිර්මාණකරුවන් වශයෙන් මේ රටේ ජනතාවගේ ජීවිත සමඟ බද්ධ වෙන අයුරු ගී නිර්මාණ කළ යුතුයි. එවිටයි අපේ ගී නොනැසී දිගු කාලයක් පවතින්නේ‍. සාර්ථක ගී නිර්මාණ කියාත් පවසන්න පුළුවන් එවැනි නිර්මාණවලටයි.”‘කිරි ඉතිරේවා’ තනුවටමේ ගීය නිර්මාණය කළාතිස්ස ඩයස්නව අවුරුදු දා බක් මාසේ දේශයේ ග්‍රාමයේ සාමය පිළිරැව් නැගේ නව අවුරුදු දා බක් මාසේ...!  (පද - තිස්ස ඩයස්)(ගැයුම - එච්.ආර්. ජෝතිපාල) “මම මේ ගීතය පද රචනය කළේ ‘කිරි ඉතිරේවා නව වසරේ’ ගීතයේ තනුවටයි‍. සංගීතයේදී වෙනසක් සරත් වික්‍රම කළා. එච්.ආර්. ජෝතිපාලයන්ගේ හඬින් මේ ගීතය තාමත් හැම සිංහල අවුරුද්දකදීම ඇහෙද්දී දැනෙන හැඟීම වචනවලින් කියන්න බැහැ. බොහෝ අවුරුදු උත්සව, සැ‍ණකෙළි, ප්‍රසංගවලදී ජෝතිපාලයන්ගේ ගීතයක් නිසා ම මේ අවුරුදු ගීතයට විශේෂ තැනක් හිමි වී තිබෙනවා. තව අවුරුදු ගණනාවක් ගත වී ගියත් ‍ජෝතිගේ හඬින් ගැයුණු මේ ගීතය නම් මේ වගේ අවුරුදු කාල වලදී නොඇසී යන්නේ නැහැ. ජෝතිගේ හ‍ඬේ පෞරුෂය නිසා ම මේ ගීතයට රසිකාදරය හිමි වී තිබෙනවා.”ගැමි සුවඳ නිසාරසිකයන්ට සමීප වුණාමහාචාර්ය සනත් නන්දසිරිකොහෝ කොහෝ කොහේ ඉඳන් කොහෝ කියනවදෝ අපේ ගමේ රබන් පදේ උඹට ඇහෙනවදෝ...!  (පද - අජන්තා රණසිංහ)(ගැයුම - සනත් නන්දසිරි සමඟසුජාතා අත්තනායක) “මේ ගීතය තවම ඇහෙන්න ප්‍රධාන කාරණාව මගේ පාසල් මිතුරා වන ආචාර්ය අජන්තා රණසිංහයන්ගේ වචනයි. ගැමි සුවද තිබෙන අදහසක් පදවැලක් මේ ගීතයේ තියෙන්නේ. ගැමිකම, අවුරුදු සිරිය, සිංහලකම පිළිබිඹු වෙන අයුරු තනුව සහ සංගීත නිර්මාණය කරන්න මම කටයුතු කළා. බටනළාවෙන්, කොවුල් හඬින් ගීතයේ පසුබිම් සංගීතය විචිත්‍රවත් කරගත්තා. භේදයක් නැතුව පොදුවේ හැම පාර්ශ්වයකටම රස විඳින්න හැකිවන පරිදි ‍මම මෙය යුග ගීතයක් ලෙස සුජාතා අත්තනායක සමඟ ගායනා කළේ. සම්භාව්‍ය ගීතය සාමාන්‍ය ගීත රසිකයින්ටත් හරියන විදියට නිර්මාණය කෙරුණු අවස්ථාවක් ලෙස මෙම ගීතය හඳුන්වන්න පුළුවන්. විශේෂයෙන් ම ‘කජු නාඹර රස මී අඹ’ ‘බක් මාසේ මඟුල් නැකත්’ - ‘රබන් හඬට බමරු නටන ලස්සන ගම් මැද්දේ’ වැනි අජන්තාගේ යෙදුම්වල ගැමි සුවඳ නිසා මේ ගීතය ශ්‍රාවකයින්ට සමීප වූ බවයි මගේ හැඟීම.”ආචාර්ය අජන්තා රණසිංහමී අඹ අත්තේ කොහෝ කොහෝ දොළොස් මහේ මඟුල් දොහේ රබාන රත්වෙන නැකත් වෙලාවට නළාව පිඹපන් කොහෝ කොහෝ...!  (පද - අජන්තා රණසිංහ)ගැයුම - මිල්ටන් මල්ලවආරච්චි සමඟ නීලා වික්‍රමසිංහ)චිත්‍රපටය - ‘චංචල රේඛා’ “මෙය මා ලියූ චිත්‍රපට ගීතයක්. මේ ගීතය මම ලිව්වේ සරත් දසනායකයන් අතින් කලින් නිර්මිත වූ තනුවකටයි. ගී පද රචකයෙක් ගීතයක පද රචනයක් කළා ම මුලින් ම තමන් තෘප්තිමත් වෙන්න ඕනේ තමා කළ පද රචනය ගැන. මේ ගී පද රචනය කිරීමෙන් මමත් තෘප්තිමත් වුණා. මොකද තනුවකට ලියද්දී ව්‍යක්තව ලියන්න අමාරුයි. ඒත් මෙහිදී මම ‘රබාන රත්වෙන නැකත් වෙලාවට නලාව පිඹපන් කොහෝ කොහෝ’ වැනි යෙදුම් යොදා ගත් ආකාරය පිළිබඳ මටත් සතුටක් දැනෙනවා. ඒ වගේ ම මේ ගීතය ලියද්දී තවත් අභියෝගයකට මම මුහුණ දුන්නා. ඒ අවුරුද්ද ගැනයි සහෝදරත්වය ගැනයි වර්ණනාත්මක පදමාලාවක් ලිවීමේ අභියෝගයටයි. ඇත්තටම අවුරුදු කාලේ තේමාවත් සහෝදරත්වය, එකමුතුකම, සාමයනේ. ඉතින් මේ ගීතයේ ඒ අවුරුදු ගුණය තියෙනවා. අපේ ජාතික චර්යාධර්ම ඉටු කරන සාධනීය අවස්ථා මේ ගීතයේ තියෙනවා.එම නිසා තමයි අපේ මේ ගී තාමත් ඇහෙන්නේ. මගේ පන්නල ‘තලම්මැහැර’ ගමේ මා බාල කාලේ සිට අත්දැක්ක සිංහල අවුරුද්ද මගේ උපවිඥානයේ පැවති චිත්‍රපටයේ ජවනිකාවන්ටත් ගැළපෙන ලෙස පෙළ ගැසී මේ පදමාලාව ලියැවුණු බවයි මගේ හැඟීම.මගේ පවුලේ වගේ ම මේ රටේ අපි හැමෝගේම පවුල්වල සිංහල අවුරුද්ද මේ ගීතයෙන් නියෝජනය වෙනවා. ඉතින් හැම සිංහල අවුරුද්දකදීම මේ ගීතයත් නොවැරදීම අහන්න ලැබෙන එක විමතියක් නෙමේනේ.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=av14041311</link>
    <topic>රට වටාත් ලොව වටාත් ‘අපේ දේ’ අපි රැගෙන යනවා</topic>
    <author>තුෂාරි නේරංජා වික්‍රමසිංහ</author>
    <content>රට වටාත් ලොව වටාත් ‘අපේ දේ’ අපි රැගෙන යනවාසහන් රන්වලමේ සීතල බක්මහේ නැවුම් සුළඟ හමාගෙන එන්නේ කැවුම් කිරිබත් කැවිලි පෙවිලි සුවඳක් අරගෙන. ඒ සුවඳින් අද දසතම නැහැවිලා. රටේ තොටේ අස්සක් මුල්ලක් නෑරම නැ‍ඟෙන්නෙ රත්ඤ්ඤා හඬ, රබන් සුරල්, ඔංචිලිවාරම්. හැමදාමත් අපේකම රැකගන්න පෙරමුණ ගත්ත රන්වල පදන‍මේ රන්වල බළකායටත් අද දවස හරිම කාර්ය බහුලයි. මේ පදනමේ නිර්මාතෘ ලයනල් රන්වල. අලුත් අවුරුද්දත් එක්ක ඒ නම හැමදාමත් කියවුණා. අදටත් කියවෙනවා. ඒ ශ්‍රී ලාංකේය ගැමි සංස්කෘතියේ අපේකම, ගමේකම, අපේ ඇටමස් මිදුලු දක්වාම පතුරුවන්නට ඔහු දරපු නිර්මාණාත්මක ප්‍රයත්නය නිසා. අද ඔහු අප අතර නැතත් මතු පරපුර වෙනුවෙන් ඔහු ඇරැඹූ දේශීය නිර්මාණ කලා මෙහෙවර ඔහුගේ දෙටුපුත් සහන් රන්වල ඉදිරියට ගෙන යන්නට දරණ ප්‍රයත්නය අගය කළ යුතුයි. මේ අවුරුදු දිනයේ ජන ගීයේ තිබෙන රුව ගුණ නැවතත් කරළියට ගෙන එන්නට සහන් සමත් වෙලා‍. කොහාගේ නාදය දසතින් නැ‍ෙඟන මොහොතක ගැමි සංස්කෘතියේ ගැමි ගීතාවලියේ පිබිදී‍ම වෙනුවෙන් ලයනල් රන්වලයන් ඉටු කළ මෙහෙවර ගැන අපිත් එක්ක කතා කරන්න සහන් රන්වල එකතු වුණෙත් ඒ හින්දා.“සිංහල අලුත් අවුරුද්ද දවසට ලයනල් රන්වල කියන මගේ පියාගේ නම කරළියට පැමිණෙනවා. එහෙම වුණත් තාත්තා නිර්මාණ කටයුතු කළේ අලුත් අවුරුද්ද ගැන විතරක් හිතලා නෙමෙයි. හැමවිටම තාත්තා දේශීය දේ අගය කරමින් ජන සංගීතය, ජන නැටුම්, අපේ දේ, අපේකම, තරුණ පරම්පරාව අතරට ගෙන යන්නට කටයුතු කළා. තාත්තාගේ ඒ වැඩපිළිවෙළ තුළ දේශීයත්වය, අපේකම අපේ රට හා බැඳුණු දෙයක් කියන දේ හැමදාමත් තිබුණා. ඒ නිසා අවුරුදු කාලෙට තාත්තා ගැන හැමෝම කතා කරනවා. තාත්තා ඈත තියා ම දැක්ක දෙයක් තමයි තාක්ෂණය, විද්‍යාත්මක දියුණුව එක්ක මේ ලෝකය එන්න එන්න ම කුඩා වෙනවාත් එක්ක අපි අපේ ශ්‍රී ලාංකේය අනන්‍යතාව හැමදාමත් රැකගන්න ඕනෑ කියන එක. එය කරන්නේ කොහොමද කියන දෙයට ඔහු පිළිතුරු සෙව්වා. සමස්තයක් විදිහට ගත්තම තරුණ අපේ මනස් එතනට යොමු කරන්නේ කොහොමද කියන දෙය ඔහු කල්පනා කළා. පොදුවේ ගත්කල එදා සිට අද දක්වා ම තරුණ පරම්පරාවට නැ‍ඟෙන චෝදනාවක් තිබෙනවා.ඒ තමයි අපේ දෙයින් ඈත්වෙලා බටහිර පන්නයට අනුගත වෙලා කියන චෝදනාව. තාත්තා මේ දෙය ප්‍රතික්ෂේප කළා. ඔහු හැමවිට ම කිව්වේ අපේකම තරුණයන්ට ලබාදිය යුතුයි. ඔවුන්ට රස විඳින්නට ඉඩ නොදී, නිර්මාණ කරන්නට මඟ නොපෙන්වා චෝදනා කරන එක වැරදියි කියලයි. ශ්‍රී ලාංකේය තරුණයන්ට පළමුව අපේ නිර්මාණ අහන්නට දකින්නට සලස්වලා ඒ ඔස්සේ ඔවුන් පෙළ ගැස්විය යුතුයි කියන අදහස තාත්තා තුළ තිබුණා. සාමාන්‍යයෙන් තාත්තා තරුණ සිතුම් පැතුම් තේරුම් අරන් හිටපු කෙනෙක් විදිහට මම දකිනවා. තාත්තා මිය ගිහින් දැන් අවුරුදු 12 ක් වෙනවා. ඒත් ඔහු පටන් ගත්ත ජන කලාව පිළිබඳ වැඩපිළිවෙළ අදටත් අපි රැකගෙන තිබෙනවා. තාත්තා ගැන මතකය හැමදාමත් අලුත් වෙනවා. අපි හැමෝටම දැනෙන්නේ ඔහු නැති වුණේ අද ඊයෙක වගෙයි කියලයි.ඩබ්ලිව්. බී. මකුලොළුව මහත්තය ලංකාවේ ජන ගීත ජාතික වශයෙන් එක් රැස්කර සංරක්ෂණය කළා. තාත්තා එතුමා ගෙන ගිය ඒ වැඩපිළිවෙළ තවත් පුළුල්ව සමාජයට ගෙන යන්නට කටයුතු කළා. ජනමාධ්‍ය ඔස්සේ දේශීයත්වය ගැන බහුලවම කතාබහ කරන්නේ සිංහල අලුත් අවුරුදු දාට නැතිනම් සාහිත්‍ය මාසය අළලා. මේ දේශීයත්වය ගැන කතා කරද්දී ජන, ගීත ජන නැටුම් ඒ සම්ප්‍රදායන් ඔවුන් සොයා යනවා. මේ නිසා එදත් අදත් තාත්තා ගේ ඒ දැනුම් සම්භාරය සොයාගෙන ඔවුන් ආවා. අද රන්වල පදනම හරහා ඒ දේවල් ඔවුන් මාධ්‍ය වෙත එකතු කරගන්නවා. අද වෙනකොට ජන සංගීතයට, නැටුම් කලාවට රන්වල පදනම හරහා විශාල වැඩකොටසක් කරන්නට අපිට පුළුවන්කම ලැබී තිබෙනවා. 1999 වසරේදී තමයි තාත්තා මුල් ම ජන ගීත එකතුව නිකුත් කළේ. ඒ ‘අහසෙ ඉන්නවලු’ නමින්. ‘ගම අවුලඤ්ඤං’ ගීත තැටිය එළි දක්වන්නට හැකි වුණේ ‍ඔහුගේ අභාවයෙන් වසරකට පසුවයි. එය එළිදැක්වූයේ රන්වල පදනම හරහායි. ඉන්පසුව රන්වල පදනම හරහා ‘යුද්දෙටත් ඇවිත්’, ‘පොඩි අයට ජන ගී’, ‘ත්‍රී’ වැනි ගීත ගණනාවක් අපි නිර්මාණය කළා.ලංකාවේ ප්‍රථම වතාවට රන්වල බළකාය හරහා ‘අපේ අවුරුද්දට අපේ ගායනා නමින් ගී එකතුවක් අපි ඉදිරිපත් කළා. නමුත් අපි මීට පෙරත් නිර්මාණය කළ ගීතවලට අලුත් අවුරුද්ද සම්බන්ධ ගීත ඇතුළත් වුණා. මේ වනවිට විවිධ මාතෘකා ඔස්සේ දේශීය සංකල්ප පදනම් කරගෙන ගීත සියයක් පමණ අපි නිර්මාණය කර තිබෙනවා. මේ හැම ගීතයක් වගේ ම රසික ජනතාවට දකින්නට අහන්නට ලැබෙන්නේ අලුත් අවුරුදු සමයේ වීම විශේෂයි. තාත්තා තරුණ පරපුරට මේ දේවල් ගෙනයාම උදෙසා තාලම ජාතික පදනම ලෙස ජන ගී පාඨමාලාවක් ඇරැඹුවා. එය අඛණ්ඩව වසර 14 ක් පුරාවට අපි කරගෙන යනවා. දේශීයත්වය ජන ගායනා ජන නැටුම් ඇසුරින් නිර්මාණාත්මක සාහිත්‍ය පරම්පරාවක් බිහි කිරීමයි එහි මූලික අවශ්‍යතාව. අද වෙනකොට රන්වල පදනම කණ්ඩායම් කිහිපයකින් සමන්විතයි. රන්වල බළකාය, රන්වල ළමා බළකාය, රන්වල මතු පරපුර ලෙස කණ්ඩායම් කීපයක් ම රන්වල පදනම තුළ ක්‍රියාත්මක වෙනවා. මෙවර සිංහල අලුත් අවුරුද්ද වෙනුවෙන් අපිත් විශාල වැඩකොටසක් සිදු කරනවා.පසුගිය දවසක BMICH කමතේ අපි අවුරුදු උත්සවයක් සාර්ථකව පැවැත්වූවා. ඒ වගේ ම රූපවාහිනී නාළිකාවල වැඩසටහන් ගණනාවකට අද දවසේ අපි දායක වෙනවා. මෙවර අලුත් අවුරුද්දට ස්වාධීන රූපවාහිනී සේවයේ සූර්ය මංගල්‍යය වැඩසටහන සඳහා තේමා ගීතය නිර්මාණය වුණේ රන්වල පදනමෙන්. එය රෝහණ බැද්දගේ සූරීන් සමඟ රන්වල බළකාය ගායනා කරනවා. මේ ගීතය රචනා කළේ ගීත් තරංග. සංගීත සංයෝජනය කළේ සදීප්ත ගුණවර්ධන. එහි තනුව මගේ. ඒ වගේ ම විදේශීය සංචාර කිහිපයක් ම රන්වල පදනමට ලැබී තිබෙනවා. විශේෂයෙන් ම අවුරුදු උත්සව සඳහා මේ හැමදේමත් එක්ක අපි රට වටා වගේ ම ලොව වටාත් අපේ දේ රැගෙන යාමට සූදානම් වෙනවා.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=av14041312</link>
    <topic> 'ආයෙමත් ආදරෙන්' පදයයි මෙලඩි එකයි හරියටම සෙට් වුණා</topic>
    <author>ටානියා මෝසස්</author>
    <content> 'ආයෙමත් ආදරෙන්' පදයයි මෙලඩි එකයි හරියටම සෙට් වුණාආත්මා ලියනගේකලකට ඉහතදි 'ලියතඔරා' ගීතයෙන් සුවහසක් රසිකයන්ගේ ආකරෂණයට ලක්වූ මේ හඬ සැලකිය යුතු කාලයක් අහන්නට ලැබුණේ නැහැ. නමුත් ඒ නිහැඬියාවට සමු දෙමින් 'ආයෙමත් ආදරෙන්' හා 'හිත දුර හන්දා' යන ඔහුගේ ශෛලීයෙන් බැහැරවූ වෙනස්ම ආරෙක ගීත දෙකකින් ආත්මා ලියනගේ නම් වූ ඔහු නැවතත් ශ්‍රී ලාංකේය රසික රසිකාවියන්ගේ හදවත් පැහැර ගෙන තිබෙනවා.සැලකිය යුතු කාලයක් ඔබ නිහඬව හිටියා?මට නිහඬ වෙන්න සිදු වුණේ අසනීපේ නිසා. විශේෂඥ වෛද්‍ය කොල්වින් සමරසිංහ ඇතුළු එම කාර්ය මණ්ඩලයේ අපරිමිත වෙහෙසට පින් සිද්ද වෙන්න තමයි අද මට ජීවත් වෙන්න වාසනාව ලැබිලා තියෙන්නේ. ඒ සැත්කම නිසා සැලකිය යුතු කාලයක් විවේකිව ගත කරන්න සිදු වුණත් විවේකීව ගත කළ කාලේ මම ගීත 16ක් විතර නිර්මාණය කරලා තියෙනවා.ක්ෂේත්‍රයේ ඔබ නැවත පිය නඟන්නේ විනිසුරුවරයෙක් විදිහට?එතන වුණේ යම් කිසි රූපවාහිනි නාළිකාවකින් අපේ ගායක ගායිකාවන් එකතු කරගෙන වැඩසටහනක් ආරම්භ කළා. ඒ තරගයේ ස්වභාවය වුණේ කණ්ඩායමක් තරග කරද්දි තවත් කණ්ඩායමක් විනිසුරු මඩුල්ලක් ලෙස කටයුතු කිරිමයි. ඉතින් ඔය අවස්ථාවේදී මටත් විනිසුරුවරයෙක් විදිහට කටයුතු කරන්න සිදු වුණා.එය නැති වුණු ජනප්‍රියත්වය ගොඩ නඟා ගන්න යොදපු උපක්‍රමයක්ද ?මම නිහඬව සිටි කාලයේදී පවා මගේ ජනප්‍රියත්වය නැති වුණා කියල මම හිතන්නේ නැහැ. නමුත් කිසිම වෙලාවක මම ජනප්‍රියත්වය සහ මාධ්‍ය සොයාගෙන යන්නේ නැහැ. පිරිසකට මාව අවශ්‍ය නිසානේ මාව සොයාගෙන එන්නේ. ඉතින් සුදුසු දේවල් වලට මම සහභාගී වෙනවා.'ආයෙමත් ආදරෙන්' ගීතය රිලීස් කළේ මේ ජනප්‍රියත්වය නිසා කිව්වොත්?මම ජනප්‍රියත්වය ගැන හිතන කෙනෙක් නෙවේ. ආත්මා ලියනගේ කියන මාව මිනිස්සු හඳුන ගන්නේ වාදන ශිල්පියෙක් ලෙස මම 'ලියතඹරා' ගීතය කියන්නත් කලිනුයි. මම ගායකයෙක් වුණේ 'ලියතඹරා' ගීතයෙන්.නමුත් ගායකයෙක් කියලා මම ඔළුවේ තියාගෙන ඉන්නේ නැහැ.'ආයෙමත් ආදරෙන්' නිර්මාණය වෙන්නේ කොහොමද?මගේ මිත්‍රයා සහන් රන්වල තමයි තිළිණ සහ රචිතා මට හඳුන්වල දුන්නේ. මේක ඔවුන්ගේ ගීතයක්. මා මෙතෙක් ගායනා කළ ගීතවලට වඩා හාත්පසින්ම වෙනස් ආරයක ගීතයක්. ඉතින් ඒ ගීතයේ මෙලඩි එකයි පද ටිකයි මට ගැළපෙනවා කියලා හිතුන නිසා මම ඒ ගීතය ගායනා කරන්න තීරණය කළා.මේ ගීතයෙන් ලැබුණ ජනප්‍රියත්වය යොදා ගෙන ඔබත් 'පාර්ට් 2' නිර්මාණ කරණයේ රැල්ලට අහු වුණා?නැහැ නැහැ. රචිතා සහ තිළිණ ම තමයි 'හිත දුර හන්දා' ගීතයත් නිර්මාණය කරලා දුන්නේ. 'ආයෙමත් ආදරෙන්' සහ 'හිත දුර හන්දා' කියන්නේ මෙලඩි එකෙන් වුණත් හාත්පසින්ම වෙනස් ගීත දෙකක්. සමහර විට 'පාර්ට් 2' කියලා දැම්මේ ඔවුන්ගේ අදහසකට අනුව වෙන්න ඇති.පැරණි ගීත නවක ගායකයන් ගායනා කිරීම නිසා ප්‍රවීණයන් අසාධාරණයකට ලක්වෙනවා. ඔබටත් එවැනි අසාධාරණයක් සිදු වුණාද?අපේ නම් ගහලා කොහේ හරි ඉන්න කෙනෙක්ව එක් කර ගෙන ඇවිත් ඔවුන් ලවා ගීත කියවලා මුදලකුත් දීල අරිනවා. ඒ වගේ අයට කොච්චර මුදලක් ගෙවනවද කියල නම් මට අදහසක් නැහැ. හැබැයි ඉතින් ඔය ඉන්නේ ගීත කියන කට්ටියක් මිසක් ගායනා කරන්න පුළුවන් හැකියාවක් තියෙන අය නෙවේ. මිනිස්සුන්ගේ හිතට වදින්න, හිතට දැනෙන්න ගීතයක් ගායනා කරන්න පුළුවන් කෙනාට තමයි ගායකයෙක් හෝ ගායිකාවක් කියන්නේ. මෙතන වැරැදිකාරයෝ ඔය වගේ සින්දු කියන අයට වඩා එයාලට මුදල් ගෙවන පිරිසයි. නමුත් ඕකට විසදුමක් විදිහට කිසිම නීතියක්වත් ප්‍රතිපත්තියක්වත් තවම නම් මේ ක්ෂේත්‍රයට ඇවිත් නැහැ. කලා කාරයෝ කියන පිරිස ඔය වගේ දේවල් පස්සෙන් පන්නන්නේත් නැත්තේ ඒක මාධ්‍යයටත් රසවත් මාතෘකාවක් වෙන නිසා.ඔබත් රියලිටි වැඩසටහන් නියෝජනය කළ නිසා ඒ ඔස්සේ බිහිවුණු තරු ගැන ඔබේ අදහස?හොඳට සින්දු කියන්න පුළුවන් අය ඒ අතරේ ඉන්නවා. චාමික සිරිමාන්න දක්ෂ ඕගන් වාදන ශිල්පියෙක්. ශිහාන් මිහිරංග හොඳ ගිටාර් වාදක ශිල්පියෙක්. ඔවුන්ගේ පළපුරුද්ද සහ දැනුම නිසා තමයි ක්ෂේත්‍රයේ රැඳී ඉන්නේ. ඒ වගේ දැනුමක් නැති අය ක්ෂේත්‍රයට ඇවිත් ටික දුරක් ගියත් ඉක්මනින් හැලිලා යනවා. දැනීමක් තියෙන අය හැමදාම රැදෙනවා.නිර්මාණ එකතුවක් කරන්න ඔබේ අදහසක් තියෙනවද?ඔව්. තවමත් බොහෝ දෙනෙක් මගේ ගීත ඉල්ලනවා. මිනිස්සු කැමැති ගීත එකකට දෙකකට නෙවෙයි. මගේ ගීත සී.ඩි එකක් විදිහට ගන්නයි එයාලට ඕනේ. නමුත් දැන් මේ තියෙන තාක්ෂණික ගැටලු නිසා මේ දේවල් කිරීමෙන් ප්‍රයෝජනයක් නැති තරම්. ගීතයක් රිලීස් වුණ ගමන්ම ඒක ෆ්‍රී ඩවුන්ලෝඩ් කරනවා මදිවට බොරු කවරෙකට පින්තුරයකුත් දාලා පිටරටත් පටවනවා. ඒ නිසා හිතන තරම් ආදායමක් සි.ඩි . එකක් කරලා හොයන්න බැහැ. ඒ හින්දා වෙන්න ඇති ගොඩක් අය අද රිංගින් ටෝන්ස් වලට එකතුවෙලා ඉන්නේ.රිංගින් ටෝන් සංස්කෘතියට ඔබත් එකගද?සි.ඩි . එකක් කරන්නවත් දැන් කිසිම ආයතනයක් නැහැ. ඉතින් අපිටත් යම්කිසි මාර්ගයක් තියෙන්න එපැයි. හැබැයි ඔය මොන දේ කළත් ආවට ගියාට කරන කෙනෙක් නෙවෙයි මම. රිංගින් ටෝන් එකක් වුණත් ඇහෙන කෙනාට කනට මිහිරක් දැනෙන්න ඕන.නව අත්හදා බැලීම් කරන්න කැමැති නැද්ද?අනිවාර්යයෙන්ම ඒ දේ කරන්න දැනටමත් සුදානම්. අපේම ස්ටුඩියෝ එකක් පටන් ගන්න සුදානම් වෙනවා. අත්හදා බැලීම් කරන්න නම් ඊට අදාළ සියලු ආම්පන්න තමන් සතුව තියෙන්න එපැයි.'ආයෙමත් ආදරෙන්' සහ 'හිත දුර හන්දා' යන ගීත ඔබ සිතන අන්දමට ජනප්‍රිය වීමට හේතුව ?ඒ ගීතයේ පද ටිකයි මෙලඩි එකයි මට හරියටම සෙට් වුණා. ඒ නිසා වෙන්න ඇති සාර්ථක වුණේ. මගේ අලුත් ගීතයක් හැමෝම බලාපොරොත්තුවෙන් ඉන්න මොහොතකයි මේ ගීත රිලීස් වුණේ. ඉතින් ඒ හැමදේම මේ ගීත ජනප්‍රිය වෙන්න බලපාන්න ඇති.මාධ්‍යත් එක්ක ඔබේ තියෙන අමනාපය මොකද්ද?මාධ්‍යයත් එක්ක මට ඔරෝප්පුවක් නැහැ. නමුත් මධ්‍යයේ සමහර මිනිස්සුත් එක්ක මට ගැටලු තියෙනවා. අපි කියන දේවල් නෙවෙයි ලියන්නේ. ඒ වගේ අවස්ථා වලදී අපිට වෙන්නේ ලොකු අසාධාරණයක්.ටානියා මෝසස්ඡායාරූප -සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=av14041313</link>
    <topic>‘ඩැෆඩිල් මලේ’ තනුව මගේ</topic>
    <author>වසන්ත</author>
    <content>‘ඩැෆඩිල් මලේ’ තනුව මගේනිලු‍ෆා පෙරේරාඇය නිලුෆා පෙරේරා. ඇය බොහෝදෙනකුට ආගන්තුක වුණත් කලකට ඉහත දයාන් විතාරණ ගායනා කළ ‘ඩැෆඩිල් මල’ ගීතයේ තනුව නිර්මාණය කළේ නිලුෆා. එයින් පසු නිර්මාණකරණයෙන් කාලයකට විරාමයක් ගෙන විදෙස්ගත වන නිලුෆා පසුගිය දිනෙක ලංකාවට නැවත එන්නේ කලාව වෙනුවෙන් ම සක්‍රීය වීමේ අරමුණින්.“මම අවුරුදු දහයක් විතර ලංකාවේ හිටියේ නැහැ. නැවත ලංකාවට ආවට පස්සේ මට හිතුණා මම දන්න දෙයින් කලාවට දෙයක් කරන්න ඕන කියලා. මම ලංකාවෙන් යනකොට අවසානයටම කළ නිර්මාණය තමයි දයාන් විතාරණ ගායනා කළ ‘ඩැෆඩිල් මල’ ගීතය. එහි තනුව නිර්මාණය කරලා පසුවයි එහි පද රචනය සිදුවුණේ.මම පාසල් ගියේ කොටහේන යහපත් එ‍‍ඬේරා කන්‍යාරාමයට. පාසල් යන කාලයේ ඉඳලම මට ගායනා හැකියාවක් තිබුණා. පාසල් තරගවලින් පවා ජයග්‍රහණය කළා. බස්නාහිර පළාතේ ගායනයෙන් ප්‍රථම ස්ථානය පවා ලැබුණා. ඔය අතරතුරදියි ගුවන් විදුලි‍යේ ගායන වැඩසටහන් සඳහා සම්බන්ධ වෙන්න ලැබුණේ. එතැනදි ඉංග්‍රිසි ගීත පවා ගායනා කළා. ඒ කාලයේ ගායනයට වගේම පද රචනයටත් මට ලොකු හැකියාවක් තිබුණා. සිංහල, ඉංග්‍රිසි මාධ්‍ය දෙකෙන් ම මම නිර්මාණ කළා.ගුවන් විදුලියේ ස්වදේශීය සේවයේ ‘නැවුම් මිහිර’ වැඩසටහනේ මම විවිධ නිර්මාණ කළා. ඒ විදිහට ගීතයක් ලියලා තනුවක් හදලා මම ගායනා කළ ‘සිනා විලක්’ ගීතය 1991 දී ප්‍රචාරය වුණා. ඔය අතරතුරේදි ‘නිදියන්න පුතුනේ’ ගීතය මම කළා. දවසක් ‍දයාන් විතාරණ ඒ ගීතය අහලා මට කතා කරලා ඇහැව්වා තනුවක් හදලා දෙන්න පුළුවන්ද කියලා.ඒ වෙනකොට දයාන් පිළිබඳ මම දැනගෙන හිටියේ නැහැ. නමුත් ඔහු ගායනා කළ ‘වැටෙන් එහා’ ගීතය අහලා අවබෝධ කරගත්තා දයාන්ට තියෙන්නේ බටහිර ශෛලියේ හඬක් වගේම ගැඹුරු හඬක් කියලා. ඒ ගැන හිතලයි මම ‘ඩැෆඩිල් මල’ ගීතය සඳහා තනුව නිර්මාණය කළේ. එහි පද චාමින් රචනා කළේ. එය නොසිතූ ආකාරයට ජනප්‍රිය වුණා. ගායිකාවක් විදිහට මම පිට නිර්මාණකරුවෙක් වෙනුවෙන් කළ පළමු තනු නිර්මාණය තමයි ‘ඩැෆඩිල් මල'. අද ඒ ගැන කවුරුත් දන්නේ නැහැ. ඒ ගීතයේ ජනප්‍රියත්වය තිබෙන අවධියේමයි මම විදෙස් ගතවුණේ.මෙවර ලංකාවට ඇවිත් කරපු අලුත්ම නිර්මාණයයි ‘අහසේ පාවේලා’ කියන ගීතය. එහි පද රචනයත්, තනු නිර්මාණයත්, ගායනයත් මම. සංගීතවත් කළේ ඒෂණ ගබඩාමුදලි.මගේ ‘නිදියන්න පුතුනේ’ ගීතය ආයෙත් මට ඉදිරිපත් කරන්න හිතුණා. එය මායිම් ගම්මානයක ඉන්න අම්මා කෙනෙක් ගැන ලියැවුණු ගීතයක් වුණත් එය දැනට කාලෝචිත නැති නිසා නව ආරකින් මට එය නිර්මාණය කරන්න හිතුණා. මේ වෙනකොට එය මාධ්‍යයට නිකුත් කරලා අන්තර්ජාලයට මුදාහැරලා තියෙන්නේ. විශේෂයෙන් ම එහි රූප රචනය කළ වීඩියෝ ඉමේජ් ආයතනයට මම ස්තුතිවන්ත වෙන්න ඕන.අද මගේ එකම බලාපොරොත්තුව කලා නිර්මාණවලට නොයෙක් අයුරින් එකතු වෙන එක. ටෙලිනාට්‍ය පෙර චිත්‍රපටයක් වෙනුවෙන් සංගීතය මුසු කරන්න මම ලොකු කැමැත්තකින් ඉන්නේ. ඒ අතරෙදිම මගේ ගීත ඇල්බමයක් නිකුත් කරන්නත් ලොකු බලාපොරොත්තුවක් තියෙනවා.වසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=av14041314</link>
    <topic>ශෂිකලාගේ සැත්කමේ සිහිනය බොඳ නොකරමු</topic>
    <author>වසන්ත ජයසිංහ ආරච්චි</author>
    <content>ශෂිකලාගේ සැත්කමේ සිහිනය බොඳ නොකරමුමේ ලෝකයට පය තියන අපි හැමෝම කොයි තරම් කාලයක් ජීවත් වෙයි ද කියලා කිසි කෙනෙක් කෙනකුට කියන්න බෑ. ඒ නිසා මියෙන මොහොත තෙක්ම ජීවත් වෙන්න අපි මොන තරම් නම් අරගල කරනව ද?දැනුම් තේරුම් තිබෙන දා සිට කාටවත් බරක් නොවී, ජීවත්වෙන්නට උත්සාහ දරන දහසකුත් දෙනා අතර, තමන්ගේම උත්සාහයෙන් ධෛර්යයෙන් ජීවත් වෙමින් ලෝකයට ප්‍රයෝජනවත් යමක් කරන අයත් ඉන්නවා.ඒත් සමහර දෙනා තමන්ටත් බරක් වෙලා අනුන්නටත් කරදරයක් වෙලා රටට ලෝකයටත් බරක් වෙලා ජීවත් වෙන හැටිත් අපට මේ සමාජයෙන්ම දැකගන්න පුළුවන්. ජීවිතය සැපෙන් සතුටින් ගෙවන අතර ම දුක් කරදර මැද ජීවත්වන අයත් අප අතර ම ඉන්නවා. ඔවුන් අතරිනුත් මොන තරම් දුක්කම්කටොලු බාධක ආවත් ඒවා තම ජීවිතයට පන්නරයක් කරගෙන ජීවත්වන දිරිය මිනිසුන් ද ඉන්න බවත් මතක් කරන්න ඕන.දෛවයට අභියෝග කරමින් පැමිණි දුක් පැණි රසයි කියලා ජීවිතේ දිහා උපේක්ෂාවෙන් බලමින් සතුටින් ජීවත්වෙන්න පුළුවන්නම් ඒක මොනතරම් දෙයක් ද? අද අපි මේ හෙළි කරන්න යන කතාව හොඳින් අහන්න. ජීවිතේ අසීරුම වේදනා විඳගෙන කෙසේ හෝ මේ ජීවන පියගැට පෙළ නඟින්න උත්සාහ කරන දිරිය දියණියක් අපට හමුවුණා. එයාගේ කතාව අද අපි ඔබ ඉදිරියේ ලෙහා දමන්නේ ලොකු දෙයක් ඔබෙන් ලබා ගන්න නෙමෙයි. පුළුවන්නම් ඇය වෙනුවෙන් පුංචි හෝ සරණක් වෙන්න කියන්න. එය ඇගේ ඉදිරි ජීවිතය සතුටින් ගත කරන්න යෝධ ශක්තියක්ම වේවි.මිනුවන්ගොඩ හුණුමුල්ල සී. ඩබ්ලිව්. ඩබ්ලිව්. කන්නන්ගර මහා විද්‍යාලයේ 13 වැනි ශ්‍රේණියේ වාණිජ අංශයේ ඉගෙනුම ලබන ඇය නමින් ශෂිකලා මධුෂාණි. වාණිජ විෂය ධාරාවෙන්ම ඉහළට යන්න ලොකු බලාපොරොත්තු තියාගෙන ඉන්න ශෂිකලා මේ අවුරුද්දේ ඒ බලාපොරොත්තු ඉටුකර ගන්න අපොස උසස් පෙළ විභාගයට පෙනී ඉන්නත් සූදානම්. හැබැයි එයා ඉන්නේ ජීවිතේ ලොකු දුෂ්කරතා ගොඩක් වගේම අපහසුකම් රැසක් මැද. ඒත් ඒ සියල්ල දරාගෙන අද ඇය කෙසේ හෝ ජීවිතේට මුහුණ දුන්නත් හෙට දවස තීරණාත්මක බව ඇය හොඳාකාරවම දන්නවා. ඒ නිසයි ශෂිකලාගේ ජීවිත‍ය වෙනුවෙන් එයාගේ ආදරණීය තාත්තා ඇන්ටන් සිල්වා අපි හොයාගෙන එන්නේ.“අපි ජීවත්වෙන්නේ හරිම අමාරුවෙන්. මම කරන්නේ කුලී වැඩ. ශෂිකලා මගේ ලොකු දුව. දැන් අවුරුදු 19 යි. තව අවුරුදු 15 ක පුතෙක් ඉන්නවා. මගේ බිරිඳ මල් වත්තක වැඩට යනවා. ඉතිං දුවට අවුරුදු 12 ක් විතර වෙනකොට කොන්දේ කැක්කුමක් ආවා. ඊට පස්සේ අපි බලද්දී අපිට තේරුණා කොඳුඇට පෙළේ පුංචි ඇදයක් තියෙනවා කියලා. පස්සේ අපි දොස්තර මහත්තයෙකුට පෙන්නුවා දුව. ඊට පස්සේ කිව්වේ කුඩා කාලයේ ඉඳලම දුවට මේ තත්ත්වය තියෙන්න ඇති ඒත් දැන් තමයි මේ වේදනාව මතුවෙන්න ඇත්තේ කියලා. ඔහොම ඉන්නකොට මාස දෙකක් විතර යද්දි කොඳුඇට පෙළේ ඇදවීම ටිකක් වැඩිවෙන්න ගත්තා.බැරිම තැන රාගම රෝහලේ පුනරුත්ථාපනයට ගියා දුවවත් එක්කරගෙන අවුරුදු දෙකක් විතර. එතනින් කොළඹ මහා ඉස්පිරිතාලෙට දුව අරගෙන ආවා. එතැනදී වසන්ත පෙරේරා විශේෂඥ වෛද්‍ය තුමා පරීක්ෂා කරලා කිව්වා ඔපරේෂන් කරලා මේ තත්ත්වය හදන්න පුළුවන් හැබැයි අවදානමක් ‍ගන්න ඕන සැත්කමක් කියලා. ඉතිං මහත්තයෝ අපි කොහොමද අවදානමක් ගන්නේ. පස්සේ අපි සිංහල වෙදකම් කරන්න ගත්තා. ඒත් දුවගේ තත්ත්වය එන්න එන්න අමාරු වුණා. දුවටත් ලොකු බයක් තිබුණා ඔපරේෂන් එක කරන්න.ඒත් අපේ අයියගේ දුවටත් ඔය ලෙඩේම හැදුණා. එයාගෙත් කොඳුඇට පෙළත් ඇදවෙන්න ගත්තා. පස්සේ ගිය ජනවාරිවල ඒ දුවට සැත්කම කරලා දැන් එයා හොඳින් ඉන්නවා. ඊට පස්සෙයි ශෂිකලා දුවටත් බයක් නැතුව මේ ඔපරේෂන් එක කරමු කියන තැනට ආවේ.”කවුරු කොහොම මොනවා කිව්වත් තමන්ගේ ජිවිතය අවදානමකට ලක්කරන්න කවුද කැමැති. ඒක ඔබත් මමත් දෙපාරක් හිතන දෙයක්. ඒ අවදානමේම හිටපු ශෂිකලා දැන් මේ සැත්කමට මුහුණ දෙන්න සූදානම්. නොසිතූ ආකාරයට එයාගේ කොඳුඇට පෙළ ඇදවෙලා මේ වෙනකොට කාලයක් ගිහින් තිබුණ නිසා දැන් ශෂිකලාගේ පවුල ඉස්සරහා මුදල කියන කාරණය තවත් ඉදිරියට ඇවිල්ලා.“අපිට මේ ඔපරේෂන් එක කරන්න ලක්ෂ විස්සක විතර මුදලක් හොයාගන්න කියලා රෝහලෙන් කිව්වා. ඒ වගේ මුදලක් හොයාගන්න එක අපි වගේ අයට ලොකු හීනයක් මහත්තයෝ. ඔය තත්ත්වය අපි ජනාධිපති අරමුදලටත් දන්වලා තියෙන්නේ. දුවගේ විභාගේ මේ අවුරුද්දේ. අපි ඒක ඉවර වුණු හැටියෙම මේ සැත්කම කරන්න ඕන. දැන් වුණත් එයා එයාගේ හැම වැඩක්ම කරන්නේ හරිම අමාරුවෙන්. හරියට ඇවිදගන්න අමාරුයි. ලොකු බරක් දරන්න බැහැ. එක විදිහට එක දිගට ඉන්න අමාරුයි. මේ තත්ත්වය දුවගේ ස්කොලෙන් පවා දැනගෙන උදව් කරනවා. අපේ තියෙන ආර්ථික අපහසුකම් එක්ක දුවගේ මේ සැත්කම කරන්න අපි ටිකට් පොත් ගැහැව්වා. එතැනදි ලක්ෂ දෙකක විතර මුදලක් අපි හොයාගත්තා. ගමේ හැමෝම වගේ උදව් කරනවා. පුළුවන්නම් අපිට ඉතිරි මුදල හොයාගන්න උදව් කරන්න කියලා පත්තරේ දාලා - දෙන්න මහත්තයෝ.” මේ පියා අපි ඉදිරියේ තමන්ගේ දුක්ගැනවිල්ල කියන්නේ එහෙමයි.ඔව් ඒ යුතුකම අද අපි ඔබ ඉදිරියේ කියන්නේ මේ යොවුන් තරුණියගේ ජීවිතයට අස්වැසිල්ලක් වෙන්න ඔබට පුළුවන් වේවි කියන බලාපොරොත්තුවෙන්. අද එයා ජීවිතේ හැම අභියෝගයක්ම භාර අරගෙන එක් කඩඉමක රැඳිලා ඉන්නේ හිතට නෙමෙයි ගතට ශක්තියක් නැති නිසයි. පුළුවන්නම් ශෂිකලාගේ සැත්කම වෙනුවෙන් පුංචි හෝ සරණක් වෙන්න බලන්න. එහෙම වුණොත් ඇය ඔබ අපි වගේ සාමාන්‍ය මිනිසකු විදිහට ජීවත්වෙන්න වාසනාව ළඟාකර ගනී. ඒක එහෙම වෙනවානම් ඔබ අපි ලබන ලොකු පිනක් නේද?ලිපිනය -173/බී/1, ද/ කෙහෙල්ඇල්ල, හුණුමුල්ල.ගිණුම් අංක - 079020123189 -හැටන් නැෂනල් බැංකුව, මරඳගහමුල.දුරකතනය - 0779211360වසන්ත ජයසිංහ ආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=av14041315</link>
    <topic>රිචඩ් ද සොයිසා ඝාතනය සිනමාවට නඟනවා</topic>
    <author>අරුණි මුතුමලී</author>
    <content>රිචඩ් ද සොයිසා ඝාතනය සිනමාවට නඟනවා අධ්‍යාපන ඇමැති බන්දුල ගුණවර්ධන*ඔබ හිතන විදිහට සෞන්දර්යාත්මක සිතිවිලි පිහිටන්නේ කෙ‍බඳු පුද්ගලයකුට ද?මගේ විශ්වාසය අනුව සෑම මිනිසෙක් ම ජීවිත කාලය තුළදී සෞන්දර්ය චාරිකාවක යෙදිය යුතුයි. මව් කුස පිළිසිඳගත් දා සිට අපට ලැබෙන සංවේදනා අනුව මිනිසකුගේ ජීවිතය තුළ කලාකරුවකු නිර්මාණය වනවා.* කුඩා කාලයේ සිටම ඔබ කලාවට ළැදි ද?අපි කුඩා කාලයේ අපේ අම්මා අප නැළැවිලි ගී කීවා. බහ තෝරන විට සුරංගනා කතා, ජාතක කතා කියා දුන්නා. එය කුඩා දරුවන්ගේ සිත්වල ආකල්ප ජනිතවීමට, කලාකාමී හැඟුම් පුබුදන්නට ‍හේතු වනවා.යමක් තේරෙන වයසෙදි ?”අපි නිතර ශ්‍රීපාද වන්දනාවේ ගියා. ඒ වෙලාවට වන්දනාකරුවන් කියන කවි ගීත ආදිය අපට ඇසුණා.“අපේ බුදුන් අපි වඳින්ඩ - දෙදන නමා අපි වදින්ඩ; ‘අග්ගල කං ඩෝං පුතා - හෙලේ නඟින් ඩෝං පුතා:’ ඒ වගේ දේවල් ඇහිලා අපිත් කවි සීපද ආදියට වගේ ම නාට්‍ය චිත්‍ර ආදියට ඇදුණා.* ඉතිං ඔබත් කවි කියනවද?අපේ පාසලේ කවි කීවා මතකයි‍. ඇස්. මහින්ද හිමියන්ගේරටත් ජාතියත් සමයත් කරනකොට තුවක්කුවට කඩුවට ගල් මුල්වලට ඉලක්කයක් වන්නට ඇත්නම් මෙමට සැපක් තමයි නොතිබෙන නිවනින් මෙපිට* කවි කීවා විතරද?දහම් පාසලේ නාට්‍යවල රඟපෑවා.* මොකක්ද චරිතය?ඒක මතක නෑ.*සින්දු කීවේ නැද්ද?කීවා. ශිෂ්‍යත්වය සමත්වෙලා ද්විතියික අධ්‍යාපනයට හංවැල්ල මධ්‍ය මහා විද්‍යාලයට ආවාම සංගීතයට හිටිය ගුරුතුමා වැලිකල සර්.අපි පාසල් ගීත ගායනා‍ කණ්ඩායමේ හිටියා‍.සමනොළ පාදෙනි ගලනා කැලණි ගඟබඩ ඉතිහාසයට හුරු හංවැල්ලේ මැදි විදුහල් මාතා නමදිමු බැතිනි හදේ...ඔබ හිටියේ අත්වැල් ගායනයට ද නැත්නම් මයික්‍රෆෝනය ළඟ ද?මටත් මයික් එකක් හම්බුණා.* එතකොට ලුම්බිණි විදුහලේදී?ඒ තමයි නාට්‍ය කලාවේ තිඹිරිගෙය. අපි වුණත් කලා කටයුතුවලට වැඩිපුර යොමු වුණේ ලුම්බිණි විද්‍යාලයේදී. මම පාසලේ ප්‍රධාන ශිෂ්‍ය නායකයා. පාසලෙන් පස්සෙත් අපි ගෙදර ගියේ නෑ. රෑට පාඩම් කරන්න ඉන්නවා. ඒ අතර ලුම්බිණි ශාලාව බාර පැට්‍රික් අයියයි බාලසූරියයි නාට්‍ය පටන්ගෙන විදුලි පහන් නිවූ පසු ටිකට් නැතුව අපට ඇතුළට යන්න දෙනවා.නාට්‍යකරුවන් සියලු දෙනා පාහේ අපට මුණ ගැසුණා. පුහුණු කිරීම් දැක්කා.* ඔබටත් රඟපාන්න හිතුණා ද?නෑ. කවදාවත් නෑ.* ඇයි?අපි ඉගෙන ගත්තේ වාණිජ අංශයේ නිසා අපි නාට්‍ය සංගීත සැදෑවන් සංවිධානය කළා මිස ඒවායේ රඟපාන්න හිතුවේ නෑ.* විශ්ව විද්‍යාලයේදී?මම බොහෝ වෙලාවට ශිෂ්‍ය සංගම්වල ක්‍රියාකාරී කටයුතු කරද්දී. දේශපාලනයට මිස කලාවට වෙලාවක් තිබුණේ නෑ. අනික මම බාහිර දේශකයකු ලෙසත් කටයුතු කළානේ. එතකොට තවත් කාලය අඩු වුණා.* එහෙනම් චිත්‍රපට නිෂ්පාදනයට යොමු වුණේ?චිත්‍රපටයක් හදන්න මම හිතාගෙන හිටියා. ධර්මසිරි බණ්ඩාරනායක හඳුනාගෙන මුලින් ම කරන්න හැදුවේ ‘හංස විලක්.’ ඒත් ඒ කාලේ මට ප්‍රාග්ධනයක් හැටියට තිබුණේ 10 ශ්‍රී මොරිස් ඉලෙවන් හන්ඩ්‍රඩ් එකක් විතරයි. ඒ නිසා බැංකුවකින් ණයක්වත් දුන්නේ නෑ.ඊට පස්සේ?ඊට පස්සේ ‘තුන්වැනි යාමය’ ට සම නිෂ්පාදකයකු හැටියට මුදල් යෙදෙව්වා. ඊළඟට ‘සුද්දිලාගේ කතාව’ නිෂ්පාදනය කරලා ඒ වර්ෂයේ හොඳම චිත්‍රපටයට හිමි සම්මානය වගේ ම සිංහල සිනමාවේ ආන්දෝලනාත්මක චිත්‍රපටයක් කරන්න ලැබුණා. අන්තර්ජාතික සිනමා උලෙළ රැසක් නියෝජනය කළා. මම විවාහ වෙන කොට චිත්‍රපට නිෂ්පාදකයෙක්. කලාකරුවන් සමඟ තිබූ ළෙන්ගතුකම කොතරම් ද කීවොත් විවාහයට අස්සන් කළෙත් මහාචාර්ය එදිරිවීර සරච්චන්ද්‍රයන්.* තවත් චිත්‍රපට නිෂ්පාදනය කළානේ?ඔව්. පරාක්‍රම නිරිඇල්ලව සිංහල සිනමාවට කැන්දන් ආවේ ‘සිරි මැදුරෙන්'. එයටත් හොඳම චිත්‍රපටයට හිමි සම්මානය ලැබුණා. ඊට පස්සේ මම ‘අයෝමා’ නිෂ්පාදනය කළා.* ඊට පසු නිහඬ වුණේ චිත්‍රපට කර්මාන්තය කඩා වැටුණ නිසා ද?එහෙම කඩා වැටුණත් හොඳ චිත්‍රපටවලට දේශීය මෙන් ම අන්තර්ජාතික වෙළෙඳපොළක් දිනාගන්න පුළුවන්.* ඒ කියන්නේ ආයේත් කරළියට එනවා?අලුතෙන් දැන් චිත්‍රපට හදන්න ඕන කියලා හිතෙනවා. රිචඩ් ඩී. සොයිසා ඝාතනය සම්බන්ධව ඔහුගේ මවගේ දරු සෙනෙහස සහිත මානව හිතවාදී භූමිකාව අළලා චිත්‍රපටයක් කරන්න එක එක්කෙනා එක්ක කතා කරකර ඉන්නවා.‍* ඔබ වර්තමාන චිත්‍රපට බලනවද?බොහෝ ඒවා එළිදක්වන්නත් කලින් බලන්න ලැබෙනවා. ඒ අතරින් නිලේන්ද්‍ර දේශප්‍රියගේ ‘තණ්හා රති රඟා’ ට කැමැතියි.* පොත් කියවනවද?හුඟක්. මම විෂයානුබද්ධ වගේ ම නවකතා කෙටිකතා වැනි ඕනම පොතක් කියවනවා. ඒ අතරින් තාරකා වාසලමුදලිගේ නව කතා කීපයකටම මම කැමැතියි.* පොත් ලියුවද ළඟදි?'පොදු රාජ්‍ය මණ්ඩලීය රටවල සාර්ව ආර්ථික විචල්‍යයන් ' කියා පොතක් ලීවා.* ගීත?අහනවා වගේ ම විවේකයක් ලැබුණාම ලියනවා. මේ දිනවල ‘දැයේ විරුවා ඔබයි’, ‘මේ අපේ පන්සලයි’ කියා ගීත දෙකක් කළා.කැමැතිම ගීතය?මගේ ම සිරි මැදුරේ ‘කන්‍යාවී’ ගීතය.* ගායකයා? ගායිකාව?එහෙම වෙනසක් න‍ෑ. හැමෝටම කැමැතියි.* නළු නිළියන්?සිරිල් වික්‍රමගේ. ඔහු මගේ සෑම චිත්‍රපටයකම වගේ හිටියා. ස්වර්ණා මල්ලවආරච්චිගේ රංගනයට කැමැතියි. මාලනී ෆොන්සේකාටත් කැමැතියි.‍*බිරිය කැමැති චිත්‍රපට නිෂ්පාදකයාට ද? ඇමැතිවරයාට ද?තමරා අකැමැතිම දේශපාලනයට. එයා කැමැතියි මම ගුරුවරයකු ලෙසම හිටියා නම්.*දරුවන් කලාවට නැඹුරු ද?ලොකු පුතා එංගලන්තයේ ග්‍රිනිච් විශ්ව විද්‍යාලයෙන් අන්තර්ජාතික ආර්ථික විද්‍යාව පිළිබඳ විද්‍යාපති උපාධිය කළා. ඊට කලින් භාත් කණ්ඩේ සංගීත විශාරද සමත් වෙලා සංගීත ප්‍රසංගයක් පැවැත්වූවා.දෙවැනියා මාස් හෝල්ඩිං ආයතනයේ විධායක ගණකාධිකාරි වරයෙක් ඔහු කලාවට එතරම් නැඹුරු නැහැ.ලොකු දුව ඕස්ට්‍රේලියාවේ ජීව රසායන විද්‍යාව කරන්නේ.දෙවෙනි දුව ගීත ගායනා කරනවා. අයියාගේ ප්‍රසංගවලටත් සහභාගි වුණා. ඇය එංගලන්තයේ නීතිවේදී උපාධිය හදාරනවා.චූටි දුව විශාඛා විද්‍යාලයේ පෙරදිග තූර්යවාදක කණ්ඩායමේ නායිකාව. ඒ වගේ ම නාට්‍ය හා රංග කලාව විෂයක් හැටියට හදාරනවා.* චූටි දුවවත් එහෙනම් රඟපායි ද?ඉගෙන ගන්න කැමැති විෂයයකින් එයා ඉදිරියට යයි. ඒත් දේශපාලනය නම් කරන එකක් නැහැ.* අලුත් චිත්‍රපටයේ ඇයත් ඉඳීද?පවුලේ කිසිම කෙනෙක් චිත්‍රපට කෑලිවලට නම් යොදවන්නේ නෑ.* ඔබ කලාකරුවෙක් ලෙස හඳුන්වනවාට කැමැති ද?ඔව්. මෘදු සංවේදී මිනිසුන් බිහිවන්නේ කලාවෙන් නිසා.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=av14041316</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්නමාතලේ ධර්මා ඒකනායකප්‍රශ්නය - ආචාර්ය ඊ. ඩබ්ලිව්. අදිකාරම් මැතිවරණවලදී ඡන්දය දීමෙන් වැළකී සිටියා යැයි කියන්නේ ඇත්ත ද?පිළිතුර - ඊට හේතුව අදිකාරම්ම දක්වා තිබෙනවා. ඒ ඡන්දයෙන් බලයට පත්වන තැනැත්තා බලයට පත්වීමෙන් පසු ඔහු කරන වැරැදි ක්‍රියා පෙන්වා දීමට හෝ නතර කිරිමට බලය ලබාදුන් තැනැත්තාට නොහැකි නිසයි.ගොතටුවේ තාරකා වෙදආරච්චිප්‍රශ්නය - ‘ජීවිතේ අපේ වාසනාවේ මල් පිබිදුණා’ ගීතය සරත් සන්දනායක සමඟ ගයන ගායිකාව කවුද?පිළිතුර - රෝහිණි සුදසිංහ.කුලියපිටියේ ශාන් ජයතුංගප්‍රශ්නය - DTS (ඩිජිටල් තියටර් සවුන්ඩ්) ශබ්ද ක්‍රමය හඳුන්වා දුන් ලෝකයේ මුල්ම චිත්‍රපටය කුමක් ද?පිළිතුර - ජුරාසික් පාක්.කඩවත පහළ බියන්වල භද්‍රා බියංකා මධුප්‍රශ්නය - ලතා වල්පොල ගයන ‘ආදර කිතියෙන් හද සැලුණා’ ගීතය ඇතුළත් වූයේ කුමන චිත්‍රපටයට ද?පිළිතුර - ‘හිතුවොත් හිතුවමයි’ චිත්‍රපටයට.නිවිතිගල කුසුමා ගල්හේනප්‍රශ්නය - නදිෂා හේමමාලිගේ ලිපිනය සොයා දෙන්න?පිළිතුර - එයාගේ ඇඩ්රස් එක අපිත් හොයනවා.ඉහළ තල්දූවේ ආනන්ද වික්‍රමආරච්චිප්‍රශ්නය - ඉංග්‍රිසි ගීත ගායනයේ දක්ෂ අපේ ගායකයෝ කවුද?පිළිතුර - කීපදෙනෙක්ම ඉන්නවා. රුක්ෂාන් පෙරේරා, චන්ද්‍රලාල් ෆොන්සේකා, කොන්රඩ් ගුණරත්න ඒ අතරින් මා සිත් ගත් තිදෙනෙක්. ඔවුන් විශේෂයෙන්ම 70 දශකයේ ජනප්‍රිය ඉංග්‍රීසි ගීත ඉතාම මිහිරි ලෙස ගායනා කරනවා.ගොංගිතොට ආසිරි වනිගතුංගප්‍රශ්නය - චිත්‍රපට හා ටෙලි නාට්‍ය අධ්‍යක්ෂ පද්මසිරි කොඩිකාර ගේ ලිපිනය පළ කරන්න.පිළිතුර - 73/6, ශ්‍රී සුමංගල මාවත, පේරාදෙණිය පාර, කටුගස්තොට.අත්තනගල්ලේ විමලසේන හපුතන්ත්‍රිප්‍රශ්නය - රඟපෑමට දක්ෂ නැතත් වාසනාවට හෝ අන් හේතුවකට ජනප්‍රිය වුණු නළුවෝ ලෝකයේ ඉන්නව ද?පිළිතුර - ඔව්. ශම්මි කපුර්, දේව් ආනන්ද් හින්දි සිනමාවෙන් උදාහරණ දෙකක්. අපේ රටේ හොඳම උදාහරණය ශෂි විජේන්ද්‍ර.වටරැක සරත් නවරත්නප්‍රශ්නය - හොලිවුඩ් සිනමාවේ S5 (එස් 5) යනුවෙන් හඳුන්වන්නේ කුමක් ද?පිළිතුර - STORY, STARS, SONG, SEX සහ STUNTS.මත්තෙගොඩ අජිත් ජෝතිය කරසිංහප්‍රශ්නය - ‘ආයා සවාන් ජූම්කේ’ චිත්‍රපටය ගැන තොරතුරු සොයා දෙන්න?පිළිතුර - රන්ගුනාත් ජලානි අධ්‍යක්ෂණය කළ මේ චිත්‍රපටයේ ධර්මේන්ද්‍ර, ආශා පරේක්, නසීර් හුසේන්, රාජේන්ද්‍රනාත්, බිංදු, අරුණ අයිරානි රඟපෑවා. සංගීතවත් කළේ ලක්ෂ්මි කාන්ත් ප්‍යාරේලාල්.මාලපල්ලේ අජිත් රෝහණ පෙරේරාප්‍රශ්නය - උසස් චිත්‍රපටයක් තැනීමට අවශ්‍ය වන්නේ ප්‍රතිභාව ද? මුදල් ද?පිළිතුර - ප්‍රතිභාව පමණයි අවශ්‍ය. සත්‍යජිත් රායි ‘අපුර් සංසාර්’ චිත්‍රපටය හැදුවේ ඩොලර් තුන්දහකින්. ඒ මුදල අද හින්දි චිත්‍රපටයක් රූපගත කරන දවසකට එහි වැඩ කරන කණ්ඩායමට කෑම වේල දෙන්නත් මදි.මීගමුව මහහුණුපිටියේ යොහාන් කුමාර් ද සිල්වාප්‍රශ්නය - මොහිදින් බෙග් හා මල්ලිකා කහවිට ගයන ‘සිහින ග‍ඟෙහි පීනා පීනා කිමිදි රිදී දියේ’ නම් වූ ගීතය ඇතුළත් වූ චිත්‍රපටය කුමක් ද?පිළිතුර - ‘මහ රෑ හමුවූ ස්ත්‍රිය’අංගොඩ පාල මද්දුමගේප්‍රශ්නය - අනර්කලීට මොකද වුණේ?පිළිතුර - පාල ඔබ ඇත්තටම ඉන්නේ අංගොඩ ද?ඔබේ ප්‍රශ්නය පහත ලිපිනයට යොමු කරන්න'සුමිගෙන් අහන්න' රසදුන, සිළුමිණ, ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=av14041317</link>
    <topic>‘කන පැලෙන්න’  රේඩියෝ අහන්න අසන්නන්  ගොළු ද? බිහිරි ද?</topic>
    <author>හේමාලි විජේරත්න</author>
    <content>‘කන පැලෙන්න’  රේඩියෝ අහන්න අසන්නන්  ගොළු ද? බිහිරි ද?උපුල් ශාන්ත සන්නස්ගලසින්දු අහන්න අකැමැති කෙනෙක් ඉන්නව ද? ඉඳහිට හිටියොත් මිසක්. මට නම් හිතෙන්නේ බහුතරය කැමැතියි කියලයි. 70, 80 දශකයට නොයන අපි මෑත අතීතය දිහා බැලුවොත් ගීතයට පෙම් බැඳි ශ්‍රාවකයන් කොයිතරම් ඇත්ද? ශ්‍රාවකයන් යනුවෙන් අපි අදහස් කළේ ශ්‍රවණය කරන්න යන අර්ථයෙන් වුවත් මේ ශ්‍රවණයෙන් ඔවුන් ලබන්නා වූ ආනන්දය, ප්‍රඥාව කෙතරම් විය යුතු ද යන්න ගැන මෑත භාගයේ එතරම් කතිකාවක් නොවන අයුරු පැහැදිලියි. බොහෝ දෙනෙකුගේ මතය වූයේ මෑත භාගයේ හරවත් ගීත නිර්මාණය නොවන බවයි. එහෙත් ඒ දේ එසේම සිදු වේ ද? නැතහොත් හරවත්, ගුණවත්, විඳිය හැකි නිර්මාණ බිහිවූවත් ඒවා අපට නොඇසෙන ප්‍රවණතාවයන් තිබේ ද යන්න ‍ගැන සොයා බැලිය යුතුය. වර්තමානයේ ගුවන් විදුලි නාළිකා ඔස්සේ අපට අසන්නට සලස්වන ගීත හෙවත් ඉබේ ඇසීම ගීතය සම්බන්ධයෙන් වැඩිපුර දක්නට ඇති සාධකයකි.මේ ඇසෙන ගීත අතරින් වුවත් ගීතයක් රස විඳින්නේ කෙලෙසක ද යන්න අතිශය වැදගත් සංසිද්ධියකි. ඊට ප්‍රතිචාර සපයන අපූරු වැඩසටහනක් ගැන පසුගිය දිනක වූ ආරංචියකටයි මේ සටහන ලියැවෙන්නේ.‘දෙරණ’ ගුවන් විදුලිය ඔස්සේ සෑම ඉරිදා දිනකම රාත්‍රී 7 සිට රාත්‍රී 9 දක්වා වන හෝරා දෙකක කාලය මේ වෙනුවෙන් වෙන් වේ. රහට ගීත අහන්නේ කොහොම ද? කියන ප්‍රශ්නයට අතිශය සුන්දර පිළිතුරු රටාවන් ගෙන එන්නේ උපුල් ශාන්ත සන්නස්ගලයන්ය. ‘ගීත ඇහිඳින යාළුවෝ’ නමින් නම් ලද මේ වැඩසටහන කලක් වෙනත් අයුරකින් වෙනත් ගුවන් විදුලි නාළිකාවක සුවහසක් ශ්‍රාවක ප්‍රතිචාර මත විකාශය වූවක්. මේ පිළිබඳ වන සවිස්තරාත්මක තොරතුරු දැනගන්න පසුගිය දිනක අපි කතා කළා උපුල් ශාන්ත සන්නස්ගලට.“ගුවන් විදුලිය අහන ශ්‍රාවකයන් අතරේ සින්දු අහන ශ්‍රාවකයන් අපි කියන හෑලි අහන්න කැමැති වෙන්නේ නෑ. ඔවුන්ට ඕන සින්දු අහන්න. මෙන්න මේ හෑලි නිසා තමයි පසුගිය කාලයේ ලංකාවේ ගුවන් විදුලිය අහන එක ගැන බොහෝ ප්‍රශ්න මතු වුණේ. සමහරු කිව්වා අහල වැඩක් නෑ වැදගත් දෙයක් නෑ කියලා. අද මිනිස්සු හරි කාර්ය බහුල නිසා සමහරු හිතුවා ගුවන් විදුලිය අහන එක කාලය නාස්ති කිරීමක් කියලා. තවත් කාරණයක් විදියට ගුවන් විදුලියේ අහන්න තරම් නිර්මාණ නෑ කිව්වා.මේකට ප්‍රධානම හේතුවක් විදියට මම දකින්නේ ගුවන් විදුලි සන්නිවේදකයන් සමහර වෙලාවට කටයුතු කරන්නේ ශ්‍රාවකයාව මෝඩයෙක් කියලා හිතලයි. උදාහරණයක් විදියට මේ ළඟකදී මට ඇහුණා කියනවා ‘මේ වෙලාවේ කන පැලෙන්න රේඩියෝ අහනවා’ කියලා. මේක මට මාර ප්‍රශ්නයක්. මට හිතුණා කන පැලෙන්න රේඩියෝ අහනවනම් ඇස් පොට්ට වෙන්න පත්තර කියවන රටක් ද මේක කියලා. මේ වගේ කියමන් වලින් පාඨකයා සහ ශ්‍රාවකයා අඳගොළු බිහිරි සමාජයකට තල්ලු කරලයි තියෙන්නේ. ශ්‍රාවකයා එවැනි පහත් තැනකට දැම්මම ඔවුන් හිතනවා මාව පහත් තැනකට ඇද දාන ගුවන් විදුලිය මම මොකට ද අහන්නේ කියලා.අපේ ගුවන් විදුලි නාළිකා සින්දුවක් ප්‍රචාරය කරන්න කලින් ලොකු කියැවිල්ලක නිරත වෙනවා. කෑව ද? බිව්ව ද? මොනව ද කරන්නෙ, භාත්ඛණ්ඩේ කොහේද ඔය ආදි වශයෙන් අතිශය පෞද්ගලික කාරණා රැසකට ලොකු ගුවන් කාලයක් වැය කරනවා. නමුත් ගීතයක් ප්‍රචාරය වෙත්දී එම ගීතයේ රචකයා, ගායකයා, සංගීත නිර්මාණ ශිල්පියා ගැන කියන්න එක තත්පර 10 ක් වැය කරන්නේ නෑ. දැන් අපි අහන සින්දු හරියට කොත්තු රොටියක් වගේ. මේ වගේ තැනකට තමයි වර්තමානයේ අපි තල්ලු වෙලා ඉන්නේ.‘ගීත ඇහිඳින යාළුවෝ’ වැඩ සටහන මේ ක්‍රමයෙන් වෙනස් වෙන්නේ කොහොම ද?ගීතය රසවිඳින්න අවශ්‍ය පුංචි පුංචි කාරණා ටිකක්. බොහොම කෙටියෙන් මේ වැඩසටහනින් ඉදිරිපත් වෙනවා. ගීත තෝරා ගැනීම සඳහා මාත් සමඟ කණ්ඩායමක් ඉන්නවා. තෝරා ගැනීමේ එකම නිර්ණායකය වෙන්නේ රහට ඇහෙන සින්දු වීම විතරයි. පරණ ද අලුත් ද, ප්‍රබුද්ධ ද, නවක ද, රචකයා කවුද, ගායන ශිල්පියා කවුද යන්න ගැන මට අදාළ වන්නේ නෑ. බොහෝ දෙනෙක් කියනවා අද හොඳ සින්දු නෑ කියලා. නමුත් මම දන්න තරමින් ඒක අර්ධ සත්‍යයක්. හොඳ සින්දු කියනවා. ඒවා අහන්න විදියක් නැති තත්ත්වයකුයි තිබෙන්නේ. මේ වැඩසටහන සිංහල, දෙමළ, හින්දි, ඉංග්‍රීසි ආදි විවිධ භාෂාවන්ගෙන් ගැයෙන ගීත අඩංගුයි. සංගීතය කියන්නේ විශ්ව භාෂාවක්නේ.ඔබේ බලාපොරොත්තුව වෙන්නේ කුමක් ද?අපිට ඉන්නවා හොඳ ශ්‍රාවකයෝ. ඒ අයට හොඳ දේ නොලැබීමත් සිදු වෙනවා. කලාල සන්ධ්‍යා, වැනි තැන්වල ඉතාම රස ගීත ගැයෙනවා අපි අහලා තිබෙනවා. ඒ නිසා ශ්‍රාවකයන්ගේ රසඥතාව පිළිබඳ ප්‍රශ්නයක් නෑ. අපි හැමෝම කැමැතියි රස කෑම කන්න. එහෙම ඕන වෙලා හන්දියේ කඩයට ගියාම තියෙන්නේ තෙල් පිරුණු කෑම නම් අකැමැත්තෙන් හරි බඩගින්නට ඒක කන්න වෙනවා. ඒ වගේ තමයි මේකත්. ගුවන් විදුලි අවකාශය නරක විදියට පිරිහෙමින් පවතින විට මිනිස්සු ටී. වී. බලන්න පටන් ගත්තා. නමුත් අපි හිතලා බැලුවොත් අද ලංකාවේ 7 - 9 කාලය ඇතුළත පාරවල්වල කොයිතරම් වාහන ධාවනය වෙනව ද? මේ අය කවුරුත් රූපවාහිනිය බලන අය නොවෙයි. සින්දු අහන්න කැමැති අය මේ අතර කොච්චර ඉන්නව ද ඒ අය අපට ඉලක්ක කර ගත්ත හැකි. අනිත් පැත්තෙන් පාඩම් කරන ළමයකුට ටී. වී. බලන්න පුළුවන් ද? බෑ. නමුත් අපි දන්නවා රේඩියෝ අහ අහා පාඩම් කරපු අය ගැන. ඒක මනසට සැහැල්ලුවක් දැනෙන දෙයක්.අනිත් පැත්තෙන් කර්මාන්ත ශාලාවල රැකියාව කරන විශාල පිරිසක් ඉන්නවා. ඔවුන්ට රූපවාහිනිය නරඹන ගමන් රැකියාව කරන්න බෑ. නමුත් ගුවන්විදුලිය අහන්න පුළුවන්.අවිවේකී දිවියක් ගත කරන ඔබ කොහොම ද මෙවැනි වැඩසටහනකට වෙලාව හොයාගන්නෙ?මම කොහොමත් පැය 18 ක් වැඩ කරපු කෙනෙක්. ඒක මම ඔප්පු කරලා පෙන්වලා තිබෙනවා. අලස නොවන කෙනෙකුට ඕනම වැඩකට කාලය සොයාගන්න පුළුවන්.මේ වැඩසටහනට මීට කලින් ඔබට ලැබුණු ප්‍රතිචාර මොනවා ද?ඉතාම ඉහළ ප්‍රතිචාර ලැබුණා. එක දොස්තරවරයෙක් මට කතා කරල කිව්වා මේ වැඩසටහන අහන්න ඕන නිසා ඒ දවසේ ඒ වෙලාවට වූ චැනල් කිරීම් නැවැත්වූවා කියලා. තව කෙනෙක් කිව්වා ඔහු මේ වැඩසටහන අහමින් කාරයේ ගෙදරට පැමිණ කාරය ගරාජයට දමා වැඩ සටහන ඉවර වනතුරු කාරයට වී සිටින බව. මෙවැනි ප්‍රතිචාර වලින් තේරෙන්නේ හොඳ වැඩසටහන්වලින් තවමත් ගුවන් විදුලි ශ්‍රාවකයන් ඉවත් වී නැති බවයි.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=av14041318</link>
    <topic>මිල්ටන් මල්ලවාරච්චි නිසා මම ගීත ගායනයට යොමුවුණා</topic>
    <author>ගාමිණී සුසන්ත</author>
    <content>මිල්ටන් මල්ලවාරච්චි නිසා මම ගීත ගායනයට යොමුවුණාඅන්ත්‍ර හා ආමාශයික විශේෂඥ වෛද්‍යරනිල් ජයසේන“ඉසිවර වරුණ” විශේෂාංගයට අද අප කැඳවාගත් විශේෂඥ වෛද්‍යවරයා වෛද්‍ය වෘත්තියට පමණක් නොව, ගීත ගායනයට ගීත රචනයට, කෙටිකතා රචනයට මෙන් ම ක්‍රිකට් ක්‍රීඩාවට ද එකසේ දස්කම් පෙන්වන වෛද්‍යවරයෙකි; ඉතා සංවේදී කලාකාමී හදවතක් ඇති පුද්ගලයෙකි. ඔහු කොළඹ ජාතික රෝහලේ අන්ත්‍ර සහ ආමාශයික රෝග පිළිබඳ විශේෂඥ ශල්‍ය වෛද්‍ය රනිල් ජයසේන මහතාය. වෛද්‍යවරයකු ලෙස මෙතෙක් තමන් ආ මඟ පිළිබඳවත් තමා සතු වෙනත් හැකියාවන් පිළිබඳවත් රනිල් ජයසේන වෛද්‍ය තුමන් රසඳුන වෙත අදහස් පළකළේ මෙසේය.පාසල් යන කාලයේදී බාහිර ක්‍රියාකාරකම් සෑම දේකම නිරත වුණා. පුංචි කාලෙ ඉඳල මට තිබුණු හැඟීමක් තමයි කිසියම් පුද්ගලයකුට විශේෂ යමක් කිරීමේ හැකියාවක් තියෙනව නම්, මටත් ඒ දේ කරන්න හැකියාව තිබෙන බව. ඒ නිසා මම සෑම දෙයක් ම කරන්න පෙලඹුණා. “ලොවින් එකෙක් එක් දෙයකට වෙයි සමත” කියන අදහස මම විශ්වාස නොකළ කෙනෙක්. මොන දේ කරන්න ගියත් ඉතාම ඉහළින් ඒ දේ කිරීමේ හැකියාව වාසනාව මට තියෙනවා. මම හිතන විදියට කෙනෙකුට උනන්දුවත් කැපවීමත් තියෙන නම් ඕනෑම දෙයක් කරන්න පුළුවන් කියලයි.මම පොඩි කාලෙ දවසක් තාත්ත නවකතාවක් කියවමින් සිටින විට මට සිතුනා කවුරු හරි කෙනෙක් ඒ පොත ලියල තියෙනවනෙ. ඒ වගෙ පොතක් ලියන්න මටත් බැරි වෙන එකක් නැහැ කියලා. ඒ සිතිවිල්ලෙන් මම මගේ පළමු පොත ලිව්වා. ඒ ලිව්වෙ ඒ වෙන‍කොට මම ලබල තිබුණු ජීවන අත්දැකීම්. එතකොට මට වයස අවුරුදු 10 ක් විතර ඇති.මම පුංචි කාලෙ අපි හරිම අමාරුවෙන් ජීවත්වුණු කාල තිබුණා. ඒ කාලෙ අපිට තිබුණු ප්‍රශ්නත් එක්ක මම අද මේ තැනට ඇවිත් ඉන්න එක ගැන මටම පුදුම හිතෙනවා.පුංචි කාලෙ මගෙ ආශාව තිබුණේ රියැදුරෙක් වෙන්න. මම හරිම ආසයි වාහනවලට. තරමක් ලොකු වෙනකොට පයිලට් කෙනෙක් වෙන්න ආශා කළා. කොහොම හරි උසස් පෙළ කරන්න ගත්තට පස්සෙ වෛද්‍යවරයෙක් වෙන්න මම තීරණය කළා. කරන දේට කැපවෙලා උනන්දුවෙන් කිරීමේ ලක්ෂණයක් මට පොඩි කාලෙ ඉඳලම තිබුණු එකක්.”“පුංචි කලෙ ඉඳලම මම සංගීතයට හරිම ආශාවෙන් සිටි කෙනෙක්. කලක් අපි නිවාස සංකීරණයක ජීවත් වුණා. ඒ කාලෙ අපට රේඩියෝ එකක් තිබුණේ නෑ. අපේ ගේ ළඟ ගෙදරක සෙට් කරල තිබුණා “ඉඩිෆියුෂන්” යන්ත්‍රයක්. ඒක තමයි ගුවන් විදුලි යන්ත්‍රය. එයින් ප්‍රචාරය වන ගුවන් විදුලි වැඩසටහන් අහන්න මම පුරුදුවෙලා සිටියා. මම වැඩියෙන් ම කැමති මිල්ටන් මල්ලවආරච්චි, සනත් නන්දසිරි මහත්වරුන්ගේ ගීතවලට. පුංචි කාලෙ පාසලේදිත් මම ගයන්නේ එයාලගෙ ගීත. අපේ තාත්තත් සංගීතයට හරිම ආසයි. මාසෙකට දවසක් අපේ ගෙදර සාජ්ජේ දානව. එතැනදි මමත් සින්දු කියනවා. ඒ ගීත ඇසෙන විට මටත් හිතුණා ගීතයක් ලියන්න මට පුළුවන්ද කියලා. උත්සාහ කරලා ගීත කීපයක් ලිව්වා.ඊට ටික කා‍ෙලකට පසුව ගුවන්විදුලියේ ගීත රචනා තරගයට මම ගීත රචනා කීපයක්ම යොමු කළා. එම තරගයේ දෙවැනි තැනට තේරුණේ ම‍ෙග් ගීතයක්. ඒ ගීතය කීප වරක් ගුවන්විදුලියෙන් ප්‍රචාරය වුණා. හැබැයි මම අදටත් දන්නේ නෑ ඒ ගීතය ගයන්නේ කවුද කියලා. මුල් කාලයේ පුෂ්පමාලා රණතුංග, සුනිල් නවරත්න වැනි ගායක ගායිකාවන් මගේ ගීත රචනා ගායනා කළා. පසුකාලීනව ලංකාවේ ජනප්‍රිය ගායක ගායිකාවන් රැසක්ම මගේ ගීත රචනා ගායනා කළා. සනත් අබේසේකරගේ “භාග්‍යා” ටෙලිනාට්‍යයේ තේමා ගීතය රචනා කළේ මම. එය ගායනා කළේ මමයි ම‍ගේ බිරිය මාදිනීයි. මිල්ටන් මල්ලවාරච්චි මහතා ඔහුගේ “සයු‍රු තෙරේ” කැසට් පටයෙන් පසුව නිකුත් කළ සෑම ගීත එකතුවකටම මගේ ගීත රචනයක් එකතු කර ගත්තා. අදත් මම කවුරුහරි ගීතයක් ලියා දෙන්න කිව්වොත් එය කරල දෙනවා. ඒ මුදල් බලාපොරොත්තුවෙන් එහෙම නෙමේ.”“බණ්ඩාරවෙල මහා විද්‍යාලයේ ඉගෙනගන්නා කාලයේ කෙටිකතා කීපයක්ම ලියන්න මට හැකිවුණා. ඒ එක කෙටිකතාවකින් කියැවුණේ ගමේ පාසලක ඉගෙනගෙන ශිෂ්‍යත්ව විභාගයෙන් සමත් වෙලා නගරයේ ලොකු පාසලකට ආව ශිෂ්‍යයන් ගැන. මම ඒ දවස්වල නැවතිලා සිටියේ පාසල් නේවාසිකාගාරයේ. ඒ කෙටිකතාව ලිව්වේ මගේ අත්දැකීම් එක්ක. ඒ දවස්වල අපේ පාසල් නේවසිකාගාරයට විදුලිය තිබුණේ නෑ. මගේ කෙටිකතාවේ එන කතාවට මම විදුලිය නොමැතිකමින් පාසල් නේවාසිකාගාරයක සිටින දරුවන් විඳින පහසුතාවය ඇතුළත් කළා. මේ කෙටිකතාව 1969 දී රසකතා පත්තරේ පළවුණා. ඒක පළවුණු දාට පසුවදා ප්‍රින්සිපල් සර් මාව කාමරයට ගෙන්නල කෙටිකතාව මට කියවන්න කිව්ව.මම හිතුව ලයිට් නැති කතාව නිසා මට බණීවි කියල. ඒත් එහෙම කළේ නෑ. විදුහල්පතිතුමා මට ප්‍රශංසා කරල පාසලේ රැස්වීමක් තියල ම‍ෙග් හැකියාව අගය කළා. ඊට දවස් කීපයකට පසුව පාසල් නේවාසිකාගාරයට විදුලිය ලැබුණා. ඉන්පසුව අපේ පාසලේ ලොකු අයියල “මල්ලි මේ කාරණයත් ඇතුළත් කරල කෙටිකතාවක් ලියන්න බැරිද” කියල මට විවිධ දේවල් කිව්ව. බදුල්ල මහා විද්‍යාලයේ ඉගෙනගන්න කාලේ මගේ පාසල් මිතුරකුගේ අයියා කෙනෙකුගේ සංගීත කණ්ඩායමට එකතුවෙලා සින්දු කිව්වා. ඒ වගේම විශ්වවිද්‍යාලයේ ඉගෙනගන්නා කාලයේ ගාන්ධර්ව සභාවට සම්බන්ධ වෙලා ගීත ගායනා කළා.”“මගේ බිරිය මාදනී මට යෝජනා කළේ මගේ අම්මා. මගේ අම්මත් මාදනීගේ අම්මත් දන්න හඳුනන අය. මම බලා‍ෙපාරොත්තු වුණු ගතිගුණ මාදනීට තිබුණු නිසා අපි විවාහ වුණා. ඇය ඉංග්‍රීසි ගුරුවරියක් ලෙස සේවය කළත් විවාහයෙන් පසුව රැකියාවට යනවට මම කැමැති වු‍ෙණ් නෑ. අපිට දරුවො තුන්දෙනෙක් ඉන්නවා. ලොකු පුතා ඉංජිනේරු විද්‍යාවත්, දෙවැනි පුතා වෛද්‍ය විද්‍යාවත් ඉගෙනගන්නවා. දුවත් ළඟදී වෛද්‍ය විද්‍යාලයට ඇතුළත් වෙනවා.”“මාදනීට හොඳ ගායන හැකියාවක් තිබෙනවා. ම‍ෙග් දුවත් හොඳ ගායන ශිල්පිනියක් වගේම නර්තන ශිල්පිනියක්. ශ්‍රී ජයවර්ධනපුර රෝහලේ මම ශල්‍ය වෛද්‍යවරයකු ලෙස සේවය කරන කාලයේ මිල්ටන් මල්ලවආරච්චි ගායන ශිල්පියාව රෝහලට ගෙනාව ගොඩාක් අමාරු වෙලා. බේරගන්න බැරි වේවිද කියලත් අපිට හිතුණා. කොහොම හරි මිල්ටන් මල්ලවආරච්චි හොඳට සුවය ලැබුණා. එහිදී මමත් මිල්ටනුත් හරිම මිත්‍රශීලී වුණා. ඒ අනුවයි මිල්ටන් මගේ ගීත ගයන්න පටන්ගත්තේ.ටික කාලෙකට පසුව මිල්ටන් මටත් මාදනීටත් යෝජනා කළා අපේ ගායන පැත්ත දියුණු කරගන්න. මිල්ටන්ගේ මඟපෙන්වීම මතයි මමත් මාදනීත් මහාචාර්ය සනත් නන්දසිරි මහතා හමුවුණේ. එතුමාගේ උපදෙස් සහ මඟපෙන්වීම මත අපි දෙන්නා ගුවන්විදුලියේ සරල ගී පරීක්ෂණයට ඉදිරිපත් වුණා. එහිදී මමත් මාදනීත් ‘බී’ ශ්‍රේණියේ ගායකයෙක් සහ ගායිකාවක් ලෙස තේරුණා. ඉන්පසුව මගේත් මාදනීගේත් ගීත එකතුවක් එළිදැක්වූවා. ලංකාවේ ප්‍රවීණ සංගීතඥයින් ඒ සඳහා දායක වුණා. ඉන්පසුව මම රචනා කළ ලංකාවේ ප්‍රවීණ ගායක ගායිකාවන් ගායනා කළ ගීත ඇතුළත් සංයුක්ත තැටියක් නිකුත් කළා. ඒ වගේම ‘දෙමංසල’ නමින් ගීත රචනා පොතක් ද එළිදැක්වූවා. ඊට අමතරව මෑතකදී “නැවතුණු හදවත්” නමින් කෙටිකතා සංග්‍රහයක් ගොඩගේ ප්‍රකාශනයක් ලෙසින් මම ඉදිරිපත් කළා. මීට කලකට පෙර මමත් මගේ බිරියත්, දියණියත් ගීත ගායනා කළ ‘සුසුදු සරා සඳ’ නමින් ප්‍රසංගයක් කරන්නත් ගීත එකතුවක් කරන්නත් අපිට හැකිවුණා.”“මොන දේ කළත් මම මගේ ජීවිතයේ මූලිකම තැන දෙන්නේ මගේ වෛද්‍ය වෘත්තියට. මේක මහ විශාල වගකීම් සහිත වෘත්තියක්. රෝගීන්ට ප්‍රතිකාර කිරීමෙන් මම මහ විශාල සතුටක් ලබනවා. මරණාසන්නව රෝහලට ගෙන එන රෝගියකුට ශල්‍යකර්මයක් කරල ඒ පුද්ගලයාගේ ජීවිතය බේරුණාම මට දැනෙන්නේ විශාල සතුටක්. රෝගියා සනීප වුණාම එම පුද්ගලයාගේ ඥාතීන් විඳින සතුට දකින විට අපිටත් විශාල ආත්ම තෘප්තියක් දැනෙනවා. ඒක වචනවලින් කියන්න බැහැ. මම හොඳින්ම දන්නවා කිසිම වෛද්‍යවරයෙක් කිසිම රෝගියකුට අවැඩක් නොකරන බව. හදිසියේ අතපසුවීමක් සිදුවුණත් ඒක සිතාමතා කරන දෙයක් නෙමෙයි. මේ බව රෝගීන් අවබෝධ කරගත යුතුයි.”ගාමිණී සුසන්තඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=av14041319</link>
    <topic>කූඩු කිරිල්ලක වූ  සෞදි රජ දියණී</topic>
    <author>කුමාර සිරිවර්ධන</author>
    <content>කූඩු කිරිල්ලක වූ  සෞදි රජ දියණීබටහිර රටවල රජකුමරුවන් කුමරියන් පිළිබඳ අපමණ තොරතුරු මාධ්‍ය වෙතින් අනාවරණය වූවත් මුස්ලිම් රටවල රජ පවුල්වල කාන්තා පාර්ශ්වයේ අය පිළිබඳ තොරතුරු හෝ ඡායාරූප මාධ්‍ය වෙත ලැබෙන්නේම නැත.පසුගියදා අන්තර්ජාලයේ එක්තරා වෙබ් අඩවියක සෞදි අරාබියේ රජතුමාගේ දියණිය ඔබ දැක තිබේද? යන විමසුම යටතේ එක් සේයාරුවක් පළ කර ති‍බිණි. ඒ අනුව අපි එම රජ කුමරියගේ ‍ෙතාරතුරු සොයා ගියෙමු. එහෙත් ඇගේ වෙනත් සේයා රූ අපට සොයා ගැනීමට අසීරු වූ අතර ඇය පිළිබඳ තොරතුරු මාධ්‍ය වෙත හෙළිදරව් වී තිබුණේ ඉතා සීමිතවය.වෙබ් අඩවිය පළකර තිබූ සේයාරුවෙන් පෙනීගියේ කුමරිය පර්දාවෙන් මුළු මුහුණම වසා නොගත්, නූතන මතවාදයන්ට යම් තරමකට ගරු කරන එකියක බවය. එය එසේමද?සෞදි රජ දියණිය අඩිලා බින්ට් අබ්දුල්ලා බින් අබ්දුල් ලාසිස් අල් සෞද් නම් වෙයි. ලෙබනනයේ බීරුට් නුවර දී උපත ලබා ඇති අඩිලා සෞදියේ අබ්දුල්ලා රජුගේත් අයිඩා ෆුස්ටුක් ගේත් දියණියයි. අඩිලා ගේ මව අයිඩා ලෙබනන ජාතික කාන්තා‍වකි. කෙසේ වෙතත් පසු කලෙක අබ්දුල්ලා රජු අයිඩාගෙන් දික්කසාද වී තිබේ. සෞදි කිරුළ හිමි අබ්දුල් අසිස් කුමරු අයිඩාගේ සොහොයුරාය.ඉස්ලාමීය රටවල කාන්තාවන් වැඩිදුර අධ්‍යාපනය සඳහා යොමු කරනු දැකගන්නට ලැබෙන්නේ කලාතුරකිනි. කෙසේ වෙතත් අයිඩා කුමරිය සෞදි අරාබියේ කිංග් සෞද් සරසවියේ ඉංග්‍රීසි සාහිත්‍යය පිළිබඳ උපාධිධාරිනියක වෙයි.අඩිලා කුමරියගේ එක් විශේෂයක් වන්නේ ඇය අනෙක් සෞදි රජ කුමරියන් මෙන් මාලිග ඇතුළටම කොටු වී නොසිට අර්ධ සමාජයීය ජීවිතයක් ගතකිරීමයි. සමහර අය පවසන්නේ ඇය තම පියා වූ අබ්දුල්ලා රජතුමාගේ සමාජයීය මුහුණුවර ලෙස කටයුතු කරන බවකි. සෞදියට පැමිණෙන බො‍හෝ විදෙස් නියෝජිතයන් පිළිගනු ලබන්නේ අඩිලා කුමරිය විසිනි.එමෙන්ම ඇය එරට කාන්තාවන්ගේ නිදහස හා විමුක්තිය වෙනුවෙන් අදහස් දක්වන්නියක ලෙස ද ප්‍රකටය. සෞදි කාන්තාවන්ට රිය පැදවීම නීතියෙන් තහනම් වන අතර අඩිලා කුමරිය කාන්තාවන්ට රිය පැදවීමේ අයිතිය ලබා ගන්නට මෙන්ම ඔවුන්ගේ නීතිමය අයිතීන් ලබා දෙන්නට ද කැපවී කටයුතු කරන අදහස් දක්වන තැනැත්තියකි.“මම මේ සමාජය ඇතුළත එක් අයෙක් පමණයි. කෙසේ වෙතත් මෙරට අනෙක් කාන්තාවන්ට වඩා මට මගේ අදහස් දැක්වීමේ යම් නිදහසක් තිබෙනවා. අපට ආපසු අතීතයට යන්න බැහැ. මේ සමාජ ක්‍රමයේ යම් යම් වෙනස්කම් වඩාත් ලිබරල් ආකාරයට සිදුවිය යුතු බවයි මගේ අදහස. පර්දාව පැලඳීම ඉස්ලාමීය සම්ප්‍රදායක්. එය වෙනසට ලක්විය යුතුයි. පර්දාව ඇතුළත කාන්තාව සිරකර නොතබන්නට හිස වැසෙන සේ ස්කාෆයක් පැලඳීම ඉතා හොඳ විකල්පයක්.”2011 වසරේ දී පළවූ මෝනා අල්මුනජෙඩ් ගේ ‘සෞදි විමෙන් ස්පීක්’ කෘතියට එසේ අදහස් පළකොට තිබිණි.කෙසේ වෙතත් බොහෝ අය සිතන්නේ සෞදි‍ෙය් අබ්දුල්ලා රජු ඇයට අර්ධ සමාජයීය ජීවිතයකට හෝ ඉඩ ලබා දී ඇත්තේ ඇය සතු මනා ඉංග්‍රීසි භාෂා දැනුම නිසා කියාය.“සෞදියේ කාන්තාවන් මුහුණ දෙන එක් විශාල ප්‍රශ්නයක් වන්නේ ගැහැනු ළමයින් ඉතා අඩු වයසින් විවාහයන්ට ඇතුළු කරවීමයි. ඇත්තෙන්ම විවාහයට නිසි වයස් සීමාව නීතියෙන් දක්වනවා නම් ඒ හරහා එම ගැටලුව විසඳාගත හැකියි.”අඩිලා බින්ට් අබ්දුල්ලා කුමරිය එසේ පැවසුවද ඊට සෞදි රජය කිසිම උනන්දුවක් දක්වන බවක් පෙනෙන්නේ නැත. කුමරියගේ උපන් දිනය හෝ වයස කිසිම ආකාරයකින් මාධ්‍යයන්ට හෙළිදරව් කර නැත. ඇය සිය ජීවිතයේ වයස විසිගණන්වලදී විවාහ වී ඇත්තේ තම මස්සිනා වූ ෆයිසාල් බින් අබ්දුල්ලා කුමරු සමඟිනි.ෆයිසාල් කුමරු 2009 - 2013 කාලයේ සෞදි අරාබි අධ්‍යාපන ඇමැතිවරයා ලෙස ද එරට ඔත්තු සේවාවේ නි‍යෝජ්‍ය අධ්‍යක්ෂවරයකු ලෙස ද කටයුතු කර තිබේ.අඩිලා කුමරිය දියණියන් සිවු දෙනකුගේ සහ පුතුන් දෙදෙනකුගේ මවකි. ඇගේ එක් දියණියක ලන්ඩනයේ කිංග්ස් විද්‍යාලයයේ උපාධිධාරිනියකි.සෞදියේ ක්‍රියාත්මක වන පුන්‍ය අරමුදල් රැසක සභාපතිත්වය දරන්නී අඩිලා කුමරියයි. සෞදියේ පිළිකා රෝගයෙන් පීඩා විඳින දරුවන් සඳහා සහන සලසන ‘සනාද් චිල්රන්ස් කැන්සර් සපෝට් සොසයිටි’ හි සභාපතිත්වය දරන්නේ ද අඩිලා කුමරියයි. ජාතික පවුල් ආරක්ෂණ වැඩ සටහනේ උප සභාපතිනිය වන්නේ ද ඇයයි.“අන්‍යොන්‍ය ගෞරවය සහිත, ලිංගික අඩන්තේට්ටම් සඳහා නීතිය අකුරටම ක්‍රියාවට නැංවෙන පරිසරයක, පිරිමින් හා කාන්තාවන් එකට වැඩ කිරීමේ වරදක් මා දකින්නේ නැහැ.” ප්‍රංශ පුවත්පතකට සම්මුඛ සාකච්ඡාවක් ලබා දෙමින් කුමරිය පවසා තිබේ.අඩිලා බින් අබ්දුල්ලා කුමරිය සෞදියේ කාන්තා නිදහස පිළිබඳ කතාකරන්නේ දේශපාලනමය උපක්‍රමයක් වශයෙන් පමණක්ද? නැතිනම් සාම්ප්‍රදායික ඉස්ලාමීය නීති රීති වෙනසට ලක්කොට සෞදි කතුන්ට සැබැවින්ම නිදහස ලබා දීමේ සැබෑ අවශ්‍යතාවක් ඇයට තිබේද? අර්ධ සාමජයීය ජීවිතයක් ගතකරන්නීය යන්නෙන් අදහස් වන්නේ අඩිලා කුමරිය ද යම්තරමකට කූඩු වී ජීවිතය ගතකරන බවය. ඇගේ සේයා රූ පළ කළ වෙබ් අඩවිය විමසන්නේ සිය රටේ කාන්තා විමුක්තිය පිළිබඳ කාන්තාවන් අතර යම් අපේක්ෂාවක් ඇති කරන්නට නම් මේ කූඩු කිරිල්ලිය සමත්වී සිටින්නීය කියායි.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=av14041320</link>
    <topic>BOLLYWOOD NEWS</topic>
    <author>සුජීව තේවහෙට්ටිගේ</author>
    <content>BOLLYWOOD NEWS‘ඩිස්කෝ ඩාන්සර්’, ‘80 දශකයේ ඉමහත් ජනප්‍රියත්වයක් ලැබූ චිත්‍රපටයක්. එම ජනප්‍රියත්වයට බලපෑවේ චිත්‍රපටයේ ඇතුළත් වූ මියුරු ගීත කිහිපයයි. භාරතයේ ප්‍රවීණ සංගීත අධ්‍යක්ෂවරයකු වන බප්පි ලහිරි එම ගීතවල තනු සහ සංගීතය නිර්මාණය කළා. මේ අසහාය නිර්මාණකරුවා ඉන්දීය ජාතික දේශපාලනයට පිවිසිලා. පසුගිය දා ඔහු භාරතීය ජනතා පක්ෂයේ සාමාජිකත්වය ලබා ගත්තේ ළඟ එන ඉන්දීය පාර්ලිමේන්තු මැතිවරණයට එම පක්ෂයෙන් තරග කරන්නටයි. ‘ඩිස්කෝ කිං’ යනුවෙන් කවුරුත් හඳුන්වන බප්පි ලහිරි තරග කරන්නට බලාපොරොත්තු වන්නේ ඉන්දියාවේ හුග්ලි දිස්ත්‍රික්කයේ පිහිටි ශ්‍රී රාම් පූර් ඡන්ද කොට්ඨාසය වෙනුවෙන්. මේ ප්‍රදේශය දෙස් විදෙස් සංචාරකයන්ගේ පාරාදීසයක් හැටියට සැලකෙනවා.බප්පි ලහිරි දේශපාලනයට එක්වීම පිළිබඳ තම සතුට පළ කළ සුපිරි නළු සල්මන් ඛාන් මේ සංගීතඥයාගේ මැතිවරණ ව්‍යාපාරයට තමන්ගේ උපරීම සහයෝගය ලබා දෙන බව ප්‍රකාශ කළා. සල්මන් විතරක් නොවෙයි, භාරත ගීත කෝකිලාව ලතා මංගේෂ්කර් හෝ ඇගේ නැඟණිය ආශා බෝස්ලේ යන දෙදෙනාගෙන් එක් අයකු බප්පි වෙනුවෙන් සහයෝගය දෙනු ඇතැයි පැවසෙනවා. බප්පි ලහිරි ගේ කළමනාකරු වන ක්‍රිෂ්ණා භට්ටාචාර්ජි පැවසුවේ සුපිරි නළු රිතික් රෝෂන් ද මේ මැතිවරණ ව්‍යාපාරයට එක්වීමට කැමැත්ත පළ කර ඇති බවයි.කජ්ලිමා මුඛර්ජි ගැන ඔබ අහල තියෙනව ද? ඇය බොලිවුඩ් සිනමාවේ ජනප්‍රියතම නිළියක්. ඒත් මේ කියන නම ඔබට නුහුරු ඇති. ඒ නිසා අපි ඇයව කාජල් යනුවෙන් හඳුන්වමු. ජනප්‍රිය සුපිරි නිළි කාජල් නම් කවුරුත් දන්නවා. අනූව දශකයේදී ඉමහත් ජනප්‍රියත්වයක් හිමිකර ගත් ඇය 1999 දී විවාහ දිවියට එළඹුණා. ඇගේ ආදරණීය සැමියා ජනප්‍රිය නළු අපේ දේව්ගන් බව බොලිවුඩ් සිනමා රසිකයන් හොඳින්ම දන්නවා.අජේ - කාජල් යුවළ දැන් දියණියක ගේ සහ පුතෙකුගේ මවුපියන්. දියණිය ‘නීසා’ ගේ වයස අවුරුදු 11 යි. පුතා ‘යුග්’ ගේ වයස අවුරුදු 3 1/2 යි. විවාහයෙන් පසුව කාජල් රඟපෑවේ සීමිත චිත්‍රපට ගණනක පමණයි. දියණිය ලැබී මාස කිහිපයක් ගතවෙද්දී ‘ෆානා’ චිත්‍රපටයේ සංවේදී රංගනයක යෙදුණු කාජල් ඉන් පසුව රඟපෑවේ ‘යූ මී ඕර් හම්’, ‘මයි නේම් ඉස් ඛාන්’, ‘වී ආ ෆැමිලි’ සහ ‘ටූන්පර් කා සුපර් හීරෝ’ යන චිත්‍රපටවල පමණයි.දරුවන් දෙදෙනාගේ කටයුතුවලට වැඩි කාලයක් මිඩංගු කළ යුතු නිසා සිනමා රංගනයෙන් මඳක් බැහැරව සිටින බවයි කාජල් කියන්නේ. “දුවටත් පුතාටත් මගේ අවධානය යොමු කිරීම අත්‍යවශ්‍ය දෙයක්. ඒ දෙන්නා හොඳින් රැක බලා ගැනීම මගේ වගකීමක් බව අමුතුවෙන් කියන්න ඕනෙ නැහැනෙ? මම ඒ දෙන්නව මේ ලෝකෙට බිහි කළේ ඔහේ අත්ඇරල දාල මගේ වැඩ කරගන්න නෙමෙයි. මම ඒ වගේ අම්ම කෙනෙක් නෙමෙයි. මට අවශ්‍ය වෙලා තියෙන්නෙ දුවයි පුතයි හොඳින් බලා කියාගෙන ඇතිදැඩි කරන්නයි.පුංචි දරුවො හැම වෙලාවෙම බලාපොරොත්තු වෙන්නේ ඒ අයගෙ අම්මල තාත්තල තමන්ගෙ ළඟින් ඉන්නව දකින්නයි. මගේ සැමියා තාම චිත්‍රපටවල රඟපානවා. සාමාන්‍යයෙන් එයා මාස 6 කට චිත්‍රපට 4 ක විතර රඟපාන්න භාර ගන්නවා. එයාගෙ කාර්ය බහුලත්වය නිසා නිතරම ගෙදර රැ‍ඳෙන්නෙ නැහැ. ඒ නිසා මම දරුවන් එක්ක ඉන්න එපැයි?”“දුවට පුතාට මගේ ආදරය නිතරම ලැබෙනවා. හැබැයි මම ඒ දෙන්නව හදන්නෙ විනයක් ඇතුව. ළමයින් හැසිරෙන්න ඕනෙ සීමාව මොකක්ද කියල අපි දැනගන්න ඕනෙ. ඒ සීමාව ඇතුළෙ මම මගේ දරුවන්ව යහමඟ යවන්න උත්සාහ කරනවා.”“රසික රසිකාවියො තාමත් කැමැතියි මගේ රඟපෑම් දකින්න. හැබැයි මම දැන් රඟපාන්නෙ අවුරුද්දකට එක චිත්‍රපටයක විතරයි. ඊට වඩා බැහැ. මම එදා රඟපෑවෙ තෝරා ගත් චිත්‍රපටවල විතරයි. අද නම් එදාට වඩා තේරීමක් කරලයි චිත්‍රපටයක රඟපාන්න යන්නෙ.” කාජල් පුරුදු සිනහව නංවමින් පැවසුවා.ඉන්දියාවේ දේශපාලනයට මෑතකදී එක්වූ ආම් ආද්මි පක්ෂය ගැන බොහෝ දෙනෙකු කතා කරනවා. ජනතාවගේ ප්‍රසාදයට ලක්වී තිබෙන මේ දේශපාලන පක්ෂයට පසුගියදා බොලිවුඩ්පුරයෙන් සුපිරිතම නළුවෙකුගේ සහාය ලැබී තිබෙන බවට ආරංචියක් හදිසියේම පැතිරී ගියා. කිසිදාක දේශපාලනයට පිවිසීමේ බලාපොරොත්තුවක් පළ නොකළ මේ සුපිරි තරුව ආම් ආද්මි පක්ෂයට සහයෝගය දැක්වීම කාටත් පුදුමයක්.මේ සුපිරි තරුව අන් කිසිවෙකු නොවෙයි අමීර් ඛාන්. පසුගිය දා අන්තර් ජාලයේ ඇතුළත් වූ ආම් ආද්මි පක්ෂයේ වෙබ් අඩවියක අමීර් ගේ ඡායාරූපයක් දක්නට ලැබීම නිසයි කවුරුත් පුදුම වුණේ. බොහෝ දෙනෙකු අමීර් ගෙන් මේ ගැන විමසන්න පටන් ගත්තා. තමන්ගේ ඡායාරූපයක් ආම් ආද්මි පක්ෂයේ ප්‍රචාරක කටයුත්තකට යොදා ගෙන ඇති බව අමීර් දැන ගත්තේ ඉන් පසුවයි. විමසීම් කළ තම හිතවතුන්ට ඔහු පැවසුවේ තමන් ඒ පිළිබඳ මෙතෙක් කිසිවක් දැන නොසිටිය බවයි. “මගේ අනුදැනුමක් නැතුව අනවසරයෙන් තමයි ඔය පින්තූරය දාල තියෙන්නෙ.” අමීර් ඔවුන්ට පැවසුවා.අමීර් එතනින් නැවතුණේ නැහැ. ඔහු මේ සිද්ධිය පිළිබඳ ඉන්දීය මැතිවරණ කොමිසම වෙත පැමිණිලි කළා. තමන්ගේ කිසිඳු අවසරයකින් තොරව ආම් ආද්මි පක්ෂය තම ඡායාරූපය ඔවුන්ගේ දේශපාලන ප්‍රචාරයට යොදාගෙන ඇතැයි ද එබැවින් එය වහාම නවතා දැමිය යුතු යැයි ද අමීර් ඒ සමඟම ඉල්ලා සිටියා. ආම් ආද්මි පක්ෂයේ නායක අර්වින්ද් කේජ්රිවාල් වෙත ද මේ පිළිබඳ තම විරෝධය ලිපියක් මඟින් දන්වා යවා තිබෙන බවත් අමීර් පැවසුවා.“තමන්ගේ පින්තූරයක් මේ විදිහට දේශපාලන ප්‍රචාරයට යොදා ගැනීම ගැන අමීර් කනගාටුවට පත්වෙලා. මේ පින්තූරය දැකපු හැමෝම හිතුවේ අමීර් ආම් ආද්මි පක්ෂයේ ක්‍රියාකාරිකයෙක් වෙලා කියලයි. අමීර් කිසිම දේශපාලන පක්ෂයකට බැඳිල නැහැ. මේක මහජනතාව මුළුමනින්ම නොමඟ යැවීමේ වැඩක්. මේ නිසයි අමීර්, ඉන්දීය මැතිවරණ කොමිසමට පැමිණිලි කරමින් මේ ගැන ඉක්මන් ක්‍රියාමාර්ගයක් ගන්නයි කියල දැන්නුවෙ. අමීර්, කිසිම දේශපාලන පක්ෂයක කිසිම වැඩකට කවදාවත් සම්බන්ධ වෙලා නැහැ.” මේ ගැන අදහස් දැක්වූ අමීර්ගේ ප්‍රකාශකයකු පැවසුවා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=am1404131</link>
    <topic>ව්‍යායාම නැතිව ආහාර පාලනය විතරක් කළොත් සිරුර වැහැරෙනවා</topic>
    <author>සාකච්ඡා කෙළේ - රමණී සුබසිංහ</author>
    <content>ව්‍යායාම නැතිව ආහාර පාලනය විතරක් කළොත් සිරුර වැහැරෙනවාවිශේෂඥ වෛද්‍ය ආරියසේනයූ. ගමගේසිරුර ලෙඩ කරන, අවලස්සන කරන තරබාරුකම බොහෝ දෙනකු පීඩාවට පත්කරන තත්ත්වයක්. උසට සරිලන බරක් රඳවා ගැනීම අප සිතන තරම් අපහසුද?බර අඩු කිරීමට ඖෂධ භාවිතය සුදුසු ද නුසුදුසු ද? නිවැරැදි ආහාර පාලනය සහ ව්‍යායාම්වලට යොමු වන්නේ කෙසේද? අද ඔබ දැනුම්වත් කෙරෙන්නේ ඒ පිළිබඳවයි.* බර අඩුකර ගැනීමට හැකි වන්නේ ආහාර පාලනයෙන් පමණද?‍ඔව්. බර අඩුකර ගැනීමේ සාර්ථකම මඟ ආහාර පාලනය සහ ව්‍යායාමයයි. එය දවසින් දෙකකින් කළ හැකි දෙයක් නොවෙයි. අධිෂ්ඨානයකින් යුතුව නිතිපතා ආහාර පාලනයත්, ව්‍යායාමයත් කළේ නම් මාස දෙකතුනක් ගතවන විට නිසි පරිදි බර අඩුකර ගැනීමට පුළුවන්.* තරබාරුකම මට්ටු කිරීමට සමහර අය ඖෂධ භාවිත කරනවා නේද?කෙට්ටුවීම සඳහා ඖෂධ වර්ග තිබුණත් ඒවායින් කෙරෙන්නේ කුසගින්න නැති කිරීම, ආහාර උරාගැනීම වැළැක්වීම සහ සිරුරේ ඇති ජල ප්‍රමාණය අඩු කිරීම සඳහා මුත්‍රා නිෂ්පාදනය වැඩි කිරීමයි. මේ ඖෂධ වෛද්‍ය උපදෙස් මත පමණක්ම ගත යුතු අතර, ‍ෙහාඳම ක්‍රමවේදය ආහාර පාලනය සහ ව්‍යායාමයයි.* ස්ථුල බව තීරණය කරන මිනුම් දඬු මොනවාද?තරබාරුකම තීරණ කරන මිනුම් වර්ග කිහිපයක් තිබෙනවා. BMI (Body Mass Index) දර්ශකය ඉන් ප්‍රධානයි. සිංහලයේ දී එය ‘දේහ ස්කන්ධ දර්ශකය’ ලෙස හැඳින්වෙනවා. එය ගණනය කරන ආකාරය වෛද්‍යවරයකුගෙන් හෝ පවුල් සෞඛ්‍ය සේවිකාවකගෙන් දැනගත හැකියි. ඔබගේ (BMI අගය 20 - 24.9 අතර නම් ස්ථුලතාවයක් නෑ. උසට සරිලන බරක් තිබෙනවා. එහෙත් BMI අගය 25 - 29.9ත් අතර නම් ඔබ පළමු ශ්‍රේණියේ ස්ථුලතාවයෙන් පෙළෙන්නෙක්. BMI අගය 30-40 අතර නම් දෙවන ශ්‍රේණියේ ස්ථුල බවින් යුතු වනවා. යම් හෙයකින් එහි අගය 40 ඉක්මවනවා නම් එය ඉතා බරපතළ තත්ත්වයක්.* ස්ථුල බව ඇති කරන අයහපත් පුරුදු මොනවාද?අප ආහාරයට ගන්නා පිටි, සීනි, තෙල්, මාංශ වර්ග වැනි ශරීරයට අවශෝෂණය වන ශක්තිජනක ආහාර ශක්තිය ලෙස ප්‍රයෝජනයට නොගන්නේ නම් ඒවා තෙල් හැටියට සමයට තැන්පත් වෙනවා. එය තරබාරුවට බලපාන ප්‍රධානම සාධකයක්. නිතර එක තැනකට වී සිටින අක්‍රිය පුද්ගලයන් ඇඟ වෙහෙසා වැඩ කරන ක්‍රියාකාරී පුද්ගලයන් ගන්නා ප්‍රමාණයටම ආහාර ගැනීම නුසුදුසු ඒ නිසයි.අසහනය, කාන්සාව වැනි තත්ත්ව නිසා සමහර අය නිතර නිතර ආහාර ගැනීමට පෙලඹෙනවා. ඒ වගේම තවත් සමහර අය තෙල් සහිත පිටිකිරි වැඩියෙන් යෙදූ ආහාර හා බැදුම් වර්ගවලට ව‍ෙග්ම කේක්, චොක්ලට්, පුඩිං, වටලප්පන් වැනි පැණි රස අධික ආහාරවලට ප්‍රියයි. අනවශ්‍ය විදිහට මේ ආහාර ගැනීමට පෙලඹීමත් තරබාරුවට අතවැනීමක්. මද්‍යසාරවල ශක්තිජනක අගය සීනිවලටත් වඩා අධිකයි. එය දෙවැනි වන්නේ තෙල්වලට පමණයි. මධ්‍යසාරවලට ඇබ්බැහිවූ අය තරබාරු වන්නේ ඒ නිසයි.* තරබාරුකම සිරුර ලෙඩ කරනවාද?ඔව්. ස්ථුල පුද්ගලයන් බොහෝ සෞඛ්‍ය ගැටලුවලට මුහුණ දෙනවා. දියවැඩියාව, අධික රුධිර පීඩනය, හෘද රෝග තරබාරු අය අතර දැකිය හැකි සුලබ රෝගී තත්ත්වයක්. මෙම ලෙඩ රෝග නිසා, කෙනෙක් අකාලයේ මිය යාමට ද පුළුවන්. තරබාරු මවක ගර්භණී වුවහොත් ඇයට බොහෝ සංකීර්ණ ප්‍රශ්න ඇතිවිය හැකියි. ප්‍රසූතිය අපහසු විය හැකියි.හන්දිපත් රුදාව, දණිස් කුඩිත්තුව, කකුලේ නහර ගැටගැසීම, හන්දි ඉදිමීම - හර්නියා වැනි රෝග ස්ථුල පුද්ගලයන් අතර සුලබයි. තරබාරු කෙනකුට යම් ශල්‍යකර්මයකට මුහුණ දෙන්නට සිදුවූයේ නම් සාමාන්‍ය කෙනකුට වඩා සංකූලතා ඇතිවිය හැකියි. සිරුරේ තෙල් වැඩි නිසා සැත්කම් කිරීම ද අපහසු විය හැකියි.* සාමාන්‍ය සිරුරක්, එසේත් නැතිනම් උසට සරිලන බරක් පවත්වා ගැනීමට අපේ ආහාර රටාව කෙබඳු විය යුතුද?ඔව්. තමන්ගේ සිරුර ගැන සිතන ඕනෑම කෙනෙක් තමන් ගන්නා සෑම ආහාරයකම ශක්තිය (කැලරි අගය) පිළිබඳව අවබෝධයකින් සිටීම වැදගත්. ඒ වගේම තමන් දවසකට වැය කරන ශක්තිය පිළිබඳව අවබෝධයක් තිබීම ද අත්‍යවශ්‍යයි. අප ගේ සිරුරට ලැබෙන ශක්තියට වඩා, සිරුරෙන් පිටවන ශක්තිය අඩු නම් ශරීරයෙහි ඉතිරිවන ශක්තිය අතිරික්ත මේදය බවට පත්වී ඇ‍ඟේ තැන්පත් වෙනවා. එවිට සිරුර තරබාරු වෙනවා. කැලරි අගය ගැන අවබෝධයෙන් ආහාර ගන්නවා නම් එය වළක්වා ගත හැකියි.ඒ වගේම සීනි, චොක්ලට්, අයිස්ක්‍රීම්, ටොෆි වැනි ආහාරවල ප්‍රධාන වශයෙන් අඩංගු වන්නේ ශක්තිය පමණයි. ඒ ශක්තිය වැය නොවුණේ නම් ග්ලයිකෝජන් හා තෙල් ලෙස සිරුරේ තැන්පත් වෙනවා.තිරිඟුපිටි සහ ඒවායින් සාදන බනිස්, කේක්, පාන් සහ කැවිලි වර්ග, සහල් පිටිවලින් සාදන ආප්ප, ඉඳිආප්ප, පිට්ටු සහ බත්වල පිටි ගතිය වැඩියි. ඒ වගේම අර්තාපල්, බතල, මඤ්ඤොක්කා වැනි ආහාරවල අධික පිෂ්ටය තරබාරුවට හේතුවනවා.පොල් තෙල්, තල තෙල්, සෝයා තෙල් ආදී ඕනෑම තෙල් වර්ගයකින් බැදගත් ආහාරවල කැලරි ප්‍රමාණය ඉහළයි. තෙල් ග්‍රෑම් එකක සීනි ග්‍රෑම් එකක මෙන් දෙගුණයක ශක්තියක් තිබෙනවා. ඒ විතරක් නෙවෙයි දොදොල්, මස්කට්, චීස්, මාගරින්, බටර් ආදියේ කැලරි අගය ඉතා ඉහළයි. පොල් සම්බලයක හා පොල් කිරිවල අඩංගු වන්නේත් තෙල්මයි. ඒ නිසා මෙවැනි ආහාර ගැනීමේ දී සැලකිලිමත් වීම ඉතා වැදගත්.* තරබාරු අයට කිරි වර්ග අගුණද?ක්ෂීරපායී සත්ත්වයකුට කිරි අත්‍යවශ්‍ය වන්නේ කුඩා කාලයේ දී පමණයි. වැඩිවියට පත්වූ විට කිරි බොන එකම සත්ත්වයා මිනිසා. ඒත් තරුණයන්ට සහ වැඩිහිටියන්ට කිරි බීම අවශ්‍ය නෑ. පුරුද්දක් ලෙස කිරි බොනවා නම් තරබාරු කෙනකුට සුදුසු වන්නේ යොදය රහිත කිරි. කිරිවල යොදය සහිත කොටසේ අඩංගු වන්නේ තෙල්. එම තෙල් කොටස ඉවත් කළ පසු කිරිවල ශක්තිජනකත්වය තුනෙන් පංගුවක් අඩංගු වෙනවා.‍* මස් වර්ග හා බිත්තර කහමදය ස්ථුල බව වැඩි කරනවාද?බිත්තර සුදු මදයේ අඩංගු වන්නේ ප්‍රෝටීන් සහ ජලය පමණයි. ඒ නිසා ‍තරබාරු අය සුදුමදය ආහාරයට ගත්තාට වරදක් නොවේ. ඒත් බිත්තර කහමදයේ තෙල් සහ කොලෙස්ටරෝල් වැඩිපුර තිබෙන නිසා එය ආහාරයට නොගෙන සිටීම නුවණට හුරුයි.ඒ වගේම රතු වර්ණය ඇති හරක්, එළු හා ඌරු මස්වල තෙල් සහ කොලෙස්ටරෝල් විශාල වශයෙන් අන්තර්ගතයි. සාමාන්‍යයෙන් කුකුල්මස්වල තෙල් ප්‍රමාණය අඩුයි. එහෙත් සමේ තෙල් ගතිය වැඩියි. ඒ නිසා සම ඉවත් කළ කුකුළු මස් පමණක් තරබාරු අයට සුදුසුයි.* මහත අයට ආහාරයට සුදුසු එළවළු වර්ග මොනවාද?වට්ටක්කා, බීට්, අර්තාපල්, කැරට් සහ අල වර්ගවල යම් ප්‍රමාණයකට පිෂ්ටය අඩංගුයි. ඒවා අඩුවෙන් පරිභෝජනය කිරීම හොඳයි. එහෙත් බොහොමයක් එළවළු සහ පලා වර්ගවල වැඩිපුර අඩංගු වන්නේ තන්තුමය කොටස්, ජලය හා විටමින් වර්ගයි. බෝංචි, රාබු, බණ්ඩක්කා, නිවිති, සාරණ, තම්පලා, නෝකෝල්, ගෝවා, පිපිඤ්ඤා, පතෝල, වම්බටු, පුහුල් ආදී එළවළු වර්ග ශක්තිජනක අගය අඩු එළවළු වර්ග. ඒවා මොනතරම් ආහාරයට එක් කර ගත්තද ප්‍රශ්නයක් නෑ.ඒ වගේම පලතුරු අතර පේර, ජම්බු, දෙහි, දොඩම්, ලෙමන් ආදියේ කැලරි නැති තරම්. අඹ, කෙසෙල්, ගස්ලබු ආදී පලතුරුවල සීනි හා පිටි අන්තර්ගත වුවද එය ප්‍රමාණයෙන් අඩුයි. එහෙත් අලි පේරවල පිෂ්ටය හා තෙල් අන්තර්ගතයි. එය ශක්ති ජනක ආහාරයක් නිසා තරබාරු අයට එතරම් සුදුසු නොවේ.* කංකුං වැනි පලා වර්ග, කුඩා මාළු වැනි දේ තෙලෙන් බැද ආහාරයට ගැනීමට බොහෝ අය කැමතියි. එය සිරුරට අහිතකරද?තෙල් වර්ගවලින් ආහාරවල රසය වැඩි වුණත් අපි මුල් තැන දිය යුතු වන්නේ රසයට වඩා ගුණාත්මක බවටයි. තෙලෙන් බදිනවා වෙනුවට ආහාර වර්ග තම්බා කෑම වඩාත් සුදුසුයි.* නිවුඩු හාල් පිරිපහදු කළ සුදු හාල්වලට වඩා ගුණදායක වන්නේ ඇයි?පිරිපහදු නොකළ ආහාරයක තිබෙන තන්තු ප්‍රමාණය හා විටමින් ප්‍රමාණය වැඩියි. පිරිපහදු කළ විට ඒවායේ ශක්ති ජනක අගය වැඩි වෙනවා. විශේෂයෙන් නිවුඩු හාල් පිරිපහදු කිරීමේදී එහි පිට සිවියේ ඇති තන්තු හා විටමින් වගේ ම ප්‍රෝටීන් ද ගැලවී ඉවත් වෙනවා. ඒවා ශරීරයට අත්‍යවශ්‍ය පෝෂක කොටස්. ඒ නිසා නිවුඩු ‍හෝ කැකුළු සහල්, කුරක්කන් පිටි, ආටා පිටි වැනි දේ විශේෂයෙන් තරබාරු අයට වඩාත් සුදුසුයි.* සමහරු ප්‍රධාන ආහාරවේල් තුනට අමතරව තේ මේසයේදීත් විවිධ ආහාර ගන්නවා. එය සිරුරට අහිතකරද?එහි වරදක් නෑ. ඒත් කවර ආහාර වේලකදී වුණත් කුස පිරෙනතුරු කෑම ගැනීම හොඳ නෑ. බඩගින්න මැකෙනතුරු ආහාර ගැනීම හොඳටම ප්‍රමාණවත්. සමහර අය ආහාර ගන්නේ හොඳටම බඩගිනි වුණාට පසුවයි. එය එතරම් සුදුසු නොවන්නේ කෑම රුචිය වැඩිවී වැඩියෙන් ආහාර ගැනීම නිසයි. සෑම ආහාර වේලකටම පෙර වතුර වීදුරුවක්, තෙල් එක් නොකළ එළවළු සුප් කෝප්පයක් පානය කරනවා නම් අනවශ්‍ය ලෙස ආහාරවලින් බඩ පිරීම වළක්වා ගත හැකියි.* සිරුරේ බඩ අඩු කිරීමට සමහර අය සැත්කම් කරනවා නේද?ඔව් එහෙත් එවැනි තීරණයක් ගැනීමට පෙර මනා වෛද්‍ය පරීක්ෂණයකට සහ උපදේශනයකට ලක්වීම ඉතා වැදගත්. මෙම සැත්කමේදී සිදු කෙරෙන්නේ ආමාශය කුඩා කිරීම සහ ආහාර මාර්ගය කෙටි කිරීම මගින් ගන්නා ආහාර ප්‍රමාණය සහ අවශෝෂණය අඩු කිරීමයි.* සිරුරේ තරබාරු බව අඩු කිරීමට ව්‍යායාම වැදගත් වන්නේ ඇයි?ව්‍යායාමයක නිරත වීමේ දී සිරුරේ ශක්තිය වැය වෙනවා. ඊට ශක්තිය සපයන්නේ සිරු‍ෙර් තැන්පත් වී ඇති තෙල් දහනය වීමෙන්. ව්‍යායාමයේ දී තරබාරු බවට හේතු වන තෙල් බර අඩු වෙනවා. ඒ වගේ ම ව්‍යායාමයේ දී සි‍රුරේ පේශීන් වර්ධනය වෙනවා. එහිදී ශරීරයේ ශක්තියත්, නම්‍යතාවයත් වැඩි වී ක්‍රියාශිලීබව හා උද්‍යෝගි බව වැඩි වෙනවා.සමහර අය බර අඩු කිරීමට ව්‍යායාම නොකර ආහාර පාලනය පමණක් සිදු කරනවා. එහිදී සිරුරේ බර අඩු වුණත් සිරුර වැහැරුණු ස්වභාවයක් ඇතිවෙනවා. ආහාර පාලනයත් සමඟ ව්‍යායාම කරන විට පේශී වර්ධනය නිසා ශරීරයේ ශක්තිමත් බවත් පෙනෙනවා.* සමහර අය ආහාර පාලනය නොකර ව්‍යායාමවල පමණක් නිරතවෙනවා. තරබාරු බව මැඩීමට එය ප්‍රමාණවත් නොවේද?ආහාර පාලනය නොකර, ව්‍යායාමයේ දී බර අඩු වුණත් එය ඉතා සාමාන්‍යයි. තමන් අපේක්ෂිත ප්‍රමාණයට නොවෙයි. ඒ වගේම ඉතා සෙමෙන් සිදුවන ක්‍රියාවලියක්. සීනි, තෙල්, පිටි වර්ග සහ මත්පැන් වැඩි කිරීම සමඟ ව්‍යායාම කළත් ඉන් ප්‍රයෝජනයක් අත් නොවන බව ද මතක තබා ගත යුතුයි. සමහර විට එහිදී ශරීරයේ බර තිබුණාට වඩා වැඩිවීමට ද පුළුවන්.* සිරුරේ බර අඩු කිරීමට සුදුසුම ව්‍යායාමය කුමක්ද?හොඳින් ආශ්වාස ප්‍රශ්වාස කරමින් කරන ව්‍යායා ම ‘සවායුක ව්‍යායාම’ (Aerobic Exercises) ලෙස හැඳින්වෙනවා. ඊට ප්‍රතිවිරුද්ධව එනම් හුස්ම ගැනීමේ වේගයට ඔරොත්තු නොදෙන තරමේ වේගයෙන් තටමමින් කරන ව්‍යායාම ‘නිර්වායුක ව්‍යායාම’ (Anaerobic Exercises) ලෙසත් හඳුන්වනවා. බර ඉසිලීම, කෙටි දුර වේගයෙන් දිවීම වැනි ව්‍යායාම ඊට උදාහරණයි.සිරුරේ බර අඩු කර ගැනීමේ දී වඩාත් සුදුසු සවායුක ව්‍යායාමයයි. වේගයෙන් ඇවිදීම, ලණුව කරකවමින් උඩ පැනීම (skipping) බයිසිකල් පැදීම, සෙමින් දුර දිවීම, පිහිනීම සහ සංගීතයට අනුව රිද්මයකට නැටීම ආදිය මේ වර්ගයට අයත් ව්‍යායාමයන්. මෙම ව්‍යායාම මඟින් කලව, අත්වල පේශි, කෙණ්ඩ, පිට, බෙල්ල ආදී ස්ථාන ව්‍යායාමයට ලක්වෙනවා.එසේ විශාල පේශීන් නිතර රිද්මාකාර චලනයකට ලක් කිරීමෙන් ශරීරයේ කැලරි සෑහෙන ප්‍රමාණයක් දහනය වෙනවා. එවිට සිරුරේ තෙල් ප්‍රමාණය අඩු වී බර අඩු වෙනවා. ඒ වගේම රුධිර පීඩනය වැඩි අයගේ රුධිර පීඩනය සාමාන්‍ය තත්ත්වයට පත්වෙනවා. හෘදය වස්තුව සෞඛ්‍ය සම්පන්න වනවා. ඒ විතරක් නෙ‍වෙයි. රුධිර නාළවල තැන්පත් වී ඇති කොලොස්ටරෝල් පවා ඉවත් වී රුධිර නාළ පිරිසුදු වෙනවා.* රැකියාවක් කරන කෙනෙකුට දිනපතා ව්‍යායාමවල නිරත වීම අපහසුයි නේද?දිනපතා ව්‍යායාම නොකළත් බර අඩු කර ගැනීමට නම් අඩු තරමින් සතියකට දින 3 ක් හෝ ව්‍යායාම කළ යුතුයි. අඩු තරමින් එක දිගට විනාඩි 30 ක් හෝ හොඳින් දහදිය වැටෙන තෙක් ව්‍යායාම කළ යුතුයි. එක ව්‍යායාමයකදී අඩු තරමින් කැලරි 300 ක් හෝ වැය නොවුණේ නම් ඔබ ගේ ව්‍යායාම කිරීමෙන් ප්‍රයෝජනයක් නෑ.ඒ වගේ ම ව්‍යායාම කරන අතරේ සතියකට වරක්වත් බර මැනීම ද කළ යුතුයි. වෛද්‍ය උපදෙස් නැතිව සතියකට රාත්තල් 2කට (කිලෝ ග්‍රෑම් 1කට) වඩා බර අඩු කරගැනීම ද සුදුසු නොවේ.ඒ නිසා සෑම සතියකම දවසේ එකම වේලාවක එකම තරාදියෙන් බර කිරා ගැනීමට අමතක නොකළ යුතුයි. එසේ ම අප ගන්නා ආහාර හා ජල ප්‍රමාණය අනුව සිරුරේ බර රාත්තල් 2 ක් පමණ අඩු වැඩි වීමට පුළුවන්. ඒ වගේ ම විවිධ තරාදිවල බර සටහන් වීමත් තරමක් වෙනස් විය හැකියි.* ව්‍යායාමයේ දී සැලකිය යුතු වැදගත් ක්‍රමවේද මොනවා ද?පෙර පුහුණුව ඉතා වැදගත්. එනම් ව්‍යායාම කිරීමේ දී එය සිරුරට සමබරව නිසි ලෙස කිරීමට යම් පුහුණුවක් ලබා ගැනීම වැදගත්. ඕනෑම ව්‍යායාමයක් සෙමෙන් ආරම්භ කොට ක්‍රමයෙන් වැඩි කළ යුතුයි. ඒ වගේ ම ඔබ යම් රෝගාබාධයකින් පෙළෙනවා නම් ව්‍යායාම නුසුදුසු විය හැකියි. විශේෂයෙන් හෘදයාබාධයකින් හෝ දියවැඩියාවෙන් පෙළේ නම් ඔබට සුදුසු ව්‍යායාමයක් පිළිබඳව වෛද්‍ය උපදෙස් ලබාගත යුතුයි.* ව්‍යායාම කිරීමේ දී වතුර බීම නුසුදුසුයි කියන කතාව ඇත්තද?ව්‍යායාමයේ දී දහදිය ලෙස සිරුරෙන් විශාල ලෙස ජලය පිටවෙනවා. ඒ නිසා සිරුරේ ජලය අඩු වී ඇඟ විජලනයට පත් වෙනවා. එය සිරුරේ ක්‍රියාකාරීත්වයට (පරිවෘත්තියට) සුදුසු තත්ත්වයක් නොවේ. ඒ නිසා වතුර බී සිරුර හොඳින් සජලනය වී තිබීම අත්‍යවශ්‍යයයි. ව්‍යායාමයට පෙර එකවර වතුර වීදුරු කිහිපයකින් කුස පුරවා ගත්තේ නම් ව්‍යායාමයේ දී යම් අපහසුවක් ඇතිවිය හැකියි. ව්‍යායාමයට පෙර සහ නිරතවන අතර ටික ටික වතුර පානය කිරීම වැදගත්. එවිට සිරුරට දැනෙන තෙහෙට්ටුව ද මඟහරවා ගත හැකියි.සාකච්ඡා කෙළේ - රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=cr1404131</link>
    <topic>චාර්ල්ස් ද සිල්වා ගුණසිංහ ගුරුන්නාන්සේ නාඩගම් සම්ප්‍රදායේ මහැදුරුතුමාණෝ</topic>
    <author/>
    <content>චාර්ල්ස් ද සිල්වා ගුණසිංහ ගුරුන්නාන්සේ නාඩගම් සම්ප්‍රදායේ මහැදුරුතුමාණෝචාල්ස් සිල්වා ගුණසිංහ ගුරුන්නාන්සේ උපත ලබනුයේ වර්ෂ 1896 අප්‍රේල් මස 20 දාය. ඒ, බලපිටියේ අම්පේ සිය මහගෙදරය. ඔහුගේ මාපියන් වූයේ අම්පේ ඉයනේරිස් ගුණසිංහ සහ ජී. සාරිනෝනා යුවළය. චාර්ලිස් සිල්වා ගුණසිංහ ඔවුනගේ වැඩිමහල් පුත් රුවණ විය. අම්පේ කතෝලික පාසලෙන් හා කෑගල්ලේ පිරිවෙනින් මූලික අධ්‍යාපනය ලැබු හේ යොවුන් වියේදීම බස්තියන් ගුරුන්නාන්සේ හා රාමිස් සිඤ්ඤෝ ගුරුන්නාසේ ගුරු තන්හි තබා සිංහල ගැමි නාටකය හැදෑරීමට මුල පිරුවේය.බස්තියන් ගුරුන්නාන්සේ ඔහුගේ ඥාති සොහොයුරා ද (මස්සිනා) විය. මෙසේ නාඩගම, කෝලම ඇතුළු ගැමි නාටක සංකල්පයට අදාළ සෑම අංශයක් ගැනම ප්‍රත්‍යක්ෂ අවබෝධයක් ලබාගත් ඔහු තරුණ වියේදීම රූකඩ කලාව අළලා ද පරිචයක් ලබාගත්තේය. එහිදී මද්දලය නාඩගමේ සුවිශේෂාංගයක් බැවින් ඔහු මද්දල වාදනයේ ද පුහුණුවක් ලැබුවේය. ඒ පුහුණුව කෙතෙක් ද යත් නොබෝ කලකින්ම ඔහු එහි කෙළ පැමිණියෙක් වූයේය. සැබැවින්ම චාර්ල්ස් සිල්වා ගුණසිංහ ගුරුන්නාන්සේ නාඩගම් ගුරුන්නාන්සේ කෙනෙකු බවට පත් වූයේ නාඩගම් ශෛලියෙන් කරනු ලැබූ මුල් නාටක සඳහා ගායනයෙන් ද, මද්දල වාදනයෙන් ද ඔහු විසින් පෙන්වන ලද සුවිශේෂ ප්‍රතිභානය හේතු කොටගෙනය. නාඩගමෙහි චරිත ගොඩනඟා ගැනීමට මද්දල වාදනය හා ගායන හැකියාව මහෝපකාරී වේ.චාර්ල්ස් සිල්වා ගුණසිංහ ගුරුන්නාන්සේගේ කලා කුසලතාව විහිදුණු තවත් ක්ෂේත්‍රයක් වූයේ නාඩගම් රචනයයි. වෙස්සන්තර නාඩගම, බැලසන්ත, කාලගෝල, රාමායනය ආදි නාඩගන් දොළසකට ආසන්න නාඩගම් සංඛ්‍යාවක් රචනා කිරීමේ ගෞරවය හිමි වන්නේ ඔහුටය. සරච්චන්ද්‍රයන් විසින් රචිත සහ නිෂ්පාදිත ‘පබාවතී’ නාටකයේ සමහර ගීතවල ස්වර මාලා සපයන ලද්දේ ගුරුන්නාන්සේ විසිනි.මා පේරාදෙණිය විශ්ව විද්‍යාලයට ඇතුළු වූයේ 1956 ජූනි මාසයේදීය. එය කලාව පිළිබඳ තුන් අවුරුදු උපාධි පාඨමාලාවකි. මහාචාර්ය සරච්චන්ද්‍රයන් ඒ වන විට නාට්‍ය කලා ගවේෂණ සඳහා ජපානයට ගොස් තිබිණ. වැඩි කලක් නොගොසින්ම ආපසු පේරාදෙණියට පැමිණි එතුමා අලුත් පන්නයේ නාට්‍යයක් නිෂ්පාදනය කිරීමට සැලසුම් කරන බව අපට සැල විය. එතෙක් පේරාදෙණියේ දක්නට ලැබුණේ මෝලියර්, චෙකොෆ්, ගොගොල් වැනි වෙසෙසින් යුරෝපීය නාට්‍යකරුවන්ගේ ඉංග්‍රීසි පිටපත් සිංහල බසින් සකස් කොට නාට්‍යානුසාරයෙන් රඟ දැක්වීමය.එම බොහොමයක් නාට්‍ය හාස්‍යෝත්පාදක වශයෙන් ඉදිරිපත් වූ බැවින් එයට සැලකිය යුතු ප්‍රේක්ෂකයින් පිරිසක් සිටියහ. එහෙත් සිංහල නාට්‍යය සංස්කෘතිය කණපිට පෙරළුණේ සරච්චන්ද්‍රයන්ගේ The Folk Drama of Ceylon නම් කෘතිය එළිදැක්වීමෙන් පසුය. මුහුදුබඩ ප්‍රදේශයේ ප්‍රචලිත වූ නාඩගම දේශීය ශාන්ති කර්මවල දෘෂ්‍යමාන වූ අංගෝපාංග හා ලක්ෂණයන් ගෙන් ගහන විය. ඉහතින් සඳහන් කළ පරිදි චාර්ල්ස් සිල්වා, බස්තියන් සහ රාමිස් වැනි ගුරුන්නාන්සේලා මෙම සම්ප්‍රදායේ අගතැන් පැමිණියෝ වූහ. සරච්චන්ද්‍රයන් සොයා ගිය මඟ සහ අරමුණු සාක්ෂාත් වූයේ එතුමා මෙම පැරැණි නාටක කතුවරුන් සහ නාට්‍යකරුවන් සොයා ගොස් ඔවුන් මඟින්ම පැරැණි රංග සම්ප්‍රදාය ගැඹුරින් හැදෑරීම තුළය.සරච්චන්ද්‍රයන්ගේ සිත් ගත් අංගයක් වූයේ චාර්ල්ස් ගුරුන්නාන්සේ තුළ වූ නිසඟ ස්වර හා තාල ඥානයයි. සැබැවින්ම එතුමනට ගැඹුරු මතකයක් තිබිණ. නාඩගම් ගීතත්, ඒවා නිරූපණය වන ආකාරයත්, ගීතවල තනු හා තාල ආදියත් සැණින් සිහිපත් කිරීමට ඔවුනට මනා මතකයක් හා ශූරත්වයක් පැවතුණි.“මනමේ” නිෂ්පාදනයේදී සරච්චන්ද්‍රයන් චාර්ල්ස් සිල්වා ගුණසිංහ ගුරුන්නාන්සේ සමඟ එකතු වී මූලික පුහුණුවීම් ආදියට තෝරාගත්තේ විශ්ව විද්‍යාලයේ කලා පීඨ ගොඩනැගිල්ලේ උඩු මහලේ ඉතා කුඩා කාමරයකි. එහිදී ශිෂ්‍ය ශිෂ්‍යාවනට ගුරුන්නාන්සේ ඉදිරියේ නිවැරැදිව නාට්‍ය ශෛලීන් නිරූපණය කළ හැකිදැයි ඔහු විමසිලිමත් විය. ඒ සමඟම ගුරුන්නාන්සේ සමඟ කටහඬ, ගීත ගායනා කළ හැකි සංවාද ආදිය ද අත්හදා බැලුවේය. නාටකය සඳහා අප සති අන්තවලදී පුහුණු වීම් කළේ සංඝමිත්තා නේවාසිකාගාරය අසල රමණීය ස්ථානයක පිහිටි සරච්චන්ද්‍රයන්ගේ නිවසේය. එහිදී ශිෂ්‍යයින් පුහුණු කරන විට ඊට ගුරුන්නාන්සේ දායක වූයේ මහත් කැපවීමකින් බව මා සඳහන් කරන්නේ කෘතඥතා පූර්වකවය. එහිදී විශ්ව විද්‍යාල ශිෂ්‍යයින් වශයෙන් අපට අවබෝධ වූයේ ගුණසිංහ ගුරුන්නාන්සේ තුළ වූ ජනශ්‍රැතියෙහි හසළභාවයය; ගැමි නාටක කලාවේ හසළභාවයය.තියුණු නිරීක්ෂක මනසක් තිබුණු ගුණසිංහ ගුරුන්නාන්සේට සරච්චන්ද්‍රයන්ගේ මනස ද කියවීමේ නිසඟ හැකියාවක් තිබිණ. තද් කාලයට ඇවැසි වන අන්දමට චිරාගත සම්ප්‍රදායක් නැවත සකස් කර ගත හැකි බව, සාහිත්‍යධරයකු නොවූ ගුරුන්නාන්සේ මනාව අවබෝධ කර ගත්තේය. සරච්චන්ද්‍රයන් සඳහන් කරන අන්දමට මනමේ පර්යේෂණාත්මක අත්හදා බැලීමකි. එසේ නම් ගුරුන්නාන්සේ එතුමාගේ අදහස්වලට අනුකූලව උචිත අන්දමින් බුද්ධිමත්ව නා‍ට්‍යෝචිත නාඩගම් ගීත හා තාල සකස් කර දුනි.1956 නොවැම්බර් 3 වැනිදා ප්‍රදර්ශනය වූ මංගල දර්ශනයේ සිට මුල් කාලයේ රඟ දක්වන ලද “මනමේ” නාටකය ප්‍රේක්ෂකයින් වැලඳ ගත්තේ එක්තරා මන්දෝත්සාහි භාවයකින් බව අපට පෙනුණි. ඒ මන්දෝත්සාහී බව වඩාත් කැපී පෙනුණේ නගරවලය. එහෙත් ගම් නියම්ගම්වල නාට්‍යය ප්‍රදර්ශනය වූ අවස්ථාවලදී ශාලාවන් පිරී ඉතිරී ගිය බව මම දුටුවෙමි. කෙසේ වෙතත් ඒ සෑම දර්ශනයකදීම ගුණසිංහ ගුරුන්නාන්සේ වේදිකාවේ සයික්ලෝරාමා නම් පසුබිම් තිරය අබියස වාඩිවී සිය මද්දල වාදනය කළේය. එසේ වාදනය කළ ගුරුන්නාන්සේ මුහුණෙහි දිස්වන හැඟීම් සත්‍ය වශයෙන්ම ප්‍රේක්ෂකයා ද රස වින්දේය. වේදිකාවේ වැදි දෙටු චරිතය රඟ දක්වා අවසාන වූ සැටියේ මා ප්‍රේක්ෂකාගාරයේ ඈතට ගොස් වාඩි වී ගුරුන්නාන්සේගේ මුහුණෙහි විද්‍යාමාන වන චමත්කාරය දකිමින් ඉමහත් ආස්වාදයක් ලැබුවෙමි.1956 දී පේරාදෙණිය විශ්ව විද්‍යාලයට ඇතුළත් වී “මනමේ” පුහුණු වීම් සඳහා ඇතුළු වූ දා අත්දුටු ගුණසිංහ ගුරුන්නාන්සේගේ මද්දලයේ දෝංකාරය වෙසෙසින් මසිතෙහි කා වැදිණ. දශක හයකට පමණ පසුව අදත් යම්කිසි තැනක මද්දලයේ හඬ ඇසේ නම් මගේ මතකය දුවන්නේ පේරාදෙණිය වෙතය. සැබැවින්ම එය මා හදවතට ගෙනෙන්නේ සොඳුරු චමත්කාරයක් සමඟ දැන් දෑත හොවා අල්ලාගත නොහැකි ඒ සොඳුරු අතීතය පිළිබඳ සියුම් සංවේගයකි. ඒ සංවේගය වඩාත් තීව්‍ර වන්නේ එදා අප සමඟ සිටි චාර්ල්ස් සිල්වා ගුරුන් සමඟ තවත් බොහෝ දෙනා අද අප අතර නැති නිසාය.සැබැවින්ම චාර්ල්ස් සිල්වා ගුරුන්නාන්සේ හා “මනමේ” නළුවන් අතර තිබුණේ ඉතාමත් සමීප මෙන්ම සුහද ඇසුරකි. තදට පීරා පිටුපසට කර බැන්ද පුංචි කොණ්ඩය ද සහිතව, කොටට ඇන්ද පලයකාට් සරමින් ද සැරසුණු චාර්ල්ස් සිල්වා ගුණසිංහ ගුරුන්නාන්සේ විසි වන, තිස් වන වියේ පසු වූ තරුණ උපාධි අපේක්ෂක කැල සමඟ ගත කළේ ඉතාමත් සංයමයකින් යුතු වූ බැඳීමකි.ශූර මද්දල වාදකයකු වීම නිසාම කර්ණ රසායන ශබ්ද මාධූර්යකින් සමන්විත තාල, වන්නම් අනුව අඩි තබමින්, වේදිකාවේ සැරිසරන නළු නිළියන් හට ගුරුන්නාන්සේ ගෙන් ලැබුණු පිටිවහල අසීමිතය. ගොරහැඬි චරිතයක් රඟපෑ අසහාය නළු එඩ්මන්ඩ් විජේසිංහ නිතරම පැවසුවේ ගුරුන්නාන්සේ ගෙන් පෙර නුවූ විරු බලපෑමක් සිය නළු ජීවිතයට ලැබුණු බවයි. මනමේ නාඩගම අවසන “සැමියාගේ අණ පරිදි ඔහුගේ දෑතට කඩුව දුන්නා නම් ඔහු ඔබ මරා දමන්නේ” යයි මනමේ කුමරිය පැවසීම වැදි රජු ප්‍රකෝප කරවන්නකි. එම වචනවලින් ප්‍රකෝප වූ වැදි රජු වියරු වී අඩි හප්පා ඊළඟ අඩිය ඉතා දැඩි ලෙස වේදිකාවේ තබන්නේ චාර්ල්ස් ගුරුන්නාන්සේගේ මද්දල් පහරින් උද්දීපනය වී බව විජේසිංහ නිතර පැවැසීය.සරච්චන්ද්‍රයන් අවුරුදු ගණනාවක් පර්යේෂණ කරමින් වෑයම් කළේ අපට අනන්‍ය දේශීය නාට්‍ය කලාව කවරේදැයි විමසීමය. “මනමේ” නිෂ්පාදනයේදී ඔහුගේ අභිලාෂය වූයේ විදග්ධ ප්‍රේක්ෂකයාට රස විඳිය හැකි අපට අනන්‍ය නාටකයක් වේදිකාව මත දිග හැරීමය. එහිදී ඔවුනට මහත් සේ පිටිවහල් වූයේ ඊට චාර්ල්ස් සිල්වා ගුණසිංහ ගුරුන්නාන්සේගේ දුන් දායකත්වයයි. ගුරුන්නාන්සේගේ ඥාති පුත්‍ර නාඩගම් ශිල්පී හේමපාල රණසිංහ මහතා මෙසේ කියයි.“(ඔවුනගේ) නාඩගම්, නැටුම, ගායනය, මද්දල වාදනය, කෝලම් නැටුම් හා රූකඩ කැපීම පිළිබඳ දැනුම අතිවිශාලය. කලාව කලාවක් මිස ජීවත් වීමේ මාර්ගයක් කර නොගත් මෙතුමා මිය යන විට තිබුණේ පාරම්පරික ඉඩකඩම් හා ගේදොර පමණි. ඔහු මුවින් ගී සිංදු පිට නොවූයේ නම් ඒ අවසාන කාලයේ ඇදුම රෝගයෙන් පෙළෙමින් දුක් විඳි කාලයේ පමණක් බැව් මම දනිමි”(“මනමේ මුල් ගුරු චාලිස් සිල්වා ගුණසිංහ ගුරුන්නාන්සේ - තිලකරත්න කුරුවිට බණ්ඩාර සහ හේමපාල රණසිංහ - පිටුව 133-135”)වයෝවෘද්ධව සිටිය ද 1969 මැයි 29 ‍වැනි දින අම්බලන්ගොඩ නගර ශාලාවේ දී සිය වැඩිමහල් පුත් නෝමන් ගුණසිංහගේ සහාය ඇතිව ඔහු නිෂ්පාදනය කළ “වෙස්සන්තර” නාඩගමේ සුවිශේෂ වාක්‍ය ඛණ්ඩයක් දුටු බව පියසේන කොස්තා මහතා පවසයි:“ආචාර්ය එදිරිවීර සරච්චන්ද්‍ර මහතාගේ උපදෙස් පරිදි චාර්ල්ස් සිල්වා ගුරුන්නාන්සේ විසින් පැරැණි නාඩගම් සම්ප්‍රදායට සකස් කරන ලදි. මේ සටහනින් අපේ ගුරුන්නාන්සේ කොතරම් අව්‍යාජ පුද්ගලයෙක් වශයෙන් දිවි ගත කළා ද යන්න පැහැදිලි වේ.”(“මනමේ මුල් ගුරු චාර්ල්ස් සිල්වා ගුණසිංහ ගුරුන්නාන්සේ” - තිලකරත්න කුරුවිට බණ්ඩාර සහ හේමපාල රණසිංහ - පියසේන කොස්තා - පිටු 29 - 33)1962 අප්‍රේල් 13 වැනි දින අම්පේ මහ ගෙදර සිය නිවසේ දී එතුමා අභාවප්‍රාප්ත වන විට මා සේවය කළේ ගාල්ල දිස්ත්‍රික්කයේ, තල්පේ පත්තුව, උණවටුන ආදායම් පාලක නිලධාරී කාර්යාලයේය. සරච්චන්ද්‍ර ගුරු දේවයාණන් සහ මනමේ නාට්‍යයෙහි රඟපෑ නළු නිළියන් සහිත සම්භාවනීය පිරිසක් සමඟ මට එතුමාගේ අවමංගල්‍යය උත්සවයට සහභාගි වීමට හැකි විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=cr1404132</link>
    <topic>අවුරුදු නැකතට මේසයට එන‍ රස ගුණ වැඩි හත්මාළුව</topic>
    <author>ඉනෝකා සමරවික්‍රම</author>
    <content>අවුරුදු නැකතට මේසයට එන‍ රස ගුණ වැඩි හත්මාළුවසිංහල අවුරුද්දට පමණක් නොව දෙවියන් උදෙසා ද පිසෙන හත්මාළුවට ඇත්තේ විශේෂ ස්ථානයකි. පෝෂණ ගුණයෙන් අනූන හත්මාළුව සඳහා එළවළු වර්ග හතක් යොදා ගැනේ. එහෙත් ප්‍රදේශයෙන් ප්‍ර‍ෙද්ශයට යොදා ගනු ලබන එළවුළු වර්ග‍ වෙනස් වේ. කෙසේ වෙතත් ‍ලොකු කුඩා කාටත් අපත්‍යයෙන් තොර හත්මාළුව අවුරුදු කෑම මේසයට පමණක් නොව නිතර දෙවේලේ ආහාරයට ගැනීමට වුවද සුදුසු නොවේද?අතීතයේ පමණක් නොව අද ද අපේ ගම්පළාත්වල අවුරුදු කෑම මේසය බොහෝ සරුසාරය. එහෙත් පැණි, සීනි යොදා තෙලෙන් බදින ලද ආහාර කෑමට වර්තමානයේ බොහෝ දෙනකු බියක් දක්වති. නමුත් එදා අවුරුදු කෑම මේසයේ නොවරදවාම තිබූ එක් ව්‍යංජනයකි හත්මාළුව. අද බොහෝ විට නගරයේ හත්මාළුව හැදෙන්නේ නැත. එහෙත් වර්තමානයේ පළවන කාන්තා පුවත්පත් ආදිය බැලීමේදී වර්තමාන සමාජයේ ද හත්මාළුවට යම් ඉඩකඩක් සැකසෙමින් තිබෙන බව දකින්නට ලැබේ. ඒ කාන්තා පුවත්පත්වල පලවන අවුරුදු ආහාර වට්ටෝරු දැකීමෙනි.එදා අපේ ගම තුළ ආහාර වට්ටෝරු නොතිබිණි. සෑම ගැහැනියකම පාහේ උයන්නට පිහන්නට දැනගෙන සිටි අතර මුළුතැන්ගෙයි කටයුතු ද දැනගෙන සිටියාය. මේ නිසා එකල කාන්තාවට කිසිවිටෙක උයන්නට පිහන්නට උගන්නන්නට වුවමනා නොවීය. ඇය සියල්ල ඉගෙන ගත්තේ අම්මාගෙන් හෝ ආච්චි අම්මාගෙන්ය.භාග්‍යවත් මාසයේ අස්වැන්න කපා ගෙට ගැනීමෙන් පසුව පළමුවෙන්ම කැරෙන්නේ බුදුන් වහන්සේ සඳහා කොටසක් වෙන්කිරීමයි. අස්වනු කපා ගෙට ගත් පසු එළැඹෙන්නේ අවුරුදු සමයයි. පැවැති නියඟය නිමා වී වැසි වැටෙන සමයේ ගහකොළ තුරුලතා ආදියේ ඇත්තේ නැවුම් ප්‍රබෝධයකි. ගහකොළ නව දලු දමන අතරම මල් ගෙඩි හටගන්නේ ද මේ කාලයේය.සිංහල අවුරුද්ද වෙනුවෙන් ගැමි ගෙදර සැකැසෙන අවුරුදු කෑම මේසයේ හත්මාළුවට විශේෂ තැනක් තිබිණි. ප්‍රදේශයෙන් ප්‍රදේශයට හත්මාළුව සඳහා යොදාගන්නා එළවුළු වර්ගවල වෙනස්කම් දක්නට ලැබේ. සාමාන්‍යයෙන් නම් හත්මාළුව සඳහා පලා වර්ග, ඇට වර්ග, එළවුළු වර්ග මෙන්ම අල වර්ග යොදාගැනිණි. මේ හැම හත් මාළු වට්ටෝරුවකටම කජු මද නොවරදී. විශේෂයෙන් කජු නාඹරය.කොයි පළ‍ාතේ වුවද කැරට්, බෝංචි, ලීක්ස් එළවුළු හත්මාළුව සඳහා යොදා ගත් බවක් නොකියැවේ.සබරගමු පළාතේ දික්ඇල්ලකන්ද, අඩවි කන්ද, මාලි‍ෙබාඩ, දැරණියගල ආදී ප්‍රදේශවල හත්මාළුව සඳහා මෑකරල්, කජු, කොස්ඇට තිබ්බටු, බැරකොකු හෝ කැරන්කොකු, වට්ටක්කා දලු, වම්බටු ආදිය යොදා ගනී. එහෙත් තවත් පළාතක කහට ගෙඩි ද යොදාගන්නා අතර තවත් පෙදෙසක ජනතාව යොදා ගත්තේ කජු, වට්ටක්කා දලු, අළුකෙසෙල්, කොස්ඇට, තිබ්බටු, වම්‍බටු, මෑකරල්, මුරුංගා ආදියයි.ආයුර්වේදයේ මතය නම් මෙම එළවුළු පලා මෙන්ම ඇට වර්ග එකට එකතු කිරීමෙන් එම ව්‍යාංජනයේ පෝෂණ ගුණය වැඩි වන බවයි. එමෙන්ම කෘත්‍රිම කෘෂි රසායන ආදියෙන් තොර මෙම එළවුළු පලාවර්ග සඳහා අද වැඩි ඉල්ලුමක් ද තිබේ. එළවළු වර්ග එකට එක් කළ විට එය සමබල ආහාරයක් වන්නේ එහි පෝෂ්‍යපදාර්ථ ඇති නිසාය. කාබෝහයිඩ්‍රේට්, විටමින්, ප්‍රෝටීන්, ආදිය හත්මාළුවේ අඩංගු වේ.ගෙඩි වර්ගයක්, දලු වර්ගයක්, මල් වර්ගයක් අල කොළ වර්ගයක් ආදී වශයෙන් ගසක පලදාව යොදාගනී. එමෙන්ම හත්මාළුව පිසීම සඳහා යොදාගන්නා කුළුබඩු වර්ග ද රසය මෙන්ම ඖෂධීය ගුණයක් ලබාදෙනු ඇත.මනා පෝෂණ ගුණයකින් හෙබි හත්මාළුව අවුරුදු කෑම මේසයට පමණක් නොව එය නිතර දෙවේලේ සකස්කොට ආහාරයට ගන්නේ නම් ඉතා ගුණදායක බව දේශීය ආයුර්වේද වෛද්‍ය මතයයි. තරබාරුව, වර්තමානයේ ඉතා බහුලව ඇති රෝගයක් වන කොලෙස්ටරෝල් දියවැඩියාව ආදී රෝගීන්ට ආහාර පාලනයක් ඇති කරගැනීමේ දී පෝෂණීය ආහාරයක් ලෙස කෑමට එකතුකර ගැනීමට පුළුවන.හත්මාළුව සැකසීම සඳහා විශේෂ මුදලක් යටකිරීමට අවශ්‍ය නැත. වර්තමානයේ රූපවාහිනියේ හෝ පුවත්පතක පිටු අතර පළවන කෑම වට්ටෝරුවක් පිළියෙල කිරීමට රුපියල් දහසකට වඩා වැයවෙනු ඇත. එහෙත් අවුරුදු සමයේ විශේෂ තැනක් ගන්නා හත්මාළුව පිසීමට නම් එවැනි විශේෂ මිලක් වැය කරන්නට සිදුවන්නේ නැත. ගර්භණී මවුවරුන්ට පමණක් නොව ඕනෑම කෙනකුට හත්මාළුව සුදුසුය යන්න වෛද්‍ය මතය වී ඇත.ඉනෝකා සමරවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=cr1404133</link>
    <topic>ජීවමාන මිනිස් ප්‍රතිමාවක වේදනාව!</topic>
    <author>සමන් වික්‍රමාරච්චි</author>
    <content>ජීවමාන මිනිස් ප්‍රතිමාවක වේදනාව!එරික් ඉලයප්ආරච්චි සුචරිත සිරිත යනුවෙන් ලියන්නේ කවි පොතක් වුවද එහි ප්‍රස්තූතය වන්නේ මහාචාර්ය සුචරිත ගම්ලත්ය. ඒ අනුව මෙය එක්තරා ආකාරයකින් ගම්ලතුන්ගේ ආලේඛ්‍ය (portrait) චිත්‍රයක භාෂාත්මක වූ සවිකල්ප (reflective) ප්‍රකාශනයකි. කවියා මෙය පෙළ ගස්වන ශෛලිය ම අප සසල කරවන සුළු වන්නේ ගම්ලතුන්ගේ මළ නිසල මුහුණ එම අකුරු අතර පන ගැහෙන අයුරු දැකීමෙනි.මෙය කියවාගෙන යද්දී සුචරිතගේ ප්‍රාණ නිරුද්ධ දේහය ජයරත්න මල් ශාලාවේ උඩුමහලේ උඩුබැලිව වැතිර තිබුණ අයුරු අප මතකයට නැ‍ඟේ. එතැන ස්ත්‍රීන් දෙදෙනෙක් තම තමාගේ පිරිස් සමඟ දෙපස නැගී මිනිය උදෙසා සටන් වැද සිටියහ. මියගිය සුචරිතගේ කුනුකය ඔවුන් තව තවත් අවුලුවමින් ඔවුනට සටන් වදින‍ ලෙස පෙලඹවීය. තැන තැන නොයෙක් කුසු කුසු නඟති. අවමංගල කාලසටහන හදිසියේම වෙනස් කෙරිනි. පිරිසක් මිනිය කර තබාගෙන කනත්ත වෙත වෙලෙවිව දිවගියහ. මේ සියල්ල කර වූයේ සුචරිතගේ මළ සිරුරය. එහෙයින් එය ජීවමාන මළ සිරුරකි. කවියකු ලෙස එරික් ඉලයප්ආරච්චි ග්‍රහණය කර ගැනීමට ප්‍රයත්න දරන්නේ මළ සිරුරක ඇති මේ ජීවමාන ස්වරූපයයි.කවියාට මෙය ඉටු කර ගැනීමට ඉවහල් වන්නේ සසල බව (Movement) සහ නිසල රූපය (image) අතර ඇති දයලෙක්තික සබඳතාවය බව ජිජැක් අපට පැහැදිලි කරයි. ගලා යන සසල ජීවිතය තුළම මරණයාගේ රූපය ඉන්ද්‍රජාලික ලෙස පණ ගැසෙන්නට නියමිතය. එසේම “නිෂ්ප්‍රාණික” ප්‍රතිමාවක් හෝ ඡායාරූපයක් සැලකෙන්නේ ජීවිතයේ ගලායාම අක්‍රීය කළ කැටි ගැසුන (Frozen) අවස්ථාවක් ලෙසය.සසල ගලා යාම සහ නිසල රූපය අතර මේ දයාලෙක්තිකය වඩාත්ම ප්‍රකට ව කැපී පෙනෙන්නේ ඡායාරූප කලාවේදීය. එය සැලකෙන්නේ ජීවිතය අක්‍රීය කරනා (immobilization) මාධ්‍යයක් ලෙසය. වැඩි දියුණු වූ ඡායාරූප කලාව X කිරණ මගින් ජීවමාන ශරීරයේ අභිභවනය (Mortification) සටහන් කර ගැනීමට සමත් විය. එවිට X කිරණ කෙනෙකු ජීවත්ව සිටියදීම ඔහුගේ ශරීර අභ්‍යන්තරය ඔහු මිය ගියා සේ සලකා දැක ගැනීමට සලස්වයි. (ලියෝතාද් ඔහුගේ Libidinal Economy) ලුම්ධිමය ආර්ථිකය) නම් වියමන ආරම්භ කරන්නේ ක්ෂනා භංගුර වූ මහා චර්මය විවර කර ශරීරාභ්‍යන්තර පිළිබඳව සිත් සසල කරවන සුළු විස්තරයකිනි.)මෙහිදී අප වටහා ගැනීමට ප්‍රයත්න දරන්නේ දෘශ්‍යමානතාව (visibility) සහ සංචලනය (Movement) අතර ඇති නිෂේධනීය සබඳතාවයයි. යමක් සචලව තිබෙන විට එම රූපය අපට පැහැදිලිව දැකිය නොහැක. එය අපට පැහැදිලිව ග්‍රහණය කර ගැනීමට නම් එහි චලනය නවත්වා මිදුන (Frozen) තත්ත්වයට පත් කළ යුතුය. එලෙස යමක් අක්‍රිය කිරීම එය දැකීමට හැකි බවට පත් කරයි. මෙම නිශේධනීය සබඳතාවය (negetive Link) මනාව පැහැදිලිවන අවස්ථාවක් නම් අදිසි මිනිසා (Invisible Man) සිනමා පටයේ එම අදෘශ්‍යමානව සිටි තැනැත්තා මිය ගිය වහාම ඔහුගේ සිරුර අපට පෙනෙන්නට වීමය. ස්ලවෝර් ජිජැක් පෝල් විරිලියෝ (Paul Virilio) මෙසේ උපුටා දක්වයි. “ජීවත් වීම අත්හිටවු කෙනෙකු ඔහු සැබවින් ම ජීවත්ව සිටියාටත් වඩා අප අතර පවතින්නේය.”මම තවදුරටත් ඔබ නොවෙහසමි. මෙම න්‍යායික පිළිවිසීම එරික් ගේ කාව්‍ය තුළ අනුශීලනය වන අයුරු පැහැදිලි කළ යුතුය. ඔහු තම පරිකල්පනය අරඹන්නේ සචලතාව (Movement) පිළිබඳ අපූර්ව වූ රූපික කියවීමකිනි. (Metaphorical reading) එය ජල මත සිදුවන සිදුවීම් ගණනාවක් පිළිබඳ විස්තරයකි. එසේම ඩාන්ටේ නම් මහා කවියා පරිකල්පනීය ලෙස වර්ජිල් සමග පර්ග‍ටෝරියෝ (පාප විශේධනය වන ස්ථානය) නම් ශිඛර මුදුනට යන ගමන පිළිබඳ මතකය ද එරික් මෙහි සිහිපත් කරයි.මෙහි විස්තර වන පරිදි සුචරිත ගම්ලතුන්ගේ ජීවිතය එකම ගමනක් (expedition) මෙනි. කවියා පරිකල්පනීය ලෙස ගම්ලතුන් විවිධ ඉසව් ඔස්සේ මෙහෙයවයි. සිවුරු දරා සිටි සුචරිත සිවුරු හැර විදෙස්ගත වීම සියරට පැමිණීම කලකිරීම, යාපනයට දඬුවම් මාරු ලැබ යාම, රැකියාව අහිමි වීම, කම්කරු සටන්, පක්ෂ කාර්යාල ආදී වශයෙන් වේගයෙන් චලනය වන ජීවිතය තුළ සුචරිත ගම්ලත් අපට හසු නොවේ. කවියා අවසානයේදී ස්වකීය මහත් වූ කවි බසින් මෙසේ පවසයි.  “කාබනික එම නට සිරුර යටඅකාබනික වූ කිතු සිරුර විය‍නොනට එම මහ කිතු සිරුර දැකඋමතු වී ගිය පවිටු පඬිලොව වෙර යොදා යළි දවන්නට වියකැළැල් පෙණහලු සහිත කුණුකයදැවෙන්නට පෙර කියන්නට වියනොයෙක් අවමන් වසල දා කවි එයින් නොදැනෙන සිනාවක් වියනොමළ ලෙස මා ඇදුරු මුව කොනමුවට ඔසුවිස වෙනස නොදැනෙනවෙසින් ආ ලෙස සොඳුරු මරණයප්ලෝටෝ ගේ පාමසියෙන් මිලට ගත් ඔසු විසක් (phamakon මයියොක්කා දලු කොටා ලබා ගත් යුෂ) පොවා ගම්ලතුන් ගේ මරණය ඉක්මන් කළ බව කියන්නට එරික් මෙතනදි ඩෙරිඩා සාක්කියට කැඳවයි. (වැඩි විස්තර සඳහා ඩෙරි‍ඩාගේ Dissemination වියමන කියවන්න) සුචරිත මියගිය තැන් සිට ඔහු දවන‍ තෙක් ජයරත්න මල් ශාලා පරිශ්‍රයේ සිදු වූ සියලු දේ කවියා කිතු ගොස නම් වූ තිර පටින් වසා දමන සුචරිත ගම්ලත් තම සැබෑ ජීවිතයේ වින්දා වූ ගැටුම්කාරි වේදනාවයි. එම වේදනාව සමාන වන්නේ නගරයක හෝ මං සන්දියක ප්‍රතිමාවක් සේ පෙනී සිටින ජීවමාන මිනිසකු ගේ වේදනාවටය.ඇත්තටම නම් මෙහිදී සිදුවන්නේ එරික් ඉලයප් ආරච්චි සුචරිත ගම්ලත් ගේ ජීවිතය ෆැන්ටසිකරණය කරයි. ඔහු සුචරිතගේ ලිංගික ජීවිතය ෆැන්ටසිකරණය කරයි. ඔහුගේ මහත් වූ ප්‍රඥාව ෆැන්ටසිකරණය කරයි. මෙම ෆැන්ටසිකරණය, අපට සිහි ගන්වන්නේ Diego Rodrigues Velazauez නම් සිත්තරාගේ Las Meninas නමැති සිතුවමයි. මෙම සිතුවමින් නිරූපණය වන්නේ එම සිතුවම අඳින ඉහත සඳහන් කළ වෙලාස්ක්වේස් නම් සිත්තරාමය. එම නිමැවුව තුළ සිත්තරාගේ බැල්ම (gaze) ආපසු අපකරා එයි. ගම්ලත් පිළිබඳ එරික්ගේ ෆැන්ටසිකරණය තුළ සිටින්නේ ගම්ලතුන් නොව එරික්මය. අපකරා ආපසු එන්නේ ඔහුගේ බැල්මයි.එරික් ඉලයප්ආරච්චි මෙම කාව්‍ය ග්‍රන්ථය අවසානයේදී තමා ලියූ දේට අරුත් වියකැන් සපයන සටහන් කියවන්න. ඔහු ඩාන්ටේගේ සිට පශ්චාත් නූතන අවදිය දක්වා වූ පුලුල් පරාසයක නම් වැලක් සමග බැඳුන ප්‍රවාද රාශියක් ‍එහි ලා තොරොම්බල් කරයි. එම නම් වැල ‍ජේම්ස් ජොයිස් සහ ටී.එස්. එලියට් පමණක් නොව රොලන්ඩ් බාත් ගේ සිට ලැකාන් ජිජැක් සහ ඩෙරිඩා දක්වා විහිදෙයි. මෙහි අන්තිමට කී විද්වතුන් ගම්ලත්ගේ ගර්හාවට ලක් වූ අය වීමත් ඔහුගේ මරණය සොක්‍රටීස්ගේ මරණය තරම් වන ලෙස ඔසොවා තැබීමට එරික් ට ඩෙරිඩා කැඳවීමට සිදුවීමත් උත්ප්‍රාස ජනකය. ඇත්තටම නම් එම ප්‍රවාද අතරින් ගම්ලත් පෙනෙන්නේ අපහැදිලි ඡායාවක් මෙනි. ඩාන්ටේ මහා කවියා Purgatori මහා කාව්‍යයේ දී තමාගේ දෘඩ බැල්ම (gaze) සුරූපි බ්‍රියට්‍රිස් කෙරේ අලවාගෙන සිටියාක් මෙන් එරික් ගේ බැල්ම රඳන්නේ එම සටහන් අතර විඩාපත් වන දැනුම මතය. මේ නිසා ඔහුගේ කාව්‍ය සන්දර්භයෙන් සුචරිත එළියට විසිවේ.අප එහි දකින්නේ දැනුම් පිපාසාවෙන් පෙලෙන එරික් නම් වූ වියතෙකි. අප සුචරිත පැහැදිලිව දකින්නට පටන් ගන්නේ ඔහු මළ සිරුරක් ලෙස නිසල වන මොහොතේ ය. කවියා ගේ මෙහෙයවීමෙන් මෙම කාව්‍ය සන්දර්භය තුළ සංචලය වෙමින් සිට ඒ නිසාම හරිහැටි ග්‍රහණය කරගත නොහැකි වූ සුචරිත ගම්ලත් ජීවමාන මළ සිරුරක් වෙමින් යථාර්ථය (reality) සහ යථ (real) අතර පරතරය පවත්වාගෙන යාමට උපකාරි වේ. ඔහුගේ අවමගුල ඔහුට අවමන් සහගත පරිසරයක සිදු වූයේ යයි සමහරු කියතත් එතන සිටියේ සැබෑ ගම්ලත්ය. අවට සිටියවුන් එතැනට මෙහෙය වූයේ ඔහුගේ මළ සිරුරය. එහෙයින් මියගිය ගම්ලත්ගේ මළ සිරුර සක්‍රීය විය. එම භාවමය යථාර්ථය මග හැරී ගියද එරික් ඉලයප්ආරච්චිගේ කවිත්වයට ඉන් අවැඩක් වී නැත.සමන් වික්‍රමාරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=cr1404134</link>
    <topic>සිහින තාරකාව</topic>
    <author>සුනන්ද එරංග පෙරේරා</author>
    <content>සිහින තාරකාවෂොපින් බෑග් එකේ පාන් බාගයක් ඇති නංගියේ කාහං. දවල්ට ඔය මොනව හරි රත්කර ගනිං. නාන ගමං අනේ නංගියෙ මගෙ චීත්ත කෑලි දෙකත් හෝදල දාපං”නිල් මල් චීත්තයකින් සහ රතු පාට හැට්ටයක් ඇඳ සිටින මැටිල්ඩා පැහැපත්ය. මහතය. තිස්තුන් හැවිරිදි ඇගේ වතේ ඇත්තේ නරුම රාග සිතක් ඇත්තෙකු ගේ සිත කුප්පන සුලු ගෑනු කමකි. හැට්ටයට ඔරොත්තු නොදෙන තරමට ඇගේ පියයුරු මහතය. වැල්ලේ පොල් ගසක් යට ප්‍රකෘතියෙන් තොරව කිරා වැටෙන්නෙකු පවා ඇගේ ගමන දෙස තිගැස්සී බලයි.“අල්ලපං නංගියේ මේ කීර වට්ටිය”මධුෂාණි ගේ දෙනෙතේ ඇත්තේ සඟවාගත් කඳුළකි. නිදි වැරූ රාත්‍රියේ ඇය කිසිම සිහිනයක් ‍නොදුටුවාය. එහෙත් හැබෑවටම පැතූ සිහිනය බිඳී යන අයුරු ඇය ප්‍රත්‍යක්ෂ කරමින් සිටියාය.“කෝ නංගියෙ රොෂානය?”මැටිල්ඩා දන්නා දේ තමන් නොදන්නා බව හැඟවීමට ඇය හිස වැනුවාය.“අල්ලල දාපං බාං. දැන් ඉන්න කොල්ලො ඔහොම තමයි. ඇරත් උඹලත් තදියමටනෙ ආවෙ නංගියෙ. නැතත් ඌ හැන්දෑවට මොන කිරි මෙලෙන් හරි කොත්තුවක්වත් ගේනවනෙ.”මැටිල්ඩා අසල්වාසීන් සමඟ කියවමින් යන ගමන බොහෝ දුරකට ඇහෙයි. ස්ත්‍රී නිමිත්ත විශේෂණය කරගත් ඈ සමඟ කතා කරන්න බොහෝ උන් කැමැතියි.වැටෙන්නට යන තරං වාරු රහිතව ගිය මධුෂාණි එක් කුඩා කාමරයක් ඇති කුඩා ලෑලි ගෙයි පිටුපස දොර සමීපයේ ඇති පොල්කොටය උඩ වාඩි වූවාය.සමීපයේ ඇති පොල් රුප්පාව මායිමේ පුළුලැති වෙරළ තීරයෙන් එහා උදෑසන මුහුද නිල් අළු පැහැයෙන් යුතුය. දුර සිතිජය ඇඳිරියි. ඈත මුහුදේ වැසි වැටෙනවා විය හැකිය.නුදුරු පැල්පතකින් ඊයක් මෙන් එළියට පැන්න ගැහැනියක් ඒ ඉසව්වේ වැල්ලේ හිඳින කොලු පැටව් රෑනක් සමීපයට කඩා වැදුණාය.“හත් අවලං අළුගුත්තේරු හැත්ත. අදත් ගිල්ල ද මගෙ වියන් රෝල් දෙක. කාපියව් ගොහුං තොපෙ බොණ්ඩිගෙ... මං කිව්ව කියල හිතා ගනිල්ල”කොලු රෑන සිනාසෙමින් පලා යති. ගෙවී ගිය දින කීපයේ මධුෂාණිට ඒ ගැහැනිය මතකය. ඇය කාලවර්ණය. කෙට්ටුය. මුහුණ වියළී ගිය කුරුම්බ ඇට්ටියක් සේ උල්ය. ඇය බොහෝ විට හනස්සක් ගෙන කාට හෝ බැණ වදිමින් වැල්ලේ හක්කලං කරයි.මුහුද ඒකකානමය හඬින් වෙරළට ඇදෙයි. ඒ මුහුදට තමා දින හතරකට පෙර පෙම් කළ බව ඇය සිහි කළාය. රොෂාන් තමා ප්‍රථමයෙන් කැඳවාගෙන ගියේ වෙරළේ වැටකෙයියා හෙවණකටය.“ඒරොප්පෙ ගියත් සිද්ධ වෙන්නෙ මේ දේමයි මධු.” රොෂාන් මධුෂාණිගේ නළල සිප ගනිමින් කීවේය.වියන් බැඳ පුෂ්පමාලා දාමයෙන් සැරසූ ශ්‍රී යහන් ගබඩාවක් යැයි සිතූ වැටකෙයියා හෙවණේ දී දාහත් විය ඉක්මවමින් සිටි මධුෂාණි ගැහැනියක වූවාය. වැලි තලය වසා පැතිරී ගිය වැල් ගාල අතර සිඳගත් කන්‍යාවෙන් ගලා ගිය රුධිරය උණුසුම් විය.“මට ආදරෙයි ද?” තෘප්තිමත් පිබිදුණු දෑසින් මධුෂාණි ඇසුවාය.“ඔව් අහස තරම්” රොෂාන් කීවේය.“අහසේ තරු දිලිහෙනව.”“ඔයාගෙ ඇස් දෙකෙත් තරු එළිය තියෙනව.”එදා රෑ ඔවුන් දෙදෙනාට මැටිල්ඩා බිත්තර ආප්ප සමඟ උණු තේ පිරිනැමුවාය.“ගෙදර අය කලබල වෙලා මාව හොයනව ඇති‍.”“හොයන්න බෑ. ඒකනෙ මං මෙහෙට එක්කං ආවෙ” රොෂාන්ගේ හඬ සැහැල්ලුය.පෙරදා රාත්‍රියේ සිට මධුෂාණි සිහිපත් කළ තමාගේ මවුපියන් ද නංගී ද මල්ලී ද ඇය අලුතෙන් මේ මොහොතේ සිහිපත් කළා ය.සාමාන්‍ය පෙළ විභාගය ලියා ඇය තුනපහ පැකට් කළ ආයතනයක සේවයට ගියාය. අහිංසක පෙදරේරුවකු වූ පියාත් ගෘහිණියක වූ මවත් ඉක්මවා ඇය නිවසේ ආධිපත්‍යය හිමිකර ගත්තාය. ඇය රූපවාහිනියේ බොහෝ ටෙලි නාට්‍ය බැලුවාය. භෞතික ලෝකයේ ප්‍රේමය හැර සකල විධ ප්‍රශ්න අමතක කර දමා සිටි එහි සිහින කුමර කුමරියන් ගේ චරිතවලට ඇය ආදරය කළා ය. ඒ නම් නිළියන්ගේ පෞද්ගලික ජීවිතයේ සුඛ දුක්ඛයන් ඇය කඳුළින් යුතුව කියවූවාය. විටෙක ඇය ගුවන් විදුලිය සේවාවක ඉංග්‍රීසි වදන් සහිතව නිවේදනය කරන අයියලා සමඟ දුරකථනයෙන් කතා කර හුරතල් විය. ගීත ගායනා කිරීමට නොහැකි වුවත් ඇය සිතුවේ තමා මහා ගායිකාවක ලෙසය.නගර සභා පිටියේ සංගීත සංදර්ශනයේ ඇය ඉදිරියේ හුදකලාව සිටි රොෂාන් සමඟ ඇය ඉක්මනින් මිතුරු වූවාය. පවුලේ අයට පිටුපසින් සිටි ඇයට රොෂාන් මෙසේ කීවේය.“හෙට උදේ අටට පෝස්ට් ඔපීස් එක ගාවට එන්න.”ඇය කිසිවක්ම නොකීවාය. එහෙත් ඇය එන බව රොෂාන් දැන සිටියේය.“මං ජෙම් බිස්නස්වලට රත්නපුරේ ආවෙ. කම්මැළි හින්ද මියුසිකල් ෂෝ එකට ගියේ.” රොෂාන් කී‍වේය.“ආවයින්නෙ මාව හම්බුඋණේ.” මධුෂාණි කීවාය.හෝටලයකට ගොඩ වැදී හිම කිරම බුදින ගමන් රොෂාන් පියා මොරටුවේ ව්‍යාපාරිකයෙකු වන බව සඳහන් කළේය. සංගීත කණ්ඩායමක ගායකයකු වූ ඔහු ඇය කැමතිම ගීත ඛණ්ඩ දෙකක් ගායනා කළේය.“මට ඔයා නැතිව ආපහු යන්න බෑ රත්තරන්. තියෙන දෙයක් අරන් එන්න.” උතුරා යන ආදරයෙන් රොෂාන් කීවේය.එයට එකඟ වීමට තරම් වූ මෘදු සිතක් ඇයට විය. ජීවිතය පිරී යා යුත්තේ පළිගු මිණිමුතු වැනි සිහිනවලින්ය. මතු මත්තේ ධනවත් ගායකයකුගේ සහකාරිය වන අයුරු ඇය සිහි කළාය. එවිට කලා සඟරාවල ඇයගේ සම්මුඛ සාකච්ඡාවන් පළ වෙනු ඇත.පසු දින උදෑසන මධුෂාණි ආවාය. මැණික් ව්‍යාපාරයට මුදල් යොදවා තිබූ හෙයින් රොෂාන් ඇගේ මාලය උකස් කර රුපියල් පහළොස් දාහක් ලබා ගත්තේය.“අපි දැන් ගෙදර ගියොත් ප්‍රශ්නයක් වේවි. ඒ හින්ද චුට්ටකට මං ඔයාව හංගල තියා ගන්නම්.” රොෂාන් දුර දක්නා බුද්ධියෙන් යුතු යැයි මධුෂාණි සිතුවාය.දෙදෙනාම වැල්ලේ මැටිල්ඩාගේ ගෙදරට ආවේ ඒ අයුරින්ය.දින දෙකක් මධුෂාණිගේ පහසේ සිටි රොෂාන් තෙවැනි දින මෙසේ කීවේය.“ගෙදරට යන්න විදිහක් නෑ. ආරංචි වෙලා”රොෂාන් එදා ගියේ මධුෂාණිගේ කරාබු දෙක රැගෙනය. ඔහු මේ ඉසව්වට ආගන්තුක නොවන බව ඇය මේ වන විට වටහා ගනිමින් සිටියාය.“ඔයා මට කිව්වෙ බොරු නේද?” මධුෂාණි සෘජුවම ප්‍රශ්න කළාය.“ඒ කිව්වෙ?”“ඔයා මේ වැල්ලෙම නේද?”යුවතියක වශී කරගත හැකි සිනහවක් රොෂාන්ගේ දෙතොලේ විය.“ඔයා ආදරය කළේ මටනේ.”ධනවත් තරුණයකුගේ අත ගෙන මෝටර් රියකින් ගමට යෑමේ ඇගේ ප්‍රාර්ථනාව දෙදරා ගොස් හමාරය. එහෙත් හැම ගැහැනියකටම උචිත කඳුළින් ඇය සියල්ල විඳ දරාගත යුතු යැයි සිතුවාය.එහෙත් පෙරදා රාත්‍රියේ මැදියමේ පිබිදුණු ඇය දුටුවේ රොෂාන් සහ මැටිල්ඩා එළිපත්ත උඩ වාඩි වී කතා කරමින් සිටින අයුරුය. එය වැඩිහිටි සහෝදරියක සමඟ ඇති සම්බන්ධයට එහා ගිය සමීප වීමකි.“මැටිල්ඩ අක්ක ඔයාගෙ කවුද?” උදෑසනම මධුෂාණි රොෂාන්ගෙන් ඇසුවාය.“ඇයි?” රොෂාන්ගේ ප්‍රේමනීය වත වෙනස් විය.“මට දැනගන්න ඕනැ.”“කට පියාගෙන මැටිල්ඩ අක්කත් එක්ක තියෙන දෙයක් බලාගෙන හිටියනං.”මධුෂාණිගේ දෙනෙතට කඳුළු නැඟුණේ ගං තුලානේ අහිංසකව ජීවත්වන පවුලේ අය සිහිපත් වීමෙන්ය. තමා මවාගත් නෙකවරුණ සුරංගනා සිහිනය සමාප්ත යැයි ඇයට සිතුණි.අස්වාභාවික සිනා හඬක් නිසා කඳුළින් යුතුව හිස එසවූ මධුෂාණි දුටුවේ හනස්සක් අතින් ගත් කුරුම්බැට්ටි ගැහැනියයි.“අම්මටහුඩු යකෝ ඇවිල්ල දවස් හතරයි. අලුත් මනමාලි වැළහින්න වගේ අඬනව.”මධුෂාණි කිසිවක් නො කීවාය.“මැටිල්ඩ වාහෙ කමට තියං ඉන්න කුඩු රොෂානය එක්ක උඹ අහවල් දේකට ආවද බං. ඉස්සෙල්ල ආව අටං පහුර හිටියෙත් මාසයයි. උඹත් ඔය බඩක් නහදගෙන ගල් අන්නාසි ගෙඩියක් හරි මැලේරියා පෙත්තක් හරි ගිලල ආපහු ගෙදර පලයං බාං.”ගැහැනිය ආපහු ගියේ ඇගේ පැල්පත සමීපයේ යළිත් කොලු රෑන සිටිනු දැකීමෙන්ය.මධුෂාණිට සිහිපත් වන්නේ හැන්දෑවේ වැඩ අහවර කර ගෙදර විත් තේ කහට කෝප්පයක් බී බුලත් විටකින් සප්පායම් වී පිල උඩ හිඳින තාත්තාය. ඔහුගේ ඇස් දිට්ටි මානයේ ඇත්තේ ගොවිතැන් බත් කරන වෙල් යායයි. ඒ අද්දර කුඹුක් හෙවණේ ළි‍ඳෙන් ඇති පදං වතුර ඇද නා තෙත ඇඳුම් පිටින්ම පියාගේ දෙපතුල ළඟ වැඳ වැටී සමාව අයැදින්නට සිතක් මධුෂාණිට ඇතිවිය.ඈත මුහුදේ වැස්ස දැන් තුරල් වෙලාය. හිරු එළිය මුහුද උණුසුම් කරයි. ජල වාෂ්ප සහිත සුළඟ රළුය. එහි ඇත්තේ රූරා නොවැටුණු කඳුළක ඇති ළවණ සුවඳකි.සුනන්ද එරංග පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=cr1404135</link>
    <topic>සරච්චන්ද්‍ර ජන්ම ශත සංවත්සරය ‘ත්‍රි මස්කර්ටියර්ස්’  ජන්ම ශත සංවත්සරය නොවූයේ ඇයි?</topic>
    <author>වජිර ලියනගේ</author>
    <content>සරච්චන්ද්‍ර ජන්ම ශත සංවත්සරය ‘ත්‍රි මස්කර්ටියර්ස්’  ජන්ම ශත සංවත්සරය නොවූයේ ඇයි?1933 තරම් ඈත අතීතයේ කොළඹ යුනිවසිටි කොලිජියේ ‘ත්‍රි මස්කටියර්ස්’ නමින් ශිෂ්‍යයන් තිදෙනකු සිට ඇත. යුනිවසිටි කොලිජියේ කොළඹ උන් සිසුන් තිදෙනකු ප්‍රංශ ලේඛක ඇලෙක්සැන්ඩර් ඩූමාස් ගේ නවකතාවක් සමඟ ඇතිවූ පටලැවිල්ල කුමක්දැයි මෙහිදී ප්‍රශ්නයක් පැන නඟින්නේ නිතැතින්. ‘මස්කට්’ කියු සැණින් කෙළ උනන්නේ රසවත් පැණි රසක් වුණත් එය පොදු ජනතාව අතර වඩාත් පිළිගැනීමට ලක්ව ඇත්තේ ගංජා කාරයින්ගේ ජාතික ආහාරය ලෙසය. පාසල් යන සංදියේ මස්කට් නමින් අරාබිකරයේ නගරයක් ගැන ඉගැන්නුව ද මතකයේ ඇත.ඇලෙක්සැන්ඩර් ඩූමාස් ද මස්කට් රසිකයකු විය. එහෙත් ඔහු සමීප වූයේ ‘මස්කට්’ නම් තුවක්කු විශේෂයටය. කුලුපග හේවායන් තිදෙනකු ‘මස්කට්’ නම් තුවක්කු ගෙන කරන සන්නද්ධ අරගලය නවකතාවක් ලෙස ඇලෙක්සැන්ඩර් ඩූමාස් නම් කළේ ‘ත්‍රි මස්කර්ටියර්ස්’ ලෙසය. මේ නවකතාව කෙතරම් ජනප්‍රිය වූවද කිවහොත් ඔයින් මෙයින් ‘ත්‍රි මස්කටියර්ස්’ නමින් අලුත් යෙදුමක් ද ඉංග්‍රිසි භාෂාවට එක්විය. අතිශය සමීප ව කුලුපගව එකට ගැවසෙන මිතුරන් තිදෙනකු ඉංග්‍රිසි භාෂාවෙන් ‘ත්‍රි මස්කර්ටියර්ස්’ ලෙස පසුකාලීනව හඳුන්වන ලදී.කොළඹ යුනිවසිටි කොලිජියේ කුලුපගව එකට උන් ශිෂ්‍යයන් තිදෙනෙකි. මේ තිදෙනාම 1914 වසරේ උපන් පසුව රටේ නමගිය පුද්ගලයින් විය.1914 ජුනි 3 වැනිදා උපන් යුස්ටස් රෙජිනෝඩ් ද සිල්වා නොහොත් එදිරිවීර සරච්චන්ද්‍ර ඉන් පළමුවැන්නාය. දෙවැනියා වූයේ සරච්චන්ද්‍රයන්ට වඩා මාස 3 කුත් දින 13 ක් බාල දලවැල්ල ගුරුකන්දගේ දයාරත්න නොහොත් ඩී. ජී. දයාරත්නයි. දයාරත්නට වඩා දින 8 ක් බාල වූ මාපටුනගේ ජේමිස් පෙරේරා නොහොත් එම්. එස්. පෙරේරා තුන්වැනියා විය.පසු කාලයේදී එදිරිවීර සරච්චන්ද්‍රයන් විශ්ව විද්‍යාල ක්ෂේත්‍රයට පිවිස මහ ඇදුරෙකු වූ අතර දයාරත්න සහ පෙරේරා සිවිල් සේවයට පිවිස වගකිව යුතු බලධාරින් බවට පත්විය. මේ අතරින් ශ්‍රී ලංකා රූපවාහිනී සංස්ථාවේ ආරම්භක සභාපතිවරයා වූයේ එම්. ජේ. පෙරේරා ය. ඔහු රූපවාහිනියට ඒමට පෙර සේවය කළේ වී අලෙවි මණ්ඩලයේය. රූපවාහිනියට අලුතින් සේවකයින් ගැනීමේ දී ඔහු බොහෝ පිරිසක් වී අලෙවි මණ්ඩලයෙන් අනුයුක්ත කිරීම නිසා ඔහු සමඟ විරසක වූවන් ජාතික රූපවාහිනියට මුලින්ම පටබැඳි නාමය “වී අලෙවි මණ්ඩලය වාහිනිය” විය.අනුව දශකය අග භාගය වන විටත් මේ තිදෙනා ත්‍රි මස්කර්ටියර්ස් ලෙස ඉතා කුලුපගව ජීවත්වනු දක්නට හැකි විය. මේ තිදෙනා නම් දරාපු ‘කාර්’ කාරයෝ තිදෙනකු ද විය. සරච්චන්ද්‍ර මහතා ප්‍රසිද්ධව සිටියේ ‘ෆොක්වාගන්’ ‍වලටය, ‘රෙනෝල්ට්’ වලට ප්‍රසිද්ධ වූ එම්. ජේ. පෙරේරා තම රථය 1960 දී ප්‍රංශයෙන් මිලදී ගෙන ලෝකය පුරා රවුම් ගසා ලංකාවට ද ගෙනවිත් මියෙන තුරාත් පාවිච්චි කොට ඇත. නමුත් දයාරත්න මහතා ප්‍රසිද්ධ වූයේ ෆෝඩ්වලට ය.මේ ‘ත්‍රි මස්කර්ටියර්ස්’ අවසන් වරට එකම වේදිකාවේ සිට ඇත්තේ මීට වසර 18 කට පෙර 1996 පෙබරවාරි 15 වැනි දින කොළඹ පදනම් ආයතනයේ පැවැති එම්. ජේ. පෙරේරා උපහාර උලෙළකදීය. අප ජාතියක් ලෙස අමතක කළ කරුණ වන්නේ සරච්චන්ද්‍රයන්ගේ ජන්ම ශත සංවත්සරය නම් එම්. ජේ. පෙරේරාගේ මෙන්ම ඩී. ජී. දයාරත්නගේ ජන්ම ශත සංවත්සරය විය යුතු බවය. අද රූපවාහිනියට ද එම්. ජේ. පෙරේරාගේ ජන්ම ශත සංවත්සරය ගැන වගක් නැත. ඩී. ජී. දයාරත්න ගැන නම් ජන්ම ශත සංවත්සර ගැන අසන්නටවත් නැත.මේ අතරින් සරච්චන්ද්‍රයන් ඉතා වාසනාවන්තයින් බව කිව යුතුය. ඔහු ඔහු වටා දැවැන්ත ගෝලබාල පිරිසක් ගොඩනඟා ගත් අතර ගුරාට ප්‍රශස්ති කියන්නට ගොස් ගෝලයෝ ගුරාට KING OF PERADENIY GANG යන ගෞරව නාමය ද පුදනු ලැබීය. තම ගෝල බාලයන්ගේ නිර්මාණ ‘රෙකමන්’ කිරීම තුටු පඬුරු ලෙස පේරාදෙණිය ගැන් එකේ රජතුමා විසින් කරන ලදී. පරම්පරාවෙන් පරාවට ‘සරච්චන්ද්‍ර’ ගුණ සමරන ගෝල පරම්පරාවක් ලබන්නට තරම් සරච්චන්ද්‍රයන් පිං කර තිබුණි.ගුණදාස අමරසේකරගේ ‘යළි උපන්නෙමි’ කෘතිය මුලින්ම එසවා තැබුවේ සරච්චන්ද්‍රයන්ය. සරච්චන්ද්‍රයන් අමරසේකරව සිංහල නවකතාවේ ලෝරන්ස් ලෙස හඳුන්වා දී නැවතුණේ නැත. මේ කෘතිය ඉංග්‍රිසි ප්‍රංශ ජර්මන් ආදි භාෂාවන්ට ද පරිවර්තනය කළ යුතු බව සරච්චන්ද්‍රයන්ගේ මතය විය. ගුණදාස අමරසේකරයන් එංගලන්තයට යන්නේ මේ අතරය. ඔහු නැවත ලංකාවට එන විට සරච්චන්ද්‍ර - වික්‍රමසිංහ ගැටුම උග්‍ර වූ යුගයක් ලෙස සටහන් වී ඇත. අමරසේකර ඔබ්සවර් පත්‍රයේ එඩ්වින් ආරියදාසට සම්මුඛ සාකච්ඡාවක් දෙමින් කියා සිටියේ ‘යළි උපන්නෙමි කෘතිය මේ රටේ සංස්කෘතියට පටහැනි නියරාකෘතියක් බවත් එවැනි කෘතියක් ලිවීම ගැන තමා කනගාටු වන බවත්ය.”අමරසේකරගේ ප්‍රකාශයෙන් ලොකු අමාරුවක වැටුණේ සරච්චන්ද්‍රයන්ය. සරච්චන්ද්‍ර ගොඩනඟපු පේරාදෙණි මනෝ රාජ්‍ය විචාර කලාව ඔහු හිස මතම කඩා වැටෙන්නට විය. රිවිරැස පුවත්පතේ කුමුදු කුසුම් කුමාර සරච්චන්ද්‍රයන් තම හිතේ කැකෑරෙමින් තිබු වෛරය වචන බවට පත් කළේ මෙසේ ය.“ගුණදාස අමරසේකර ගුණමකුවෙක්. දැන් අලුත් අතු අල්ලගෙන මට මඩ ගහන්න යනවා. යළි උපන්නෙමි අන්ද්‍රෙජිත් වගේ ප්‍රංශ ලේඛකයන්ගේ පොත්වලින් ගෙඩි පිටින් ගත් කොපියක්. වැරැදි වහගෙන යළි උපන්නෙමි ලෝක භාෂාවන්ට පරිවර්තනය කිරීම සුදුසු බව වර්ණනා කළේ අමරසේකරයන්ගේම යහපත උදෙසා”සරච්චන්ද්‍රගේ මේ වචන ඇසු බොහෝ පාඨකයන් විමසා සිටි ඇත්තේ සරච්චන්ද්‍රයන් කෘතියක හොඳ නරක නොසලකා පුද්ගලික හිතවත්කම් උඩ ලේඛකයන් හුවා දක්වන පක්ෂග්‍රාහී විවේචකයකු ද යන බවය.හිටපු ජනාධිපති ප්‍රේමදාස සෙල්ල කතරගම උදාගමක් ගැහුවත් පංචිකාවත්තේ, කොස්ගස් හන්දියේ මෙන්ම අංගොඩ ද ඒ ගැන පෝස්ටර් ගැසු යුගයක් විය. මේ ගැන විදේශීය සඟරාවකින් ඔහුගෙන් විමසන ලදී. ඔහු දුන්නේ අපූරු පිළිතුරකි. “උදේට කෑවේ මොනාද කියල දවල්ට මතක නැති ජාතියක් මේක ඒ නිසා මං පෝස්ටර් ගැහුවා කියල කිසිම වරදක් නැහැ.”සරච්චන්ද්‍රයන් ද අද බොහෝ දෙනෙකුට අමතකව ගොස් ඇත. එච්. ආර්. ජෝතිපාල මියගිය මොහොතේ ජෝතිපාලට ඇත්තේ ගොරහැඩි හඬකැයි කී සරච්චන්ද්‍රයෝ ගෝල බාල පිරිස සමඟ වෙල මැද්දේ තනිවූ සැටි දැන් අපට අමතකය. සරච්චන්ද්‍රයන් ජාතික රෝහලේ ප්‍රතිකාර ගනිද්දී ඔහුගේ පුතාට ගේට්ටුවේදී අඩන්තේට්ටම් කර හැලිකොප්ටරයක් යවා දඹානේ වැදි නායකයා මහ රෝහලට වැඩම්ම වූ අයුරු අපේ ජාතියට අමතකය. ඊටත් වඩා පිටකෝටේ එපිටමුල්ල පාර එතුමා ජීවත්වූ පාර එදිරිවීර සරච්චන්ද්‍ර මාවත ලෙස නම්කළ බවට අද බොහෝ දෙනාට අමතකය. ධර්මිෂ්ඨ සමාජයක් ගැන ලියු සරච්චන්ද්‍රයන් සිංහල බළ මණ්ඩල රැස්වීමේ කානුවට ඇද පහර දුන්නා මෙන් අද එදිරිවීර සරච්චන්ද්‍ර මාවතම කානුවට දමා කෝට්ටේ නගර සභාව ‘එපිටමුල්ල පාර’ නමින් ත්‍රෛය භාෂිකව බෝඩ් ලෑල්ලක් එල්ලා ඇත්තේ ‘සරච්චන්ද්‍ර ජායතී සෝකෝ’ කියන්නාක් මෙනි.මේ විශිෂ්ට සාහිත්‍යධරයා ගැන මොනවා අමතක වුවත් බොහෝ දෙනා අත්‍යන්තයෙන්ම අමතක කළ දෙයක් නම් එතුමා ප්‍රංශයේ හිටපු තානාපතිවරයා වූ බවය.1972 මැයි 22 දා ශ්‍රී ලංකාව ජනරජයක් බවට පත්කළ බණ්ඩාරනායක මැතිනිය ඊට වසර දෙකකට පසු එදිරිවීර සරච්චන්ද්‍රයන්ට සුපිරි දේශපාලන තනතුරක් දුන්නේය. එය ප්‍රංශයේ ශ්‍රී ලංකා තානාපති ධුරයයි. බොහෝ දෙනා සිතා සිටින්නේ සරච්චන්ද්‍රයන්ගේ ප්‍රංශයේ ජීවත්වූ සමය විනෝදකාමී සුපිරි එකක් වූ බවය. එය මුළුමනින් අසත්‍යයකි.ප්‍රංශයෙන් නැවත ලංකාවට ආපසු සරච්චන්ද්‍රයන් ආවේ රටවල් කීපයකම සංචාරය කිරීමෙන් පසුවය. 1980 මාර්තු 28 වැනි දින හොංකොං සිට ප්‍රකාශයට පත්කළ ASIA WEEK සඟරාව 48 වැනි පිටුවේ සාහිත්‍ය අතිරේකය වෙන්කොට ඇත්තේ සරච්චන්ද්‍රයන් වෙනුවෙනි. ‘Return of a Sri Lankan Son’ යනුවෙන් පළකොට ඇති එම ලිපියේ සාහිත්‍ය කාර්යභාරයට අමතරව දැඩි කලකිරීමෙන් සිටි සරච්චන්ද්‍රයන් තම තානාපති ධුරය ගැන පවසා ඇත්තේ මෙවැන්නකි.“මූලිකවම මට කියන්න පුළුවන් පරිපාලන සේවයෙන් පිටත සිට ආ නිසා මට සෑහෙන්න අතුල් හෙලුවා. විදේශ සේවා මගේ ලියුම් හිට පාලනය කළා. විදේශ සේවයේ ඇත්තොත් එක්ක රණ්ඩු වෙන්න අකමැති නිසා මම පැත්තකට වුණා.”බණ්ඩාරනායක මැතිනිය සත්භාවයෙන් තනතුර දුන්නත් විදේශ සේවය සරච්චන්ද්‍රයන් ගෙන් එළව එළවා පළිගන්නට විය. සරච්චන්ද්‍රයන් තානාපති නිවස ලෙස ලැබි ඇත්තේ ගරා වැටුණු ගෙයකි. එහි දූවිලි වසර ගණනාවකින් ඉවත් කර නොතිබු බව ද කියා ඇති සරච්චන්ද්‍රයන් අවසානයේ පවසා ඇත්තේ “මුඩුක්වක හිටියානම් මීට වඩා හොඳ” බවය.සරච්චන්ද්‍රයන් ප්‍රංශ ජීවිතය තුළ සිදුකොට ඇත්තේ නිර්මාණ දෙකකි. Love is the bringer of sorrow කෘතිය ඉන් පළමුවැන්නයි. එය සිංහලයට පරිවර්තනය වූයේ ‘ප්‍රෙමති ජායති සෝකෝ’ ලෙසය. 71 කැරැල්ල පාදක වූ Curfew &amp;amp; full moon දෙවැන්නයි. “හෙට එච්චර කළුවර නෑ” එහි සිංහල පරිවර්තනයයි. බොහෝ දෙනාගේ මතය සරච්චන්ද්‍රයන් තානාපති ධුරය අත්හළේ 1977 සමගි රජය පරාජය වීමය. එහෙත් සරච්චන්ද්‍රයන් පැවසු පරිදි ඊට හේතු වී ඇත්තේ හිරිහැර වැඩි වීමත් තෘප්තියකින් වැඩ කිරීමට නොහැකි වීමත් යන කරුණුය. අවසානයේ තානාපති ධූරය සරච්චන්ද්‍රයන් විග්‍රහකොට ඇත්තේ මෙසේ ය.“මම තානාපති ධුර ඉල්ලුවේ නැහැ. ආණ්ඩුව ගිය මඟ ගැන මම පැහැදුණේ නැහැ. මට නම් වඩාත් පාළු දැනුණේ මගේ ගෝලයින් පාඨකයින්, ප්‍රේක්ෂකයින්, මිතුරන්ටත් වඩා සතුරන් ආදින්ගෙන් වෙන්වී සිටීමය. එල්ල වන විවේචන විවේචන පැසසුම්වලට වඩා විවේචන සත්‍ය සත්‍ය වන බවත් මට හැඟුණි. මේවා නැති පාලුව වන්නට ඇත මට ප්‍රංශයේදී දැනුණේ” යි සරච්චන්ද්‍රයන් තම චිත්ත පීඩාව විග්‍රහ කළ බව වත්මනෙහි සිහිපත් කොට ගත්තොත් වටී.වජිර ලියනගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=cr1404136</link>
    <topic>සාහිත්‍ය ප්‍රශ්න පත්තරය</topic>
    <author>ඉනෝකා පෙරේරා බණ්ඩාර</author>
    <content>සාහිත්‍ය ප්‍රශ්න පත්තරයජයසේන ජයකොඩිගේ ‘අඹු දරුවෝ'. එහි රචනා ශෛලිය සහ තේමාව, ගමේ ඉපදුණු හැදුණු වැඩුණු මට මගේ ළඟම ඥාතියකු සේ දැනෙනවා. ඒ තරමට එය මට සමීපයි.ප්‍රබන්ධ නොවන කෘතිය...මහාචාර්ය ජේ.බී. දිසානායකයන්ගේ ‘ගමක සුවඳ සිව් සිය ගව් ඇසේයා’ කෘතිය. මුඛ පරම්පරාගතව සෑම ගම්මානයකටම ආවේණික වූ ගම පිළිබඳ කතන්දර, කවි, ජනකතා මේ කෘතියට ඇතුළත්. අනික එහි මුල් පිටුවේ චිත්‍රයෙන් මා කුඩා කල උගත් පන්නල රජයේ මිශ්‍ර පාසල වෙත මගේ හිත අරන් යනවා. එය මට මහා ආත්මීය සතුටක්.මේ දිනවල ඔබ කියවන්නේ...මගේම නවකතාවක් වන ‘සිහින කුමරු සහ ඕ තොමෝ’. ඒ කෘතිය මා හා බෙහෙවින් බැඳී පවතින්නක්.කෙනකුට කියවන්න යැයි ඔබ නිර්දේශ කරන කෘතීන් තුනක්...සවිස්තර බුද්ධ චරිතය - අපට දැනෙන ජීවිතයේ මුණ ගැසෙන ගැටලු, කටුකොහොල් බාධක ආදී සියලු දේ සඳහා සිද්ධාර්ථ ගෞතම චරිතය තුළින් විසඳුම් ලැබෙනවා. ඒ නිසා බුද්ධ චරිතයේ කෑලි කෑලි නෙවෙයි කවුරු ලීවත් සවිස්තර බුද්ධ චරිතය කෘතියක් කෙනෙක් කියැවිය යුතුමයි.සොක්‍රටීස් - මහාචාර්ය සුනන්ද මහේන්ද්‍රයන්ගේ සොක්‍රටීස්, මේ රටේ ජනතාව විඳිය යුතුම කෘතියක්. එය වෙලාවකට හොඳ නාට්‍ය පිටපතක්. වෙලාවක විශිෂ්ට නාට්‍යයක්.පන්සිය පනස් ජාතකය - ජීවිතයේ හැම ප්‍රශ්නයකටම විසඳුම් තියෙන මේ උසස් කෘතිය කියැවීමෙන් ඕනෑම කෙනකුට පුළුවන් ජීවිතය යහපත් ලෙස හැඩගස්සවා ගන්න. ඒ වගේ ම එහි ඇති හැම පිටුවක් ම ජීවිතයට යම් පාඩමක්.පොතක ඔබ වඩා වැදගත්කොට සලකන්නේ රචනා ශෛලිය ද... අන්තර්ගතය ද නැතිනම් අවසානය ද...මේ ප්‍රශ්නයට මා ඍජු පිළිතුරක් කෙසේ දෙන්නද? සමස්තයක් ලෙස මේ තුන් අංශයම වැදගත් කියායි මා සලකන්නේ.ඔබ ළමා කාලයේ කියැවූ හොඳම පොත...මාර්ටින් වික්‍රමසිංහයන්ගේ ‘මඩොල්දූව'. එවිට මා අවුරුදු 12 ක ළමයෙක්.‍ අති සුන්දර ගමක හැදුණු වැඩුණු ඇළේ - දොළේ - නියරේ දුව පැන නටපු අපිට, ඒ පොත කියැවීමෙන් උපාලියි ජින්නයි වගේ ගමනක් යන්න ලොකු ආසාවක් හිතේ ඉපැදුණා. ඒ පෙලැඹවීම කළේ, මේ කෘතියයි. එවිට මා තලම්මැහැර ගමේ දරුවෙක්.ඔබ කියැවීමට කැමැති විශේෂ වර්ගයක ග්‍රන්ථ තිබෙනවාද...මහගමසේකරයන්ගේ පැදි නිර්මාණ, ගුණදාස අමරසේකරගේ ගැදි නිර්මාණ සහ මාර්ටින් වික්‍රමසිංහයන්ගේ නිර්මාණ කෘති කියැවීමට මා ඉතා කැමැතියි. ඒවා මට ජීවිතයට රසගුලාවක් බඳුයි.මෙතෙක් ඔබ කියැවූ පොත්වලින් ජීවිතයට ලැබුණු දේ...අපි මුහුණදෙන ජීවිත ගැටලු විසඳාගන්නට උපකාරී වුණා වගේ ම, කියැවීමේ රුචිය වර්ධනය වුණේ මේ පුරුද්දෙන්. ඒ වගේ ම ජීවිත යථාර්ථය අවබෝධ කරගත්තේ පොත් කියැවීමේ පුරුද්දෙන්.ඔබට අනුව පො‍තකින් තැනුණු හොඳම චිත්‍රපටය...‘අපූර් සංසාර්’. එය නිර්ව්‍යාජ ජීවිත විවරණයක්. සරුව පිත්තල හින්දි සිනමාවෙන් ඈත්ව ඉතා ඉහළ මට්ටමක පිහිටි නිර්මාණයක්.ඔබ ඉහළින්ම අගයන කතුවරයා...ගැදි නම් ගුණදාස අමරසේකර. පැදි නම් පරාක්‍රම කොඩිතුවක්කු.ඔබේ ප්‍රියතම සම්භාව්‍ය කෘතිය...උම්මග්ග ජාතකය, එය අදත් මා වරින් වර කියවන කෘතියක්. ඒ සෑම විටෙකම, අක්මීමන කේ.ජී. කරුණාතිලක මගේ ගුරුතුමා එදා එය රස කරමින් රස වෙමින් උගැන්වූ හැටි හිතේ මැවෙනවා. හරියට සිනමා කෘතියක් මෙන්.ඔබේ ප්‍රියතම පරිවර්තන කෘතිය...පර්ල් එස්. බක් ගේ ‘The Good Earth’ කෘතියේ සිංහල පරිවර්තනය ‘සාරභූමි’.ජීවිතයේ වැට - බාධක බිඳගෙන සාර්ථක ගමනක් යෑමට අප දිරිමත් කළ කෘතියක් මෙය. ඌරාපොළ හේමාලෝක හිමි සහ හේමපාල විජේවර්ධනයන් ඒ සියලු රසයන් සුරැකිව මෙය සිංහලයට නඟා තිබෙන්නේ ඉතාමත් විශිෂ්ට අයුරින්.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=cr1404138</link>
    <topic>කව් සිළුමිණ</topic>
    <author/>
    <content>කව් සිළුමිණසටහන : සංස්කෘත සාහිත්‍යයේ ද ‘මේඝය’ හෙවත් වැහි වලාකුළ සද්ගුණ ආරෝපිත සත්පුරුෂ වේශයෙන් වර්ණිතය. මේ ඒ වැනුම් අනුකරණයන් නොවේ. ළහිරු කරුණාරත්නගේ මේ කල්පනාව ස්වතන්ත්‍රය. උත්ප්‍රේක්ෂාලංකාරය ප්‍රධාන අලංකාරෝක්තිය කරගන්නා ඔහු, වලාකුළේ ස්වභාවයෙන් පවතිනා ගුණ වෙත ද, එහි ක්‍රියාකාරකම් වෙත ද වෙනත් හේතූන් ආරෝපණය කරයි. එකී ආරෝපිත ගුණ ඇසුරෙන් ධ්වනිත වන පැනය වන්නේ, මානව ගුණ විසින් ද ඒවාට සමපාත වී පිළිතුරු සැපයිය යුතු බවය.ඉර විදින සැඩ කිරණ හී සරට පිටදිදිය මහ පොළෝ හිස මතට සෙවණැල්ල සැලසුවේවදනකුදු නොදොඩාම වේදනා උසුලද්දි නොකි දුක් කඳ තමයි හෙණ හඬින් පැතිරුණේඅහස් දුර්ගය ගෙවා හැල්මෙ දුවගෙන එද්දි ගිම් නිවාගනු පිණිස නැත මඳක් නැවතුණෙනියං පිරිපත නිවා වැවක් ළඟ සැතපිලා සිටිය නුඹෙ ළය මැදත් අපෙ රූ ය දිස්වුණේඉඳ ඉඳ ගිනි ඉර ළඟ තියන් වැහි බිඳ නුඹ රැකගත්තෙ කෙලෙසින් ද ළය රැඳි මේ තෙත් ගුණේළහිරු කරුණාරත්න  එරබදු ළංදු උඩ හැංගි හොරා ඉඳ සඳ බිම්බය දෙන රහස කිමැයි? පැණි වැඩිකර - කර කොයි ඇත්තට දෝ ලොකුම කැවුම් බොළඳිය ඉවුවේ!දිගට - දිගේ බැඳි ඊල පදින සඳ මල්සර සබඳුන් හොරෙන් ඇවිත් යාන්තමට එය තල්ලු කරන කොට මුව පැණි දොඩ මෙන් පැණි මිරිකේ!සලු නැති නෑනට ඉන්ඩ කියන්ඩකො පංච දදා බොරු පන් පැදුරේ අවුරුදු නැකතට නැගෙන රබන් ලය කොතන ද ළමයෝ කෙනින්තුවේ!බග සඳපති‍ගෙන් කිරි ටික දෝලා සඳ වත විලසා මුදවාලා දීකිරි දෙවියන් හට නොව බොළඳිගෙ අබිසෙස් මඟුලටමය ගන්නේ!උකුලු මඬුලු වැල ගෙඩි ගත්තාදෝ නිතඹ හෙරලි හැඩ පිරුවාදෝ බොළඳි ළමයි මේ වග අඳුරන්නේ පැණි උතුරන පැණි අවුරුද්දේ!ඇම්. අසෝක ද සිල්වාගෙතුල මකුණු දැලින් පිරී මිදුලෙ වියළි කොළ පිරුණියි මුළුතැන්ගේ සුවඳක් නෑ කුසගිනි කඳුළින් නිවුණැයිදරු දෙදෙනගෙ දෙකොපුල් වල වියලුණු කඳුළැල් සටහන් පාලු සිතට නිවනක් නෑ ගෙයි හසරැලි අතුරුදන්තරුෂිණී සඳුෂා ඕවිටිගල  නැවුම් නිදහස් රැයක පීදුනු අලුත් තරුවක ලැබ සුමිහිරි රස ගඟුල විඩා හරින්න මා සොඳුරළා බණ්ඩි බත් කරල් කිරට නමාන පැසෙන නදට පිපෙන හඳ පුන් අහස් වියන මත නරඹන්න මා සොඳුරදැනේවි නො පාළු තනිකම නැවුම් නිදහස් රැයක පීදුනු අලුත් තරුවක ලැබ සුමිහිරි රස ගඟුලවිඩා හරින්න මා සොඳුර හෙට අලුත් දිනයක පැසළුයම් කිස අපර පිය වෙන විට සඳ ඇසඅමදින්න ළ වැලි මුතු තල නො පිසින්න සඳ දියේ ඉපැදී වූ සිත්තම පොහොට්ටු ඉර අරගෙන තටු හලන්නම් දිගු රැයකනෙලූ අස්වැන්න උර මත හැර තියන්න සඳළු වා කවුළුව පිළි ගන්න මා සොඳුර විඩා හරින්න මා හඳ මතරුවන් වීරතුංග  සැතපුම් තුන හතර දෙපයින් ගාටන්නේ වන ගිරි දුර්ග මැඬ පාසල් වෙත යන්නේ අඳ ගොළු බිහිරි ගුරුනට වෙණ වයමින් නේ පූරුවෙ කරුමයකි මා ගෙවමින් ඉන්නේ!  විජය ජයසූරිය  ඔබ යන සැටි බලා සිටිමි හැමදා මිදුලට ව උදේට හැරී නැවත නඟා - ඔබේම සිනාව මුවට තබා යනකොට දහිරියවාවන්න බැරි තරමට බැලුණා මට මා දෙසම ඉබේට දුප්පත්කමයි - සහතික ගොඩකුයිඅරන් ඔබ ආවා තුළ සිරිත ගැන නොසිතාම කලෙකින් කිසිවකු නාව තොටමුණක බලා උන්නුමා එක්ක ඉන්න චණ්ඩ මාරුත මැද - නපුරු දියවැල් පැද අහුමුළුවලින් මතුවෙන තවමත් පරණ වළව්කාරකම් මගෙ හීනවලට වැද්ද නොගෙනහැම පාන්දරකම - ඔබත් එක්ක අවදි වෙන්නම් කළුවට ගිය අහසක තරු තැල්වතින් මග සොයා ගත්තාක් මෙන්ශාන්ත කටුකුරුන්දවතුරානේ මගෙ මිතුරාන බිලී පිති කරපින්නාන අසම්මත බඩ රස්සාව ඒත් හිත හොඳ ගොබිලානමරණයක් මඟුලක් ගමේ තිබෙන විට හිඳ පසු බිමේ අදී දර දිය තුන් යමේ තුති නොලද්දත් පැසසුමේඕවිටේ මදිරා පෙරා කාසියක් ගත්තත් ගරා සොර සිතක් වරදක් නුරා නොකළ බව ඇත නම් දරාජයරත්න ගමගේ  පාසලේ වැඩ නිමයි අම්මා තවම නැත බෙලි ගසේ සෙවණ යට පොඩි දෙනෙත් මඟ බලාගුරුවරුන් ළමුන් සැම පිටව ගොස් තනිවෙලා ගහ කොළ ද කතා නැත හුදකලා රජ වෙලාගිනි ගහණ මද්දහනෙ හිස ද කකියන වෙලේ තිබහ බඩගින්න මැද පොඩි දෝනි තනිවෙලාමීගස්ආරේ ගුණපාල වික්‍රමආරච්චිබින්ද නේද පිඟන් පීරිසි වගේම හදවතත්  එන්. ඩබ්ලිව්. පී. ලාල්නිතරම ඇසට හමුවන මේ සුපුරුදු වදන් ඉසියුම් හඬක් හා හෘදයංගම රුවක්මැවෙන අයුරින් ගලපා මෙතරම් නැවුම් ලෙස ඇමිණුවේ කෙලෙස දඑම්. චන්ද්‍රපාල‘සඳ දුටු සඳ’ ඉරංගා සචින්තිකා ගේ දෙවන කාව්‍ය සංග්‍රහයයි. සඳ ඇසුරු කරනා විවිධ මානව ක්‍රියාකාරකම් ද, සඳ ඇසුරින් පහළ වන විවිධ මනෝ වෘත්තීන් ද, පරිකල්පනීය ලෙස සඳ හා බැඳුණු බොහෝ කාව්‍යෝක්තීන් රැසක් ඇය මේ කව්සරණියෙහි එක්තැන් කොට දක්වයි.‘පසළොස්වක’, අවපස, අමාවක හා පුරපස නමින් චන්ද්‍ර කලාවේ විවිධ අවධි හා බැඳුණු සිතුම් වෙන්කොට සංග්‍රහ කිරීම මෙහි තවත් විශේෂතාවකි.වෙනස් වන සඳ හැඩවල මිරිකි මිරිකීත් සිනා සෙයි සාවියක්!‘කුටුම්බය’ යනුවෙන් නම්කළ ඉරංගාගේ කවිය ක්ෂුද්‍ර කාව්‍යෝක්තියක් පමණක් වුවද එය මාතෘකාව හා සැස‍ඳෙමින් උපදවන අරුත් පුළුල්ය. ‘අවපස’ නම්, ස‍ඳේ ගායන පක්ෂයේ අත්දැකීම් ඇසුරු කරන ‘නළුවකුගේ බිරිඳව’ නම් රචනය ද සංක්ෂිප්තය. පරිසමාප්ත කවියක් නොවුව ද නර්මාලාප ඉක්මවූ අරුත් ඉන් උපදවයි.තරු පිරිවරන් සඳ ආවත් - නුඹ ගැබට තරුවක් පමණි දන්නේ - දුර ඇති සඳට‘නූතන කවිය’ නමින් ඉරංගා සචින්තිකා ලියන කවිය විචාර චින්තාවක් වැන්න. ‘සඳ’ හෙවත් කවිත්වයට පෙම් බඳිමින්, සඳ අත නෑර ම ඉන්නා නූතන කවි පරපුරට දැක්වෙන නොසැලකිල්ල ගැන ඇය ඉඟි කරනවා විය යුතුය.සඳක් නැති අහසක් යට සඳ නමින් අකුරු අමුණන සඳ නොදුටු කවියෝ ද වෙති ස‍ඳෙන් විවරණ නොලබන‘නූපන් ගෙට’ නමින් පුරපසට එක්කොට ඇති ඉරංගාගේ කවිය අනාගත අපේක්ෂා පිඬුකොට ගත්තකි.හසරැළි පපා පිරිසිඳ අට ලෝ දහම රාහුට මුව නොදී, පෙන්වා දිරි මහිම විඳගෙන තුටින් තරු පොඩි හිනැහෙන අරුම සඳකට පතමි අහසක් සරසන වරමකවියට සීමා මායිම් පැනවීමට කිසිවකුටත් නොහැකි වන නමුත්, ඒක දේශයකට සීමා වෙමින් ද, ක්ෂුද්‍ර කාව්‍යෝක්තීන්ගෙන් සෑහීමකට පත්වෙමින් ද ඉරංගා ම පනවාගන්නා සීමා මායිම් සාධාරණදැයි ඇය සිතුව මනාය.  අභිනව ගුප්ත  සුපුරුදු ලෙස පිබිද නියමිත වෙලාවට පිනි බිඳු රටා නරඹන විට අගේ කොට දින රදු ජනවාරි විසි දෙක උදා කොට අවුරුදු අනූවක් සපුරයි මෙමා හටනිදිමත දුර යා දී දිය දී වත ට සිත ගත සිරස නව හැඟුමෙන් පුබුදු කොට සුබසෙත දෙන උපන් දිනයක් ලබන විට කැටපත මෙලෙස පවසයි පා සිනහ කටලද දිවි සතුට එළැඹුණු සැප දුක මැද්දේ ඇත සවි මත්ව සේවනයෙන් යහපත් දේ සරසවි බැල්ම ලැබ ලියැවුණු රසවත් දේ ඔබ දිවි පෙවෙත මෙතුවක් සරසන ලද් දේවෙන්නප්පුවේ පයස් ප්‍රනාන්දුසටහන : ස්පාඤ්ඤයේ ජීවත්වූ ශ්‍රේෂ්ඨතම කවියෙකි. 1898 දී උපන් හෙතෙම 1936 දී ස්පාඤ්ඤ සිවිල් යුද සමයේදී ඝාතනය විය. කවිය, සංගීතය, නාට්‍යය ආදි විවිධ කලා ක්ෂේත්‍රවල හපන්කම් පෑ ඔහුගේ පියා අහිගුණ්ඨික ගෝත්‍රිකයකු බව කියැවේ. ගිටාරය ඔවුන්ගේ ජීවිත හා සමීපව බැඳුණු සංගීත භාණ්ඩයකි.La Guitarra Empieza el llanto De la guitara වැලම අරඹයිගිතාරය නොනැවතී සිඳලමින් රුක් මුදුන් අරුණලු උදෑසනේ එපා මට ඒ රාවකළ මැනැවි එය නිහඬ මා රිදවයි එහඬ එකම රිද්මයකින් හඬාලයි නොනැවතීදියපහර හඬනු මෙන් සැඬ සුළඟ හඬනු මෙන් හිම සිඛර මතු පිටින් නවතාලන්න එයවිය නො හැක ඒ ලෙස කළ මැන ඒ නිහඬ ඊතලය හඬාලයි එල්ලයක් නොමැතිවමසන්ධ්‍යාව හඬාලයි හිමිදිරියෙ නොමැතිවම මියදිලා කුරුලු පෙම රුක් මුදුන් අත්ත මතඅහෝ! ගිතාරය ඔබ නඟනා රාව වැදෙයි මහදට දැඩිව අසිපත් පහක රුදු පහරක් වදිනු විලසින්.ෆෙඩ්රිකෝ ගර්සියා ලොර්කාFederico Garcia Lorcaඅනුවර්තනය : ඉන්ද්‍රානි රත්නසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=cr1404139</link>
    <topic>පොත් පුවත්</topic>
    <author/>
    <content>පොත් පුවත්තුන් සූත්‍රය පිළිබඳ නිදාන කථා මෙන් ම ඒවායේ ඓතිහාසික පසුබිම ද විග්‍රහ කරමින් බෞද්ධ ජනතාව ඒ පිළිබඳ දැනුම්වත් කිරීමට ලියැවුණු කෘතියකි. ධර්ම සූත්‍ර පිළිබඳව දැනුම ලබාගැනීමට වැදගත් වෙයි. බුදුදහම හදාරණ සිසු දරුවන්ට මෙන් ම බෞද්ධ උපාසක උපාසිකාවන්ට ද උචිත කෘතියකි.පාලි භාෂාව පිළිබඳ මූලික දැනුම ලබාදෙන කෘතියකි.ගල් භාෂාවේ අක්ෂර වින්‍යාසය වරනැගිලි උපසර්ග සමාස ආදිය විග්‍රහ කරමින් මුලින් ම පාලි බස හදාරණ සිසුන්ට ප්‍රයෝජනවත් වන ලෙස ලියා ඇත.සයාඩෝ ඌ පණ්ඩිත මහතෙරනුවන්ගේ The State of mind called Beautiful කෘතියේ සිංහල පරිවර්තනයයි.බුරුම ජාතික උන්වහන්සේ නූතන යුගයට අයත් බුරුම ජාතික ශ්‍රේෂ්ඨ භාවනා ආචාර්යවරයෙකි. උන්වහන්සේ විසින් භාවනාවේ චමත්කාරය පිළිබඳව මේ කෘතිය භාවනාව උගන්නා අයට ගුරුවරයකු බඳුය.කැලණිතිස්ස රජතුමා එක්තරා ස්වාමීන්වහන්සේ නමක් උණු කළ තෙල් භාජනයකට දැමූ අවස්ථාවේදීම රහත් බවට පැමිණ ඒ තෙල් කටාරමහි සිට පාලි ගාථා සියයක් දේශනා කළ බව ධර්ම ග්‍රන්ථවල සඳහන් වේ‍.එම ගාථා සියය හා ඒවායේ අර්ථකථනයන් ද ව්‍යාකරණ විස්තරය ද මෙම කෘතියෙන් ඉදිරිපත් කර ඇත.රූන් ප්‍රවාර් ජබ්වාලා ගේ Heat and Durt කෘතියේ සිංහල පරිවර්තනයයි.ඉන්දියාව පිළිබඳ අපූරු තත්ත්වයන් මේ කෘතියේ සඳහන්ව ඇත. භාරත දේශ‍ෙය් ජනතාව සමඟ ගැවසෙමින් දින සටහන් පෙලක් සේ ලියැවී ඇති මේ කෘතියෙන් භාරතයේ මිනිසුන් හා සංස්කෘතිය පිළිබඳ අපූර්ව අත්දැකීම් රැසක් හෙළිවෙයි.සිත්ගන්නා සුළු බසකින් නව මාදිලියේ තේමාවන්ගෙන් යුතුව ලියන ලද කෙටිකථා රැසකින් යුත් කෘතියකි. විශේෂයෙන් වැඩි මනත් ආත්ම භාෂණයන් ලෙසින් ලියා ඇති විරල තේමාවන් තෝරා ගෙන තිබීම විශේෂයකි.ජීවිතයේ බො‍හෝ ඈත හෝ ගැඹුර ස්පර්ශ නොකොට දුටු දේ හදවතින් ස්පර්ශ කොට කාව්‍යානුසාරයෙන් අර්ථ ගැන්වීම තම අරමුණ බව කිවිඳිය පවසයි.ඇත්තෙන් ම පාඨකයා සොඳුරු ඉසව්වකට රැගෙන යාමට සමත් කාව්‍ය නිර්මාණ රැසකින් යුත් කෘතියෙකි‍.ප්‍රේමය යනු තරුණියක හා තරුණයකු තුළ ඇතිවන ආදරයම නොවන බව පසක් කරමින් දරුවන් නැති ජයදේව හා සඳලතා අමරාවතී නම් හදාගත් දුවට දක්වන ආදරය ප්‍රේමය වටා මේ කතාව ගෙතී ඇත.1980 සිට 2005 හෝ මේ දක්වා කාල පරාසයක විහිදී යන සත්‍යයට සමීප ලාංකික ග්‍රාමීය ගොවි පරිසරයක සිදුවූ සිදුවීම් මාලාවක් මෙයට පසුබිම් වී ඇත.විශේෂයෙන් දරුවන්ට උචිත සේ ලියැවී ඇති මෙහි ඔවුන්ට දැනගත යුතු දේ මෙන් ම හරිමඟ යාමට කියාදීම කෘතියේ අරමුණ වී ඇත.ඒ සියල්ල නවකතාවක ස්වරූපයෙන් ලියැවී තිබීම විශේෂයකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=cr14041310</link>
    <topic>විමල් සාමිනාදන්පරාක්‍රම කොඩිතුවක්කු  කවියා සමඟ කතාබහක්</topic>
    <author/>
    <content>විමල් සාමිනාදන්පරාක්‍රම කොඩිතුවක්කු  කවියා සමඟ කතාබහක්ඊයේ පෙරේදා ඔබට දෙමළ සමාජයෙන් සම්මාන උපාධියක් ලැබුණා නේද?“ඔව්... රාමායණ මහා කිවි ‘කව්බන්’ සම්මාන උපාධිය වැල්ලවත්තේ රාමක්‍රිෂ්ණ ශාලාවේදී මට පිරිනැමුණා. දෙමළ සාහිත්‍යයට හා සමාජයට කළ මෙහෙවර වෙනුවෙනුයි මෙය පිරිනැමුණේ. මීට පෙර මේ සම්මාන උපාධිය පිරිනමා තිබෙන්නේ මහාචාර්ය තිස්ස කාරියවසම්ට හා මහාචාර්ය සුනිල් ආරියරත්නටයි. ඉන්දියාව, මැලේසියාව වැනි රටවල් නියෝජනය කරමින් කලාකරුවන් රැසක් මේ අවස්ථාවට සහභාගි වුණා.“මොකක්ද මේ සම්මාන උපාධිය සඳහා ඉදිරිපත් කළ හේතු පාඨය?“ප්‍රධාන වශයෙන් මගේ කාව්‍ය කෘති හතරක් ඔවුන්ගේ අවධානයට යොමු වුණා. දෙමළ වතු කම්කරු ජනතාවගේ ජීවන අන්දරය කියාපාන ‘දෙවියන්ගේ මිනිසුන්’ හා පිබිදෙන පැය ඉන් දෙකක්. ඉන්දියාවේ හා ලංකාවේ සම්භාව්‍ය කවි විස්සක පරිවර්තනයක් වන ‘ඉන්දුලංකාත්’ ඒ වගේ ම සාක් රටවල නූතන කවි හැත්තෑපහක් ද සමඟ රටවල් හතළිහක කවි එකසිය හැත්තෑ පහක් ඇතුළත් ‘රතු රෝස - නිල් රෝසත්’ ඔස්සේ සංස්කෘතික පාලමක් ගොඩනැඟීමට කළ දායකත්වය තමා ඊට හේතු පාඨය වුණේ.”“දෙමළ කවියේ ඔබ දකින වෙසෙස් ලකුණු මොනවාද?”“මහා සමාජයත් සමඟ එක් වීමට ඇති බලවත් කැමැත්තත්, දෙවෙනි මට්ටමේ ජන කොටසක් වීම තුළ ඔවුන්ට දැනෙන ඉවසිය නොහැකි තනිකම හා හුදෙකලාවත් තමා ලාංකික දෙමළ කවියේ මා හඳුනාගත් වෙසෙස් ලකුණ. හැබැයි ඉන්දියානු කවිය සිංහල කවියටත් වඩා ඉදිරියෙන් තිබෙනවා. ඉන්දියානු කවීන් සියල්ලම පාහේ ද්විභාෂා උගතුන් වීම ඊට හේතුවයි. ඔවුන් ලෝකයෙන් දරා - පෙරාගන්නා අතරම තමාගේ අනන්‍යතාවයන් මත පදනම්වීම හේතුවෙන් ව්‍යාජ කලාත්මක භාවයෙන් තොර, නව ගැඹුරක් සහිත කාව්‍ය නිර්මාණ කිරීමට සමත්ව සිටින බව පෙනෙනවා.“උතුරු - දකුණු සංස්කෘතික පාලම ගොඩනැඟීම සඳහා දෙපැත්තේ ම කලාකරුවන් හා විද්වතුන් වෙතින් ලැබෙන දායකත්වය ප්‍රමාණවත් ද?”“දකුණේ කලාකරුවන් ඇතුළු විද්වතුන්ට හා ජනතාවටත් උතුරු නැ‍ඟෙනහිර ජනයා පිළිබඳ ගැඹුරු අවබෝධයක් නැහැ. ඒ වගේ ම උතුරේ දේශපාලන අධිකාරිත්වයටත් දුක් විඳින තම ජනතාව ගැන අවංක වේදනාවක් නැහැ. ඛේදවාචකය මේකයි. උතුරු නැ‍ඟෙනහිර සමාජය අපට පෙනෙන්නේ කොළඹ දේශපාලනඥයන් ඒ ප්‍රදේශවල විවෘත කිරීම් වලට ගිය විටයි. වෙනත් අවස්ථාවල අපේ ජනමාධ්‍යවල ඔවුන්ගේ මුහුණු හෝ කටහඬවල් හෝ නැහැ. මෙය ප්‍රජාතන්ත්‍රවාදී සමාජයට බරපතළ සරදමක්.‍යුද්ධයෙන් පසු උතුරු නැ‍ඟෙනහිර ප්‍රදේශවල දකින්න ලැබෙන දේශපාලන යථාර්ථය බියකරුයි. තමන්ගේ ජනතාවගේ ඡන්දය ලබාගෙන බලයට පැමිණි දෙමළ දේශපාලකයන්ට තිබුණු අවශ්‍යතාව ජාතිවාදී එකක් මිස ජනතාවාදී එකක් නොවේ. මම එක උදාහරණයක් කියන්නම්. පරිපාලන විභාගය සමත්වුණු මා දන්නා ගැමි තරුණයෙක් සිය කැමැත්තෙන්ම යාපනයට යනවා ජනතාව තේරුම් ගැනීමේ හා අවංකව වැඩ කිරීමේ චේතනාවෙන්. ඒ තරුණයා වැඩ පටන් ගන්නකොට ම පාලන අධිකාරිය කියනවා “මල්ලි, ඔය වැඩි වැඩ කිරීම අවශ්‍ය නැහැ.ඔයා කොළඹට මාරුවක් ගන්න” කියලා. ඔහුට අවදානමක් දැනී, වහා දෙමළ මිතුරන්ගේත් ඉල්ලීම පරිදි ත්‍රිකුණාමලයට මාරුවක් ගන්නවා. දැන් ඔහු සිංහල, දෙමළ හා මුස්ලිම් ජනතාව සමඟ උපරිමයෙන් වැඩ කරගෙන යනවා‍. මින් පෙනී යන්නේ සිංහල විද්වතුන් උතුරට ගොස් වැඩ කරනවාට දෙමළ පාලන අධිකාරියේ තියෙන අකමැත්ත; ඔවුන්ට තිබෙන්නේ ජාතිවාදී උවමනාවක් මිස ජනතාවට අවංකව සේවය කිරීම නොවන බව. දකුණේ සිංහල දේශපාලන අධිකාරිය ඒ යථාර්ථය වෙනස් කිරීමට තවමත් සමත් වී නැහැ. මින් සිදුවන්නේ කොටි බලවේගයන්ට යළි හිස එසවීමට ඉඩකඩක් පෑදීමයි.ශ්‍රී ලංකාවේ ජනවාර්ගික ගැටලුව මුළුමනින් ම දේශපාලනීකරණය වූවක් නොවේ කියලයි මා සිතන්නේ‍. මෙතන තියෙන්නේ ආධ්‍යාත්මික ප්‍රශ්නයක්. මේ ජනකොටස් දෙක ම ඉන්නේ මානසිකව දුරස්ථවයි. ඒකාත්මික වී නැහැ. මා දකින යථාර්ථය එයයි.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=cr14041311</link>
    <topic>සිංහල සූර්ය මංගල්‍යය හා හින්දු සූර්ය මංගල්‍යයේ පාරම්පරික නිරූපිතයන්</topic>
    <author>ශාස්ත්‍රපති දෙමළ පණ්ඩිත්</author>
    <content>සිංහල සූර්ය මංගල්‍යය හා හින්දු සූර්ය මංගල්‍යයේ පාරම්පරික නිරූපිතයන්සූර්යා බිහි වූ දා පටන් සූර්යා ‍උදාවේ. එය විශ්වයට ම පොදුවේ. මෙහිදී බුදුන්වහන්සේ දේශනා කළ අග්ගඥ්ඥ සූත්‍රයට විමසා බැලීම වටී. බුදුන් වහන්සේ ලෝකය බිහිවූ සැටිත් මිනිසුන්ගේ පරිණාමය පිළිබඳවත් මෙම සූත්‍රයෙන් දේශනා කොට තිබේ. හිරුගේ සම්ප්‍රාප්තිය කල්ප විනාශයකින් අනතුරුව සූර්යා පහළ වන සැටිත් එය මුළු ලෝකයටම පොදුවන සැටිත් බුදුන්වහන්සේ දේශනා කළ සේක. එසේ නම් මේ ධරණීතලයටම සෑම මිනිස් වර්ගයාට ම සූර්යා පොදුවේ. මෙම සූර්යාගේ ශක්තිය නොමැති නම් සියලුම ජීවීන්ට ජීවය ගෙන යාමට නොහැක. නවීන විද්‍යාවෙන් සනාථ කොට නොමැති බොහෝ කරුණු බුදු සමය පෙන්වා දෙයි.මෙසේ බිහිව‍ූ සූර්යා සකල මිනිස් වර්ගයාටම පොදු ය. එය සිංහල දෙමළ ඉස්ලාම් ඉංග්‍රීසි කියා හෝ කිසිදු වර්ගයකට සීමා නොවේ.සියලු සත්වයන් ද ගහකොළ ද පවතින්නේ සූර්යයා නිසා ය. මේ නිසා සූර්යා වෙනුවෙන් මංගල්‍ය පැවැත්වීම හෝ කිරි ඉතිරවීම මිනිසාගේ යුතුකමකි. එය සෑම වර්ෂයක් පාසාම සිදු කළ යුතු කටයුත්තකි. මෙවර ද සූර්යයා මීන රාශියෙන් මේෂ රාශියට සංක්‍රාන්තිය සිදුවන්නේ ලොව සෑම මිනිසෙකුටම එකම වේලාවකදී ය.මෙසේ සංක්‍රාන්තිය එකට සිදුවීම ශ්‍රී ලාංකිකයන්ට ද පොදු ය. සූර්යයාට කෘතවේදීත්වය දැක්වීම හෝ සංක්‍රාන්තිය සිදුවීම අපට ලැබුණේ බුද්ධකාලීන භාරතයේ සිට ය. ඒ බව එකල විසූ පුන්‍ය දුගියාගේ කතාවෙන් මනාව පැහැදිලි වේ. එදා එයට නම තබා තිබුණේ ‘නැකැත්කෙළිය’ ලෙස ය. මෙම නැකැත් කෙළියේදී ශ්‍රී ලාංකිකයන් වන අප සූර්යය මංගල්‍ය කෙසේ සමරන්නේ ද යන්න ඇගැයීමට ලක් කිරීම වටනේ ය. සිංහල සූර්ය මංගල්‍යයට මෙන් ම හින්දු සූර්යය මංගල්‍යයේදී ගෙවල් දොරවල් ශුද්ධපවිත්‍ර කිරීම සංස්කෘතික දෙකටම පොදු වූ කරුණකි.නමුත් අවුරුදු සංක්‍රාන්තිය ද දෙමළ ක්‍රමයටත් සිංහල ක්‍රමයටත් වේලාව උදාවන්නේ එකම මොහොතේ ය. මෙම අවුරුදු උදාව හින්දුන් විසින් ඉතා ඕනෑකමින් බලාපොරොත්තු වෙති. මේ වේලාවට ඔවුන් දිය පිරුණ කළයක් නිවසේ දොරකඩ තබා පොල්තෙල් පහනක් දල්වා සූර්යයා වන්දනය කර උදාවීම බලාපොරොත්තුවෙන් දොරකඩ ළඟ පවුලේ සියලු දෙනාට නමස්කාර කරමින් සිටිති. නමුත් මෙම ක්‍රමය සිංහල සූර්ය මංගල්‍යයේ දක්නට නොලැබේ. ඒ වෙනුවට අවුරුදු උදාවට ශබ්ද පූජාව පවත්වනු ලබති. අප ර‍ටේ නවසඳ බැලීම යන කාර්ය හින්දුන් නොකරති‍. නමුත් ස්නානය කියා පරණ අවුරුද්දේ දී ඔවුන් සිදු නොකළත් අවුරුදු උදාවීමට පෙර නානු ගා ස්නානය කිරී‍ම ඔවුන්ගේ චාරිත්‍රයයි. නමුත් සිංහල අපි හිස තෙල් ගෑම සිදු කරනු ලබන්නේ අලුත් අවුරුද්ද දින නොව පසු දිනය.අවුරුද්දේ පුණ්‍යකාලය දෙපක්ෂයටම එකම කාලය වේ. මේ කාලයේදී සංස්කෘතිය දෙකම නැකැත් නොමැති කාලය ලෙස සලකති. එම කාලයේදී සංස්කෘතීන් දෙකම ආගමික වතාවත්වල යෙදෙති.ඊළඟට හින්දු සංස්කෘතියේ වැදගත් අවස්ථාව වන්නේ ගනුදෙනු කිරීම ය. එය හින්දුන් ‘කෛවිශේෂම්’ යැයි හඳුන්වති. මේ ‍අවස්ථාව හින්දු චාරිත්‍රවල විශේෂත්වයක් ගනී.සිංහල සංස්කෘතියේ නැකතට ලිප මෙළවීම, කිරි ඉතිරවීම, ආහාර පිසීම, අනුභව කිරීම ආදී කටයුතු නැකතට සිදුකළත් හින්දු සංස්කෘතියේ එවැන්නක් දක්නට නොලැබේ. නමුත් ආහාර පිස ආහර අනුභව කිරීම නිවැසියන් සියල්ලෝම එක්වී කරති. ඉන්පසු සිදු කෙරෙන ගනුදෙනු කිරීම අප විසින් බුලත් කොලයක් මත මුදල් තබා ගෙදර භාර්යාවට හෝ සැමියාට දෙති. නමුත් කෛවිශේෂම් නොහොත් ගනුදෙනු කිරීම විශේෂත්වයක් ගනු ලබන්නේ සිංහලයට වඩා වෙනස් නිසා ය.මෙහිදී ඔවුන් වට්ටියක් මෙන් බන්දේසියක බුලත් කොළ එළා ධාන්‍ය වර්ග 5 තබා එයට උඩින් මුදල් තබා තම පවුලේ සැමියා විසින් බිරියට ප්‍රථමයෙන් ගනුදෙනු කරනු ලබයි. මෙහිදී ධාන්‍ය වර්ග 5 සශ්‍රීකත්වය ලෙස ඔවුහු සලකති.හින්දු සංස්කෘතියේ වැඩ ඇල්ලීමක් දක්නට නැත. නමුත් දෙමවුපියන්ට ගුරුවරුන්ට වැඩිහිටියන්ට බුලත් දීම ඔවුහු සිදු කරති. මෙහිදී ඔවුහු ප්‍රථමයෙන් ම ගුරුවරුන්ට රජතුමාට ප්‍රභූන්ට දෙමව්පියන්ට මිතුරන්ට බුලත් දෙති. ඉන් අනතුරුව ඔවුහු එදිනට නොයෙක් කෙළි සෙල්ලම්වල යෙදෙති. මෙම සංස්කෘතියේදීද සමාන කෙළිසෙල්ලම් ඇත. ගෘහස්ථ ක්‍රීඩා හැටියට පංච දැමීමත් අනෙකුත් ගෘහස්ථ ක්‍රීඩාත් කරනු ලබති. සිංහලයට සමාන ක්‍රීඩා ද දක්නට ලැබේ. චක්ගුඩු පැනීම , තාච්චි පැනීම, ලිස්සන ගසේ නැඟීම, ඔන්චිලි වාරම් වැනි දෑ ද පොදුවේ.‍අවසාන වශයෙන් නෑගම් යෑම යන සංස්කෘතික අංග දෙක ම පොදුවේ. නමුත් හින්දු සංස්කෘතියේ නෑගම් යාමට නොහැකි දින ද දක්නට ලැබේ. එනම් අඟහරුවාදා සහ බ්‍රහස්පතින්දා නෑගම් නොයති.ජනවහරේ එන ප්‍රසිද්ධ ප්‍රස්තා පිරුලක් ඇත. එනම් ‘කල්ල වියාලන් පතිත අරුක්කුම්” යන්නය. මෙහි තේරුම ‘හොර බ්‍රහස්පතින්දා බෙල්ලත් කපාවි” යන්නයි. නමුත් සිංහලයන් තරමට නෑගම් නොගියත් පරණ අවුරුද්දේ සිදුවී ඇති තරහ මරහ තුරන් කර ගැනීම පරමාර්ථයෙන් එය සිදුකරනු ලබති. මෙම පරමාර්ථ ද හින්දු සංස්කෘතියේ දක්නට ලැබේ.මෙම හේතුන් නිසා සිංහල සූර්යය මංගල්‍ය ජාතික සමඟිය සංකේතවත් කරන උත්සවයක් හැටියට හඳුන්වා ‍දිය හැක.ශාස්ත්‍රපති දෙමළ පණ්ඩිත්පන්චොළි විත්තහර් පන්මොළිපුලවර්මඩුළුගිරියේ විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=cr14041312</link>
    <topic>ප්‍රථම සිංහල කථානාද චිත්‍රපටය තැනූ එස්.එම්. නායගම්</topic>
    <author/>
    <content>ප්‍රථම සිංහල කථානාද චිත්‍රපටය තැනූ එස්.එම්. නායගම්එස්.එම්. නායගම් හෙවත් සුන්දරම් මධුර නායගම් ඉන්දියානුවෙකි. 1930 ගණන්වල ඔහු ලංකාවට පැමිණියේ වෙළෙඳ ව්‍යාපාරයක් ඇරඹීමට ය. ඒ වනවිටත් නායගම් ඉන්දියාවේ සිනමා කර්මාන්තයට සම්බන්ධව සිටියේ ය. ඔහු සිනමා ක්ෂේත්‍රයේ නිරත වූයේ කුමරතුරු නමිනි. ලංකාවේ ව්‍යාපාර කටයුතුවල නිරත වන අතර ඔහු සිනමා කලාව ගැන ද අවධානය යොමු කළේ ය.නායගම්ට ඒ කාලයේ ලංකාවේ ප්‍රකටව සිටි නාට්‍ය ශිල්පියකු වන බී.ඒ.ඩබ්. ජයමාන්න හඳුනාගන්නට ලැබිණ. ඔහු ජයමාන්න ඇතුළු කණ්ඩායමේ නාට්‍ය නැරඹීමට මීගමු ගියේ ය. ජයමාන්නලාගේ ‘කඩවුණු පොරොන්දුව’ නාට්‍යයට නායගම්ගේ හිත ඇදිණි. ‘කඩවුණු පොරොන්දුව’ සිනමාවට නගමුයි නායගම් කළ යෝජනාවට ජයමාන්න මුලින් එතරම් කැමැත්තක් දැක්වූයේ නැත. වේදිකා නාට්‍යය තරම් එය සාර්ථක නොවනු ඇතැයි ජයමාන්න බිය විය. සිනමාව යනු මුදල් ඉපයීම හා ජනප්‍රියත්වය අතින් නාට්‍යයට වඩා ගව් ගණනක් ඉදිරියෙන් පවතින මාධ්‍යයක් බව නායගම් පෙන්වා දුන්නාට පසුව ජයමාන්නගේ කැමැත්ත ලැබිණි.සිංහල සිනමා වංශ කතාවේ මුල් ම කථා නාද චිත්‍රපටය නිර්මාණවීමට මග පෑදුණේ එසේ ය. රුක්මනී දේවි, එඩී ජයමාන්න, ජෙමිනි කාන්තා ඇතුළු ජනකාන්ත ශිල්පීන් කැටුව ඉන්දියාවට ගිය නායගම් ආපසු ලංකාවට පැමිණියේ ‘කඩවුණු පොරොන්දුව’ චිත්‍රපටයේ වැඩ සම්පූර්ණ කරගෙන ය. ඉන්පසු කපටි ආරක්ෂකයා ඇතුළු තවත් චිත්‍රපට කිහිපයක් ම නායගම් සිංහල සිනමාවට එක් කළේ ය. ‘එස්.එම්. ස්ටුඩියෝ’ නමින් චිත්‍රාගාරයක් ද කිරිබත්ගොඩ ප්‍රදේශයේ ඇරඹූ නායගම් ලංකාවේ චිත්‍රපට කර්මාන්තය දියුණු කිරීමට විශාල දායකත්වයක් ලබාදුන්නේ ය. ඔහුගේ මැදිහත්වීමේ මහඟු ප්‍රතිඵලය වූයේ සිංහල දෙමළ හා මුස්ලිම් කලාකරුවන් ඇතුළු ශිල්පීන් රැසක් දැඩි සහෝදර බැම්මකින් බැඳී ශ්‍රී ලාංකික සිනමා කර්මාන්තය වටා එක්රොක්වීම ය.තම්බිඅයියා දේවදාස්ගේ ශ්‍රී ලංකාවේ දෙමළ සිනමාවේ ඉතිහාසය කෘතිය ඇසුරිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=ay1404131</link>
    <topic> යූ.එන්.පී. එකෙන් තනතුරු ලැබුණට මං අදටත් වාමාංශිකයෙක්</topic>
    <author>සුනිල් මිහිඳුකුල</author>
    <content>මහාචාර්ය තිස්ස කාරියවසම්ඔබේ සම්පූර්ණ නම?තිස්ස කාරියවසම්උපන්නෙ?1942 අගෝස්තු 23ඒ කොහෙද?බද්දේගම ගණේගම. අපේ ගම බොහෝම පිටිසර ගමක්. වතු (තේ වතු) ආර්ථිකයක් තමයි ගමේ තිබුණේ. ගමේදී අපිට පුළුවන්කම ලැබුණා, සුමානයකට සැරයක් විතර තොවිලයක් බලන්න. අපේ ගමේ තරම් දක්ෂ යකැදුරු පරම්පරාවක් හිටියේ නැහැ වෙන කිසිම ගමක.පියා?අල්විස් කාරියවසම්. තාත්තා සංස්කෘත ශ්ලෝක, තොවිල් කවි හොඳට දැන හිටියා. ගමේ ගිහි පිරිත් කණ්ඩායමේ නායකත්වය දැරුවේ තාත්තා. ඒ වගේම මඟුල් ගෙවල්වල අෂ්ටක කියෙව්වා. සර්ප වෙදකමත් කළා.ඒ කියන්නේ ඔබේ පියාට හොඳ ගැමි ජන කලා පසුබිමක් තිබුණා?ඔව්.ඔබේ පසුකාලීන ශාස්ත්‍රීය ජීවිතයට වඩාත් බලපාන්න ඇත්තේ ඔබේ පියා සහ මේ ගැමි සංස්කෘතික පසුබිම යැයි අප සිතනවා.අනිවාර්යයෙන්ම.යාතුකර්ම විදියට ගත්තම තොවිල් පවිල් අවිද්‍යාත්මක නැද්ද?ප්‍රාථමික ගම් වශයෙන් අපේ ගම්වල නොයෙක් ඇදහිලි හා විශ්වාස තිබුණා. එක්කෝ නූලක් බඳිනවා; එක්කෝ තෙල් මතුරනවා, එහෙමත් නැත්නම් තොවිලයක් නටනවා. ගමේ ඩිස්පැන්සරියක් තිබුණාට මිනිස්සු ඒකට බේත් ගන්න ගියේ බොහෝම කලාතුරකින්. මොකද ලෙඩ දුක් එන්නේ යක්ෂයෝ, ප්‍රේතයෝ නිසා කියලයි ඔවුන් හිතුවේ.ඔබේ මව?ගිමාරා ගොඩවත්ත. අම්මා අකුරු සාස්තරේ නොදත් සාමාන්‍ය ගැමි ගැහැනියක්.ඔබේ පවුලේ කී දෙනා ද?දහදොළොස් දෙනෙක් විතර හිටියා.හරියටම කිව්වොත්?දොළොස් දෙනයි. මං පවුලේ වැඩිමලා.ඉගෙන ගත්තේ?මං පාසල් තුනකට ගියා. ඒ තිඹිරිගහගොඩ සිංහල මිශ්‍ර පාසල, පිලගොඩ මහා විද්‍යාලය, බද්දේගම ශ්‍රී රත්නසාර විද්‍යාලය. රතනසාර විදුහලෙන් මුලින්ම විශ්ව විද්‍යාලයට ගියේ මං.ඒ කොයි කාලෙ ද?1959 දී.විශ්ව විද්‍යාල උප කුලපතිව හිටපු සර් අයිවර් ජෙනිංග්ස් ගැන අපේ රටේ තියෙන්නේ වැරදි ආකල්පයක් ය කියා මං හිතනවා?ජෙනිංග්ස් ගැන කතා කරන කිසිම කෙනෙක් ඔහු ලියපු පතපොත කියවලා නැහැ. අඩුම ගාණේ ඔහුගේ ජීවිත කතාවවත් කියවලා නැහැ. පේරාදෙණි සරසවියේ ශාලාවක් ජෙනිංග්ස් නමින් නම් කරනවට එහි ශිෂ්‍යයෝ විරුද්ධ වුණා. එහෙත් ඔවුන් දැනන් හිටියේ නැහැ, ජෙනිංග්ස් කියන්නේ තමන්ගෙ පන්තියේ කෙනෙක් කියලා. ඔහු වඩුවකුගේ පුතෙක්. පාරේ ගෑස් ලාම්පු එළියෙන් පාඩම් කරපු කෙනෙක්. ශිෂ්‍යාධාරවලින් තමයි ඉගෙන ගත්තේ. ජෙනිංග්ස් ගැන අපේ රටේ තියෙන්නේ දුර්මත. ඔහු ලංකාව සංස්කෘතික කාන්තාරයක් කියලා කිව්වලු. මං අභියෝග කරනවා, ඔහු එහෙම කියපු හෝ ලියපු තැනක් කරුණාකර පෙන්වන්න කියලා. ඕවා බොරු මනස්ගාත.පේරාදෙණි සරසවියේදී ලබපු ඔබ ලොකුම අත්දැකීම මොකද්ද?මහාචාර්ය එදිරිවීර සරච්චන්ද්‍ර මුණගැසීම යැයි කියන්න පුළුවන්. එතුමා මට තාත්තා කෙනෙක් වගේ. එතුමා අපිට මඟ නොමඟ කියලා දුන්නා. මම හැම අවුරුද්දකම එතුමාට බුලත් දීලා වැඳලා තියෙනවා.ආචාර්යවරයකු විදියට ඔබ සරච්චන්ද්‍රයන්ගේ වටිනාකම දැක්කේ කොහොම ද?එතුමා පන්ති කාමරයට විතරක් සීමාවෙලා හිටියේ නැහැ. හුඟක් ආචාර්යවරුන්ට නේවාසික පහසුකම් තිබෙනවා. ගෙවල් දොරවල් තිබෙනවා. කාර් බාර් තිබෙනවා. ඒත් ඔවුන් රාජකාරිය හැරුණුකොට ශිෂ්‍යයන් එක්ක එකතු වෙලා වෙන කිසිම අමතර වැඩක් කරන්නේ නැහැ. අද සරසවි ආචාර්යවරයා කියන්නේ පන්ති කාමරයේදී විතරක් මුණගැහෙන දුරස්ථ පුද්ගලයෙක්. එහෙත් මහාචාර්ය සරච්චන්ද්‍ර එහෙම වුණේ නැහැ. එතුමා ශිෂ්‍යයන් එක්ක එකතු වෙලා නොයෙක් නිර්මාණාත්මක ක්‍රියාකාරකම් කළා. එතුමා නාට්‍ය කලාවට කරපු සේවයම ඇතිනේ ශ්‍රේෂ්ඨයෙක් වෙන්න.පේරාදෙණි ගුරුකුලය කියා දෙයක් ඇත්තටම තිබුණ ද?මහාචාර්ය සරච්චන්ද්‍ර වටා ඔහු කෙරෙහි ඇල්මකින්, භක්තියකින් යුතු පිරිසක් හිටියා තමයි. ඒත් ඔවුන් එකම අදහසක හිටියේ නැහැ. කොටින්ම ඔවුන් කිසි දේකට එකඟ වුණේ නැහැ. ඔවුන්ට තිබුණේ ප්‍රතිවිරුද්ධ අදහස්. ඔවුන් අතර නොයෙක් වාද විවාද තිබුණා. ඒක එක අතකට අපේ රටේ උගතුන් තුළ තිබෙන ලක්ෂණයක්නේ. කෙනෙක් මේක ‘ගහක්’ කිව්වොත් අනෙක් කෙනා කැමැති නැහැ ඒක ඒ විදියට පිළිගන්න. ඔහු කියන්නේ ඒක ‘ගලක්’ කියලයි.ගුණදාස අමරසේකර පේරාදෙණි ගුරුකුලයෙන් වෙන්වීම සාහිත්‍ය කලාවේ ඓතිහාසික නිමේෂයක්. ඒක හුදු ව්‍යාජ මවාපෑමක් නොවිය හැකි ද?එහෙම කියන්න බැහැ. සරච්චන්ද්‍රයන් එක්ක බලද්දි ගුණදාසට ගැමි සංස්කෘතික මුල් තිබුණා. සරච්චන්ද්‍ර ක්‍රිස්තියානි පසුබිමක, මිෂනාරි අධ්‍යාපනයක් ලබපු, ලතින් ඉගෙන ගත් ගෙදර පියානෝ ගහපු එක්තරා පන්තියකට අයත් කෙනෙක්. ගුණදාස ගමේ වෙද මහත්තයෙක්ගේ පුතෙක්. මෙතැන පසුබිම වෙනස්. ගැටුමක් ඇතිවුණේ ඒකයි.ඔබ පී. එච්. ඩී. එක කරන්න ගියේ ලන්ඩනයට?ලන්ඩනය පුදුමාකාර නගරයක්. ඕනැ කෙනෙකුට යන්න පාරවල් එහි තියෙනවා. දඩාවතේ යන්න ඕනැනම් ඒකටත් පාරවල් තියෙනවා. ශාස්ත්‍රීය වශයෙන් පර්යේෂණ කරන්න ඕනැනම් ඒකටත් පාරවල් තියෙනවා. ලන්ඩනයේ ඉද්දි මම පාඨමාලා කීපයක්ම හැදැරුවා. පුවත්පත් කලාව හැදැරුවා. සිනමාව හැදැරුවා. ඒ පත්තරකාරයෙක් වෙන්නවත් චිත්‍රපට අධ්‍යක්ෂවරයෙක් වෙන්නවත් නෙමේ. සිංහල විතරක් නෙමෙයි තවත් දේවල් ලෝකයේ තියෙනවා කියලා හිතාගෙන තමයි මං ඒ පාඨමාලා කළේ. ඕනෑම දෙයක් පිළිබඳ කිසියම් ප්‍රමාණයකට දැනුමක් ලබාගත්තම එතැන පදනමක් තියෙනවා. විශ්ව විද්‍යාල ඇදුරකුට මේ තුලනාත්මක දැනුම අතිශය ප්‍රයෝජනවත්.ඔබේ සුවිශේෂ පර්යේෂණ ක්ෂේත්‍රයක් තමයි යාතුකර්ම, ජන නාට්‍ය යනාදිය.සෞන්දර්ය අධ්‍යයන ආයතනයේ (දැන් සෞන්දර්ය කලා විශ්ව විද්‍යාලය) මගේ ගෝලයන් දෙතුන් දෙනකු හැරුණුකොට මේ රටේ උගත්තු එක්කෙනෙක්වත් හිතුවේ නැහැ, මේක හොඳ පර්යේෂණ ‍ක්ෂේත්‍රයක් කියලා. උපාධිය ගත්තයින් පස්සෙ මට රස්සාවක් කරගෙන පැත්තකට වෙලා ඉන්න තිබුණා. ඒත් මං එහෙම කළේ නැහැ.අද සාම්ප්‍රදායික කලාවන් අනුක්‍රමයෙන් විනාශ වෙමින් පවතිනවා?අපේ රටේ ජන කලාව ආරක්ෂා කිරීම ගැන ප්‍රතිපත්තියක් නැහැ. ඒ වගේම මතයකුත් නැහැ. ඒ නිසා මේවා පවත්වාගෙන යන්න බැහැ. අනෙක් කාරණ්‍ය ගෝලීයකරණය ඉදිරියේ මේවා රඳවා ගැනීමත් ගැටලු සහගත තත්ත්වයක්. කොහොම වුණත් මේක ආණ්ඩුවට කරන්න පුළුවන් දෙයක් නෙමෙයි.අද විශ්ව විද්‍යාලත් අන්තයටම පිරිහිලා.ඒකට කැමැති පිරිසකුත් ඉන්නවනේ. විශේෂයෙන් දේශපාලනඥයෝ. ආණ්ඩුවෙන් දීමනාවක් දෙන නිසා ආචාර්යවරුන් මොකක් හරි පර්යේෂණයක් කරනවා. ඒත් ඔවුන්ට ඒ සඳහා දැනුමක් නැති බව ඒ කරන පර්යේෂණවලින් පෙනෙනවා. අනෙක මේවා වෙනත් අය ලියපු පොත් බලබල කරන පර්යේෂණ. මම මේවට කියන්නේ ‘ලයිබ්රරි රිසර්ච්’ කියලා. තවත් පිරිසක් පිළිගත්තු සම්මත මතවලට පහර දුන්නොත් හිතනවා තමන්ට උගතෙක් වෙන්න පුළුවන් කියලා. ඒ පහර දෙන එක වුණත් ශාස්ත්‍රීය වෙන්න ඕනැ. උගතා කියන්නේ අන්න එයාටයි. කෙනෙක් ශාස්ත්‍රීය පර්යේෂණයක් කරනවා නම් ඒවාට නොයෙක් ආකාරයේ විෂය ක්ෂේත්‍ර අපේ රටේ විවෘතව තිබෙනවා.වැදි යක් කංකාරිය ගැන කවුද අපේ රටේ පර්යේෂණයක් කරලා තියෙන්නේ? කොහොඹ යක් කංකාරිය ගැන නම් පර්යේෂණ කරලා තියෙනවා. ඒත් වැදි යක් කංකාරිය ගැන කවුද පර්යේෂණයක් කරලා තියෙන්නේ? ලංකාවේ කවුරුත් තවමත් පෙරහර ගැන ශාස්ත්‍රීය මට්ටමේ පර්යේෂණයක් කරලා නැහැ. දුරුතු පෙරහරෙන් පටන් අරන් ලංකාවේ හැම පෝයකම ප්‍රධාන රජමහා විහාරයක් ආශ්‍රය කරගෙන නොයෙක් ආකාරයේ පෙරහර පැවැත්වෙනවා. ඒවායේ කිසියම් ක්‍රමානුකූල බවක් තිබෙනවා. දැන් බලන්න මහනුවර දළදා පෙරහරට පස්සේ නැත්නම් ඉස්සර වෙලා තමයි රත්නපුරේ සමන් දේවාල පෙරහර පැවැත්වෙන්නේ. දෙකම එකට පැවැත්වෙන්නෙ නැහැ. ඒවායේ ක්‍රමවත් බවක් තිබෙනවා. මේ ගැන ඕනැ නම් කෙනකුට පුළුවන් සමාජ විද්‍යාත්මක පර්යේෂණයක් කරන්න.පසුගිය දිනවල ඔබ අපේ නූතන ඉතිහාසය ගැන පොතක් ලිව්වා. ඇත්තටම අපිට වැරදුණේ කොතැනද?නිදහස ලබාගත් දවසේ ඉඳන්ම තමයි අපිට වැරදුණේ. මොකද බලය ලැබුණේ වැරදි පිරිසක් අතට. නිදහස මොකක්ද කියලවත් ඒ පන්තිය දැනන් හිටියේ නැහැ. ඒකත් කියලා දෙන්න සිද්ධ වුණේ සර් අයිවර් ජෙනිංග්ස්ට.දේශපාලනමය වශයෙන් ගත්තම ඔබ හැත්තෑ ගණන්වල බණ්ඩාරනායක පවුලේ හිතවතෙකුව සිටියා.ඔව්. අනුර බණ්ඩාරනායකගේ මැදිහත් වී‍ෙමන් පළ කරපු ‘අද’ පත්තරේටත් මං සම්බන්ධව හිටියා.නමුත් 77 න් පස්සේ ඔබ යූ.එන්.පී. ආණ්ඩුවේත් යම් යම් තනතුරු දරනවා. මට මතක හැටියට සෞන්දර්ය අධ්‍යයන ආයතනයේ අධ්‍යක්ෂ වුණේ ඒ කාලේ?ඔවුන් මට සුදුසු තැන ලබා දුන්නා.ඒ විතරක් නෙමෙයි ඔබ ප්‍රේමදාස යුගයේ ජාතික රූපවාහිනි සංස්ථාවේ සභාපති?මම තනතුරු ඉල්ලගෙන ගියේ නැහැ, මම‍ ගෙදර ඉද්දි අඬගහගෙන ගිහින් පුටුවේ ඉඳගන්න සැලැස්සුවා මිසක්. රූපවාහිනියේ සභාපතිව ඉද්දි ප්‍රේමදාස මට කිසිම බලපෑමක් කළේ නැහැ. ඒ වගේම ඇමැතිවරුන්ට බලපෑම් කරන්න ඉඩ දුන්නෙත් නැහැ.ඔබ ඒ වගෙ තනතුරුවල ඉද්දි ඔබේ වාමාංශික මිතුරන් කළේ ඔබට තදින්ම පහර දීමයි.මට දැන් තේරෙන විදියට ඒ අය මිතුරන් නෙමෙයි. ‘ඇත්ත’ පත්තරේ තරම් මට පහර දුන්නෙ නැහැ කිසිම පත්තරයක්. ඒත් මං ඒ විවේචන සත පහකට ගණන් ගත්තෙ නැහැ.ඔබ තවමත් යූ.එන්.පී. කාරයෙක් ද?යූ.එන්.පී. ආණ්ඩුවක තනතුරු දැරුවා කියා මා එදා යූ.එන්.පී. කාරයෙක් වුණේ නැහැ. මොකද අපි ආපු පන්තිය ගැන අපි දැනගෙන හිටියා. හැබැයි අපිට සිද්ධ වුණා ධනපති පන්තියට සේවය කරන්න. ඒක වෙනම කාරණයක්. ඒක කළෙත් ඡන්දය දීලා හෝ ඔවුන්ගේ පක්ෂයට ‘කඩේ’ ගිහින් නෙමෙයි. ඒවා අපේ වටිනා කම්වලට අපිට ලැබුණු තනතුරු. මාව යූ.එන්.පී. කාරයෙක් විදියට හංවඩු ගැහැව්වේ මාත් එක්ක වමේ පෙළපාළිවලට ගිය, මාත්තෙක්ක එකට ගුටිකාපු අය තමයි.ඔබ අද විශ්‍රාමික මහාචාර්යවරයෙක්.හැබැයි වෘත්තියෙන් විශ්‍රාම ගියාට ශාස්ත්‍රීය ජීවිතයෙන් නම් විශ්‍රාම ගිහින් නැහැ. අදටත් මං ලේඛන කලාවේ ව්‍යවෘතව සිටිනවා.ඔබේ බිරිය‍සීතා පද්මිණි කාරියප්පෙරුම. වෘත්තියෙන් ගුරුවරියක්. හැබැයි දැන් විශ්‍රාමිකයි.දරුවන්?මට ඉන්නේ දුවෙක් විතරයි. ඇය චාමලි රංගධාරා.ඔබ මේ දිනවල ඉන්නේ අසනීපයෙන්?මගේ වකුගඩු දෙකම නරක් වෙලා. උදේට මං පැය කීපයක් ලියනවා; කියවනවා; පොත්වල සෝදුපත් බලනවා. එකම ප්‍රශ්නය ඊට පස්සේ මට තද නිදිමතක් එනවා. ගේ ඇතුළේ සිමෙන්ති පොළොවේ වුණත් ඇවිදින්න බයයි වැටෙයි කියලා.ඔබ ජ්‍යොතිෂය විශ්වාස කරනවද?තදබල විදියට විශ්වාස කරනවා. ඒත් මං කාටවත් කියන්නේ නැහැ මං වගෙ විශ්වාස කරන්න කියලා. මොකද ඒක මගේ ජීවිතයට ප්‍රයෝජනයක් කරගත්තට තව කෙනෙකුට එහෙම ප්‍රයෝජනයට ගන්න කියන එක මගේ වැඩක් නෙමෙයි.ජීවිතේ දිහා ආපහු හැරිලා බලද්දි මොනවද හිතෙන්නේ?ජීවිතේ බොහෝම ඵලදායිව ගතවෙලා තිබෙනවයි කියලා මට හිතෙනවා. මම ජීවිතය බොහෝම සන්තෝෂයෙන් ගතකරලා තියෙනවා. කම්පාවෙන දේවල් කාගෙත් ජීවිතවල අඩු වැඩි වශයෙන් තිබෙන්න පුළුවන්. නමුත් මං කිසි දෙයක් ගැන කම්පාවන්නේ නැහැ.ජීවිතේ බොහෝම සන්තෝෂයෙන් ගතකරලා තියෙනවයි කිව්වනේ. ඒකට අඩිපුඩිත් ඇතුළත් ද?නැහැ. මං කිසිම දවසක බීලා නැහැ.සුනිල් මිහිඳුකුලඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=ay1404132</link>
    <topic>ලංකාගමට යද්දි ගිං ගඟේ නිදාගෙන කකුල් දෙකම ගල් ගැහුණා</topic>
    <author> අරුණි මුතුමලී</author>
    <content>මහාචාර්ය ජේ‍.බී දිසානායකයන් පිළිබඳ අටුවා ටීකා අවශ්‍ය නැත. ඒ ඔහු අප කවුරුත් දන්නා පරිදි සිංහල බස පිළිබඳ විශාරදයකු ලෙස දෙස් විදෙස්හි පතළ ගුරුවරයකු නිසාය. එහෙත් ඔහුගේ පරිසර ලෝලී ගති සොබාව පිළිබඳ අවධානය යොමූ වී ඇත්තේ අල්ප වශයෙනි. මෙරට ජනශ්‍රැති පිළිබඳ සෙවීමට යුහුසුළු වූ බොහෝ අවස්ථාවල ඈත පිටිසර පළාත්වල සුන්දරත්වය අත්විඳ ඇති ඔහු දුටු ලස්සනම තැන ගැන කී කතාවයි මේ...තුන්පත් රටා ගුවන් විදුලි වැඩසටහන නමටම ගැළපෙන අයුරින් වසර තුනයි මාස තුනක් ගුවන් ගත වූවකි. එය ඉදිරිපත් කළ ‍මහාචාර්ය ජේ. බී දිසානායකයන් ශ්‍රී ලංකාවේ ඈත එපිට ගම්තුලානේ ඇවිද ඒවායේ විවිධ ජනශ්‍රැති පිළිබඳව ගැමියන්ගෙන් විමසන්නට වූයේය. ඒ ඇසුරින් ඔහු සම්පාදනය කළ ‍‍'සිංහල ජන වහර' පොතද සිංහල භාෂාවේ විවිධ කථා ව්‍යවහාර පිළිබඳ රසවත් තොරතුරු එකතුවකි. තුන්පත් රටා සඳහා මහාචාර්යවරයා වරක් සිංහරාජයේ කෙළවර ගමකට ගියේය. ඔහු ඒගමන විස්තර කරන්නේ මෙසේය."ගාල්ලේ ඉඳන් ඊශාන දිගට දිවෙන එක් මහා මාර්ගයක් හිනිදුමත් පහුකරගෙන තවත් සැතපුම් පහළොවක් පමණ ගිහින් බටුවන්ගලින් කෙළවර වෙනවා. බටුවන්ගල හරියේදි ඒ කාලේ වැල් පාලමකින් ගිං ගඟෙන් එගොඩ වෙලා ගඟට උඩු අතට තිබෙන අඩි පාර දිගේ වාරුකන්දෙණිය පහු කරගෙන සැතපුම් අටක් විතර සිංහරාජ අඩවියට වැදුණාම තමයි ' ලංකාගම ' හමුවෙන්නේ.තමන් දුටු ස්ථාන අතරින් ලංකාගම විශේෂ වන්නේ කෙසේ දැයි කීමට ඔහු වචන සොයයි." මම1970 ගණන්වල තමයි මේ ගමන ගියේ. දැන් නම් ඒවා වෙනස්වෙලත් ඇති‍‍‍. මට හිනිඳුම පොලීසියෙන් බලෙන්ම වගේ තුවක්කුවක් එක්ක රාළහාමි කෙනෙක් දුන්නා. සමහර විට සතා සීපාවාගෙන් ආරක්ෂාවටද? නොදන්නා මඟක යන නිසා පාර පෙන්වන්නද? මොකටද කියලා අදටත් මට හිතා ගන්න බෑ."ඒ අතර ඔහුට මතක් වූයේ තවත් අවස්ථාවක ශ්‍රී පාද කන්ද නගින විටද රාළහාමිලා හතරදෙනකු තමන් සමඟ උඩ මළුවටම ගිය ආකාරයයි. එවර නම් සිරිපා කරුණා කර පහළට ආ විට දැන ගන්නට ලැබුණේ යම් හෙයකින් මහාචාර්යවරයාගේ කකුල් කෙඩෙත්තුව හැදුණොත් දෝලාවකින් මෙන් පරෙස්සමින් පහළට රැගෙන එන ලෙස අණක් ඔවුන්ට ලැබී තිබුණු බවය." දෙයියන්ගේ පිහිටෙන් මට තනිවම සමනළ කන්දේ පහළටම කිසි කරදරයක් නැතිව එන්න පුළුවන් වුණා. ඒත් ලංකාගමට පයින් සෑහෙන දුරක් යන්න තිබුණා. ඉතිං අපට හරි තෙහෙට්ටුයි. "එසේ කියූ මහාචාර්ය දිසානායකගේ වත එකවරම පිබිදු‍ණේ ඒ දැනුණු තෙහෙට්ටුව සැණින් නිවුණා සේය." අපි දැක්කා සුදෝ සුදු වැල්ලක් සමඟ නිල් ම නිල් කැටේට වතුර තිබෙන දිය පහරක්. හරිම ලස්සනයි. ඒ ගිං ගඟේ ආරම්භය. මහන්සි වෙලාවට ඒ වගේ වතුරක් දැක්කම මොකද හිතෙන්නේ? මම ඇඳුම් පිටින්ම නිල් දිය පාරේ නිදා ගත්තා. හම්මේ... පුදුම හීතලක්! මහන්සිය කොහෙන් ගියාද නෑ. එහෙමම ඉඳලා-ඉඳලා ගොඩ එන්න හිතාගෙන නැඟිට්ටා ට මොකද ඇවිද ගන්න බෑ කකුල් දෙකම ගල් වෙලා."කෙසේ හෝ තමන් ආ රාජකාරිය සම්පූර්ණ කර ගැනීමට අවශ්‍ය නිසා ම මහාචාර්ය දිසානායක හෙමි හෙමීට ඇවිදින්නට විය." මම ඉතින් ඒ ගමන ගියේ ඒ පැත‍්තේ බස ගැන හොයන්නනේ? හැතැප්ම නවයක් විතර යද්දි කැලේ හරිම ලස්සනට ගස්වැල්වල මල් පිපිලා. ඒ වගේම කැලේ පුස් තට්ටුවක් වගේ තැනක හැදෙන මුදුන රතු පාට අතුරා හතු, කදන්වල පිපෙන කිරි හතු, පැල පොල් ගෙඩියක මදේ වගේ පෙනෙන ඉබි හතු, බූවක් සහිත කඳ හතු, ගමට ඇතුළු වෙද්දි බොහොමයක් ම දැක්කා. පස්සේ දැනගත් හැටියට ඉදලෝලු හතු කෑමට ගත්තත් සමහරුන්ට ඒවා කෑවාම බඩ යනවාලු. අනෙක ඒවා උයාගෙන යනවානම් අනිවාර්යයෙන් යකඩ කෑල්ලක් ද අරගෙන යන්න ඕනලු තනිවෙනවට. ඊට අමතරව ගඟේ 'ලේල්ලු' මාලු අල්ලන්න 'කරග්ගෙඩි' කියලා උපකරණයක් යොදා ගන්නා අයවත් අපි දැක්කා‍.""ගෙයක් දොරක් හමුවෙන්නේ ඉඳ හිටනේ.. අනික වැල් පාලමෙන් ගොඩවෙලා තමයි ගමට යන්න ඕනෑ. හදිසියේ ගෙයක් හෙවිලි කරගන්න උළු ගෙනියන්න වුණොත් ඒවා කදක බැඳගෙන කී වාරයක් හරි වැල් පාලමෙන් එගොඩ කරන්න තමයි වෙන්නේ. "ඒ කාලේ නම් ඉස්කෝලේ මිස ගමේ වෙන මුකුත් තිබුණේ නැති ගානයි. ඉඳහිට පාරම්පරික වෙද මහත්තයෙක් ඉන්නවා. හැබැයි කඳු අතරින් ඇවිදගෙන යද්දි හරිම පුදුම ලස්සනක් තිබෙන්නේ. මොකද කොන්ක්‍රීට්වලින් විනාශ නෙලා නෑනේ. ගමේ මිනිස්සුත් පරණ විදිහටමයි ජීවත් වෙන්නේ."ඔහු එසේ කියන අතර ලංකා ගම වැසියන්ගේ ජන වහරින් සොයාගත් වචන ද නෑකම් ද බඩ රස්සා ගැන ද කීමට අමතක නොකළේය‍."ලංකා ගම ඇත්තෝ ඔක්කෝම නෑදෑයෝ. තියෙන්නේ වාසගම් තුනයි. ලංකා ගමගේ, නිල්වැලි ගමගේ, කොලොන්තුටුව ගමගේ. ඒ අයට තිබෙන ආදායම් මාර්ග දෙක තමයි හේන් ගොවිතැනයි, කිතුල් හකුරු කර්මාන්තයයි."භාෂාමය වශයෙන් මෙන්ම සෞන්දර්යයෙන්ද මේ රැකියා දෙකේ චමත්කාරය විඳින්නට මහාචාර්ය දිසානායක පිංවන්ත වී ඇත." ඒ හේන කොටන්නේ කඳු බෑවුම්වල. ඒ බෑව්මුවලට ඒ ඇත්තන් කියන්නේ 'දැත්ත' කියලා. දැත්ත ගොඩවෙලා ඒ කියන්නේ කඳු බෑවුම් නැඟලා ගිහින් හේන හමාදි කරනවා. එහෙම ගිනි තියන්න කලින් 'උරගානා සත්තුන්දෝ කුරගාන සත්තුන්දෝ වල්බැද්ෙදන් නිල්බැද්දට පලෝ' කියලා කෑගහනවා. ඒ සද්දෙට හේනේ සත්තු දුවලා ගිහින් පණ බේරාගන්නවා. හේනේ උඩාරුව- උඩු හරිය, පා උල- පහළ හරිය, වගේම මැද්දෑව හොඳට සකස් කර ගත්තාම යි ඇල් වී වපුරන්නේ. රස වගේම සුවඳ රද්දැල් , දහයල්, පින්න ඇලි, පුවක් මල් ඇලි, සුවඳැල් වගේ වී කළු ගෙඩියා නැත්නම් වල් ඌරා, කුරු ඇඹයා(ඉත්තෑවා), මහ ඇඹයා(අලියා), වල් මීයා(මීමින්නා), වැනි සතුන්ගෙන් බේරා ගැනීමට හේන වටේ කඩුල්ලක් නැති කඳවැටක් බඳිනවා. ""ගෙදර ඉන්න අම්මණ්ඩිලා වපුරන කාලයට දවල්ට වෑදං වගේම හවසට කහට ගඟුලාව අරන් හේනට එනවා. ඒ දවල් කෑම හරි තේ හරි සප්පායම් වෙනවට කියන්නේ රස්සා වෙනවා කියලයි. බුලත් විටක් නැත්නම් කහට බොක්ක රස්සා නොවන ඇත්තෙක් ලංකා ගමේ හොයාගන්න නැහැ."නවම් මහ ගෙවී යන විට ඇරැඹෙන හේන වැපිරුම් කාලයේ සතියක් පමණ ගෙවී යන විට වී ඇටයේ කුර හෙවත් ගිරිය ඇදෙන්න පටන් ගන්නා අතර පීදෙන්ට පටන් ගන්නේ ඇසළ මහේ බවත්, මුලින්ම කපා ගන්නා ගොයම හෙවත් මුදුං උඩුප්පිඩි සබරගමු පළාතට අරග්ගෙන සිටින සමන් දෙවි හාමුදුරුවන්ඩ වෙන් කෙරෙන බවත් මහාචාර්යවරයාට පවසා ඇත්තේ ද ගැමියන්මය." පාවර පොලේ ගොයම් පාගන්නේ පාවරේ දෙකෙළවර කතිරෙ බැඳලා ඒ මැදට අල්ලන ලීයක් සවි කරගෙන පිරිමින් දෙන්නෙකුමයි. මෙහෙම පාවර කරන ගොයම් අතුරන්නේ මහපං කියන මාගලේ යි. ඒ මහපං දෙක මැද ලියන්නාවක් හෙවත් දෑකැත්තක් තැන්පත් කිරීමත් ‍ඒ අයගේ සිරිතක්. පාවර කිරිමෙන් පස්සේ රැස් කරන වීගොඩ තමයි බැත. මැඩුවංවලිං බිත්ති හදලා තාවකාලිනව හදන කරල් පැලේ කියන පැලක තමයි ඒ බැත අහුරන්නේ. ඊට පස්සේ ගොයිකං කරනවා කියලා ඒ බැතමනිනවා. ඒ කුරුණියට කියන්නේ ගොය්යා කියලා. ගොය්යෝ දොළහක් කටුපනේ එකයි. කටුපනේ කියන මල්ල හදන්නේ වැටකෙය්යා හෝ පොල් කොළවලින්. හැබැයි මේ කිසිම ගාණක් කට සද්දෙන් හේනේදි කියන්නේ නැහැ."හේන් ගොවි තැනට අමතරව දිනපතා කිතුලට දෙවරක් නැඟ මල් කැපීමටද මේ ගැමියන් අමතක නොකරන බව මහාචාර් ජේ‍. බී දිසානායකයන්ගේ මතකයයි." ඒ වුණාට සමහරු තුංවංගියක්ම මල් කපන වෙලාවලුත් තිබෙනවා. මුලින්ම හට ගන්නේ මුදුම්මල, ඊළඟට පිටවරේ, තුන්වැනුව ඉපියා මල, පිලි මල ,ඊටත් පස්සේ කඳ මල. සමහර වෙලාවට පිලි මලක පුරුකකින් තවත් මලක් කලාතුරකින් හැදෙනවා. ඒකට කියන්නේ මානිල් මල. මුලින්ම ගන්න තෙලිජ්ජවලින් හදන හකුරු අක්මල් හකුරු. ඒවා සිරිතක් හැටියට දෙවි හාමුදුරුවන්ඩ වෙන් කරනවා. පැණිත් එහෙමයි. ඒ අය තේ බොන්නේත් පැණිත් එක්ක.කිතුලට නඟින්නේ හැර යොදා බැන්ද රිටක් ගහට බැඳලා. ඒ රිට ගහට ඕනෑවට වඩා තද නොවෙනන ්පෙරත්තං කෑල්ල කියලා පොඩි ලී කට්ටයක් මැදින් තියනවා. තෙලි දිය එක්කාසු කරන්නේ රා ගොට්ටටයි."මෙසේ ඒ ගැමි වහරින්ම ලංකාගමේ විස්තර කීමට මහාචාර්ය දිසානායකයන්ට හැකි වී ඇත්තේ ගමේ යමක් කමක් ඇති ගම්මුලාදෑනියකු හා සමාන අයෙකුගේ නිවසේ නතර වී අනෙක් ගැමියන් හා කතා බහ කිරීමට අවස්ථාව සැලසුණු නිසාය."මට කලින් ඒ ගමට සමාජ විද්‍යාඥයකු වුණු මහාචාර්ය ගනනාත් ඔබේසේකරයි ආචාර්ය සරත් අමුණුගම ඇමතිතුමා සිවිල් සේවයේ සිටියදියි ගිහින් තිබුණා. ඒ ගෙදරට එක කාමරයක් තිබුණා. අනෙක් ගෙවල්වල එහෙම කාමර වෙන් කිරීමක් නැහැ. අනෙක ප්‍රශ්න ඇහුවට ඒ අයට තේරුමකුත් නැහැ. එක වරක් ගිය අපේ කෙනෙක් කෑමක් හදන හැටි අහලා පටිගත කරගන්න ආයෙම කියන්න කීවාට එහෙ හිටිය ආච්චි කෙනෙක්ට තේරුණේම නෑ. 'ඇයි මං දැං කී‍වේ? ඒ විදිහට තමයි හදන්නේ ' කීවා. හරිම අහිංසක ගැමි පිරිසක් ඒ දවස්වල නම් හිටියේ. "" මම ලංකා ගමදි තමයි හම්බාවෙක් දැක්කේ. ලේනෙක් වගේ වුණාට වවුලෙකුගේ වගේ අත් පා අතර හමක් තිබෙනවා. ගස් මුදුන්වල ඉඳන් ඈතට පියඹන්න පුළුවන්. කොටියකුට සමාන පෙනුමක් තිබෙන කුකළන් ආහාරයට ගන්නා සතා බලුගොව්වා. මුඩු වලහා සාමාන්‍ය වලහාට වඩා විශාලයි. තලපයා කියන්නේ ලොකු මී වර්ගයකට. අහිංසක මුවෙක් වගේ එකෙක් හිටියා ඕලුවා කියලා. එහෙ මකුළුවන්ටත් කියන්නේ මකුණා කියලා. ඇත්ත මකුණාව උන්ගෙන් වෙන් කරන්නේ ඇඳ මකුණාකියලා. ගෙවල වෙසෙන කඩියෙක්වගේ කූඹියෙක් හිටියා කුරු පෙත්තා කියලා හැබැයි ඌ නම් දෂ්ට කරන්නේ නැහැ."එසේ දිගු විසතරයක් කියූ මහාචාර්ය ජේ. බී දිසානායකයන් මොහොතක් බලා සිට මෙසේ පැවසුවේය."දැන් නම් එහේ හුඟක් වෙනස් වෙලා ඇති. වැල් පාලම වෙනුවට කොන්ක්‍රීට් පාලමක් දාලත් ඇති. ගමේ තිබුණු ලස්සන ගස්කොලන් මල් වෙනුවට නගරෙන් ඇන්තූරියම් ගෙනියලා හිටවලත් ඇති. එහෙ කලබලයක් තිබුණේ නැනේ අපේ වගේ රස්සාවට දුවන්න කියලා. ඒත් දැන් එහෙ අයත් කොළඹ රස්සාවට ඇවිල්ලා ඇති. පරිසරය වෙනස් වෙලා ඇති. ගිං ගඟේ සීතල නිල් වතුර එහෙමමද දන්නේ නෑ. කාලයත් එක්ක ඒ දේවල් හුඟක් වෙනස් වෙනවා. ඒත් දියුණුවත් එක්කම පරිසරයේ සුන්දරත්වය රැකගන්න පුළුවන් නම් කොයි තරම් ලස්සනක් වටිනාකමක් ලංකාගමට තියෙයිද?" අරුණි මුතුමලීaruni@silumina.lkකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>13</day>
    </date>
    <link>http://www.silumina.lk/2014/04/13/_art.asp?fn=aw1404131</link>
    <topic>ගිය ආත්මෙ මං පස්සර මාමාට  ලක්ෂ 3ක් ණයට දුන්නා</topic>
    <author>මතුගම මහින්ද විජේතිලක</author>
    <content>මේ ලෝකයේ රහස් නැත. රහසින් කිසිම දෙයක් කරන්නට නොහැකි ය. විශ්වය සියල්ල බලා සිටී. ඔබ කොයි තරම් දෙයක් හොර රහසේ කිසිවෙකු නොදනී යැයි සිතා සිදු කළ ද ඔබේ මිය ගිය මව් පියෝ සහෝදර සහෝදරියෝ ඥාති මිත්‍රාදීන්ගේ ප්‍රාණකාරයෝ බලා සිටිති. මිය ගිය සතුරෝ ද බලා සිටිති. ඔබ යම් දෙයක් හොරෙන් යැයි සිතා සිදු කළ ද එහි අයිතිකාරයන්ගේ පැරණි මිය ගිය ඥාතීන්ගේ ප්‍රාණකාරයෝ ද බලා සිටිති. කොයි තරම් සුදු ඇඳුම් ඇඳගෙන පෙනී සිටිය ද එය පෙනෙන්නේ අපට පමණ ය. අපට පෙනෙන්නේ අප පමණ ය. එහෙත් විශ්වය සියල්ල දකී.බුත්තල ප්‍රදේශයේ පදිංචි මංගලිකා සහ සරත් විවාහක අඹු සැමියෝ ය. දෙදෙනාම අවුරුදු පනස් පහක් පමණ සම වයසේ ය. දරුවන් සිවු දෙනෙක් පමණ වෙති. නිතර ම මේ අඹු සැමියන් අතර ආරාවුල් අඬ දබරවලින් අඩුවක් නැත. සුළු වචනයක අඩු පාඩුවක් වුව ද මේ දෙදෙනාට එය ගහ බැණ ගන්නට තරම් හේතුවෙයි. කාලයක් තිස්සේ පවතින මේ තත්ත්වය අනුව මොවුන් පදිංචි නිවෙසේ කිසිම සංහිඳියාවක් සතුටක් නැත. දරුවන්ට ද හිස රදයකි. කතා කළොත් චරු චුරුවකි. බරබරයකි. දෙස් දෙවොල් කියා ගැනීමකි.මේ ගැන විටින් විට “මොකක්ද දෙයියනේ මේ අපට වෙලා තියෙන්නේ” යි උනුනුන් කතා කැරගත් අවස්ථා ද නැතුවා නොවේ. හඳහන් බලා වත් පිළිවෙත් ගණනාවක් ද සිදු කොට ඇත. දිනක් ‘සිළුමිණ’ පත්‍රය බලමින් සිටි මංගලිකා ‘පියවි ඇසින් ඔබ්බට’ විශේෂාංගය කියවා “මෙන්න මෙතැනටවත් ගිහින් බලමු ද?” යි ඇතුල්කෝට්ටේ ගුප්ත ගවේෂණ මධ්‍යස්ථානය ගැන සැමියා දැනුම්වත් ක‍ළා ය.ඒ අනුව මේ දෙදෙනා ගුප්ත ගවේෂණ මධ්‍යස්ථානය කරා පැමිණි ආධ්‍යාත්මීය උපදේශකවරයා මුණ ගැසී ප්‍රතිකාර පැතූහ. පළමු දිනයේ ගවේෂකවරයා ශක්ති කිරණ එල්ල කරන විට මංගලිකා වෙව්ලන්නට වූවා ය. ඉන් එහා දෙයක් සිදු නොවූයෙන් දින විසි එකක් ගමේ පන්සලේ බෝධි පූජා පවත්වා එන්නැයි උපදෙස් දුන්නේ ය.ඊළඟ දිනයේ ද මංගලිකා ගැහෙන්නට ගත්තා ය. ඇගේ පිටුපසින් සුදු සරමක් හැඳගත් අමනුෂ්‍යයෙක් සිටින බව ගවේෂකවරයා දැක්කේ ය.ඒ භූතාත්මය ග්‍රහණය කොට මංගලිකාට දිෂ්ටි ගන්වා ගවේෂකවරයා ප්‍රශ්න කළේ ය.“කවුද මේ?”“මම පියදාස ජයතිලක”“කවුද පියදාස ජයතිලකය කියන්නේ?”“මංගලිකාගේ මිනිහා”“බොරු කියන්න එපා. මංගලිකාගෙ ස්වාමි පුරුෂයා මේ ළඟ ඉන්නේ, සරත්.”“මම කලින් කසාදෙ මිනිහා.”“මොනවා වෙලාද මැරුණෙ?”“වාහන අනතුරකින්”“කොයි කාලෙද?”“අවුරුදු පහළොවකට විතර කලින්.”“ඔබ මැරුණෙ කොහොමද?”“මගෙ පුතාට දවසක් රෑ අසනීප වුණා. මම ත්‍රීවීල් එකක් ගේන්න හන්දියට ගියා. රෑ මම පාර හරහා පනිද්දී වේගයෙන් ආපු ලොරියක හැපුණා. හැපිලා පාර අයිනට විසි වුණා. මම මැරුණු බව ගෙදර අය දන්නේ උදේ.”“කොහේදිද ලොරියෙ හැපුණේ?”“බුත්තල කතරගම ප්‍රධාන පාරෙ.”“ඊට පස්සෙ මම ගෙදර ආවා‍. ගෙදර සිද්ධ වෙන දේවල් බල බලා හිටියා. මම මංගලිකාටත් පුතාටත් කතා කළා. කොයි තරම් කතා කළත් මේ අයට ඇහුණෙ නෑ.”“මැරුණට පස්සේ පින් ලැබුණේ නැද්ද?”“මම මැරිලා හත් දවසෙ, තුන් මාසෙ පින්කම් කළා. ඒ වුණාට මට ඒ පින් දැනුණේ නෑ.”‍Óඒ මොකද?”“මහත්තයා, ඒ දවස්වල මම හිටියේ ලොරිය හැපුණු වේදනාවෙන්. ඒ අමාරුකම් මිසක් හිතට පින් දැනුණෙ නෑ.”“ගෙදර ඉඳ‍ෙගන මොකද කළේ?”“ඔහේ පාවෙවී හිටියා. තුන් මාසෙ පින්කමෙන් පස්සෙ මංගලිකා පින්කම් කළේ නෑ. මමත් මුන් කරන දේවල් බල බලා හිටියා. ඔය අතරේ මෙයා මේ මිනිහව කසාද බැන්දා.”“ඉතින් කේන්ති ගියා ද?”“පළමුවෙන් නම් කේන්ති ගියා. පස්සෙ මඟ හැරුණා.”“තමන්ගෙ බිරිය වෙන කෙනෙක් කසාද බඳින කොට එන ‍ෙක්න්තිය කොහොමද? මග හැරුණේ?”“මංගලිකාගෙ දෙමවුපියොයි නෑයොයි කිව්වා “උඹ කොහොමද දුවේ තනියම ජීවත් වෙන්නෙ? මැරුණ කෙනා මැරුණා. උඹටත් රැකවරණයක් තියෙන්න එපා යැ. මේ දරුවව හදාගන්නත් එපායැ. මේ දරුවට වෙනස්කමක් නොකරන කෙනෙක් කසාද බැඳ ගනින්” කියලා. මගේ දෙමවුපියොත් සහෝදරයොත් ඔය ටික ම කිව්වා. ඉතින් ඒ කතාව ඇත්ත තමයි කියලා මටත් හිතුණා. ඒත් මම ඇහැ ගහගෙන හිටියා මුන් මගේ කොල්ලට වෙනස්කමක් කරයි ද කියලා. හැබැයි මුන් එහෙම නම් කළේ නෑ. ඒත් මගේ හිතේ පුංචි ඉරිසියාවක් තිබුණා. මුන් දෙන්නා සතුටින් ඉන්න කොට මම මුන්ට සන්තෝසෙන් පවුල් කන්න දුන්නෙ නෑ.‍ කරදර කළා. රණ්ඩු කෙරෙව්වා. ඒත් වෙන් වෙන්න දුන්නෙත් නෑ. මම මැරුණු දවසෙ ඉඳලම ගෙදරමයි හිටියෙ. වෙන කොහේවත් ගියේ නෑ.”“ඔබේ දරුවට මේ අයගෙන් වෙනස් කමක් වරදක් හිරිහැරයක් වෙන්නේ නැහැනෙ. ඒ නිසා මේ අයට නිදහසේ ජීවත්වෙන්න ඉඩ දීලා කරුණාකර ඉවත්වෙලා යන්න. ඔය දුගතිගාමී ආත්මයෙන් මිදිලා ඔයිට වඩා හොඳ තැනකට යන්න.”“යන්න කලින් මම පස්සර මාමාව හම්බ වෙන්න ඕනෑ” යි භූතාත්මය කීවේය.එදින ගවේෂණය නතර කොට තවත් දින හතක් බෝධි පූජා පවත්වා ‘පස්සර මාමා’ යි කියූ පුද්ගලයා ද සමඟ නැවත එන්නැයි උපදෙස් දුන්නේ ය.“ඊළඟ දිනයේ මංගලිකා, සරත්, දෙදෙනා පස්සර මාමා ද කැඳවා ගෙන ආහ. එදින ද මංගලිකා ප්‍රලය වී කතා කරන්නට වූවා ය.“ආං... පස්සර මාමා ඇවිල්ලා. බොහෝම හොඳයි” යි භූතාත්මය කීවේ ය.“මොකටද මේ පස්සර මාමාව ගෙන්නුවේ?” යි ගවේෂකවරයා ප්‍රශ්න කළේ ය.“මට පස්සර මාමාට කාරණයක් කියන්න තියෙනවා. ඒක දන්නේ මමයි පස්සර මාමයි විතරයි. ඒ නිසා ඒ සිද්ධිය මම මළාට පස්සේ යට ගියා.”“හොඳයි... හොඳයි... දැන් ඉතින් කතා කරගන්න”“පස්සර මාමේ‍... උඹ මගෙන් සල්ලි වගයක් ඉල්ලා ගත්තා මතකද? උඹ ලොරියක් ගන්න කියලා මගෙන් ලක්ෂ තුනක් ඉල්ලා ගත්තා. ඒක ආපහු දුන්නේ නැහැනෙ. මේක කිසි කෙනෙක් දන්නෙ නෑ. මම මංගලිකාටවත් කිව්වේ නෑ. මම මැරිලත් දැන් අවුරුදු පහළොවකට වැඩියි. දැන් ඔය ණයට අවුරුදු දහ අටක් විතර වෙනවා. බැංකුවක තිබුණා නම් දැන් ඒක ලොකු ගාණක් වෙලා. උඹ දැන් හොඳට දියුණුයිනෙ. ව්‍යාපාර දියුණු වෙලා බොහොම හොඳට ඉන්නවා. දැන් ඒ මුදල මගේ පුතාට දීපං. ඒක කියන්නයි උඹව ගෙන්නුවේ” යි භූතාත්මය කීවේ ය.මේ සිද්ධිය ඇත්ත දැයි ගවේෂකවරයා පස්සර මාමාගෙන් ඇසීය. භූතාත්මය පැවසූ සියලු කාරණය සත්‍ය බව ඔහු පිළිගත්තේ ය.සිද්ධිය ඇත්ත නම්, භූතාත්මය කී පරිදි ඒ මුදල බැංකුවක තිබුණා නම් මේ වනවිට විශාල මුදලක් වන බැවින් මිය ගිය මිත්‍රයා වෙනුවෙන් මිත්‍රයාගේ පුතාට සාධාරණය ඉටු කරන්නැයි ගවේෂකවරයා කීවේ ය.පස්සර මාමා එය පිළිගත්තේ ය. මිත්‍රයා එදා කළ උදව්ව තමන්ගේ දියුණුවට ‍ඉවහල් වූ බව පිළිගත් ඔහු පියදාස ජයතිලක ගේ පුතාට එනම් මංගලිකාගේ වැඩිමහල් පුතාට ඩිමෝ බට්ටෙක් (ලොරියක්) මිලට අරගෙන දෙන බව පැවසීය.“ඔව් ඔව් ඉක්මනින් ඒක ඉෂ්ට කරපන්. නැත්නම් මම උඹව නැති කරනවා” යි භූතාත්මය කීවේ ය.මංගලිකාගේ නිවසේ සාංඝික දානයක් පිරිනමා මිය ගිය කලින් සැමියාට නම කියා පැන් වඩා පින් අනුමෝදන් කරන ලෙසත් ගවේෂකවරයා උපදෙස් දුන්නේ ය. ඒ දානයට තමන් ද උදවු කරන බවත් පස්සර මාමා ද කීවේ ය.මාසයකට ‍පමණ ‍පසු මංගලිකා ගේ නිවසේ සාංඝික දානයක් පැවැත්ව‍ූ අතර පස්සර මාම එදින ම මංගලිකාගේ වැඩිමහල් පුතාට අලුත් ම ඩිමෝ බට්ටා ලොරියක් බාර දුන්නේ ය.ඉන්පසු මේ පිරිස ඒ ලොරියෙන් ම නැවත ගුප්ත ගවේෂණ මධ්‍යස්ථානයට පැමිණියහ. මංගලිකා එහිදී නැවතත් දිෂ්ටි ගැන්වීය.“මහත්තයා; මට හරි සතුටුයි, දැන් මගේ හිත නිදහස්. ඔබ තුමාට බුදු බවම ලැබෙන්න ඕනැ. දැන් මගේ පුතාට මගෙන් යුතුකම් ඉෂ්ට වුණානෙ. දැන් මා හොඳ තැනකට යවන්නැයි භූතාත්මය ගවේෂකවරයා ගෙන් ඉල්ලුවේ ය.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=aa1404202</link>
    <topic>ත්‍රිරෝද රථ රියැදුරන්ට ප්‍රථමාධාර පුහුණුව</topic>
    <author>රමණී සුබසිංහ</author>
    <content>රමණී සුබසිංහත්‍රී රෝද රථ රියැදුරන්ට ප්‍රථමාධාර පුහුණුවක් ලබා දීමට කටයුතු කර ඇතැයි ශ්‍රී ලංකා රතුකුරුස සමාජයේ සභාපති ජගත් අබේසිංහ මහතා පවසයි. මාර්ග අනතුරු මෙන්ම අනෙකුත් අනතුරුවලට පත්වන බොහෝ පිරිස් රෝහල් කරා ගෙන යාමට ත්‍රී රෝද රථ යොදා ගන්නා අතර එම රියැදුරන්ට නිසි ප්‍රථමාධාර පුහුණුවක් නොමැති හෙයින් බොහෝ රෝගීන් මිය යන අවස්ථා ද වාර්තා වී ඇති බව අබේසිංහ මහතා පවසයි.මාර්ගයේ අනතුරු සිදු වූ විට දී පළමුව සහායට පැමිණෙන්නේ ත්‍රි රෝද රථ  රියැදුරන් බවද පෙන්වා දුන් ඒ මහතා එය උතුම් ක්‍රියාවක් බවත් බොහෝ දෙනා ත්‍රි රෝද රථ රියැදුරන් ගේ එම සත්ක්‍රියාව ගැන එතරම් සැලකිල්ලක් නොදක්වන බවද පෙන්වා දෙයි.කොළඹ නගරයේ පමණක් 10000 කට පමණ පුහුණුවක් ලබා දීමට බලාපොරොත්තු වන බවද ඒ මහතා පෙන්වා දෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=aa1404203</link>
    <topic>සරසවිවලට සිසුන් 25000ක්</topic>
    <author/>
    <content>විශ්වවිද්‍යාලවලට නවක සිසුන් බඳවා ගැනීම සඳහා ලබන සතිය තුළ අයදුම්පත් කැඳවන බව විශ්වවිද්‍යාල ප්‍රතිපාදන ‍ෙකාමිසම කියයි.මෙවර ශිෂ්‍යයන් 24540ක් විශ්වවිද්‍යාලවලට බඳවා ගනු ඇත. 2013 වර්ෂයේ උසස් පෙළ සමත් ශිෂ්‍යයන්ට මේ සඳහා ඉල්ලුම් කිරීමට අවස්ථාව ලැබේ.විශ්වවිද්‍යාල ප්‍රවේශය සඳහා අයදුම්පත් හා උපදෙස් අඩංගු පොත රුපියල් 500ක මුදලක් ගෙවා විශ්වවිද්‍යාල ප්‍රතිපාදන කොමිසමෙන් හෝ එම ආයතනය පත්කර ඇති පොත් අලෙවි සල්වලින් ලබාගත හැකි බව විශ්වවිද්‍යාල ප්‍රතිපාදන කොමිෂන් සභාව කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=aa1404204</link>
    <topic>කොළඹ තදබදය මඬින්න කෝටි 125400 ක ව්‍යාපෘති</topic>
    <author>තාරක වික්‍රමසේකර</author>
    <content>තාරක වික්‍රමසේකරවසර 2035 වනවිට කොළඹ නගරයේ රථවාහන තදබදය අවම කිරීමේ වැඩපිළිවෙළ යටතේ රුපියල් කෝටි 125400 ක වියදමින් ව්‍යාපෘති රැසක් ක්‍රියාවට නංවා ඇතැයි ප්‍රවාහන අමාත්‍යාංශය පවසයි.එම ව්‍යාපෘති අතර ‘මොනෝ රේල්’ සේවාවක් ඇරැඹීම, කොළඹ නගරයෙන් ගමන් අරඹන බස් රථ සේවා එක් ස්ථානයකට ගෙන ඒම සහ දුම්රිය සහ බස් රථ සේවා සම්බන්ධීකරණය ද ඇතුළත් ය.ඊට‍ අමතරව බස් රථ සඳහා වෙනම මං තීරු ඇති කිරීම ද මෙහිලා ඇතුළත් ය.කොළඹ නගරයේ පවතින අධික වාහන තදබදය නිසා අධික ඉන්ධන දහනයට අමතරව මිනිස් ශ්‍රමය ද දැඩි ලෙස අපතේ යන බව මේ වනවිට හෙළි වී ඇත.ජපන් ජයිකා ආයතනය සමඟ එක්ව ප්‍රවාහන අමාත්‍යාංශය මෙම වැඩසටහන ක්‍රියාවට නංවා ඇත.මේ නව ව්‍යාපෘතිය නිසා වාහන මෙහෙයුම් වියදම වසරකට මිලියන 213000 ක් අඩුකර ‍ගත හැකි අතර ගමන් වේලාවට අදාළ වියදම් අඩුවීම යටතේ රුපියල් මිලියන 136000 ක් අඩුකර ගත හැකි ය. ඒ අනුව රුපියල් මිලියන 349000 ක දැවැන්ත ආර්ථික ප්‍රතිලාභයක් කොළඹ ප්‍රවාහන සැලැස්ම මගින් උදාකර ගත හැකි වනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=aa1404205</link>
    <topic>අද පාස්කු</topic>
    <author/>
    <content>ජේසුතුමන්ගේ උත්ථානය සිහිපත් කරන පාස්කු ඉරිදා අදයි. අද දිවයින පුරා පිහිටි සියලු දේවස්ථානවල මේ නිමිත්තෙන් විශේෂ දේව මෙහෙයන් පැවැත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=aa1404206</link>
    <topic>පරීක්ෂණ පටන් අරන්</topic>
    <author>දයා ඩී. ෆොන්සේකා</author>
    <content> - පොලිස් මාධ්‍ය ප්‍රකාශකදයා ඩී. ෆොන්සේකාමත්තල ගුවන් තොටුපළ හා හම්බන්තොට වරාය නරඹන්නට ගිය එක්සත් ජාතික පක්ෂ මන්ත්‍රීවරුන්ට පහර දුන් බව කියන පිරිස් කවුදැයි හඳුනා ගන්නට පොලිස් පරීක්ෂණ අරඹා ඇති බවත් නියෝජ්‍ය පොලිස්පතිවරයකු යටතේ එකී පරීක්ෂණ පැවැත්වෙන බවත් පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා පැවසීය.එ‍ජාප මන්ත්‍රීවරුන්ට ප්‍රහාර එල්ල කළැයි කියන අයට එරෙහිව තරාතිරම නොබලා නීතිය ක්‍රියාත්මක කිරීමටත් ඔවුන් අත්අඩංගුවට ගැනීමටත් කටයුතු කරන බවත් හෙතෙම කීය.හම්බන්තොට පොලිසියේ නිලධාරීන් නීතිය ක්‍රියාත්මක නොකළ බවට ලැබී ඇති පැමිණිලි අනුව ඔවුන්ට එරෙහිව ද විනය පරීක්ෂණ පවත්වන බව පැවසූ ඒ මහතා ඒ මන්ත්‍රී කණ්ඩායමේ ආරක්ෂාව බාරව සිටි ආරක්ෂක පොලිස් නිලධාරීන් ද ඔවුන්ගේ පැමිණීම පිළිබඳව පොලිසිය දැනුවත් කිරීමට කටයුතු නොකිරීම පිළිබඳව ද පරීක්ෂණ සිදු ක‍රන බව ද කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=aa1404207</link>
    <topic>වඳින්න ගිය දේවාලෙ ඉහේ කඩන් වැටුණා</topic>
    <author/>
    <content> - හම්බන්තොට නගරාධිපතිපත්තරවල පළවූ ඡායාරූපවල තමන් අතේ ඇති අවිය සෙල්ලම් පිස්තෝලයක් බව ද හම්බන්තොට වරාය බලන්න ආ එ.ජා.ප. මන්ත්‍රීවරුන් දැන් තමන්ට චෝදනා එල්ල කළත් ඔවුන් බස්රථයට නංවා නිරුපද්‍රිතව ඒ ස්ථානයෙන් පිටත්කැර යැවීමට මුළුමනින්ම මැදිහත් වූයේ තමන් බවත් හම්බන්තොට නගරාධිපති එරාජ් රවීන්ද්‍ර ප්‍රනාන්දු මහතා කියයි. ගුවන්තොටුපොළ හා ගුවන් සේවා ඇමැති ප්‍රියංකර ජයරත්න මහතා පැවසුවේ මත්තල ගුවන් තොටුපොළට එජාප මන්ත්‍රීවරුන් පස්දෙනා ගියේ තමන් දැනුවත්ව බවත් ඔවුන්ට ගුවන් තොටුපොළේ දී කිසිදු සිද්ධියකට මුහුණදීමට සිදු නොවූ බවත් මේ සිද්ධිය ගුවන්තොටුපොළ පරිශ්‍රයෙන් පිටතදී සිදුවූවක් බවත්ය.හම්බන්තොට නගරාධිපතිවරයා තවදුරටත් කියා සිටියේ, එය සෙල්ලම් පිස්තෝලයක් බව දැනගෙනත් මම එය උපයෝගී කරගත්තේ මේ කලහකාරී පිරිස කෙසේ හෝ පලවා හැර මන්ත්‍රීවරු පිරිස ආරක්ෂා කර ගැනීමට අවශ්‍ය වූ නිසා බවය.හම්බන්තොට නගරාධිපතිවරයා ලෙස මේ අය වැඩි දෙනෙක් මා හඳුනනවා. බිත්තර ගහපු තැනැත්තාත් මම දන්නවා.සිද්ධියට මුහුණ දුන් එ.ජා.ප. මන්ත්‍රී කණ්ඩායමේ අජිත් පෙරේරා මහතාට මම අතට අත දීලා බස් රථයට නැංගුවේ නලින් බණ්ඩාර මන්ත්‍රීවරයාත් මම බස් එකට ගොඩ කළා. මේ අය ඔක්කොම බස්රථයට නැංගාට පසු සෙනඟ සන්සුන් කර එතැනින් බස්රථය පිටත්කොට යැව්වා. ඔවුන් දැන් මට බොරු ‍චෝදනා එල්ල කරනවා. මෙය හරියට වඳින්න ගිය දේවාලය හිසට කඩා වැටීමක් ‍වගෙයි. නගරාධිපතිවරයා කීය.එ.ජා.ප. මන්ත්‍රී කණ්ඩායම සමඟ කොළඹින් පැමිණි මාධ්‍යවේදීන් ඒ අයගේ කැමරාවල මුලින් ගත් පින්තූර පළනොකර අන්තිම හරියේ පින්තූර පළකර තිබෙනවා යැයි රවීන්ද්‍ර ප්‍රනාන්දු මහතා වැඩිදුරටත් පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=aa1404208</link>
    <topic>අවුරුදු කෝලහාල අඩුයි</topic>
    <author>සුනිල් දයා අල්විස්</author>
    <content>සුනිල් දයා අල්විස්සිංහල අලුත් අවුරුදු සමයේ මත්වතුර පානය නිසා ඇතිවූ කලකෝලාහල සිද්ධිවලින් හදිසි අනතුරු අංශයට ප්‍රතිකාර සඳහා පැමිණි සංඛ්‍යාවේ අඩුවක් දක්නට ඇතැයි ජාතික රෝහලේ නියෝජ්‍ය අධ්‍යක්ෂ වෛද්‍ය සිරිල් පින්තු මහතා කියයි. පසුගිය අවුරුද්දේ මේ සංඛ්‍යාව 58ක් වූ අතර මේ වසරේ එම සංඛ්‍යාව 13කි. එය සියයට 77ක අඩුවක් පෙන්නුම් කරයි.අලුත් අවුරුදු දින දෙක ඇතුළත හදිසි අනතුරු අංශයට මාර්ග අනතුරු, ක්‍රීඩාවලින් සිදුවූ අනතුරු, රතිඤ්ඤාවලින් සිදුවූ අනතුරු බීමත්කම නිසා ඇති වූ කලකෝලාහල නිසා සිදුවූ අනතුරු මාර්ග අනතුරුවලින් තුවාල ලද 354ක් ප්‍රතිකාර සඳහා පැමිණ තිබෙන අතර මෙයින් රෝහල්ගත කරන ලද සංඛ්‍යාව 157කි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=aa1404209</link>
    <topic>අභිමංසල තුන 25 වැනිදා ජනපති අතින් විවෘත කෙරේ</topic>
    <author>දයා ඩි ෆොන්සේකා</author>
    <content>අභිමංසල සුවසහන නිකේතන ව්‍යාපෘතියේ තුන්වැන්න කුරුණෑගල පාන්ගොල්ල ග්‍රාමයේ දී ලබන 25 වැනි දින පෙරවරුවේ මහින්ද රාජපක්ෂ ජනාධිපතිතුමන්ගේ සුරතින් විවෘත වේ.අභිමංසල පළමුවැන්න අනුරාධපුර නුවරවැව සමීපයේත්, දෙවැන්න කඹුරුපිටියේත් ඉදිකරන ලදී.අභිමංසල සුවසහන නිකේතනයන් ඉදිකිරීමේ අරමුණ වී ඇත්තේ පසුගිය මානුෂීය මෙහෙයුම්වලදී ත්‍රස්තවාදීන්ට එරෙහිව යුද්ධ හමුදාව දියත් කළ ක්‍රියාන්විතවලදී තුවාල ලබා පූර්ණ ආබාධිත තත්ත්වයට පත්ව සිටින වීරෝදාර රණවිරුවන් දිවි ඇති තෙක් බලාගැනීමය.එවන් රණවිරුවන් හට ඔවුන්ගේ ජීවිතයේ ඉදිරි කාලය සෙනෙහසින් දයාවෙන් සහ ආධ්‍යාත්මික සුවයෙන් සපිරි නිවසින් එපිට නිවහනක් (Home away Home) ලබාදීමයි.මේ අයුරින් පූර්ණ ආබාධිත තත්ත්වයට පත්ව ඇති රණවිරුවන්ගේ සංඛ්‍යාව 297ක් ලෙස යුද හමුදාව හඳුනාගෙන ඇත. මෙම සුවසහන නිකේතන මඟින් රණවිරුවන්ගේ කායික මානසික හා අධ්‍යාපනික රැකවරණය ලබාදී තම පවුලේ සාමාජිකයන් සහෝදර සෙබළුන් හා සමාජයේ සියලු පුරවැසියන් සමඟ සහජීවනයෙන් හා සමානාත්මතාවයෙන් ගතකිරීමට සුදුසු පරිසරයක් ලබාදීම විශේෂයකි.25දා ජනාධිපති තුමා අතින් විවෘත වන පාන්ගොල්ල අභිමංසල සුවසහන මධ්‍යස්ථානයේ පූර්ණකාලීනව නේවාසිකව ප්‍රතිකාර ලැබිය හැකි සංඛ්‍යාව 52කි. මෙය කුටි 3කින් හා විලාස් නමින් හැඳින්වෙන හතරදෙනකුට එකට විසිය හැකි කුඩා ගෙවල් 8කින් සමන්විත වන අතර එහි ඔවුන්ට බටහිර මෙන්ම දේශීය වෛද්‍ය ප්‍රතිකාර ලබාගැනීමේ පහසුකම් සලසා දී තිබේ.ඊට අමතරව ජල චිකිත්සක, භෞත චිකිත්සක හා වෘත්තීය චිකිත්සක ප්‍රතිකාර ක්‍රම මෙන්ම ආධ්‍යාත්මික සුවය ලබාදීමට භාවනා හා ආගමික වැඩසටහන් ද ක්‍රියාත්මක ‍ෙකරේ.එමෙන්ම අභිමංසල නිකේතනවල ජීවත්වන ආබාධිත සෙබළුන්ට සිය බිරිය දරුවන් මාපියන් සමඟ දින තුනක් ගතකිරීමට කබානා කාමර කිහිපයක් ද ඉදිකොට තිබේ.මෙම අභිමංසල සුවසහන නිකේතන සඳහා අරමුදල් යෙදවෙන්නේ Brave Heart ව්‍යාපෘතිය යටතේය. එය රජය විසින් 2011 මාර්තු 18 දින ගැසට් අංක 1698 යටතේ බදුවලින් නිදහස් පුණ්‍යායතනයක් වශයෙන් ලියාපදිංචි කොට ඇති බැවින් මේ සඳහා දානපතියන් විසින් කරනු ලබන සියලු ධන පරිත්‍යාග බදු මුදල්වලින් නිදහස් වන බව අභිමංසල නිකේතන ව්‍යාපෘතියේ පාලනාධිකාරී මේජර් ජෙනරාල් මනෝ පෙරේරා පැවසූ අතර මේ සඳහා තවත් අරමුදල් අවශ්‍ය බැවින් පරිත්‍යාගශීලීන්ගෙන් ධන පරිත්‍යාග අපේක්ෂා කරන බව ද කියා සිටියේය.මෙහි සිටින එක් රණවිරුවෙකු සඳහා ඖෂධවලට අමතරව මසකට රුපියල් 311000ක් පමණ වැයවෙයි.එමෙන්ම පූර්ණ ආබාධිත රණවිරුවන් සඳහා තවත් මෙවන් අභිමංසල නිකේතන කීපයක් ඉදිකිරීමට අවශ්‍යව ඇති බවත් මේජර් ජෙනරාල් මනෝ පෙරේරා අවධාරණය කළේය.දයා ඩි ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=aa14042010</link>
    <topic>කොහෝ හඬ වැඩිවෙයි</topic>
    <author>නිහාල් පී.අබේසිංහ</author>
    <content>නිහාල් පී.අබේසිංහවසර ගණනාවකට පසුව මේ වසරේ අවුරුදු කොහාගේ ශබ්දය අප්‍රේල් 12 සිට අප්‍රේල් 16 දක්වා කාලයේදී ඉතා උච්ච ලෙස අපේ රටේදී ඇසුණු බව ප්‍රවීණ පරිසරවේදී පක්ෂි පර්යේෂක පරිසර නීතිඥ ජගත් ගුණවර්ධන මහතා පවසයි. ඊට ප්‍රධාන හේතුව දැනට මෙරට කොහාගේ ගහණයේ ඉහළ වර්ධනයක් තිබීම බවද ඒ මහතා කීය. විශේෂයෙන් අප්‍රේල් 14 - 15 දිනවලදී අවුරුදු කොහාගේ ශබ්දය ඉතාමත් උච්ච ලෙස ඇසුණු බව ද ජගත් ගුණවර්ධන මහතා පවසයි.අවුරුදු 40ක් තිස්සේ තමා අවුරුදු කොහාගේ හැසිරීම පිළිබඳව අධ්‍යයනය කරන බව ද ඒ අනුව මෙවර අගෝස්තු මාසය දක්වා කොවුලාගේ ශබ්දය ඇ‍ෙසණු ඇති බව ද ජගත් ගුණවර්ධන මහතා පැවසීය. මෙවර කොහාගේ ශබ්දය ජනවාරි සිට අපේ රටේ අසන්නට ලැබී ඇතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=ab1404201</link>
    <topic>පිල්ලෙ ගැන අපිට විශ්වාසයක් තියන්න බැහැ</topic>
    <author>සංවාද සටහන</author>
    <content>පේරාදෙණිය විශ්වවිද්‍යාලයේදේශපාලන විද්‍යා අධ්‍යයන අංශයේමහාචාර්ය ගාමිණී සමරනායකමෙතන වැදගත්ම ප්‍රවණතාව ලෙස මා දකින්නේ අපේ අසල්වැසි ඉන්දියාව මේ ඇමෙරිකානු යෝජනාවෙන් කරන්න හදන අන්තර්ජාතික පරීක්ෂණයට විරුද්ධවීමයි. මේ යෝජනාව ඉදිරියට තල්ලු කළේ දෙමළ ඩයස් පෝරාව ඇමෙරිකාව හා එංගලන්තය කියන ප්‍රබල රටවල් අල්ලගෙන. මේක යට තියෙන්නේ මානව හිමිකම් කඩවුණා කියන ජනප්‍රිය මිථ්‍යාව ඉස්සරහට දාල ලංකාව බෙදා වෙන් කිරීමේ ඊළාම් දේශයක් බිහිකිරීමේ යටපත් වූ එල්ටීටීඊ වුවමනාව ඉටු කර ගැනීම.ඇත්ත. ඇමෙරිකාව, එංගලන්තය ප්‍රමුඛ වෙලා ගෙනාපු මේ යෝජනාවේ මතුපිට ඊළාම් ඉල්ලීම නොතිබුණත් මේ ඩයස්පෝරාවේ බලකිරීමට ඉදිරිපත් කළ යෝජනාවේ යට ති‍යන අර්ථය තමයි ශ්‍රී ලංකාව මානව හිමිකම් කඩ කළ රටක් විදියට හංවඩු ගහල මේ රට අස්ථාවර කිරීම. ඇමෙරිකාව බටහිර රටවල් තම බලපෑම යොදවල රටවල් අස්ථාවර කරපු තැන් ලෝකෙ තියනවා. ඇතැම් රටවල් බෙදා වෙන්කරලත් තියනවා. මේ න්‍යාය පත්‍රය ලංකාවේ ක්‍රියාත්මක කරනව දකින්න ඉන්දියාව කිසිසේත් කැමැති නොවන බව ඇමෙරිකානු යෝජනාවට ඡන්දය නොදීමෙනුත් ජගත් පරීක්ෂණ ලංකාවට විරුද්ධව පැවැත්වීමට විරුද්ධවීමෙනුත් පේනවා.මොකද ලංකාවේ වෙනම රාජ්‍යයක් ඇති කරන්න ඉඩ දුන්නොත් ඒක ඉන්දියාවටම බූමරංගයක් වෙනවා. එහෙම දෙයක් බැරි වෙලාවත් සිදුවුණොත් ඒක ඉන්දියාවේ ඉන්න බෙදුම්වාදීන්ට අනුබල දීමක් වීම කිසිවෙකුට වළක්වන්න බැහැ. මේ නිසාම ඉන්දියාවේ අනාගත අගමැතිවරයා වෙනු ඇතැයි ඇතමුන් අනාවැකි පළකර සිටින නරේන්ද්‍ර මෝඩිගේ භාරතීය ජනතා පක්ෂය කියල තියනවා තමන් ශ්‍රී ලංකාවේ වෙනම රාජ්‍යයක් ඇතිකිරීමේ අදහස අනුමත නොකරන බව.තමිල්නාඩුවේ විශාල බලපෑමක් තියෙද්දිත් පාලක කොංග්‍රස් පක්ෂයට විශාල පාඩුවක් විය හැකිව තිබියදීත් ඉන්දියානු ආණ්ඩුව ශ්‍රී ලංකාව ජගත් පරීක්ෂණයකට යටකිරීමේ ඇමෙරිකානු යෝජනාවට ඡන්දය නොදුන්නෙත් ඒ යෝජනාව ඉන්දියානු නියෝජිතයා මානව හිමිකම් සමුළු ශාලාව තුළ විවේචනයට ලක් කළෙත් මේ වුවමනාව නිසයි.මේ යෝජනාව ගෙන ඒමෙන් ලංකාවේ ස්වාධීනත්වයට ස්වෛරීභාවයට මේ බාහිර බලපෑම් නිසා විශාල බලපෑමක් සිදුවන බවත් මේ බාහිර ඇඟිලි ගැසීම් ලංකාවේ ස්ථාවරභාවයට හිතකර නොවන බවත් ඉන්දියාව කිව්වා.මම කියන්නේ අපට මේ ඇමෙරිකානු යෝජනාව පරාජය කරන්න ඇමෙරිකාවේ තනි බලපෑම නිසා කරන්න බැරිවුණත් ඉන්දියාව හා අපේ මිත්‍ර රටවල් මේ යෝජනාවේ තිබෙන අයුක්තිසහගත බව මේ විදියට ලෝකයට කියාපෑම අපේ ජයග්‍රහණයක්.ඔව්. වැහි වලාකුළක තිබෙන රිදී රේඛාවක් වගේ අපි දැක්කා වැඩි ජනතා ශක්තියක් තියන මානව හිමිකම් පිළිබඳව ඒව රකින්න ඇත්තටම වුවමනාවක් තියන රුසියාව, චීනය, කියුබාව වගේම පාකිස්තානය වැනි රටවලුත් ඇමෙරිකානු යෝජනාවට එරෙහිව ප්‍රබලව හඬක් නැඟුවා. පාකිස්තානය මානව හිමිකම් කවුන්සිලයේ සාමාජිකයෙක් හැටියට මේ ‍යෝජනාව ගේන්න එපා කියල කිව්වා. පාකිස්තානු නියෝජිතයා මේ යෝජනාවේ සාවද්‍ය බව වරින් වර පෙන්නල දුන්න විතරක් නෙවෙයි අන්තිමේ යෝජනාව ගේන්න හදනකොට, බැරිම තැන එය කල් දමා ගැනීමට උත්සාහ කළා.ලංකාවේ සැබෑ මිත්‍රයන් බංග්ලාදේශය, මාලදිවයින වගේ රටවලුත් මෙහෙම ක්‍රියා කළා.ජපානය වගේම ලංකාවට විරුද්ධ යෝජනාවලට පසුගිය වසර දෙකක ඡන්දෙ දුන්න ඉන්දියාවත් අන්තිමේ ඡන්ද දීමෙන් වැළකී හිටියා. එයට පක්ෂව ලැබුණේ ඡන්ද 23යි. සෘජුව 23ක් විරුද්ධ වෙද්දි තවත් රටවල් 12ක් ඡන්දෙ දීමෙන් වැළකී සිටියා.ඉන්දියාව ඡන්දෙ දීමෙන් වැළකී සිටීම ඇමෙරිකාවේ තිගැස්මක් ඇති කිරීමට හේතු වුණාට කිසිම සැකයක් නැහැ.දැන් ඒ සඳහා පරීක්ෂණ මණ්ඩලයක් ඉක්මනින් පත්කරන බව තමයි ජගත් මානව හිමිකම් කවුන්සිලය කියන්නේ. මෙවැන්නක් සඳහා මුදල් වෙන්කර නැති බවත් මෙවැන්නකට මානව හිමිකම් කවුන්සිලයේ අයවැයේ මුදල් නැති බවත් අපේ මිත්‍ර රටවල් පෙන්වා දීල තිබුණා. මෙවැනි විෂකුරු ව්‍යාපෘතිවලට මුදල් පොම්ප කිරීම සම්බන්ධයෙන් ඇමෙරිකාව ප්‍රසිද්ධියක් උසුලනවා.අපේ විදේශ ඇමැතිතුමත් ඒක කියල තිබුණා. හැබැයි නවි පිල්ලේ මහත්මිය මේ පරීක්ෂණය අපේ රටට එන්න නොදුන්නොත් ඒක පාර්ශ්විකව පවත්වයි. පවත්වල වාර්තාවක් දේවි. ඇය කියන දෙයින්ම ලංකාවට විරුද්ධව වාර්තාවක් දෙන බවත් පැහැදිලියි.ඉඩ නොදිය යුතුයි. මේක පැහැදිලිව ශ්‍රී ලංකාවට විරුද්ධව කරන බලහත්කාරකමක්. අපේ ආණ්ඩුක්‍රම ව්‍යවස්ථාව කඩකිරීමක්. මේ රටේ සිදුවන ඕනම, දෙයක් ගැන වගවිභාග කරන්න පුළුවන් අධිකරණ පද්ධතියක් මේ රටේ තියනවා. දැනටමත් මේ ගැන උගත් පාඩම් කොමිසම අතුරුදන් වූවන් පිළිබඳ කොමිසම වගේ ඒවයින් යම්තාක් දුරකට පරීක්ෂා කෙරිලත් තියනවා. ඒකෙ නිර්දේශ ඉදිරිපත් කරලත් තියනවා. ඉන්දියාවත් කියන්නේ ලංකාව තුළ කරගෙන යන පරීක්ෂණ ඉදිරියට ගෙන යන්න කියලයි. ලංකාව මුළුමනින් ප්‍රජාතන්ත්‍රවාදී රාජ්‍යයක් විදියට එහි වැසියන්ගේ මානව හිමිකම් අයිතීන් තමන්ගේ ආණඩු ක්‍රම ව්‍යවස්ථාවට ඇතුළත් කරල ඒ මානව හිමිකම් කඩවීම් සම්බන්ධයෙන් රටේ ඉහළම අධිකරණයට යන්න තම පුරවැසියන්ට අයිතිය දීල තියන රාජ්‍යයක්.අභ්‍යන්තර පරීක්ෂණ පැවැත්වීමේ හොඳම උදාහරණ ලෙස අදත් තිබෙන්නේ සුදු කළු බේදය ජයගත් මෙන්ඩෙලාගේ දකුණු අප්‍රිකාවයි.දකුණු අප්‍රිකානු ආදර්ශය ගැන කතා කරමින් එහෙ සත්‍ය සෙවීමේ කොමිසමක් පිහිටෙව්වා වගේ මේ රටෙත් අභ්‍යන්තර පරීක්ෂණ ගෙනයාම ගැන දකුණු අප්‍රිකාව තමන්ගේ අත්දැකීම් ශ්‍රී ලංකාව සමඟ බෙදාගන්න ඉදිරිපත් වෙලා තියනවා. ඔවුනුත් කතාකළේ මේ රටේ කළ යුතු අභ්‍යන්තර පරීක්ෂණ ගැන. ඇමෙරිකානු යෝජනාවට ඡන්දය දීමෙන් ඔවුනුත් වැළකී සිටියා.ලෝකයේ කිසිදු රටක් තමන්ගේ රටේ ඇතිවුණ සිද්ධි ගැන අන්තර්ජාතික නීති ගැන කතාකරමින් බාහිරින් පරීක්ෂණ පැවැත්වීමට එකඟ වන්නේ නැහැ. ඒ නිසාම නැවත වරක් මේ යෝජනාවේ අන්තර්ජාතික පරීක්ෂණ ගැන කියන 10 වැනි වගන්තිය නැවත වරක් ජගත් මානව හිමිකම් සමුළුවේ අවධානයට යොමු කළ යුතු බවට පාකිස්තානය වැනි රටවලින් යෝජනා ඉදිරිපත් වී තිබෙනවා.ප්‍රජාතන්ත්‍රවාදය ගැන මානව අයිතිවාසිකම් ගැන කතා කරන බටහිර රටවල් එල්ටීටීඊ හිතවාදීන් සමඟ එකතු වී කටයුතු කරනවා. එයට හේතුවී ඇත්තේ සරණාගතයන් ලෙස බටහිර රටවලට ගිය දෙමළ ජනයා ඒ රටවල ඡන්දදායකයන්ද වී සිටීමයි. ඔවුන් අත ඇති විශාල මුදල් මේ රටවල දේශපාලකයන් වෙනුවෙන් වියදම් කරනවා.ඒ අතරම මේ රටවල් එල්.ටී.ටී.ඊ.ය තහනම් කර තිබෙන රටවල් ද වෙනවා. ශ්‍රී ලංකාවට විරුද්ධව ගෙනා ආසාධාරණ යෝජනාව නිසා අද හැම රටකම ඇස් ඇරිලා. ජගත් පරීක්ෂණයකට ලංකාවට සහාය දෙන්න ඉල්ලන බැන් කී මූන් මහතා ඇමෙරිකාව ලෝකය පුරා සිදුකරන මානව හිමිකම් කඩ කිරීම් ගැන කතා කරන්නේ නැහැ. ඒ රටේ කළු ජාතිකයන්ට කරන හිරිහැර ගැන සිරකඳවුරුවල කරන වධ හිංසා කිරීම් ගැන කතා කරන්නේ නැහැ.මෙතන ජිනීවා යෝජනා නොසලකා ආණ්ඩුවට විරුද්ධ විපක්ෂයට යම් නැඹුරුවක් ඇති ඡන්ද ප්‍රතිඵලයක් ලැබුණ ලෙස මේ ඡන්ද ප්‍රතිඵලය විග්‍රහ කිරීම මිථ්‍යාවක් පතුරුවන්න ගන්න උත්සාහයක් වගේම ජනතාව දුන් සැබෑ ජනමතය හෑල්ලු කිරීමට ගන්නා උත්සාහයක් විදියටයි සැලකිය යුත්තේ.එජාපය ජයගත්තේ කවදත් ජයගන්න ආසන 6 පමණයි. ඒ ඇර වෙන කිසිදු ආසනයක් ජයගන්න විපක්ෂය සමත් වුණේ නැහැ. ජනතා විමුක්ති පෙරමුණට හා සරත් ෆොන්සේකා මහතාගේ පක්ෂටයත් සමානුපාතික මැතිවරණ ක්‍රමය යටතේ ජේ.ආර්.ජයවර්ධන මහතාට පින්සිදුවන්නට මන්ත්‍රී ධූර ලැබුණත් ඔවුනුත් ඒ පළාත්වල කිසිදු මන්ත්‍රී කොට්ඨාසයක් ජයගන්න සමත් වුණේ නැහැ.ජනතාව ඡන්දය පාවිච්චි කිරීමේදී රටට ආදරේ නැහැ වගේ දෙයක් කියන්න හදල තියනව කියල විපක්ෂය කියන්න හැදුවත් හැම ආසනයකින්ම වගේ ජනතාව රජයට අතිබහුතරයකගේ ඡන්දය ජනාධිපතිතුමාට ආණ්ඩුවට දීල තියනවා. මේ මැතිවරණ ප්‍රතිඵලය වැරදියට විග්‍රහ කරල ආණ්ඩුවට රිද්දන්න හැදුවත් සමස්ත ඡන්ද ප්‍රතිඵලයෙන් ආණ්ඩුවට විපක්ෂයට වඩා දීල තියන ඡන්ද ප්‍රමාණය ඡන්ද දශ ලක්ෂයක්. එය විපක්ෂයේ ප්‍රබල පක්ෂය එජාපය ගත්ත ඡන්ද ප්‍රමාණයටත් වැඩි එකක්.ජනාධිපතිවරණයක ඡන්ද හැසිරීම පළාත් මැතිවරණයකට වෙනස්.මගේ නම් තක්සේරුව ජනාධිපතිවරණය 2015 පැවැත්වුවත් 2016 පැවැත්වුවත් අතිවිශාල බහුතරයකින් ඒ ඡන්දය ජයගන්නට මහින්ද රාජපක්ෂ ජනාධිපතිතුමාට ශක්තිය තිබෙනවා. විපක්ෂය පොදු අපේක්ෂකයෙක් ඉදිරිපත් කළත් තත්ත්වය එයමයි.පොදු අපේක්ෂකයෙක් ගැන කතාකළත් එජාප නායකයා ලෙස ඉදිරි ජනාධිපතිවරණයකට රනිල් වික්‍රමසිංහ මහතා එජාපයෙන් ඉදිරිපත්වන බව පැහැදිලියි. නමුත් ජනතා විමුක්ති පෙරමුණ රනිල්ව‍ පොදු අපේක්ෂකයා ලෙස පිළිගන්නේ නැහැ.ජනාධිපතිතුමා යටතේ මේ රට කුඩා රටක් වුණත් ශක්තිමත් රටක් ලෙස ඉදිරියට යමින් තිබෙනවා. අයුක්තියට යට‍ නොවන රටක් ලෙස ලෝකය ඉදිරියේ පෙනී සිටිනවා.විපක්ෂය කිව්වේ 1993 එජාප ආණ්ඩුවට දුන්න සංඥාව දෙන්න කියල. 1993 දකුණු පළාත් සභාවේ බලය විපක්ෂය පොදුජන එක්සත් පෙරමුණ දිනාගත්තා. නමුත් මෙදා 2014 තිබුණ බස්නාහිර හෝ දකුණු පළාත් සභා ඡන්ද දෙකෙන් එකක්වත් ජයගන්න විපක්ෂයේ එක්සත් ජාතික පක්ෂය හෝ ජනතා විමුක්ති පෙරමුණ සමත්වී නැහැ. ඒ පළාත් දෙකම ජයගත්තේ ආණ්ඩුවයි. එජාපය ගත්තේ කොළඹ ආසන පහ විතරයි. ලංකාව කියන්නේ කොළඹ නොවන බව විපක්ෂය තේරුම් ගත යුතුයි. විපක්ෂය බලය ලබාගන්න නම් ගමෙත් බලය දිනාගැනීමට ඔවුන් සමත් විය යුතුයි.දිනන්න ඉගෙනගන්න දැන් විපක්ෂ නායකවරයා ඇමෙරිකාවට ගිහින් තිබෙනවා.ලංකාවේ ඡන්ද දිනන්න නම් ලංකාවේ මිනිස්සුන්ගේ හදගැස්ම අවබෝධ කර ගැනීමට ඒ දේශපාලකයන් සමත් විය යුතුයි. රනිල් වික්‍රමසිංහ මහතා ඉගෙනගත යුත්තේ ලංකාවෙන් මිස ඇමෙරිකාවෙන් නොවෙයි.සංවාද සටහනසරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=ab1404203</link>
    <topic>ජන හද දිනූ ඩී.බී.වෙලගෙදර</topic>
    <author>සුමේධ අරුණ ශාන්ත</author>
    <content>ඇතුගල්පුරයට නොමැකෙන ‍ෙස්වාවක් ඉටු කළ දිවංගත අමාත්‍ය ඩී.බී.වෙලගෙදර මහතාගේ 25 වැනි ගුණ සමරුව අප්‍රේල් 22දාට යෙදී ඇත. මේ එතුමාගේ ගුණසමරු සටහනකි.පොල්ගහවෙල පනලීය ගමේ උපත ලද වෙලගෙදර මැතිතුමා කොළඹ ආනන්ද හා නාලන්දා විද්‍යාලවල අධ්‍යාපනය ලබා ආදායම් පාලක නිලධාරිවරයකු ලෙස සේවයට ඇතුළත් වී ගලගෙදර, උඩුදුම්බර හා වෑඋඩ පල්ලිහත්පත්තුවේ සේවය ‍ෙකළේය.පසුව කුරුණෑගල නගර සභාවේ නාගරික මන්ත්‍රීවරයකු ලෙස දේශපාලනයට පිවිසි එතුමා එම නගර සභාවේ නගරාධිපතිවරයා ලෙස කරන ලද සේවය පැසසිය යුතුය. අනතුරුව කුරුණෑගල දිස්ත්‍රික් පාර්ලිමේන්තු මන්ත්‍රීවරයකු ලෙස ද ග්‍රාමීය ජනතාව උදෙසා කරන ලද සේවය අදත් කුරුණෑගල ජනතාව සිහිපත් කරති.සැලසුම් ක්‍රියාත්මක කිරීමේ නියෝජ්‍ය ඇමැති ලෙසත් පසුව ඇමැති ලෙස ද කටයුතු කළ මෙතුමා 1988 වසරේ උතුරු මැද ප්‍රථම ආණ්ඩුකාර වරයා ලෙස ද පත්විය.කුරුණෑගල ආයුර්වේද මහ රෝහල, කුරුණෑගල ශික්ෂණ රෝහලේ පරිපාලන ‍ගොඩනැඟිල්ල, වෙලගෙදර ළමා වාට්ටුව, කුරුණෑගල පැරණි බස්නැවතුම්පොළ කුරුණෑගල පොදු වෙළෙඳපොළ, උතුරු ඩිපෝව, එළිමහන් රංගපීඨය, ළමා ක්‍රීඩාංගණය, වෙලගෙදර ක්‍රීඩාංගණය, ජල පවිත්‍රාගාරය, පේෂකර්ම වෙළෙඳ සංකීර්ණය හා විදුහල් ගොඩනැඟිලි රාශියක් මෙතුමා‍ෙග් ජන මෙහෙවරේ සිහිවටන වෙයි.ශ්‍රී ලංකාවේ ප්‍රථම අග්‍රාමාත්‍ය, මහාමාන්‍ය ඩී.එස්.සේනානායක මහතාගේ ජාතික හා ආගමික පුනරුද ව්‍යාපාරයේ සමීප මිත්‍රයකු වූ ඩී.බී.වෙලගෙදර මහතා මයියංගණ සෑ රදුන් පිළිසකර කිරී‍ෙම් චෛත්‍යය සංවර්ධන සමිතියේ ලේකම්වරයා ලෙස ද කටයුතු කෙළේය.1989 අප්‍රේල් 22 දින සදහට ජාතියෙන් සමුගත් එතුමා වයඹ ආදර්ශවත් දේශපාලකයකු ලෙස අදත් ජනතාවගේ සිත් සතන් තුළ එතුමාගේ නාමය සනිටුහන්ව පවතී.ඩී.බී.වෙලගෙදර මහතාට නිවන් සුව අත්වේවා.සුමේධ අරුණ ශාන්තහිටපු නාගරික මන්ත්‍රීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=af1404201</link>
    <topic>ගනුදෙනු නිසා අවුරුදු විස්ස තිහ අවුරුදු නොකෑ බැංකු සේවකයෝ</topic>
    <author>තාරක වික්‍රමසේකර</author>
    <content>වාණිජ බැංකුවක සහකාර කළමනාකරුවකු වන සිසිර සිරිවර්ධන‘අලුත් අවුරුද්දෙ ආහාර අනුභව නැකත තිබුණු වෙලාවට අම්මට ඉස්සෙරවෙලාම කිරිබත් කටක් කවන අපේ අප්පච්චි ඊළග බත් කට කවන්නෙ මට. මං හරි ආසාවෙන් ඒ බත් කට කනවා. ඉස්කෝලෙ යන්න පටන් ගත්තයින් පස්සෙ අප්පච්චිගෙන් බත් කටක් කෑවනං ඒ අවුරුදු දවසෙ විතරයි.මට වයස අවුරුදු විස්සක් විතර වෙනකල් මේ විදිහට අපේ පවුලෙ සිංහල අලුත් අවුරුද්ද දවසෙ පුදුම බැඳීමක් තිබුණ. කසාද බැදල වෙනම පදිංචියට ගියාට පස්සෙ ඒ විදිහට අපට අම්ම අප්පච්චි එක්ක අවුරුදු කෑම මේසෙට එකට ඉන්න අමාරු වුණා විතරක් නෙමෙයි. මටයි නෝනටයිවත් එකට ඉදගෙන අවුරුදු කෑම මේසෙ ඉන්නවත් ඉඩක් ලැබුණෙ නැහැ. අවුරුදු විස්සක් විතර මේ විදිහට අපට කවදාවත් අවුරුදු කෑම මේසෙට වාඩි වෙන්න ලැබුණෙ නෑ ‘ඒ විදිහෙ සංවේදී කතාවක් අපට කියන්න මුල පිරුවේ කොළඹ පෞද්ගලික බැංකුවක විධායක නිලධාරියෙකි. ඔහු නමින් සම්පත් මිල්රෝයි. මේ ගැන වැඩි විස්තර හොයා ගෙන ගියවිට තමයි අපට වැටහුණේ මේ කතාව සම්පත්ගෙ විතරක් නොවන බව. ඒ කතාව බොහොමයක් බැංකු සේවකයන් වටා තිබෙන එක් අතකින් සංවේදීජනක තවත් අතකින් හද කම්පා කරවන කතාවකි. අපි ඒ ගැන වැඩි විස්තර සොයා ගියෙමු. ඒ ගැන ඔවුන්ගේ වචනයෙන්ම අසා දැන ගන්නට හැකිනම් එය වඩාත් අගනේ යැයි ද අපට සිතුණි.‘මම බැංකු රස්සාවට ඇවිත් අවුරුදු 20 ක් විතර වෙනවා. නෝනත් ඒ තරම්ම සේවා කාලයක් තියෙනවා. මේ අවුරුදු 20 ඇතුළෙ එකම දවසක්වත් මටවත් නෝනටවත් අලුත් අවුරුද්දට ගෙදර ඉදල දරුවොත් එක්ක කිරිබත් කටක් කන්න, අවුරුදු නැකතට චාරිත්‍ර කරන්න ලැබුණෙ නැහැ.අම්ම අප්පච්චිට බුලත් දීල වදින්න විදිහක් තිබුණෙ නැහැ. මට දරුවො දෙන්නෙක් ඉන්නවා. ලොකු දුවගෙ වයස අවුරුදු 12 යි. දුවට කවදාවත් අලුත් අවුරුද්ද දවසෙ කිරිබත් කෑල්ලක් කවන්න මටවත් නෝනටවත් අවස්ථාවක් ලැබුණෙ නැහැ.ඒ දරුවො දෙන්නම ලොකු මානසික පීඩාවක් විදිනව. මේ තත්ත්වය නිසා මමත් නෝනත් දෙන්නම ලොකු පීඩනයකින් හිටියේ. අවුරුදු 20 ක් පුරා කිසිම අවුරුදු චාරිත්‍රයක් කරන්න බැරිවුණු අපි මේ අවුරුද්දෙ නම් ඒ චාරිත්‍ර බොහොම හොඳින් කරා.දුවටත් පුතාටත් අවුරුදු චාරිත්‍ර කියන්නෙ මොනවද කියන එක හොඳින් තේරුණා. ඒ විතරක් නෙමෙයි දුව එයාගෙ පන්තියෙ අනිත් යාළුවො ඇවිත් තමන්ගෙ ගෙවල්වල අවුරුදු සමරපු හැටි කියන කොට ලොකු හිත් වේදනාවකින් ඉදල තියෙන්නෙ. ඒ බව හොඳින් තේරුණේ මේ අවුරුද්දෙ මම කිරිබත් කවන කොට දුවගෙ ඇස්වලින් කදුළු කඩා වැටෙන කොටයි.කිරිබත් කෑල්ල කාල දුව මගේ කකුල් දෙක අල්ලල වදිනකොට අවුරුදු දවසෙ අප්පච්චි මට කිරිබත් කවපු හැටියි මම අප්පච්චිට වැදපු හැටියි මතක් වුණා. දුවයි අම්මයි වැළදගෙන සතුටු කදුළු හෙලපු හැටි දැක්කහම මටත් ඉබේම ඇඩුණා. දුවට අවුරුදු 12 ත් පහුවෙනකල් අපිට අවුරුදු කෑම මේසෙ එකට ඉන්න බැරිවුණා.අපි කරන්නෙ බැංකු රස්සාව. ඒක නිසා අපට හැම අවුරුද්දකම ගනුදෙනු නැකතට බැංකුවට යන්න සිද්ධ වුණා. දරුවන්ගෙ අම්ම තාත්ත දෙන්නම බැංකු රස්සාව කරන අය මේ විදිහෙ පුදුමාකාර වේදනාවකින් තමයි අලුත් අවුරුද්ද ගෙවන්නෙ. දරුවොත් ඒ විදිහෙ දැඩි මානසික පීඩනයකින් තමයි ඉන්නේ. ඒක හුග දෙනෙක් තේරුම් නොදන්න දෙයක්.මේ වගේ දෙන්නම බැංකුවෙ ඉන්න මව්පියන් විදින වේදනාව තේරුම් අරගන්න පුළුවන් අය ඉන්නෙ ටික දෙනයි. තමන්ගෙ දූ දරුවොත් එක්ක එකට ඉඳගෙන අවුරුදු දවස ගත කරන්න බැරි දෙමව්පියන් ගැන දරුවො වුණත් බලන්නෙ වෛරයකින් වෙන්න පුළුවන්. අනිත් හැමෝම යාළුවන්ගෙ අම්මල තාත්තල අවුරුදු දවසට ගෙදර ඉදගෙන ළමයින්ට අලුත් ඇදුම් අන්දල නැකතට කාල බීල ගනුදෙනු කරල පන්සල් එක්ක යනව.ඒත් අපේ දරුවන්ට එහෙම නැහැ. ඒ කාලෙ අපේ අප්පච්චි නැකතට අපිට බුලත් කොළයක ඔතල දෙන පඩුරු අපි කොයිතරම් ආසාවෙන් තියා ගන්නවද? අද අපි බැංකුවෙ ඉදගෙන ගනුදෙනුකරුවන්ට ඒ විදිහට පඩුරු දෙනවා. ඒත් අපේ දරුවන්ට ඒ සිරිත නැහැ.මේ විදිහට කොහොමද අනාගත පරපුරට සංස්කෘතිය දායක කරන්නෙ. ඒත් මේ පාර අපේ බැංකු කිහිපයකම කළමනාකාරීත්වය ගනුදෙනු දිනය වෙනස් කළා. අලුත් අවුරුදු දවස සම්පුර්ණයෙන් නිවාඩු දුන්න. ඒක ලොකු පිනක්. අපිට වගේම තවත් අය දස දහස් ගණනකට ඒකෙන් ලොකු සෙතක් වුණා. අපට නම් වැඩිහිටියො හැටියට යමක් තේරුම් ගන්න පුළුවන් ඒත් දරුවන්ට ඒ බව තේරුම් ගන්න අමාරුයි.හමුදාවෙ පොලිසියෙ විදුලිබල මණ්ඩලය පවා සේවකයො කතා කරගෙන මේ අවුරුද්දෙ ඉන්න කෙනා ලබන අවුරුද්දෙ නිවාඩු ඒ විදිහට අවුරුද්දකට හරි දෙකකට හරි වාරයක් ඒ අය පවුලෙ අයත් එක්ක අවුරුදු කෑවා. නමුත් අපිට එහෙම වාසනාවක් තිබුණෙ නැහැ. ඒක නිසා කළමනාකාරීත්වය ගත්ත මේ තීරණයට අපි එක සිතින්ම ගරු කරන අතර ප්‍රශංසා කරනවා.සම්පත් මිල්රෝයි එසේ පවසන්නේ හද පිරි සතුටිනි. ඔහු කොළඹ පෞද්ගලික බැංකුවක සේවය කරන අතර ඔහුගේ භාර්යාව මහනුවර පෞද්ගලික බැංකුවක සේවය කරයි. ඔහුගේ ගම ද කන්ද උඩරටටම අයත් ය.ඔහු මෙන්ම වසර 20ක පමණ කාලයක් බැංකුවේම අලුත් අවුරුද්ද ගත කළ සිසිර සිරිවර්ධන අපට හමුවන්නේ බණ්ඩාරවෙලිනි. ඔහු බණ්ඩාරවෙල පෞද්ගලික බැංකුවක සහකාර කළමනාකාරවරයෙකි.‘මගේ තාත්තා වැඩ කළේ රාජ්‍ය බැංකුවක. මමත් බැංකු ක්ෂේත්‍රෙය්ම රස්සාවට ආවේ හරි ආසාවෙන්. මේ රස්සාව හරිම හොඳයි හිතට එකඟව වැඩ කරන්න පුළුවන්. ගනුදෙනු කරුවොත් එක්ක බොහොම සුහදව අපි වැඩ කරනවා. පාලනාධිකාරියත් අපට අවශ්‍ය සේරම පහසුකම් සපයල දෙනවා.ඒත් බැංකු අතර තියෙන තරගය නිසාද කොහෙද අලුත් අවුරුදු දවස්වල ගනුදෙනු පටන් ගත්තා. මේ අලුත් අවුරුදු ගනුදෙනු නිසාම මට අවුරුදු 20ක කාලයක් තිස්සේම අවුරුද්දට ගෙදර යන්න ලැබුණේ නැහැ. ඒත් 2014 අවුරුද්දේ අපට ගෙදර ගිහින් අලුත් අවුරුද්ද සමරන්න ඉඩ ලැබුණා.ඒකට අපි පාලනාධිකාරියට ස්තුති කරන්න ඕන. ගනුදෙනු කිරීමේ සැබෑ අර්ථය නොදැන බොහෝ ගනුදෙනුකරුවොත් බැංකුවට එනවා. ඇත්තටම ගනුදෙනු කිරීම කරන්න ඕන ළිදත් එක්ක. පසුව තමන්ගේ වැඩිහිටියන් හා සමග ගනුදෙනු කරනවා. නමුත් මේ තත්ත්වය දැන් වෙනස් වෙලා.බැංකුවට යන එක අපේ සංස්කෘතිය බවට පත් වෙලා. බැංකු එක්ක ගනුදෙනු කරන්න වෙනම දිනයක් තියෙනවනම් ඒක ලොකු පිනක්. මම වගේම අපුරුදු 20ක් නෙමෙයි අවුරුදු 40 ක් විතරම කවදාවත් අවුරුද්දට ගෙදර ගිහින් කිරිබත් කැවුම් කාපු නැති අය කොයිතරම් ඉන්නවද? බොහෝ වෙලාවට බැංකු සේවකයො මේ දවසෙ වැඩට එන්නෙ හිතේ සතුටකින් නෙමෙයි. ඔවුන් වැඩ කරන්නෙ සතුටකින් නෙමෙයි. ඒක ආශිර්වාදයක් කරගෙන අවුරුද්දෙ ගනුදෙනු යහපත් විදිහට කරන්න පුළුවන් වෙයිද කියන ප්‍රශ්නයත් මට තියෙනවා.මම හුඟක් දවස්වල ස්ථාන භාර නිලධාරි හැටියට වැඩ කරල තියෙනවා. ඒක නිසා අනිවාර්යයයෙන්ම නොනගතේ වෙලාවෙ තමයි වැඩට යන්නෙ. මට අවුරුදු 12 ක දුවෙක් එක්ක දරුවො දෙන්නෙක් ඉන්නවා. එයාලත් එක්ක අවුරුදු කන්න හමුවෙච්ච පළවෙනි අවස්ථාව තමයි මේ .මට වගේ නොවුණත් වෙනත් සේවක සේවිකාවන්ට අනිවාර්යයෙන්ම පවුල් ප්‍රශ්නත් මේ නිසා ඇතිවෙන්න පුළුවන්. ‘අවුරුදු දවසෙවත් ගෙදර ඉන්න බැරි එකෙක් මොකටද?‘ කියල අහන නැන්දම්මල, මාමල කොයිතරම් ඉන්නව ඇත්ද?මේක තමයි අපේ ජීවිතේ ගලා ගිය හැටි. ඉස්සරහටත් මේ විදිහට අවුරුදු දවසෙ අපට දරුවොත් එක්ක ඉන්න පුළුවන් කමක් තියෙනවනම් ඒක අපේ පඩියට වඩා වටිනව.එක අවුරුද්දක් දෙකක් නම් කමක් නැහැ. මේ විදිහට හැමදාම ගෙදර නොහිටියහම ඇතිවෙන තත්ත්වය වචනයෙන් කියල නිම කරන්න බැහැ. ඒක විඳලම බලන්න ඕන. මුහුණෙ තියෙන සිරියාව හිතේ නැහැ.‘මේ බැංකු සේවකයන්ගේ හඩයි. මේ ගැන මෙරට මහා සංඝරත්නයද දැඩි අවධානය යොමු කර ඇති බව අපට දැන ගන්නට ඇත.විශේෂයෙන් දොඩම්පහළ ශ්‍රී රාහුල හිමියන් මේ සම්බන්ධයෙන් විවිධ වගකිව යුත්තන්ට දන්වා ඇත. අපේ සංස්කෘතිය මතු පරපුරට උරුම කර දිමට දරුවන් දැනුවත් විය යුතුය. බැංකු සේවකයන්ගේ දරුවන්ට මව්පියන් සමඟ අවුරුද්දේ එකට සිටීමට හැකියාව නොතිබෙනවා පමණක් නොව අනෙක් දරු දැරියන්ද සිතන්නේ ගනුදෙනු කරනවා යන්න බැංකුවලට යාම බවයි. එයම අපගේ අලුත් අවුරුදු සංස්කෘතිය විකෘතියට පත් වීමකි.එහෙයින් අවශ්‍යතාවය මත රැකී රක්ෂා සඳහා පිටත්ව යාමට නැකතක් සකස් කරන්නා සේ බැංකු ගනුදෙනු සඳහා ද වෙනම නැකතක් සකස් කළ යුතුය. නැකැත් මණ්ඩලයට මේ වන විටත් විද්වතුන් ඒ බව දන්වා තිබේ.තාරක වික්‍රමසේකර කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=af1404202</link>
    <topic>ලංකාවේ මුල්ම තේ යාය ලූල්කඳුර වත්ත නෙමෙයි</topic>
    <author>නුවන් ගන්කන්ද</author>
    <content>රොත්ෂීල්ඩ් ඉතිහාසය තහවුරු කරනඅප පුවත්පතේ ලේඛිකා ‍ඉනෝකා සමරවික්‍රම ඉකුත් සතියෙක “මුල්ම තේ යාය වැවූ ලූල්කඳුර වතුයාය” නමින් ලිපියක් සකස් කර තිබුණි. එම ලිපියෙන් මඳක් කුකුසට පත් මම මගේ ලාච්චුවේ වූ ලිපි ගොනුවක් ඉවතට ගෙන පිරික්සූවෙමි. එය මගේ ඉතාලි ජාතික මිතුරෙකු ඉනෝකාගේ ලිපිය පළවන්නට සති දෙකකට පෙර මා හට ගෙනැවිත් දුන්නකි.ඒ ලිපිගොනුව මා අතට පත්වූයේ මීට වසරකට පමණ පෙර මගේ මිතුරන් දෙදෙනකු අතර ඇතිවූ වාදයක ප්‍රතිඵලයක් ලෙසය. ඉන් අයෙක් ලිපිගොනුව මා අතට පත් කළ ඉතාලි ජාතික පියෙරෝ පොරොන්සිය. අනෙක් මිතුරා මෙරට ‍‍ෙත් කර්මාන්තයට සම්බන්ධව කටයුතු කරන අයෙකි. අප තිදෙනා ඉකුත් වසරේ දී දුරබැහැරක සිට කොළඹ බලා එන අතරේදී කතාබහ තේ වගාව දෙසට යොමු විය.මෙරට තේ වගාවේ මූලාරම්භය කතා බහ කරන අතරේදී පි‍ෙයරෝ කීවේ ජර්මන් සම්භවයක් සහිත යුදෙව් වැවිලි කරුවන් දෙදෙනකු ලංකාවේ මුලින්ම වාණිජ පරමාර්ථයෙන් තේ වග‍ා කළ බවය. මේ අදහසට මගේ අනෙක් මිත්‍රයා විරෝධය පැවේය. ඔහු කීවේ ජේම්ස් ටේලර් මුලින්ම මෙරට තේ වැවූ බවය.කෙසේ නමුත් ඉතාලි මිත්‍රයා එය යළි යළිත් ප්‍රතික්ෂේප කළේය. ඔහු කීවේ ස්කොට් ජාතික ජේම්ස් ටේලර්ගේ ලූල්කඳුර වත්තට පෙර ජර්මන් සම්භවයක් සහිත වැවිලිකරුවන් පුස්සැල්ලාවේ තේ වැවූ බවය. දෙදෙනා අතර මේ සංවාදය දිගින් දිගට සිදුවූ අතර මගේ ශ්‍රී ලාංකික මිත්‍රයා ඉතාලි මිතුරාගේ මතය තදින්ම ප්‍රතික්ෂේප කළේය.“හරි මම ලංකාවෙ මුලින්ම තේ වැව්වෙ ජර්මන් වැවිලිකරුවන් බවට සාක්ෂි අරගෙන නැවත ඔබ හමුවෙනවා. ඒ තොරතුරු හරි නම් ඔබ මට කෑම වේලක් දෙන්න ඕනෙ. මගෙ තොරතුරු වැරදි නම් මා ඔබට කෑම වේලක් දෙනවා” පි‍ෙයරෝ අභියෝග කළේය.ඉහත සිදුවීමෙන් ටික දිනකට පසු පි‍ෙයරෝ නැවත ඉතාලිය බලා ගියේය. ජේම්ස් ටේලර්ගේ ‍ෙත්වත්ත පිළිබඳ ඉනෝකාගේ ලිපිය පළවීමට සති ‍ෙදකකට පමණ පෙර නැවත ලංකාවට පැමිණි පි‍ෙයරෝ ජයග්‍රාහී ලීලාවෙන් මට ලිපි ගොනුවක් දුන්නේය. ඒ ලිපි‍ගොනුවේ අඩංගු වූයේ ලංකාවේ මුල්ම තේ වත්ත පිළිබඳව ඔහු රැස් කරගත් තොරතුරුය.“19 වැනි ශතර්ෂයේ දී ලෝකයේ වඩාත්ම වේගයෙන් දියුණු වෙමින් පැවතුණු රට සිලෝන්. මහා මාර්ග සහ දුම්රිය මාර්ග විශාල වශයෙන් හැදුණා. ශ්‍රී ලංකාවෙ කෝපි වලට යුරෝපයේ ලොකු ඉල්ලුමක් තිබුණා. යටත්විජිත ආණ්ඩුව වතු ක්ෂේත්‍රයේ ආයෝජන සඳහා ආයෝජකයන්ව දිරිමත් කලා. ඉතින් යුරෝපීය වැවිලිකරුවන් විශාල වශයෙන් සි‍ලෝන්වලට පැමිණියා.” පි‍ෙයරෝ පෙ‍ාරොන්සි එදා අප රටේ තත්ත්වය විග්‍රහ කරයි.ඒ ඇත්තය. එම සියවසේ වාර්තා බැලීමේදී එවකට ඉංග්‍රීසි යටත් විජිත ආණ්ඩුව, ආණ්ඩුවේ වියදම් පියවා ගැනීමට ප්‍රධාන ආදායම් මාර්ගයක් ලෙස තෝරා ගත්තේ වැවිලි ක්ෂේත්‍රයයි. එකල මෙරට ඉඩම් සැලකුණේ කිරීටයට අයත් ඉඩම් (Crown Lands) ලෙසය. මෙරට වනාන්තර ගතව තිබූ නොඉඳුල් ඉඩම් ඉතා අඩු මුදලට රජය විසින් වැවිලි සඳහා විකුණනු ලැබූ අතර ආයෝජකයන් විශාල වශයෙන් පැමිණෙන්නට වූහ.මේ නිසා රටේ යටිතල පහසුකම් ද විශාල වශයෙන් වැඩි දියුණු විය. මෙරටට ඇදී ආ වැවිලිකරුවන් තෝරා ගත්තේ කෝපි වගාවය. ඊට හේතුව එකල ලොව හොඳම ‍කෝපි ලෙස ‘සිලෝන් කොෆී’ නම් දරා තිබීමය. 19 සියවසේ මැදභාගය වෙද්දී ලොව විශාලතම කෝපි නිෂ්පාදකයා වූයේ ද සිලෝන්ය.මේ කෝපි වසන්තය වර්ෂ 1869 පමණ වනතුරු පැවතිණි. කෝපි යුගයට තිත තැබීමට පෙරමුණ ගත්තේ එම වර්ෂයේදී මඩුල්සිම ප්‍රදේශයේ වත්තකින් මුලින්ම හමුවූ “හෙමිලියා වැස්ටාට්‍රික්ස්” නම් දිලීර රෝගයයි. මේ දිලීර රෝගය ඉතා ඉක්මනින් වතුකරය පුරා ව්‍යාප්ත වී කෝපි වගාව සම්පූර්ණයෙන්ම ගිලගත්තේය. බංකළොත් වූ වැවිලිකරුවන් සිංකෝනා හා ඉංඩිගෝ වැනි වගාවන් කරා යොමු වුවද ඒවා සාර්ථක වූයේ නැත.ලූල් කඳුර වත්තේ ජේම්ස් ටේලර් නම් වැවිලිකරුවෙකුගේ සාර්ථක තේ වගාවක් ගැන ඔවුන්ට ආරංචි වන්නේ ඒ අතරය. ඒ අනුව වැවිලිකරුවෝ මේ නව වගාව සොයා ලූල්කඳුර වත්තට ගොස් ජේම්ස් ටේලර් හමුවී ගුරුහරුකම් ගෙන තේ වගාවට යොමුවූහ.කෝපි වසංගතයෙන් බිම වැටී සිටි වැවිලිකරුවන් සේම සිලෝන් ද ‍නැවත ගොඩ ගියේ තේ පැළයෙනි. ‍ෙජ්ම්ස් ටේලර් මෙරට තේ වගාවේ පියා වන්නේ මේ අනුවය. අප දන්නා ඉතිහාසයේ සඳහන් ආකාරයට හැමෝම කෝපි වවන කාලයේ ටේලර් තේ වවා අස්වැන්න නෙළුවේ 1866 දී බව ද සඳහන්ය.කෙසේ නමුත් පි‍ෙයරෝ පොරොන්සි පවසන්නේ ටේලර්ට වසර 25කට පමණ පෙර ලංකාවේ තේ වැවූ වැවිලිකරුවන් දෙදෙනකු පිළිබඳවය.“ලංකාවේ මුලින්ම තේ පැළයක් හිටෙව්වේ වර්ෂ 1824 දි පේරාදෙණිය උද්භිද උද්‍යානයේ. හැබැයි පර්යේෂණ මට්ටමින්.”මෙසේ තිබියදී ජර්මන් සම්භවයක් සහිත යුදෙව්වකු වූ මොරිස් රොත්ෂිල්ඩ් වෝම් වර්ෂ 1841 දී වැවිලි කර්මාන්තයේ ආ‍යෝජනය කිරීම සඳහා ශ්‍රී ලංකාවට පැමිණි බව පියෙරෝගේ ලිපි ගොනුවේ ඇති තොරතුරු වල සඳහන්ය.පුස්සැල්ලාව ප්‍ර‍දේශයෙන් ඉඩමක් මිලදී ගත් ඔහු සිය සහෝදරයා වූ ගේබ්‍රියල්ට ද තමන් සමඟ එකතු වෙන ලෙස ඇරයුම් කළේය. ඒ අනුව ගේබ්‍රියෙල් ද සිලෝන් කරා පැමිණ සොහොයුරාට එක්විය. ඔවුන් ද තෝරා ගත්තේ කෝපි වගාවය. ඔවුන් සිය වාසගම වූ “රොත්ෂිල්ඩ්” නමින් වත්ත හැඳින්වූයේය. මොරිස් වත්ත පාලනය කළ අතර ගේබ්‍රියල් කොළඹ බේලි වීදියේ අංක 19 ස්ථානයේ පිහිටා තිබූ සමාගමේ කාර්යාලයත් ග්‍රෑන්ඩ්පාස් ප්‍රදේශයේ ගබඩාවත් පාලනය කළේය. එමෙන්ම අලෙවි හා නැව්ගතකිරීමේ කටයුතු ද බාර වූයේ ඔහුටය.කෝපි වගාවට පැමිණිය ද මොරිස් සිලෝන් හි සිට චීනය බලා නැව් නැග්ගේය. වර්ෂ 1841 සැප්තැම්බරයේ දී ඔහු නැවත මෙරටට පැමිණියේ තේ ඇට පමණක් නොව ඒවා වවන්නට දන්නා චීන කම්කරුවන් පිරිසක් ද සමඟය. ඔහු පුස්සැල්ලාවේ රොත්ෂිල්ඩ් වත්තේ එම ‍බීජ වගා කළේය.රොත්ෂීල්ඩ් වතුයායපසුව එම තේ වගාවෙන් ලබා ගත් දලු අස්වැන්න චීන වැඩකරුවන් ලවාම වියළා සකස් කර කොටසක් එංගලන්තයේ හා මෙරට හිතමිතුරන් අතරේ බෙදා දුන් බව වාර්තාවල සඳහන්ය. ඒවා පානය කළ සියලු දෙනා ප්‍රකාශ කර තිබුණේ එම තේ අති විශිෂ්ට බවය. කෙසේ නමුත් රොත්ෂිල්ඩ් සහෝදරයින්ගේ ‘තේ’ නිෂ්පාදන වියදම රාත්තලකට පවුම් 5ක් වැනි ඉහළ මට්ටමක විය.ඔවුන්ගේ තේ හැඳින්වුණේ “චයිනා ෆැෂන්” යනුවෙනි. රොත්ෂිල්ඩ් වරුන්ට තේ වගාව ඉදිරියට ගෙනයාමට බාධා කිහිපයක් ඇති විය. පළමු කාරණය තේ වගාවට චීන කම්කරුවන් ගෙන්වීමේ දුෂ්කරතාවයයි. සිංහලයින් වතුවගාවට කැමැත්තක් දැක්වූයේ නැත.නිෂ්පාදන පිරිවැය අධික වූ හෙයින් වෙළඳ පොළ සඳහා සරිලන මිලක් ඉදිරිපත් කිරීමට ද නොහැකි විය. මේ වන විට කෝපි වගාවේ ස්වර්ණමය යුගය ගෙවෙමින් තිබූ බැවින් වෙනත් වගාවක එල්ලී සිටීමේ උවමනාවක් ද ඔවුන්ට නොතිබෙන්නට ඇත. මේනිසා එම තේ වගාව ක්‍රමයෙන් අභාවයට ගියේය.කෙසේ නමුත් ඉහත තොරතුරු වලින් පැහැදිලි වන්නේ රොත්ෂිල්ඩ්වරුන් මෙරට වාණිජ තේ වගාව ආරම්භ කළ බවය. එමෙන්ම මුල්ම තේ වගාවට දායක වූයේ ඉන්දියානු වතු කම්කරුවන් නොව චීන කම්කරුවන් බවය.එසේම මුලින් තේ වැව්වේ ජේම්ස් ටේලර්ගේ ලූල්කඳුර වතුයායේ නොව පුස්සැල්ලාවේ අදටත් දකින්නට ඇති රොත්ෂිල්ඩ් වතුයායේ බවය. වර්තමානයේ එම වත්ත පාලනය වන්නේ පුස්සැල්ලාව වතු සමාගම යටතේය.“මුලින් තේ වැව්වෙ මේ වත්තෙ කියල කතාවක් අහල තියනවා. ඒත් අපටත් ඒ ගැන හරියට තොරතුරු නැහැ” අප පසුගිය දිනෙක මේ ගැන වැඩි තොරතුරු සෙවීමට රොත්ෂිල්ඩ් වත්තේ පාලනාධිකාරයෙන් විමසූ අවස්ථාවේ ඉහත පිළිතුර ලැබුණේ එහි සංචාරය කිරීමට ද අවසරය ලබා දෙමිනි.“මම අහල තියෙන විදිහට රොත්ෂිල්ඩ් නමින් අපේ තේ පිටරටට මාර්කට් කරන්න හදද්දි ඒ පවුලෙන් ඒක නවත්තල තියෙනවලු” කතාබහ අතරේදී රොත්ෂීල්ඩ් වත්තේ ඉහළ නිලධාරියෙක් අප සමඟ කීවේය.රොත්ෂිල්ඩ්වරුන්ගේ අතීත හා වර්තමාන පසුබිම සොයා බලන විට ඒ ප්‍රකාශය සත්‍ය විය යුතුය. ඔවුන් පිළිබඳව සොයා බැලීමේදී පෙනී යන්නේ මධ්‍යතන යුගයේ සිට යුරෝපයේ එංගලන්තය, ජර්මනිය, ප්‍රංශය හා ඉතාලිය යන රටවල පැතිරුණු බලවත් යුදෙව් ව්‍යාපාරික පවුලක් බවය.ඒ ඒ රටවල වංශාධිපතියන් වූ ඔවුහු බැංකු හා කොටස් වෙළෙඳ පොළ වැනි මූල්‍ය වෙළඳ පොළේ ව්‍යාපාරිකයෝ වූහ. වර්තමානයේ ද එසේමය.සාමාන්‍යයෙන් කතාවට කියන්නේ ලෝකය මෙහෙයවන්නේ යුදෙව්වන් කියාය. ඇමෙරිකාවේ ජනාධිපති කවුරුන් වුවත් ඔහු හසුරවන්නේ යුදෙව්වන් කියාය.ශ්‍රී ලංකාවේ වානිජ තේ වගාවේ පුරෝගාමී රොත්ෂීල්ඩ් සහෝදරයින්පියෙරෝ පොරොන්සිඑතරම් ප්‍රබල යුදෙව්වන් අතරත් රොත්ෂිල්ඩ්වරු ඉහළම පවුල් ජාලයකි. ඊශ්‍රායලය බිහිකිරීම සඳහා ඔවුන් විශාල වශයෙන් අරමුදල් ලබාදී ඇති බව කියවේ. ස්විස්, ප්‍රංශ, ඉතාලි, ජර්මන්, ඇමෙරිකන් හා එංගලන්ත වැනි රටවල් පෙරටු කරගත් ලෝක මූල්‍ය වෙළෙඳ පොළේ ප්‍රධාන ව්‍යාපාරිකයෝය. රොත්ෂිල්ඩ් පවුල ‍වෙනුවෙන් වර්තමානයේ දී අන්තර්ජාල ලේඛනාරක්ෂක වෙබ් අඩවියක් ද පවත්වාගෙන යනු ලබයි. ඒ ඔවුන් ව්‍යාපාරික ක්ෂේත්‍රයට එතරම් වැදගත් නිසාය.ජේම්ස් ටේලර් තේ වැවීම ආරම්භ කළේ වර්ෂ 1860 දීය. ඔහු‍ෙග් ලූල්කඳුර වත්ත හා රොත්ෂිල්ඩ් වත්ත අතර ඇති දුර සැතපුම් 15ක් පමණ වේ.රොත්ෂිල්ඩ් සහෝදරයින් තමන්ගේ තරුණ කාලය මෙරට ගෙවා දමා නැවත එංගලන්තය බලා පිටත්ව ගොස් ඇත්තේ 1860 දශකයේ මුල් භාගයේදීය. එබැවින් ජේම්ස් ටේලර් රොත්ෂිල්ඩ්වරු ගැන මෙන්ම ඔවුන්ගේ තේ වගා උත්සාහය නොදැන සිටින්නට ඉඩක් නොමැත.ඇතැම් විට ගුරුහරුකම් ගන්නට ද ඇත. කෙසේ නමුත් පැහැදිලිවන්නේ ජේම්ස් ටේලර් ලංකාවේ මුලින්ම තේ වගා කළේ නැති බවය. එබැවින් එය නිවැරදි වී රොත්ෂිල්ඩ්වරුන්ට ඉතිහාසයේ හිමි තැන ලැබිය යුතුය.ශ්‍රී ලංකා‍වම මෙරට මුල්ම තේ වත්ත ජේම්ස් ටේලර්ගේ ලූල්කඳුර වත්ත යැයි පිළිගෙන සිටියදී එයට අභියෝග කළ පියෙරෝ පොරොන්සි ගැන ද මෙහි කෙටි ඉඩක් වෙන් කළ යුතුය. 80 දශකයේ දී අහම්බෙන් මෙරටට පැමිණි ඔහු වරින් වර කාලයක් මෙහි ගතකර ඇත. ශ්‍රී ලංකාවේ යටත් විජිත යුගය පිළිබඳව මහා දැනුමක් ඇති පියෙරෝ වර්තමානයේ වාසය කරන්නේ ලොව දර්ශනීයම දූපතක් ලෙස සැ‍ලකෙන පෘතුගාලයේ සැන් මිගෙල් හිදීය.මේ දූපතේ තවත් විශේෂත්වයක් වන්නේ යුරෝපයේ එකම තේ වගාව පිහිටා ඇත්තේ මෙහි වීමය. පියෙරෝ එම තේ සංගමයේ ද සාමාජිකයෙකි. (“Conferia Tea (Cha) - Porto Formoso”, Island of Sao Miguel, Azores Arquipelago - Portugal).කෙසේ නමුත් මම තවමත් පියෙරෝව හා ඔහු සමඟ අභියෝග කළ තේ කර්මාන්තයට සම්බන්ධ මගේ අනෙක් මිතුරා මුණගස්වා නැත්තෙමි. පියෙරෝට දැන් අවශ්‍ය ඔහුගෙන් කෑම වේලේ ඔට්ටුව ලබා ගැනීම නොව තමන් නිවැරදි බව ඔප්පු කිරීමට පමණි. කෙසේ නමුත් මේ ඔට්ටුවෙන් අප රටක් ලෙස මෙපමණ කලක් දරා සිටි මතයක් පිළිබඳව නැවත සිතා බැලීමට මඟ පාදා ඇත.මේ ලිපිය සැකසීමේ දී මට ඇතිවූ එකම කනගාටුව මෙරට මුල්ම තේවත්ත වන පුස්සැල්ලාවේ රොත්ෂිල්ඩ් වත්තට ගිය ගමනේ දී එහි නිපදවන තේ කෝප්පයක රස බැලීමට නොහැකිවීම පිළිබඳවය.නුවන් ගන්කන්දඡායාරූප-සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=af1404203</link>
    <topic>කොරියානු ගිලුණු නැවේ ඛේදවාචකය</topic>
    <author>රෝහණ ආර්යරත්න</author>
    <content>මැලේසියානු ගුවන් යානය අතුරුදන් වී එහි උණුසුම අවසන් වීමට පෙර දකුණු කොරියානු මඟී නෞකාවක් මුහුදුබත් වී තවත් මහා ඛේදවාචකයක තොරතුරු ලෝපුරා ලැව්ගින්නක් ලෙස පැතිර ගියේය. සෙවොල් නම වූ මේ මඟී නෞකාව ඉන්චොන් වරායේ සිට ජේජු දක්වා යන ගමනේ සැතපුම් 12ක් පමණ යාත්‍රා කරද්දි හිටිහැටියේම මේ මහා ඛේදවාචකයට ගොදුරු විය.නෞකාව අනතුරට බඳුන්වන විට එහි මඟීන් 462 සිටි අර මොවුන් අතුරෙන් එකම පාසලේ සිසු දරුවන් 325ක් සිටි බව වාර්තා වේ. ‍ෙකාරියාවේ සෝල් අගනුවරට යාබදව පිහිටි ඩෙනොවන් උසස් පාසලේ සිසු දරුවන් හා ගුරුවරුන් සැතපුම් 60ක් ඈතින් පිහිටි ජේජු දූපත කරා විනෝද ගමනක් යෑම සඳහා මේ මඟී නෞකාව යොදාගෙන තිබිණ. දරුවන් අතරින් කීදෙනකු ‍ෙබ්රාගනු ලැබුවේ දැයි තවමත් හරිහැටි වාර්තා වී නැත.කෙසේ වෙතත් මඟීන් 462ගෙන් දැනට බේරා ගනු ලැබුවේ 174 දෙනකු පමණි. දැනට සතරදෙනකුගේ මළ සිරුරු සොයා ගෙන ඇති අතර 280කට වැඩි පිරිසක් ආගිය අතක් නැතැයි ද වාර්තා වේ.සෙවෝල් මඟී නෞකා අනතුර වසර 20කට පසු සිදුවූ විශාලතම ඛේදවාචකය ලෙස නම් කර ඇති අතර අනතුරට හේතුව කුමක්දැයි තවමත් ‍‍සොයාගෙන නැත. නෞකාව ගමන් කළ මාර්ගයේ පර්වත හෝ අයිස් කඳු හෝ එවැනි කිසිදු බාධකයක් නොමැති බව ද පැවසේ.දැනට බේරාගෙන සිටින අය පවසන අන්දමට හිටිහැටියේ කන්බිහිරි කරවන අන්දමේ ශබ්දයක් ඇසීමත් සමඟ නෞකාව ගිලෙන්නට පටන් ගෙන ඇත.නැවේ උඩ තට්ටුවේ ඡායාරූප ගනිමින් සිටි චා උන්-ඩක් පැවසුවේ මේ ශබ්දය “හරියටම නැවේ තිබූ භාණ්ඩ සියල්ලම ඇද වැටෙන” හඬට සමාන වූ බවකි.“නැවෙන් නිවේදනයක් ආවා. ඉන්න තැන්වලින් හෙල්ලෙන්න එපා කියල. ඒ හින්ද බොහෝ දෙනා නැව ඇතුළේ හිරවෙලා ඇතියි ඇය වැඩිදුරටත් පැවසුවාය.ආගිය අතක් නොමැති සිසුන් හා වැඩිමහල් මඟීන් ගේ නෑදෑයින් කඳුළු පිරි නෙතින් යුතුව හඬා වැලපෙමින් අපේක්ෂා සහගතව බලාසිටින්නේ කුමක් හෝ තොරතුරක් දැනගැනීමටයි. ඔවුන් හමුවන්නට ගිය පුවත්පත් කලාවේදීන්ට බැණවැදී එළවා ගනු ලැබූ බව ද කියැවේ.මේ අතර කිමිදුම්කරුවන් නැව ගිලුණු ස්ථානය අවට සාගර පතුලට ගොස් නැතිවූ අය ගේ මළසිරුරු සෙවීමේ නිරත වන බව ද වාර්තා වේ. එහෙත් බ්‍රහස්පතින්දා එම මෙහෙයුම අතරමඟදී නතර කිරීමට සිදුවූයේ ඝන මීදුම හේතුකොටගෙන අවට ප්‍රදේශය ඝන අඳුරින් වැසී යෑම නිසාය.අනතුර පිළිබඳ දැන්වීමත් සමඟම හමුදා සෙබළුන් වෙරළාරක්ෂක භටයින් සහ පෞද්ගලික බෝට්ටු වහාම එම ස්ථානයට පැමිණි අතර නාවික හමුදා කිමිදුම්කරුවන් හා හමුදා හෙලිකොප්ටර් ද වහාම යොදවන ලදී.බේරාගනු ලැබූ මඟීන් සියලුදෙනාම අසල පිහිටි ජින්ඩෝ දූපතට ගෙන යන ලදී. දිවි බේරාගත් කිම් ටයි-යුං සිසුවා “තමා බේරුණු අන්දම මෙසේ විස්තර කළේය.“නැවේ තිබූ අත්වැට අල්ලාගෙන හිටිය. නැව එක අතකට ඇලවෙන්න පටන් ගන්නකොට දකුණු අතට පැන්නා. එතනට ආ හෙලිකොප්ටරයක එල්ලී ජීවිතය බේරා ගත්තා.”“මම හිටිය කාමරයට එහා කාමරයට වතුර ගලා‍ෙගන එනකොට මම මේකෙන් ගැලවෙන්න ඕනේ කියල අධිෂ්ඨාන කරගෙන එතැනින් වහාම පැනගත්තා” යැයි යුහෝ-ෂිල් නමැති ශිෂ්‍යයා කී‍ෙව්ය.මේ අතර ඇමෙරිකානු නාවික හමුදාවට අයත් බොන්හොම් රිචඩ් නෞකාව ද මඟීන් බේරා ගැනීමේ මෙහෙයුමට සම්බන්ධ කරගනු ලැබූ අතර එහි තිබූ හෙලිකොප්ටර් යානා මඟින් මුහුදේ පාවෙමින් සිටි මඟීන් ‍ෙබ්රාගනු ලැබීය. එහෙත් නෞකාව ගිලී තිබූ ප්‍රදේශයේ මුහුද මඩ සහිත වීම හමුදා කිමිදුම්කරුවන්ගේ කටයුතුවලට මහත් බාධාවක් විය.කෙසේ වෙතත් මේ මහා ඛේදවාචකය තවත් ශෝචනීය වන්නේ සිසුන් විසින් තම මවුපියන් වෙත එවා තිබූ කෙටි පණිවුඩ කියවන විටදීය. මවුපියන් මහා විලාප නඟමින් එම පණිවුඩ මහ හඬින් කියවීම හද කකියවන දර්ශනයක් විය.දහඅට හැවිරිදි සිසුවියක් තම පියා ‍ෙවත කෙටි පණිවුඩයක් එවමින් “බයවෙන්න එපා තාත්තේ අපි ආරක්ෂක කබා ඇඳගෙන ඔක්කොම එකට තුරුල්වෙලා ඉන්නවා” ෂින් නමැති එම දැරිය වෙත ආපසු කෙටි පණිවුඩයක් යැවූ පියා “ඔයාලාව බේරාගන්න මෙහෙයුම පටන් අරගෙන. ඒත් ඔතනින් එළියට එන්න බලන්නයි කීය.එවිට දියණිය “තාත්තේ අපිට ඇවිදගෙන යන්න බෑ. කොරිඩෝව ළමයින්ගෙන් පිරිලා. ඒක පැත්තට පෙරළිලා තියෙන්නේ” යැයි පිළිතුරු දුන්නාය.මේ දැරිය ද ආගිය අතක් නොමැත.තවත් පිරිමි දරුවකු තම මවට කෙටි පණිවුඩයක් එවමින් “අම්මේ මට ඔයා ළඟට ඇවිල්ල මේක කියන්න වේවිද කියා දන්නේ නෑ. ඒ හින්දා මෙහෙම කියනවා. මම ඔයාට ආදරෙයි.”මව පිළිතුරු යවමින් “මමත් ඔයාට ආදරෙයි පුතේයැයි කීවාය. බේරාගත් අය අතරට එක්වන්නට ඔහුට හැකිවීම ඔහුගේ වාසනාවක් විය.පාසල් සිසුන් සමඟ පැමිණි ගුරුවරියක වන සො-හියුං කිම් නැවෙන් ලැබුණු නිවේදනයට අනුව තම කාමරයට වී සිටි නමුත් කාමරයට ජලය ගලා එන්නට පටන් ගත් විට එයින් පැනගත් බව පැවසුවාය.“මට කොහෙවත් යන්න බැරිවුණා. උඩට නඟින්න ශක්තිය තිබුණේ නෑ. කාමරයෙන් එළියට ඇවිත් තවත් ගුරුවරයෙකු එක්ක හදිසි පිටවීම් කවුළුව තුළින් නැවට එන ජලයට පැන පීනන්න ගත්තා. එහෙම පිහිනාගෙන යන විට කවුදෝ ඇවිත් අපව බේරාගත්තා” යැයි කීවාය.හෙලිකොප්ටර් මඟින් මුහුදට දමනු ලබන රබර් බෝට්ටුවලට ජීවිත ආරක්ෂක කබා පැලඳගෙන මුහුදේ පිහිනමින් සිටින අය ගොඩවන ආකාරය දැකගත හැකි විය.කෙසේ වෙතත් ආගිය අතක් නොමැති අයගේ මළ සිරුරු සොයා කරනු ලබන මෙහෙයුම් තවමත් සිදුවෙමින් පවතින බැව් වාර්තාවේ.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=af1404204</link>
    <topic>මානව හිමිකම් කඩකරන ඇමෙරිකානු ඩ්‍රෝන ප්‍රහාර</topic>
    <author/>
    <content>අවි අමෝරාගෙන අහසට නංවන ඇමෙරිකන් ඩ්‍රෝන මඟින් අහිංසක ජීවිත රැසක් විනාශයට පත්වීම කෙරේ මුළු ලෝ පුරාම දැන් මහා සංවිධානාත්මක විරෝධයක් මතුවී ඇත. මේ ඇමෙරිකානු ඩ්‍රෝන ප්‍රහාරවලට වැඩියෙන්ම ගොදුරු වන්නේ ඇෆ්ගනිස්ථානයේ හා පාකිස්ථානයේ අහිංසක ජනතාවය.ජිනීවාහි පසුගිය දා පැවැති මානව හිමිකම් සමුළුවේදී අන්තර්ජාතික නීතිරිතිවලට පටහැනි එසේ ම මානව හිමිකම් උල්ලංඝනය වන ඇමෙරිකන් ඩ්‍රෝන ප්‍රහාරවලට ‍එරෙහිව යේමනයේ හා ස්විට්සර්ලන්තයේ සම අනුග්‍රාහකත්වය ඇතිව පාකිස්ථානය මඟින් යෝජනාවක් ඉදිරිපත් කරන ලදී.මේ යෝජනාවට පක්ෂව රාජ්‍යයන් 27 ක් ඡන්දය දුන් අතර 14 ක් ඡන්දය දීමෙන් වැළැකී සිටියේය. යෝජනාවට එරෙහි වූයේ රටවල් 6 ක් පමණි.මෙය පාකිස්ථානය ලැබූ අතිවිශාල ජයග්‍රහණයක් ලෙස සැලකිය හැකිය. මේ ඩ්‍රෝන ප්‍රහාර ඇරැඹුණු දා සිටම පාකිස්ථානය ඊට එරෙහිව මෙහෙයුම් සංවිධානය කළේය. එම ප්‍රහාර නිසා නීතිමය මෙන්ම සදාචාරාත්මක වශයෙන් සිදුවන බලපෑම හා ඒ මඟින් සිදුවන ජන සංහාරය හා දේපළ විනාශය පිළිබඳව අන්තර්ජාතික ප්‍රජාව දැනුම්වත් කිරීම සඳහා ගත් උත්සාහය සාර්ථක වූ බව මේ ඡන්ද ප්‍රතිඵලයෙන් පෙනී යයි.මෙබඳු යෝජනාවක් මානව හිමිකම් සමුළුව විසින් අනුමත කරනු ලැබු නමුත් ඩ්‍රෝන ප්‍රහාර එක්වරම නවතිනු ඇතැයි සිතිය නොහැක. එහෙත් අන්තර්ජාතික විරෝධය ඔබාමා රජය වෙත යොමු වීම මෙමඟින් සිදුවනු ඇතැයි අපේක්ෂා කෙරේ.දැනටමත් ලෝ පුරා මේ ආක්‍රමණශීලී ඇමෙරිකන් ඩ්‍රෝන ප්‍රහාර සම්බන්ධයෙන් දැඩි විරෝධයක් එල්ල වනු දැකිය හැක. මානව හිමිකම් සුරැකීමේ සංවිධාන රැසක් මඟින් සිදු කර තිබූ සමීක්ෂණවලින් එම විරෝධය පැහැදිලි ලෙස ප්‍රකාශ වී ඇත. ඩ්‍රෝන ප්‍රහාර මඟින් අහිංසක ජනයා මරා දැමීම පිළිබඳව එක්සත් ජාතීන්ගේ සංගමය මඟින් ද දැඩි ප්‍රශ්න මතු කර ඇත.පාකිස්ථාන අගමැති නවාස් ශරීෆ් පසුගිය දා ඇමෙරිකානු ජනාධිපති බරාක් ඔබාමා හමුවීමට පෙර මානව හිමිකම් සුරැකීමේ සංවිධානයක් වන ඇම්නේස්ටි ඉන්ටර්නැෂනල් මඟින් වාර්තාවක් නිකුත් කරමින් මේ ප්‍රහාර නීති විරෝධී බවත් ඒවා අධිකරණ බලයකින් තොරව සිදුකරන යුද අපරාධ ගණයට වැටෙන බවත් සඳහන් කරයි. එසේම එම ක්‍රියා අන්තර්ජාතික මානුෂික නීතිවලට පටහැනි බව ද ප්‍රකාශ කර ඇත.මේ අවස්ථාවේ දී ඇමෙරිකාව සිදුකරනු ලබන නීති විරෝධී යුද අපරාධවලට එරෙහිව වෙඩි මුරයක් නිකුත් කිරීම සම්බන්ධයෙන් වැඩිපුර අගය කිරීමට ලක්වන්නේ පාකිස්ථාන අගමැති නවාස් ශරීෆ් ය. ඔහු අතිවේගවත් අයුරින් එසේම ඉතාම ප්‍රහාරාත්මක අයුරින් ඩ්‍රෝන අපරාධවලට එරෙහිව එක්සත් ජාතීන්ගේ සංගමයේ තම හඬ නැංවූ ආකාරය කාගේත් පැසසුමට ලක්විය. එසේම පසුගිය දා ඇමෙරිකානු ජනාධිපති හමුවූ අවස්ථාවේදී ද එම විරෝධය පැකිලීමකින් තොරව ප්‍රකාශ කළ ආකාරය තුන්වැනි ලෝකයේ රටවල නායකයින්ට ආදර්ශයක් ලෙස සැලැකේ.මේ අතර ජිනීවා නගරයේ පසුගිය දා පැවැති මානව හිමිකම් පිළිබඳ සමුළුවේ ලංකාවට එරෙහිව ප්‍රබල විරෝධතා යෝජනාවක් ඉදිරිපත් කළ ඇමෙරිකාව පාකිස්ථානය විසින් ගෙනා නීති විරෝධි ඩ්‍රෝන ප්‍රහාරවලට එරෙහි වූ යෝජනාව පිළිබඳව සාකච්ඡා කරන අවස්ථාවේ ඇමෙරිකන් නියෝජිතයන් සභාවේ නොසිටීම මෙහිදී තවත් විශේෂ සිද්ධියක් ලෙස දේශපාලන විචාරකයින් විසින් පෙන්වා දී ඇත.කුඩා රටවල් එකතු වී ඊශ්‍රායලය සම්බන්ධ කරුණු හා වෙනත් රාජ්‍ය විරෝධී කටයුතු ගැන අයථා බලපෑම් කිරීම මුල්කර ගෙන එක්සත් ජනපදය ජිනීවා සමුළුව වර්ජනය කළ නමුත් 2009 දී නැවත වරක් එයට සහභාගි විය. එහෙත් ඩ්‍රෝන මෙහෙයුම් ගැන විස්තර දීම ඔවුන් විසින් හිතාමතාම මඟ හැර දමා ඇත.ඒ අයුරින්ම පාකිස්ථානය මඟින් ගෙනා යෝජනාව සාකච්ඡා කිරීමේදී ඇමෙරිකන් සහභාගිත්වය නොමැති වීම ගැන හියුමන් රයිට්ස් වොච් නමැති සංවිධානයට සම්බන්ධ ඇමෙරිකන් නීතිඥයකු වන ඇන්ඩෲ ප්‍රාසොව් පවසන අන්දමට මේ සංවිධානය මඟින් ඩ්‍රෝන ප්‍රහාර සම්බන්ධයෙන් මුල් වරට පවත්වනු ලබන සාකච්ඡාවට කිසි අයුරකින් ඇමෙරිකාව සහභාගි වී නැත. “අපි මේ යෝජනාව පිළිබඳව තීරණයක් දීමට සූදානම් නෑ” යැයි ඔවුන් ප්‍රකාශ කරන්නේ එවැනි යෝජනාවක් සම්මත වීම ගැන ඔවුන් සතුටට පත් නොවන නිසා බව ද ප්‍රාසොව් වැඩිදුරටත් ප්‍රකාශ කරයි.“එසේම ඔවුන්ගෙන් මෙන්ම තවත් අයගෙන් ද අපට දැනගන්නට ලැබී තිබෙනවා මේ සංවිධානයට මේ ප්‍රශ්නය ගැන අධිකරණමය ක්‍රියාමාර්ගයකට පිවිසීමට බලයක් නැති බව.” ඒ කෙසේ වෙතත් මානව හිමිකම් ගැන කතා කිරීමට මේ සංවිධානයට නොහැකි යැයි කීම තේරුමක් නැති කතාවක් බව ප්‍රාසොව් වැඩිදුරටත් ප්‍රකාශ කළේය.මේ අතර ලංකාවේ මානව හිමිකම් උල්ලංඝනය පිළිබඳව වාර්තාවක් සැපයීම සඳහා මානව හිමිකම් සමුළුව මඟින් බලය ලබා දුන් එක්සත් ජාතීන්ගේ මානව හිමිකම් පිළිබඳ මහ කොමසාරිස් නවනීදන් පිල්ලේ මේ ඇමෙරිකන් ඩ්‍රෝන ප්‍රහාර ගැන තම දැඩි අවධානය යොමුකර ඇති බව පැවසුවාය.ඒ පිළිබඳව ප්‍රකාශයක් නිකුත් කළ පිල්ලෙයි මහත්මිය “ත්‍රස්තවාදය දුරලීම හා යුදමය මෙහෙයුම් සඳහා ඩ්‍රෝන ප්‍රහාර යොදා ගැනීම මානව හිමිකම් උල්ලංඝනය වීම සම්බන්ධයෙන් මා දැඩි පීඩාවකට පත්වී සිටින බව කිව යුතුය” යි කීවාය. එසේම ඇමෙරිකාව විසින් ගුවන්තනාමො සිරගෙය වසා දැමීමට පියවර නොගැනීම සම්බන්ධයෙන් ඇය ඇමෙරිකාව දැඩි විවේචනයට ලක් කළාය.ඇගේ ප්‍රකාශය අනුමත කරමින් පාකිස්ථානයේ නිත්‍ය නියෝජිත සමීර් අක්රම් එක්සත් ජාතීන්ගේ ප්‍රඥප්තිය මෙන්ම මානව හිමිකම් පිළිබඳ අන්තර්ජාතික නීතිය මේ ඩ්‍රෝන මඟින් උල්ලංඝනය වන බවට පෙෂාවෝර් ඉහළ උසාවිය මඟින් තීරණය කළ බවත් ඒවාට මුල් වූ අපරාධකරුවන් වහාම අධිකරණය ඉදිරියට ගෙන ආ යුතු බවත් එම ප්‍රහාර වලින් අසරණ වූ අයට වන්දි ගෙවීම සිදුකළ යුතු යැයි උසාවිය තීරණය කළ බවත් මානව හිමිකම් සමුළුවට ප්‍රකාශ කර සිටියේය.එසේම ඇමෙරිකන් ඩ්‍රෝන ප්‍රහාරවලින් සිදුවී ඇති අපරාධ ගැන සොයා බැලීමට පාකිස්ථානයට පැමිණෙන්නැයි අක්රම් නවනීදන් පිල්ලේට ආරාධනා කර ඇත.කෙසේ වෙතත් මානව හිමිකම් සමුළුව මඟින් යුද අපරාධ සම්බන්ධයෙන් සොයා බලා වාර්තාවක් නිකුත් කරන ලෙස නවනීදන් පිල්ලේ මහත්මියට ඇමෙරිකාව ප්‍රධාන රටවල් 23 ක් කළ තීරණය ඇමෙරිකාවේ ඩ්‍රෝන ප්‍රහාර සම්බන්ධයෙන් අනුගමනය කළ යුතු බව තුන්වැනි ලෝකයේ දේශපාලන විචාරකයින් මත පළ කර ඇත.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=af1404205</link>
    <topic>කිරිවෙහෙරේ කිරි ඉතිරීමේ ආශ්චර්යය</topic>
    <author>ඊ. එච්. ‍ෙසා්මපාල</author>
    <content>ඓතිහාසික කතරගම කිරිවෙහෙර රාජමහා විහාරස්ථානයේ චෛත්‍යයෙන් අප්‍රේල් මස 14 දින සිදුවූ කිරි ඉතිරීම මහා ආශ්චර්යවත් සිදුවීමකි.අප්‍රේල් මස 14 දින සිංහල හා හින්දු අලුත් අවුරුද්ද වෙනුවෙන් ලිපි ගිනි මෙලවීම සිදුකළ යුතු අවස්ථාවේම කිරිවෙහෙර නැගෙනහිර දොරටුව සමීපයේ චෛත්‍යය මලුවේ කිරි ඉතිරවීමේ කටයුතු සිදුකරන ලදී.මෙම ස්ථානයේ ලිප තබන ලද කිරි මුට්ටියේ කිරි ඉතිරෙන අවස්ථාවේම උදේ 10.20 ට පමණ කිරිවෙහෙර චෛත්‍යයේ නැ‍ඟෙනහිර දිශාව ප්‍රදේශයෙන් ද කිරි දහරාවක් පහළට ඉතිරෙනු දුටු සැදැහැවත් බැතිමත්තු සාදුකාර දීමට පටන් ගත්හ.විශාල සාදු නාදයක් නැ‍ඟෙනහිර දොරටුව දෙසින් ඇසීම නිසා ඒ අසලට පැමිණි දහස් සංඛ්‍යාත බැතිමතුන්ට ද කිරිවෙහෙරේ කොත් කැරැල්ලට පහළින් කිරි දහරාවක් ඉතිරෙනවා දැක බලා ගැනීමට හැකිවිය.අප්‍රේල් මස 15 දින උදේ 10.50 ට හා අප්‍රේල් මස 16 දින උදේ 10.00 ට පමණ කිරිවෙහෙර ප්‍රධාන වාසල් දොරටුවට මුහුණලා කිරිවෙහෙර චෛත්‍යයේ කොත් කැරැල්ල පහළින් කිරි දහරාවක් ඉතිරෙනවා දහස් සංඛ්‍යාත බැතිමතුන්ට දැකබලා ගැනීමට හැකිවුණා.කිරි දහරාවක් කිරිවෙහෙර චෛත්‍යයේ ස්ථාන දෙකකින් දින 3 ක් දැක ගන්නට ලැබීම ආශ්චර්යවත් සිදුවීමක්.බුදුරජාණන් වහන්සේ ලංකාවට වැඩි තෙවන ගමනේදී රහතන් වහන්සේ පන්සියයක් සමඟ මහාඝෝෂ රජතුමාගේ කිහිරි උයනෙහි සමාපත්ති සුවයෙන් වැඩ සිටි බව අපේ වංශ කථාවල දැක්වෙයි.බුදුරජාණන් වහන්සේ මහාඝෝෂ රජතුමාගේ කිහිරි උයනෙහි වැඩසිට මහාඝෝෂ රජතුමාට ධර්මය දේශනා කළ බවත් ධර්මය දේශනා කිරීමෙන් අනතුරුව රජතුමා විසිර වන්දනා කටයුතු කිරීම සඳහා පූජා වස්තුවක් ඉල්ලූ අවස්ථාවේ බුදු රජාණන් වහන්සේ හිස පිරිමැද කේෂ ධාතුන් වහන්සේලා රජතුමාට දුන් බවත් රජතුමා විසින් එම කේෂ ධාතුන් තැන්පත් කර බුදු රජාණන් වැඩ සිටි ස්ථානයේම කිරිවෙහෙර චෛත්‍යය ඉදිකර ඇති බවත් සඳහන් වෙයි.මුනින්දෝ නිසින්නෝ යහිං දේවතානංසංම්තාන මග්ගං සුදේසේසි දම්මංමහාසේන දේවස්ස සම්මාන නීයංනමේ කාචරග්ගාම ථුපස්සඨානංකිරිවෙහෙර වහන්සේ වඳින ගාථාවකිරිවෙහෙරේ මෙම සිදුවීමත් සමඟ අපේ මතකය ඈත අතීතයට දිවයයි.කිරිවෙහෙර චෛත්‍යය අලුතින් ඉදිකර කොත පැලඳවීම සිදුකරන දිනයේ උදේ කාලයේ වුවත් කොත පලඳවන ස්ථානය දැක බලා ගැනීමට නොහැකිසේ දැඩි හිරු රශ්මියක් තිබුණි.අහසේ කිසිම ස්ථානයක වලාකුළක් දක්නට නොලැබිණි. චෛත්‍යයේ කොත පලඳවන වේලාව ආසන්නයේ මහා වලාකුළකින් හිරු රශ්මිය ආවරණ විය.එම අවස්ථාවේ මෙම පින්කමට සහභාගිවූ දහස් සංඛ්‍යාත බැතිමතුන්ගේ සාදු නාදය දසත පැතිරෙන්නට විය.එදා පාසල් යන කුඩා ළමයෙකු වශයෙන් එම සිද්ධිය සියැසින් දුටු මම අද වැඩිහිටියෙකු ලෙසින් කිරිවෙහෙරින් කිරි ඉතිරීම දකින්නට ලැබීම මම ලැබූ භාග්‍යයක් ලෙස සලකමි.රාත්‍රී 9.00 න් පසු කිරිවෙහෙර වන්දනා කරන අයට කිරිවෙහෙර වහන්සේ ඉහළින් ගමන් කරන දේවතා එළි අෂ්ඨඵල බෝධීන් වහන්සේ වෙතට ගමන් කිරීම දකින්නට පුළුවන්.කිරිවෙහෙරෙන් කිරි ඉතිරීම නිසා මේ දිනවල කතරගම පුදබිම කිරිවෙහෙර චෛත්‍ය මළුව ලක්ෂ සංඛ්‍යාත බැතිමතුන‍්ගෙන් පිරී පවතී. කිරිවෙහෙරට එන සැමගේ දෑස යොමු වන්නේ කිරිවෙහෙරේ කොත් කැරැල්ල වෙතය.බුදුරජාණන් වහන්සේගේ පාද ස්පර්ශය ලත් කතරගම පුදබිම සැම ආගමකටම ජාතියකටම අයත් අයගේ ‘සාමපුදබිමක්’ බවට පත්වී ඇත.මේ පිළිබඳව අදහස් දැක්වූ කතරගම කිරිවෙහෙර රාජ මහා විහාරාධිපති ශාස්ත්‍රවේදී කොබවක දම්මින්ද නාහිමි“අප්‍රේල් 14 දින පෙරවරු 10.15 ට පමණ නැ‍ඟෙනහිර දොරටුව ඉහළ චෛත්‍ය ගර්භයේ කිරි දහරාවක් ගලා යනු මම දුටුවා. අප්‍රේල් 15, 16 යන දිනවල කිරිවෙහෙර ප්‍රධාන වාසල් දොරටුව දිසාවන්හි ඉහළ චෛත්‍ය ගර්භයේ කිරි දහරාවක් දක්නට ලැබුණා.මේ සිදුවීම රටට හාස්කමක් බව බැතිමත්හු ප්‍රකාශ කරනවා.කිරිවෙහෙර රාජමහා විහාරස්ථානය දිනපතා බැතිමතුන් විසින් පුද පූජාවන් පවත්වනවා. මෙම පුද පූජාවන් පිළිබඳව දෙවිවරුන් විසින් මෙවැනි හාස්කමක් බැතිමතුන්ට දැක බලා ගැනීමට අවස්ථාව සලසා ඇති බව බොහෝ බැතිමතුන් ප්‍රකාශ කරනවා.”කිරිවෙහෙරින් කිරි ඉතිරීම පාලක පක්ෂයට, ශ්‍රී ලංකා වාසී සැමට සෙතක් ශාන්තියක් උදාවෙන බව කිරිවෙහෙර රාජමහා විහාරාධිපති ශාස්ත්‍රවේදී කොබවක දම්මින්ද නාහිමියන් ප්‍රකාශ කළේය.ඊ. එච්. ‍ෙසා්මපාලකතරගම විශේෂකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=af1404206</link>
    <topic>මාධ්‍ය කරදරයෙන් බේරෙන්න මෝඩිගේ බිරිය වන්දනා ගමනක</topic>
    <author/>
    <content>ඇය ජශෝධාබෙන් ය. පවුලේ අය ඇය අමතනුයේ ජශෝධා ලෙසිනි. මෑතක් වනතුරුම කිසිවෙක් ජශෝධා පිළිබඳව අවධානයක් යොමු කළේ නැත. හැට දෙහැවිරිදි ඇය ඇගේ ජීවිතයෙන් වැඩි කාලයක් ගුරුවරියක ලෙසින් ලොවෙන් වසන් වී ඉතා නිහඬවූත් සරල වූත් ජීවිතයක් ගත කළා ය. එහෙත්, ඇගේ ඒ නිසල ජීවිතය කලඹවමින් මෑතක සිට ලෝකයාගේ දෑස් ජශෝධා වෙත එල්ලවන්නට වූයේ ලොවේ විශාලතම මැතිවරණය ආරම්භවීමත් සමඟ ය.ජ‍ශෝධා වෙත උන්හිටිගමන් මාධ්‍ය ප්‍රතිචාර එල්ලවන්නට හේතුවක් විය. ඒ ජශෝධා එරට භාරතීය ජනතා පක්ෂයේ නායකයා මෙන් ම ගුජරාටයේ මහ ඇමැති සහ ඉන්දීය පාලක කොංග්‍රස් පක්ෂයේ ප්‍රතිවාදී අගමැති අපේක්ෂක නරේන්ද්‍ර මෝඩි ගේ බිරිය වීම ය.නරේන්ද්‍ර මෝඩි එරට ප්‍රබල දේශපාලනඥයකු ලෙස මෙතෙක් පෙරට ආ ගමනේදී සිය බිරිය ලෙස ප්‍රථම වතාවට ජශෝධාබෙන් ගේ නම සඳහන් කිරීමත් සමඟ ඉන්දීය මෙන් ම ලෝකයේ මාධ්‍ය ඇස ද ඇය වෙත යොමු වන්නට වූයේ ය. ඉන්දීය ලෝක් සභා මැතිවරණයට පසුගිය බදාදා නාම යෝජනා බාර දෙමින් මෝඩි නාම යෝජනා පත්‍රයේ බිරියගේ නම ජශෝධාබෙන් මෝඩි ලෙස සඳහන් කර තිබිණි.මෝඩි සහ ජශෝධා විවාහය ද ඉන්දියාවේ ගතානුගතික චාරිත්‍රවලට අනුගත වූ ළමා විවාහයක් විය. 1950 වසරේදී ඉන්දියාවේ ගුජරාටයේ උපත ලද මෝඩි පාසල් අධ්‍යාපනය ලැබුවේ ගුජරාටයේ වඩානගර්හිදී ය. ඉන්පසු ගුජරාට විශ්ව විද්‍යාලයෙන් දේශපාලන විද්‍යාව පිළිබඳ ශාස්ත්‍රපති උපාධිය ලැබීය.උපාධිධාරියකු වුව ද මෝඩි ජීවිතය ආරම්භ කළේ අහමදාබාද් ප්‍රධාන බස් නැවතුමේ ජනාකීර්ණ ස්ථානයක තේ පැන් ශාලාවක් අරඹමිනි. තේ පැන් ශාලා සේවකයකු ලෙස මෝඩි ගත් ඒ ආරම්භය එම සමාජ තලයේ කිසිම ඉන්දියානුවකු ළඟා කර නොගත් ආරම්භයක් ලෙස විචාරකයෝ සඳහන් කරති. ඔහු ඉන් තම පෞද්ගලික සුබ සිද්ධිය මෙන් ම දේශපාලන ජීවිතයේ ඉදිරි ගමන ද සැලසුම් කරගත් බව සඳහන් වේ.කුඩා කල සිට ම නායකත්ව ලක්ෂණ පෙන්නුම් කළ මෝඩි තේ පැන් ශාලාවෙන් පසු හින්දු අන්තවාදී සමාජයක සුළු පණිවුඩකරුවකු වී පසුව නවදිල්ලියට පැමිණ බී.ජේ.පී. යේ ජාතික ප්‍රකාශක ලෙස පත් විය. බී.ජේ.පී. යෙන් මෝඩි ඇමෙරිකාවට යැවෙන්නේ මහජන සබඳතා හා ප්‍රතිරූප කළමනාකරණය පිළිබඳ තෙමසක පුහුණු පාඨමාලාවක් හැදෑරීමට ය. එය ද ඔහුගේ මෙතෙක් ආ ඉදිරිගමනට බොහෝ උපකාරී වූ බව සඳහන් ය.මෝඩිට ජශෝධා විවාහයෙන් තීන්දු කරනු ලැබුවේ ඔහුගේ දෙමවුපියන් විසිනි. මෝඩි හා ජශෝධා විවාහ ගිවිස ගනිද්දී ඔහුගේ වයස අවුරුදු 13 කි. ඔවුන් 1968 දී විවාහ වෙද්දී මෝඩිගේ වයස අවුරුදු 18 ක් විය. ඉන්දියාවේ ගතානුගතික චාරිත්‍රවාරිත්‍ර අනුව යමින් ළමා විවාහයක බැඳුණු මෝඩි ඉතා ඉක්මනින් සිය බිරියගෙන් වෙන්විය. ජශෝධා සිය විවාහක බිරිය ලෙස පිළිගත්තත් ඉන්පසු ඔහු ගත කළේ තනිකඩ දිවියකි. අනතුරුව ඔහු දෙවසරක් ම හිමාල අඩවියේ සංචාරය කරමින් කල්ගත කළ බව ද සඳහන් වේ.එතැන් පටන් ඔහුගේ ජීවිතයේ ජශෝධා කෙනකු නොවී ය. එහෙත් ජශෝධාට එය එසේ නොවීය. ඇය මෑතකදී ජන්තර්ජාලයේ ‘යූ ටියුබ්’ සඳහා ප්‍රකාශයක් කරමින් මෙසේ පවසා තිබිණි.“මං ජශෝධාබෙන් මෝඩි. වඩ්නාගර් හි කලවසුදේව් චචාර් ප්‍රදේශයේ පදිංචි දමෝදාර් මූල්චාන්දන් මෝඩි ගේ පුත්‍රයා වන නරේන්ද්‍ර කුමාර් මෝඩි ගේ බිරිය මමයි.”ජශෝධා වෘත්තියෙන් ගුරුවරියක වූවා ය.මෝඩිගෙන් වෙන්වූ පසුව ද ඔහුගේ මතකයන් ඇය තමා සමීපයේ තබා ගත්තා ය. ඉන් ඇය වඩාත් අගය කරනුයේ ඔහු ඇයට තිළිණ කළ ග්‍රන්ථයක් සහ ඔහුගේ සේයාරුවකි. ඒ සේයාරුව ගනිද්දී ඔහුගේ වයස අවුරුදු 22 ක් පමණ විය.“ඔහු මා වෙතින් බොහෝ ඈත සිටියත් ඒ ග්‍රන්ථය මා ළඟ තිබියදී මට දැනෙන්නේ ඔහු තවමත් මා ළඟ සිටින බවයි. අපගේ විවාහයේ සියලු සේයාරූ ‍ඔහු ඉරා දැමුවේ ඉන් එකක් හෝ මා ළඟ තැබීමට ඔහුට අවශ්‍ය නොවූ නිසයි” යනුවෙන් ජශෝධා ‘යූ ටියුබ්’ අන්තර්ජාල අඩවියට පවසා තිබුණා ය.මෝඩිගේ ප්‍රතිරූපය රට තුළ ඉස්මතු වෙත් ම ඉන්දීය මාධ්‍ය ජශෝධා සෙවීම ඇරැඹීය. එලෙස ඇය සොයා ගිය ඉන්දියන් එක්ස්ප්‍රස් මාධ්‍යකරුවකුට ජශෝධා මුණ ගැසුණේ ඇගේ පවුලේ අය සමඟ ජීවත්වූ අහමද්බාද් නගරයේ නිවෙසේදී ය. මේ වෙද්දී ඇය විශ්‍රාමික ගුරුවරියක ලෙස මසකට ඉන්දීය රුපියල් 14000 ක විශ්‍රාම වැටුපක් ලබන්නීය. මාධ්‍යවේදීන් හා සම්මුඛ සාකච්ඡාවකට එකඟ වුව ද ජශෝධා ඇගේ සේයාරූ ගැනීමට ඉඩදීම ප්‍රතික්ෂේප කළා ය.ඔවුන්ගේ විවාහය පිළිබඳ තොරතුරු මාධ්‍යවේදියා ඇගෙන් විමසීය.“මං විවාහවුණේ වයස අවුරුදු 17 දී. ඔහුගේ නිවෙසේ ජීවත්වීමට යෑමත් සමඟ මගේ අධ්‍යාපනය නැවතුණා. එහෙත් මට මතකයි ඔහුට නිතර ම අවශ්‍ය වුණේ මගේ අධ්‍යාපනය ඉදිරියට ගෙන යෑමටයි. ඔහු වැඩිපුරම මා සමඟ කතා බහ කළෙත් ඒ ගැනයි. මුළුතැන්ගෙයි කටයුතු ගැනත් ඔහු මා සමඟ කතාබහට උනන්දු වුණා” යැයි ජශෝධා පැවසුවා ය.විවාහ දිවියෙන් වෙන්වීමත් සමඟ ඔවුන්ගේ ජීවිතය ගැන මාධ්‍යකරු නැඟූ පැනයට ඇය මෙසේ පිළිතුරු දී තිබිණ.“අප දෙදෙනා හොඳ හිතින් වෙන්වුණා. අප අතර රණ්ඩු තිබුණේ නැහැ. ඉන්පසු අප අතර කිසිම මුණගැසීමක් සිදුවුණේ නැහැ. අප එක්ව සිටි තෙවසරක කාලයේ අප හොඳින් හිටියා වෙන්ව‍ූ පසු මේ දක්වාම අප අතර කිසිම තොරතුරු හුවමාරුවක් සිදුවූයේ නැහැ.”ඔබ නරේන්ද්‍ර මෝඩි පිළිබඳ තොරතුරු දැන සිටියා ද?“ඔව්, ඔහු පිළිබඳ මගේ අතට ලැබෙන සියලු දෙයක් ම මං කියෙව්වා. පුවත්පත් ලිපි, රූපවාහිනී ප්‍රවෘත්ති වැනි සියලු දෙයින් ඔහු පිළිබඳ දැන ගැනීමට මං කැමැතියි.”ඔහු ඉන්දියාවේ මීළඟ අගමැති වී දිල්ලියට ගියහොත් ඔහු කතා කළොත් ය‍ෑමට ඔබ කැමති ද? එසේ ම ඔබ ඔහු මුණ ගැසීමට උත්සාහ කළේවත් නැද්ද?“මං කිසිදවසක ඔහු මුණ ගැසීමට ගියේ නැහැ. කිසිම ඇසුරක් තිබුණේත් නැහැ. එසේ ම ඔහු කිසිදා යළිත් මට කතා කරාවි යැයි මා සිතන්නේත් නැහැ. කොහොම වුණත් ඔහුට කිසිම හානියක් කරන්නත් මට අවශ්‍ය නැහැ. ඔහු කවදා හෝ අගමැති වන බවත් මට විශ්වාසයි.තමා මෝඩිගේ මවුපියන්ගේ නිවෙසට ඔහු මුණගැසීමට ගියත් ඔහු නිවෙසට නොපැමිණ ඒ මුණගැසෙන අවස්ථා මඟ හැරි බවත් පැවසූ ජශෝධා ඉන්පසු ඇය ද ඒ යන ගමන් නැවැත්වූ බව ද පැවසුවා ය.ඔබ තවමත් මෝඩිගේ නීත්‍යානුකූල බිරිය ද?“මිනිසුන් ඔහුගේ නම පවසන හැමවිට ම කොහේදී හෝ මගේ නමත් සිහිපත් කරනවා. ඔබ මෙතරම් දුර බැහැරක් ගෙවා මා සොයා පැමිණ මට කතා කළා නේද? මා ඔහුගේ බිරිය නොවේ නම් ඔබ මෙලෙස මා හා කතා කිරීමට පැමිණෙනවාද? යනුවෙන් ඒ පැනයට පිළිතුරු ලෙසින් ජශෝධා ප්‍රශ්න කළා ය.ඇය නැවතත් විවාහ නොවූයේ මන්දැයි මාධ්‍යවේදියා නැඟූ පැනයට පිළිතුරු දෙමින් ජශෝධා පවසා තිබුණේ, මෙවන් අත්දැකීමකින් පසු තමාගේ සිත යළි විවාහයක් සඳහා නොපෙලඹුණු බව ය.විවාහයෙන් තෙවසරකට අනතුරුව මෝඩිගෙන් වෙන්වූ පසු කිසිදා ඔහු මුණ නොගැසුණු ජශෝධා ඉන්පසු දිගටම ජීවත්වූයේ සිය සහෝදරයන් සමඟ ය. ඇගේ උපන්ගම මෝඩිගේ උපන්ගම වන වද්නගර්වලින් කිලෝමීටර් 32 ක් එපිටින් පිහිටි බ්‍රහ්මන්වඩාය. ඇය වරින් වර සිය සහෝදරයන් වන කම්ලේශ් සහ අශෝක් සමඟ ගත කළා ය.විශ්‍රාමගත් පසු ජශෝධා දැඩි‍ ලෙස ශ්‍රද්ධාවන්ත ජීවිතයක් ගත කරන්නට වූවා ය. උදෑසන 4 ට අවදිවන ඇය ඉන්පසු පෙරවරු 11 පමණ වනතුරු කාලය ගත කරනුයේ යාච්ඥා කරමිනි.ගුරුදිවියෙන් විශ්‍රාමගත් අලුත ඇය සිය හිතවතියක වන ප්‍රවීන් ව්‍යාස් හා පවසා තිබුණේ, තමාට මෝඩිගෙන් කිසිවක් අනවශ්‍ය බවත් ඇයට අවශ්‍ය එකම දේ තමා ඔහුගේ බිරිය ලෙස එක්වරක් හෝ මෝඩි විසින් පිළිගනු ලැබීම පමණක් බවත් ය.එසේ වුව ද, ඇය මෑතකදී මෝඩි වෙනුවෙන් පිළිවෙත් පිළිපැදීම සිදු කළ බව ජශෝධාගේ ළඟම ඥාතීහු පවසති. මෝඩි රටේ අගමැති වනු දැකීම වෙනුවෙන් ඇය බත් ආහාරයට නොගනිමින් අධිෂ්ඨාන පූර්වකව මාස ගණනක් පිළිවෙත් පිරුවා ය.“ඇගේ යාච්ඥාවලට දෙවියන් සවන් දුන්නා. මෝඩි පසුගියදා ඇය ඔහුගේ බිරිය බව ප්‍රසිද්ධියේ ප්‍රකාශ කළා. අපට හරිම සතුටුයි. ඔහු රටේ අගමැති වේවායි අප යාච්ඥා කරනවා” යැයි ජශෝධාගේ සොහොයුරු කමිලේශ් පසුගියදා පවසා තිබිණ. වසර 45 කට පමණ පෙර මෝඩි ඇය හැර දමා යෑමෙන් පසු යළි විවාහය ගැන නොසිතූ ජශෝධා ඇගේ සැමියාට අගමැති නාමයෝජනා ලැබීම ප්‍රාර්ථනා කරමින් පාවහන් නොපැළඳ අධිෂ්ඨාන පිරූ බව ඔහු පැවසීය. දැන් ඇය දිනකට තනි ආහාර වේලකින් යැපෙමින් අධිෂ්ඨාන පුරන්නී තමා හැර දමා ගිය සැමියා අගමැති වනතුරු ය.මෝඩි පසුගියදා නාමයෝජනා පත්‍රයේ බිරියගේ නම ලෙස ජශෝධා නම් කිරීමත් සමඟ මාධ්‍යයෙන් සිදුවන බලපෑම කල්තියා දැනගත් ජශෝධාගේ පවුලේ උදවිය ඇය මාධ්‍යයෙන් වසන් කිරීමට කටයුතු යෙදූහ.ඇය සිටින තැන මාධ්‍යයෙන් වසන් කරන නෑසියෝ ඇය වන්දනා ගමනක් ගොස් ඇතැයි මාධ්‍ය විමසීම්වලට පිළිතුරු ලෙස පවසති. ඇතැමුන් පවසනුයේ ජශෝධා සැබවින් ම හතළිස් දෙනකුගෙන් යුත් කාන්තා නඩයක් සමඟ ‘චාර් ධාම්’ නමින් යුතු වන්දනා ගමනකට සහභාගි වී සිටින බව ය.“ඇය නරේන්ද්‍ර මෝඩිගේ බිරිය බව මුළු ගමම දැන සිටියත් ඇය ඒ ගැන වදනක්වත් කතා කරන්නේ නෑ. ඇය ඉතා ම සරල, පිරිසුදු, භක්තිමත් කාන්තාවක්.” ලෙස ඇගේ සහෝදරයා හඳුන්වයි.මෝඩිගේ පවුලේ උදවිය ද ඇය සලකනුයේ ඉමහත් ගෞරවයෙනි. ඒ ඇය කිසිම කංකෙඳිරියක් නොමැතිව එළැඹි ජීවිතය පිළිගත් නිසා ය.“ජශෝධා මෝඩි ගැන ඇති සියලු දේම කියවනවා. බලනවා. ඔහු ඇය අත්හැර ගියා යැයි ඇය කිසිවිටෙක ඔහු ගැන අපහාස මුඛයෙන් කතා කර නැහැ. ඇය සැබෑ. ඉන්දියානු කාන්තාවක්” යැයි මෝඩිගේ සහෝදරිය වන වසන්ති පවසන්නීය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=af1404208</link>
    <topic>කිතුනු විමුක්තියට පණදුන් පියවරු දෙදෙනෙක්</topic>
    <author>පීටර් කැනියුට් පෙරේරා</author>
    <content>තවත් පාස්කු මංගල්‍යයක් අද දිනට යෙදී ඇත. පාස්කු මංගල්‍යය විජයග්‍රහණයේ මංගල්‍යයයි. එහි නූතන හැරවුම ජේසු ස්වාමීන් වහන්සේ මරණයෙන් උත්ථානවීම ලෙස සැලකූවත්, පාස්කුව ආරම්භ වූයේ පුරාණ ගිවිසුමෙහි නික්මයාමේ සිද්ධියෙනි. එහිදී බලවත් අධිරාජ්‍යයකු වූ පාරාවෝට සමාජ තලයෙන් ඉවත්වීමට සිදුවිය.ශුද්ධ වූ ලියැවිල්ලේ සඳහන් කිතුනුවන් අදහන දෙවියන් වහන්සේ, මිනිස් ඉතිහාසය තුළ මුල්වරට මිනිසුන් අත්දකින්නේ ප්‍රථම පාස්කුව එනම් පුරාණ ගිවිසුමෙහි “නික්මයාම” නැමැති ඓතිහාසික සිද්ධිය තුළිනි.නික්මයාමට හේතු සාධකවූ, පාරාවෝ රජු සහ ‍මෝසස් අතර ඇතිවූ අරගලය හුදු පුද්ගල අරගලයක් නොවීය. එය දේශපාලන අරගලයක් විය. එය පීඩිත ජනතාවට විඳින්නට වූ අසාධාරණයන්ට එරෙහිව නැඟී සිටීමක් විය.‍‍මෝසස්ගේ අරගලය ක්‍රිස්තියානි පාස්කුවේ මුල් ආරම්භයයි. එය මිනිසාට නව දහමක් ඉදිරිපත් කරන බලවේගයකි. විමුක්ති ක්‍රියාවලියකි. අසාධාරණය පරාජය කරන ගමනේ ආරම්භක පියවරකි. පාස්කුව අසරණකම ඉදිරියේ තම ලබා උපන් හැටියැයි නොසිතමින් දෛවයට එරෙහිව කරන සටනකි.පැරැණි ගිවිසුමේ නික්මයෑම හෙවත් පළමු පාස්කුව; මිසරයේ පාරාවෝ අධිරාජ්‍යයේ වහලුන් ලෙස සිටි ජනතාව, එම වහල් බවින් මිදී නිදහස්, සාධාරණ, ස්වයංපෝෂිත දේශයක් දිනා ගැනීම සඳහා කළ විමුක්ති අරගලය වෙයි.එම විමුක්ති අරගලය තුළ, මිනිස් ජාතිය ප්‍රථම වරට දෙවියන් හඳුනාගන්නේ අහස පොළව මැවූ දෙවියන් ලෙස නොව වහල් භාවයෙන් නිදහස් කළ දෙවියන් වශයෙනි. කිතු දහම ගොඩනැ‍ඟෙන්නේ එම ඓතිහාසික සිද්ධිය කේන්ද්‍ර කරගෙනය.ජේසුතුමන් හා සම්බන්ධ වූ පාස්කුව ද එවැනි විමුක්ති අරගලයක් විය.ඓතිහාසිකව බලන කළ ජේසුතුමන්ගේ ස්වර්ගස්ථවීම අපේ පව් ‍උදෙසා සිදුකළ බිලි පූජාවක් පමණක් නොවීය. දේව රාජ්‍යය සහ එහි සාධාරණත්වය ප්‍රකාශ කිරීමේදී එකල ජුදා සමාජ‍ය පුරාම තම ප්‍රභූත්වය ප්‍රකට කල රදළ පැලැන්තියට ජේසුතුමන්ගේ ක්‍රියා මෙන් ම වචන ද, සමාජයීය, ආර්ථික දේශපාලනික හා ආගමික වශයෙන් ප්‍රබල අභියෝග විය. ජේසු තුමන් ඝාතනය කිරීමට, සත්‍ය ඓතිහාසික සාධක වූයේ එදා ජුදා ප්‍රභූ සමාජයේ සම්මතයන්ට එරෙහිව ජේසුතුමන් කළ අභීත අභියෝගයන් ය.ඒ අනුව කිතු දහම යනු පුරාණ ගිවිසුමෙහි නික්මයාම මඟින් අත්දැකීමක් බවට පත්කළ ජේසුතුමන් මුළු විශ්වයටම විවෘත කළ විමුක්ති ධර්මය වෙයි. එනයින් බලන කල ක්‍රිස්තියානි ඉතිහාසය යනු ගැලවීම හෙවත් විමුක්තියේ ඉතිහාසයයි. එසේම සමස්ත ක්‍රිස්තු ධර්මයේ හරය වන්නේ ද විමුක්ති කාමීත්වයයි.ජේසුතුමන්ගේ මරණයෙන් වසර තුන්සියයකට ආසන්න කාලයක් දක්වාම විමුක්ති දහම කිතු දහම තුළ ක්‍රියාත්මක විය. නමුත් මධ්‍යතන යුගය වන විට ක්‍රිස්තියානයේ එම තත්ත්වය වෙනස් විය.විසිවන සියවසෙහි ප්‍රථම භාගය තුළ ලෝකය තුළ වෙනස්වීම් කීපයක් ම සිදුවෙන්නට විය. අධිරාජ්‍ය වාදය බිඳ වැටී. නව යටත් විජිතවාදයක් බිහිවෙන්නට විය. ඒ සමඟ ම සමාජවාදය ද පෙරමඟ යන්නට විය. එම ඓතිහාසික පරිවර්තනයන් මධ්‍යයේ ක්‍රිස්තියානියට ද තම මුහුණුවර වෙනස් කිරීමට සිදුවිය.එහි ප්‍රථම පියවර 1948 දී රැස්වූ ලෝක ක්‍රිස්තියානු සමුළුව ගනු ලබයි. 23 වන ජුවාම් පාප්තුමන්ගේ මූලිකත්වයෙන් 1961-64 කාලයේ පැවැත්වුණු දෙවන වතිකානු මන්ත්‍රණ සභාවෙන්, මුල් ක්‍රිස්තියානිය වෙත - දේශයට කාලයට ගැළපෙන ක්‍රිස්තියානියක් වෙත - යෑමේ වැදගත්කම පිළිගන්නා ලදී.බයිබලයේ ඇති සැබෑ හරය එනම් ක්‍රිස්තියානියේ විමුක්ති හරය “විමුක්ති දේව ධර්මය” ලෙස ව්‍යාප්තවීමට ඇරැඹෙන්නේ එම පසුබිම යටතේය. ඒ අනුව හැත්තෑව දශකය මුල් භාගයේ විමුක්ති දේව ධර්මය ලොව පුරා ව්‍යාප්ත වන්නට විය. ගුස්ටාවෝ ගුටියරෙස් ලියූ “විමුක්ති දේව ධර්මය” නැමැති කෘතිය, විමුක්ති දේව ධාර්මිකයන්ට අත් පොතක් විය.මේ කාලය වන විට අම්පිටිය ජාතික දෙව්සත්හලේ ද විමුක්ති දේවධර්මය, එහි පූජක සිසුන්ට ඉගැන්වීම ආරම්භකර තිබුණි. එයට අමතරව මෙරට ඉතිහාසයේ සිදුවූ සුවිශේෂ සිදුවීම් සහ පීඩිත ජනයාගේ දුක්බර අත්දැකීම් සමහර පූජකවරුන්ගේ සිත් සසලකර තිබුණි.අපේ රටේ කතෝලික ඉතිහාසය ගැන කියනවිට නොකියාම බැරි මයිකල් රුද්‍රිගු පියතුමාගේ හා ශ්‍රිලාල් අමරතුංග පියතුමන්ගේ චරිතය ඉස්මතු වන්නේ එම පසුබිම යටතේය. දෙහිවල රිචඩ් රුද්‍රිගු සහ ජෝර්ජියානා රුද්‍රිගු පවුලේ දෙවනියා ලෙස මයිකල් රුද්‍රිගු උපත ලබන්නේ 1927 ජුනි 30 දිනය. 1954 ජූජකවරය ලබනා මයිකල් රුද්‍රිගු පියතුමා, අම්පිටිය ජාතික දෙව්සත් හලේ කථිකාචාර්යවරයකු වශයෙන් ප්‍රථම සේවය අරඹයි. 1974 දී තිස්ස බාලසූරිය පියතුමා සමඟ කොළඹ මරදානේ සමාජය හා සාමයික කේන්ද්‍රය ඇරැඹීමට දායක වන මයිකල් රුද්‍රිගු පියතුමා කොළඹ පැල්පත් මුඩුක්කුවාසීන්ගේ ගැටලුවලට පිළිතුරු සැපයීමට දායකවෙයි.බදුල්ල රදගුරු ලියෝ නානායක්කාර පියතුමා ඌව පළාත සඳහා අවශ්‍ය නවක පූජකවරුන් බිහිකිරීමට “සේවක සෙවන” නමින් දෙව්සත්හලක් ආරම්භ කරන්නේ 1975 දීය. මයිකල් රුද්‍රිගු පියතුමා ඌව පළාතට එන්නේ බණ්ඩාරවෙල පිහිටි එම දෙව්සත්හලේ අධිපතිධුරය දැරීම සඳහාය. නමුත් වැඩි කාලයක් දෙව්සත්හල පවත්වාගෙන යෑමට නොහැකි වෙයි.දෙව්සත්හල වසා දැමුවත් ගරු මයිකල් රුද්‍රිගු පියතුමා ඌව පළාත හැරයන්නේ නැත. බුත්තල - කතරගම මාර්ගයේ දොළොස්වෙනි සැතපුම් කණුව අසල අළුකලවිට ග්‍රාමයේ නිවසක් එතුමා ඉදිකරගනී. එය කටුමැටි බිත්ති හතරමත, ඉලුක් සෙවිලිකළ සරල නිවසක් විය. “සුබසෙත් ගෙදර” යනුවෙන් නිවස නම් කෙරුණි.“වෙල්ලස්ස කියන්නේ වෙල් ලස්සයක් තිබුණු පළාතක්. සුදු අධිරාජ්‍යවාදීන්ට එරෙහිව දේශයේ නිදහස සඳහා කැරලි ගැසූ අව්‍යාජ මිනිසුන් සිටි පළාතක්. ක්‍රිස්තියානිකාරයින් වන බ්‍රිතාන්‍ය අධිරාජ්‍යවාදීන් වෙල්ලස්සේ පිරිමින් මරා දමමින්, වැව් අමුණු කඩා දමමින් විශාල විනාශයක් කළා. වෙල්ලස්ස මෙතරම් දුප්පත්වීමට එය විශාල හේතුවක් වුණා. මම වෙල්ලස්ස තෝරාගත්තෙ ක්‍රිස්තියානියේ නාමයෙන් වූ ඒ විනාශයට වන්දි ගෙවීමක් ලෙස ඒ ජනතාවට සේවය කිරීමටයි”, තම සේවය සඳහා වෙල්ලස්ස තෝරා ගැනීම පිළිබඳව වරක් මයිකල් රුද්‍රිගු පියතුමා පැවසුවේ එසේය.දෙහිවල; ඉංග්‍රීසි කථා කරන පවුලක ඉපදී යුරෝපීය විශ්ව විද්‍යාලවල ඉගනුම ලබා ඉංග්‍රීසි පසුබිමක් තිබූ එතුමා වෙල්ලස්සේදී ලෝගුව අත්හැර සරම හා කමිසය අඳින්නට විය. සිංහල හාලේ බත සමඟ කොස් පොළොස් ආහාරයට ගන්නට විය. ගමන් යනවිට අතේ පන් මල්ලක් විය.උදැල්ල අතටගත් එතුමා ගමේ ගොවීන් සමඟ කුඹුරු කෙටුවේය. රසායනික පොහොර භාවිතය නිසා, ජනතාව ණයකරුවන් වීමත් පස විනාශවීමත් වැළැක්වීමට ගමේ ජනතාව සමඟ එතුමා කොම්පෝස්ට් පොහොර නිපදවිය.මයිකල් රුද්‍රිගු පියතුමාශ්‍රීලාල් අමරතුංග පියතුමාඅලුත්වෙල පාසලේ ඉංග්‍රීසි හා ගණිත ගුරුවරුන් නොසිටියෙන් එතුමා ස්වේච්ඡාවෙන්ම දරුවන්ට ගණිතය හා ඉංග්‍රීසි භාෂාව ඉගැන්වීය.පැලවත්ත සීනි සමාගම පිහිටුවීම සඳහා අක්කර දහස් ගණන් කැලෑව කපද්දී ඒ බිම්වල ගොවිතැන් කළ ගොවීන්; හමුදාව යොදවා පන්නා දමද්දී, එම බිම්වල අයිති ගොවීන් බහු ජාතික සමාගම්වල කුලීකරුවන් වෙද්දී එතුමා එයට එරෙහිව හඬ නැඟීය. මෙනිසාම ප්‍රදේශයේ බලවතුන්ගෙන් එතුමාට තර්ජන එල්ල වන්නට විය.ඉන්දු ලංකා ගිවිසුමට විරුද්ධව රට පුරා ජනතා විරෝධය නැඟ එන්නට වූයේ මයිකල් රුද්‍රිගු පියතුමා වෙල්ලස්සේ මෙලෙස ජනතා සේවය කරමින් සිටින කාලයේය. භීෂණ යුගයේ ඌව වෙල්ලස්ස පුරාද රජයේ හමුදාවන් මිනිස් දඩයමේ යෙදුණි. දරුවන් ස්වාමිපුරුෂයන් ඝාතනය වන්නට විය. මවුවරු පියවරු තම අ‍ඳෝනාවන් කීවේ මයිකල් රුද්‍රිගු පියතුමන්ටය. තහනම් දේශපාලන පක්ෂයක සාමාජිකයින් සුබසෙත් නිවසෙහි සඟවාගෙන ඇතැයි වරින් වර හමුදාව පැමිණ සුබසෙත් නිවෙස වටලන්නට විය. මයිකල් රුද්‍රිගු පියතුමාට ද මරණීය තර්ජන එල්ල වන්නට විය. මිතුරෝ එතුමාට කොළඹට එන්නැයි පැවසූහ. සමහරුන් පැවසුවේ එතුමාට විදෙස් ගතවෙන ලෙසය.“මමත් මේ මිනිසුන්ගෙම කොටසක්. මම කොහොමද ඔවුන් අතරමංකරල එන්නෙ.” එතු‍මෝ ඇසූහ.1987 නොවැම්බර් 10 දින රාත්‍රියේ හතට එතුමා, තම සහායක සොයුරියන් සමඟ දිව්‍ය පූජාව පැවැත්වීම ආරම්භ කළහ. නිවෙසේ පිටුපස ජනේලයකින් එල්ල වූ වෙඩි ප්‍රහාරයක උණ්ඩයක් එතුමාගේ හිස පසාරුකරගෙන ගියේය. දිව්‍ය පූජාව ඔප්පු කිරීම සඳහා කුසලානයේ වූ මිදි යුෂට එතුමාගේ සිරුරෙන් ගලාගිය රුධිරය එක්විය. හිසෙහි කැබැලි ගොම මැටි ගෑ පොළව පුරා විසිර ගියේය.මයිකල් රුද්‍රිගු පියතුමා ඌවට ගියසේ ම ශ්‍රීලාල් අමරතුංග පියතුමා, කල්පිටියට පැමිණියේ කොළඹ අගරදගුරු පදවියේ ධනවත් මීසමක් වූ තිඹිරිගස්යාය අත්හැර දමාය. කල්පිටියට බැහැරින් පැමිණෙන මුදලාලිලා කල්පිටිය අවට ප්‍රදේශයේ ධීවරයින්ගේ දහඩියෙන් පොහොසත්වන අන්දමත්, මුදලාලිලා දුප්පත් ධීවරයින්ට සිදුකරන අකටයුතුකම් පියතුමා හෙළා දුටුවේය. එයින් නොනැවතුණු එතුමා ධීවර මුදලාලිගේ අසාධාරණයට එරෙහිව ධීවරයින් පෙළගැස්සුවේය. එයින් නොනැවතුන එතුමා ධීවර දරුවන්ගේ අධ්‍යාපනය සඳහා ප්‍රදේශයේ ජනතාව ද සමඟ එකතුව කුරුංජන්පිටියේ පාසල් ගොඩනැඟිල්ලක් ඉඳිකළේය.1947 මැයි 29 දින කඳානේ උපත ලද ශ්‍රීලාල් අමරතුංග පියතුමා කොළඹ මරදාන ශාන්ත ජෝශප් විදුහලේ මූලික අධ්‍යාපනයෙන් පසුව 1964 දී ඉන්දියාව බලා ගියේය. ඒ දිව්‍ය ගැලවුම්කරුවාණන්ගේ නිකායේ පූජක පුහුණුව ලබා ගැනීමටය. එම පූජක පුහුණුවෙන් පසුව එතුමා තමා උපන් ගමේ දේවස්ථානය වූ; කඳාන ශාන්ත සෙබස්තියන් දෙව්මැදුරේදී පූජකවරය ලැබීය. ඒ 1972 අප්‍රියෙල් 30 දිනය.කල්පිටිය මීෂම් සේවාවෙන් පසුව ශ්‍රීලාල් අමරතුංග පියතුමා 1980 කාලයේ හලාවත පදවි දහම් අධ්‍යක්ෂවරයා වශයෙන් කටයුතු කළේය. පසුව කලක් එතුමා තිඹිරිගස්යාය දිව්‍ය ගැලවුම්කාරයාණන්ගේ නිකායේ පූජක පුහුණු ආයතනය භාරව කටයුතු කළේය.නමුත් ඒ සියල්ලටම වඩා ශ්‍රීලාල් අමරතුංග පියතුමාට අවශ්‍ය වූයේ ජනතාව සමඟ එකට සිටිමින් ජනතාවට සේවය කිරීමය. එනිසා එතුමා 1985 දී මීගමුව කටාන කෝන්ගොඩමුල්ල මීසමට පත්ව එයි.අසූනවයේ භීෂණ යුගය හිස ඔසවන්නේ ශ්‍රීලාල් අමරතුංග පියතුමා කෝන්ගොඩමුල්ලේ සේවය කරන අතරතුරය. පාලකයින් තම බලය රැක ගැනීමට කුරිරු මර්දනයක් ආරම්භ කර තිබුණි. තැනින් තැන සිරුරු පිළිස්සෙන්නට විය. මෙලෙස සිදුවන මිනිස් ඝාතනවලට එරෙහිව කටාන දිසාවේ පියවරුන් කීප දෙනෙක් දිව්‍ය පූජා ඇතුළු දැනුවත් කිරීම් සංවිධානය කරන ලදී. එහිදී ශ්‍රීලාල් අමරතුංග පියතුමා ද ප්‍රමුඛව කටයුතු කළේය.“කවුරු කළත් මොන හේතු මත කළත් මේ ඝාතන දේව විරෝධීය.” එතුමා පැවසීය. එකල එවැනි ඝාතන වැඩිපුර සිදුවූයේ රජයේ නිල නොලත් හමුදාවන්ගෙන් නිසා ඔවුන් එතුමා පසුපස ලුහුබැන්දෝය.ශ්‍රීලාල් අමරතුංග පියතුමන්ගේ මරණයට දින දහ හතකට පෙර කෝන්ගොඩමුල්ල දෙව්මැඳුර අසල සිරුරු දෙකක් පුලුස්සා තිබුණි. පියතුමා ගමේ පිරිස් එකතුකරගෙන එම සිරුරු වළලා දැම්මේය.පැතිර යන ඝාතන රැල්ල ඉදිරියේ තවත් නිහඬව නොසිටිය යුතුයැයි සිතූ කටාන දිසාවේ පූජකවරුන් ප්‍රදේශයේ දේශපාලන බලවතා හමුවී මේවා නතර කිරීමට කටයුතු යොදන ලෙස ඉල්ලා සිටීමට තීරණය කළහ. ඒ සඳහා ඔවුන් යොදාගත්තේ 1990 ජනවාරි 19 දින උදෑසනය. ඒ සඳහා ශ්‍රීලාල් අමරතුංග පියතුමා රැගෙන යෑමට පූජක යහළුවෙකු පල්ලියට පැමිණ‍ියේය. උදෑසන අට එළඹ තිබුණත් ශ්‍රීලාල් පියතුමා අවදිව නොසිටියේය. කාමරය විවෘත කළ විට අබිරහස් ලෙස මරාදමා තිබූ ශ්‍රීලාල් අමරතුංග පියතුමාගේ දේහය දැකගන්නට හැකිවිය.මේ ඝාතන දෙකේදීම ඝාතකයින් කවුරුන්ද කියා නිල වශයෙන් ප්‍රකාශ නොවුණි. නමුත් එම මරණ සිදුකළ ඝාතකයින් කවුරුන් ද යන්න ජනතාව හොඳින් දත්හ.තම සහෝදර ජනතාවගේ විමුක්තිය සඳහා සිදුකළ මෙහෙයේදී ඔවුන්ට මරණයෙන් වන්දි ගෙවන්නට විය. මෙවැනි විමුක්තිකාමී අරගලවලදී තම සහෝදර ජනතාව වෙනුවෙන් දිවි පිදූ තවත් ශ්‍රී ලාංකික පූජකවරුන්, පැවිදි සොයුරින් ගිහියන් කීප දෙනෙක් ම වෙති. ඔවුන්ගේ මරණයෙන් ඔවුන්ගේ අරගලය හෝ ඔවුන් පිළිබඳ මතකයන් නිමාවට පත් නොවීය. කළගුණදත් බොහෝ දෙනකු අදත් ඔවුන් ගැන සිහිපත් කරන්නේ එම නිසාය. පාස්කු ඉරිදාව ඔවුන් සිහිකරන්නට ගැළපෙනම දවසයි.පීටර් කැනියුට් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=af1404209</link>
    <topic>දුරක සිට බලා හිඳිමි</topic>
    <author>- කසුරි</author>
    <content>පරණ දොළොස් මහ ගෙවී ගිහින් අලුත් දොළොස් මහක් ආරම්භ වුණා. සිංහල අලුත් අවුරුදු සමය දැන් නිමාවෙලා. රැකියා බලා පිටත්ව යාමේ නැකතත් දැන් ගෙවී ගිහින්.සිංහල අලුත් අවුරුද්ද ළඟ එන බව අපට කියන්නෙ කොහා හෙවත් කෝකිලයා. කෝකිල කූජනය ඇහෙන්ඩ පටන් ගත්තේ මාර්තු මාසයේ ‍මැද හරියේ ඉඳල... කෝකිල කූජනය ඇහෙන කොට පොඩි එවුන් පවා දන්නවා සිංහල අලුත් අවුරුද්ද ළඟ බව.එතකොට තමයි පොඩි එවුන්ට මතක් වෙන්නෙ රතිඤ්ඤා පෙට්ටිය. ඉස්සර නම් උණ බම්බු වෙඩිල්ල. දැනටත් සමහර පළාත්වල නම් දරුවන් උණ බම්බු වෙඩිල්ල අත ඇරලා නැහැ.ඒත් මේ වෙනකොට රතිඤ්ඤා හඬත් බම්බු වෙඩිල්ලේ හඬත් නැවතිලා. අලුත් අවුරුදු සම‍ෙය් අපට ඇසුණ බොහෝ සද්ද බද්ද නෑසී ගිහින්.අපි එහෙම අවුරුද්ද අතීතයට යන්ඩ ඇරලා නිහඬ වුණාට කෝකිලයා තවමත් අවුරුදු සමය නිමා කරලා නැහැ. උගේ කූජනය තවමත් ඇහෙනවා. අපේ අවුරුද්ද අවසන් නමුත් කොහාගේ අවුරුද්ද අවසන් නැහැ. මේ සටහන තබන හිමිදිරියේත් ඒ කූජනය ඇහෙනවා.මගේ පොත් කාමරයේ ජනේලය අසල ඇති උස් බිම් කණ්ඩිය මත ලී දඬුවක් මත ලෑල්ලක් ගසා තිබෙනවා. ඒ කුරුල්ලන්ට පලතුරු තියන්ඩ. කෙසෙල් ගෙඩියක් දෙකක් පැපොල් කෑල්ලක් මේ දවස්වල නම් අඹ පළුවක් වරදින්නේම නැති තරම්.දෙමළිච්චන්, පොල්කිච්චන්, කොන්ඩ කුරුල්ලන්, මයිනන්ට අමතරව කොළ කොට්ටෝරු ජෝඩුවක් ද නිතර නිතර පැමිණෙනවා‍. අළු කොබෙයියෙක් ඉඳහිට මිදුලේ තණ බිමේ වසා මොනවාදෝ අහුලන නමුත් පලතුරු ලෑල්ල වෙතට නම් එනවා මා දැක නැහැ. වත්ත පහළ බඩවැටියේ ඉන්න කොරවක්කෙක් ද සමහර දාට තණ බිමට එනවා. ඒත් ලෑල්ලට එන්නේ නැහැ.ඊයේ පෙරේදා දවසක කෝකිලයා පැමිණ අඹ පළුවකට කොටනු මා දැක්කේ හදිසියෙන්. අඹ කෑල්ලට කොටා බඩ පුරවා ගත් ඌ වැට මායිමේ ඇති ජම්බෝල ග‍හේ අතු පතර සැඟවී සුපුරුදු කූජනය පතුරුවා හරින්නට පටන් ගත්තා. ඌ පවසන්නේ “නුඹලා අවුරුද්ද අවසන් කළාට අපි එසේ කරන්නට සූදානම් නැහැ” යන්න ද?මේ පලතුරු ලෑල්ල මට බොහෝ දේ කියා දෙනවා‍. මිදුලෙ උඩින් ඇද තිබෙන විදුලි කම්බියෙහි වසන කවුඩන් දෙදෙනා කිසි විටෙකත් පලතුරු ලෑල්ලට එන්නෙ නැහැ. උන් කරන්නේ, කම්බියෙහි වසා සිට වේගයෙන් පියාඹා ගොස් අපේ ඇසට නොපෙනෙන කුඩා කෘමීන් අල්ලාගෙන කන එකයි. කවුඩන් ගේ දෑස් මොන තරම් තියුණු ද? ඒත් පලතුරු රස බලන්නට නම් කිසිම උනන්දුවක් නැහැ. ඒ මාංශ භක්ෂක පක්ෂියකු වූ නිසා ද කෘමීන් කන කවුඩාට අඹ කෑල්ලක කිසිම රසක් නැතුව ඇති.මයිනන් සහ පොල්කිච්චන් කිසිදා බියක් නොමැතිව ම පලතුරු කෑලිවලට කොටනවා. උන් මිනිසුන්ට ඒ තරම් බිය නැති හැඩයි. ඒත් මයිනා අනෙක් කුරුල්ලන්ට එන්ඩ දෙන්නේ නැහැ. කොටලා පළවා හරිනවා. ටිකක් නපුරුයි. කොණ්ඩයින් වයරයේ වසා සිට මයිනා ඉවත්ව ගිය වහාම ලෑල්ල මත වහනවා. ඌ ටිකක් බයයි. නිතරම හිස ඔසවා වට පිට බලනවා. මයිනෙක් වගේ ම මිනිසෙක් එනවාද කියා බලනවා ඇති.නමුත් මේ සියලුම පක්ෂීන්ට වඩා බියෙන් වට පිට බලමින් පලතුරුවලට කොටන්නේ කොළ කොට්ටෝරුවා. එක පාරක් කොටන්නට දහ පාරක් විතර හිස කරකවමින් වටපිට බලනවා. ඒත් උගේ හොට අනිත් කුරුල්ලන්ට වඩා විශාල නිසා හත් අට පාරකින් කෙහෙල් ගෙඩියක බාගයක් විතර අවසන් කරනවා.කොණ්ඩයින් හෝ පොල් කිච්චන් ඒ අවට සිටිමින් ලෑල්ල මතට යමක් දමන තෙක් බලා සිටින නමුත් කොළ කොට්ටෝරුවා එහෙම බලාගෙන ඉන්නේ නැහැ.ඒත් අනෙක් කුරුල්ලන්ටත් පෙර එක් වරක් දෙවරක් ඒ අවට කැරකී ඇතැම් විට ලෑල්ල මත වසා නැවත වහාම ඉගිලී අතුපතර සැ‍ඟවෙනවා.හැබැයි ඉතින් කපුටා ආවොත් මේ සියල්ලම ඉවරයි. ඌ කෙසෙල් ගෙඩියම ඩැහැගෙන උස් පොල් ගසක වහනවා. පස්සෙ කන්ඩ කෑම හංගනවා. කොන්ඩයින්ට සිදුවන්නේ හිස් බැල්මකින් බලාගෙන ඉන්ඩ.මොනවා වුණත් පලතුරු ලෑල්ල මත හැම හිමිදිරි‍යකම සිදුවන මේ “කෑම සාජ්ජය” නම් හරිම අසිරිමත් එකක්.පොත් කාමරයේ ජනේලය ළඟ සිට කෑම ලෑල්ලට ඇත්තේ මීටර් හතරක පහක දුරක්. කාමරයේ ජනෙල් කවුළුව අතරින් උන්ට නොපෙනී සිදුවන දේ බලා සිටින එක දැන් මගේ හිමිදිරි පුරුද්දක් වෙලා. බයෙන් සැකෙන් වටපිට බලමින් එක් වරක් කොටා එක කටක් ගිල දමා තවත් හත් අට වතාවක් වටපිට බලා දෙවැනි කට ගිල දමන කොළ කොට්ටෝරුව දකින විට මට මතක් වුණේ “ඕෂෝ” ආහාර ගැනීම ගැන කියා තිබෙන දෙයක්.“යාන්ත්‍රිකව කෑම කන්න එපා. නිකම්ම ඔබව පුරවන්න එපා. ඉමහත් ලෙස පරීක්ෂාකාරී වන්න. හොඳින් පරීක්ෂාකාරීව සපන්න. ඔබ මේ වනතෙක් මොන තරම් නම් දේවල් අහිමි කරගෙන ඇද්ද? සෑම සපා කෑමකින් ම ඔබට අපූර්ව තෘප්තියක් ලැබෙනු ඇත. ඔබ පරීක්ෂාකාරීව කෑම කනවිට, ආහාරවලින් අපූර්ව තෘප්තියක් ලැබේ. ඔබ ආහාර පරීක්ෂාකාරීව කන්නේ නම් ඒවා ඉමහත් ලෙස රසවත් වේ. ඔබ පරීක්ෂාකාරී නැත්නම්, ඉමහත් රසකින් අනූන ආහාර පාන ගත්තත් ඔබට රසක් නොදැනේ. ඒ නිසා පරීක්ෂාවෙන්, ආහාර රස බලමින් කන්න. හෙමින් කන්න. සෑම කටක් ම පරීක්ෂාකාරීව හපා රස විඳිමින් කන්න. ඔබ ඔබව මනාව පුරවා ගනී.”(ඕෂෝ ගේ මේ ප්‍රකාශය මා උපුටා ගත්තේ ගාමිණී කුමාර විතාන ගේ ‘සාවධානය’ නමැති පරිවර්තන කෘතියෙන්.)ඒත් ඕෂෝ මේ පවසන්නේ අපේ එදිනෙදා කෑම ගැනීම ගැන ම නෙමෙයි. ඒ ප්‍රකාශයේ ඊට වඩා ගැඹුරු අර්ථයක් ගැබ්ව තිබෙනවා. ඒක වෙන ම තලයක සාකච්ඡා කළ යුතු දෙයක්.ඒත් බණ්ඩාරවත්ත ප්‍රාථමික පාඨශාලාවෙ අපේ හතරෙ පන්තිය භාරව සිටි එදිරිසිංහ නෝනා මහත්මයා නිතරම අපට කිව්වේ “ළමයි හොඳට හපලා කෑම කන්න” කියලායි.එදිරිසිංහ නෝනා මහත්තයා මේ උපදේශය කොළ කොට්ටෝරුවාට දුන්නොත් ඌ මොනවගේ දෙයක් කියාවිද... ඌ මෙවැනි වචන ටිකක් කියාවි නිසැකවම.“අනේ නෝනා බයයිනපුරු මිනිසකුදකිතැයි...එතැයි...‍මුගුරකින් ගසතැයිමා මරතැයිපියාපත් ගලවතැයිගෙල කරකවා ගලවතැයිදෙපා දෙපසට ඇදතැයිගත ඉරතැයිගලකින් හිස තලතැයිහොට දෙපසට ඇදතැයිකට ඉරතැයිඅනේ නෝනා බයයිසැනෙකින් ඉගිලෙන සිතින්‍කමි. බොමි. බලමි. හිඳිමි.අනේ නෝනා බයයිමට ඉඩදෙන්න ගිලින්නනො සපා ම රස නොබලා ම...හනි හනික...”කොළ කොට්ටෝරුවා හැමදාමත් හිමි දිරියේ හඬ නොනඟා පවසන්නේ මෙවන් වචන පෙළක් ද? උන්ගෙන් සමුගෙන මම උදේ කන්තෝරු එන්නට පිටත් වෙමි. අතර මඟ තැනක, දෙතැනක, (ඉඹුල්ගොඩ, කඩවත අතර) කූඩුවල සිරකොට සිටින ගිරවුන් සහ කුඩා පක්ෂීන් එල්ලාගෙන සිටින හැඩි දැඩි තරුණයා කුරුල්ලන් මුදා ගන්නට අපල කාරයෙක් එනතෙක් බලා සිටී.ඔහු අපල කාරයන්ට කුරුල්ලන් විකුණා ජීවත් වෙයි. අපල කාරයෝ කුරුල්ලන් මුදා හැර අපල දුරු කරගැනීමට උත්සාහ දරති.අනේ කුරුල්ලන්ට නිදහසේ ජීවත් වෙන්නට මිනිසුන්ගේ සියලු අපල නැතුව යනවා නම්...?”ඒ අතින් පලතුරු ලෑල්ලට එන කොළ කොට්ටෝරුවා වාසනාවන්තයෙකි. හෙට හිමිදිරියේ ම මේ වාසනාවන්තයා මගේ ජනේලය අසබඩ ඇති ලෑල්ල මතට එනු ඇත‍.‍‍ඌ මිනිසුන්ට ඇති බිය කොතරම් සාධාරණ දැයි දැන් මට සිතේ. මන්ද අපලකාරයන්ගෙන් මේ ලොව බොහෝ පිරී ඇති බැවිනි. මා ඔවුන්ට පලතුරු තබන්නේ මාත් අපල කාරයෙක් වන බැවින් ද...? දොස්තර මහත්තයා මට උපදෙස් දී ඇත්තේ අඩක් ඉදුණු කෙසෙල් ගෙඩි කන්න කියා ය. ශරීරය බේරා ගැනීම සඳහා හිමිදිරි ඇවිද යන ගමන් මාවතේ ඇති කෙසෙල් කැන් කඩයෙන් මම ගෙඩි ටිකක් මිලදී ගතිමි. ඒවාට කාබයිට් ගසා නැත. තද කහපාට ඒවා නොවේ.තිත් වැටුණු රන්වන් පාටින් යුත් ඒවා ය. ගමේ කෙසෙල් කැන් ය. ‍මම කුරුල්ලන් සඳහා හොඳටම ඉදුණු ගෙඩි කිහිපයක් ද ඉල්ලා සිටිමි. මුදලාලි හෝ ඔහුගේ දියණිය කිසිදිනක ඒවාට සල්ලි ගන්නේ නැත.“කුරුල්ලන්ටනෙ මහත්තය”මිනිසුන්ගෙන් සල්ලි ගන්නා ඔහු කුරුල්ලන්ට නොමිලයේ ම දෙයි. කුරුල්ලන්ගෙන් ජීවත් වන කර්කශ තරුණයා ද මුදලාලි වැනි සුන්දර මිනිසුන් ද මේ එකම ලෝකයේ මම දැක ඇත්තෙමි.“කොහොමද මහත්තය එහෙම තෝරා ගන්නෙ?”මේ අදහස කොළ කොට්ටෝරුවා ඉදිරියේ තැබුවහොත් ඔහු එවැන්නක් පවසනු නිසැක ය.“කුරුලු කොබෙයි සාගින්දර අඳුනනවා මම්වී පැදුරෙන් ඉවතට වී බලා හිඳින්නම්නුඹලාගේ ආදරයෙන් බිඳුවක් වත්මේ පොළොවට දන්දෙනවා නම්...”කුරුලු ජෝඩුවකට රත්න ශ්‍රී එහෙම රස පදයක් ලියා ඇත.‍මම ලෑල්ලෙන් මීටර් පහක් පමණ දුරින් වූ ජනෙල් කවුළුව අසළ නිහඬව කොළ කොට්ටෝරුවා දෙස බලා සිටිමි. අද මෙන් ම හෙටත් උ‍ෟ එනු ඇත. මේ අසිරිමත් සෞන්දර්යයෙන් බිඳක් හිමිදිරියේ ම මට දෙනු ඇත.- කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=af14042010</link>
    <topic>රටට වැඩියෙන්ම විනිමය ලැබෙන්නේ විදේශ රැකියාවලින්</topic>
    <author>සකස් කෙළේ -සුනිල් දයා අල්විස්</author>
    <content>- ශ්‍රී ලංකා මහ බැංකු වාර්තාවරටට විදේශ විනිමය උපයා දෙමින් විදේශ රැකියා සපයා දෙමින් රටේ ප්‍රධාන සේවා නියුක්ති මූලාශ්‍රයක් බවට වි‍දේශ රැකියා ක්ෂේත්‍රය පත්වී තිබෙන බව ශ්‍රී ලංකා මහ බැංකුව ඉකුත් වසර සඳහා නිකුත් කර ඇති වාර්තාවේ සඳහන් කරයි.2013 වර්ෂයේ ලක්ෂ තුනකට ආසන්න සංඛ්‍යාවක් එනම් 2,93105 ක් විදේශ රැකියා සඳහා පිටත්ව ගොස් තිබේ. මේ සංඛ්‍යාව 2012 වසර හා සැසඳීමේදී සියයට 3.8 කින් වැඩිවීමක් පෙන්නුම් කරයි. 2012 වසරේ රට රැකියා සඳහා ගොස් ඇති ප්‍රමාණය 2,82,447 කි.2013 වසරේ විදෙස් රටවලට ගිය ශ්‍රමිකයන්ගේ සංඛ්‍යාව සලකා බැලීමේදී ගෘහ සේවිකාවන් ලෙස රැකියා සඳහා විදෙස් රටවලට පිටත්ව යාම සීමා කිරීම් හේතුවෙන් 2013 ගෘහ සේවිකාවන් ලෙස කාන්තාවන් විදේශ රැකියා සඳහා පිටත්ව යාම සියයට 18.6 කින් පහළ ගොස් තිබේ.මේ වෙනුවට ලිපිකරු හා පුහුණු ශ්‍රමික හා නුපුහුණු ශ්‍රමික කාණ්ඩවලට අයත් සේවක පිරිස් වැඩි වශයෙන් රට රැකියා සඳහා යාමේ වර්ධනයක් දක්නට ලැබේ. එසේම ඉහළ ශිල්පීය නිපුණතාවයන් සහිත පුද්ගලයන් රට රැකියා සඳහා පිටත්ව යාමේ වර්ධනයක් ද දක්නට ලැබේ.2013 දි විදේශ රැකියා සඳහා ගිය පිරිමින්ගේ සංඛ්‍යාව සියයට 21.4 ක් දක්වා ඉහළ ගොස් කාන්තාවන්ගේ සංඛ්‍යාව සියයට 14.6 ක් දක්වා ද අඩුවීමක් ද පෙන්නුම් කර ඇති බව මෙම මහ බැංකු වාර්තාව දක්වයි.රට රැකියා සඳහා කාන්තාවන් යාම අධෛර්යය කරමින් පිරිමි ශ්‍රමිකයන් ඒ සඳහා පුහුණු කරවීමේ වැඩසටහන්වල ප්‍රතිඵලයක් ලෙස රට රැකියා සඳහා යන පිරිමි සංඛ්‍යාවේ ප්‍රවර්ධනයට හේතු වී තිබෙන බවද මේ වාර්තාව සඳහන් කරයි.මහ බැංකු වාර්තාව දක්වන පරිදි මැදපෙරදිග රටවලට අමතරව මැලේසියාව, ශීෂෙල්ස්, මුරිසි දිවයින, හොංකොං, සිංගප්පූරු යන රටවලට ශ්‍රමිකයන් 17,781 ක් රැකියා සඳහා ඉකුත් වසරේ ගොස් තිබේ.බලපත්‍ර ලාභි නියෝජිතයන් හා අනෙකුත් ක්‍රම හරහා විදේශ රැකියා සඳහා පිටත්ව යාම ඉකුත් වසරේ වැඩි වී තිබෙන අතර සියයට 61.6 ක්ම බලපත්‍ර ලාභි නියෝජිතයන් හරහා මෙලෙස රැකියා සඳහා පිටත්ව ගොස් ඇති බවද වාර්තා වෙයි.විදේශ රැකියා සඳහා ගිය බොහෝ දෙනාගේ සාමාන්‍ය වයස් සීමාවන් අවුරුදු 30 - 34 අතර වන අතර වයස අවුරුදු 20 - 24 අතර සහ අවුරුදු 25 - 29 අතර වයස් කාණ්ඩ අඩුම වයස් මට්ටම් ලෙස ද පෙන්නුම් කරයි.සකස් කෙළේ -සුනිල් දයා අල්විස්බොහෝ තරුණ තරුණියන් සතුව ඇති ප්‍රධාන බලාපොරොත්තුවක් වන්නේ කොරියානු රැකියාවක් ලබාගැනීමයි. එසේ නම් කොරියානු රැකියාවක් ලබාගන්නේ කෙසේද?වයස අවු. 18 - 39 අතර තම මවු භාෂාවෙන් ලිවීමේ හා කියවීමේ හැකියාව ඇති අපරාධ වරදකට වරදකරු නොවූ ඕනෑම ශ්‍රී ලාංකිකයෙක්ට වාර්ෂිකව පවත්වන කොරියානු භාෂා ප්‍රවීණතා විභාගයට පෙනී සිටීමට හැකියාව තිබේ.ශ්‍රී ලංකා විදේශ සේවා නියුක්ති කාර්යාංශයත් දකුණු කොරියාවේ මානව සම්පත් සංවර්ධන ආයතනයත් අතර ඇති අවබෝධතා ගිවිසුමට අනුව සෑම අවුරුද්දකම අගෝස්තු - ඔක්තෝබර් දක්වා කාලය තුළ අයදුම්පත් කැඳවා විභාගය සඳහා අවශ්‍ය කටයුතු සූදානම් කරනු ලැබේ. ශ්‍රී ලංකා විභාග දෙපාර්තමේන්තුවේ සහ දකුණු කොරියාවේ මානව සම්පත් සංවර්ධන ආයතනයේ අධීක්ෂණය යටතේ විභාගය පැවැත්වේ.කොරියානු රැකියාවකට අයදුම් කිරීම සඳහා පළමු සුදුසුකම ලබාගත හැක්කේ මෙම විභාගය සමත් වීමෙන් පමණි. මෙම විභාගය දැඩි ආරක්ෂාව යටතේ පවත්වන විභාගයකි. කොරියාවට අවශ්‍ය ශ්‍රමිකයින් ප්‍රමාණය අනුව රටකින් ගත හැකි ශ්‍රමිකයින් ප්‍රමාණය තීරණය කර විභාගයේ කඩඉම් ලකුණු ප්‍රමාණය කොරියාව විසින් තීරණය කරනු ලබයි.2013 වර්ෂයේ සිට දකුණු කොරියාවට නිෂ්පාදන කර්මාන්තවලට, ධීවර කර්මාන්තයට හා ඉදිකිරීම් කර්මාන්තයට ශ්‍රමිකයින් බඳවා ගනී. 2011 වර්ෂයේ ශ්‍රි ලංකාවට සම්මානයක් දකුණු කොරියාවෙන් පිරිනමනු ලැබුවේ අපි දකුණු කොරියාවට ශ්‍රමිකයින් යවන හොඳම රට ලෙස හඳුනාගත් බැවිනි. අදටත් එය අඛණ්ඩව පවත්වාගෙන යන්නේ ශ්‍රී ලංකාවයි.විභාගය සමත් අය සඳහා අංගසම්පූර්ණ වෛද්‍ය පරීක්ෂණයක් පැවැත්වීම අනිවාර්ය වේ. රජයේ පිළිගත් රෝහලක වෛද්‍ය පරීක්ෂණාගාරයකින් එය සිදුකරනු ලැබේ. ඒ සඳහා පහසුකම් කාර්යාංශය විසින් සපයනු ලැබේ. වෛද්‍ය පරීක්ෂණය සමත් අය කොරියානු වෙබ් අඩවියට ඇතුල් කිරීමෙන් පසුව කොරියානු සේවා යෝජකයින් එම ශ්‍රමිකයන් සිය සේවා ස්ථානවලට තෝරා ගැනීම කරනු ලබන අතර ඔවුන්ට සේවා ගිවිසුම් ලබාදෙයි. එම ගිවිසුම් විදේශ සේවා නියුක්ති කාර්යාංශයට ලැබුණු වහාම අදාළ අපේක්ෂකයාට ඒ බව දැනුම් දී දින 5ක් ඇතුළත ගිවිසුම අස්සන් කර පුහුණුව ආරම්භ කරනු ලැබේ. පුහුණුවෙන් පසු ඒ අයට ගුවන් ටිකට්පත් ලබාදී දකුණු කොරියාවට කණ්ඩායම් ලෙස පිටත් කරනු ලැබේ.විභාග ප්‍රවේශ පත්‍ර ලබාගැනීම සඳහා වලංගු විදේශ ගමන් බලපත්‍රය අත්‍යවශ්‍ය වන අතර විභාගයට එන විට එය අනිවාර්යයෙන්ම රැගෙන ආ යුතුය. විභාග ප්‍රවේශ පත්‍රය ලබාගැනීම සඳහා අපේක්ෂකයාම පැමිණිය යුතුය. විභාග ප්‍රවේශපත්‍ර ගාස්තු දකුණු ‍ෙකාරියාව විසින් තීරණය කරනු ලැබේ. එය රු.3000/- නොඅඩු මුදලකි.ගිවිසුම් ලබා දකුණු කොරියාවට යාමට ගුවන් තොටුපළට එන ශ්‍රමිකයන් ඒ සඳහා කරනු ලබන උපරිම වියදම රු.150,000/-ට අඩුවේ. මේ සඳහා කාර්යාංශය විසින් ප්‍රකාශ කරන නිල ගාස්තුවලට අමතරව කිසිදු ගාස්තුවක් ගෙවිය යුතු නැත. කිසිදු බලපෑමක් මේ සම්බන්ධයෙන් කිසිවෙකුටත් කළ නොහැකිය. තවද වියදම පියවා ගැනීම සඳහා කාර්යාංශය විසින් ණය මුදලක් ද ලබා දීම සිදුකරනු ලැබේ.EPS නමින් හඳුන්වන රැකියා බලපත්‍ර ක්‍රමය මෙම බඳවා ගැනීමේ ක්‍රමය ඉතාම විනිවිදභාවයකින් යුත් ක්‍රමයකි. විභාගය සමත් වෛද්‍ය පරීක්ෂණය සමත් සෑම අයෙක්ටම EPS ක්‍රමය තුළ තමාගේම ගිණුමක් ආරම්භ කළ හැකිය. ඒ සඳහා ගමන් බලපත් අංකය හා විභාග අංකය අවශ්‍ය වේ. විභාග සමතුන් සිය තොරතුරු කිසිම අයකුට ලබා නොදිය යුතු යැයි නිරන්තරයෙන් කාර්යාංශය මේ අයගෙන් ඉල්ලා සිටින්නේ එබැවිනි. පිටස්තරයකු විභාගය සමත් අයෙක් වෙනුවෙන් ගිණුමක් සාදාගෙන ඔහුව නොමඟ යැවීමට හැකිය. එවැනි දේ අතීතයේ සිදුවී ඇත. එමනිසා විදේශ සේවා නියුක්ති කාර්යාංශයේ නිල නිවේදනවලට පමණක් අනුව කටයුතු කළ යුතුවේ.විදේශ රැකියා සඳහා පිටත්වන ශ්‍රී ලාංකික ශ්‍රමිකයින් වෙනුවෙන් වඩාත් සුරක්ෂිත ලෙසත් වඩාත් සැලසුම්සහගත ලෙසත් එම රැකියා කිරීම සඳහා නිසි අවබෝධයක් ලබාගැනීම ඉතාම වැදගත් වේ. ඒ සඳහා විදේශ සේවා නියුක්ති කාර්යාංශය යොදා ඇති ‍පෙරවිගමණික පුහුණුව, නම්නිකරණය සඳහා කෙටිකාලීන දැනුම්වත් කිරීමේ වැඩසටහන්වලට සහභාගිවීම අනිවාර්ය කර තිබේ.වෙනත් රටවලට යනවානම්ශ්‍රී ලාංකික කාන්තාවන් (අවු. 21 - 45) දක්වා ඊශ්‍රායලය තුළත් හොංකොන් දේශය තුළත් සාත්තු සේවිකා වෘත්තිය සඳහා පැමිණෙන්නේ නම් ඉහළ ඉල්ලුමක් ඇත. ඉහළ වැටුප් ලබාගැනීමට හැකියාව පමණක් නොව කම්කරු අයිතිවාසිකම් ඇතිව රැකියා කිරීමේ වරප්‍රසාදය ද ඇති බව මෙහිදී මතක් කළ යුතුය. ශ්‍රී ලංකා විදේශ සේවා නියුක්ති කාර්යාංශය මඟින් සාත්තු සේවිකා වෘත්තිය සඳහා පිටත්වන කාන්තාවන් සඳහා ද දින 30ක පුහුණු පාඨමාලාවක් අදාළ රට අනුව පවත්වයි. මෙම පාඨමාලා මඟින් අදාළ වෘත්තියට අවශ්‍ය කුසලතා ප්‍රායෝගික සැසි මඟින් පවත්වන අතර ඒ ඒ රටේ භාෂාව පිළිබඳව මූලික අවබෝධයක් ලබාදෙයි.ගෘහ සේවිකාවන්ලෙස ශ්‍රී ලාංකික කාන්තාව විදේශ රැකියා සඳහා යාම ප්‍රවර්ධනය නොකළ ද දැනට පවතින සමාජ ආර්ථික වටපිටාවන් තුළ යම් කාන්තා පිරිසකගෙන් ඒ සඳහා ඉල්ලුමක් ඇත.ගෘහ පාලිකා සහ සාත්තු සේවිකා වෘත්තීන් සඳහා වන පාඨමාලාවන් නවීකරණය කර ජාතික වෘත්තීය නිපුණතා මට්ටම් තුන (NVQ Level 3) මේ සඳහා ලබා දීම දැනට සිදුකර ඇත.දින 21ක නේවාසික පාඨමාලාව මඟින් වයස අවු. 23 සිට 45 දක්වා කාන්තාවන්ට පුහුණුව අවසානයේ පවත්වන ඇගයීමකින් පසු විභාගය සමත්වන්නේ නම් ගෘහ පාලිකාවන් ලෙස විදේශ රැකියාවට යාමට හැකිය. මේ වයස් සීමාව මැදපෙරදිග පාඨමාලාව සඳහා වන අතර වෙනත් රටවල් සඳහා වයස අවු. 21න් පසුව පාඨමාලව හැදෑරිය හැකිය.ඊශ්‍රායල්, හොංකොන් සහ සිංගප්පූරුව වෙත ගෘහ ආශ්‍රිත රැකියා සඳහා පිටත්වන කාන්තාවන්ට විශාල මුදලක් රැකියා නියෝජිතයාට ගෙවීමට සිදුවේ. එම මුදල රැකියාලාභියා විසින් දැරීම නූතන සම්ප්‍රදායයි. ඒ සඳහා පෙරවිගමණික ණය ශ්‍රී ලංකා විදේශ සේවා නියුක්ති කාර්යාංශය ලබාදීමට කටයුතු කර ඇත.මැදපෙරදිග හා මැලේසියාව සඳහා ගෘහ ආශ්‍රිත රැකියා සඳහා යන කාන්තාවන්ට පූර්ව විගමණික වියදමක් දැරීමට සිදුනොවන්නේ විවිධ මට්ටමින් මුදල් රැකියාලාභියාට හාම්පුතා විසින් ගෙවනු ලබන බැවින් බව මෙහිදී අවධානයට ගත යුතුය.රැකියාවට යාමට පෙර තමා අතට ලැබෙන මුදල (රු.175,000/- දක්වා උපරිමය රටවල් අනුව) මඟින් තම වගකීම තවදුරටත් දැඩිවන බව රැකියා ලාභියා වටහා ගැනීම වැදගත් වේ. වසර දෙකක කොන්ත්‍රාත් කාලයකට අස්සන් කරන ගිවිසුම කිසිම හේතුවක් මත උල්ලංගනය කළ නොහැක. මෙහි කොන්දේසි ඇතත් කොන්ත්‍රාත් කාලය අරමඟ නතර කිරීම සඳහා ප්‍රතිපාදන නොමැත.නූතන විදේශ රැකියා ක්ෂේත්‍රයේ ශ්‍රී ලාංකික තරුණ තරුණියන්ට ඇති ඉල්ලුම වන්නේ ශරීර සුවතා/යෝග්‍යතා පුහුණුකරුවන් ලෙස, බර උසුලන පුහුණුකරුවන් ලෙස, හෝටල් ක්ෂ්ත්‍රයේ වෙ‍ළඳ ආරක්ෂකයින්, කිමිදුම්කරුන් වැනි ඉතා ඉහළ වැටුප් ගත හැකි අභිමානවත් වෘත්තීන්වලට වන අතර එම වෘත්තීන් රැකියා තෘප්තියක් සහිතව කළ හැකිය.මේ සියලු තත්ත්වයන් හොඳින් අවබෝධ කරදීම පෙර විගමණික පුහුණු පාඨමාලා‍වලදී සිදුකරනු ලැබේ.වසර දෙකක රැකියාවට එතෙර යාමේදී යන පුද්ගලයාට, පවුලට ඇති වගකීම මෙන්ම පවුලේ ඉතිරි අයට ඇති වගකීම් හොඳින්ම පැහැදිලි කිරීම සඳහා පුහුණු පාඨමාලාවේ අවසන් දිනය වෙන්කර ඇත.විදේශ රැකියා සඳහා යන ශ්‍රී ලාංකික ප්‍රජාවට විදේශ සේවා නියුක්ති කාර්යාංශය මඟින් ලබා දෙන මෙම වැඩපිළිවෙළට ඇතුළත්වීම වැදගත් වන්නේ එබැවිනි.රැකියාවක් ‍ෙසායා ගැනීම යනු අපේ ජීවිතය අප වෙත නතුකර ගැනීමකි. තම ස්වාධීනත්වය හා නිදහස ආරක්ෂා කර ගනිමින් සුරක්ෂිත හැඟීමකින් අනාගතයට මුහුණ දීමයි. මංගල රන්දෙණියනියෝජ්‍ය සාමාන්‍යාධිකාරී(විදේශ සබඳතා හා ප්‍රචාරක)ශ්‍රී ලංකා විදේශ සේවා නියුක්ති කාර්යාංශයදමාම්හි සේවය කරනජී.එස්. ශ්‍යාමලීමෙම ගැටලුව සම්බන්ධයෙන් කාර්යාංශයේ සමථ අංශය හරහා විමසීමේදී ඇය සේවය කරන නිවෙස් හිමියා ඇය දින 15 තුළ මෙරටට එවීමට එකඟ වී ඇත. ඇයට වැටුප් ලබා නොදුන් මාස 06 පමණ හිඟ වැටුප් ද ඇයට ලැබීමට නියමිත ය. මීට පෙර ඇය ලද වැටුප් ඇගේ සහෝදරියකගේ හා සහෝදරයකුගේ බැංකු ගිණුමට එවා ඇත.සෞදි අරාබියේ සේවය කරනආර්.ජේ. සුසිලාදේවිඇගේ සේවා ගිවිසුම් කාලය 2014.07.16 දින අවසන් වේ. ඊට පෙර ඇය මෙරටට ගෙන්වා ගැනීම අත්‍යවශ්‍ය නම් කුරුණෑගල විදේශ සේවා නියුක්ති කාර්යාංශ කාර්යාලයට ගොස් මේ පැමිණිල්ල ඉදිරිපත් කරන්න. ඉන් පසු ඊට ප්‍රධාන කාර්යාලය මඟින් අවශ්‍ය කටයුතු සිදු කෙරෙනවා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=af14042013</link>
    <topic>සිල්වත් බව හා පිරිසිදුකම දෙවි පිහිට ලැබීමේ මඟක්</topic>
    <author>රමණී සුබසිංහ</author>
    <content>ශාස්ත්‍රපති දොඩම්පහළ ශ්‍රී රාහුල හිමිදේවාශිර්වාදය ලැබීමට නිවෙසේ ස්ථාන දෙකක පිරිසිදු බව අතිශය වැදගත් බව දහමේ පෙන්වයි. ඒ මුළුතැන්ගෙය හා වැසිකිළියයි. ඖෂධාගාරයක් වන් ‘කුස්සිය’ පවිත්‍ර නොවේ නම් එහි නිවැසියන් සැමදාමත් අසනීපයෙනි. එක් පසෙකින් අපිරිසිදු මුළුතැන්ගෙට ප්‍රේත, භූත කණ්ඩායම් රිංගා ගන්නට බලන අතර අනෙක් පසින් අපිරිසිදු තන්හි ස්වභාවයෙන් ම ව්‍යාප්ත වන බැක්ටීරියා ආදි විෂ බීජය.ඉවුම් පිහුම් කළ හට්ටි වළං වෙලාවට පිරිසිදු නොකළේ නම්, කලෙකින් මකුළු දැල් කඩා බිත්තිවල තීන්ත ආලේප නොකළේ නම්, ඉඳුල් පිඟන් වෙලාවට පිරිසිදු නොකළේ නම්, හිරමනය, පිහිය නිසි තැන නොතබනවා නම්, නිවෙසේ සියලු දෙනා එක්ව සමඟියෙන් මේ වැඩ කටයුතු පිළිවෙළකට නොකරනවා නම් ඒ ගෘහයට දේවාශිර්වාදය අහිමි ය.නිවසක ගෘහිණිය මනාප කාන්තාවක විය යුතුය. එනම් පිරිසිදු ශරීර ඇත්තියක විය යුතුය. ගේ දොර පිවිතුරු බව අගයන්නියක විය යුතුය. එවැනි කාන්තාවන්ට වෙන් වූ දිව්‍ය ලෝක ද තිබේ.වැසිකිළියේ පවිත්‍ර බව වැදගත් වන්නේ ඇයි? බොහෝ නිවෙස්වල වොෂ් රූම් (wash room) ආදී විවිධ නම්වලින් හඳුන්වන ශරීරකෘත්‍ය කරනා තැන ඇත්තේ ද නිවස අභ්‍යන්තරයේ ය. මේවා නිසියාකාරව පිරිසිදු නොකළේ නම්, ඒ හරහා අනවශ්‍ය භූත බලපෑම් සිදුවීම වැළැක්විය නො හැකිය. අපිරිසිදු අය ඒවාට නිසැකව ම අරක් ගනී. සිතන්න. භෞතිකමය වශයෙන් එවන් අපිරිසිදු තැනකට ගෙම්බන්, ඇටකිච්චන්, මීයන්, ගැරඬින් අරක් ගැනීම වැළැක්විය නොහැකිය. කැරපොත්තන්, දැලියන් ද පැමිණේ. ඔබට නොපෙනෙන ප්‍රේත භූතාදින් ද පැමිණ අරක් ගන්නේ මේ ආකාරයටමය.දෙවියන් ප්‍රිය සුගන්ධයට මිස දුර්ගන්ධයට නොවේ. එහි දී කෙනකු ගේ සිල් සුවඳ ප්‍රමුඛය. එහෙත් භෞතික පිරිසිදු බව ද අත්‍යවශ්‍යය. දිනපතා ගත නහවා, සෝදා පිරිසිදු කරනවා සේ ම ඇඳුමෙහි පැලඳුමෙහි ද පිරිසිදු බව අත්‍යවශ්‍යයය. කොතරම් කාර්ය බහුල වුවද ඔබ ගේ නිවෙසෙහි දින ගණනක් පුරා කිළිටි රෙදි ගොඩ ගැසෙන්නට ඉඩ නොදිය යුතුය.පසුගිය දිනෙක, අප රටේ උතුම් කොට සැලකෙන, ප්‍රසිද්ධ, ප්‍රධාන පූජනීය බිමක දහවල බුද්ධ පූජාමය පින්කමට මම ද සහභාගි වූයෙමි. බුද්ධ පූජාව රැගෙන ආවේ හිස ජටා බැඳ පිරිසිදු සුදු පිරුවටයෙන් සැරසුණු තරුණ දරුවන් ය. ඒ දසුන අපේ දරුවන් ගැන ආඩම්බරය දනවන සුලුය. බුද්ධ පූජාමය වැඩසටහන රූප මාධ්‍යයට හසුකර ගැනීමට එහි පැමිණි ජනමාධ්‍යවේදීහු ද වූහ. කැමරාකරණයේ දී ආලෝකය පරාවර්තනය වීම නිසා මේ දරුවන් ගෙන් සියයට අනූවක් ම සුදු පිරුවටය යටින් හැඳ, ඉහළට නමා සිටි කලිසම් අපූරුවට දර්ශනය වුණි.අපිරිසිදු දේ වැසෙන පරිදි සුදු පිරුවටයක් පොරවා ගත් තැන ඇති පවිත්‍ර බව කෙබඳු වේ ද? පාර තොටේ යන එන තැන, වැසිකිළියට, කැසිකිළියට ආදි සෑම තැනටම අඳින ඇඳුමට උඩින් පිරුවටයක් පොරවා ගැනීමෙන් මේ දරුවන් බලාපොරොත්තු වූයේ කුමක් ද? අද සමහර දහම් පාසල් දරුවන් ද මෙවැනි අශ්ලීල අවලස්සන පුරුදුවලට හුරු වී තිබේ. සුදු සරමට, පිරුවටයට යටින් ඇඳගත් කලිසමේ සාක්කුවේ සොටු, කබ, කඳුළු පිසින අපවිත්‍ර ලේන්සුව තිබිය නොහැකි ද? ඇතැම් විට දුම්වැටියක් පවා එහි තිබිය හැකිය. ප්‍රේත භූතයන් ඉන්නේ එතැනය. සමහර උපාසක අම්මලා ගේ ඇඳුම ද මීට නොදෙවැනි ය. කිලිටි චීත්තයට උඩින් සිල් රෙද්ද පොරවාගෙන සිල් සමාදන් වුවද ඒ අයට දේවාශිර්වාදය ලැබෙන්නේ නැත.“හතර පෝයටම සිල් ගත්තත් අනේ! අපට තියෙන කරදර”කරදර පිට කරදර එන කල එසේ කියන්නට සිදුවන්නේ ද එවැනි සිල් ඇත්තන්ට ය. ඔවුන් විපත්, කරදරවලින් මුදවාලන්නට, ආරක්ෂා කරගන්නට දෙවියන් ගේ බැල්ම නැත. මේ නිසා ඕනෑම කෙනෙක් බාහිර පිරිසිදුකමට මුල් තැන දිය යුතුය.වන උයනක ඇති පවිත්‍ර බව, නිස්කලංක බව නිරීක්ෂණය කරන්න. මේ ගහකොළ අතු අතර සැරි සරන කුරුලු කිරිල්ලියෝ මොන තරම් වෙත් ද? වන බිම පුරා සරන සතා සීපාවුන් කොතෙක් වේ ද? එහෙත් මේ එකදු සතකු ගේ මළකුණක් ඔබ දැක තිබේ ද? දුර්ගන්ධයක් දැනී තිබේ ද? විසල් තුරු මතින් වැටෙන වියළි කොළ රොඩු පවා බිම ඇතිරී ඇත්තේ රටාවකටය. මෙහි දෙවියන් වැඩ සිටිනා සැටි ඔබට පෙනේ. සොබා දහම එසේ දුගඳ ගැස්වීම, අනවශ්‍ය ලෙස කොළරොඩුවලින් පුරවා දැමීම වැළැක්වීමට යම් බලවේගයක් මෙහි ක්‍රියාත්මක වන බව නිශ්චිතය.ස්වභාව ධර්මය එසේ හැඩ ගැසෙනවා නම්, කෘත්‍රිමව සාදා ගන්නා පරිසරය පිළිවෙළට, පවිත්‍රව තබා ගැනීමට ඔබට නොහැකි ඇයි? ඉතා සරලව පැහැදිලි කරන්නේ නම් ඒ පවිත්‍ර බවම ඔබට ඉතා ඉක්මනින් දේවාශිර්වාදය ලබාගත හැකි මඟකි.එවැනි පිරිසුදු පරිසරයක ජීවත්වන ඔබ බෞද්ධ පවුලක නම් අවම වශයෙන් දිනපතා තුන් සූත්‍රය හෝ සජ්ඣායනා කළ යුතුය. පිරිසිදු සිතින් දිනපතා, උදේ සවස මහා මංගල සූත්‍රය, රතන සූත්‍රය හා කරණීය මෙත්ත සූත්‍රය කියවීම ඔබට මෙන්ම නිවසට ද ආශිර්වාදාත්මකය. අඩුම තරමේ ඒ වෙනුවෙන් විනාඩි තිහක කාලයක්වත් වෙන් කළ යුතු ය. උදෑසන කාර්යබහුලකම නිසා ඊට කාලය වෙන්කළ නොහැකි නම් කරණීය මෙත්ත සූත්‍රය පමණක් හෝ කියන්න. සවස පවුලේ සාමාජිකයන් හා එක්ව පිරිසිදුව තුන් සූත්‍රයම සජ්ඣායනා කරන්න. දිනපතා බුද්ධ පූජාව තබන්න. ගිලන්පස පූජා කරන්න. මෝහය අඳුර දුරු වී නැණ පහන් දැල්වේවා යි ප්‍රාර්ථනා කරමින් පහන් පූජා කරන්න. සුදෝ සුදුවන් මල් වට්ටියක් බුදු රදුන්ට පූජා කරන්න. මේ මල් බඳුන මතට අරහත් ධාතුන් වහන්සේ වඩීවා යි පිරිසිදු සිතැතිව ප්‍රාර්ථනා කරන්න. මේ මහ පොළව මත තැන තැන රහතන්වහන්සේගේ ධාතුන් වහන්සේ තැන්පත් වී තිබේ. දේව කොට්ඨාස විසින් ඒ ධාතුන් වහන්සේ නිරන්තරයෙන් ආරක්ෂා කරනු ලබමින් සිටී.මෙසේ ආගමික වතාවත් කරමින් සිටිනා දිනයක ඔබට එක්වරම සුපසන් සුගන්ධයක් ආඝ්‍රාණය වේ. ඝණ්ටා නාදය, භේරී වාද්‍ය හඬ, සාධු නාදය ඔබ සවන් ගත වේ. කොහේ හෝ තැනක පූජාවක් පින්කමක් කරනවා වැනි හැඟීමක් ඔබට දැනේ. එවැනි තත්ත්වයක් ඇති වන්නේ ඔබට පමණි. එවැනි මොහොතක සෙමෙන් සෙමෙන් බුදු කුටිය වෙත පිය නඟන්න. ඔබ පිදූ මල් වට්ටිය දෝතින් ගන්න. මලින් මලට පරෙස්සමෙන් පිරික්සන්න. ඔබට නිධානයක් හමු වී තිබේ. මහ රහත් ධාතූන් වහන්සේ එහි වැඩම කොට තිබේ. ඒ මල් මත, ඔබ ඇස ගැටෙන අස්ථි කැබලි ඊට සාක්ෂි දරයි.ආගමික වත් පිළිවෙත් කරන අතර වසරකට එක් වතාවක්, එක් සංඝයා වහන්සේ නමක හෝ ඔබ ගේ නිවෙසට වැඩම වීමට කටයුතු කරන්න. උන්වහන්සේ සමඟ තවත් පිරිසක් ඔබ නිවසට පැමිණේ. ඒ සම්‍යක්දෘෂ්ටික දේව සමූහයන් ය.භික්ෂුන් වහන්සේ නමක් වැඩම කරන තැනක ප්‍රේත භූතාදීන්ට ඉන්නට බැරිව යයි. දෙවියන් ඒ ගෘහයට පැමිණ එහි අධිගෘහිත වෙයි. ආරක්ෂාව සපයයි.භික්ෂුන් වහන්සේ බොහෝ කොට දහම් දෙසති. පිරිත්‍රාණ දේශනාවලට සහභාගි වෙති. උන්වහන්සේ පිරිත් යාගයකදී දේවාරාධනා කරති. පිරිත් දහසක් දේශනා කෙළේ නම් එහි දේවාරාධනා දහසකි. එම නිසා භික්ෂුන් වහන්සේ නිවසට වඩින්නේ දේව සමූහයක් සමඟිනි.බුදු රජාණන් වහන්සේ රතන සූත්‍රයේ දී“තස්මාහි භූතා නිසාමේථ සබ්බෙ මෙත්තං කරොථ මානුසියා පජාය දිවා ච රත්තෝ ච හරන්තියේ බලිං තස්මා හි නේ රක්ඛත අප්පමත්තා”‘සියලු අමනුෂ්‍යයිනි, මාගේ දෙසුම අසවූ. මනුෂ්‍ය සමූහයා වෙත මෛත්‍රිය කරවූ. යම් කෙනෙක් රෑ දවල් දෙකෙහි ඔබ වෙනුවෙන් පුද පූජා පවත්වත් ද එහෙයින් ම ඔවුන් අප්‍රමාදීව ආරක්ෂා කරවු’ යි සියලු අමනුෂ්‍යයින් අමතා දේශනා කොට වදාළහ.එදා තථාගතයන් වහන්සේ දෙසා වදාළ රතන සූත්‍ර දේශනාව ඇසූ සමස්ත දේව සමූහයම තවමත් දෙව්ලොව වෙසේ. ඒ සියලු දෙවිවරු බුදුරජාණන් වහන්සේ ගේ ආඥාව ආරක්ෂා කරති. ඒ දෙවියන් ඔබ රකිනවා නියත ය. දෙවියන්ට පින් පෙත් අනුමෝදන් කරන, පින්කම් කරන අය සමඟ දෙවියන් ද නිසැකව ම සිටී. පින්කම් මෙහෙයවන ඇත්තන් සමඟ දෙවියන් ද වැඩ සිටී.අකාලයේ මිය යන කෙනෙක් මරණයෙන් මුදවා ගන්නට දෙවියන්ට පුළුවන් ද? තමන්ගේ මිතුරකු වෙනුවෙන් කරන මෛත්‍රිය සහගත ඉල්ලීමක් මෙන් ම සතුරකු උදෙසා කරන ක්‍රෝධ සහගත ඉල්ලීමක් දෙවියන් ඉටු කර දෙනවා ද? රෝගී වූ තමන් හෝ තම ඥාතියෙක් සුවපත් කර දෙන්නට දෙවියන්ට පුළුවන් ද? දෙවියන් විශ්වාස කරන ඔබට මෙවැනි ගැටලු පැන නඟින්නට ඇත.ජීවිතයේ විවිධ ජයග්‍රහණයන් පතා, උපකාර පතා දෙවියන් යදින අය මේ සමාජයේ අපට කොතෙකුත් හමු වේ. විශේෂයෙන් ලොව වැඩිම පිරිසක් දේව වාදී ආගම් අදහන අය වෙති. ඔවුන් සිය ජීවිතයේ සෑම සංවර්ධනයක් ම බලාපොරොත්තු වන්නේ තමන් විශ්වාස කරන්නා වූ දෙවියන්ගෙනි. බෞද්ධයන් අතරට දේව විශ්වාස පැමිණ තිබෙන්නේ හින්දු ආභාසයෙනි. අපි තථාගතයන් වහන්සේ විශ්වාස කරමු. බෝධි සත්ත්ව කතා විශ්වාස කරමු. මේ කතා සමහර විට ධම්ම පද ගාථාවක නිදාන කතාව ලෙස, දහම් ශ්‍රවණය කරන භික්ෂුන් වහන්සේ ගේ අතීත හා වර්තමාන කතා අළලා ඉදිරිපත් කෙරේ.එහි විවිධ චරිත ලෙස උපත ලබමින් අදෘශ්‍යමාන බලවේගයන් ගෙන් ලද උපකාර පිළිබඳව ද බොහෝ තැන්වල අන්තර්ගත වේ. ශක්‍ර දෙවියන් ඉන් ප්‍රබල චරිතයකි. ශක්‍ර සංකල්පය බුදු දහමේ ඉතා වැදගත් තැනක් ගනී. එම වචනය, ශක්‍ර නමැති දේව විශ්වාසය හින්දුන් අතර ද වේ. එහෙත් ඒ ශක්‍ර තෙමේ සෝම නමැති, මත් වතුර බොන, සතුරාගෙන් පළිගන්නා දේව චරිතයකි. එකල බුද්ධ කාලීන භාරතයේ ඉන්දියාවේ හින්දු තරුණ තරුණියන් බුදු රදුන් වෙත පැමිණ පැවිදි වූයේ මේ චරිතය මනසෙහි තිබියදීය. පැවිදි වුවද මනසෙහි බැඳුණු දේව විශ්වාසය ඔවුන්ගෙන් දුරු වූයේ නැත.ලබන සතියේ - කැමරා ඇසක සටහන් වූ දෙවියන්රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=af14042011</link>
    <topic>මරණ දඬුවම දීමෙන් අපරාධ අඩුකරන්න බැහැ</topic>
    <author>සටහන හා සේයාරුව</author>
    <content>එල්ලා මැරූ සිරකරුවනට අවුරුදු 63 ක් දහම් දෙසුඅලුත්ගම ධම්මානන්ද හිමිමරණය අප වෙත කවදා කෙසේ කොතනකදී ළඟා වේදැයි කිසිවකුත් නොදනී. මේ නිසාම අප සැවොම ජීවත් වන්නේ මරණය හා අප අතර ඉතා දිගු දුරක් ඇතැයි යන විශ්වාසය පෙරදැරිවය. එසේ සිතා සිටිය ද අපේක්ෂා නොකළ මොහොතක මරණය උස්පහත් ජාති ආගම් බාල මහලු බේදයන් ද නොසලකා අප වෙත ළඟාවන්නේ ජීවිතයේ අනියත පසක් කරවමිනි.එසේ වුවද කිසිවකුට තමන් මියයන දිනය, වෙලාව හා ස්ථානය පමණක් නොව මරණය කරා ළඟා වීමට සිදුවන ක්‍රමය ද දැන ඒ දිනය උදාවන තෙක් බලා සිටින්නට සිදුවන්නේ නම් එය කෙතරම් පීඩාකාරී අත්දැකීමක් වනු ඇතිද? එවන් අත්දැකීමට මුහුණ දුන් පුද්ගලයින් 524 දෙනකු බෝගම්බර බන්ධනාගාරයේ පෝරකය මත දී ජීවිතයට සමු දුන්නේ තවත් පුද්ගලයකුගේ හෝ සමූහයකගේ ජීවත්වීමේ අයිතිය ඔවුන් විසින් උදුරා ගැනීමේ වරදටය.ඉංග්‍රිසි පාලනයට එරෙහිව කැරළි ගැසූ මෙරට ජාතික වීරයින් සිරකර තබන්නට 1876 වසරේ බෝගම්බර වැවේ කොටසක් ගොඩකර ඉදිකළ බෝගම්බර බන්ධනාගාරයට වයස අවුරුදු 138 කි. පුරා සියවසකටත් වඩා වැඩි කලක් අඩි 20 ක් උස තාප්පයකින් වට වී තිබූ මේ ඓතිහාසික භූමියේ සිදුවූ දෑ දැන් බන්ධනාගාරයේ දොරටු තුළින් පිටතට පැමිණෙමින් තිබේ.මේ සියල්ල සිදුවූයේ බන්ධනාගාරයේ රැඳවියන් සියලු දෙනා අලුතින් ඉඳිවූ පල්ලෙකැලේ දුම්බර බෝගම්බර බන්ධනාගාරය වෙත මාරු කිරීමෙන් පසු හිස්වූ බෝගම්බර බන්ධනාගාර පරිශ්‍රය නැරැඹීමට සාමාන්‍ය ජනතාවට අවස්ථාව ලබාදීමට බන්ධනාගාර දෙපාර්තමේන්තුව පහසුකම් සැලසීමත් සමඟය.බන්ධනාගාරය නැරැඹීමට යන ජනතාවගේ වැඩිම අවධානය යොමුව ඇත්තේ අවශ්‍ය නම් එකවර තිදෙනකු වුවද එල්ලා මරා දැමිය හැකි ලෙස සකසා ඇති පෝරකය වෙතය. මත්ද්‍රව්‍ය ජාවාරම, ස්ත්‍රී දූෂණය, මංකොල්ල කෑම් ඇතුළු චෝදනා ගණනාවකට වරදකරුවන් වූ කැලැත්තෑවේ සොයිසා හා කළු ඇල්බට්, මෙන්ම මරුසිරා ද අවසන් ගමන් ගිය මෙම පෝරකය තාවකාලිකව නිහඬ වූයේ 1975 නොවැම්බර් මස 22 දිනය. ඒ තිස්මඩ මිනීමැරුමේ ප්‍රධාන චූදිතයන් දෙදෙනාගෙන් එකෙකු වූ ටී. එම්. ජයවර්ධනගේ හුස්ම පොද ඔහුගේ සිරුරින් නික්ම යනතුරු රඳවා තබා ගැනීමෙන් අනතුරුවය.බන්ධනාගාරයට ඇතුළු වී එහි ඇති ආසියාවේ දිගම අත්තිවාරම මත ඉදිකළ ඓතිහාසික ගොඩනැඟිල්ලේ කෙළවරක එකිනෙකට යාබදව පිහිටි අඳුරු තනි කාමර 07 පසුකර පෝරකය අසලට යන විට එදා මරණීය දණ්ඩනය නියම වූවන් මරණය කරා පිය නැඟු අයුරු මැවී නොපෙනෙන්නෙකු වේ නම් ඔහු මනුෂ්‍යයකු විය නොහැක.අධිකරණයෙන් මරණීය දණ්ඩනය නියම කළාම අග්‍රාණ්ඩුකාරවරයා එම පුද්ගලයා එල්ලා මරණ දිනය හා වේලාව බන්ධනාගාරයට ලිඛිතව දැනුම් දෙනවා. මරණ දඬුවම ක්‍රියාත්මක කරන්න දින 14 ක් තියලා තමයි මේ දැනුම් දීම කරන්නේ... බන්ධනාගාර නියාමකවරයා ලෙස සේවයට එක්ව 37 වසරක සේවා කාලයක් සපුරා මාණ්ඩලික සැරයන්වරයකු ලෙස සේවයෙන් විශ්‍රාම ගිය තුවාන් මො‍හොමඩ් මහතා පවසයි.මරණ දඬුවම ක්‍රියාත්මක කරන්නේ හරියටම උදේ 8.05 ට ඒක වෙනස් වෙන්නේ නැහැ. මරණ දණ්ඩනය නියම වූ අය දාන්නේ උපරීම ආරක්ෂාව තියෙන සෙල් එකේ. ඒ අය දවසකට පැය 1/2 යි එළියට ගන්නේ. අන්තිම දවස් හතේ ඒ අයට කැමැති දෙයක් කන්න අවස්ථාව ලබා දෙනවා. ඒකට බන්ධනාගාරයෙන් මුදල් වෙන් කිරීමක් කරනවා.තැඹිලි, පැණි වළලු, ටොෆි, පළතුරු ආදි නොයෙක් දේ මේ අය ඉල්ලනවා. සෙල් එකේ ඉස්සරහා පොඩි මේසයක් උඩ එයා ඉල්ලපු කෑම ජාති තියනවා. ඕන දේ ජේලර් මහත්මයකුට කිව්වම එයා ඒක කූඩුව ඇතුළට දෙනවා. දවසක් තැඹිලි ඉල්ලපු මනුෂ්‍යයෙක් හෙට එල්ලන්න ඉඳිද්දී ඒක නොබී ඉන්නවා දැකල මම ඇහුවා ඇයි තැඹිලි බොන්නේ නැද්ද කියලා... සර් තැඹිලි බිව්වම හෙම්බිරිස්සාව හැදෙනවා කියලා මිනිහා කිව්වා... මුලින් හිනා ගියත් පස්සේ මට දුක හිතුණා. මැරෙන්න මොහොතක් තිබියදීත් මිනිස්සු ජීවත්වෙන්න හීන දකිනවා.මරණිය දණ්ඩනය නියමව අවසන් දින හත ගෙවන අයට තමන් කැමැති ආගමකට අනුව ආගමික කටයුතුවල නිරත වීමේ අවකාශ සැලසෙයි. බෞද්ධාගමික සිරකරුවන් වෙනුවෙන් පුරා වසර 63 ක් අඛණ්ඩව ආගමික වතාවත් සිදුකරන්නා වූ මල්වතු පාර්ශ්වයේ ජ්‍යෙෂ්ඨ කාරක සංඝ සභික මහෝපාධ්‍යාය අලුත්ගම ධම්මානන්ද හිමියෝ මරණිය දණ්ඩනය නියමව එය ක්‍රියාත්මක වූ සමයේ මරුසිරා, කැලැත්තෑවේ සොයිසා ඇතුළු පුද්ගලයින් රැසකට බණ හා පිරිත් දේශනා කැර තිබේ.මරණීය දණ්ඩනය සඳහා දින නියම වූ සිරකරුවා අවසන් දින 07 තුළ දිනෙන් දින කාමරයෙන් කාමරයට මාරු කරනවා. හත්වැනි දවසේ රැය ඔහු පහන් කරන්නේ පෝරකය ළඟම ඇති කාමරයෙයි. අන්තිම දින හතේ හැමදාම හිර කූඩුව ඉස්සරහට ගිහින් හවස ඒ පුද්ගලයාට බණ කියනවා. සමහරු පිරිත් කියන්න කියනවා. තවත් අය අම්මා ගැන කියන්න කියලා අඬනවා...සිරිපාල (මරුසිරා) බණ අහන්න කැමතිම නැහැ. මට ඕන නැති බණක් නැහැ ඕන කෙනකුට ගිහින් කියන එකයි ඇත්තේ කියනවා...කැලැත්තෑවේ සොයිසා මොන තරම් චණ්ඩියෙක් වුණත් මරණයට හරියට බය වුණා. තමන්ගේ අම්මා මරලා මරණ දඬුවම නියම වූ පුද්ගලයකුට මම දවසක් බණ කියනකොට මනුෂ්‍යයාට තුන්පාරක් මුත්‍රා පහ වුණා. ඇ‍ඟේ හිරිගඬු පිපිලා... එකපාරටම මිනිහා හයියෙන් වැලපෙන්න ගත්තා...මට දැන් වයස අවුරුදු 99 යි. 1955 ඉඳන් 1975 නොවැම්බර් 21 දා අන්තිම මනුෂ්‍යයා පෝරකයට යනකොටත් මම ඒ මනුෂ්‍යයට බණ කිව්වා. මිනිමැරුමකට වරදකරු වෙලා මරන්න හිටපු මනුස්සයෙක් එල්ලන්න දින තුනක් තියෙද්දි සාංඝික දානයක් දෙන්න ඕන කිව්වා. එතකොට බෝගම්බර බන්ධනාගාරයේ එවකට සිටි අධිකාරිවරයාට මායි තේරපැහැ ධම්මානන්ද හාමුදුරුවොයි මේ ගැන කිව්වම ඒකකරන්න බැහැ කීවා. පස්සේ අපි බන්ධනාගාර අධ්‍යක්ෂ ජනරාල් තුමා හම්බ වුණා.බන්ධනාගාර ඉතිහාසයේ පළමු වතාවට මරණයට දින නියම වී සිටි අයකුට සාංඝික දානයක් දෙන්න අවස්ථාව අධ්‍යක්ෂ ජනරාල් තුමා ලබා දුන්නා. හාමුදුරුවරු හත්නමක් මේ දානෙට වැඩම කළා. පසුකාලීනව අස්ගිරි පාර්ශ්වයේ මහානායක ධූරයට පත්වූ පලිපානේ චන්දානන්ද නාහිමියන් ද එදා අප සමඟ මේ දානයට වැඩම කළා. මරණීය දණ්ඩනය නියමව සිටි ඒ තැනැත්තා සිරකුටියේ සිට පිරිකරවලට අතගසා පූජා කළා...අම්මා ඝාතනය කළ වරදට මරණ දඬුවම නියම වූ තවත් අයෙක් අම්මගේ වයසට හරියන්න පහන් 45 ක් දින හතක් පූජා කරන්න ඕන කියලා මැරෙන්න දවස් හතක් තියලා මගෙන් ඉල්ලුවා. ඒ කැමැත්ත ඉටුකරන්න ඕන නිසා මම පහන් හා තෙල් බන්ධනාගාරයට ගෙනිහින් දුන්නා. අර මනුස්සයාට පේන්න කාමරය ඉස්සරහා ඒවා පත්තු කරන්න කියලා...මරණ දඬුවමට මම කවදත් විරුද්ධයි. මිනිස්සු එල්ලා අපරාධ අඩු කරන්න බැහැ. මිනිස්සු අපරාධ නොකර ඉන්න ඕන බය වෙලා නොවෙයි. අපිට වගේම අනෙක් අයටත් ජීවත්වීමේ අයිතිය තිබෙනවා. එය උදුරා ගන්න එක හොඳ නැහැ කියන අවබෝධය අපට තියෙන්න ඕනැ. බයට වැරැදි නොකරන මිනිහා බය ඇරුණ දවසක ඒ වරද කරනවා... ධම්මානන්ද හිමියෝ පවසති.ධර්මදාස කියලා කුරුණෑගල පැත්තේ විශ්‍රාමික පොලිස් නිලධාරියකුට මරණ දඬුවම නියම වුණා. අග්‍රාණ්ඩුකාරවරයා එල්ලා මරණ දිනය තීන්දු කළාට පසු එදින පෝය දිනයක් වූ නිසා තීන්දුව කල් දැම්මා. පසුව තීරණය වූ දිනයේ මහනුවර ඇසළ පෙරහරේ ප්‍රථම කුඹල් පෙරහර වීදි සංචාරය ආරම්භ වීමට තිබූ නිසා එම දිනය ද කල් දැමීමට සිදුවුණා.දෙවරක්ම ධර්මදාස මරණයෙන් ගැලවුණු නිසා වගකිවයුතු නිලධාරින් විසින් අපගේ අනුශාසනා පරිදි ඔහුගේ නඩු පොත යළි පරීක්ෂාවට ලක්කළා. එහිදී අනාවරණය වුණේ මො‍හු පොලිස් නිලධාරියකු ලෙස සේවය කරද්දී කුකුළු සොරකමක් සම්බන්ධයෙන් අත්අඩංගුවට ගත් අයෙකු නඩුවේ ප්‍රධාන සාක්කිකරු බවයි. ඒ බව දන්වා ඔහුට සමාවක් දෙන ලෙස එවකට අධිකරණ ඇමැතිවරයාගෙන් අප ඉල්ලීමක් කළා. එහෙත් ඇමැතිවරයා තීන්දුව වෙනස් කළේ නැහැ. අවසානයේ ධර්මදාස එල්ලා මැරුවා.මරණ දඬුවම නියම කළාම සමහරු අභියාචනා කරනවා. එතකොට ඔවුන් වසර ගණන් බන්ධනාගාරගතව ඉන්නවා. බන්ධනාගාරයේ ආගමික වැඩසටහන්වලට නිතර යන නිසා ඔවුන් හා මා අතර ළෙන්ගතු බැඳීමක් කාලයක් එක්ක ඇති වෙනවා. ඔය අතර මේ අයට මරණීය දණ්ඩනය නියම කැර එය සිදුකරන දින දන්වනවා.ඊට පස්සේ එක දිගට දවස් හතක් බණ කියන්න යනවා. හිර කූඩුවේ ඉඳලා කෑම දාන කවුළුවෙන් අත්දෙක එළියට දාලා මගේ පාද ස්පර්ශ කරලා වඳිනවා. එල්ලන දවසේ උදේටත් බණ හරි පිරිත් හරි කියන්න ඕන. හුඟක් වෙලාවට මම යන්නේ නැහැ. පිරිකරක් යවලා ඔහු ලවා අතගස්සවලා හිමිනමකට පූජා කරනවා. එකට ඉඳලා හිතවත් වූ කෙනෙක් ඇස් දෙකෙන් ජීවිතය ඉල්ලනකොට ඔහුගේ මරණය බලන්න තරම් ශක්තියක් එදා මට තිබුණේ නැහැ.සිරගෙදර සාමාන්‍යයෙන් අවදි වීම, ව්‍යායාම කිරීම, ආහාර ගැනීම ආදි කටයුතු ආරම්භ කිරීම පිණිස ශබ්ද සංඥාවක් ලබා දෙයි. එනමුත් පුද්ගලයකු එල්ලා මරණ දිනයේ දී මේ ශබ්ද සියල්ල නිහඬ කරයි. සිරකරුවන් සියලු දෙනා කාමරවලට දමා දොරගුළු දමයි. බන්ධනාගාරයේ ප්‍රධාන පිවිසුම් මාර්ගය ඕනෑම අයෙකුට කිසිඳු බාධාවකින් තොරව ඇතුළුවීමට හැකිවන සේ විවෘත කරයි.හිරකාරයෙක් එල්ලන වේලාව ළංවන කොට මුළු හිරගෙදරම මීයට පිම්බා වගේ නිශ්ශබ්දයි. අළුගෝසුවා පෝරකය ක්‍රියාත්මක කරන්න ලීවරය අදිනකොට මේ නිශ්ශබ්දතාව බිඳිමින් පෝරකය පතුලේ සිරකරු පය ගසා සිටින ලෑලි පියන් මහා හඬක් නඟමින් දෙපසට විවර වෙනවා. විලාපයක් වගේ මේ හඬ බන්ධනාගාරය පුරා පැතිර යද්දී වැඩියෙන්ම භීතියට පත්වන්නේ ඊළඟට පෝරකයට යන්න ඉන්න පුද්ගලයයි. තුවාන් මොහොමඩ් මහතා එසේ සිය අතීත අත්දැකීම් විස්තර කළේය.මරණ දඬුවමට දින නියම වූ පුද්ගලයාට කාලය හරි ඉක්මනින් ගෙවෙනවා වගේ දැනෙනවා. අලුත් දවසක් උදා වෙනවට මේ අය හරිම අකමැතියි. සිර කූඩුව ළඟින් යනකොට වේලාව අහනවා. බන්ධනාගාරය වටා රවුමක් ගිහින් ආයෙත් එනකොට නැවත වෙලාව අහනවා. මෙච්චර ඉක්මනට වෙලාව යන්නේ සර්ගේ ඔරලෝසුවේ වේලාව වැරැදි ද? කියලා අහනවා.සමහරු මරණයට බිය වෙද්දී නොබියව මරණයට මුහුණ දෙන්නට උත්සාහ කරන අය ද ඉඳහිට හමුවන බව මොහොමඩ් පවසයි. පොලොන්නරුවේ රණසිංහ බණ්ඩා ද එවැන්නෙකි. ඔහු කැන්වස් කබාය අන්දවා පෝරකයට රැගෙන යන අවස්ථාවේ ටික දුරක් ගොස් නැවතුණා. පෝරකය කිට්ටුව තියෙන කණ්ණාඩියෙන් තමන්ගේම මුහුණ බලාගෙන රණසිංහ බණ්ඩා අදින් උඹේ කෙළි සේරම ඉවරයි කියලා පවසලා ඔහු පෝරකයට ගියා.සිරිපාල නොහොත් මරුසිරා එල්ලා මැරුවා ද මරලා එල්ලුවා ද යන්න එකල මහත් ආන්දෝලනයට තුඩුදුන් සිද්ධියක් විය. මරුසිරාගේ බිරිය පසුගිය දා බන්ධනාගාරයට පැමිණ තම සැමියා බාගෙට මරා එල්ලු බවට කළ ප්‍රකාශයත් සමඟ මේ කතාබහ යළිත් කරළියට පැමිණියේය.අභියෝගමරුසිරා හිර ගේ ඇතුළෙත් නිතර දබර කරගත් අයෙක්. බන්ධනාගාර නිලධාරීන් සමඟ නිතර ගැටුමට ගියා. පුළුවන්නම් අනිත් අය එල්ලන විදිහට මාව එල්ලලා මරපල්ලා කියලා එයා නිතර අභියෝග කළා. මිනිහා මෙහෙම කියන්නේ ඇයි කියලා වෙලාවකට අපිත් කල්පනා කළා.මරුසිරා එල්ලන්න ඉන්නකොට අපේ පැත්තෙන් පොඩි වැරදීමක් වුණා. මරණ දණ්ඩනය නියම වූ අයට නින්ද නොයෑම සාමාන්‍ය තත්ත්වයක්. ඒ නිසා වෛද්‍ය නිර්දේශය මත මේ අයට රාත්‍රියට ලැනටින් නමැති නිදිපෙති මාත්‍රාවක් ලබා දෙනවා. සිරිපාල දිව යට සඟවා ගනිමින් සෑම දිනකම මේ පෙති නොබී එකතු කරගෙන තිබෙනවා. එල්ලන්න නියමිතව සිටි දිනට පෙර දින රාත්‍රියේ ඔහු එකවර මේ පෙති සියල්ල බීලා.පෝරකයකට සිරකරු ගෙනයන්න උදේ බන්ධනාගාර අධිකාරි තුමා ප්‍රධාන ජේලර්, සිරකරු බාර ජේලර්වරයා වෛද්‍යවරයා හා අළුගෝසුවත් ඔහුගේ සහායකයත් පැමිණෙනවා. මොවුන් එන විට සිරිපාල හොඳටම මත්වෙලා නිදි. වෛද්‍යවරයා පරීක්ෂා කැර බලලා නිදිපෙති වැඩිපුර බීලා කියලා කිව්වා. අළුගෝසුවත් ඔහුගේ සහායකයත් දෙපැත්තෙන් අල්ලගෙන තමයි සිරිපාලව පෝරකයට ගෙන ගියේ. එයා මැරිලා හිටියේ කියලා කියන කතාව බොරුවක්.සිරිපාලගේ සිරුර පවුලේ අය බාර නොගත් නිසා රජයේ වියදමින් මහයියාවේ සුසාන භූමියේ වළ දැම්මා. මරණ දඬුවමට ලක්වන අය වළලන්න වෙනම ස්ථානයක් මහයියාවේ තිබෙනවා. ආන්දෝලනයක් ඇතිවූ නිසා සිරිපාලගේ සිරුර ගොඩගෙන යළි පරීක්ෂණයක් කළා. ඒ වෙලාවේ මමත් හිටියා.පෝරකයකට නියමව සිටියත් මරණ දණ්ඩනයෙන් මිදීමේ වාසනාව ඇත්තන් ද අප අතර සිටින නමුත් තමන් කළ අපරාධයකට කෙදිනක හෝ දඬුවම් විඳින්නට අපරාධකරුවකුට සිදුවන බව පසක් කරන සිද්ධියක් මොහොමඩ් මෙසේ සිහිපත් කළේය.කන්තලේ ප්‍රදේශයේ කඩයක සේවය කළ සුමතිපාල නමැති කටුගස්තොට ප්‍රදේශයේ පදිංචි තරුණයෙක් ඒ මුදලාලිගේ දුව සමඟ ප්‍රේම සම්බන්ධයක් ඇතිකර ගෙන තිබෙනවා. ඊට විරුද්ධ වීම නිසා ඔහු පෙම්වතියගේ සහෝදරයින් දෙදෙනා ඝාතනය කැර ළිඳකට දමා තිබුණා. එම සිද්ධියට වරදකරුවූ සුමතිපාල මරණ දණ්ඩනය නියමව බෝගම්බරට ආවා.මිනිහා එල්ලා මරන්න දින නියම කරලා අග්‍රාණ්ඩුකාරවරයා ලිපිය එව්වා. ඒක ක්‍රියාත්මක කරන දිනය ළංවෙනකොට විදේශීය රාජ්‍ය නායකයෙක් ලංකාවට එනවා කියලා ඒ දිනය වෙනස් කරන්න කිව්වා. ඊළඟට තවත් දිනයක් දුන්නා. ඒ දවසේ මහනායක හාමුදුරුවන්ට අක්තපත්‍ර ප්‍රදානය කිරීමේ උත්සවයක් යෙදිලා තිබුණ නිසා ඒ දිනයත් වෙනස් කළා. ඊට පස්සේ තවත් දිනයක් ලබා දුන්නා. ඒ දවසත් කොහොම හරි තමන්ට ජීවිත දානය ලැබෙයි කියලා සුමතිපාල හිතුවා.ඒත් මේ පාර පෙර මෙන් වාසනාව තමන් වෙත නොපැමිණෙන බව තේරුම් ගත් සුමතිපාල මරණීය දණ්ඩනය නියම කරන්න තිබු දිනට පෙර දින රාත්‍රී ආහාර ලබාදුන් බෙලෙක් පිඟානෙන් උගුර හා උදරය කපාගෙන තිබුණා. බන්ධනාගාර වෛද්‍යවරයා එදා රෑම ඔහුව මහනුවර රෝහලට ඔහුගේ වාහනයෙන්ම ගෙන ගියා.පසුදින උදේ 9.00 ට විතර සුමතිපාලගේ පියා හර්ස් එකක මිනී පෙට්ටියක් දාගෙන බන්ධනාගාරයට ආවා. පුතාගේ බොඩිය ගන්න. මම ඇයි කියලා ඇහුවම ඇයි සර් පුතා එල්ලුවේ නැද්ද කියලා මිනිහ ඇහුවා. මම කිව්වා ආන් ඉස්පිරිතාලෙ ඉන්නවා කියලා. පසුව සුව වෙලා යළි බන්ධනාගාරයට පැමිණ ඔහු වසර කිහිපයකට පසු පොදු සමාවක් යටතේ නිදහස ලැබුවා.විවාහ වී මායිම් ගම්මානයක පදිංචි වී සිටි ඔහු ඇතුළු පවුලේ අයව එල් ටී ටී ඊ ය විසින් පසු කලකදී කපාකොටා ඝාතනය කර තිබුණා.පුද්ගලයෙක් එල්ලා මරණ විට වෛද්‍යවරයා ඒ ළඟට පැමිණ අළුගෝසුවා ලීවරය ඇද්ද පසු සිරකරුගේ ගෙළේ සිට පෝරකයේ කොක්ක දක්වා ඇති ලණුව අල්ලා ගන්නවා. සිරකරුගේ ප්‍රාණය නිරුද්ධ වන විට ලණුව ගැහෙන්න ගන්නවා. වෛද්‍යවරයා ඔර්ලොසුව දිහා බලාගෙන ඒ ගැස්ම නතර වන මොහොත සටහන් කරනවා. පෙරවරු 8.05 ට එල්ලු පුද්ගලයා අසවල් වේලාවට මියගිය බව වෛද්‍යවරයා ඒ අනුව සටහන් කරනවා.බෝගම්බර බන්ධනාගාරයට ප්‍රවිෂ්ට වන දොරටු අද සම්පූර්ණයෙන්ම විවෘත කැර ඇත්තේය. වෙනදා තදින් ආරක්ෂා සහිතව වසා තැබුණු ඒ දොරට එදා එලෙස විවෘත වූයේ සිරකරුවකු මරණිය දණ්ඩනයට පමුණුවන අවස්ථාවේ පමණි. ඒ ඔහුට අභය දානය දෙන්නට අග්‍රාණ්ඩුකාරවරයා හදිසියේ හෝ තීරණය කළහොත් එම පණිවුඩය රැගෙන එන්නට බාධාවකින් තොරව බන්ධනාගාරය තුළට පැමිණීම සඳහා අවකාශ සැලසීමටය.සටහන හා සේයාරුවඅසේල කුරුළුවංශ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=af14042012</link>
    <topic>කොටින්ට නැවත සංවිධානය වෙන්න ඉඩක් නෑ</topic>
    <author>දයා ඩී. ෆොන්සේකා</author>
    <content>විදේශයන්හි සිට එල්ටීටීඊ යේ කටයුතු මෙහෙයවීමට රට පැන සිටින හිටපු කොටි නායකයන් කිහිප දෙනකු උත්සාහ කරන බව පසුගිය දින කිහිපය තුළ සිදුවූ සිදුවීම්වලින් හෙළි විය.පසුගියදා කටුනායක ගුවන් තොටුපළේ දී අත්අඩංගුවට ගත් නන්ද ගෝපන් පිළිබඳ සිද්ධියේ දී මෙන් ම හමුදා ප්‍රහාරයෙන් මිය ගිය ගෝපී තේවියන් හා අප්පන් පිළිබඳ සිද්ධියේදිත් ඒ බව තහවුරු වී ඇත.ගෝපී ඇතුළු පිරිස කොටුකර ගෙන වෙඩි තැබීම අහම්බෙන් සිදුවූ සිද්ධියක් නොවේ. එම සිද්ධියේ මුල පසුගිය මාර්තු 5 දක්වා ඈතට දිවයයි.එදින රාත්‍රි පලෙයි පොලිස් ස්ථානාධිපති පොලිස් පරීක්ෂක රාජපක්ෂ මහතාට කොටුවූ කොටි සංවිධානයේ පෝස්ටර් අලවමින් සිටි දෙදෙනා නිසා ගෝපී පිළිබඳ කතා පුවත හෙළිවිය.ඒ පෝස්ටර් වලින් කියැවුණේ දෙමළ තරුණයන්ට අසාධාරණයක් වන බැවින් යළිත් නැඟී සිටින ලෙස කරන ලද ඉල්ලීමකි.මොවුන් දෙදෙනා අත්අඩංගුවට ගෙන ප්‍රශ්න කොට ත්‍රස්ත විමර්ශන අංශයට බාරදීමෙන් අනතුරුව ලත් තොරතුරු අනුව නෙදියවන් යළිත් කොටි සංවිධානයට පණ දීමට ශ්‍රී ලංකාවට එවා ඇති ගෝපී නම් ත්‍රස්තවාදියා ගැන හෙළි විය. ඔහුගේ සගයන් වන තේවියන් හා අප්පන් දෙදෙනා ද සමඟ එක්ව එල්ටීටීඊයට හිතැති තවත් අය එකතු කරගෙන සංවිධානය යළි ගොඩනැංවීමේ අරමුණින් තරුණයන් රැස් කිරීමේ ව්‍යාපාරයක් ගෙන ගිය ද එය එතරම් සාර්ථක වී නැත.එහෙත් නෙදියවන් කොටි ඩයස්ෆෝරාවෙන් ලද මුදලින් වවුනියාවෙන් ඉඩමක් හා ගෙයක් මිලට ගෙන ධර්මපුරම් හි සිටි එල්ටීටීඊ හිතවාදී යුවළක් එම ගෙදර පදිංචි කරවූයේ තමන්ට කොටි මධ්‍යස්ථානයක් පිහිටුවා ගැනීම සඳහා ය.මේ කටයුතු මෙසේ සිදුවෙද්දී විදේශ රටක සිට පැමිණ ගෝපී නොහොත් පොන්නයියා සෙල්වනායගම් ධර්ම පුරම් හි නිවෙසක සැඟවා සිටින බවට තොරතුරු ත්‍රස්ත විමර්ශන අංශයට ලැබිණ. ඒ නිවෙස ධර්මපුරම් ඉන්දියානු ආධාර යටතේ තැනූ නිවාස ක්‍රමයේ නිවෙසකි. ඒ අනුව අදාළ නිවෙස පරීක්ෂා කිරීමට ගිය පොලිස් පිරිසට වෙඩි තබා ඒ තුළ සිටි ගෝපී පලා ගියේ උප පොලිස් පරීක්ෂකවරයකුට ද තුවාළ සිදු කරමිනි.එදා සිට පැන ගිය ගෝපී සොයා ත්‍රස්ත මර්ධන අංශය මගින් පරීක්ෂණ පවත්වන්නට පටන් ගත්තේ ය. පොලිස් පරීක්ෂණ අනුව වන්නියේ සිය ගණනක් පුද්ගලයන් ප්‍රශ්න කිරීම සඳහා අත්අඩංගුවට ගන්නා ලදී. කාන්තාවන් කීප දෙනෙකු ද ඒ අතර සිටි අතර ඔවුන් බොහෝ දෙනෙකු පුනරුත්ථාපනය වූ කොටි තරුණයෝ වූහ.බොහෝ දෙනකු ගෝපී යටතේ යළිත් එල්ටීටීඊ ය පණගන්වන්නට අකමැති වුව ද ඔහු විසින් දෙන ලද මුදල් වලට කෑදරව එයට එකතු වූ අය ද වූහ.කෙසේ හෝ මේ පොලිස් පරීක්ෂණ අතරතුර ගෝපී, තේවියන් හා අප්පන් ගේ රුව යොදා තැනූ පෝස්ටර් ද තැන තැන අලවා තිබිණ. මේ පිරිස ඇල්ලීමේ මෙහෙයුම ක්‍රියාත්මක වෙද්දී ගෝපී ඇතුළු පිරිස නැදුන්කර්නි වලට ඉහළින් පදවිය පෙදෙසට විහිදෙන මහ වනාන්තරයට පැන ගිය බවට තොරතුරු ලැබිණ.ගෝපී යනු පොට්ටු අම්මාන්ගේ බුද්ධි අංශයේ සිටි දරුණු ගණයේ කොටි සාමාජිකයෙකි. ඔහු යුද්ධය අවසානයේදී රජයේ පාලන ප්‍රදේශයට පැමිණ පුනරුත්ථාපන කඳවුරක සිට පුනරුත්ථාපනය වූ අයෙකි. අනතුරුව මැද පෙරදිගට ගිය ඔහු එහි සිට යු‍රෝපයට පැන ගොස් තිබිණ. එහිදී එල්ටීටීඊ හිතැති දෙමළ ඩයස්පෝරාව සමඟ නෙදියවන් හා විනායගම් හා එක් විය. ඔහු යුරෝපයේ සිට යළිත් එල්ටීටීඊ ය පණ පෙවීම කටයුත්තට දායක විය.නිදා සිටින කොටි යළි පුබුදුවන්නට ගෝපී ගේ දක්ෂතාව ප්‍රයෝජනයට ගත් නෙදියවන් ඔහු ශ්‍රී ලංකාවට එවන්නේ කොටි සංවිධානය යළිත් සංවිධානය කිරීමේ කටයුත්ත සඳහා ය.එහෙත් මේ වනවිට මේ කටයුතු රහසේ සංවිධානය කිරීම පහසු නොවීය. හේතුව යුද හමුදා පොලිස් බුද්ධි අංශ මෙන් ම ත්‍රස්ත විමර්ශන ඒකකයත් කොටි සාමාජිකයන්ගේ ක්‍රියාකාරකම් පිළිබඳව සෝදිසියෙන් සිටීම ය.‍මේ අතර වන්නියේදී තවත් පැරැණි කොටි හිතවතකු ගෝපීට හමුවෙයි. ඒ අප්පන් හෙවත් නවරත්නම් නවනීදන් ය. ඔහු ගෝපී සමඟ එක්ව කොටි බුද්ධි අංශයේ ක්‍රියා කළ ක්‍රියාශීලී අයෙකි.ඔවුන්ට එක්වන අනෙක් පුද්ගලයා තේවියන් හෙවත් සුන්දරලිංගම් කජීපන්ය. ඔහු දක්ෂ ගුවන් නියමුවෙකි. කොටි ගුවන් ඒකකය මෙහෙයවූ ඔහු 2007 කොලොන්නාවේ තෙල් පිරිපහදුවට හා අනුරාධපුර ගුවන් තොටුපළට බෝම්බ හෙලූ ගුවන් යානා පැදවූ අයෙකි.මොවුන් තිදෙනා එක්ව කොටි සංවිධානයට යළි පණගන්වන්නට කරන උත්සාහය පොලිසියට රහසක් නොවූයේ ධර්මපුරම් හි නිවෙසේ තිබී බිම් බෝම්බ නිශ්ක්‍රීය කරන යන්ත්‍ර පතරොම් මෝටර් විදින යන්ත්‍ර හමුවීම නිසා ය. නෙදියවන් විසින් යු‍ෙරාපීය කොටි ජාලය මගින් එවනු ලබන මුදල් ලක්ෂ ගණනින් වන්නියේ දී පරිහරණය කළේ ද මොවුන් තිදෙනා විසිනි.වන්නි ආරක්ෂක සේනා ආඥාපතිවරයාගේ මූලිකත්වයෙන් සේනාංක නවයක් පදවිය උතුරේ ගන වනයට පිවිසුණේ ලද ඔත්තුවකට අනුව ය. මෙසේ වනය වටලා පීරමින් ඉදිරියට යන හමුදාවන්ගේ වෙඩි පහරින් ගෝපී අප්පන් හා තේවියන් මිය ගොස් තිබිණ.මිය ගිය ඔවුන්ගේ සිරුරු බාර ‍ගන්නවත් නෑදෑයන් ඉදිරිපත් නොවීම විශේෂයකි. ගෝපීගේ බිරිය තේවියන්ගේ මව හා අප්පන්ගේ සොහොයුරන් දෙදෙනකු විසින් සිරුරු හඳුනා ගැනීමෙන් අනතුරුව මහේස්ත්‍රාත් පරීක්ෂණයේ අවසාන අනුරාධපුර සුසාන භූමියකදී පොලිස් ආරක්ෂාව යටතේ මිහිදන් කෙරිණ.ඔවුන් සොයන මෙහෙයුමේදී සොයා ගන්නා ලද පොත්පත් රාශියකින් කොටින්ගේ කෙරුම් පිළිබඳ තවත් තොරතුරු මතු විය.‍මාර්තු 5 දා පෝස්ටර් සිද්ධියෙන් පසු අත්අඩංගුව ගත් සංඛ්‍යාව 67 දෙනෙකු බව පොලිසිය පවසයි‍. ඔවුන් අතරින් ප්‍රශ්න කොට පිරිසක් නිදහස් කළ අතර තවමත් 44 දෙනෙකු අත්අඩංගුවේ පසුවන බව පොලිස් මාධ්‍ය ප්‍රකාශකවරයා කීය. ඒ අතර පිරිමි 37 ක් හා කාන්තාවන් 7 ක් වෙති.තවමත් අත්අඩංගුවේ සිටින ඔවුන්ගෙන් ප්‍රශ්න කරගෙන යන අතර යුද්ධයෙන් පසු අත්අඩංගුවට ගත් මුළු පිරිස 106 දෙනෙකි. එයින් 44 ක් පසුගිය මාර්තු 5 දායින් පසු අත්අඩංගුවට ගත් අය වන අතර 62 ක් ඊට පෙර සැකපිට අත්අඩංගුවට ගත් අය වෙති.ගෝපි                                                              තේවියන්                                                       අප්පන්මේ අතර යුද්ධය අවසන් වන්නට පෙර හා ඊට පසු විදේශගතවූ කොටි සාමාජිකයෝ ද වෙති. 2012 මාර්තු මාසයේදී ඉන්දියාවේ දී අවිපුහුණුව ලැබූ ශ්‍රී ලාංකික දෙමළ තරුණයන් 6 දෙනෙකු ඉන්දියාවේදී අත්අඩංගුවට ගැනීම ද කොටි යළිත් හිස ඔසවන්නට තැත් කිරීමේ ප්‍රවණතාවයක් විය හැක.මේ කෙසේ වෙතත් විදේශ රටවල් හතක සිටින කොටි සැකකරුවන් ඇල්ලීම සඳහා ජාත්‍යන්තර පොලිසියට රතු නිවේදන යවා ඇත.රතු නිවේදනයන් යනු අධිකරණයක් මගින් වැරැදිකරුවන් වෙනත් රටක සිටී නම් අන්තර්ජාතික පොලිසියට ඔවුන්ගේ තොරතුරු දන්වා යවන නිවේදනයකි.‍මේ යටතේ විදේශගත කොටි 40 දෙනකු නම් කොට ඇත. නෙදියවන් හා විනයාගම් ඒ අතරින් ප්‍රධානතම කොටි නායකයන් දෙදෙනෙකි. අ‍නික් අය ද ඍජුවම කොටි ක්‍රියාකාරකම් පිළිබඳ චෝදනා ලැබුවෝ වෙති.මේ අතර විවිධ මත්ද්‍රව්‍ය ස්ත්‍රී දූෂණ චෝදනා ලැබූවන් 56 දෙනකු සමඟ ශ්‍රී ලංකාවෙන් ජාත්‍යන්තර පොලිසිය හරහා රතු නිවේදන ලැබූ ශ්‍රී ලාංකිකයො 96 දෙනෙකි. මේ සියලු කරුණු සළකා බලන කල ශ්‍රී ලංකාවේ නැවත ත්‍රස්තවාදය ඉස්මතු කිරීමේ තැතක් ඉස්මතු වී ඇති බව පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා පවසයි.ඒ කෙසේ වෙතත් පුනරුත්ථාපනය කරනු ලැබූ කොටි සාමාජිකයන් 12000 ක් අතුරින් යළිත් කොටින්ට එකතු වී ඇත්තේ දෙදෙනකු පමණක් බව හමුදා ප්‍රකාශක බ්‍රිගේඩියර් රුවන් වනිගසූරිය මහතා පවසයි.අන්තර්ජාතික කොටි ජාලයේ දකුණු ආසියාව භාරව සිටි කොටි නායකයා යැයි කියා ගන්නා නන්ද ගෝපන් අත්අඩංගුවට ගැනීමෙන් පසුව අන්තර්ජාතික කොටි ජාලය ගැනත් වන්නියේ කොටි ක්‍රියාකාරකම් පිළිබඳවත් තවත් බොහෝ කරුණු ඉදිරියේදී හෙළිවනු ඇත.ශ්‍රී ලංකාවේ යළිත් කොටි ත්‍රස්තවාදය හිස එසවීම වැළැක්වීමට නම් ශ්‍රී ලංකාවාසී උතුරේ දකුණේ කවුරුත් විමසිල්ලෙන් සිටීම වැදගත් ය.දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=af14042015</link>
    <topic>මරු සිනාගේ හිනාව</topic>
    <author>අරුණි මුතුමලී</author>
    <content>මරු සිමිනිසුන්ට පමණක් නොව සතුන්ට ද විවිධ විකෘතිතා උපතින් ම උරුම විය හැකිය. මිනිසුන්ට මෙන්ම සතුන්ට ද විවිධ විකෘතිතා තම වට පිටාව නිසා ඇති වන අවස්ථා ද තිබිය හැකිය. ඒ සමහර වෙනස් හැසිරීම් සමාජයට හානි කර විය හැකි අතර තවත් ඒවා අන් අයට ද ගෙන දෙන්නේ විනෝදයකි. අලින් ගේ එවන් විකෘතිතා මෙන්ම වෙනස් හැසීරීම් ගැන ඇසින් දුටු සාක්කි කරුවෙකි හිටපු වනජීවී නියෝජ්‍ය අධ්‍යක්ෂවෛද්‍ය නන්දන අතපත්තු.“ අලි මත්පැන්වලට පුරුදු වුණේ අද ඊයෙක නෙවෙයි. බුදු හාමුදුරුවන්ගේ කාලෙටත් කලින් ඉඳන් අලින් රා එහෙම බිව්වා. අනෙක නාලාගිරිදමනයේ වුණත් කියන්නේ ඒ වගේ කතාවක්නේ. ඒ ‍බොන පුරුද්ද අදටත් අලින්ට තිබෙනවා.”වෛද්‍ය අතපත්තු වරින් වර බීමත් අලින් නිසා අනන්ත අප්‍රමාණ වාරයක් අපහසුතාවනට පත් වූ නිසාම අලින් මත් පැනට ඇති ලොල පිළිබඳවිශේෂයෙන් අවධානය යොමු කරන්නා සේය. අලි අවතාරය මෙන්ම කැකිරාවේ ගෝඩ රජා, පෙන්ද කොටා වැනි බේබදු අලි කිහිප‍ දෙනකු අල්ලා වනයට මුදා හැරීම‍ට ඔහු සමත් වූයේ බොහෝ අත් දැකීම් ද ජීවිතයට එක්කර ගනිමිනි. එවැනි මිනී මරු අලි මෙන්ම බීමත්කම නිසා “ජොලි අලි” බවට පත් වූ අලි ද වෛද්‍ය අතපත්තුගේ ඇසට අසු වී ඇත‍.“කලා වැව බලලු වැව්වල අවුකන පිළිමයට යන පාරෙන් අනෙක් පැත්ත හරිම ලස්සනයි. ඒ හරියේ හුඟක් ඉන්නේ ධීවර පවුල්. මේ හරියේ ඇවිදිනකොට අපි ලස්සන වැඩක් දැක්කා. ලොකු ගස්වල බොලොක්ක එල්ලා තිබෙනවා. අපි ඇහුවා මොකටද කියලා. ඒත් ඒ මිනිස්සු කියූ පිළිතුර අපි පිළිගත්තේ නැහැ.පස්සේ මේ අලියා අල්ලන්න කියලා අපි ලෑස්ති වෙලා ගියා. ඒ ගියාමයි අපිත් ගැමියන් කී දේ විශ්වාස කළේගෝඩ රජා ගෝඩ බැරල් එකම බීලා ඒ හිස් බැරල්වලින් ෆුල් ජොලියේ ෆුට් බෝල් ගහනවා. බැරල් එක එහෙට ගහනවා අයේ දුවලා ගිහින්මේ පැත්තට ගහනවා. මාරයි! ඒ ෆුට් බෝල බවට පත් වීමෙන් බේරගන්න තමයි අර බොලොක්ක ගස්වල එල්ලලා තියෙන්නේ. අරක්කු පෙරුවාට පස්සේ ගෝඩ බැරල් ලනුවලින් ඇදලා උඩට ගන්නවා.”මේ අලියාට ද එකවර බෙහෙත් ඇඟට අල්ලා නැත. දෙවැනි වරටත් වඩියක් විද රෑ බෝ වුණු නිසා අලියා ඇල්ලීමේ සිතිවිල්ල අතහැර දමා ගය පිරිසට පසුදා උදේ ධීවරයෙක් පැමිණ කීවේ ෆුට් බෝල් පඳුරක් උඩ සැතපී සිටින බවයි.“ අපි දිව්වා එතැනට. එතකොටත් අලියා වෙරි මරගාතේ වැනි වැනි යනවා හෙමීට. පස්සේ ඉතින් තවත් බේත් ටිකක් විදලා අල්ලා ගත්තා.”එවැනිම තවත් විනෝදකාමී අලියකු සිටියේ දෙහි අත්තකණ්ඩියේ කණුවත්ත ප්‍රදේශයේය.“පුද්ගලික සමාගමකට අයත් අක්කර දාහක පමණ වත්තක් තිබුණා. එයින් මහවැලි බී , සී කළාප වෙන්කරන්න සිමෙන්ති පැති බැමි දැමූ ඇලක් තිබුණා. සාමාන්‍යයෙන් මිනී මරන්නේ නැති අලි වැඩිය ප්‍රසිද්ධ වන්නේ නෑ. ඒ නිසා මේ අලියත් ඒ තරම් ප්‍රසිද්ධ එකෙක් නොවේ.හැබැයි හිටියේ හොඳටම 'ඩෝප්' වෙලා. වතුරේ හිටියත් වෙරි හිඳිලා නෑ. කජුවත්ත ඇනිකට් එකෙන් ගොඩට ආව අලියා හිටි හැටියේ නටන්න ගතතා‍. තාලෙට පාද තබලා ඒ පැත්තට, මේ පැත්තට, ඉස්සරහට පස්සට, කකුල් හතර ගානට තියනවා, හරියට ටී වී එකේ දකින ගජගා වන්නම වගේ. කාටවත් කරදරයක් නැතිව තනියෙන් නටන අලියෙක් එක්ක අපට මොන වැඩක්ද? අපිත් නැටුම බලන් ඉඳලා අපේ ගමන ගියා.”එසේ අනුන්ට හිරිහැරයක් නැතිව තමන් විනෝද වන මිනිසුන් මෙන්ම අලි ද වෙති. නමුත් ඇතැම් මිනිස් මරු සිරාලා නිසා මිනිස් සමාජයට සිදු වන හානිය මෙන්ම අලි මරු සිනා නිසා ද ප්‍රදේශවාසීන් ට මුහුණ දීමට සිදු වූයේ මහත් අපහසුතාවකටය.“මේ මරු සිනා සූරිය වැව ප්‍රදේශයට ම ඇඳිරි නීතිය පනවලයි තිබුණේ‍‍‍‍. මිනිස්සු දාපු ඇඳිරි නීතිය වගේ නෙවෙයි මේක. ගේ ඇතුළේ වත් ඉන්න නැති ඇඳිරි නීතියක්.”මේසේ අලි ඇඳිරි නීතිය පැනවෙන්නට ද හේතු නැතුවා නොවේ. වැලි ආරට සැතපුමක්වත් දුරක් නැති සූරිය වැව නගරයක් බවට පත් වූයේ 80 - 90 දශකවලදීය. මෙය අඩි 100 පාර නමින් ප්‍රසිද්ධියට පත් විය. මිරිජ්ජවිල සිට සූරිය වැව දක්වා දිවෙන මේ පාර නිසා ඇති වූ පරිසර ප්‍රශ්න අතරින් එකකි වල් අලින්ගේ උවදුර.එයට හේතුවක් වූයේ පාරට අවශ්‍ය ඉඩ සඳහා මහ වනයේ ගස් කපා දමා වැසියන් ද පදිංචි වූ පසු ලඳු කැලෑ හිස ඔසවන්නට වීමයි. අලින්ගේ ජනප්‍රිය ආහාරයක් වූ ලඳු කැලය හොඳින් වැඩීම නිසා ආහාර සොයා වෙනදාට මදුනාගල ගිය අලි ඇත්තු ද මේ ලඳු කැලයට එන්නට විය. මෙය මුලදී බරපතළ ප්‍රශ්නයක් නොවුණ ද මිනිසුන්ට පහර පිට පහ දෙන 'මරු සිනා' නිසා අලි මිනිස් ගැටුම උග්‍ර විය.සූරිය වැව මස් කඩේ මුදලාලි වැඩ අහවර කර ගෝලයාත් සමඟ නිවෙසට යාමට පා පැදියට නැංඟේ මද පමණින් ගෙන බමර සෙයියාවෙනි. බයිසිකලේ ලගේජයේ නැඟුණු ගෝලයා ට වහසි බස් දෙඩූ මුදලාලි කෑ ගසා ගීයක් ද කීවේ අලින්ට කවුද බය අලි කාටද බය කියමිනි. ඒ අතර මරු සිනා පාරේ සිටිනු දුටු ගෝලයා ඒ බව මුදලාලිට කීවද මුදලාලි කළේ දිගටම ඒ සින්දුව කියමින් පාපැදිය ඉදිරියටම ගෙන යැමය.“එන පොට හොඳ නෑ කියලා තේරුණු ගෝලයා බයිසිකලෙන් පැනලා බෝක්කුව අස්සේ හැංගුණා. මුදලාලි සින්දුව පිටින්ම ගිහින් අලියගේඇඟේ හැප්පුණා. ගෝලයා ඇස් වහගත්තා. ඊට පස්සේ ගෝලයා ට ඇහිලා තිබෙනවා මරු සිනාගේ මරු සිනාව. ”මෙවන් මිනී මැරුම් නවයකට චෝදනා ලබා සිටි මරු සිනා ඇල්ලීම‍ට වෛද්‍ය අතපත්තු සුපුරුදු පරිදි සූදානම් වී ගමේ පිරිසගෙන් තොරතුරු සොයන්නට ගියේය.“මම ගෙදරකට යද්දි ගෙවල් දොරවල් වහලා. මම හිතුවා රෑ බෝ වේගන එන නිසා කියලා. පස්සේ බලද්දි කවුරුත් නෑ ගෙදර. අපි යන්න හදද්දි උස ගහක මුදුණේ ඉඳලා ගෙදර මහත්තයා බිමට ආවා. අඹු දරුවෝ ගහ උඩ.”“මේ අලියා එන්නේ මදුනාගල කැලේ ඉඳන් කියලා කට්ටිය කීවා. කැලයයි ගමයි වෙන් කරන ගුරුපාරට අපි රැකවල් දාගෙන හිටියා, කැලේඇවිද්දා, හරි ගියේ නෑ. මේ අලින්ට කීවේ රුහුණූ ගැටව් කියලා. මොකද ඒතරම් ලොකු නැති නිසා. ලොකු අලි ඉන්නේ සෝමාවතිය පැත්තේනේ. ඒත් මම ලංකාවේ දැක්ක ලොකුම අලියා හිටියේ මේ කැලේ. හොඳට ගො‍රව ගොරව නිදාගෙන හිටිය ඒ අලියා වැතිරිතා ඉද්දි බඩ විතරක් සාමාන්‍ය අලියෙක් විතර උසයි. හිටගත්තාම කොහොම ඇත්ද? ඒකත් එක විකෘතියක් වෙන්න ඕන.”“එහෙම කැලේ ඇවිදලා අපිටත් දැන් එපා වෙලා. ඒ මදිවට මොනරෙක් ඉගිලුනත් මිනිස්සු දුවන තත්ත්වෙක හිටියේ මරු සිනා එයි කියලා. ඔය අතර තමයි අළු පුහුල් වෙද මහත්තයා හමුවුණේ. ”“මහත්තයා දන්නවද මරු සිනා අඳුනගන්න හොඳම විදිහ?”“මොකක්ද?”“ඒකගේ දියමල ”“දියමල?”“මේ අලියා ගේ විකෘතිය තමයි හැම විටම ලිංගිකව උත්තේජනය වී සිටීම. දිය කියන්නේ මූත්‍රවලට සුළු දිය කියන්නා වගේ. මල කියන්නේ කුමක්ද කියා අළුපුහුල් වෙද මහත්තයා හඳුන්වා දුන් පසු ඒ ලක්ෂණය ඔස්සේ අලියා හඳුනා ගන්න අප හිතා ගත්තා. ඇවිදලාම එපා වුණු අපිලොකු ගල් තලාවකට නැංඟා. එතන ඉඳන් නිකමට පහළ බලද්දි අලියෙක් ඉන්නවා. දිය මල නිසා අපි හරියටම ඒ කවුද කියා අඳුනා ගත්තා. අපි බෙහෙත විද්දා විතරයි අලියා දුවගෙන ඇවිත් ගල් තලාවට ගහන්න ගත්තා. අර ගහෙන් බැහැලා අපට කතා කළ සිරිල් දුවන්න හැදුවා. එත් ටිකකින් අපට මරු සිනා අල්ලා ගන්න පුළුවන් වුණා.”“මේ අලියට මරු සිනා කියන්නේ උගේ තිබුණු විකෘති හැසිරීමක් නිසා. මිනිහෙක් මැරුවට පස්සේ ඌ හික්කික්කික්කික් ගාලා අමුතු විදිහේ හිනාවක් දානවා. දත් කූරු කනවා ඇහෙනවා ඈතට. මුදලාලිගේ ගෝලයාට ඇහුණෙත් ඒ හිනාව. ඒ වගේම දියමල නිතරම පේනවා. මේ වගේවිකෘති දේවල් නිසයි මරු සිනාට ඒ නම ලැබුණේ.”වෛද්‍ය නන්දන අතපත්තු අලින්ගේ තවත් වෙනස්කම් ගැන ඉදිරියේදී කියන අරමුණින් මරු සිනාගේ කතාව නිම කළේය.අරුණි මුතුමලීaruni@silumina.lkකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=af14042016</link>
    <topic>බක්මහ අකුණු වැඩිවෙන ලකුණු ද?</topic>
    <author>හිටපු කාලගුණ විද්‍යා අධ්‍යක්ෂ</author>
    <content>අප දිවයිනේ පවතින සාමාන්‍ය කාලගුණ රටාවන් සළකා බැලුවහොත්, දැන් පවතින ඊසාන දිග වියළි කාල ගුණ තත්ත්වය නිමා වී දැන් අන්තර් මෝසම් වකවානුව ආරම්භ වී ඇත. එම අන්තර් මෝසම් කාලයේ බලපාන කාලගුණ සාධක සහ පද්ධති මගින් විවිධ ස්වාභාවික ආපදා සිදුවන අතර අකුණු ප්‍රධාන ස්වභාවික ආපදාවක් වන්නේ ය. මෙම ඍතුව තුළ අප දිවයිනට ඍජු ලෙසම වාගේ සුචිය තාප කිරණ ළඟාවීම නිසා උණුසුම් වන පහළ වායුගෝලය තුළ සංවහන ක්‍රියාවලිය ශීඝ්‍ර ලෙස සිදුවීම අකුණු වලාකුළු හෙවත් සංවහන වලාකුළු වර්ධනය කිරීමට විශාල ලෙස දායක වේ.ප්‍රථම අන්තර් මෝසම් ඍතුවේ බොහෝ දින වල දිවා කාලය උණුසුම් බවක් උසුලන අතර සවස් හෝ සන්ධ්‍යා හෝරා වලදී බොහෝ ප්‍රදේශවල වර්ධනය වන සංවහන වලාකුළුවලින් උත්පාදනය කෙරෙන අකුණු ධාරාවල විවිධ ආපදාවලට මුහුණ පෑමට සිදුවන්නේ අපට පමණක් නොව සත්වයින්, ගහ කොළ සහ විවිධ ගොඩනැඟිලිවලට ද හානි සිදු කරමින් ය.මේ දිනවල පවතින අකුණු බක්මහ අකුණු ලෙස ද හඳුන්වනු ලැබේ.සෑම වසරකම අකුණු අනතුරුවලට ලක්වීමෙන් අප රටේ සිදුවන මරණ සංඛ්‍යාව 50 ඉක්මවන අතර ‍ෙබාහෝ දෙනෙක් විවිධ ආබාධවලට භාජනයවේ. එසේ ම දේපළ හානිය ඉතා විශාල ය. අකුණු අනතුරුවලින් වැළකීමට ‍ගත හැකි පියවර දියත් කිරීමට අප සැළකිලිමත් වේ නම් අකුණු ආපදා සැළකිය යුතු මට්ටමකින් අඩු කරගත හැකි ය.දිවයිනේ අකුණු ඇතිවීම සලකා බලනවිට මෝසම් වකවානු වන මාර්තු - අප්‍රේල් සහ ඔක්තෝබර් - නොවැම්බර් කාල ප්‍රධාන වේ. අකුණු ඇති කරන ‍කැටි වැහි (Cumulonimbus) වලාකුළු ශ්‍රී ලංකාවේ වැඩි වශයෙන් වර්ධනය වන්නේ සංවහන ක්‍රියාවලිය ලෙස සිදුවන අන්තර් මෝසම් ඍතුවල ය. එසේ වුවද වර්ෂය පුරාම විවිධ කාලගුණ තත්ත්වයන් යටතේ අකුණු අනතුරු ඇතිවන නිසා ඒ පිළිබඳ අපේ අවධානය ‍සැමදාම තිබිය යුතු ය.අකුණක් යනු විද්‍යුත් ලෙස ආරෝපනය වූ වලාකුළු වර්ධනය වී ඇතිවිට ප්‍රධාන වශයෙන් තුන් ආකාරයකට සිදුවන විද්‍යුත් විසර්ජනයකි. එනම් විදුලි දහරාවකි.පෘථිවි අකුණ - වලාකුළක සිට පෘථිවිය වෙතට සිදුවන විද්‍යුත් විසර්ජනයවලා අකුණ - වලාකුළු අතර සිදුවන විද්‍යුත් විසර්ජනයවා අකුණ - වලාකුළු සහ අවකාශය අතර සිදුවන විද්‍යුත් විසර්ජනයමේවායින් අනතුරු සම්බන්ධයෙන් වැදගත් වන්නේ පෘථිවි අකුණුයි. පෘථිවි අකුණු පහරක සාමාන්‍ය ධාරාව ඇම්පියර් 25000 ක් පමණ වන අතර වෝල්ටීයතාවය වෝල්ට් මිලියන 100 ක් පමණ වේ. ඒ අනුව කූලෝම්බ් 5 ක පමණ විද්‍යුත් ආරෝපණයක් පෘථිවිය වෙත ගෙන එන අකුණු ධාරාවක් සතු ශක්තිය ජූල් මිලියන 500 ක් පමණ විශාල අගයකි. මෙයින් අකුණු පහරකට කොපමණ විනාශයක් කළ හැකි ද යන්න තීරණය කළ හැකි ය.1. ඍජු ගැටුම - වලාකුළක සිට පහත් වන අකුණු ධාරාවක් ඍජුවම ළඟාවීම.2. ස්පර්ශ වෝල්ටීයතාවය - පෘථිවිය වෙත අකුණු ධාරාවක් ගමන් කරන ගසක් ගොඩනැඟිල්ලක් හෝ කම්බියක් වැනි ද්‍රව්‍යයක් හා ස්පර්ශයක් පවතින විට ඒ හරහා අකුණු පහර ළඟා වීම.3. අංශ ජ්වලනය - පෘථිවිය වෙත අකුණු ධාරාවක් ගමන් කරන ද්‍රව්‍යයන් ආසන්නයේ සිටින විට ආංශික ලෙස අකුණු පහර ළඟාවීම‍.4. පියවර වෝල්ටීයතාවය - පෘථිවිය වෙත අකුණු ධාරාවක් ළඟා වූ ස්ථානයක සිට විහිදි යන ධාර‍ාවක් ලෙස අකුණු පහර පාද හරහා ළඟාවිම.අකුණු ඇතිවීම වැළැක්විය නොහැකි වුව ද ආරක්ෂක පූර්වෝපයන් පිළිබඳ සැලකිලිමත් වුවහොත් අකුණුවලින් සිදුවිය හැකි ජීවිත සහ හානි බොහෝ සේ අඩුකර ගත හැකි වෙයි.* කොන්ක්‍රීට් ස්ථර සහිත ගොඩනැඟිලිවල එම කොටස් හා පොළව සම්බන්ධ වන ලෙස සිරස් සන්නායක කම්බි සහිත අමතර කණුවක් ඉදිකිරීමට සැළසුම් කරන්න.* නිවසක් හෝ වෙනයම් ගොඩනැඟිල්ලක් අසල උසට වැඩුණු ගහ කොළ නොමැති විට දී, එම ගොඩනැඟිලි ඍජු අකුණු පහර වලට භාජන වීමට ඉඩ ඇත‍. මෙම අවදානම බොහෝ දුරට අඩුකරගත හැක්කේ අකුණු සන්නායකයක් සවි කර ගැනීමෙන් ය.නිවස සහ අවට ගස් අතර යකඩ හෝ වෙනත් ලෝහ ද්‍රව්‍ය මගින් සම්බන්ධ කිරීම් නොතබන්න. කමිබි යොදා සකස් කළ රෙදි වැල් ද අබලන් ගස් බැඳ තැබීමට යෙදෙන කම්බි ද අනතුරු දායක බවට උදාහරණ වේ.අකුණු සහිත තත්ත්වයකට පෙර, පරිසරයට නිරාවරණය වීම අවම කිරීම සඳහා ආරක්ෂක ස්ථානයක් වෙත යන්න. සංවෘත ගොඩනැඟිල්ලක් හෝ වඩාත් ම සුදුසුවන සංවෘත වාහනයක් තුළ ආරක්ෂාව පතන්න. අකුණු දර්ශනයක් වීම සහ ගිගුරුම් හඬ ඇසීම අතර කාලය තත්පර 15 ට අඩු නම් හෝ ඉතා ආසන්නයේ අකුණු ඇතිවන අවස්ථාවල මෙම කටයුත්ත යුහුසුළුව කළ යුතු ය. අකුණු පහරක අධික ධාරාවක් අර්ධ ලෙස හෝ සම්පූර්ණ ලෙස තැනින් තැනට රැගෙන යාමට පරිසරයේ ඇති සන්නායක කම්බි ආධාර වේ. විදුලි බල සැපයුම් කම්බි, රූපවාහිනී ඇන්ටෙනා කම්බි සහ දුරකථන කම්බි හරහා අකුණු ධාරා සන්නයනය වීම නිසා දේපළ හා ජීවිත හානිවන අවස්ථා බොහෝ ය‍. මේ නිසා අකුණු සහිත කාලගුණ තත්ත්වයන් ගැන අනාවැකි ප්‍රකා‍ශ වූ විටෙක,* විදුලි උපකරණ විද්‍යුත් පරිපථවලින් විසන්ධි කර තබන්න.* රූපවාහිනී ඇන්ටෙනා එම යන්ත්‍රවලින් විසන්ධි කොට ඇන්ටෙනා පේනුව (Antenna jack) නිවසින් බාහිරව පෘථිවියට ආසන්න වන පරිදි තබන්න.* ක්‍රීඩා පිටි, තේ වතු හෝ කුඹුරු වැනි විවෘත ස්ථානවල ගැවසී‍ම සීමා කරන්න. විශේෂයෙන් ම, උදලු, අලවංගු වැනි උපකරණ භාවිතා කරමින් එළිමහනේ කටයුතු කිරීමෙන් වළකින්න. මෙය නොවැළැක්විය හැකි නම් දෙපා ආසන්නව තබා පහත් වෙන්න. වියළි පා වහන් පැලඳීම හෝ පරිවාරක ද්‍රව්‍යයක් මත සිටීම ආරක්ෂාව වඩාත් තහවුරු කරයි.* හුදෙකලා වෘක්ෂ අසල හෝ උස්බිම්වල නොරැදෙන්න. නොවැළැක්විය හේතුවක් නිසා ගසක් අසල සිටීමට සිදුවේ නම් අතු විහිදී ඇති සීමාවෙන් පිටත සිටීමට උත්සාහ කරන්න.* ස්ථානය කුමක් වුවත් ශරීරයේ ක්‍රියාකාරී උස ප්‍රමාණය අඩු කරලීම සඳහා වාඩි වී හෝ සයනයක දිගා වී සිටින්න.* විවෘත බෝට්ටුවක දී නම් වාඩි වී සිටින්න. නැත්නම් තරමක් උස් වූ ජැටියක් හෝ පාලමක් යට ඒ හා ඍජු ස්පර්ශයක් නොමැතිව නැංගුරම් ලෑම ආරක්ෂාව වැඩි කරයි.* අශ්වයන් පිට යාම, පාපැදි, යතුරු පැදි, ට්‍රැක්ටර් වැනි විවෘත වාහන පැදීම නොකරන්න.* ජලාශවල පිහිනීම හෝ ජලය ඇති ස්ථාන මත ඇවිදීමෙන් වළකින්න.* විදුලි ස්ත්‍රික්ක, ශීතකරණ, ලෝහ ජනෙල් රාමු, ගුවන් විදුලි යන්ත්‍ර වැනි උපකරණ ස්පර්ශයෙන් හා පරිහරණයෙන් වැළකී සිටින්න.* උස් ලෝහ ආකෘති, කම්බි වැටවල් හා කම්බි රෙදි වැලි අසල සිටීමෙන් හා ඒවා ස්පර්ශ කිරීමෙන් වළකින්න.* දුරකථන භාවිතා කිරීම අඩු කරන්න. නොවැළැක්විය හැකි අවස්ථාවලදී දුරකථන සාකච්ඡා හැකිතාක් ලුහුඩු කරන්න.* කොන්ක්‍රීට් ලෑලි මත සකස් කළ ලිප සහ කොන්ක්‍රීට් ලෑලි සෙවිලි කළ දුම් කවුළු සහිත මුළුතැන්ගෙවල විශේෂයෙන් ම එම කොන්ක්‍රීට් ලෑලිවලට ආසන්නව නොසිටින්න.කැටි වැහි (Cumulonimbus) වලාකුළක ආයුෂ විනාඩි 30 ක් පමණ කෙටි වේ. මේ නිසා විශේෂයෙන් සංවහන වැසි වැටෙන විට ඉතා අනතුරුදායක අකුණු ඇතිවන්නේ කෙටි කාලසීමාවක් තුළ ය. එම කාලය තුළ ආරක්ෂක පියවර ගැනීමට උත්සුක වී නම් අකුණු හානි අඩු කර ගත හැකි වේ. අකුණු වැස්සක ප්‍රථම අකුණු පහර හෝ මඳ විරාමයකින් පසු ළඟාවන පහර මගින් අනතුරු වැඩි වශයෙන් සිදුවන බව මෙහිදී අවධාරණය කළ යුතු වේ.අකුණු අනතුර සෑම විට ම මාරාන්තික නොවේ. අනතුරේ ස්වභාවය, අකුණු ධාරාව ශරීරය හරහා ගමන් කරන මාර්ගය ද අකුණු ධාරාවේ තීවෘතාවය ද යන කරුණු මත රඳා පවතී. අකුණු අනතුරකට ලක් වූවකුට වෛද්‍ය ප්‍රතිකාර ලබාදීම සඳහා ආ‍රෝග්‍යශාලාවකට රැගෙන යන තෙක් හැකි අයුරින් ප්‍රථමාධාර ලබා දෙන්න.අකුණු පහරකින් අත් පා හිරි වැටීමකට හෝ දරදඬු වීමකට ලක්වූවෙකු හට සම්බාහනය (massage) මගින් ප්‍රකෘති තත්ත්වයට පත් කිරීමට උත්සාහ කරන්න. රෝගියාගේ මුවට මුව තබා කිහිප වරක් පිඹීමෙන් මෙය සිදුකළ හැකි ය. අනතුරේ ස්වභාවය අනුව කෘත්‍රිම ශ්වසනය සහ සම්භාහනය එකවර ලබා දීම සුදුසු විය හැකි ය. ශ්වසනය යළි ආරම්භ වන තෙක් ප්‍රථමාධාර නොකඩවා ලබා දීම යෝග්‍ය වේ.හිටපු කාලගුණ විද්‍යා අධ්‍යක්ෂජ්‍යෙෂ්ඨ කාලගුණ විද්‍යාඥකේ.ආර්. අභයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=af14042017</link>
    <topic>කඩු ශිල්ප තරගයකින් ජාත්‍යන්තර ජයක් දිනූ ගයාන් බණ්ඩාර</topic>
    <author>නිශ්මං රණසිංහ</author>
    <content>අසිපතත් සමග බැඳි ලාංකේය ඉතිහාසය රණකාමි අනන්‍යතාවයකින් යුක්තයි.ඒ නිසාම ලාංකේය ජාතියේ එඩිතර බව පෙන්වීම සදහා ජාතික කොඩිය තුළ සංඛේතය ලෙස යොද ගැනෙන්නේත් අසිපතයි.මේ සටහන ලාංකේය අසිපත් කරුවන්ගේ විජයග්‍රාහී අනන්‍යතාවය තරගකාරී මට්ටමින් ලෝකය හා සසදන්නට වෙර දරන ගයාන් බණ්ඩාර පිළිබදවයි.ජාත්‍යන්තර මට්ටමෙන් කඩු ශිල්ප (fencing) තරගයක් පළමු වරට ජය ගෙන ඇති ගයාන් පසුගියදා ලංකාවේ පළමු කඩු ශිල්ප (fencing) ජාත්‍යන්තරවිනිසුරු විභාගයද සමත් විනිසුරුවා බවටද පතවෙයි.2007 වරක් ඉන්දියාවෙන් මේ සදහා විශේෂිත පුද්ගලයන් ගෙන්වාමේ ක්‍රීඩාව පටන් ගත්තත් එය නිවැරදි ආකාරයෙන් ක්‍රියාවට නැංවී නැහැ අනතුරුව 2010දී තමයි ක්‍රීඩාව ආරම්භ වෙන්නෙ.මේ අවස්ථා දෙකේදීම ක්‍රීඩාව ලංකාවට හදුන්වා දීම සදහා මූලිකත්වය ගන්නෙ ඩයන්ගෝමස් මහතා.එතුමා නොසිටින්නට ‍ලංකාවෙ අද fencing කියා ක්‍රීඩාවක් නැහැ.අද ලංකාවෙ fencingගත්තම දකුණු ආසියාතික මට්ටමෙන් ඉන්දියාවද ලංකාවද කියන දේ තීරණය කරන්න බැරි තරමට වර්ධනයක් වෙලා තියෙනවා කියල පේනවා.ඉතාමත් සුළු පුහුණුවකින් 2010 දි අපි දකුණු ආසියාවෙ තෙවන තැනටත්. 2012 දි නැවත ‍පියවරක් ඉදිරියට ඇවිත් දෙවන තැනටත් පත් වෙනවා.ඉදිරියෙදි අපිපළමු තැනට අභියෝග කළ හැකි මට්ටමක ඉන්න බව උදාහරණ සහිතව අපේ ක්‍රීඩක ක්‍රීඩිකාවො පෙන්වයි.ඔව් ඒක හරි.උදාහරණයකට ගන්න මම 2010 දි පළමු වරට ලෝක fencing තරගාවලිය නියෝජනය කරල එහි තරගයක් ජය ගන්නවා. ඒ ගුවාතමාලාවෙ පමණක් නොවේ එම කලාපයේම එෆි අංශයෙ පළමු වැන්නා පරාජය කරල. ඒ ජයග්‍රහණයෙන්පසුව මම ශ්‍රේණිගත කිරිම් වල 199 වන ස්ථානයේ ඉදල ස්ථාන 67 ක් ඉදිරියට එනවා. මේක තමයි දකුණු ආසියාවේ සහ ලෝකයේ ක්‍රීඩාව ක්‍රියාත්මක වන ආකාරය සදහා දෙන්න තියෙන උදහරණය.ඇයි බැරි?ඉන්දියාව ක්‍රීඩාව පටන් අරන් අවුරුදු 36ක්. අපිට තවම අවුරුදු 5 ක් සම්පූර්ණ නැහැ. අපි අද ඉන්දියාවට තර්ජනයක් වෙලා තියෙනවා. ඒ වගේම ජාත්‍යන්තර විනිසුරුවො ගත්තත් ඉන්දියාවට ඉන්නෙත් අතේ ඇගිලි ප්‍රමාණයෙ පිරිසක්. ලංකාවෙන් දැන් මමත් ඒ ස්ථානයට ඇවිත් තියෙනවා. මේක හොද උදාහරණයක් අපට ඉදිරියට යන්න හැකි බව පෙන්වන්න.fencing සංගමය.ඔවුන් හැම වෙලාවකම අපේ තරග සංවිධානය කරන්නෙ ජාත්‍යන්තර තරග පැවත්වෙන ආකාරයෙ පසුබිමක් ඇතුළත. ක්‍රියාත්මක වෙන තාක්ෂණික උපකරණ වගේම පුළුවන් තරම් අලුත් නීති -රීති යොදා ගන්නවා.ඒ තරම් ඉක්මණට මේ ක්‍රීඩාවෙ නීති-රීති වෙනස් වෙන්න පුළුවන්.උදහරණයකට ගන්න මම විනිසුරු විභාගය සමත් වෙලා දින කිහිපයකින් එහි නිතියක් වෙනස් වුණා.දැන් මේ අභියෝගයට මම ඉන්න නිසා වෙනදට වඩා පහසුවෙන් අපිට මුහුණ දෙන්නපුළුවන්. IFA එක සමග නිතර මම ගනු-දෙනු කරනවා වගේම මට ජාත්‍යන්තර විනිසුරුවෙක් වීම නිසා වෙනස්කම් සියල්ල මට ලබා දෙනවා.මට දැනට ජාත්‍යන්තර ශ්‍රේණිගත කිරීම් හී පළමු 32 න් පහළ, ඒ කියන්නෙ 32 ඉදල පහළට තියෙන ශ්‍රේණිගත ක්‍රීඩකයො තරග කරන ඕනෑම ජාත්‍යන්තර ඉසව්වක් විනිශ්චය කරන්න පුළුවන්.ඒ වගේම ක්‍රීඩකයෙක් හැටියට විනිසුරුවෙක් වීම බාධාවක් වන්නේ නැහැ ක්‍රීඩාව කිරීමට. ලෝකයේ ඉහළම තලයේ ක්‍රීඩකයො විශාල පිරිසක් විනිසුරුවන් ලෙස ඉතා ඉහළ මට්ටමෙන් සිටිනවා. මේක වාත්තිමය පදනමකින් ලෝකයේ ක්‍රියාත්මක වන ක්‍රීඩාවක්. ඒනිසා ක්‍රීඩකයො තමයි පුහුණුකරුවන් හැටියට විනිසුරුවන් හැටියට අවශ්‍යය දැණුම ලබාගෙන ක්‍රීඩාව කෙරෙහි යොමුවන්නේ.පළමු අභියෝගය වන්නෙ නිවැරදිම ශිල්පීය ක්‍රමයේ නොපිහිටා කටයුතු කිරිමයි. ඒ සදහා තරග මානසික මට්ටමකදි එය නිවැරදිව පවත්වා ගැනීමට ඇති හැකියාව ප්‍රගුණ කළ යුත්තේ වැඩි තරග ප්‍රමාණයකට සහභාගි වීමෙන්. ඇතැම් වෙලාවට උස කියන දේවිශාල වාසියක් වෙන්නත් පුළුවන්.ඒක මම නැහැ කියන්නේ නැහැ. හැබැයි වේගවත් බව මෙන්මහොද නමනීයත්වයක් සහිත ශරීරයක්ද මේ ක්‍රීඩාවෙදි වැදගත්. වේගයෙන් තීරණ ගැනීම සිරුර නම්‍යශිලීත්වයක් ඒ තීරණ වෙනුවෙන් යෙදවීම වගේම ඒ සදහා අවශ්‍යය මානසික ඒකාග්‍රතාවය පවත්වා ගැනිමත් fencing ක්‍රීඩකයෙක්ට වැදගත්. එහෙම බලන කොට ප්‍රමාණයට වඩා දැවැන්ත වීම ගැටළුවක් වෙන්නත් පුළුවන්.ලෝකයේ එහෙම තත්ත්වයක් තියෙනවා.හැබැයි මම ගත්තොත් කන්නන්ගර ශ්‍රීමතාණන්ගෙ මධ්‍ය විද්‍යාල සංකල්පය යටතේ බිහි වූ රත්නපුර සීවලි මධ්‍ය විද්‍යාලයෙ ඉගෙන ගත්තු,බොහොම සාමාන්‍ය මධ්‍යම පාංතික පවුලක කෙනෙක්. මාස් පවුලේ ආයතන තුළ මේ ක්‍රීඩාවෙ යෙදෙන බොහෝ දෙනා සමහර විට ඒ කරම්වත් ඉහළ පසුබිමක් නැති සමාජ තත්ත්වයන් වල අය.මේ අයට ක්‍රීඩාව වෙනුවෙන් දරන්න තියෙන වැය දරනවා වගේම මාස් ආයතනය ලංකාවට මේ ක්‍රීඩාවෙන් ලබන්න පුළුවන් කීර්තිය ගැන හිතල පාසල් මට්ටමෙන් පාසල් 10 ට වත් මේ ක්‍රීඩාව හදුන්වා දෙන්න වගේම,ත්‍රිවිධ හමුදාවට සහ පොලිසියටත් හදුන්වා දීම ගැන සලකා බලමින් ඉන්නෙ.ඒ වගේම මේ ක්‍රීඩාවට ආදරය කරන්නන්ට එහි නිරත වෙන්න ඉගෙන ගන්න මාස් ආයතනයට අයත් රත්මලාන කදවල පාරෙ තියෙන MSD ආයතනයෙ හැම සෙනසුරාදාකම නොමිලේ ක්‍රීඩාව ඉගෙන ගන්නත් අවස්ථාව ලබ දීල තියෙනවා.උදේ 6.30 ඉදල මේ සදහා සහභාගි වෙන්න අවස්ථාව තියෙනවා.ජාතික පුහුණුකරු ඉන්දීය ජාතාක ගනේෂන් තමයි මේ පුහුණුව මෙහෙයවන්නෙ. දුරකථන අංක 0773 05 38 70 කියන ඔහුගේ දුරකථන අංකයට කතා කරල මේ පිළිබදව විස්තර දැන ගන්න පුළුවන්.මේක විශාල මූල්‍යමය පසුබිමක් සහිත වාත්තීය ක්‍රීඩාවක්. ඒ නිසා ඒ ආකාරයට වියදම් කරල පෞද්ගලිකව උපයා ගැනීමේ අවස්ථාවක් ක්‍රීඩකයන්ට තියෙනවා. මේක තමයි ක්‍රීඩාවෙ ආර්ථික පසුබිම. ඒ වගේම අපිට ජාත්‍යන්තර තලයෙ දකිනවා මේකපරවේනී ක්‍රිඩාවක් ආකාරයට ක්‍රියාත්මක වෙනවා. ඒ ඉතිහාසය ගත්තම අයිය නිසා මල්ලි මේවගේ ක්‍රිඩාවෙ ප්‍රවේශයන් හැදිල තියෙනවා. ඒත් අපි තවම එතනට ඇවිත් නැහැ. තවම අපේ ගෙවල් දොරවල් වලටත් fencing කියන්නෙඅමුත්තෙක්.මම ආවෙ බොක්සිං ක්‍රීඩාව සදහා.මම රටේ බොක්සිං ක්‍රීඩාවෙ ඉහළම පාසලක් වන සීවලියෙ බොක්සිං කණ්ඩායම නියෝජනය කිරීම තමයිඒකට සුදුසුකම වුණේ. මම ඊට පෙර 2004 දි බංගලාදේශයෙ පැවති ආසියානු තරගාවලියට ශ්‍රී ලංකා පාපන්දු කණ්ඩායමත් නියෝජනය කළා.මේ නිසා අධ්‍යාපනය වගේම ක්‍රීඩාවත් සමබරව මෙහෙයවපු කෙනෙක් හැටියට මා තුළත් මම අත ගහන්න යන වැඩේ හරියට කරන බවට මගේ ගෙදර අයට සහ සමීප හිතවතුන්ටත් විශ්වාසයක් තිබ්බා. fencing පටන් ගත්තාවගේම මම ඒ විශ්වාසයත් අද වන විට තහවුරු කරල තියෙනවා.එෆී,ෆොයිල් සහ ෂේබර් තමයි ඒ ඉසව් හදුන්වා දෙන නම්. යමෙක්ක්‍රීඩාවට ප්‍රවේශ වෙද්දි මුලින්ම කරන්නෙ ෆොයිල් අංශයට යොමු කිරීමයි. එතනින් තමයි ඔහු කුමන කඩුවක් සහිත ක්‍රීඩාවකට යොමු කරනවද කියන එක තීරණය කරන්නෙ. ශරීරයෙ බර හෝ කුමන හෝ ප්‍රමාණයන් අනුව මේ ක්‍රීඩාවේ වර්ගීකරණයක් වෙන්නෙ නැහැ.කඩුවෙ හැඩය ප්‍රමාණය අනුව තමයි එෆි,ෆොයිල් සහ ෂේබර් ලෙස ක්‍රීඩාවෙ ඉසව් ප්‍රබේද වන්නෙ. ඒ වගෙම ඒ ඒ ඉසව් වලදි ලකුණු ලැබෙන ස්පර්ශ කළාප වෙනස්. තවත් දෙයක් තමයි මේ ක්‍රීඩාව අනතුරුදායක කපන කොටන මහා අනතුරු සහිත ක්‍රීඩාවක් නෙමෙයි. ක්‍රීඩාව සදහා යොදා ගන්න කඩුවල මූණත ඇති උපකරණයකින් ලකුණු ලැබෙන ස්පර්ශ කළාපයකට ග්‍රෑම් 400ක විතර පීඩනයක් ආවාම විද්‍යුත් ලකුණු පූවරුව හරහා ලකුණු ලැබෙනවා.ඩයන් සර් ඒ ගත්තු තීරණය හරියට හරි.ක්‍රීඩාවන් දෙකම එකමවිදිහට ක්‍රියාත්මක වෙන්නෙ.සමහර වෙලාවට බොක්සිං ක්‍රීඩාවෙදි වේගවත් බව සමීපව සටන් කරන නිසා පේන්න තියෙනවා.ඒත් ෆෙන්සින් වලදි ඒක ඊට වඩා දුෂ්කර වෙන්න පුඵවන්.මුලදි අපට මෙහි හිස සම්පූර්ණයෙන් ආවරණය කරල මිලිමිටර් 5 ක පමණ දැලකින් පේන ඒක ප්‍රශ්නයක්වගේ දැණුනා. ඒත් ඒක ඉක්මණින් මග හැරුණා. දැන් සාමාන්‍ය ඇහැකට පේන තරම් අපිට ඒ කුඩා සිදුරෙන් ලොකු ප්‍රදේශයක් හොදින් ආවරණය වන පෙණුමක් ලැබෙනවා.මම පුහුණුකරුවෙක් විදිහට අදත් ජාතික පුහුණුකරු ගනේෂන්නැති වෙලාවට කටයුතු කරනවා.ඒ වගේම උස්බෙකිස්තානයේ පැවති පුහුණු කඳවුරටත් මම සහභාගි වුණා. දැනට අපිට ට්‍රේනින්ග් කරන ජාතික පුහුණුකරුවන් තුන් දෙනාගෙන් ඉන්දියන් දෙන්නඑරට බිහි කළ හොදම පුහුණුකරුවො. ඒ අයගෙන් පුහුණුකරු අංශය වගේම ක්‍රීඩකයෙක් හැටියට ඉදිරියට යන්න තියෙන දැණුම ගන්නවා. ඒ වගේම මට තියෙන සීමාවන්ට යටත්ව ජාත්‍යන්තර තරග විනිශ්චය කරන්න සහභාගි වෙලා ප්‍රායෝගිකව මගේ දක්ෂතා හොදින් පෙන්නල ඉහළම මට්ටමේ තරග විනිශ්චය කළ හැකි විනිසුරු සහතිකයක් ලබා ගැනීම මගේ ඒ ළග ඉලක්කය.ඒ වගේම ඩයන් ස්ර් මේ ක්‍රීඩාව ලංකාවට ගෙනා නිසා තමයි මේ සියල්ල අපිට, මට ලංකාවට ලැබෙන්නෙ. ඒ කෘතවේදීත්වය ඉහළිනම් එතුමාට පුද කළ යුතුයි. ඒ වගේම fencingසංගමයේ සභාපති උෂාන් අබේවික්‍රම, ලේකම් කසුනි සිල්වා, සහ ජාතික සංවිධායක සුලෝචනී සෙනරත් මේ ක්‍රීඩාව ඉහළ තලයට ගෙන යාම සදහා දෙන නායකත්වයත් සෙසු අය ඒ වෙනුවෙන් ලබා දෙන සහයෝගයත් ඉතාමත්ම වැදගත්. මගේ ආයතනය වන සිළුවෙටා ආයතනය ගත් විට ඇන්ජලෝ ජේසුදාසන් මහතමයා ලබා දෙන සහයෝගය විශාලයි.ඒ වගෙම සුගත සෙනරත් මහත්මයා සහ මැණික් ජයසූරිය මහත්මියත් විශේෂයෙන් මම සම්පූර්නයෙන් fencing සදහා නිදහස්කරල අවශ්‍ය පහසුකම් සම්පාදනය කරන ආයතනයේ ප්‍රධාන විධායක රජීව් ධර්මේන්දු මහත්මයත් මේ දක්වා සැබෑ කර ගත් සිහින වගේම සැබෑ කර ගැනීමට බලාපොරොත්තු වන සිහින වලටත් මට විශාල ශක්තියක් ලබා දෙනවා.නිශ්මං රණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=as1404201</link>
    <topic>ගමේ එකමුතුකම රටට පෙන්නන උඩෝවිට ගමේ කතුරු ඔංචිල්ලාව</topic>
    <author>ඉනෝකා සමරවික්‍රම</author>
    <content>ගමේ එකමුතුකම රටට පෙන්නන උඩෝවිට ගමේ කතුරු ඔංචිල්ලාවමෙදා අවුරුදු නැකතට ළිප ගිනි මොළවා ආහාර පිස, කෑම කා වැඩ අල්ලා ගනුදෙනු කළ විගසින් ගමේ කවුරුත් දිව ආවේ එච්.එම්. පොඩි මැණිකේ නැන්දාගේ ගේ මිදුලටය. කවුරුත් බලාගෙන සිටියේ ඉක්මනින්ම ඔංචිල්ලාව පදින්න පටන් ගන්නයි. ඒත් දවස් ගාණක් තිස්සේ ගමේ තරුණ පිරිස එකතුවෙලා සාදපු කතුරු ඔංචිල්ලාව පදින්න පටන් ගන්නේ ආවාට ගියාට නෙමෙයි.වසර ගණනක් සිට නෑබොඩ උඩෝවිට ගමේ කතුරු ඔංචිල්ලාව වෙනුවෙන් සියලු ආගමික කටයුතු කරනු ලබන තරුණපාල විදානගේ කපු මහත්තයා එදත් සුපුරුදු විදිහට ම තම රාජකාරිය ඉටුකෙරුවා.“මගෙ ගම මාතර. ඒත් මම නෑබොඩට ඇවිත් අවුරුදු තිහක් විතර වෙනවා. එයිනුත් අවුරුදු විස්සක් තිස්සෙම මේ කතුරු ඔංචිල්ලාවට බාරහාර පුදපූජා ආදිය පවත්වන්නේ මම. කතුරු ඔංචිල්ලාව බඳින්න කලිනුත් දෙවියන් වෙනුවෙන් පහන් පැලක් හදනවා. ඒකේ පහන ඔංචිල්ලාව ගලවනතුරුම පත්තු කරනවා. විශේෂයෙන් ම කතරගම දෙවියන් මුල්කරගෙන විෂ්ණු, සමන්, පත්තිනි, ගම්බාර යන දෙවි දේවතාවුන් වහන්සේලාගෙන් ආරක්ෂාව පිහිට පතලා තමයි මේ ශාන්ති කර්ම කරන්නේ. මෙතරම් කාලයකට කිසිවෙකුට කිසිදු කරදරයක් අතුරු ආන්තරාවක් වෙලා නැහැ.” කරුණාපාල කපුමහත්තයා පවසයි.අවුරුදු හතළිහක් පමණ ඉතිහාසයක් ඇති උඩෝවිට ගමේ බැ‍ඳෙන ඔංචිල්ලාවේ වගතුග සොයන්න හිතාගෙන අවුරුදු දා අපි එහි ගියෙමු.ගැට දමන ඔංචිල්ලාව පදින“මුලින්ම මේ කතුරු ඔංචිල්ලාව බැන්ඳේ මගෙ මහත්තයා. එයාගේ නම යු. ජස්ටින් වීරතුංග. මහත්තයයි එයාගේ යාළුවා සිරිල් පී. ලේකම්ගේයි එකතුවෙලා ගමේ තරුණ අයගෙත් උදව් ඇතිව එක්දහස් නවසිය හැත්තෑහතර අවුරුද්දේ තමයි මුලින්ම කතුරු ඔංචිල්ලාව බැඳලා තියෙන්නේ. කාලයක් හැම අවුරුද්දෙම ඔංචිල්ලාව බැඳුණා.ඒත් මහත්තයගෙ මරණය වුණු අවුරුද්දේ කළේ නැහැ. ඉන්පසුව පුතාලා එකතු වුණා. ගමේ අයත් එක්ක එකමුතු වෙලා අසංග වීරතුංග, රෝහණ සම්පත් පුතාලා එකතුවෙලා තමයි ඔංචිල්ලාව ආයෙම බඳින්න පටන් ගත්තේ. පත්තිනි දෙවියන්ට කතරගම දෙවියන්ට බාරහාර වෙලා පඬුරු ගැටගහලා තමයි ඔංචිල්ලාව බඳින්නේ. අවුරුදු දවසේ නැකැත් උදාවෙන් පස්සේ ඔංචිල්ලාව පදින්න පටන් ගන්නවා.හරියට ම දවස් 7 යි ඔංචිල්ලාව පදින්නේ. හත්වෙනි දවසේ හැන්දෑවේ හත්මාළුව තව වැයංජන දෙකක්, රසම් එකක් සමඟ දේව දානය දීලා කැවුම් කෙසෙල් ගෙඩිදීලා පහුවදා එළිවෙන්න පෙර ඔංචිල්ලාව ගලවනවා. මේ ඔංචිල්ලාව පදින්න ගමේ අය විතරක් නෙමෙයි අහල පහල ගම්වල අයත්, විදේශිකයනුත් එනවා.”පොඩි මැණිකේ නැන්දා පවසන්නේ ගැමි දරුවන්, වැඩිහිටියන්, ඈත එපිටින් පැමිණි ඇත්තන් ඔංචිල්ලාව පදින අපූරුව නරඹන අතරේය.“තාත්තා මිය ගියාට පසුව අපි ඔංචිල්ලාව බඳින්න එච්චරම උනන්දු වුණේ නැහැ. නමුත් අපේ අම්මා විටින් විට අපට මතක් කළා ඔංචිල්ලාව බඳින්න කියලා. මං හිතන්නේ ගමේ දරුවෝ වැඩිහිටියෝ වෙනුවෙන් අවුරුද්දෙදි අපේ තාත්තා බැඳපු ඔංචිල්ලාව හැමදාම බැ‍ඳෙනවා දකින්න අම්මට වුවමනාව තියෙන්න ඇති.ඊට පස්සේ තමයි අපි මේ කාර්යයට එකතු වුණේ. අපි අහලා තියෙනවා අපේ තාත්තා ඉස්සෙල්ලම බැඳපු ඔංචිල්ලාව හරියට පදින්න බැරි වුණාලු. නමුත් පස්සේ තමයි හරියටම හරි ගිහිල්ලා තියෙන්නේ. අපිත් මේක බඳින්න පටන් ගත්තම මුලින්ම එච්චර හොඳට ආවේ නැහැ. ඒත් පස්සේ අපි බොන් ගෙඩි හතරක් (පොල්කොටවලින් සාදා ගන්නා) දාලා හොඳට ග්‍රීස් ගාලා ඔංචිල්ලාව හැදුවා. දැන් අපි ක්‍රමේ දන්නවා. අපේ මේ ඔංචිල්ලාවට ගැට දාන්න දන්නේ සමන්ත. ඒ ගැට ඔංචිල්ලාව පදින්න පදින්න තද වෙනවා. ලෙහෙන්නේ නැහැ. ඒ එක ගැටයක් දාන්න ලනු කැරලි හතළිහක් ගන්නවා.” යැයි ජස්ටින් වීරතුංග මහතාගේ පුත් අසංක පවසන්නේය.කතුරු ඔංචිල්ලාව බඳින කණ්ඩායමසමන්ත මිනින්දෝරු දෙපාර්තමේන්තුවේ මිනින්දෝරු සහායකයෙක් ලෙස කටයුතු කරන්නේය. ඔහු කතුරු ඔංචිල්ලාවට ගැට දමන්න හපනෙක් සේම ඔංචිල්ලාව පාගන්න ද දක්ෂයෙකි. වසර ගණනක් තිස්සේ ඔංචිල්ලාව පාගා හුරුපුරුදු ඔහු ඔංචිල්ලාව පදින විට එය ගැස‍්සෙන්නේ ද නැත.උඩෝවිට බැ‍ඳෙන ඔංචිල්ලාව පදින්නට දුර බැහැර සිටද බොහෝ අය පැමිණේ. ඒ පැමිණෙන්නන් අතර ලොකු කුඩා භේදයක් නැත. එක්දහස් නවසිය හැත්තෑ හතර කාලයේ ‍උඩෝවිට ගමේ කතුරු ඔංචිල්ලාවේ නැගී එහි අපූර්වත්වය විඳි කමලා උඩවත්ත තවමත් ඔංචිල්ලාව පැදීමට කැමතියි.මුලින්ම ඔංචිල්ලාව බැඳුණේ ගෙදරකට යන පාරක. මගෙ මහත්තයත් ඕකට මුල්වුණා. තරුණ කාලේ අපි හරි ආසාවෙන් ඔංචිල්ලාව පැද්දා. දැනුත් අවුරුදු කාලෙට කතුරු ඔංචිල්ලාවේ නගින්න මං හරි කැමතියි. මේ ළමයි මාව උස්සලා ඔංචිල්ලාවට තියනවා. මේ කතුරු ඔංචිල්ලාව නිසා අපේ ගම ගැන කවුරුත් දන්නවා. සමහර සුදු මහත්තුරු මේ ඔංචිල්ලාව පොටෝ ගහගෙන ගිහිල්ලා ඒ රටවල පෙන්වනවා.” කමලා පවසන්නේ තම ගමේ බැ‍ඳෙන කතුරු ඔංචිල්ලාව ගැන ආඩම්බරයෙනි. පොල්තෙල් පහන දල්වමින්රටටම අවුරුදු උදාවෙද්දි උඩෝවිට ගමේ ගැමියෝ අවුරුදු නැකැත් සිරිත් විරිත් ඉටුවී අවසන් වනතුරු බලා ඉන්නේ ආසාවෙනි. කතුරු ඔංචිල්ලාව බැ‍ඳෙන විට ඔවුන්ගේ අවුරුදු සිරියාව තව තවත් වැඩිවෙයි. නොනගතය අවසන් වීමත් සමඟ කවුරුත් එකතු වෙන්නේ ඔංචිල්ලාව ළඟටය.තරගයක් නැති වුවද ගැමියෝ ඔංචිල්ලාව පැදීමට තමන්ගේ වාරය එනතුරු බලා හිඳිති. රැයක් දවාලක් නැත. ගැමි දරුවෝ ඔංචිලි පදින දෙස පොඩිමැණිකේ බලා හිඳින්නේ සොම්නසිනි.“මේක අපි එක්කෙනෙකුගේ දෙන්නෙකුගේ උත්සාහයක් නෙමෙයි. අපිත් එක්ක තරුණයෝ කණ්ඩායමක් ම ඉන්නවා. ඒ හැමෝගෙම උත්සාහය තමයි ඔය තියෙන්නේ. මොන වැඩකටයුතු තිබුණත් අපි හැමෝම අපේ රාජකාරියක් වගෙයි මේක කරන්නේ. මේ ගමේ අයගෙ විතරක් නෙමෙයි අහල පහල ගම්වල වගේ ම දුර බැහැර ඉඳන් ඇවිත් ඔංචිලි පැදලා යන හැමෝගෙම සතුටු හිනාව දකින්න අපි ආසයි. බොහෝ අය අපට දේව දානය දෙන්න මුදලින් වගේ ම ද්‍රව්‍ය වලිනුත් උදව් කරනවා. මේක අපේ ගමේ එකමුතුකම පෙන්වන්න තියෙන හොඳම දෙයක් හැටියටයි මම නම් දකින්නේ.”සමුගෙන ඒමට පෙර සංජය අසංක පැවැසුවේය.ඉනෝකා සමරවික්‍රමඡායාරූප - සුදම් ගුණසිංහදයා විජේරත්න(දොඩංගොඩ විශේෂ)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=as1404205</link>
    <topic>බීමත්කම නිසා ජීවිතයත් බිරියත් අහිමි කරගත් විජේපාල</topic>
    <author>ඉනෝකා පෙරේරා බණ්ඩාර</author>
    <content>බීමත්කම නිසා ජීවිතයත් බිරියත් අහිමි කරගත් විජේපාලඑතරම් සරුවට කවදාවත් බතක් නොඉදුණු කුසුම්ලාගේ ගෙදර, අගහිඟකම් ඕනෑවටත් වැඩි මිස අඩු වූයේ නැත.එහෙයින් කල වයස යන්නට පෙර ගෙදරින් ගෙනා යෝජනාවට කැමැති වන්නට ඇයට සිදුවූ‍යේය.මේ අවස්ථාව මඟ හැරියොත් සමහර විට ජීවිත කාලයටම ‘ගෙදරට නාකි වන්නට’ සිදුවන බව දත් ඈ මනමාලයාගේ අඩුපාඩු නොසිතාම මඟුලට කැමැත්ත දෙන්නට හිත හදා ගත්තාය. කුසුම් සහ විජයපාල අඹුසැමියන් වූයේත් වෙනම කුලී නිවෙසක පදිංචියට ගියේත් එලෙසිනි.රත්නපුර පළාතේ කුලී නිවෙසක පදිංචි වූ මේ දෙදෙනා, විවාහ වී තුන් හාර මාසයක් යනතුරු හොඳින් සිටි බව කාටත් පෙනිණි.එහෙත් පස්වැනි මාසය පමණ වන විට ඔවුන්ගේ නිවෙසේ අඩදබර හඬ අහල පහල ගෙවල්වලට ද ඇහෙන්නට විය.රියැදුරු රස්සාවේ යෙදෙන බැවින් දවසේ වැඩි හරියක් විජේපාල හිටියේ ගෙදරින් පිටය. කුසුම් පාළු ගෙදර තනිව ගත කළාය. පුංචි එකෙකු එන්නට හිතලාවත් නැති හෙයින් කුසුම්ට ද ජීවිතයේ මහා තනිකමක් දැනෙන්නට විය.රියැදුරු රස්සාව නොකළ බොහෝ දිනවල ඔහු ගත කළේ මැණික් පතලකය. ඒ ඇතැම් දිනෙක ඔහු ගෙදර ආවේ ද නැත. ගෙවී ගිය මේ කෙටි කාලය තුළ කුසුම් එවැනි හුදෙකලා රාත්‍රීන් අනන්තවත් ගෙවා දමා තිබිණි.එහෙත් ටිකෙන් ටික විජේපාල වෙනස් වන හැටි කුසුම් බලා සිටියාය. ඇත්තටම බලා සිටිනවා හැර ඇයට වෙන කරන්නට දෙයක් තිබුණේ ද නැත.ඔහුගෙන් ප්‍රශ්නයක් හෝ හේතුවක් ඇසු කල ගුටිබැටවලින් උත්තර දෙන තරමට ඔහු පිරිහී සිටියේය. ඒ, අධික මත්පැන් පානයට හුරු වී සිටි නිසාය.ඉඳහිට ගෙදර ඒමත්, ඒ එන්නේ මත්පැන් බී හතර ගාතයෙන් වීමත් තරුණ බිරියක කෙසේ දරාගන්න ද... දුක යන්නට හිතේ හැටියට ඇඬීම පවා ඇයට තහනම් වූයේය.මුල්ලකට වී හඬන බිරියගේ කෙස්වැටියෙන් අල්ලා ‘උඹ අඬන්නේ මිනිහා මැරිල ද...’ යි අසමින් තව තවත් ඇයට පහර දෙන්නට ඔහු ඒ හැඬීම ද හේතුවක් කර ගත්තේය."වෙලාවකට මං රෑ කියලා නොබලා අහල පහල ගෙවල්වලට දිව්වා ජීවිතේ බේර ගන්න. ඒ මිනිස්සු මට එළිය වැටෙනකල් හැංගිලා ඉන්න ඉඩ දුන්නා. අහල පහල උදවියත් දන්නවා මේ මනුස්සයා බීලා ඇවිත් මට ගහනවා කියලා. කසාදේ අත්හැරලා ගෙදර යන්න හිතුණු වාර අනන්තයි. ඒත් මං ගෙදර ගියොත් ලෙඩ ගාණේ ඉන්න වයසක අම්මටයි තාත්තටයි තවත් බරක් වෙනවා. ඒ නිසා මං ඉවසා දරාගෙන හිටියා.අන්තිමේ අහල පහල මිනිස්සු පොලීසියට කියලා අපේ ගෙදරට පොලීසියෙන් එන්න ගත්තා. විජේපාලවත් පොලීසියට කැඳවලා අවවාද කළා. වැඩක් වුණේ නැහැ. සතියක් දෙකක් එහෙම ඉන්න ඇති.ආයෙමත් රෑට රෑට මං විලාප තියන හඬ, බඩු මුට්ටු කඩන හඬ ගමට ඇහෙන්න ගත්තා. අනුන්ගේ ගෙවල්වලට රිංගලා පණ බේරාගන්න එක මටම තිත්ත වෙලා තිබුණේ.එයා මට ගහපු ඒ අන්තිම දවසේ මට සිහි නැතිවෙනකල් පහර දුන්නා. අහල පහල අය ඇවිත් මාව බේරාගෙන රෝහල් ගත කළා.දවස් තුනක් මං හිටියේ ඉස්පිරිතාලේ. මුළු ඇඟම පණ නෑ. මාව ඉදිමිලා. අවුරුදු 25 ක් වෙච්චි මං, මිනිහෙක් එක්ක දීග ඇවිත් අපා දුක් විඳිනවා. මට බෑ තවත් මේ දුක උහුලන්න. ඇත්තටම මං හිටියේ ශාරීරිකවත් මානසිකවත් අධික වෙහෙසට පත්වෙලා.විජේපාලටත් ඒ හැටි වයසක් නැහැ. අවුරුදු 33 යි. අපිට දරුවොත් නැහැ. ඒ වෙනකොට අපි විවාහ වෙලා මාස 11 යි. ඒත් විජේපාල වෙනස් වෙයි කියලා හිතන්න අමාරුයි. ආපහු ගෙදර ගිහින් මේ අපා දුකට වැටෙන්නවත් ඒ කරදර එක්ක හැපි හැපී ජීවත් වෙන්නවත් ඒ වෙනකොට මට ශක්තියක් තිබුණේ නැහැ. මං හිටියෙ ජීවිතෙන් හෙම්බත් වෙලා. මං තීරණයක් ගත්තා.ඉස්පිරිතාලෙන් ටිකට් කැපුවම මං කෙළින්ම ගියේ මගේ මහ ගෙදරට. කොහොමටත් එයා රෝහලටවත් ආවේ නැති නිසා මට තරමක් හෝ හිත හදාගන්න පුළුවන් වුණා.2011 සැප්තැම්බර් මාසේ 29 වැනිදා මං ආපහු මහ ගෙදර ගියේ තනිවෙච්චි ගැහැනියක් විදියට. මනමාලියක් වෙලා ගෙදරින් පිටවුණු මං ආපහු ගෙදර ආවේ, ඉස්පිරිතාලෙක ඉඳන් එන රෝගියෙක් විදියට. බෑග් එකේ තිබුණෙ ඇඳුම් කෑලි දෙක තුනක් විතරයි.අම්මලා හොයලා දුන්නු ‘මිනිහා’ නිසා මම මේ විපත්තිය වුණා කියලා මං ඒ අයට දොස් කීවෙත් නැහැ. 30 වැනිදා ඒ කියන්නේ ඉස්පිරිතාලෙන් ඇවිත් පහුවෙනිදා විජේපාලගෙන් මට කෝල් එකක් ආවා. ‘ගෙදර එන්න...’ විජේපාල කිව්වේ තරමක් බිඳුණු හඬින්.ඒත් මාස 11 ක් ඒ ජීවිතෙන් හෙම්බත් වෙලා, හරියට ඇවිද ගන්නවත් බැරිව හිටපු මට ඔහු ගැන දැනුණේ මහා පිළිකුලක්. ‘මට මේ දුක විඳින්න බැහැ, අනික ගුටි කන්න තරම් මං වරදක් කරලත් නැහැ. මං මෙහෙම ඉන්නම්...’ මං විජේපාලට කිව්වා. කිසිවක් නොකියාම ඔහු ෆෝන් එක තිබ්බා. ඊට පස්සේ මට එයාගෙන් එස්. එම්. එස්. එකක් ආවා. ‘ඔයාට බුදුසරණයි!’ ඒකෙ ලියලා තිබුණා.ඊට පස්සෙ මට ආරංචි වුණා ඔහු වස බීලා කියලා. එයාගෙ හෙවණෙත් එකොළොස් මාසයක් මං හිටියේ තනිවෙච්චි ගාණට. දුකක් දැනුණත් කරන්න දෙයක් නැහැ. මට ආරංචි වුණා එයාව රත්නපුර රෝහලට ගෙනිච්ච බව. පස්සෙ ටිකට් කපාගෙන සිංහල බෙහෙත් කරන්න ගියා කියලත් දැනගත්තා. ආපහු අමාරු වෙලා ජාතික රෝහලට ගෙනා බවත් එහිදී විජේපාල මියගිය බවත් දැනගත්තා.මගේ සැමියා වුණත් මේ මිනිය බාරගන්න මට පුළුවන්කමක් නැහැ. මට මේ කටයුතු කරන්න ශක්තියකුත් නැහැ. ඒ නිසා එයාගේ දෙමවුපියන් මිනිය බාරගත්තාවේ...’හදිසි මරණ පරීක්ෂණ අවස්ථාවේ ඈ හඬමින් අහංගම මහතා ඉදිරියේ සාක්ෂි දුන්නේ එලෙසිනි.සැබැවින්ම ඈ වෙතින් පළ වූයේ රෝගී ස්වභාවයකි. සිතින් - කයින් වැටුණු ගැහැනියකගේ ස්වරූපයකි. එදා විජේපාල වස පානය කළ අවස්ථාවේ රෝහල වෙත ගෙන ආ සුනිල් ද සාක්ෂි සඳහා කැඳවා තිබිණි.“මං කුඩා කල සිට ඔහුව හඳුනනවා. මගේ පදිංචිය, විජේපාලගේ ගෙදරට උඩහා ගෙදරයි. ඔහු මගේ මිත්‍රයෙක්. ඒත් නිතර බිරිය හා රණ්ඩු වුණා. කොයිතරම් අවවාද කළත් ඔහු ඒවා පිළිගත් බවක් පෙනුණේ නැහැ.එදා මං හිටියේ ගෙදර. පස් අදිමින් මං මිදුලේ වැඩක් කරමින් සිටින විට, ‘අයියේ මං වස බිව්වා...!’ යි විජේපාල ඔහුගේ නිවෙසේ දොරකඩ ඉඳන් කිව්වා. මං වහාම පස් කූඩය දමා ඔහුගේ දොරකඩට දිව ගියා. අතේ තිබුණු කුඩා කුප්පිය උදුරාගෙන ‘ප්‍රදීප් මල්ලි'ට කතා කළා. ඒ වෙනකොට විජේපාල බිම වැටිලා. මමයි ප්‍රදීප් මල්ලියි ඔහුව උස්සාගෙන රෝහලට අරගෙන ගියා. මගදි විජේපාලගේ ගෙදර අයත් දුවගෙන ආ නිසා විජේපාලව ඔවුන්ට බාර දුන්නා. පසුව ටිකට් කපාගෙන ඇවිත් සිංහල වෙදකම් කරන්න ගියත් දවස් 10 කට පස්සෙ ඔහුට හොඳටම අමාරු වුණා. ජාතික රෝහලේදියි, ඔහු මිය ගියේ...’සුනිල් ද දන්නා දේ පැවැසීය. ඔහු පානය කර තිබුණේ පළිබෝධ නාශක වර්ගයකි. වකුගඩු ඇතුළු බහුවිධ ග්‍රන්ථි අක්‍රිය වීමත් ආසාදනය වීමත් මරණයට හේතුව සේ සොයා ගන්නා ලදි.“ලස්සනට ජීවත්වෙන්න තිබුණු අවස්ථාව විජේපාල අහිමි කරගත්තේ මත්පැන් නිසා. අවසානයේ ඔහුගේ තරුණ බිරිය වැන්දඹු වුණා. ඔහුට ජිවිතයෙන් සමුගන්න වුණා. අන්තිමේ තම බිරිය, මිනියවත් බාරගත්තෙ නැහැ. මනුෂ්‍යයකු වුණොත් දැහැමිව ජීවත්විය යුතුයි. ඒකයි, මේ මරණයෙන් ගන්න තියෙන පාඩම...”අහංගම මහතා පවසන්නේ අප හැමටමය.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=as1404206</link>
    <topic>නෙළුම්විල</topic>
    <author>නෙළුම්විල, සිළුමිණ</author>
    <content>නෙළුම්විලඅවුරුද්ද ළඟාවූ බව මා දැනගත්තේ කොවුල් හඬින් නොවේ.ලොකු මාමා ගේ පැමිණීමෙනි.ඈත ගොවි ජනපදයක වෙසෙන ලොකු මාමා බාගෙට පිරවූ ගෝනියක් කර තබා ගෙන අපේ ගෙදර එයි.‘ලොකු මාම එනවා! ලොකු මාමා එනවා! අපි කෑ ගසමු.ගෝනිය ගේ ඇතුළෙන් තියන මාමා අප සමඟ මුව පුරා හිනැහෙයි.‘ආ ලොකු අයිය ආව ද?’ අම්මා ද අපේ කෑගැහිල්ලට දුවගෙන විත් තම ලොකු සහෝදරයා දෙස මොහොතක් සෙනෙහසින් බලා සිටී,‘ආ පොඩි නංගියෙ?’ මාමා ද සෙනෙහසින් මොහොතක් අම්මා දෙස බලා සිටියි.දෙදෙනා ගේ සොහොයුරු ප්‍රේමය කුඩා අප තුළ සොඳුරු හැඟුම් දනවයි.‘අ‍ෙන් පොඩි නංගියෙ උඹ ඇදිල ගිහින්නෙ බං. ඇයි මේ මස්සිනා උඹට කන්ඩ දෙන් නැද්ද?’මාමා එසේ කියන්නේ විහිළුවට ද ඇත්තට දැයි අපට සිතා ගත නොහැකි වෙයි.එවිට අම්මාගේ මුහුණේ වූ හිනාව ද මැකී යයි.‘ඔය ඉතින් අයියත් ඇදිල ගිහින් තියෙන්නෙ’ අම්මා ද එකට එක කියයි.‘අනේ නංගියෙ මෙදා සැරේ වගාව පාළුයි. වැහි ඇටයක් නෑ, යායෙ කාටත් මහ කරදරේ’ කියමින් ලොකු මාමා කැඩී එල්ලෙන පුංචි කොණ්ඩා ගුළිය යළි එකතු කර බඳින විට අම්මා ඔහු දෙස අනුකම්පාවෙන් බලා සිටී.අපේ ඇස යන්නේ මාමා කර ගසාගෙන විත් බිමට බෑ ගෝනි බාගයට ය. එතුළ මොනවා ඇද්දැයි අපට සිතා ගත නොහැකි ය. අපි නොඉවසිල්ලෙන් එය ඔබමු.‘ඕකෙ ළමයිනේ ඔය හාල් ටිකක්. ඔය බඩ ඉරිඟු කරල් කීපෙකුත් ඇති. නංගියෙ ඒක පුතාලට තම්බල දීපං!’‘හාල් ද? හාල් නං...’ අම්මා ඉන් එහාට වචන ටික හිර කර ගනී.‘ඔව්. ඔව්. උඹලට හාලින් අඩුවක් නැති බව මං දන්නව. ඒත් පොඩි නංගියෙ ඕව රජරට හාල්.’ මාමා ගේ හඬ ටිකක් හුරතල් වෙයි.ලොකු මාමා ගේ හිත සනසන්නට මෙන් අම්මා ගෝනිය ලිහා අත්ලට හාල් ටිකක් ගෙන පිරික්සා ඇටයක් දෙකක් හපා බලයි.‘කිව්වත් වගේ හාල් නං හොඳ තමයි’ අම්මා කියයි.‘අන්න ඒකනෙ පොඩි නංගියෙ මං කිව්වෙ’ මාමාගේ හඬ තවත් හුරතල් වෙයි.ඒ අස්සේ අපි බඩ ඉරිඟු කරල් දෙක තුනක් එළියට අදිමු.‘කෝ පොඩි නංගියෙ අම්මා? උන්දැ මොකද පේන්ඩ නැත්තෙ?’ මාමා ආච්චිගේ කාමරයට එබෙයි.‘අම්ම ආං පිටිපස්සෙ වැඩ!’ අම්මා කියයි.මාමා කෙළින් ම යන්නේ කුස්සිය පිටි පස්සට ය. එතැන එළන ලද ගෝනියක් උඩ ආච්චි කූඩයක් වියමින් සිටියි.මාමා ‘අම්මේ’ කියාගෙන ආච්චි ළඟින් ඇණ තියා ගනී.සිය වැඩිමහලු පුත්‍රයා දකින ආච්චිගේ මුහුණ වහා එළිය වෙයි. ඇය හිනාවෙන් යුතුව ටික වෙලාවක් ලොකු මාමා දෙස නොසැලී බලා සිටියි.‘අනේ පුතේ උඹේ කොණ්ඩෙත් පැහිලනෙ! මොකද ඔය! ඒ පැත්තෙ කරදරද?’ ආච්චි අසයි.‘මගෙයැ කොණ්ඩෙ පැහිල තියෙන්නෙ අම්මගෙනෙ’ මාමා බක බක ගා හිනා වෙයි.‍කොණ්ඩය පුළුන් සේ සුදු වී ඇති, අසූ අවුරුදු පැන ඇති ආච්චි ද දත් වැටුණු කට ඇර සිය පුතු සමඟ හරි හරියට හිනාවෙයි.‘කෝ පුතේ ඩිංගිරි මැණික?’‘ආ එයයි, පුතාල දෙන්නයි ඔහෙ මග එනව. මං කැමති නෑනෙ අම්මෙ ගාටන්ඩ.’ මාමා තවත් හිනාවකට මුල පුරයි.ඒ ටිකකින් ඩිංගිරි නැන්දා ද ගෝනි බාගයක් හිසේ තියාගෙන, අතකින් මල්ලක් ද එල්ලා ගෙන හිනැහීගෙන ගෙට ගොඩවෙයි.‘අනේ අක්කේ. මහන්සිත් ඇති.’අම්මා නැන්දා පිළිගත්තේ හිසේ බර බිම තබන්නට උදව් කරමිනි.‘ගාණක් නෑ නංගියෙ. මෙහෙම බර ද අපි එහෙ උස්සන්නෙ? වී ගෝනිය ඉහේ තියා ගත්තම ආයි නවතින්නෙ යායෙ කෙරෝලට හැතැප්ම ගාණක් දුර ගිහින්.’‘කෝ පුතාල?’‘ආං අහරෙ අර ගස්වලට ගල් ගගහ එන්නෙ.’අයියලා දෙන්නා තරගයට මෙන් ගස්වලට ගල් ගසමින් එනු දකින අපිදු ගෙයින් එළියට පැන ඔවුන් වෙත යමු.‘අයියල අවුරුද්දට ආපු එක හොඳයි. අපි සෙල්ලං කරමු ද?’ මම ඔවුන්ගෙන් අසමි.‘ඔයාල රතිඤ්ඤ ගෙනාවද? අපි නං පෙට්ටියක් කඩෙන් ගත්ත. ඒක අම්මගෙ මල්ලෙ තියෙන්නෙ. අපි ඒක ඉල‍්ලගෙන පත්තු කරමු ද?’ ලොකු අයියා යෝජනා කරයි. ඒ යෝජනාවෙන් මත් වන අපි වහා වහා ගේ දෙසට දුවමු.නැන්දා ආච්චි ගේ දෙපා අල්ලා වඳිනු අපට පෙනේ. අපි එහි දුව යමු.‘අනේ අම්මෙ, අම්මව දැක්කෙ කොච්චර කාලෙකට පස්සෙද? අම්මනං හිටිය වගේමයි’ නැන්දා බුලත් විටෙන් කහට ගැහුණ මුව හැඩ කර සිනාවෙයි.‘ඩිංගිරි මැණිකගෙ ලස්සන පිච්චිලා!’ ආච්චිට කියැවෙයි.නැන්දා එකවර ගොළුවෙයි. උත්තර බඳින්නේ මාමා ය.‘ලස්සන කන්ඩයැ අම්මෙ? කොහොමත් මට ඉතිං ඩිංගිරි ලස්සනයිනේ.’ඒ සමඟ තවත් හිනා වටයක් ඇරඹෙයි.තාත්තා ඒ වන විට කුඹුරේ හෝ හේනේ ය. මාමා ටිකකින් පරණ මිතුරන් සොයා ගමේ ඇවිදින්නට යයි. නැන්දා අම්මාත් සමඟ කුස්සියට යයි. අපි සෙල්ලම් කරමු.පොඩි මාමාගේ පා පැදිය ගුරු පාරෙන් අපේ වත්තට හරවන විට ම අපි පණිවිඩය දෙන්නට වහ වහා ගෙදර දුවමු.‘පොඩි මාම එනව! පොඩි මාම එනව!’අපේ කතාව ඇසී අම්මා ගේ දොරකඩට එයි.පොඩි මාමා පා පැදිය තල්ලු කරගෙන කන්ද නැග එනු අපට පෙනේ.පොඩි මාමා කොණ්ඩය කපා ඇත. පා පැදියේ පන් මල්ලක් එල්ලෙයි. පිටිපස ද බඩු වගයක් බැඳ තිබේ.‘ආ පොඩි නංගියෙ, අවුරුද්දට කලින් ඇවිල්ල යන්ඩ හිතුණ අම්මව බලල යන්ඩ’ කියාගෙන මාමා බයිසිකලයේ ලැගේජ් එක ගසා නවත්වයි.‘ඕං ලොකු අයියලත් ඇවිල්ල!’ අම්මා ආරංචිය දෙයි.‘ආ ඇවිල්ල ද?’ පොඩි මාමාගේ මුහුණට එළියක් එයි.මාමා පන් මල්ල ගෙන අම්මාට දෙයි.‘මේං පොඩි නංගියෙ මේකෙ කොණ්ඩ කැවුම් වාගයක් ඇති. තවත් රස කැවිලි වාගෙකුත් ඇති. කෙහෙල් ඇවරියකුත් ඇති. අම්මටත් දීල උඹත් කාපංකො. ඔය ළමයින්ටත් දීපං.’අම්මා සන්තෝසය පිරුණ මුහුණින් යුතුව මල්ල දෝතින් ම ගනී.‘ඔන්න ඔය බයිසිකලේ හොඳ තෝර මාළු ටිකක් ඇති. ඒකත් හොඳට උයල අම්මට කන්ඩ දීපංකො. ඔන්න ඔය මඤ්ඤොක්ක අල වගේකුත් ඇති. ඒකත් තම්බල හොඳ සම්බෝලයක් හදල ගනිංකො. කෝ අම්ම?’‘ඕං පිළිකන්නෙ කූඩයක් වියනව.’වහා ආච්චි ළඟට යන මාමා ‘අම්මේ’ යි කියාගෙන මොහොතක් බලා සිටී.‘ආ... උඹ ආපු එක හොඳා. ඕං පුතේ අයියත් පවුල් පිටින් ම ඇවිත්!’ ආච්චි ද හිනාවී ආරංචිය අලුත් කරයි.‘හොඳයි. මට දැං වහාම රාජකාරියකට යන්ඩ තියනව. මං නාගෙන එන්නං.’ මාමා රෙදි වැලේ ඇති තුවායක් කරේ දාගෙන අඩියට දෙකට පල්ලට බැස ගඟට යයි.වැඩ පළ නිමා කොට ග‍ඟෙන් නා කියා ගෙන තාත්තා ගෙදර ආ බව අපට දැනෙන්නේ කරේ තිබූ උදැල්ල බිම තියන සද්දයෙනි.‘ආ ඔය එන්නෙ මස්සිනා. ෂඃ තාමත් කොල්ල වාගෙනෙ.’‍ලොකු මාමා ගේ විහිළුවෙන් මුහුණ එළිය කරගන්නා තාත්තා ඒ හිනාවෙන් ම යුතුව තම දෙමස්සිනාලා පිළිගනියි.ඊළඟට තාත්තා ඉක්මන් ගමනින් යන්නේ කුස්සියට ය. අම්මා ළඟට යන තාත්තා හෙමිහිට කතා කරන දේ මට දැනේ.තාත්තා තරයේ කියා සිටින්නේ නෑ පිරිසට ඉහළින් ම සංග්‍රහ කළ යුතු බවය. අම්මා ද එය අකුරට ම ඉටු කිරීමට සූදානමින් සිටී. උයා පිහා ඇති වෑංජන දෙස බලන තාත්තා අඩුපාඩුවක් ගෙනෙන්නට වහා - වහා කඩ පොළට යයි.ලොකු මාමා කෑම කන්නේ රස ගුණ අගය කරමිනි. පොඩි මාමා නිහඬව ම කයි. අම්මා ගෙදර අපට අහර බෙදන්නේ අමුත්තන් සියල්ලම කා ආච්චි ද කෑ පසු ය. තාත්තා කන්නේ ද අම්මා සමඟ ය.අහර ගෙන ටික වේලාවකට පසු පොඩි මාමා සමුගෙන පිට ව යයි.ලොකු මාමලා අවුරුදු පහුවී කලක් යන තුරු ද සිටිති.මාස ගණනක් එක දිගට නෑදෑයනට කන්නට දීම ගැමි ගෙදරකට ලේසි පාසු කාරණයක් නොවේ. එහෙත් අම්මාත් - තාත්තාත් ඒ යුතුකම නොපිරිහෙළා ඉටු කරති.අතේ මිටේ සල්ලි හිඟ වන විට අඩුපාඩු පිරිමහන්නට ආච්චිගෙන් පවා කීයක් හෝ අම්මා ඉල්ලා ගන්නා හැටි මට පෙනේ.‘ඈ ලොකු පුතේ. දැන් ඉතිං මෙහෙම ඉඳල හරි යනවයැ. උඹල එහෙ යන්ඩ එපෑ. ගෙවල් - දොරවල්, කුඹුරු - වතුපිටි පාළු වෙන්නැතෑ’මාමලා යවන්නට මුල් වෙඩි මුරය අරඹන්නේ ආච්චිය.ලොකු මාමාට ද ඊට සූදානම් කර ගත් උත්තරයක් තිබේ.‘අපි හෙට නෙමේ අනිද්ද උදේ යන්ඩයි බලාපොරොත්තුව අම්මෙ.’‘ඒක තමා. දැම්ම ම සූදානම් වෙයල්ලකො ඔය මොන මොනව හරි සොයා සපය ගෙන.’අනිද්දා යන බව පැවසුව ද සාමාන්‍යයෙන් එය කෙරෙන්නේ නැත. මේ ආකාරයෙන් යෝජිත දින කිහිපයක් පැන ගිය පසු දවසක පාන්දරම නෑ පිරිස අපෙන් සමු ගනිති. අපිදු කැමැත්තෙන් ම සමු දෙමු.දහවල් දහය එකොළහ පමණ වන විට ලොකු මාමා දෑත වනමින් ආපසු එයි.‘කට්ටිය පාන්දර කෝචිචයෙ ම නග්ගල යැව්ව. මං ඔන්න ඔහෙ තව දවස් දෙක තුනකින් විතර යනව.’ ලොකු මාමා කියයි.ලොකු මාමා ගේ දවස් දෙක තුන හතර පහ වී හත අට ද වෙයි.‘ලොකු පුතේ, ගෑනු දරුවො දීපංකරේ තනි පංගලමෙ තියල උඹ මෙහෙ ඉන්න එක හරියැ.’ ආච්චි මාමා ගේ වගකීම් පෙන්වා දෙයි.‘මං අනිද්ද යනව අම්මෙ.’ මාමා කියයි.සතියකින් පමණ ‘අනිද්දා’ එළඹ ඇති බව අප දැන ගන්නේ මාමා පාන්දරක නැගිට අපෙන් සමු ගන්නා විටය.‘මේ කරදරේ හින්ද ළමයින්ට හරියකට කන්ඩ දෙන්ඩවත් බැරුව ගියා.’ මාමා ගිය පසු අම්මා තාත්තාට කියනු ඇසිණි.තාත්තා කිසිත් නොදොඩා පිටව ගොස් ටිකකින් ආපසු ආවේ විශාල මාළු කූරියකු අරගෙන ය.‘මේක උයල දරුවන්ට වේලාසන ම ‍හොඳට කන්ඩ දෙන්ඩ.’එසේ කී තාත්තා සුපුරුදු පරිදි උදැල්ල ද ගෙන හේනට හෝ කුඹුරට ගියේ ය.අම්මා මාළු කපා අවසන් වන විට ම ලොකු මාමා ආපසු ආයේ ය.‘කෝච්චිය වැරදුණා! බස් එකේ යන්ඩ බැලුව. ඒකෙත් සෙනඟ. අද බෑ කියල හිතුණ. ඉතිං ආපහු ආව. ඔන්නොහෙ අදත් හොඳට නාල කාල හෙට ම යනව.’ලොකු මාමා එසේ කියමින් ම ආච්චි දෙස බැලුවේ වරදක් කළ අයකු ලෙසිනි. ආච්චි මූණ බිමට හරවා ගෙන කූඩය වියමින් සිටියා ය.‘පොඩි නංගියෙ අදවත් එහෙනං රහට උයපංකො.’ ලොකු මාමා සුපුරුදු පරිදි අම්මාට ද විහිළුවක් කළේ මාළු ඇතිලිය දෙස බලමිනි. අම්මා ද බුම්මා ගත්තා ය.මට ලොකු මාමා ගැන දුක සිතිණ. මම ඔහු දෙස බැලුවෙමි.‘පුතේ’ ලොකු මාමා අහිංසක ලෙස මදෙස බැලුවේ ය.නෙළුම්විල, සිළුමිණලේක් හවුස්, කොළඹ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=as1404202</link>
    <topic>මනුස්සයකුගෙ ඔළුවයි හදවතයි අත්දෙකයි එකතු වුණාම ගොඩක් දේ කරන්න පුළුවන්</topic>
    <author/>
    <content>මනුස්සයකුගෙ ඔළුවයි හදවතයි අත්දෙකයි එකතු වුණාම ගොඩක් දේ කරන්න පුළුවන්කහ පැහැයෙන් බබළන සූරියකාන්ත මල් ළාහිරු නමදින්නාක් මෙනි. ඒ විශාල මලෙහි දීප්තිය විඳ දරා ගත නුහුණුව නදී ඇසිපිය සැලුවාය. ‍ගෝතමී කපුරු පැළ ගොන්නට වතුර දමන්නේ ඉතා සීරුවෙනි. බණ්ඩාර මැණිකා සාත්තු සප්පායම් කරන්නේ දාස්පෙතියා මල් පාත්තියටයි. බුදුන් පුදට ඇය නෙළන්නේ වතුසුද්ද මල් සහ දාස්පෙතියා මල් පමණි.හාත්පස සිසාරා පැතිර යන මල් සුවඳ යුවතිය තුළ චමත්කාරජනක හැඟීම් ජනිත කරවයි. එයින් මත් වූවාක් මෙන් ඇය අඹ ගස වෙත ඇවිද ගියේ ඉතා සෙමිනි.“බලාගෙන පොළවට රිදෙයි හයියෙන් අඩිය තිබ්බොත්..”ගෝතමී එල්ල කළ ඇනුම්පදය සිනාවෙකින් ඉවසූ නදී අඹ මුල මත හිඳගත්තාය.“ඇයි මොකද? මූණ එල්ලගෙන? යන්ඩම ඕනැ නං යන එකනෙ තියෙන්නෙ... අපි අල්ලගෙන ඉන්නවයැ..”වාද කරන්නට නොසිතූ යුවතිය නිදිකුම්බා මලක ලා රෝස පැහැයෙන් සිත සනසාගන්නට තැත් කළාය.“උදේම එල්ලෙන්ඩ හදන්නෙ හරියට නෑනෙක් නැන්දම්මෙක් වගේ.. උඹට මොනව වෙලාද මං දන්නෑ පොඩ්ඩියේ...”බණ්ඩාර මැණිකා වහා මැදිහත් වූයේ මිනිබිරියගේ සිත රිදෙනු ඇතැයි බියෙනි.“මං කියන්නෙ ඇත්තනෙ.. මෙතන මූණ එල්ලගෙන ඉන්නැතුව යන එකනෙ තියෙන්නෙ කුඩම්ම ළඟටම... උන්දැගෙ ටොකු කන්ඩ නැතුව අමාරු ඇති මෙයාට...”“අනේ පොඩ්ඩියේ... කට තිබ්බ පළියට කතා කරන්ඩ එපා බං... ලාලනීගේ කට හොඳ නෑ තමා. හැබැයි නියපිටින්වත් පාරක් ගහන්ඩ ඇති කියල මං හිතන්නෑ...”අත්තම්මාත් පුංචි අම්මාත් බහින්බස් වනු ඇතැයි බියපත් නදී වහා නැඟී සිටියාය.“මං මාමලාගේ ගෙදර ගිහින් එන්නද පුංචි අම්මේ?”ගෝතමී සැක මුසු බැල්මක් හෙළුවාය.“රස්තියාදු ගහන්ඩ වෙලාවක් ඇතෑ.. මල්වලට වතුර ටික දාල ඉවරවෙලා මට පහළ ගෙදර යන්ඩත් ඕන”“ඒක ‍ෙහාඳයි... මොකද ඉතිං උඹ කොච්චර කට කියෙව්වත් ඒ ළමයට උත්තර බඳින්ඩ බෑනෙ...” සැබැවින්ම නදීගේ සිත රිදුණේ ඒ කතාවටය.“සේරම ලස්සනයි.. හැබැයි බඩු හදන කෙනා තමයි කැත. බලන්නකො අක්කි හැටි විතරක්.. කළුම කළුයි..”චාපා මියුරු සරින් කොඳුරා කීවේ මොහොතකට පෙර සොයුරිය සමඟ අමනාපයෙන් පසුවූ බවද අමතක කර දමමිනි. සාමාන්‍යයෙන් ඇගේ ස්වභාවය එබඳුය. ඇය සිත් අමනාපකම් දිග දුර යන්නට ඉඩ නොහරියි. දින ගණනාවක් බුම්මාගෙන හිඳින්නට නදී සමත් වුව ද චාපා ඉතා ඉක්මනින් සියලු නොමනාප නොරිස්සුම් අමතක කර දමයි. කිසි කලෙකත් නොහොඳ නෝක්කාඩු ඇති කර නොගත් විලස හිනැහෙයි... සිරුරේ වෙළෙයි.“කළු වුණාට කැත නෑ නංගි.. ලස්සනයි..”කාලවර්ණ ඉලන්දාරියා යුවතියන් දෙදෙනා දෙස නොබලා සිටින්නට වෑයම් කළේය. ඔහු ගෝතමී සහ සුනන්ද සමඟ හස්තමුද්‍රාවෙන් අදහස් හුවමාරු කරගන්නා අන්දම ඔවුන් බලා සිටියේ තරමක කනගාටුවෙනි.“අනේ පව්...Óයි දෙදෙනාම ළතැවූවාට සැක නැත. එහෙත් ඒ කණස්සල්ල ඉතා ඉක්මනින් දුරු විය. කෙල්ලන් දෙස නොබැලූ කළු ‍ෙකාල්ලා කඩිසර ලෙස ඒ මේ අත දුවපැන්නේය. ගෝතමී සහ සුනන්ද ඇණවුම් කළ දැව මල් බඳුන් කදිමට ඔතා මල්ලක දැමුවේය.“චාපාට තවත් මොනාද ඕන...?” සුනන්ද ඇසූ විට චාපා හිනැහුණාය.“මට..? මට මේ ඔක්කොම ඕන..Óයි කියමින් ඇය දෑත් දෙපසට විහිදා වටයක් කැරකුණාය.“ඔක්කොම ලස්සනයි.. ඇත්තටම ලස්සනයි..”නදී ද හිස සලා නැගණිය සමඟ එකඟ වූවාය.“මේ ඔක්කොම ඉතිං ගෙනියන්නෙ කොහොමද බස් එකේ.. ලොරියකුත් මදි වෙයි..Óයි කී සුනන්ද හඬ නඟා හිනැහුණේය.“අනේ ගීත් ඔයා රැවටෙන්ඩ එපා.. මේ කෙල්ලන්ගෙ බොරු චාටු... සමහර විට මේ ගොල්ලො මේ කිසිම දේකට කැමැති නැතිව ඇති... දන්නැද්ද දැං හැදෙන අලුත්පන්නෙ ගෑනු ළමයි... මේගොල්ලන්ට වටින්නෙ ඉතිං ඇඳුම්... ෆෝන්..”ගෝතමී සරදම් සිනාවක් පෑවාය.“එහෙම කියන්ඩ එපා පොඩ්ඩි... කලාත්මක දේවල් අගය කරන්ඩ අලුත් ළමයින්ටත් පුළුවන්. .. හැමතිස්සෙම ඒගොල්ලො දිහා වපර ඇහින් බලන්ඩ නරකයි..”සුනන්දගේ වදන් ඇසූ නදීත් චාපාත් සාඩම්බර සිනා වගුරුවමින් ගීත් දෙස බැලුවේය. ඔහුගේ සිහින් දෙනයන රත්පැහැ ගැනුණේ මැඬගත් වේදනාවක වග නොකියා කියමිනි. ඔහු දෙතොල තරයේ වසාගෙන ඉවත හැරුණේය. ඒ දෑසේ කැටිවූ වේදනාව දැන හැඳිනගත් නදී වරදක් කළ දැරියක සේ හිස පහතට නැඹුරු කරගත්තාය.“ගීත් පව්.... ඇයි එයාට එහෙම වුණේ...? එයාට කතාකරන්ඩ බෑ කියල හිතන්නවත් බෑ... මොනතරම් හැකියාවක් තියෙන කෙනෙක්ද? අනේ එයාව සනීප කරන්න බැරි ද කාටවත්ම...Óයි තැවෙමින් නදී පුංචි අම්මා පසුපස ඇදුණාය.“ආ...මේ මොකද මේ මගේ පස්සෙන් එන්නේ...? දැන් ටිකකට කලින් කීවේ මාමලාගේ ගෙදර යනව කියලා.. ඉතිං යන එකනෙ ඇත්තෙ...”‍ගෝතමීගේ බැල්ම ද වචන ද එක ලෙසින් ම කර්කශය. එහෙත් නදී තුළ අබැටක තරම් නොමනාපයක්වත් හට නොගත්තේය. ඇය දුටුවේ අර කළු කොල්ලාමයි...‍කොතෙක් මඟ හරින්නට වෑයම් කළ ද අහම්බෙන් මෙන් ඔහුගේත් ඇගේත් දෙනෙත් එකට ගැටිණ. ඒ මොහොතේ ඇය මුළුමනින්ම ‍සසල වූවාය. සිහින් දෙනෙතේ තියුණු බැල්ම විඳ දරාගත ‍නුහුණුව ඇගේ හිස පහතට නැඹුරු විය. ඒ එක් මොහොත කල්පයක් තරම් දිගු වූ බවක් ඇයට හැඟිණ. ‍මාමා ද පුංචි අම්මා ද නැඟණිය ද අමතක කර දමමින් ඇය ඔහු ගේ යෞවන දෙනෙතෙහි සැඟවුණ වේදනාව වටහාගන්නට වෑයම් කළාය. එහෙත් එය කුඩා සිදුරකින් නිවෙසක ඇතුළත පිරික්සා බලන්නට වෙර දැරීමක් බඳුය. ‍දොර ජනෙල් සියල්ල දොරගුළු දමා වැසූ නිවෙසක එක් කුඩා සිදුරකින් දැකිය හැක්කේ කුමක්ද? ඔහු ගේ බැල්ම ද කිසියම් කඩතුරාවකින් වැසී තිබිණ. ඇගේ යෞවන හෘදය කකියන්නට වූයේ එහෙයින්ද?“දැක්ක නේද? මනුස්සයෙක්ගෙ ඔළුවයි අත්දෙකයි හදවතයි එකතු වුණාම කරන්ඩ පුළුවන් දේවල්..”ගෝතමී උඩඟු බැල්මක් හෙළුවේ මුළුමනින්ම විවර කර තිබූ කඩුල්ලෙන් මිදුලට පිවිසෙමිනි. ඒ තරම් සැහැල්ලුවෙන් ඇවිද යන්නට අසමත් වූයෙන් නදී වටපිට බැලුවේ තැතිගත් මුවැත්තියක මෙනි. නැවතත් ඔහු දකින්නට උපදනා ආශාව බලවත් වූ තරමටම ඔහුගේ වේදනාබර දෙනෙත නොදකින්නට ද ඇය ප්‍රාර්ථනා කළාය.“ඒ ඇස් දෙක දැක්කම මගේ හිතේ පුංචි ගිනිදල්ලක් මතුවෙනවා... අනේ ඇයි ඒ? මට මේ මොනාද වෙලා තියෙන්නෙ?”අසරණ වූ යුවතිය මිදුල පුරා විසිරුණ වියළි මුල් සහ අතු ඉති දෙස හෙළුවේ අලස බැල්මකි. මැටි බඳුන් සහ වර්ණවත් ලියකමින් හැඩ වූ කළගෙඩි පිරුණු මඩුව වෙත ඇවිද යන්නට ඇයට සිතිණ. එහෙත් හදිසියේම පෙර දිනයක මේ සියල්ල වෙතින් ඇය දුටු අපමණ චමත්කාරය හීනවී ගියේය. සියලු අත්කම් පරයා ඔහු ගේ ඒ කළු කොල්ලාගේ තියුණු බැල්ම සොඳුරු බවක් හැඟී ගියෙන් ඇය වෙව්ලා ගියාය. සුජිත් ගේ සෙනෙහස අබියස එය ව්‍යාජ සෙනෙහසක් වී ද නොවීද යන වග සැක හැර දැනගන්නට ඇය සමත් නොවෙයි. කෙසේ වෙතත් ඔහුගේ කඩවසම් රූපකාය ද ප්‍රිය තෙපුල් ද තමා මුලාක‍ළ වග අවබෝධ කරගනිමින් ඇය නිවෙස දෙස බැලුවාය. වැහැරුණ ස්ත්‍රියක් සේ අවලස්සන නිවෙස තුළින් පිටතට ආ තරුණියක් පුළුල් සිනාවක් පෑවාය.“කෝ අපේ ඉලන්දාරියා?” ගෝතමී ප්‍රශ්න කළාය.“මේ කවුද?යි නදී ද නිහඬව හදවතින් විමසවුවායලබන සතියේ තව කොටසත්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=av1404202</link>
    <topic>‘හඳ මාමා’ වැඩ සටහනට සින්දුවක් කිව්වා මගේ කලාව එච්චරයි</topic>
    <author> අරුණි මුතුමලී</author>
    <content>‘හඳ මාමා’ වැඩ සටහනට සින්දුවක් කිව්වා මගේ කලාව එච්චරයිජනමාධ්‍ය හා ප්‍රවෘත්ති ඇමැතිආචාර්ය කෙහෙළිය රඹුක්වැල්ලකලාව හා දේශපාලනය අතරින් දේශපාලනය තෝරාගත්ත ද කලාවට අකැමැති කිසිවකු නැති තරම්ය. ජනමාධ්‍ය හා ප්‍රවෘත්ති ඇමැති ආචාර්ය කෙහෙළිය රඹුක්වැල්ල මහතා දේශපාලනඥයකුගේ කලාත්මක රසය පිළිබඳ අපට කීවේ මෙවන් කතාවකි.ඔබට ‘කලාකරුවකු’ කියා කීවොත් කැමැති ද?අපි හැමෝම කලාකරුවෝ. විලියම් ශේක්ස්පියර් කියා තිබෙනවා අප හැම දෙනාටම උපතින් කලා හැකියාව තිබෙනවා නමුත් වේදිකාවක් ලැබෙන්නේ කීප දෙනාටයි කියා.ඒ කියන්නේ වාසනාව ගැන?ඔව්. බලන්න ගාමිණි ෆොන්සේකා, ‘බ්‍රිජ් ඔන් ද රිවර් ක්වායි’ චිත්‍රපටයේ සහායට ගිය කෙනෙක්. නමුත් අවසානයේ කොහොම ද?ලෝක සිනමාව ගත්තම ඇන්තනි ක්වින් වගේ කෙනෙක්. ‘බෙන් හර්’ චිත්‍රපටයේ අතිරේක ශිල්පීන් 5000 න් කෙනකු හැටියට හිටියේ. ඒත් වාසනාවට එහි අධ්‍යක්ෂවරයාගේ දුව මේ අතිරේක නළුවා සමඟ හාද වුණා. අන්තිමට මොකද වුණේ. ඔස්කා සම්මාන ලාභී නළුවෙකු වුණා.ඔබ වාසනාව ගැන තදින්ම විශ්වාස කරනවා වගේ?මැණික් ගල්වලට පයින් ගහ ගහ යන කී දෙනෙක් ඉන්නව ද? දෝනාවල බැහැලා ‘මඩ කනයා’ මඩ කාගෙන ඉල්ලම පාද ගන්නවා. පස්සේ මුදලාලිට ගල දුන්නාම ලක්ෂ දහයයි කියනවා. ඒත් ඒ මුදලාලි ඒ ගල විකුණන්නේ ලක්ෂ සියයකට වෙන්න පුළුවන්. ඒක තමයි වාසනාව.ඔබ දේශපාලනයේ වාසනාවන්තයෙක්. වේදිකාවේ?ඇත්තටම පුංචිම කාලේ වත් නාට්‍යයක රඟපාලා නෑ.කවි, ගීත නැටුම් වගේ දේවල්?ඒත් නෑ. හැබැයි අවුරුදු හයේ හතේ කාලේ අක්කයි මමයි ‘හඳ මාමා’ වැඩසටහනේ ගීතයක් කීවා. ඒ කාලේ ඉතිං කොහොම කීවත් මොකෝ ඊට පස්සේ නම් කවදාවත්ම නෑ.ඒ ඇයි?තමන්ට කරන්න බැරි දේවල් හඳුනා ගැනීම තමයි ලොකුම දේ. මට සින්දු කියන්න, කවි කියන්න ඒ මුකුත් බෑ. ඒ නිසා සමහර රූපවාහිනී වැඩසටහන්වලටත් මම යන්නේ නෑ.චිත්‍ර?අපෝ බෑ. මිනිහෙක් ඇන්දොත් හරකෙක් වගේ පෙනෙයි.ඒත් ඉස්කොලෙදි මොනවම හරි කරන්න ඇතිනේ?ඔව්. කතා කිරීමත් කලාවක්නේ? මම ගියේ ශාන්ත තෝමස් විදුහලට. පාසල් වාද විවාද කණ්ඩායම්වල සිංහල දෙමළ භාෂා දෙකේම නායකත්වය එකවර දැරූ එකම සිසුවා මම වෙන්න ඇති.ඒ කියන්නේ දේශපාලන කලාවටමයි උරුම?දේශපාලන ජීවිතේ දී රට ඉතා දුෂ්කරම අවදියක පවා ආරක්ෂක මාධ්‍ය ප්‍රකාශක හැටියට ඉන්න ලැබුණේ ඒ කථිකත්වය හින්දා වෙන්න ඕනැ.ඒත් ඔබ චිත්‍රපටයක් නිෂ්පාදනය කළා.ඔව්. ඒක අහම්බෙන් කළ දෙයක්. ‘සක්විති සුවය'.අහම්බෙන්?ඇත්තටම ඒක කලාවට තිබෙන ළැදියාවටම කළා ද කියන්න මම දන්නේ නැහැ. කොහොම වුණත් ඒ කාලයේ චිත්‍රපට කර්මාන්තය ඉතා ඉහළ තත්ත්වයක තිබුණා. අනෙක සේන සමරසිංහ මගේ ඉතා හොඳ මිතුරෙක් වුණා. ඒ ලැබු ආභාසය නිසා තමයි චිත්‍රපටයක් කළේ. මම හිතන්නේ අදටත් මම වෙන්න ඇති මේ රටේ ළාබාලම චිත්‍රපට නිෂ්පාදකයා.ඔබ එදා වගේ ම අදත් චිත්‍රපට බලනවා ද?ඒ කාලේ චිත්‍රපට බලන්න ගියේ වන්දනා ගමනක් යනවා වගේනේ. නඩේ ගුරා තමයි අනිත් අයට ‘ඔරෙන්ජං බාර්ලි’ පවා අරන් දෙන්නේ. බස් එකත් හෝල් එක ගාවම නතර කරනවා.හැබැයි නැවත වරක් කර්මාන්තය හොඳ තත්ත්වයකට එනවා. උතුරු නැගෙනහිර එක්ක අලුතින් චිත්‍රපට ශාලා 17 ක් හැදිලා. රටේ නායකයා ආගම දහම ගැන ළැදියාවක්, හැඟීමක් ඇතිව කටයුතු කරන නිසා ආගම, ජාතිකත්වය ගැන නව පුනර්ජීවයක් ඇතිවනවා වගේ දැනෙනවා. එය කලාවටත් බලපානවා. රජ කාලේ කතා, අපේ රටේ ගම්භීර ඉතිහාසය, සංස්කෘතික වටිනාකම් ඇති කතා හැදෙනවා. රූපවාහිනී නාළිකා 22 ක් තිබියදී ආදායම් වාර්තා තබන චිත්‍රපට හැදෙනවා. අනෙක චිත්‍රපට ‘ඩිජිටල් කරණය'ට අපි යනවා. එය අත්‍යවශ්‍ය දෙයක්.කැමැතිම නළුවෙක් නිළියක් ඉන්නව ද?මම හැමදාම කියූ දේ තමයි හොඳම නළුවෙක් නිළියක් කීම වැරැදියි කියන එක. හොඳම ඉදිරිපත් කිරීම කීමයි සාධාරණ. මොකද ජුරි සභිකයන්ට පවා ප්‍රශ්න ඇතිවනවා හොඳම නළුවා තේරීමේදී. ඒ, ඒ චරිතයට සාධාරණය ඉෂ්ට කරන ආකාරය අනුවයි තීරණ ගත යුත්තේ. එය තත්පර කීපයක දර්ශනයක් සඳහා වෙන්න පුළුවන්.ගායක ගායිකාවන් ගැනත් හිතන්නේ එහෙම ද?අපේ රටේ දුසිම් ගණන් ඉන්නවා හොඳටම සින්දු කියන්න පුළුවන් අය. ඒත් ලංකාව පුංචි රටක් හින්දා වෙන්නැති ඒ දක්ෂයින්ට නිසි ඇගැයීමක් නැත්තේ.පොත් එහෙම?ඒ කාලේ නම් ඇ‍ඳේ ඉඳගෙන ඊළඟ පරිච්ඡේදය කියවනකල් සිහියක් නැති තරම්. ඒත් දැන් වෙලාවත් අඩුයි. වැඩත් වැඩියි. අනික ඉලෙක්ට්‍රොනික් පොතක් ගන්නත් පුළුවන්නේ?එකම හේතුව එය ද?අරිසෙන් අහුබුදු සූරීන් තමයි මගේ සාහිත්‍ය ගුරුවරයා. ‘විරාගය’ වගේ පොත් තමයි අර විදිහට අපි කියෙව්වේ. දැන් නම් ඉතින් චිත්‍රපටයක වුණත් ලොකු කතාවක් නෑනේ. ‘නිධානය’ වගේ පරණ ඒවා තාමත් හොඳයි.ඔබේ දරුවන් කලාවට සම්බන්ධ ද?දෙවැනි දුව නම් මාධ්‍ය හා සංස්කෘතිය කළේ. ඇය නීතිඥවරියක්. ඇය ඉන්සයික් කියා මනෝ විද්‍යාත්මක සඟරාවක් කරනවා.ලොක්කි එක්සත් ජාතීන්ගේ සංවිධානයේ පළමු ලේකම්වරිය ලෙස කටයුතු කරනවා.තුන්වැනි දුව ගණකාධිකාරිනියක්.පුතා නම් ඉතිං ක්‍රිකට් කණ්ඩායමේ නේ. එයා කියන්නේ එයා ජාතික මෙහෙවරට අනික් දේවල් අතහැරියා කියලයි.බිරිඳ?විශේෂ කලා කටයුත්තක නියැළෙන්නේ නෑ.ඔබට කලාකරුවෙක් කීවොත් බිරිඳ කැමැති වෙයි ද?නෑ. සමාජ සේවකයකු කියනවාට කැමැති වෙයි.ඔබ හොඳ විවේචකයෙක්?ඔව්. දෙයක් දිහා බලලා හොඳ නරක කියන්න මට හොඳට පුළුවන්. අපේ නුවර ගෙදර කලාගාරයක් වගේ. හැබැයි ඒ ලීබඩු ආදිය සේරම මම කියලා මට ඕන විදිහටයි හැදෙව්වේ.ඔබ හිතන්නේ කලාකරුවකු කියන්නේ කාට ද?කලාකරුවකුගේ ඇස්වල කඳුළු තියෙනවා. ඔහුට ඕනෑම කෙනෙකුගේ දෙයකට ඇහුම්කන් දෙන්න පුළුවන්. හොඳ කලාකරුවකුට හොඳ දේශපාලනඥයකු වන්නත් පුළුවන්. පොල්ලෙන් ගැහුවා වගේ කෙනකුට නෑ, බෑ නොකියා හිත සැනසෙන වචනයක් හරි කියන්න පුළුවන් වීමත් වටිනවා. සෞන්දර්ය විෂයන්ට සීමා නොවූ කලාවට පුළුල් අර්ථයක් ලැබෙනවා. ඇත්තෙන්ම දේශපාලනයත් කලාවක්. අරුණි මුතුමලීඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=av1404203</link>
    <topic>ජීවිතයට සමීප කෙනෙක් තාම නැහැ</topic>
    <author>ගාමිණී සුසන්ත</author>
    <content>ජීවිතයට සමීප කෙනෙක් තාම නැහැ දිනක්ෂි ප්‍රියසාද්දිනක්ෂි ප්‍රියසාද් මේ දිනවල බොහෝ දෙනෙකුගේ කතා බහට ලක්වන්නේ ‘රෑන’ ටෙලිනාට්‍යයේ සමාධි ගේ චරිතය නිරූපණය කරන නිසා මෙන් ම ‘රණවිරු රියල් ස්ටාර්’ සංගීතමය වැඩසටහනේ නිවේදිකාවක ලෙස කටයුතු කරන නිසා ය. අපි ඇයගෙන් ඇයගේ නවතම තොරතුරු විමසා සිටිමු.‘රෑන’ ටෙලිනාට්‍යයේ සමාධි ගැන ප්‍රේක්ෂකයින් මොනවද කියන්නේ?ඇත්තටම මම හිතුවාටත් වැඩිය විශාල ජනප්‍රියත්වයක් රෑන ටෙලින‍ාට්‍ය හිමිකරගෙන තියෙන බව පෙනෙනවා ලැබෙන ප්‍රතිචාරවලින්. ‘රෑන’ මෙගා ටෙලිනාට්‍යයක් වුණත් විවිධ විදියේ ප්‍රතිචාර ලැබෙනවා. මෙච්චර පිරිසක් මේ ටෙලිනාට්‍යයට ප්‍රතිචාර දක්වන්නේ ‘රෑන’ ගැන ගෙනිච්ච පූර්ව ප්‍රචාරක වැඩපිළිවෙළත් මේ දිනවල එහි කතාව ගලාගෙන යන ආකාරයත් නිසා කියලයි මට හිතෙන්නේ. මෙය අධ්‍යක්ෂණය කළ රන්ජන් ප්‍රසන්න සතු හැකියාවත් ඒ සඳහා ගොඩක් බලපාල තියෙනවා.මොනවගේ වැඩවල ද මේ දිනවල යෙදිල ඉන්නේ?‍'රෑන’ රෑපගත කිරීම්වලට දායක වෙන අතරේ, චන්ද්‍රරත්න මාපිටිගමගේ ‘නිර්මායා’ ටෙලිනාට්‍යයේ රූපගත කිරීම්වලට දායක වෙනවා. ඊට අමතරව ‘රණවිරු රියල් ස්ටාර්’ වැඩසටහන ඉදිරිපත් කරන්නත් නිවේදනයෙන් දායක වෙනවා. ස්වර්ණවාහිනියෙන් විකාශය වන ‘බොලිවුඩ් මැජික්’ වැඩසටහනන් ඉදිරිපත් කරනවා.රණවිරු රියල් ස්ටාර්’ වැඩසටහන ඉදිරිපත් කිරීම ඔබට මොනවගේ අත්දැකීමක් ද?මෙතෙක් මගේ කලා ජීවිතයේ මා ලැබූ ලොකුම අත්දැකීම සහ ලොකුම භාග්‍යය තමයි රණවිරු රියල් ස්ටාර් වැඩසටහන ඉදිරිපත් කරන්න ලැබීම. මම නිවේදන කටයුතු වලට යොමු වුණේ මම පුංචි කාලේ; 2000 අවුරුද්දේ. ඉන්පසුව මම වැඩසටහන් ගණනාවකට නිවේදන කටයුතු කළා. මෑතදී මම රූපවාහිනි නාළිකාවලින් ඉදිරිපත් කළේ විනෝදාත්මක සහ සඟරාමය වැඩසටහන්. ‘රණවිරු රියල් ස්ටාර්’ මම මෙතෙක් ඉදිරිපත් කළ වැඩසටහන් සියල්ලටම වඩා බොහෝ වෙනස්. මේ වැඩසටහනේදී වචන භාවිත කරන විලාසය වදන හසුරුවන ආකාරය අනෙක් වැඩසටහන්වලට වඩා වෙනස්. ඒක මට එක්තරා විදියකට අභියෝගයක් වුණා. ඒ අභියෝගයට මම මුලදී බය වුණා. නමුත් මට ඒ අභියෝගයන්ට සාර්ථකව මුහුණ දුන්නා.මේ වැඩසටහනේ නිර්මාණකරුවන් මාව මේ වැඩසටහනට යොදා ගත්තේ මම රංගන ශිල්පිනියක් කියන පදනමේ ඉඳලා. මාව නිවේදිකාවක් හැටියට ඔවුන් බැලුවේ නෑ. ඉතින් මට හැකි උපරිම අයුරින් ඒ වැඩසටහන ඉදිරිපත් කරන්න දායක වුණා. මුලදී වැරදි අඩුපාඩු ගොඩක් තිබුණා. දැන් දැන් ඒ අඩුපාඩු හදාගෙන මම හොඳ තැනක ඉන්නව කියල මට හිතෙනවා. රණවිරු රියල් ස්ටාර් වැඩසටහන ඉදිරිපත් කරන විට මගේ පැත්තෙනුත් විශාල දියුණුවක් ලබන්න මට පුළුවන් වුණා.ත්‍රිවිධ හමුදාවේ පිරිස් සමඟ වැඩ කිරීම ඔබට කිසියම් අභියෝගයක් වුණා ද?එවැනි පිරිසක් සමඟ මම මීට පෙර වැඩ කරලා නෑ. ඔවුන් මේ රට ජාතිය බේරාගත් රණවිරුවන්. ඔවුන් සමඟ සමීපව වැඩ කිරීමේ අවස්ථාව හැමෝටම ලැබෙන්නේ නැහැ. ඒ භාග්‍යය මට උදාවුණා. ඔවුන් ඇසුරු කිරීමේදී බොහෝ සංවේදී සිදුවීම් සංවේදී කතා අසන්න ලැබෙනවා. ඒවායේ දී මමත් සංවේදී වෙනවා. ඔවුන් සමඟ වැඩ කිරීම හරිම විනෝද ජනකයි. ඔවුන් හරිම මිත්‍රශීලීයි‍. ත්‍රිවිධ හමුදාවේ අයගෙන් මට උපරිම සහයෝගයක් ලැබෙනවා. රණවිරු රියල් ස්ටාර් වැඩසටහන පටිගත කරන කාලසී‍මාවේදී ඒක වෙනම ලෝකයක් වගේ මට දැනෙන්නේ. මම හරිම සතුටකින් තමයි ඒ වැඩසටහනට දායකත්වය ලබාදෙන්නේ. මේ වැඩසටහනට මාව තෝරාගැනීම පිළිබඳ ගෝඨාභය රාජපක්ෂ මැතිතුමා ඇතුළු සියලුම දෙනාටත් රූපවාහිනි කාර්ය මණ්ඩලයටත් මම ස්තුතිවන්ත වෙනවා.ඔබේ ලොකු නංගි (ශේෂාද්‍රි) පසුගිය දිනවල විවාහ වෙලා නි‍ෙවසින් ගියා‍. නංගි දුරස්වීමේ පාළුව ඔබට දැනුණා ද?පුංචි කාලෙ ඉඳල එකම ගෙදර හැදිල වැඩිල වෙන්වුණා ම පාළුවක් දැනෙනවා තමයි. නමුත් කාර්ය බහුලත්වයත් එක්ක ඒ හැඟීම නැති වුණා.ඔබේ විවාහය ළඟදී සිදුවෙන්නේ නැති ද?මගේ විවාහය ළඟදී සිදුවෙන්නේ නෑ‍. මට ගෙදරින් ඒ ගැන කියලත් නෑ. මම යෙදිල ඉන්න වැඩත් එක්ක දැන් ම මට විවාහයක් ගැන හිතන්න අමාරුයි. රංගන නිවේදන කටයුතු වගේ ම මගේ අධ්‍යාපන කටයුතුත් නිසා ළඟදී විවාහ වෙන්න මගේ බලාපොරොත්තුවක් නෑ.දැන් ම විවාහ නොවුණත් ජීවිතයට සමීප විශේෂ කෙනෙක් ඔබට ඉන්නවාද?නැහැ. තවම එහෙම කෙනෙක් නෑ.ඔහු මොනවගේ කෙනෙක් වුණොත් හොඳ ද?මම ඔහුගෙන් ලොකු දේවල් බලාපොරොත්තු වෙන්නේ නෑ. නමුත් මාව හොඳින් තේරුම් ගන්න. මම කරන්න කැමැති දේවල් මට කරන්න ඉඩදෙන, ඒවාට උදව් කරන මට අනවශ්‍ය නීති රීති නොදමන කෙනෙක්. ඒ වගේ ම මගේ දෙමව්පියන්ට ආදරේ අපේ පවුලේම කෙනෙක් කියල හිතන කෙනෙක්.මොනවද ඔබ කරන අධ්‍යාපන කටයුතු....?මම ඇඟලුම් නිෂ්පාදන කළමනාකරණ උපාධියක් හදාරනවා. දැන් 3 වැනි වසරේ. කලා කටයුතුවලට සම්බන්ධ වෙලා ඉන්න නිසා මට පූර්ණ කාලීනව අධ්‍යාපන කටයුතුවල යෙදෙන්න ඉඩක් නෑ. නමුත් මම කොහොම හරි ඉදිරි අවුරුදු දෙක තුනේදී උපාධිය සම්පූර්ණ කරනවා.ඔ‍ෙබ් පියා (දිනේෂ් ප්‍රියසාද්) ලංකාවේ දැවැන්ත සිනමා කරුවෙක් වුණාට ඔබට තවම සිනමාවේ දැනෙන යමක් කරන්න ඉඩක් ලැබුණේ නෑ නේද?ඔව්. පසුගිය කාලේ මට සිනමාවට ආරාධනා ලැබුණේ නෑ. හැබැයි මට මේ අවුරුද්දේ චිත්‍රපට තුන හතරකට ම ආරාධනා ලැබිලයි තියෙන්නේ. ඒ අතරින් කීපයක් ප්‍රධාන චරිත නෙමෙයි; නමුත් හොඳ චරිත. එක් චිත්‍රපටයක රූපගත කිරීම් මැයි මාසයේදීත් තවත් චිත්‍රපට දෙකක රූපගතකිරීම් මේ අවුරුද්ද අන්තිමේදී ආරම්භ වේවි.ටෙලිනාට්‍යවල ඔබට විවිධ චරිත නිරූපණය කරන්න අවස්ථාව ලැබිල තියෙනවාද?මගේ බාහිර පෙනුමත් එක්ක මට වැඩිපුර කතා කරන්නේ නාගරික චරිතවලට. නමුත් 2010 අවුරුද්දේ විකාශය වුණු ‘සඳගිරි පව්ව’ ටෙලිනාට්‍යයේ මම නිරූපණය කළේ දුෂ්කර ප්‍රදේශයක ජීවත්වන ඉතා ගැමි චරිතයක්. ඒ රංගනයට තමයි මට ඒ අවුරුද්දේ හොඳම නැඟී එන නිළියට සම්මානය හිමි වුණේ. තවත් ටෙලිනාට්‍ය කීපයකම මට ගැමි චරිත නිරූපණය කරන්න අවස්ථාව ලැබුණා.කලා ශිල්පිනියක් වීමට ලැබීම ගැන ඔබ සතුටු ද?ඇත්තෙන් ම ඔව්. මොන දේ කළත් මම සතුටක් ලබන්නේ කලාකටයුතුවල යෙදීමෙන්. රූපගත කිරීම්වලදී කොපමණ දුෂ්කරතාවන්ට මුහණ දුන්නත් ඒ නිර්මාණය දකින විට රසික ප්‍රතිචාර ලැබෙන විට දැනෙන්නේ විශාල සතුටක්.ගාමිණී සුසන්තඡායාරූප - ඉන්දික මල්ලවආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=av1404204</link>
    <topic>සිනා කතා</topic>
    <author>එඩ්වඩ් චන්ද්‍රසිරි</author>
    <content>සිනා කතා‘ඔන්න කුකරි ක්ලාස් එකේදී මම ඉගෙන ගත්ත විදියට, වෙනස්ම විදිහේ ඉස්සෝ කරියකුයි, ඇපල් පුඩිමකුයි මම අද හැදුවා. රොෂාන් කෑම මේසයට වාඩි වත්ම දෑතින් බඳුන් දෙකක් රැගෙන පැමිණ, ඒවා මේසය මත තබමින් ඉන්දිකා කීවේ තාලයකට ය.එම බඳුන් දෙක දෙස විමසිල්ලෙන් බැලූ රොෂාන් ඉන්දිකා දෙස බලා මෙසේ ඇසීය.“මේ දෙකෙන් ඇපල් පුඩිම මොකද්ද?”  “ඔය දැන් පළාත් සභාවලට අලුතින් පත්වුණු මැති ඇමැතිවරුන්ට ජනතාවට සේවයක් කරන්ඩ වෙන්නෙ තව ඉස්සරහටනෙ. ඒ වුණාට බලනවකො අර පැරදුණු හාදයා: මිනිහා ඡන්දෙ ඉවර වුණා විතරයි ජනතාවට කළේ සුළු පටු සේවයක් ද?” නන්දවීර තම මිතුරු පින්තු දෙස බලමින් කීවේ ය.“ඡන්දෙ ඉවර වුණ ගමන්, මේ දවසට දෙකට මොකද්ද බං එයා කරපු සේවේ?” පින්තු ඇසුවේ නන්දවීර බීමතින් නන්දොඩවන්නේ දැයි විමතියෙනි.“ඇයි දැක්කෙ නැද්ද ඡන්දෙන් පරාද වෙලා මිනිහා කියල තිබුණා, එයා දේශපාලනයෙන් ඉවත් වෙනවයි කියලා? ඉතින් බං, ඒකම සුළුපටු සේවයක් ද?”නන්දවීර ඇසීය.  “උත්තරීතර” කියල අපි කරන ප්‍රෝග්‍රෑම් එක හරි ජනප්‍රියයි. ඒත් තව ටික දවසකින් ඒක නතර කරන්ඩ සිද්ධ වෙනවා.” රූපවාහිනී චැනලයක නිෂ්පාදකවරයකු තම මිතුරු පුවත්පත් කලාවේදියකු හමුව‍ු අවස්ථාවකදී කීවේ ය.‍“ජනප්‍රිය නම් ඒක නවත්තන එකේ තේරුමක් නැහැනෙ. ඇයි නවත්තන්නෙ?” පුවත්පත් කලාවේදියා ඇසුවේ ය.“මේකනෙ වැඩේ. උත්තරීතර චරිත දැන් ඉවර වේගනනෙ එන්නෙ.” රූපවාහිනී නිෂ්පාදකවරයා කීවේ තම මුහුණට බැරෑරුම් පෙනුමක් එක්කර ගනිමිනි.“ඕකට හොඳ විසඳුමක් තියෙනවා මචං. ප්‍රෝග්‍රෑම් එකේ නම වෙනස් කරපං ‘ජල්තර’ කියල. ඒවගෙ චරිත දැන් වැහි වැහැලනෙ.” පුවත්පත් කලාවේදියා සිනාසෙමින් කීවේ ය.  “මම නැවතිලා ඉන්න තැන පරිසරේ දැන් ගන්ඩම දෙයක් නැහැ. අල්ලපු අ‍ැනෙක්ස් එකේ ඉන්නවා අලුත බැඳපු ‍ජෝඩුවක්. ඒ දෙන්න කොයි වෙලාවෙත් රණ්ඩු, මරාගන්ඩ හදනවා. යටි ගිරියෙන් කෑගහ ගන්නවා. ඒ සද්ද බද්ද එක්ක මට එතන ඉඳගෙන කිසිම දෙයක් නිස්කලංකෙ කරගන්ඩ බැහැ.” පුවත්පත් කලාවේදිනියක වූ තිලානි තම කතුවරයා හමුවට පැමිණ තමා පත්ව සිටින අසීරුතාව පැහැදිලි කළේ මුහුණ තවත් කළු කර ගනිමිනි.ඔය කියන විදියට ඒ මිනිහා තමන්ගේ ගෑනිත් එක්ක වැඩි දවසක් පවුල් කන එකක් නෑනේද?” අරුණ ඇසුවේ කිසියම් සැලැස්මක් හිතෙන් අඳිමිනි.“අනේ ඔව් අයියෙ. ඔය විදියට කොහොම පවුල් කන්නද? තිලානි කීවාය.“හරි, දැන් කරන්ඩ තියෙන්නෙ තිලානි, ඔයා කොහොම හරි ඒ මිනිහට දැලේ දාගෙන ඒකව කසාද බඳින එකයි‍. එතකොට ඒ යකා අර ගෑනිත් එක්ක ජෝඩු වෙන එක නිකංම නතර‍ වෙනවනෙ.” අරුණ කීවේ ය.  ‘ඡන්දෙට අපේ පක්ෂයෙන් අපේක්ෂකයෙක් විදියට ඉදිරිපත් වෙන්ඩ තමාට මොනවද තියෙන සුදුසුකම්” ළඟ එන මැතිවරණයට ඡන්දාපේක්ෂකයන් තේරීම සඳහා වූ සම්මුඛ පරීක්ෂණයට පැමිණ සිටි අයදුම්කරුවන් පෝලිම් ගස්වා ඔවුන් සම්මුඛ පරීක්ෂණයකට භාජනය කළ තේරීම් මණ්ඩලයේ එක් සාමාජිකයෙක් තමන් ඉදිරියට පැමිණි අයදුම්කරුගෙන් ඇසීය. ඔහු ඊට නිරුත්තරව මඳක් අපහසුවෙන් මෙන් වටපිට බලද්දී තවත් තේරීම් මණ්ඩල සාමාජිකයෙක් මෙසේ ඇසීය.“හොඳයි, තමන් දැනට මොනවගෙ කර්මාන්තයක් ද කරන්නෙ?”“කරන්ඩ වෙන කිසිම කර්මාන්තයක් නොදන්න නිසා තමයි ආයුබෝවන්ඩ මේ ඡන්දෙ ඉල්ලන එකට ඉදිරිපත් වෙන්ඩ ආවේ” අයදුම්කරුවා කීවේය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=av1404205</link>
    <topic>රියෝ ඩි ජෙනයිරෝ සිට ඇමසන් වනයට</topic>
    <author>කුමාර සිරිවර්ධන</author>
    <content>රියෝ ඩි ජෙනයිරෝ සිට ඇමසන් වනයටඅමේසන් වනාන්තරයෙන් අල්ලා ගැනුණු ‘බ්ලූ’ නමැති මැකෝ ගිරා පැටවා‍ගේ වික්‍රම රැගත් ‘රියෝ’ නමැති පරිගණක සජීවීකරණ ප්‍රහසන චිත්‍රපටය 2011 වසරේදී ලොව පුරා ප්‍රදර්ශනය වූයේ විශිෂ්ට ප්‍රේක්ෂක ප්‍රතිචාර ලබමිනි. කා ලෝස් සල්දන්හාගේ නිර්මාණයක් වූ එම චිත්‍රපටය අමෙරිකාව ඇතුළත ප්‍රදර්ශනය වෙමින් ඩොලර් ලක්ෂ 1430ක් ද ලොව අනෙක් රටවල ප්‍රදර්ශනය වෙමින් ඩොලර් ලක්ෂ 4840ක් ද උපයා ගත්තේය. එම චිත්‍රපටයේ ‘රියල් ඉන් රියෝ’ ගීතය වසරේ හොඳම චිත්‍රපට පසුබිම් ගීතය ලෙස ද ඇකඩමි සම්මාන උලෙළේ දී නාම යෝජනා ලැබුවේය.බ්ලූ නමැති මැකෝ ගිරා පැටවා වනාන්තරයේ සිට ගෙන එනු ලබන්නේ බ්‍රසීලයේ රියෝ ඩි ජෙනයිරෝ නගරයට හෙයින් චිත්‍රපටයට ‘රියෝ’ යන නම ලබා දී තිබිණි. බ්ලූට පෙම්වතියක මුණගැසෙන්නේ ද රියෝ නගරයේදීය.එම පළමු චිත්‍රපටයේ දිගුවක් දැන් ‘රියෝ -2’ යන නමින් ලොව පුරා ප්‍රේක්ෂක ආකර්ෂණය ලබමින් ප්‍රදර්ශනය වෙමින් තිබේ. එය ද කාලෝස් සල්දන්හාගේම අධ්‍යක්ෂණයක් වන අතර චිත්‍රපටය නිෂ්පාදනය කර ඇත්තේ බ්ලූ ස්කයි චිත්‍රාගාරයයි.බ්ලූ හා ඌගේ පෙම්වතිය ජුවෙල් මේ වන විට දරුවන් තිදෙනකුගේ මවුපිය යුවළකි. උන් තම නාගරික ගෘහස්ත ජීවිතය හැර දමා අමේසන් වනාන්තරයට යන්නේ තම හිමිකරුවන් වූ ලින්ඩා සහ ටුලියෝ යුවළ ගවේෂණයක් සඳහා අමේසන් වැසි වනාන්තරයට යන හෙයිනි.බ්ලූ හා ජුවෙල් ගේ උපන් බිම අමේසන් වනාන්තරයයි. එහෙත් උන් අයත් මැකෝ ගෝත්‍රය ඒ වන විට වනයේ ජීවත්වන්නේ සැඟව ගෙනය. ඊට හේතුව රියෝ නගරයේ දී ‘බ්ලූ'ට දුෂ්ටකම් කළ නයිජෙල් නමැති කොකටුවා ඒ වන විට අමේසන් වනාන්තරයේ සිය බලපරාක්‍රමය විහිදුවාගෙන සිටින හෙයිනි.කෙසේ හෝ බ්ලූ තම පියා වූ එඩුවාර්ඩෝ සොයා ගනියි. තම දරු මුනුපුරන් දැකගන්නට ලැබීම එඩුවාර්ඩෝට මහත් සතුටට හේතුවක් වෙයි. එහෙත් එම සතුට යටපත් කරවන කාරණය උන්ට විපත් පමුණුවන නයිජෙල් ගේ දුෂ්ට ක්‍රියාකාරකම්ය. ඒ අතර තුර වැසි වාන්නතරයේ නීති විරෝධී දැව කපන්නෝ ලින්ඩා සහ ටුලියෝ පැහැර ගනිති. ඔවුන් බේරාගන්නටත් නයිජෙල් ගේ දුෂ්ටකම්වලට නැවතීමේ තිත තබන්නටත් බ්ලූ සහ ඔහුගේ මිතුරන් ගන්නා උත්සාහය රියෝ - 2 සිනමාපටයෙන් දැක්වෙයි.ජෙසී එයිනෙබර්ග්, ඇනා ගැතවේ , ජෙමී ‍ෆොක්ස්, ජෝර්ජ් ලෝපෙස් හා ට්‍රේසි මෝගන් වැනි හොලිවුඩයේ ප්‍රකට නළු නිළියන් මෙම චිත්‍රපටයේ චරිත සඳහා පසුබිම් හඬ සපයා තිබේ.ත්‍රිමාණ චිත්‍රපටයක් වූ ‘රියෝ - 2’ පළමු සිනමාපටය මෙන්ම කුඩා දරුවන්ට මෙන්ම වැඩිහිටියන්ට ද එකසේ රසවිඳිය හැකි අපූර්ව සිනමා අත්දැකීමකි.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=av1404206</link>
    <topic>සමහර නිළියන්ගේ හැසිරීම් ගැන මටම දුකයි</topic>
    <author>තුෂාරි නේරංජා වික්‍රමසිංහ</author>
    <content>සමහර නිළියන්ගේ හැසිරීම් ගැන මටම දුකයිධනංජය සිරිවර්ධනකලා ක්ෂේත්‍රයේ ජනප්‍රිය ආකර්ෂණීය රංගන ශිල්පියෙක් වන ධනංජය සිරිවර්ධන පසුගියදා තම ජීවිතයේ සොඳුරු පැතුමක් ඉටුකර ගන්නට සමත් වුණා. ඒ තම හද දිනූ හිතැත්තිය ශෂිනි සමඟ අතිනත ගැනීමෙන්. ධනංජය ගේත් ශෂිනිගේත් විවාහ මංගල උත්සවය කිංස්බරි හෝටලයේ දී උත්කර්ෂවත් ලෙස පැවැත්වුණා. මේ කතාබහ ඒ නිමිත්තෙනි.ඔබ ජීවිතයේ අලුත් පිටුවක් පෙරළුවා. විවාහය ගැන මොකද හිතෙන්නේ?කියාගන්න බැරි ලොකු සතුටක් දැනෙනවා. ‍මගේ විවාහය සිද්ධවුණේ 2014.04.04. එදා මට විශේෂ දවසක්. හිතුවටත් වඩා සාර්ථකව මංගල උලෙළේ කටයුතු කරගන්නට හැකියාව ලැබුණා. මට උදව් උපකාර කරපු හැමදෙනාටම ස්තුතිවන්ත වෙනවා. ඒ වගේම අපිට සුබ පතන්නත් ආශිර්වාද කරන්නත් කලා ලො‍ෙව් හිතවතුන් වගේම මගේ මිතුරු මිතුරියන් රැසක් පැමිණියා. ඒ හැම දෙනාටමත් මම ස්තුතිවන්ත වෙනවා.ඔබේ අතගත් ඇය ගැනත් දැනගන්න කැමැතියි?ඇය ශෂිනි. වෘත්තියෙන් ගුවන් සේවිකාවක්. කලා කුසලතා රැසකුත් ඇය සතුයි.ශෂිනිව ඔබට හමුවුණේ කොහොමද?මට ඇයව හමුවන්නේ මීට වසර අටකට පමණ පෙරාතුවයි. ඒ ඉන්දික මල්ලවආරච්චි ගේ ඡායාරූපයකට පෙනී ‍සිටින්නට ඔහුගේ ඡායාරූප ශාලාවට ගිය අවස්ථාවකයි. මාත් සමඟ ඇය මේ ඡායාරූපවලට පෙනී හිටියා. ඉන්දික මගේ පවුලේ වගේම ඇගේ පවුලෙත් සමීපතම හිතවතෙක්. ඒ වෙනකොට ශෂිනි පාසල් යුවතියක්. කොහොමින් හෝ ඒ දැන හඳුනාගැනීම හිතවත්කමකටත් මිතුරු දමකටත් මිතුරු දම ප්‍රේමයකටත් පෙරළුණා. ඉතින් මේ ආදර කතාව විවිධ හැලහැප්පීම් මැද වසර අටක් පුරාවට ගලන ගඟක් සේ නොසැලී ගලාගෙන ගියා. අන්තිමට ඉතින් අපේ නිවෙස්වල අයත් හොඳ මිතුරන් වුණා. හොඳින් පවුල් පවුල් අතරත් දැන හැඳුනුම්කම් ඇතිවුණා. දෙපාර්ශ්වයේම ආශිර්වාදය මත අපි විවාහ දිවියට ඇතුළත් වුණා.ශෂිනිගේ රැකියාවත් ඔබේ රැකියාවත් එක්ක විවාහයෙන් පසුව ඔබ දෙපළට ළඟම රැඳී ඉන්නට නොහැකි වේවි?ඔව්. ඇය විදේශීය ගුවන් සමාගමක ජ්‍යෙෂ්ඨ ගුවන් සේවිකාවක්. ඇයත් කාර්ය බහුල රැකියාවක නියැළෙන්නේ. මමත් එහෙමයි. කලා කටයුතු වෙනුවෙන් බොහෝ විට නිවෙසින් පිට රූගත කිරීම්වලට යන්නට සිදුවෙනවා. ‍ෙකාහොමත් තව ටික කාලයක් යනතුරු අපි දෙදෙනාටම රැකියා සමඟ කාර්යබහුල වන්නට සිදුවේවි.ඔබ ශෂිනිගෙන් බලාපොරොත්තු වූ ගුණාංග සියල්ල ඇය සතුව පවතිනවාද?ඕනම කොල්ලෙක් ආදරයේ දී විවාහයේ දී පෙම්වතියගෙන් බිරියගෙන් මේ මේ දේවල් ඇය සතු විය යුතුයි කියලා බලාපොරොත්තු වෙනවා. මමත් එහෙමයි. මමත් ශෂිනි ගෙන් පෙම්වතියක ලෙසත් බිරියක ලෙසත් බලාපොරොත්තු වූ දේවල් තිබුණා. මම ඇයගෙන් දැකපු විශේෂම දේ තමයි ඇය හැමවිටම සරලව ජීවිතය ගතකරන්න උත්සාහ දරන කෙනෙක්. මම නළුවෙක් වුණාය කියලා ඇය අනවශ්‍ය විදිහට ප්‍රසිද්ධ වෙන්න උත්සාහ කරන කෙනෙක් නෙවෙයි. මම දකින විදිහට ඇය මටත් වඩා කලා කුසලතා පිහිටා තිබෙන යුවතියක්.ගායන හැකියාව, නර්තන හැකියාව ඇයට හොඳින්ම පිහිටා තිබෙනවා. නමුත් ඒ දේවල් උපයෝගී කරගෙන ඇයගේ දක්ෂතා පෙන්වූවා හැරෙන්න ජනප්‍රිය තරුවක් වෙන්න උත්සාහ කළේ නැහැ. ඒ වගේම මම ඇයගෙන් දකින තවත් ගුණාංගයක් තමයි කිසිම තැනකදී මාව තනි නොකරපු එක. මට ඇයව අවශ්‍යයි කියල සිතපු සෑම තැනකදීම ඇය මාව අත්නොහැර මා ළඟින්ම උන්නා. ඇගේ ඒ ගුණයටත් මා හුඟාක් කැමතියි. අනෙක ඇගේ ජීවිතේ හරිම පිළිවෙළයි. මටත් ඕන වුණා ඇගේ ඒ ජීවිතේ කොටසක් බවට පත්වෙන්න. මට හිතෙනවා මගේ ජීවිතය ඇයගේ වගේම වෙයි කියලා. ඉතින් ශෂිනි වගේ කෙනෙක් ජීවන සහකාරිය කරගන්න මම තවත් ප්‍රමාද වෙන්නේ ඇයි කියලා හිතුවා.ඔබ ජීවිතේ හරිම තීරණය ගත්තා කියලා හිතනවාද?ඔව්. මම හුඟක් හිතලා බලලා ගත් තීරණයක් තමයි මගේ විවාහය. මගේ ළමා කාලය තුළ යොවුන් විය තුළ ශෂිනි මා ළඟින්ම වුන් යෙහෙළිය. ඇය මා දිහාත් මම ඇය දිහාත් කාලයක් මුළුල්ලේ බලා හිටියා. හැමදේම බෙදා හදා ගත්තා. ඉදිරියටත් එය එසේම වේවි.ඔබ ඉදිරියට රංගනයේ නියැළෙනවාට ඇය කැමැතිද?මම විවාහ වුණත් මගේ ජීවිතයේ නළුවා තවමත් ජීවත් වෙනවා. ශෂිනි හැමදාමත් කැමැති මගේ රංගන ජීවිතය සාර්ථක වෙනවාට. මගේ රසික රසිකාවියන් දැක ඇය හැමදාමත් සතුටට පත්වුණා. ඇය ම‍ගේ රංගන ජීවිතයට මගේ රසිකයන්ට ගෞරව කරනවා. ඒ වගේම මට ආදරය ගෞරවය දක්වන රසිකයනුත් ඇයට ආදරය ගෞරවය දක්වනවා. ඇය හැමදාමත් මගේ වෘත්තිය ජීවිතය මටත් ම‍ෙග් රසික ජනතාව‍ටත් අයිති දෙයක් බව තේරුම් ගත් කාන්තාවක්. එනිසා විවාහය නිසා කොහෙත්ම රංගනයෙන් මම දුරස්වෙන්නේ නැහැ.ඔබ කලා ක්ෂේත්‍රයේ සිටින කඩවසම් රංගන ශිල්පියෙක්. ක්ෂේත්‍රයේ කටයුතු කරත්දී නළු - නිළියන් අතර පෙම් සබඳතා ඇතිවෙනවා. මීට පෙර මෙවැනි දේට ඔබ මුහුණ පා නැත්ද?මෙවැනි දේවල් බොහෝ විට අහන්නට දකින්නට ලැබෙනවා. අදාළ චරිතය තුළ දී විතරයි මා සමඟ රංගනයේ යෙදෙන නිළිය මගේ පෙම්වතිය වන්නේ. ‍ක්ෂේත්‍රයේ සිටින නිළියන් හැමවිටම මගේ හොඳම යෙහෙළියන්. ඔවුන් කිසිවිටක වෘත්තීය ජීවිතය හා පෞද්ගලික ජීවිතය එකට පටලවා ගත් අය නෙවෙයි. ඔවුන් විනයක් ඇතිව කටයුතු කරන අය. ඔවුන් හැමදෙනාම වගේ ම‍ෙග් විවාහ මංගල්‍යයට පැමිණියා. මට සුබ පැතුවා. නමුත් යම් යම් කාලවලදී සමහර අය ගැන හිතට අදහස් ආවේ නැහැ කියනවා නෙමේ. නමුත් පසුකාලීනව ඔවුන් ‍ක්ෂේත්‍රය තුළත් පෞද්ගලික ජීවිතය තුළත් හැසිරෙන විදිහ දැකල මට මං ගැනම දුක හිතුණු අවස්ථා තිබුණා. එනිසා ඒ හැම දෙයින්ම වැළකී කටයුතු කරන්නට මට හැකිවුණා.අද විවාහ වුණු සැණින් නළු නිළියන්ගේ විවාහ ජීවිත දෙදරා යන බවක් පෙනෙන්නට තිබෙනවා. මේ ගැන ඔබේ අදහස කුමක්ද?ඒකට උත්තර දෙන්න අත්දැකීමක් නම් මම විඳලා නැහැ. නමුත් එක දෙයක් සමාජයට, මගේ ‍රසිකයන්ට කිව යුතුයි. රටේ ජනප්‍රිය කෙනකුගේ පවුල් ජීවිතයක් බිඳ වැටුණා කියන එක අහන්න අද හුඟදෙනෙක් බලාගෙන ඉන්නවා. එය ඔවුනට හරිම රසවත්. තලු මරමින් ඒ දේවල් ගැන ඕපාදූප කතාකරනවා. ඒත් එයට මුහුණ පාන කෙනා ජීවිතයේ තිබෙන අමිහිරිම කටුක අත්දැකීමකට මුහුණ දෙනවා. කවදාවත් එවැනි පවකට අපි සම්මාදම් නොවිය යුතුයි. අපි සතුටින් ඒ වෙන්වීම් ගැන කතා කළත් වෙන්වෙන ඔවුන්ට එය දරාගන්න බැරිව ඇති. ඔවුන්ගේ ජීවිතයේ එය කාලකණ්ණිම මොහොත වෙන්න ඇති. ඩිවෝස් වෙන කවුරුත් රතිඤ්ඤ පත්තු කරල සතුටු වෙලා ඩිවෝස් වෙන්නේ නැහැ. ඔවුන් අන්තිම තීරණය ගන්න දවසෙත් ඇ‍ෙඳ් දෙපැත්තට වෙලා අඬනවා ඇති. ඉතින් මම මිනිසුන්ගෙන් ඉල්ලන්නේ මේ ‍ෙද්වල් උණසුම් මාතෘකා කරගන්න එපා කියලයි.තුෂාරි නේරංජා වික්‍රමසිංහඡායාරූප - ඉන්දික මල්ලවාරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=av1404207</link>
    <topic>පැකේජ්වලට සින්දු කරලා ජනප්‍රිය වීමේ වුවමනාවක් මට නෑ</topic>
    <author>ටානියා මෝසස්</author>
    <content>පැකේජ්වලට සින්දු කරලා ජනප්‍රිය වීමේ වුවමනාවක් මට නෑමධුන් දිසානායකසිය කුලුඳුල් ගිතයෙන්ම සම්මානනීය ගායකයෙකු වීමට වරම් ලැබු මධුන් දිසානායක නම් වූ ඔහු නව පරපුරේ ගතානුගතික සම්ප්‍රදායෙන් මිදි උඩුගම් බලා යැමට උත්සහ දරන තරුවකි. අත්හදා බැලීම් තුළින් සංගීතයේ විවිධ මාන ඔස්සේ සිය නිර්මාණාත්මක හැකියාවන්ට නිර්මාණාත්මක වටිනාකමක් දීමට උත්සාහ දරන මධූන් ගේ 'විඳවන ප්‍රේමය' නම් වූ අලුත්ම ගීතය මේ දිනවල කතා බහකට ලක් වෙන තවත් නිර්මාණයක් බවට පත්ව ඇත.ඔබ මොන ලේබලය යටතේ ඉන්න කෙනෙක් ද?එහෙම එකක් නැහැ. මගේ ස්ටයිල් එක වෙස්ටර්න් ක්ලැසික්. පළමු ගීතය නිර්මාණය වුණෙත් ඔපෙරා ශෛලියකට. එකකට කොටු නොවී සියලුම ශෛලීන්වල එකතුවක් කරන්නයි මම කැමැතියි.ඔබ පළමු ගීතයෙන්ම සම්මානයට පාත්‍ර වුණා?ඔව්. ගිය ‘වසරේ දෙරණ මියුසික් ඇවෝඩ්ස්‘ වලදී හොඳම නැඟී එන ගායකයා සහ හොඳම රූප රචනය කියන අංශ යටතේ මගේ ගීතයට සම්මාන ලැබුණා.නමුත් ඒ ගීතය ජනතාව අතරට ගියේ නැහැ?ඔව් ගියේ නැහැ.මොකද ඒ මියුසික් ස්ටයිල් එක සහ විඩියෝ එකේ ආර්ට් එක අද මිනිස්සු හිතන් ඉන්න රටාවෙන් බැහැරවූ වෙනස්ම නිර්මාණයක්. නමුත් ඔය අතරේ ගීතය අහපු රසවිඳපු පිරිසකුත් හිටියා. යූ ටියුබ් දාපු වෙලේ මේ වීඩියෝ එක නරඹලා තිබුණේ නැති තරම්. නමුත් සම්මාන ලැබුණට පස්සේ මොකටද මේ සම්මානය හිමි වුණේ කියලා හොයන්න ගත්තා.ජනතාව අතරට නොගිය ගීතයක් සම්මානයට පාත්‍ර වීම සාධාරණයිද?සම්මානයක් ලැබීමේ සුදුසුකම ගැන කතා කරන්න මට බැහැ. නමුත් විනිශ්චය මණ්ඩලයක් හිටියා. ඔවුන් තමයි ජනප්‍රියම හා හොඳම නිර්මාණ තේරුවේ. ඒ අතරෙන් මට ලැබුණේ ජනප්‍රිය ලේබලය යටතේ තිබුණ සම්මානයක් නෙමෙයි. හොඳම ලේබලය යටතේ තිබුණු සම්මානයක්.ඔබ ගායකයෙක් වෙන්නේ මෑතකදී?ගිටාර් වාදකයෙක් සහ සංගීත අධ්‍යක්ෂ වරයෙක් විදිහටයි අවුරුදු පහක් මම ෆීල්ඩ් එකේ හිටියේ . නමුත් මට සින්දු කියන්න පුළුවන් නිසා ගායකයෙක් වුණා.ඔබ ගායකයෙක් වුණේ මුදල් හම්බ කිරීමේ පරමාර්ථයෙන් කිව්වෝත්?මුදල් හම්බ කිරීමේ පරමාර්ථයක් තියෙනවා නමුත් මගේ ගීත වලින් සල්ලි හම්බ කරන්න වුවමනාවක් මට නැහැ. මියුසික් කියන්නේ මගේ වෘත්තිය නිසා මම භාර ගන්න වැඩවලින් මම සල්ලි හම්බ කරනවා.ඔබේ ගීත රසවිඳින්න අපහසුයි ?මෙහෙමයි. ගීතය කියන දේ අද මාර්කට් වෙලයි තියෙන්නේ. අද තියෙන්නේ සල්ලි දීලා තමන්ගේ ගීත ප්‍රචාරය කර ගන්න රටාවක්. ඉතින් හරියට නිර්මාණකරණයේ යෙදෙන කෙනා තමන්ගේ නිර්මාණයට ලොකු කැප කිරිමක් සහ වියදමක් දරනවා. ඒ වගේ ලොකු කැප කිරීමක් කරලා හදන මේ නිර්මාණ සල්ලි දීලා ප්ලේ කරගන්න මට වුවමනාවක් නැහැ. දැන් තියෙන පැකේජ් ක්‍රමය යටතේ බලෙන් මිනිස්සුන්ට අහන්න සලස්වපුවාම මේක තමයි මියුසික්, මේවා තමයි විඩියෝස් කියලයි මිනිස්සු හිතන්නේ අද වෙද්දි සමහර මාධ්‍ය සහ යම් පිරිසක් විසින් ඔය විදිහට මිනිසුන්ගේ ඔළු දැන් හදලයි තියෙන්නේ. හැබැයි ඉතින් මිනිස්සු වැරදි නැහැ.වීඩියෝස් වලටත් ඒ චෝදනාවම තියෙනවා?නිර්මාණයකදී ඒක රස විඳලා විතරක් අතාරින්නේ නැතුව රස විඳලා ඉවර වුණාම මිනිස්සුන්ට හිතන්න යමක් ඉතුරු කරන්නයි මම උත්සහ ගන්නේ. මගේ නිර්මාණකරණයේ අනන්‍යතාව එතැනයි.ඔබේ නිර්මාණ එකම රාමුවකට කොටු වුණු බවක් පෙනෙනවා?ඒක පිළිගන්න අමාරුයිනේ. .. මගේ පළමු ගිතයම මම කරන්නේ ශෛලීන් දෙකක් යොදා ගෙන විෂුවල්ස් වුණත් එකිනෙකට වෙනස්.'විඳවන ප්‍රේමය' ඔබේම අත් දැකීමක් ද?මේක රුසිරු පන්නිලගේ ගේ කන්සෙප්ට් එකකට අනුවයි නිර්මාණය වුණේ. එයාගේ සංකල්පය ගැන කිව්වහම කලණ ගිහන්ත ඒකට පද පේළි ගළපලා ගීතයක් බවට පරිවර්නය කළා. ඔහු ගේ අත්දැකීම් කොටසකුත් මේ පද පේළි අතරට එකතු වි තිබෙනවා. මේකේ එක වචනයක්වත් විෂුවල් එකක්වත් පිටින් ගෙනත් බස්සපුවා එහෙම නෙමෙයි. සාමාන්‍ය සමාජයේ අපි එදිනෙදා දකින සහ අත්විඳින දේවල් වලට අපි පොඩි ආර්ට් එකක් එකතු කරලා සිම්බල්සුත් එක්ක නිර්මාණය කරලා තියෙනවා.ඔබේ සමකාලිනයන් හා බැලුවොත් ඔබ ඉබ් ගමනක යෙදෙන කෙනෙක්?ඔව්. මිනිස්සු අතරට යන්න කියලා රැල්ලට සින්දු කියන්න, රිංගින් ටෝන්ස් වලට හෝ පැකේජ් වලට සින්දු කරලා ජනප්‍රිය වෙන්න මම කැමැති නැහැ. නිර්මාණයකට නිර්මාණාත්මක වටිනාකමක් දෙන්නයි මට ඕනේ.අත්හදා බැලිම්වලට කැමැතියි නේද?ඔව්. මගේ පළමු ගීතයත් පොඩි අත්හදා බැලිමක් තමයි.පර්යේෂණාත්මක ගීත කිරීමේ අරමුණ?පර්යේෂණයක්ම නෙමෙයි පර්යේෂණයක කොටසක් තමයි එකතු වෙලා තියෙන්නේ මියුසික් පැත්තෙන් ගත්තොත් අපේ කන 'පිච් කරෙක්ටර්' එකක් කියලා ලෝකේ හොයා ගෙන තියෙනවා. ලංකාවේ මම තමයි ඒක මුලින්ම අත්හදා බැලුවේ.ඊළඟ නිර්මාණය ගැනත් කියමු?'බෙස්ට් ෆ්‍රෙන්ඩ්' කියන චිත්‍රපටයට සංගිත අධ්‍යක්ෂණයෙන් එකතු වෙනවා.ස්වරූපය වෙනස් කර ගත්තේ ජනප්‍රිය වෙන්න යොදපු උපක්‍රමයක් ලෙසද?අපෝ නැහැ. මේ මගේ හැටිම තමයි. සින්දු කියපු නැති කාලේත් මම හිටියේ මේ විදිහටම තමයි. මා එක්ක ඉන්න අය ඒ ගැන දන්නවා. ෆැෂන් වලට කැමැති වුණත් වෙනස් වෙන්න වුවමනාවක් නම් නැහැ. ප්‍රිය මනාප විදිහට ඉන්න තියෙනවානම් ඇති.ටානියා මෝසස්ඡායාරූප - චතුරිකා ජනනිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=av1404208</link>
    <topic>මේ සැරේ මං ඇත්ත කතා කරනවා කාගේ හිත රිදෙයි ද දන්නේ නැහැ</topic>
    <author>වසන්ත ජයසිංහ ආරච්චිගේ</author>
    <content>මේ සැරේ මං ඇත්ත කතා කරනවා කාගේ හිත රිදෙයි ද දන්නේ නැහැජ‍යසේකර අපොන්සුනොසිතූ මොහොතක අපේ ප්‍රවීණ රංගධර ජයසේකර අපෝන්සු මේ කතාව කිව්වේ අපිත් එක්ක. හැබැයි අපොන්සු මේ කතාව අපිට විතරක් නෙමෙයි ප්‍රසිද්ධ වේදිකාවකදීම තවත් නොබෝ දිනකින් හැමෝටම ඇහෙන්න කියනවා කියලත් කිව්වා. විටින් විට වේදිකාවෙත් පුංචි තිරයෙත් සිනමාවෙත් විවිධ නිර්මාණ කරන අපොන්සුට දැන් කලාව ගැන කලකිරිල ද?“එහෙම කලකිරුණු තැන් කලාව ඇතුළේ මට තිබුණා. වැටුණු තැනුත් තිබුණා. හැබැයි අපොන්සු කලකිරෙන්නෙත් නැහැ. වැටෙන්නෙත් නැහැ.එතකොට මොකක්ද මේ කියන කතාව.මම කිව්වේ බොරුවක් ද කියලා හිතන්න. නැහැනේ. ඒක තමයි ඇත්ත. ඉතිං මොකටද අපි ඇත්ත වසන් කරගෙන ඉන්නේ. මට හිතුණා මේක කාටත් ඇහෙන්න කියන්න ඕන කියලා. මෙහෙම හිතන්නකෝ කලාකාරයෙක් හෝ රංගධරයෙක්ගේ ජීවිතයේ යථාර්ථය දිහා බැලුවොත් මේ සමාජයට ඔහු හෝ ඇය මොනතරම් මෙහෙයක් කරනව ද? හැබැයි එහෙමයි කියලා මේ මනුෂ්‍යයා ජීවත්ව ඉන්න කාලයේදීවත් උපහාරයක් තියා බලන්නේවත් නැති මේ සමාජය ඔහු හෝ ඇය මියගියාට පස්සේ මිල කරන්න බැරි වටිනාකම්වලට ලක්වෙන හැටි අපි දකිනවනේ. මගේ ජීවිතෙත් අත්දැකීම් තියෙනවනේ. මේ හැමදේම මම මිනිස්සුන්ට කියන්න ඕන කියලා හිතුවා. මේක නළුවෙකුට කලාකාරයෙකුට විතරක් අදාළ දෙයක් නෙමෙයි. දොස්තර කෙනෙකුට, ගුරුවරයෙකුට අපි ඕනෑම කෙනෙකුට මේ දේ අදාළ වෙන්න පුළුවන්.හරි ඔය කතාව දැන් හැමෝටම කියන්න ද මේ හදන්නෙ.ඔව් මම හිතුවා තවත් මේ බොරු දේවල් බලා ඉන්න එක තේරුමක් නැහැ මේක කියන්න ඕන කියලා. මේ මාසේ 26 දා මම ඒ කතාව කියනවා. අවුරුදු තුනක් තිස්සේ මම මේ කතාව කියන්න බලාගෙන හිටියා.අවුරුදු තුනක්. පැහැදිලි කරමුකෝ අපි ඒ කතාව.කොහොමත් මම ආවට ගියාට කිසිම දෙයක් කියන කෙනෙක් නෙමෙයිනේ. අවුරුදු තුනක් තිස්සේ මම මේ කියන්න යන කතාව ලිව්වා. ඉරුවා, විසිකළා, ආයේ ලිවුවා. හැමදාම මම මොකක්හරි වේදිකාවේ රූපවාහිනියේ සිනමාවේ කියද්දි මිනිස්සු හිනාවුණා. හැබැයි මට හිතුණා මෙදා පාර මිනිස්සු හාස්‍යයෙන් හුස්ම හිර කරනවට වඩා දෙයක් මම කියන්න ඕන කියලා. මොකද අපි හිනාවෙලා බලද්දි ඒ හිනාවෙලා තියෙන්නේ කාටවත් නෙමෙයි අපිටමයි කියලා මට කියන්න ඕන වුණා. අනෙක, විශ්වාස කරන්න මම මේ කතාව මාස හතරක් විතර කල් අරගෙන පුරුදු පුහුණු වුණා.සාමාන්‍යයෙන්, අපොන්සු කියන්නේ එච්චර කල් අරගෙන කතා කියන කෙනෙක් නෙමෙයිනේ.ඔව් ඒක ඇත්ත. මුල් කාලයේ මම මොන තරම් කතා කිව්ව ද? ‘තටු’, ‘ගුරු’, ‘ඉරි’, ‘31’, ‘සමනල්ලු’, ‘හතරේ වාට්ටුව’, ‘ගිජු’, ‘සිල්’, ‘ප්‍රොඩා’, කොයි තරම් කතා කිව්ව ද? හැබැයි මේ එකකටවත් ලොකු කාලයක් ගත්තේ නෑ. මෙදා පාර මම මේ කියන්න යන කතාව ලොකු කාලයක් අරගෙන කියන්න යන කතාවක් කියලා මම කිව්වේ ඒකයි. ඔය මාස හතරම කතාව පුරුදු වුණේ මීපේ සෞන්දර්ය ආයතනයෙත් මහරගම ආනන්ද මෛත්‍රී පන්සලෙත් නැවතිලා.ඇත්තටම අපොන්සු මේ ක්ෂේත්‍රය ගැන කලකිරීමෙන් ද ඉන්නේ.මෙහෙමයි. කලකිරීම් ඇතුළෙත් හරි රසයක් තිනෙවා. මම ඒ රසය විඳලා තියෙනවා. කොහොමත් අපොන්සු මොකක්හරි කියනකොට කට්ටිය බලන් ඉන්නවා මොකක්ද මේ කියන්න යන්නේ කියලා. මම කියපු හැම දෙයක්ම එහෙමයි. ‘සිතා මං ආවා’ කියලා කතාවක් මම කිව්වා. ඒකට විවිධ බලවේග ආවා. ඒත් මම වැටුණේ නැහැ. ඒවා ආශිර්වාද කරගෙන ඉස්සරහට යන මිනිහෙක් මං. දැන් ආයෙත් මම කතාවක් ළඟදීම කියනවා ‘තරු සොබා’ කියලා.එහෙමනම් මේ 26 දා අපොන්සු රටට හෙළි කරන මේ ඇත්ත මොකක්ද?මේක කාටවත් පහර ගහන්න හදන දෙයක් නෙමෙයි. හැබැයි මම ඇත්ත කතා කරනවා. එදාට කාගේ හිත් රිදෙයි ද කියලා මම දන්නේ නැහැ. තොප්පිය හරි අයට දාගන්න පුළුවන්. මේ කතාව මට කෙළින්ම කියන්න කියලා අවස්ථාව දුන්නේ AAT සුබසාධක සංගමය. එදාට ලුම්බිණියේ රංග, ප්‍රසංග, අමරවංශ, දාබරේ, මිනෝලි මේ හැමදෙනාම ගැන ඇත්ත මම රටට එළි කරනවා. එක දෙයක් මම කියන්නම්. ‘තරු’ ඉන්නවනේ මේ රටේ. ඔය තරු විකිණෙන හැටිත් මම කියන්නම්.ජයසේකර අපොන්සු විටින් විට විවිධ පුවත් රටට මවන චරිතයක්. කොහොම වුණත් 26 දා සවස් භාගයේ අපොන්සු හෙළි කරන කතාව අපොන්සු කියන්නේ ‘තරුව විකිණේ’ කියලා. ඒක එදාටම ලුම්බිණියේදී අපිට දැකගන්න පුළුවන් වෙයි.වසන්ත ජයසිංහ ආරච්චිගේඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=av1404209</link>
    <topic>අපි ක්‍රීඩා කරන්නෙ රට වෙනුවෙන් බව බුද්ධිමත් ක්‍රීඩාලෝලීන් දැනගෙන හිටියා</topic>
    <author>ඉඳුනිල් වීරරත්න</author>
    <content>අපි ක්‍රීඩා කරන්නෙ රට වෙනුවෙන් බව බුද්ධිමත් ක්‍රීඩාලෝලීන් දැනගෙන හිටියාශ්‍රී ලංකාවට විස්සයි 20 ලෝක ක්‍රිකට් කිරුළ ගෙනා ලසිත් මාලිංග2014 පන්දුවාර විස්සයි 20 ලෝක කුසලානය අපේ මවුබිමට දිනා දෙන්නට ශ්‍රී ලංකා ක්‍රිකට් කණ්ඩායමට නායකත්වය දුන් වාසනාවන්ත ක්‍රීඩකයා ඔහුයි.තරග 3 කට පමණක් නායකත්වය දී ලෝක කුසලානයක් දිනාගත් නායකයා ලෙසින් ද ඉතිහාසයට එක්වන ඔහු සිය සුවිශේෂී පන්දු යැවීමේ ඉරියව්ව නිසාවෙන් එලෙස පන්දු යවන ලෝකයේ එකම පන්දු යවන ක්‍රීඩකයා ද වනවා. ‘රත්ගම එක්ස්ප්‍රස්’ ‘ස්ලිංගා’ යන අන්වර්ථ නාමයන් ගෙන් ක්‍රීඩාලෝලීන් හඳුන්වන ක්‍රිකට් සගයන් මෙන්ම සමීපතම මිතුරන් ‘මාලී’ ලෙසින් හඳුන්වන මාලිංග සුවිශේෂී ලෝක වාර්තා රැසකටම හිමිකම් කියනවා. ලෝක කුසලාන තරගාවලියට යාමට පෙර රසඳුන සමඟ සම්මුඛ සාකච්ඡාවක් පැවැත්වූ ඔහු, ලෝකයක් දිනා මවුබිමට පැමිණි පසු යළිත් රසඳුනට අදහස් දක්වන්නට පසුගිය දා එක්වුණා.පළමුවෙන්ම මේ ලැබූ ජයග්‍රහණයේ සතුට ඔබට දැනෙන හැටි කියන්න.කණ්ඩායමක් විදිහටත් නායකයෙක් විදිහටත් ගොඩක් සතුටුයි. ශ්‍රී ලංකාව ක්‍රිකට් පටන් ගත්තු කාලෙ ඉඳල ලබපු දෙවැනි ලෝක කුසලාන ජයග්‍රහණය නිසා. පළමුවැනි වරට අර්ජුන අයියා ලබා දුන්නා නායකත්වය දරල 1996 දී. දෙවැනි එක මම නායකත්වය දරල කණ්ඩායමක් හැටියට ජයග්‍රහණය කරන්න හැකියාව ලැබුණා. නායකත්වය කියන්නෙ ආභරණයක් නෙවෙයි. ඉතින් මට ගොඩක් සතුටුයි මගේ ක්‍රිකට් නවත්තන්න කලින් මේ වගේ ඓතිහාසික දෙයකට දායකත්වය නායකත්වය ලබා දෙන්න හැකිවීම ගැන.අයි පී එල් තරගාවලියෙන් ලැබු අත්දැකීම් උපකාරී වුණු බව පවසා තිබුණා මේ ජයග්‍රහණයට.ඇත්තටම ගොඩක් සතුටුයි. මම නායකත්වය දරද්දි ඉන්දියානු කණ්ඩායම මේ විදිහට මුහුණට මුහුණ හම්බ වෙච්චි එක ගැන. මොකද මම ඔවුන්ගෙ රටේදි ඔවුන් සමඟ T20 තරගාවලි අවුරුදු 6 ක් ක්‍රීඩා කරල තියෙනවා. ඉතින් මේකත් මට තවත් එක් තරගයක් විතරයි. ඒ නිසා මම දන්නව ඔවුන් මොන ආකාරයට ද පිත්ත හසුරුවන්නෙ කියල. වැඩියෙන් ලකුණු ලබාගන්න බලාපොරොත්තු වෙන්නෙ මොන පන්දු වාර වලදී ද මොන වෙලාවෙදි ද කියල මට ඒ හැම දෙයක්ම ගොඩක් හොඳින් දැනගෙන හිටපු නිසා මගේ පන්දු යවන්නන්ට ඒ දේ කියල දීල ඔවුන්ට මේ දේ කරන්න කියල කියන්න හැකියාවක් තිබුණා ශක්තියක් තිබුණා මම ඒ ගැන දන්න නිසා.මම අයි පී එල් නිසා දැනගෙන හිටිය දේ මගේ ක්‍රීඩකයන්ට කෙටි කාලයක් තුළ ලබා දීල ඔවුන්ගේ දක්ෂතාවලින් උපරීම ප්‍රයෝජන ලබාගත්ත නිසා තමයි එතරම් ප්‍රබල පිතිකරුවන් ඉන්න ඉන්දියානු කණ්ඩායම ලකුණු 130 කට වගේ සීමා කළේ. ඉතින් ඒ දේ ගොඩක් සාර්ථක වුණා. ක්‍රිකට් ආයතනයත් මට ඒ හැම අවස්ථාවකම අයි පී එල් යන්න දීල දුන්නු සහයෝගයට මම ගොඩක් ස්තූතිවන්ත වෙනව මම බලාපොරොත්තු වෙනවා ඉදිරියටත් අනෙක් ක්‍රීඩකයන්වත් එතනට යොමු කරාවි කියලා. මොකද ඔවුන් එතනදි ලබාගන්න දැනුම, අත්දැකීම් වටින නිසා. මම හිතන්නෙ වචනයෙන් නිම කරන්න බැරි අත්දැකීම් එතැනදි ඔවුන් ලබා ගන්නවා.අපේ ක්‍රීඩකයින් අයි පී එල් වැනි තරගාවලිවලට යන එකට සමහරු විවිධ චෝදනා කරනවා.අයි පී එල් වැනි තරගාවලිවලට ක්‍රීඩා කරන්න අවස්ථාවක් ලැබෙන්නෙ ලෝකයේ ඉන්න ප්‍රබලම ක්‍රීඩකයන්ට පමණයි. ඒකෙදි මුදල් ලැබෙන එක එක පැත්තක්. නමුත් ඒ හැම දේම ලැබෙන්නෙ ක්‍රීඩකයකුගෙ දක්ෂතාව නිසා. ඒ නිසා ක්‍රීඩකයකුට මේ වගේ ආරාධනා වැඩියෙන් එනකොට ඒ ක්‍රීඩකයා මොන තරම් දක්ෂයෙක් ද කියන එක පේනවා. සමහර අය මේවාට එක එක දේවල් කියනවා. ඒ දරාගන්න බැරි නොහැකියාවත් කුහකත්වයත් නිසා කියන දේවල්. ඒ නිසා ක්‍රීඩකයින් වශයෙන් අපි ඒවට උත්තර දෙන්න යන්න අවශ්‍ය නෑ.අවසන් තරගයේ ඔබ කියන සැලසුම ගැන විස්තර කළොත්...මම පළමුවෙන්ම නායකත්ව දැරුවේ නවසීලන්තය සමඟ තරගයේදී. ඊට පස්සෙ මට තේරීම් කමිටුව කතා කරල කිව්ව ඔයා දිගටම ශ්‍රී ලංකා T20 කණ්ඩායමේ නායකත්වය දරනව චන්දිමාල් නායකත්වයෙන් ඉවත් කළා කියලා. මම දැනගත්ත මට ලොකු දෙයක් කරන්න තියෙනව කියල මේ තරගාවලිය ජයග්‍රණය කරන්න. මම පන්දු යවන්නෙක් විදිහට T20 තරග 160 ගණනක් ක්‍රීඩා කරල තියෙනවා. මම තමයි ලෝකයේ වැඩිම T20 කඩුලු ලාභියා. ඒ වගේ ම T20 ලෝක කුසලාන තරගවලදීත් ලෝකයේ වැඩිම කඩුලු ලාභියා අයි පී එල් වලත් එහෙමයි. ඉතින් මං හිතනවා T20 සම්බන්ධයෙන් මට අමුතුවෙන් දේවල් පුරුදු වෙන්න වුවමනාවක් නෑ. ඒ වගේම මට හැමෝටම වඩා අත්දැකීම් තියෙනවා T20 වල.ඉතින් මම දැනගත්තා මගේ ඒ අත්දැකීම් ප්‍රයෝජනයට ගන්න ලැබුණු හොඳම අවස්ථාවක් තමයි මෙය කියල. මම මගේ පුහුණුකරුගෙනුත් ට්‍රේනින් ඔෆිසගෙනුත් ඉල්ලා සිටියා මට අවස්ථාවක් ලබා දෙන්න මගේ පන්දු යවන්නන් එක්ක තනියම කතාබහ කරල සාකච්ඡා කරන්න. ඔවුන් ඒ අවස්ථාව මට ලබා දුන්නා. මම ඊට පස්සෙ මට අවශ්‍ය පන්දු යවන්නන් එක්කෙනා හෝ දෙන්නව මගේ කාමරයට ගෙන්නල අපේ ඇනලයිස නිරෝෂන් එක්ක කතාබහ කරල අවශ්‍ය වීඩියෝ ක්ලිප්ස් අරගෙන ඒ අයට දැනුම ලබා දුන්නා. එක් එක් පිතිකරුවා අරගෙන ඔවුන් පන්දුවට පහර දෙන ආකාරය පෙන්වල පන්දු යැවිය යුතු විදිහ කතා කළා. ඔයා ඔයාට පුළුවන් දේ කරන්න නමුත් මම ඔයාව මේ වෙලාවේ ගේන්න බලාපොරොත්තු වෙනවා කියල ඔවුන් දැනුවත් කළා. මුල් ඕවර හයේ ද මැද හරියෙ ද අවසන් පන්දු වාරයෙදී ද මේ පන්දු යවන්නන් දාන්න ඕන කියන දේ මම ප්ලෑන් කරල තිබුණා.මට පන්දු යවන්නන් 5 දෙනෙක් හිටියා. ඒ වගේම අතිරේක පන්දු යවන්නන් දෙදෙනෙකුත් හිටියා. ඒ ඩිල්ෂාන් සහ තිසර පෙරේරා. නමුත් මගේ ප්‍රධාන බලාපොරොත්තුව වුණේ අවශ්‍ය පන්දු යවන්නන් පාවිච්චි කරන්න. මම ඒ අවස්ථාවේ තීරණය කළා පන්දු යවන්නන් 5 දෙනෙක් හිටියත් මට කඩුලු ලබා ගන්න බෑ ඒ පස් දෙනාගෙන්ම. මොකද T20 තරගාවලියක් සැලසුම් කරනකොට පන්දු යවන්නන් 5 දෙනෙක් ඉන්නවනම් කඩුලු ලබාගන්න පුළුවන් පන්දු යවන්නන් තුන් දෙනෙක් වෙනම තියාගෙන අනික් පන්දු යවන්නන් දෙන්නා කඩුලු ලබාගත්තොත් බෝනස් එකක් හැටියට හිතල සැලසුම හදන්න. ඉතින් මම හිතනවා මම සාර්ථක වුණා කියලා.රංගන හේරත්, සචිත්‍ර සේනානායක සහ මම තමයි පාවිච්චි කළේ පිතිකරුවන් වේගයෙන් පහර දෙන හැම අවස්ථාවකම. ඉතින් මම අනික් කට්ටියට කියල තිබුණේ මට ඔයගොල්ල 4 පහරවල් නවත්තන්න බෝල් කරල දෙන්න කියලා. තරගයට පෙර මම දැනගෙන හිටියා ඔවුන්ගෙ හැකියාවන් මොනව ද කියලා. ඒ වගේම ඔවුන් දැනගෙන හිටියා මම බලාපොරොත්තු වෙන්නෙ මොකක්ද කියලා. ඒ අනුව කණ්ඩායමේ සැලසුම හැදුව. ක්‍රීඩකයන් තෝරා ගත්තා. අපි ජයග්‍රහණය කළා.වේග පන්දු යවන්නෙක් ලෙස නායකත්වය දැරීම ගැන මොකද හිතන්නෙ.මම පන්දු යවන්නෙක් විදිහට නායකත්වය දරපු නිසා මට හැකියාව තිබුණා ඕනම පන්දු යවන්නකුට ඒ ඒ අවස්ථාවලදී මොනවද කරන්න ඕන කියන එක කියන්න. මම අගය කරනවා මගේ දැනුම එළියට දාල රටට ජයග්‍රහණයක් රැගෙන ඒමට හැකිවීම ගැන.මහේල සංගා ඩිල්ෂාන් යන ජ්‍යෙෂ්ඨ ක්‍රීඩකයන්ගේ නැතිනම් හිටපු නායකයන්ගේ සහයෝගය...සමහර අය ඒක සැහැල්ලුවක් විදිහට දැකල තිබුණා මහේල ෆීල්ඩ් එක හැදුවා කුමා ‍ෆීල්ඩ් එක හැදුව කියලා. මාලිංග මොනවත් කළේ නෑ කියලා. තවත් අය ඒක මට සහයෝගය ලබාදීමක් විදිහටත් දැකල තිබුණා. මහේල සංගා නායකත්ව දරපු විදියටත් දැක්කා.ඉතින් මට ඒ ගැන කියන්න තියෙන්නෙ නායකයෙක් වුණාම දැනගන්න ඕන කණ්ඩායමේ ඉන්න ජ්‍යෙෂ්ඨ ක්‍රීඩකයාගේ සිට ළාබාල ක්‍රීඩකයා දක්වා ඔවුන්ගේ උපරීම දක්ෂතාව කණ්ඩායමට අරගන්න. ඉතින් ඒ දෙන්න මට වඩා දැනුමින් සපිරි දෙන්නෙක් නම් ඒ දැනුමින් ප්‍රයෝජන ලබාගන්න මට පුළුවන් වෙන්න ඕන. සමහර විට ඔවුන් ගන්න තීරණත් මම ගන්න තීරණත් දෙකම එක වුණොත් ඒක ජයග්‍රහණයට විශාල තල්ලුවක් . හැබැයි සාකච්ඡා කරන්න ඕනැ නිවැරැදි තීරණයකට එන්න. ඉතින් මම හිතනවා මේ හැම තීරණයක්ම සාර්ථක වුණා කියලා.බොහෝ දෙනාගේ මතය වුණේ ඉන්දියාව සමඟ පැවැති අවසන් තරගයේ පළමුවෙන්ම පන්දුවට පහර දිය යුතුයි කියලා. ඒත් ඔබ ගත්තේ විරුද්ධ තීරණය.අපි හැමකෙනා ළඟම එක එක මත තිබෙනවා. බොහෝ විට කියන්නෙ ඉස්සෙල්ල බැට් කරල අනිත් පැත්තට ප්‍රෙෂර් එක දාමු කියලයි. ඒ හැම දෙයක්ම තියෙද්දි මම නායකයා විදිහට ජ්‍යෙෂ්ඨ ක්‍රීඩකයන්ට කතා කරල මේ හැමකෙනා එක්කම කතාබහ කරල මේ තීරණය ගත්තා. මොකද ඉන්දීය කණ්ඩායමේ පිතිකරුවන් වැඩි නිසා ඔවුන් ලකුණු හඹා ගොස් ජයග්‍රහණය කරන්න දක්ෂයි.ඉතින් මුලින් ඔවුන්ට පන්දුවට පහර දීමට අවස්ථාව දුන්නා. මොකද ඔවුන්ගේ පන්දු යැවීම එතරම් තර්ජනයක් තිබුණේ නෑ. කෙසේ හෝ අපේ බලාපොරොත්තු වුණේ ඔවුන් ලකුණු 140 ක් 160 ත් අතර සීමා කරල ඒ ලකුණු ගණන හඹා ගිහින් ජයග්‍රහණය කරන්න හැකියාව තියෙයි කියලා. ඉතින් අපි හිතපු දේත් සාර්ථකයි. කරන්න ගිය දේත් සාර්ථකයි. ඒක නිසා තමයි ඔවුන් 130 කට සීමා කරල මේ තරගය පහසුවෙන් ජයග්‍රහණය ලැබුවෙ.අවසන් සම්මුඛ සාකච්ඡාවේදී ඔබ මා හා පැවසුවා මේ වගේ තරගවලට ඕන ටැක්ටික්ස් කියලා. වයිඩ් යෝකර් එක එහි ප්‍රතිඵලයක් ද?කලිනුත් කිව්වෙ මම අයි පී එල් ගහල ලබාගත්තු අත්දැකීම් රාශියක් තියෙනවා කියලා. ඒ නිසා තරගයට පෙර පන්දු යවන්නන්ට, අදහසක් දුන්නා මේ වගේ තත්ත්වයක් ආවොත් මේ ආකාරයට පන්දු යැවිය යුතුයි කියලා කෙසේ හෝ පන්දු 6 ම.මම හිතන්නෙ නුවන් කුලසේකරත් මමත් චම්පක රාමනායක සර් යටතේ වසර 10 ක් 12 ක් පුහුණුවීම් කරල නිපුණත්වය ලබල තියෙනවා. ඉතින් ඔවුන් සමඟ කතා කරල එදා සිට දක්වපු දක්ෂතාවයක් තියෙනවනම් ඒකට උනන්දුවෙන් කළ පුහුණුවීම් තමයි බලපෑවෙ.අපට හිතුමතේ ඒ වගේ පන්දුවක් යවන්න බෑ. වයිඩ් යෝකර් එකක්. අපි සපත්තු තියල කෝන් තියල ඒ ඒ පන්දුව යවල දැඩි පුහුණුවීමක් කරපු නිසා තමයි ඒ හැම දෙයක්ම ඉගෙන ගත්තෙ.ඉතින් නුවනුයි මායි සුරංග ලක්මාලුයි චම්පක සර් එක්ක හිටිය. චම්පක සර් ශ්‍රී ලංකා ක්‍රිකට් ක්‍රීඩාවට මෑත කාලයේ දායාද කළ පන්දු යවන්නන් සියලුම දෙනා ඔහු හොයාගත්ත පන්දු යවන්නන්. මං හිතනවා ඔහුට අපටත් වඩා සතුටක් තියෙනවා මේ කුසලානය ජයග්‍රහණය කිරීම ගැන. මොකද නුවන් මම සුරංග ඔහු පොඩි කාලෙ සිට දන්න අද දක්වාම පුහුණුවීම් කටයුතු කරන කෙනා නිසා. ඉතින් මම හිතනවා අපි දැනගෙන හිටියා අපිට මේ දේ කරන්න පුළුවන් කියලා.මම ඔවුන්ට ලබා දුන්නා මේ ආකාරයෙන් පන්දු යැවිය යුතුයි කියන අදහස. ඉතින් මම හිතනවා ඒක සාර්ථක වුණා කියලා. හැම දෙනාම දැක්ක අපි අවසන් පන්දු ඕවර 4 ටම ලකුණු 19 යි ලබා දුන්නෙ.ලංකාවට ආවම ලැබුණු පිළිගැනීම.ශ්‍රී ලංකා ක්‍රිකට් කණ්ඩායම 96 ලෝක කුසලානය අර්ජුන අයියා ගෙනත් දුන්නට පස්සෙ අපි අවුරුදු 7 ක් තුළ ලෝක කුසලාන තරගාවලි 6 කට සහභාගි වෙලා 5 ක අවසන් තරගයට ඇවිත් තියෙනවා. හැමදාම අනුශූරයො වුණා. ඉතින් කණ්ඩායම විදිහටත් ශ්‍රී ලංකාවේ ක්‍රිකට් බලන ජනතාවටත් කවදා හෝ ජයගනී කියන බලාපොරොත්තුවක් තිබුණා. අපි ඔවුන්ට සාධාරණයක් ඉටුකරල ඔවුන්ගේ බලාපොරොත්තු ඉෂ්ට කරල දෙයි කියලා. අපි කවුරු මොනව කිව්වත් එක එක මාධ්‍යවල ඇවිල්ල මොනව කිව්වත්, ක්‍රිකට් බලන බුද්ධිමත් මිනිස්සු දැනගෙන හිටිය අපි රට වෙනුවෙන් ක්‍රීඩා කරන්නෙ. ක්‍රිකට් බලන ජනතාව වෙනුවෙන් ක්‍රීඩා කරන්නෙ ඒ ආසාව ඒ කැපවීම ඒ ආශීර්වාදය අවුරුදු ගණනාවක් තිස්සේ එක දිගට පවත්වාගෙන ආව නිසා ඔවුන්ට දරාගන්න බැරි සතුටක් වෙලා තිබුණා මේ ජයග්‍රහණය.ඉතින් සෙනඟගෙන් ලැබුණු ඒ පිළිගැනීම, ප්‍රීති ඝෝෂාව අපිට වුණත් දරාගන්න බැරි වුණා. මිනිස්සු ක්‍රිකට්වලට මේ තරම් කැමැති ඇයි කියලා. මගේ ජීවිතයේ ලබපු පළමුවැනි අත්දැකීම ඉතින් මමත් ජ්‍යෙෂ්ඨ ක්‍රීඩකයිනුත් ළාබාල ක්‍රීඩකයිනුත් ගොඩක් සතුටු වුණා ශ්‍රී ලංකාවේ ජනතාව ගැන මොකද ඔවුන් අපි කෙරෙහි කොච්චර බලාපොරොත්තු තියාගෙන හිටිය ද අපි කොච්චර සාධාරණයක් ඔවුන්ට ඉටු කළා ද කියලා.මම හිතන්නෙ අපි ඔවුන්ට ගොඩක් ස්තූතියි කියනවා. මින් ඉදිරියට ක්‍රීඩා කරන ක්‍රීඩකයින්ටත් ඔවුන්ගේ සහයෝගය ඒ විදිහටම ලබා දෙන්න කියල ඉල්ලීමක් කරනවා. ඒ වගේම අපි මේ ජනතාවට ණයගැතියි ඔවුන් වසර ගණනාවක් තිස්සේ කේන්ති ගන්නේ නැතුව අපට ආශිර්වාද කර කර ඉවසීමෙන් සිටීම ගැන.ගෝලෆේස් පිටියේදී රැස්ව සිටි පිරිසේ ප්‍රතිචාර.මගේ ජීවිතයේ මම දැකල නෑ ඒ වගේ සෙනඟ එක තැනක ඉන්නවා. මම හිතන්නේ ගෝල්ෆේස් ක්‍රීඩාංගණය සම්පූර්ණයෙන් පිරිලා පාරවල් හැමදේම පිරී ඉතිරිලා ගිහින් තිබුණා. මිනිස්සුන්ට ඇවිදින්න බැරි ගාණට සෙනඟ හිටියා මම නැවතත් ස්තූතිවන්ත වෙනවා ඔවුන්ට.ජනපති තුමාගේ සුබ පැතුම උණුසුම් පිළිගැනීම ගැනත් කතා කරමු.මම ආපු කාලේ සර් මාව ක්‍රීඩා කරල දැකල තිබුණා. එයාට ගොඩක් සතුටුයි කියලා තිබුණා මම ක්‍රීඩා කරන විදිහට.එදා අපි ජයග්‍රහණය ලබපු වෙලාවෙ එතුමා මැච් එක බලල තිබුණා. ඒ වෙලාවෙම ග්‍රවුන්ඩ් එකේදීම සනත් අයියට කතා කරල තිබුණා. සනත් අයියා මට ෆෝන් එක දුන්නාම එතුමා මට සුබ පැතුවා. ගොඩක් සතුටුයි කිව්වා. සතුට වැඩිකමට එතුමාට කතා කර ගන්නත් බෑ. පස්සෙ සනත් අයිය මාත් එක්ක කිව්වා ජනාධිපතිතුමා එයාට කිව්වලු ගමේ කොල්ලා නියමයි කියලා. ඇත්තටම සර් එදා මගේ නායකත්වයේ දක්ෂකමත් දකින්න ඇති. ගොඩක් සතුටුයි ඒ ගැන.ජනාධිපතිතුමා නැතිනම් අද ඔබ ක්‍රිකට් ක්‍රීඩාවේ නෑ. ඒ අතිතය යළි සිහිපත් කරමු.ඔව්, ඒක මතක් කරන එක මගේ යුතුකමක්. මගේ කකුලේ ආබාධයක් ආවා 2008 දී. මට ක්‍රිකට් ක්‍රීඩාව අහිමි වුණා. ආයෙත් ජීවිතේට ක්‍රිකට් ගහන්න බැරිවෙලා තිබුණේ. එතකොට මාව කවුරුත් ගණන් ගත්තේ නෑ. මම ඉන්නවා ද කියලවත් කවුරුත් බැලුවෙ නෑ. ඒත් එතුමා ක්‍රිකට් ක්‍රීඩාවට කොයි තරම් ආදරෙයි ද කියල ගමේ මිනිස්සුන්ට කොයිතරම් ආදරෙයි ද කියලා එදා තමයි මම දැනගත්තෙ.එතුමා මට කතා කරල ඔහුගේ පෞද්ගලික වෛද්‍යවරයා ඒලියන්ත වයිට් මහත්මා මට හඳුන්වා දීල මගේ කකුල සුව කරල දුන් නිසා තමයි මම යළිත් ක්‍රිකට් ක්‍රීඩාවට ආවෙ. කණ්ඩායමට යළිත් ඇවිත් තාමත් ක්‍රීඩා කරන්නෙ. ඉතින් එතුමාට මටත් වඩා සතුටු ඇති එදා මම කළ දේ නිසා තමයි මේ වගේ ක්‍රීඩකයෙක් ජාතික කණ්ඩායමේ ඉන්නෙ කියලා.ඒ වගේම එතුමා මටත් වඩා නිහතමානී සතුටක් ලබනවා ඇති ගමෙන් ඇවිත් කණ්ඩායමට නායකත්වය දීලා රටට ලෝක කුසලානයක් යළිත් හිමිකර දීම ගැන. ඒ වගේම මමත් ගොඩක් සතුටු වනවා ඒ වගේ නායකයෙක් අපට ඉන්න එක ගැන.ලෝකයේ බොහෝ රටවල්වල ක්‍රීඩකයින්ට තරග පාවාදීම් ගැන විවිධ චෝදනා එල්ල වෙනවා. ඔබ ඒ ගැන දරන අදහස.අපි ක්‍රීඩා කරන්නෙ මුදලට වඩා අපේ රට වෙනුවෙනුත් ක්‍රිකට්වලට සාධාරණයක් ඉෂ්ට කරන්නත් කියන දෙයට. සමහර අවස්ථාවලදී පැරදුණාම කියනවා අපි සල්ලිවලට ක්‍රීඩා කරන්නෙ කියලා. නමුත් අපි දන්නවා අපේ රටේ සෑම ක්‍රීඩකයෙක්ම ක්‍රීඩා කරන්නෙ රට ජයග්‍රහණය කරවන්න. සෑම ක්‍රීඩකයෙක්ම තමන්ගේ දක්ෂතා අතරට එනවානම් ඒක ජයග්‍රහණවලට වටිනවා. නමුත් සමහර ක්‍රීඩකයින් ඉන්නවා දිගු කාලයක් ඔවුන්ට සාර්ථකත්වයට එන්න බැරිවෙලා ඊට පස්සෙ යළිත් හොඳින් ක්‍රීඩා කරනවා.සෑම ක්‍රීඩකයෙක්ම රට වෙනුවෙන් පිටියට යන්නෙ පිතිකරුවෙක් නම් ලකුණු ලබාගන්න. පන්දු යවන්නෙක් නම් කඩුලු ලබා ගන්න. නමුත් ඒ අවස්ථාවල ගන්න තීරණ ඒ අවස්ථාවල පවතින තත්ත්ව අනුව ඒ දේවල් වෙනස් වෙන්නත් පුළුවන්.ඒත් කවුරු මොනවා කිව්වත් අපේ ක්‍රීඩකයන් ක්‍රීඩා කරන්නෙ රට වෙනුවෙන් පමණයි කියන දේ කියන්න ඕන.අපි ක්‍රීඩා කරද්දී මුදල අපේ පසුපස එනව තමයි. නමුත් අපේ ක්‍රීඩකයින් කවදාවත් මුදල් පසුපස ගිහින් රට පාවාදීල නෑ කියන දේ කියන්න ඕන.2015 එළඹෙන ලෝක කුසලානයේ බලාපොරොත්තුව ගැනත් කතා කරමු.ඇන්ජලෝ මැතිව්ස් මේ සඳහා නායකත්වය දරාවි. ඔහු හොඳ ක්‍රීඩකයෙක්. හොඳ තරුණ නායකයෙක්. ඉතින් මම හිතනවා ඔහුගේ වෙනම සැලැස්මක් ඇති. එය ජයගන්නේ කොහොම ද කියලා. තාම කාලය තියෙනවා හොඳට සැලසුම් කරන්න.මගේ T20 ලබාගත් අත්දැකීම් තියෙනවා. ඇන්ජලෝයි මමයි හොඳින් කතාබහ කරනවා. මම දන්න දේ මම ඇන්ජලෝට කියනවා. ඉතින් මම ඇන්ජලෝගේ නායකත්වයෙන් ඔහු බලාපොරොත්තු වෙන්නෙ මොකක්ද මට පුළුවන් උපරීමයෙන් ඒ කියන්නෙ සියයට සියයක් ඔහුට සහයෝගය දෙනවා. තරග ජයග්‍රහණය කරන්න.කවුරු නායකයා වුණත් මම මගේ උපරීමය කරන්න බලාරොත්තු වෙනවා තරග ජයග්‍රහණය කරන්න මට මෙම තරගාවලියට සහභාගි වෙන්න ලැබුණොත්.හැමෝම මේ දිනවල ඒ සඳහා පෙර පුහුණුවීම් කරනවා. ඊට පෙර අපිට එංගලන්ත සංචාරයක් තිබෙනවා. බවුන්ස් විකට්වල පන්දු යවල පුහුණු වෙන්න. මම හිතනවා ඒ තරගාවලිය උදව් වෙයි කියලා 2015 ලෝක කුසලානයට යනකොට.ඉඳුනිල් වීරරත්නඡායාරූපය - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=av14042010</link>
    <topic>මොන චෝදනා නැඟුණත් මා නොසැලී ඉන්නවා</topic>
    <author>තුෂාරි නේරංජා වික්‍රමසිංහ</author>
    <content>මොන චෝදනා නැඟුණත් මා නොසැලී ඉන්නවාපද්මසිරි කොඩිකාරකලා ක්ෂේත්‍රයේ හැමදාමත් ඉදිරියෙන් සිටිමින් නිර්මාණ වෙනුවෙන් වෙහෙසෙන්නෙකු ලෙස පද්මසිරි කොඩිකාර හඳුන්වන්න පුළුවන්. දශක හතරකට වැඩි කාලයක් තම දහඩිය, කදුළු, කැපකිරීම් කලාව වෙනුවෙන් වැය කරමින් එහි උන්නතිය උදෙසා කටයුතු කළ ඔහු පසුගිය දා ජනතාවගේ සම්මානයට පාත්‍ර විය. මේ කතා බහ පෙළ ග‍ැසෙනුයේ ඒ නිමිත්තෙනි.* පසුගිය දා ඔබට සම්මානයක් හිමි වුණා. එය ඔබේ කලා ජීවිතයට සුවිශේෂ වූ මොහොතක්...ඔව්. 2014 වසරේ ජනප්‍රිය ටෙලිනාට්‍යයට හිමි පීපල්ස් එවෝර්ඩ්ස් සම්මානය මම අධ්‍යක්ෂණය කරන ‘කෝරලේ මහත්තයා’ ටෙලි වෘත්තාන්තයට හිමි වුණා. එය මට ලැබුණු සුවිශේෂී සම්මානයක් ලෙස මම දකිනවා. මේ සම්මානයේ ලොකු වටිනාකමක් තිබෙනවා. රටේ දිස්ත්‍රික්ක 22 ක මහජන සමීක්ෂණයකින් සිදුකෙරෙන ජනතා මත විමසුමකින් මේ සම්මානය ලබා දෙනවා. එලෙස ජනතාව අතරින් ලැබුණු මේ සම්මානය හරිම වැදගත්.* මෙවැනිම සම්මානයක් මීට පෙරත් ඔබට ලැබුණා...ඔව්. දැනට වසර විස්සකට පෙරාතුවයි ඒ. 1994 දී ජනාධිපති සම්මන උලෙළේදීයි ඒ සම්මානය මට ලැබුණේ. ඒ චිත්‍රපටයක් වෙනුවෙන්. චිත්‍රපට සංස්ථාව ලැබූ ආදායම් වාර්තාවලින් වැඩිම ප්‍රේක්ෂක පිරිසක් නැරඹූ චිත්‍රපටයක් ලෙස මම නිර්මාණය කළ ‘සූරයන් අතර වීරයා’ චිත්‍රපටය එලෙස සම්මානයට පාත්‍ර වුණා. මේ හැමදේකින් ම ක්ෂේත්‍රයේ ඉදිරියට යන්නට හැකි ශක්තියයි මට හිමි වුණේ. මේ චිත්‍රපටයේයි මා මිත්‍ර විජය කුමාරතුංග අවසන් වරට රඟපෑවේ. ඒ සඳහාත් පීපල්ස් එවෝඩ්ස් වැනි ජනතා සම්මානයක් තමයි මට හිමි වුණේ. මේ සම්මානය ලබා ගන්නකොට මම හිතින් ආපස්සට ගියා. මට මීට වසර 20 කට ඉහත අතීතය මතක් වුණා.* ඒ කියන්නේ, ඔබ දශක හතරකට වැඩි කාලයක් කලාව වෙනුවෙන් කැපවීම් කළ කලාකරුවෙක් කියන දෙය ද?කලා ක්ෂේත්‍රයේ වසර හතළිස් හතරක පමණ අත්දැකීම් මා සතුයි. මා චිත්‍රපට අධ්‍යක්ෂවරයෙක් වගේ ම නිෂ්පාදකයෙක්. තිර රචකයෙක් ලෙසත් කටයුතු කළ ඒ යුගය ඉතාම රසවත්. මගේ, ‘යුගයෙන් යුගයට’, ‘සූරයන් අතර වීරයා’, ‘ආදරණීය ජෝති’ වැනි චිත්‍රපට එයට උදාහරණ. මට මතකයි මම ටෙලිනාට්‍ය නිර්මාණය කිරීමට ඇරැඹුවේ ‘වැලිකතරට අලුත් ඉරක්’ ටෙලිනාට්‍යය හරහායි. ‘සොරි මැඩම්’, ‘හතරවරට’, ‘කෝරලේ මහත්තයා’, 1, 2, 3 ටෙලිනාට්‍ය නිර්මාණ වලටත් මම කැමැතියි. අද දක්වා මා ආ ගමන් මඟ දෙස නැවත නැවතත් හැරී බලත්දී මට දැනෙන්නේ අප්‍රමාණ වූ සතුටක්.* ‘කෝරලේ මහත්තයා’ ප්‍රේක්ෂකයින් අතර ජනප්‍රියත්වයට පත්වූ ටෙලිනාට්‍යයක් වුණා.ඔව්. මෙය ප්‍රේක්ෂකයන්ගේ හදවතට ම සමීප වෙච්ච ටෙලිනාට්‍යයක් බවට පත්ව තිබෙනවා. 'මුවන්පැලැස්සේ' හැම චරිත නාමයක් ම මෙයට යොදාගෙන තිබෙනවා. නමුත් කතාව වෙනස්. මේ වනවිට එහි 1, 2 කොටස් විකාශය වෙලා ඉවරයි. එහි තුන්වන අදියරේ රූගත කිරීම් රන්මිහිතැන්නේ දී සිදු කෙරෙනවා.* රන්මිහිතැන්නෙන් උපරිම ප්‍රයෝජන ලබාගත් කලාකරුවෙක් ඔබ. ටෙලිනාට්‍ය සඳහා එවැනි ස්ථානයක් හිමිවීම ගැන ඔබේ අදහස?‘කෝරලේ මහත්තයා’ ටෙලිනාට්‍යය සම්පූර්ණයෙන් ම රූගත කිරීම් සිදු කළේ මෙහි දීයි. ඇත්තට ම මෙවැනි ස්ථානයක් නිර්මාණය කිරීම ගැන එයට මුල් වූ ජනාධිපතිතුමා ඇතුළු හැම දෙනාටම මම ස්තූතිවන්ත වෙනවා. එය ටෙලිනාට්‍යය නිර්මාණකරණයේ හෙට දවස වෙනුවෙන් කරන ලද විශාල ආයෝජනයක් ලෙස මම දකිනවා. ඒ වගේ ම මේ ටෙලිනාට්‍යය තැනීමේදී රන්මිහිතැන්න ගැන විශාල බලාපොරොත්තුවක් මගේ හිතේ තිබුණා. මේ සම්මානයෙන් ම පෙනෙනවා එහි රූගත කිරීම් මොනතරම් සාර්ථක ද කියලා.* ‘කෝරලේ මහත්තය’ ට සම්මානයක් ලැබේවි කියා ඔබ බලාපොරොත්තු වුණා ද?මෙහෙමයි. සම්මානයක් ගැන විශාල බලාපොරොත්තුවක් මගේ හිතේ තිබුණෙ නැහැ. එවැනි බලාපොරොත්තුවකින් මෙය නිර්මාණය කළා කියලා කවුරු හරි කියනවා නම් එය වැරදියි. මේ සම්මානය ලැබුණේ ප්‍රේක්ෂකයන් නිසා. ඔවුන් වෙනුවෙන් ලබා ගත් සම්මානයක් ලෙස මෙය මම දකිනවා.* කලා ලොවේ ඔබේ සමීපතම මිතුරෙක් තමයි විජය කුමාරතුංග හා එච්.ආර්. ජෝතිපාලයන්. ඔවුන් ගැන මතක් වෙත්දී මොකද හිතෙන්නේ?අද ඔවුන් පිළිබඳ මතකය එදාට වඩා දැනෙනවා. ඔවුන් නැති අඩුව හැම අතකින් ම දැනෙනවා. අද තරුණ චරිත රඟපාන්න පුළුවන් නළුවන් කවුද ඉන්නේ? එදා විජය මිය ගියේ ඔහු සිනමාවේත්, පුංචි තිරයේත් තරුණයාගේ චරිතය රඟ දක්වන කාලයේ. ඒ අඩුව පිරවීමට කාටවත් නොහැකි වීම අරුමයක් නෙවෙයි. අද විජය වගේ ජෝති වගේ නළුවන් ගායකයන් නැහැ. මට මගේ ජීවිත කාලයට ම වැදුණ පහරක් තමයි විජේගේ සහ ජෝතිගේ වියෝවීම්.* ක්ෂේත්‍රයේ කටයුතු කරත්දී විවිධ චෝදනා වලට ඔබත් මුහුණ දී ඇති?ඔව්. විවිධ චෝදනා එල්ල වෙනවා. නමුත් මට නම් ඒ චෝදනා බොහෝදුරට අඩුයි. නමුත් එල්ල වෙලා නැතුවාමත් නෙවෙයි. මේ හැමදේමට වඩා ක්ෂේත්‍රයේ කටයුතු කරමින් ආරම්භයේ සිට කැපකිරීම් කරමින් ලබාගත් ජයග්‍රහණ පිළිබඳ සතුට නිරන්තරයෙන් ම මා ළඟ තිබෙනවා. ඒ නිසා මොන චෝදනා නැඟුණත් නොසැලී සිටීමේ ශක්තිය මට තිබෙනවා.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=av14042011</link>
    <topic>අපේ ගේ ළඟටම ඇවිත් වෝල්ටර් මගේ සින්දු විකෘති කරනවා</topic>
    <author>ජෝජ් රොබ්සන් ද සිල්වා</author>
    <content>අපේ ගේ ළඟටම ඇවිත් වෝල්ටර් මගේ සින්දු විකෘති කරනවා ඇන්ජලින් ද ලැනරෝල් ගුණතිලකගෙන් චෝදනාවක්නෙළුම් මලේ පෙති කඩලා - ඔරුව හදාලා වලාකුළෙන් රුවල් දමාලා බාලොලියා මල් නටුවෙන් - හබල් ගසාලා පෙම් ගඟුලේ රැල්ල නඟාලා දේදුන්නෙන් එගොඩ වෙලා - යමු නැළවීලා සුරංගනා ලෝකෙ සොයාලා...!(පද - කරුණාරත්න අබේසේකර) ගීතලෝලී සිත්ගත් “නෙළුම් මලේ පෙති කඩලා” ගීතය දශක කිහිපයකට පෙර සිට අප අසා හුරු පුරුදු ජනප්‍රිය යුග ගීතයකි. මෙම ගීතය මුලින්ම ගායනා කළේ ගායන ශිල්පී එම්. එස්. ප්‍රනාන්දු සමඟ ගායන ශිල්පිනී ඇන්ජලින් ද ලැනරෝල් ගුණතිලක ය. තමන් ගැයූ සෑම ගීතයකට මෙන්ම තමා 14 හැවිරිදි යුවතියකව සිටියදී ගැයූ මෙම ගීතයට ද බෙහෙවින් ආදරය කරන ඇන්ජලින්ගේ සිත රිදවන විශේෂ සිදුවීමකට මුල පිරුමක් පසුගිය මාර්තු 30 වැනිදා රාත්‍රියේ මැදියමේදී ඇගේ නිවෙස අසල පැවැති සංගීත ප්‍රසංගයකදී හට ගැනිණි. එම ප්‍රසංගයේ එම්. එස්. ගේ සොහොයුරු වෝල්ටර් ප්‍රනාන්දු ද ගී ගැයුවේ ය. එහිදී ඔහු ගායනා කළ “නෙළුම් මලේ පෙති කඩලා” සහ “අහා හැඩයි රූපේ” (මේ ගීතය ද මුලින්ම එම්. එස්. සමඟ ගායනා කර ඇත්තේ ඇන්ජලින් ය.) ගීත වැඩි වේග රිද්මයකින් ගැයීම නිසාවෙන් ඒවා විකෘති වීම පිළිබඳ ඇන්ජලින් වෝල්ටර්ව දැනුම්වත් කිරීමට යාම හේතුවෙන් උද්ගත වී ඇති එම සිත් වේදනා දුන් සිද්ධිය ඇය “රසඳුන” සමඟ හෙළිදරව් කරමින් කළ කතා බහකි මේ.“ඕනෑම ගීතයකට කිසියම් රිද්මයක් තියෙනවා. ඒ ඒ රිද්ම වෙනස් කර වැඩි වේග රිද්මයකින් ඒවා ගයන්න යාමේ දී එම ගීත විකෘති‍ වෙනවා. අපි චිත්‍රපට වලට ගැයූ වේග රිද්ම ගී තිබුණත් ඒවා බයිලා නොවේ. අපි ඒවා ගායනා කර තියෙන්නේ variation ඇතුව නිර්මාණශීලීවයි. එවැනි ගීත වැඩි වේග රිද්මයකින් අනුන්ගේ ගීත ප්‍රසංග වේදිකාවල ගායනා කරන වෝල්ටර් ප්‍රනාන්දු විසින් එම ගීත විකෘති කිරීම තවමත් ජීවතුන් අතර සිටින ඒ ගීත සඳහා නිර්මාණශීලීව දායක වූ අපට කරන හිංසාවක්. විශේෂයෙන් මාර්තු 30 වැනි ඉරිදා රෑ සිද්ධ වුණේ මට ඉවසා දරාගෙන ඉන්න බැරි තරමේ මානසික පීඩාවක් හා හිංසාවක්.”ඔබට පීඩාවක්, හිංසාවක් වන අයුරු වෝල්ටර් කළේ කුමක් ද?මෙහෙමයි. වෝල්ටර් වගේම අපේ සින්දු කියන හැමෝම වගේ මේ හිංසාව අපිට කරනවා. රට පුරාම තියෙන ගීත ප්‍රසංගවලට රුපියල් දාහට දෙදාහට යන ඔවැනි අයට නිර්මාණයක අගයක් නැහැ. ඔවුන්ට ඕනෑ සල්ලි විතරයි. සල්ලි හොයන්න අපේ ලස්සන ගීත විකෘති කරලා විනාශ කරන එක අපරාධයක්. වෝල්ටර් කළෙත් ඒ වැරැද්දමයි. වෙන කොහේදී කිව්වත් මගේ නිවෙස අසලටම වාගේ ඇවිල්ලා මට ඇහෙන්නම මම ඔහුගේ සහෝදරයා සමඟ ගායනා කළ ගීත විකෘති කරමින් ගායනා කරද්දී මට දුකක් වගේ බයකුත් දැනුණා. තමන්ගේ සහෝදරයාගේම ගී වෝල්ටර්ම මෙහෙම විකෘති කරන විට ඔය ස්ටාර් කියාගෙන එන ගායක ගායිකාවන් සහ බෑන්ඩ්වල අය අපේ ගීත වලට මොනවා නොකරයි ද? මම පෞද්ගලිකවම අකැමැතියි අපේ ගී මෙහෙම විකෘති කරනවාට.ඒ වගේම මම බයයි ඔවුන් විකෘති කරන ගීත සමාජගත වෙලා කවදා හරි අපි ගීත ප්‍රසංග වේදිකාවක ගයන්න ගියාම බෑන්ඩ්වල ඉන්න අය අපිටත් එලෙසින්ම වාදනය සපයන්න පුරුදු වෙයි ද කියලා. මම එම්. එස්. සමඟ ගායනා කළ ‘අහා හැඩයි රූපේ’ ගීතයයි ‘නෙළුම් මලේ පෙති කඩලා’ ගීතයයි වෝල්ටර් එදා රෑ විකෘති කර ගායනා කරද්දී මට දැනුණේ පුදුමාකාර වේදනාවක්. මෑත කාලයේ දී ඒ තරම් හිංසාවක් පීඩාවක් මට වෙන කිසිඳු සිදුවීමකින් දැනිලා නැහැ. ඒත් මං අමාරුවෙන් වුණත් අහගෙන ඉඳලා පසුවදා වෝල්ටර්ට මේ ගැන පහදා දෙන්න කියලා දුරකතනයෙන් කතා කළාම තමයි මගේ හිත හොඳටම කලකිරුණේ.”වෝල්ටර් ඔබට බැණ වැදුණා ද?“ඉන්නකෝ, මං කියන්නම්. මට ඕනෑ කළේ වැඩිහිටි සහෝදර ගායන ශිල්පිනියක් ලෙසින් වෝල්ටර්ට මේ ගැන තේරුම් කර දෙන්නයි. මොකද ගීතයක හැඩයක් තියෙනවා. ඒ හැඩය වෙනස් කර ගයා පුරුදු වුණාම එම ගීතය විකෘති වීම නිසා එහි මුල් ගායන ශිල්පීන් වශයෙන් අපි අපහසුවට පත්වෙනවා. ඒත් මේ කිසිවක් ඔහුට තේරුම් කර දෙන්න තියා කිසිවකට ඇහුම්කන් වත් නොදී කෑකෝ ගහන්න වුණා. පස්සේ මම බොහොම අමාරුවෙන් ඔහුගේ කෑකෝ ගැහීම නවත්වා ගෙන ‘අපේ ගීත ගයද්දී විකෘති නොකර ගයන්න’ කිව්වා. දන්නව ද එතකොට මේ ඔහු කරපු දේ. ‘එහෙම නම් ඔයා නඩු දා ගන්න. මෙතැන පිස්සු කතා කරන්න එනවා’ කියලා ටැලිෆෝන් එක තිබ්බා.මගේ හිතට ආව දුක මොනතරම් ද කියලා කියන්න බැරි තරම් වුණා. මගේම ගීත ගැන කතා කළාම පිස්සු කතා නොකර ඉන්න කියා කියන්න තරම් මොහුට ඇති අයිතිය කුමක් ද? තමන්ගේ සහෝදරයා ගායනා කළ ගීත වුවත් ඒවා විකෘති ලෙස ගායනා කරන්න මෙවැනි අයෙකුට අයිතියක් තියෙනව ද? මමත් ගායනයෙන් දායක වූ ගීතයක් විකෘති කර විනාශ කරද්දී ඊට එරෙහිව කතා කිරීම උමතුවක් (පිස්සුවක්) වෙන්නේ කොහොම ද? ගීත රසිකයින්ට මොවුන්ගේ විකෘති ගී අහලා තිත්ත වෙලා ඔවුන් අපෙන් විමසනවා. ඒවාට අපි උත්තර දෙන්න ඕනේ. ඒ නිසා මේවා පිස්සු කතා නෙමේ. මේ වෙලාවේ මට මතක් වෙන්නේ වෝල්ටර්ගේ සහෝදරයා වුණත් එම්. එස්. ගේ තිබුණු හොඳ ගතිගුණ ගැනයි.”ඒ ගැන අපට කියන්න පුළුවන් ද?මට වයස අවුරුදු 14 දී විතර තමයි මුලින්ම එම්. එස්. එක්ක මම ‘නෙළුම් මලේ පෙති කඩලා’ ගීතය ගායනා කළේ. පසුව ක්ලැරන්ස් විජේවර්ධනගේ ඕන කමට එම්. එස්. ට සිද්ධ වෙලා තියෙනවා මරියසෙල් ගුණතිලක සමඟ මේ ගීතය ගායනා කරන්න. එය ඒ කාලේ ගුවන් විදුලියෙනුත් ප්‍රචාරය වුණා. කාලෙකට පස්සේ මම මේ ගීතය ගයන්න එම්. එස්. ට කතා කළාම බිෂොප් ශබ්දාගාරයට ඇවිත් - ‘සිස්ටර් මට සමා වෙන්න, මරියත් එක්ක මේ සින්දුව කිව්වාට’ කියලා මට ආචාර කළා. ඔහුගේ ගතිගුණ එහෙම වුණාට මල්ලි වෙච්ච වෝල්ටර් කළේ මෙහෙමයි. අද මේ ක්ෂේත්‍රය පිරිහිලා තියෙන තරම තමයි මේකෙන් තේරෙන්නේ. ජ්‍යෙෂ්ඨයින්ට ගරු කිරීමක් ඇත්තේම නෑ.“අනුන්ගේ ගීත ගායනා කිරීමේදී අනුගමනය කළ යුතු නීතිරීති මාලාවක් සම්පාදනය විය යුතුයි” පවසන මතයට ඔබත් මේ අනුව එකඟ වෙනවා ද?මම කවදත් පවසන්නේ මේවාට නීතිරීති තියෙන්න ඕනේ කියලයි. එවිට මෙවැනි විකෘති කිරීම් කර ගීත විනාශ කරන්න කාටවත්ම බැහැ. high pitch තනු ඇතුළත් ගීත ගායනා කරන්න බැරි අය ඒවා ගයන්න යාමෙන් ඒවා විකෘති කෙරෙනවා. මෑතදී රණවිරු ස්ටාර් වෙච්ච ළමයා ‘සඳ තනිවෙලා’ ගයද්දී එහෙම වුණා. ‘සඳ තනිවෙලා ලා, ලා, ලා’ කියා පහළට ගියා. මේ ළමයින්ට දැනුම මදි. ‘සද තනිවෙලා’ ගීතය මා ගායනය කළ ගීතයක් බවවත් කිව්වේ නැහැ. ජ්‍යෙෂ්ඨ ගායක ගායිකාවන්ට සලකන්න දැන් මේ ක්ෂේත්‍රයේ ඉන්න බොහෝ දෙනෙකු දන්නේ නැහැ. කොපි කැට්ස්ලට තැන දීලා අපේ ගරුත්වය කෙලෙසන්නේ බොහෝ දුරට මේ රටේ විද්‍යුත් මාධ්‍ය ආයතනයි. ඒවා වහාම වළක්වන්න පියවර ගන්න ඕනේ. ඒ පිළිබඳව මම ජනාධිපතිතුමාට දැනුම් දීමටත් අදහස් කරගෙන ඉන්නවා.විද්‍යුත් මාධ්‍ය මඟින් සිදුවන අසාධාරණ මොනවා ද?ඇතැම් ආයතනවල මගේ සිනමා ගීත ප්‍රචාරය වෙද්දි adds දමනවා. එවිට ගීතය රසවිඳින්න නොහැකි වී යනවා. මගේ ගීතවලට හිතාමතාමයි එලෙස කරන්නේ. මොකද මං අඩු මුදලට ගී ගයන්න ඔය ආයතනවලට නොයන හින්දා. මේ ගැන එක්තරා ආයතනයක ප්‍රධානියකු සමඟ මම කෙළින්ම කතා කළා පසුගිය මාර්තු 26 වැනිදා බංග්ලාදේශ ජාතික දිනය නිමිත්තෙන් ටාජ් සමුද්‍රා හෝටලයේ දී පැවැති උත්සවයකදී හමුවී. එවිට ඔහු ‘ආටිස්ලා ගෙන්න ගන්න අමාරුයි. ලොකු ගණන් ඉල්ලනවා. ඒකයි වෙන අය ලවා ගීත ගයවන්නේ’ කියා මඟහැරියා. එවිට මං පැවසුවා - ආටිස්ලා එන්නේ නැත්නම් ඒ අයම ගැයූ ගීත ඇතුළත් රූප රාමු යොදා ගන්නා ලෙස. තව උදය තෙන්නකෝන් සහ මනෝජ් පීරිස්ටත් මං කියලා තියෙනවා - ‘මගේ සින්දු තරග වලට ඉදිරිපත් වූ ළමයි ලවා ගයවන්න එපා’ කියලා. කලාකරුවන්ගේ ගෞරවය සුරකින ප්‍රතිපත්තියක් තියෙන්න ඕනේ. නැත්නම් අපිටවත් ප්‍රතිපත්තියක් ඇතුව ජීවත් වෙන්න බැරි තත්ත්වයක් මේ රටේ ඇතිවිය හැකියි.”ඔබව ප්‍රසංග සඳහා සම්බන්ධ කරගන්න අපහසු බවට පැතිරෙන රාවයේ සත්‍යතාව කුමක් ද?මාව ප්‍රසංග සඳහා සම්බන්ධ කරගන්න කිසිම අපහසුවක් නැහැ. හරි විදිහට එනවා නම්. ඔය රුපියල් පනස්දාහට, හැටදාහට දුරකතනයෙන් කතා කරලා ප්‍රසංගවලට එන්න කිව්වාට මං එහෙම ප්‍රසංග බාර ගන්නේ නැහැ. ඉස්සර කාලේ වගේ මගේ ගෙදරට ඇවිල්ලා දැන හඳුනාගෙන ආරාධනා කළොත් සුදුසු ප්‍රසංගයක නම් ගී ගයන්න මම එනවා. මාළු කඩේට ගිහිල්ලා මාළු ගන්නවා වගේ මාව ප්‍රසංගවලට ලබා ගන්න මම ඉඩ දෙන්නේ නැහැ.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=av14042012</link>
    <topic>ළමා මනස වටහාගෙන ලියැවුණු ළමා පොත් එකතුවක්</topic>
    <author>සු. මි.</author>
    <content>ළමා මනස වටහාගෙන ලියැවුණු ළමා පොත් එකතුවක්අපට හරවත් ළමා සාහිත්‍ය සම්ප්‍රදායයක් ඇද්දැයි මම නොදනිමි. එසේ වුවත් කුමාරතුංග මුනිදාස, වී. ඩී. ද ලැනරොල්, හියුබත් දිසානායක, සුනිල් ජයවීර, සිබිල් වෙත්තසිංහ වැනි ප්‍රවීණ ලේඛක ලේඛිකාවන් විසින් අර්ථවත් ළමා කෘති රැසක් සිංහල සාහිත්‍යයට දායක කරනු ලැබ ඇති බව නම් ඉතා පැහැදිලිය.සමන්මලි පද්මකුමාර ළමා සාහිත්‍යකරණයට ප්‍රවිෂ්ටව සිටින්නා වූ සමකාලීන ලේඛිකාවකි. ඇය ළමා කතා, කවි හා ගී රැසක් මේ වන විට රචනා කර ඇත. ඇගේ ළමා පොත් කීපයක නව මුද්‍රණ මේ නොබෝදා එළිදුටුවේය. ඒවා නම් ‘පුංචි අපිට තෑගි ගොඩයි’, ‘සල් මල පින්මල’, ‘හිරු පායා බලා සිටියා’ යන කෘතිය. එම පොත් ද සමන්මලි ලියු ‘අපේ කොඩියට අපි ආදරෙයි’, ‘මහදැනමිත්තණියයි යෙහෙළියෝ පස් දෙනයි’ යන සෙසු ළමා පොත් ද ඊට අතිරේකව ‘සසොබන අංගනාවෝ’ නම් වූ කාව්‍ය සංග්‍රහය ද ‘සඳට කියමි’ නම් වූ පරිකල්පනීය සටහන් පෙළ ද පසුගිය දා මම කියවා හමාර කළෙමි.සමන්මලිගේ ළමා පොත්වල එක් වැදගත් උද්ධෘතයක් දක්නා ලැබේ. ඒ ‘ළදරුවාගේ ප්‍රථම පාසල නිවෙසයි’ යන්නයි. මෙම ලේඛිකාව තම ළමා පොත් ඔස්සේ විනෝදය මෙන්ම දැනුම ද (අධ්‍යාපනය) ලබා දෙන ආකාරයක් අපට පසක් වෙයි. එය කෙතරම් ද යත් ඇය ළමා අධ්‍යාපනඥවරියක්දැයි මට වරෙක සැක සිතෙන තරම් ය. ළමා විශේෂඥවරු මිනිස් වර්ධනයේ අවස්ථා කොටස් හතරකට බෙදති. ඒ (1) ළදරු අවස්ථාව (උපතේ සිට අවුරුදු 5 දක්වා) (2) ළමා අවස්ථාව (අවුරුදු 5 සිට 12 දක්වා) (3) නව යෞවන අවස්ථාව (අවුරුදු 12 සිට 18 දක්වා) වැඩුණු අවස්ථාව (අවුරුදු 18 න් පසු). සමන්මලි තම ඉලක්කගත පාඨකයා බවට පත්කර ගන්නේ මෙයින් ළමා අවස්ථාව යනුවෙන් දැක්වෙන වයස අවුරුදු 5 සිට 12 දක්වා) ළමා පරපුරය.සමන්මලි ළමා සාහිත්‍යකරණයේදි විවිධ ප්‍රස්තුත කරා යයි. ඇය ජනකතා කෙරෙහි ද මාහැඟි අවධානයක් යොමු කරයි. ජනකතා ආශ්‍රිත ළමා කතා රැසක් සිංහල සාහිත්‍යයේ දක්නා ලැබේ. ‘ගමමහගේ කටුවල කෑ හැටි’, ‘ගමරාලගේ නුවණ’, ‘ලබු ගෙඩියේ කංකාරිය’, ‘ගමරාල දෙව්ලොව ගිය හැටි’, ‘ලබු කිරිබත්’, ‘පුහුල් හොරා කරෙන් දැනේ’, ‘රන් කැකිරේ කතාව’, ‘අමල් බිසෝ’, ‘යකෙක් කන්න බඩගිනියි’ යන කතා ඊට උදාහරණ වශයෙන් දැක්විය හැකිය.‘මහදැනමිත්තණියයි, යෙහෙළියෝ පස්දෙනයි’ සමන්මලි සතු ජනකතා නැඹුරුව සාක්ෂාත් කරන්නකි. මහදැනමුත්තාගේ මෙන්ම ඇගේ බිරියගේ ද ව්‍යවහාරික බුද්ධිය ඉන් පිළිබිඹු කරයි.සමන්මලි අපූර්ව පරිකල්පන ශක්තියකින් හෙබියාවූ ලේඛිකාවකි. ‘සල්මල පින්මල’ ඇගේ ඒ සුවිශද පරිකල්පන ශක්තිය අපට තහවුරු කරයි.සමන්මලිගේ ළමා කතා අතිශයින්ම නාට්‍යෝචිතය. ඒවා ප්‍රාථමික පන්තිවල රංගනගත කිරීමෙන් ළමයින්ට වෙනත් විදියේ අත්දැකීමක් සහ අපූර්ව රසාස්වාදයක් විඳගත හැකි යැයි මම සිතමි.ඇගේ පොත්වල ඇතුළත චිත්‍ර පිටකවරය හා නිමාව ගැන ද යමක් පැවසිය යුතුය. ළමා පොතක දෘශ්‍යගෝචර නිමාව ඉතා වැදගත්ය. කතාව කොතරම් හරවත් වුවත් ගොරහැඬි වර්ණයන්ගෙන් යුතු සිත්තම් එහි වටිනාකම් පිරිහෙළයි. සසංක දසනායකගේත් කුමුදු පීරිස්ගේ චිත්‍ර නිර්මාණ ගසට පොත්ත මෙන් කෘතියට ඓන්ද්‍රීයව බැඳී තිබෙන බව කිව මනාය. ඒවා අතිශය නිර්මාණශීලීය.‘සසොබන අංගනාවෝ’ සමන්මලි සතු නිසඟ කවීත්වය මූර්තිමත් කරයි. විවිධ වූ හෘදයාංගම අත්දැකීම් ඊට පාදක වන්නේය. ‘සඳට කියමි’ ඇගේ පරිකල්පනීය චින්තාවන්හී මධුර ඵලයක් වැන්න.සමස්තයක් ලෙස ගත් කල්හි සිංහල සාහිත්‍යයේ කාන්තා නියෝජනය තුළ සමන්මලිගේ දායකත්වය ප්‍රශංසා පූර්වක බව සටහන් කරනු කැමැත්තෙමි.සු. මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=av14042013</link>
    <topic>මම පොත් 38ක් ලියා තිබෙනවා</topic>
    <author>ගාමිණී සුසන්ත</author>
    <content>මම පොත් 38ක් ලියා තිබෙනවාවෛද්‍ය සුදත් දම්සිංහ‘ඉසිවර වරුණ’ විශේෂාංගයට අද අප එක්කරගන්නා වෛද්‍ය සුදත් දම්සිංහ මහතා අප සමාජයේ බොහෝ දෙනෙක් නම කියූ පමණින් හඳුනන වෛද්‍යවරයෙක් ලෙස හැඳින්වීම නිවැරැදිය. ඒ; ඔහු වසර ගණනක් තිස්සේ සෞඛ්‍ය අධ්‍යාපනික වැඩසටහන් විවිධ මාධ්‍යයන් ඔස්සේ ඉදිරිපත් කරමින් සමාජයට විශාල සේවයක් කරන හෙයිනි. වෘත්තියෙන් වෛද්‍යවරයකු වුවද භාෂාව ඉතාම නිවැරැදිව හැසිරවීමේ හැකියාව ඔහු සතු සුවිශේෂී ලක්ෂණයකි. “ඉසිවර වරුණ” විශේෂාංගය වෙනුවෙන් අපි සුදත් දම්සිංහ මහතාගෙන් ඔහුගේ වෛද්‍ය ජීවිතය සහ පුද්ගලික ජීවිතය පිළිබඳව තොරතුරු විමසා සිටියෙමු.මගේ ගම වාද්දූව. මුලින්ම ගියේ ගමේ පාසලට. ඉන්පසුව වාද්දූව මධ්‍ය මහා විද්‍යාලයට ගියා. මම වෛද්‍ය විද්‍යාලයට තේරුණේ වාද්දූව මධ්‍ය මහා විද්‍යාලයෙන්. එම පාසලෙන් වෛද්‍ය විද්‍යාලයට තේරුණු දෙවැන්නා මමයි. ඉන්පසුව බොහෝ දෙනෙක් වෛද්‍ය විද්‍යාලයට එම විදුහලෙන් ආවා. මම පවුලේ වැඩිමලා. නංගිලා දෙන්නෙකුයි, මල්ලි‍ කෙනෙකුයි තමයි අපේ පවුලේ ඉන්නේ. තාත්ත ව්‍යාපාරිකයෙක්; අම්ම රැකියාවක් කළේ නෑ, වෛද්‍ය විද්‍යාලයෙන් පිට වුණාට පසුව මුල්ම සීමාවාසික පුහුණුව ලැබුවේ ශ්‍රී ජයවර්ධනපුර රෝහලෙන්. ඉන්පසුව ගාල්ල කරාපිටිය රෝහලේ සේවය කළා. ඉන් අනතුරුව ශ්‍රී ජයවර්ධනපුර රෝහලේ සේවයට සම්බන්ධ වුණා.දැන් අවුරුදු 20 ක් පුරාම මම සේවය කරන්නේ ශ්‍රී ජයවර්ධනපුර රෝහලේ. මේ රෝහලේ විවිධ අංශවල මම සේවය කරලා තියෙනවා. මේ වන විට ශ්‍රී ජයවර්ධනපුර රෝහලේ සෞඛ්‍ය අධ්‍යාපන විශ්ව විද්‍යාල විද්‍යායතනයේ අධ්‍යක්ෂවරයා ලෙස කටයුතු කරනවා. මෙම ආයතනය තමයි ලංකාවේ තිබෙන ජෛව වෛද්‍ය තාක්ෂණය උගන්වන එකම විශ්වවිද්‍යාලය. රෝහල් උපකරණ නඩත්තු කිරීම සහ අලුත්වැඩියා කිරීම මෙම විශ්වවිද්‍යාලයේ පාඨමාලා වලින් උගන්වනවා.”වෛද්‍යවරයකුට අමතරව ලේඛයෙක් ලෙස ද තම හැකියාව පෙන්වා ඇති සුදත් දම්සිංහ මහතා ලේඛනයට පිවිසියේ මීට වසර ගණනාවකට පෙරදීය. අපි ඔහුගෙන් ඒ පිළිබඳව ද විමසා සිටියෙමු.“මම පුවත්පත්වලට ලියන්න ගත්තේ 1988 අවුරුද්දේ වෛද්‍ය ශිෂ්‍යයෙක් වෙලා ඉන්න කාලයේ. පාසල් යන කාලෙ ඉඳලම ලියන්න කියවන්න මට තිබුණේ හරිම ආශාවක්. ඒක මගේ පුරුද්දක්. නමුත් පුවත්පත්වලට ලිපි ලියන්න ගත්තේ වෛද්‍ය විද්‍යාලයේ ඉන්න කාලෙදි. මුලින්ම ලිව්වේ “සිඟිතිගේ ලෝකය” යනුවෙන් තීරු ලිපි පෙළක්. එම ලිපි පෙළ අවුරුදු කීපයක් ම එක දිගට පළවුණා. “සිළුමිණ”, “දිනමිණ” වැනි පුවත්පත්වල තමයි මගේ ලිපි පළවුණේ. පසු කාලෙක එම තීරු ලිපි පෙළ පොතක් වශයෙන් පළ කළා.පාසල් යන කාලයේ මම ක්‍රිකට් ක්‍රීඩාවට බෙහෙවින් ඇලුම් කළ කෙනෙක්. පාසල් කණ්ඩායමටත් ක්‍රීඩා කරල තියෙනවා. මට ලංකාවේ ගුවන් විදුලි ශ්‍රාවකයින් අතරට වඩාත් ම සමීප වෙන්න අවස්ථාව ලැබුණේ පුද්ගලික ගුවන් විදුලි නාළිකාවක දිනපතාම ඉදිරිපත් කළ සුව පණිවිඩ ඇතුළත් වැඩසටහන නිසා. විනාඩි 5 කට අඩු කාලයක් ප්‍රචාරය වුණු ඒ වැඩසටහන දවසට තුන් වරක් ප්‍රචාරය වුණා. 1994 පටන් වසර 5 ක් එක දිගට එම වැඩසටහන ඉදිරිපත් කරන්න මට හැකි වුණා. එම වැඩසටහන ඉතාම ජනප්‍රිය වුණු බව මට තේරුණා. ඉන්පසුව මම විවිධ ගුවන් විදුලි රූපවාහිනී නාළිකාවල වෛද්‍ය සාකච්ඡා ඉදිරිපත් කරමින් මගේ දායකත්වය ලබා දුන්නා. මේ වන විට මම ලංකාවේ සියලුම ගුවන් විදුලි සහ රූපවාහිනී නාළිකාවලට මගේ සම්පත් දායකත්වය ලබාදීල තියෙනවා.වෛද්‍ය සුදත් දම්සිංහ මහතා සතු හොඳින් භාෂාව හැසිරවීමේ හැකියාව පිළිබඳව ද අපි ඔහුගෙන් විමසා සිටියෙමු. “කතා කිරීමේදී මෙන්ම ලේඛනයේදීත් සිංහල භාෂාව ඉතාම නිවැරැදිවත් සරලවත් හසුරුවන්න මම සැම විමට උත්සාහ කරනවා. මා ඉදිරිපත් කළ වෛද්‍ය වැඩසටහන් වලදී වෛද්‍ය විද්‍යාවේ ගැඹුරු බව අඩු කර එම කරුණු ශ්‍රාවකයින්ට, ප්‍රේක්ෂකයින්ට තේරෙන භාෂාවෙන් ඉදිරිපත් කරන්න සැම විටම උත්සාහ ගන්නවා. මගේ වැඩසටහන් මිනිසුන් අතරට ගියේ ඒ නිසා කියලයි මට හිතෙන්නේ. මේ වන විට පොත් 38 ක් පමණ රචනා කරන්න මට අවස්ථාව ලැබිල තියෙනවා. වෛද්‍ය විද්‍යාත්මක කරුණු ඇතුළත් පොත් වගේ ම වෙනත් විෂයන් යටතේ රචනා වුණු පොත් ඒ අතර වෙනවා. මම ගුවන් විදුලි හෝ රූපවාහිනී වැඩසටහන් ඉදිරිපත් කරන විට සරල හෙළ වදන් භාවිතා කරමින් වියරණ නොමරා භාෂාව හසුරුවන්න සැම විටම උත්සාහ ගන්නවා. මම සෑම විට ම විශ්වාස කරන දෙයක් තමයි හෙළ වදන් තුළ සෑම විටම සරල බවක් සහ අපට සමීප බවක් තිබෙන බව.”“විශේෂ අවශ්‍යතා සහිත දරුවන් පිළිබඳව මම මීට අවුරුදු ගණනක් තිස්සේ විශේෂ උනන්දුවකින් කටයුතු කරනවා. විශේෂයෙන් ම “ඔටිසම්” දරුවන් පිළිබඳව. 2004 අවුරුද්දෙදි “ඔටිසම්” සහ විශේෂ අවශ්‍යතා සහිත දරුවන් වෙනුවෙන් විශේෂ ආයතනයක් ආරම්භ කරන්න මට හැකි වුණා. මේ වන විට එවැනි දරුවන් පන්දහසකට වැඩි ප්‍රමාණයකට සේවය සලසන්න අපට හැකිවෙලා තිබෙනවා.”“පුංචි කාලෙ වෛද්‍යවරයෙක් වෙන්න මට ආශාවක් තිබුණ ද කියල මට මතකයක් නෑ. නමුත් මම උසස් පෙළ කරන විට හිතුනා අපි වගේ මධ්‍යම පාන්තික පුද්ගලයින්ට සමාජයේ කිසියම් තැනකට එන්න තියෙන හොඳම සහ එකම මාර්ගය අධ්‍යාපනය නිසා මහන්සිවෙලා උසස් පෙළ කරන්න. උසස් පෙළ කරන විට මට ආශාවක් ඇති වුණා වෛද්‍ය විද්‍යාලයට යන්න. ඒ අරමුණ මම ජයගත්තා. ඒ අරමුණ ජයගත්තේ රෑ දහවල් නොබලා වෙහෙසී විභාගයට සූදානම් වීමෙන්.“චිත්‍ර අඳින්න මට පුංචි කාලෙ ඉඳලම තිබුණේ පුදුම ආශාවක්. ඒ වගේම පුංචි හැකියාවකුත් තිබුණා. කවි රචනා කරන්නන් මට හොඳ හැකියාවක් තිබුණා. විශ්වවිද්‍යාලයේ ඉගෙන ගන්න කාලෙදි මම රචනා කළ කවි සහ මෑතදී රචනා කළ කවි ඇතුළත් කවි පොතක් ලඟදීම එළිදක්වන්න මගේ බලාපොරොත්තුවක් තියෙනවා. ගීත අහන්න රස විඳින්න මම හරිම කැමතියි. ගීතයක් රස විඳීමේදී එහි පද රචනයට මම මූලික තැනක් දෙනවා. නිදහස් වේලාවලදී ගීතයක් රස විඳින්න මම සැම විටම උත්සාහ කරනවා.”“වෛද්‍ය උපාධියට අමතරව ලේඛකත්ව සහ ජනසන්නිවේදනය පිළිබඳ පශ්චාත් උපාධියත් ශාස්ත්‍රපති උපාධියත් සමත් වෙන්න මට හැකියාව ලැබිල තියෙනවා. සන්නිවේදනය පිළිබඳව ගැඹුරින් දැනගන්න මට එයින් අවස්ථාව ලැබුණා. මේ වන විට මම ‍වෙළෙඳකරණය (Markating) පිළිබඳ උපාධියකුත් හදාරනවා. මම විශ්වාස කරන විදියට Markating කියන විෂය වෛද්‍ය ක්ෂේත්‍රයටත් මාධ්‍ය ක්ෂේත්‍රයටත් එක සේ අවශ්‍යයි.”“මගේ බිරියත් වෛද්‍යවරියක්. අපි හඳුනාගත්තේ වෛද්‍ය විද්‍යාලයේදී. ඇයත් මේ වන විට ශ්‍රී ජයවර්ධනපුර රෝහලේ සේවය කරනවා. ඇය කලාවට සම්බන්ධ පවුලක කෙනෙක්. ඇගේ පියා දක්ෂ ලේඛකයෙක් වන ආනන්ද විජේවීර. මව මාලනී විජේවීර. ඇය ගීත රචකාවියක්. “මා බාල කාලේ....” ගීතය රචනා කළේ ඇය. මට පුතාල දෙන්නෙක් ඉන්නවා. දෙන්නම තාම පාසල් යනවා. ලොකු පුතාට වයස අවුරුදු 14 යි. එයා වයස අවුරදු 13 දී පරිගණක විද්‍යාව සම්බන්ධ උපාධියක් සම්පූර්ණ කළා. මමත් මගේ බිරියත් වෛද්‍යවරු වුණාට අපිට ඕන වුණේ නෑ අපේ දරුවන් වෛද්‍යවරු කරන්න. ඔවුන්ගේ අනාගතය ඔවුන්ටම තීරණය කරගන්න ඉඩ දීලයි තියෙන්නේ.” වෛද්‍ය සුදත් දම්සිංහ මහතා පසුගිය පළාත් සභා මැතිවරණයේදී කොළඹ දිස්ත්‍රික්කයෙන් අපේක්ෂකයකු ලෙස ඉදිරිපත් විය.“මම විශ්වාස කරන දෙයක් තමයි සෑම මනුස්සයෙකුටම ආගමක් තියෙන්න ඕන කියන එක. ඒක මොන ආගමද කියන එක ප්‍රශ්නයක් නෙමෙයි. මම බෞද්ධයෙක්. හැබැයි මම කැලැන්ඩර් බෞද්ධයෙක් නෙමෙයි. බෞද්ධ ධර්මය හොඳින් අදහන කෙනෙක්. සෑමදාම මම දවස පටන් ගන්නේ බුදුන් වැඳලා. මම විශ්වාස කරනවා ආගම ඇදහීම මගේ ජීවිතයට විශාල බලපෑමක් කරන බව.”“මධ්‍යම පන්තියේ පවුලක ඉපදිලා වෛද්‍යවරයෙක් වෙලා මේ සමාජයට කිසියම් සේවයක් කරන්න ලැබීම ගැන මම සතුටු වෙනවා. මගේ ජීවිතය ගැන මම තෘප්තිමත්. මම අද මේ සමාජයේ කිසියම් තැනකට පැමිණ තියනවා නම් ඒක නිකම්ම පැමිණි ගමනක් නෙමෙයි. මේ ගමනට මා තුළ තිබුණු ගති ගුණ කීපයක් ම හේතු වුණා කියලයි මම හිතන්නේ. ඒ; දැඩි විනය, දැඩි අධිෂ්ඨානය, දැඩි කැපවීම සහ කරන දේ ඉතාමත් ම සියුම් ලෙසත් නිවැරැදිවත් කිරීමයි. මේ ගතිගුණ තුළින් ඕනෑම දෙයක් ජයග්‍රහණය කරන්න පුළුවන් කියන විශ්වාසය මට තියෙනවා.”ගාමිණී සුසන්තඡායාරූප -ගයාන් පුෂ්පිකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=av14042014</link>
    <topic>ඉඟටියෙන් ‍බද්ධ වූ දෙබිඩි සොහොයුරෝ</topic>
    <author>කුමාර සිරිවර්ධන</author>
    <content>ඉඟටියෙන් ‍බද්ධ වූ දෙබිඩි සොහොයුරෝමධ්‍යම ඉන්දියාවේ රායිපූර්වලට නුදුරු කුඩා ගම්මානයක වෙසෙන රාජ් කුමාර් හා ශ්‍රීමතී යුවළ දියණියන් පස් දෙනකුගේ හා පුතුන් දෙදෙනකුගේ මවුපියෝ වෙති. ඔවුන්ගේ දියණියන් පස්දෙනා සාමාන්‍ය දරුවන් වුවද නිවුන් පුතුන් දෙදෙනා නම් සාමාන්‍ය දරුවන් ලෙස හැඳින්වීමට නුපුළුවන. ඔවුහු ඉඟටිය පෙදෙසින් එකිනෙකාට බද්ධ වූ නිවුන් දරුවෝ වෙති.ශිවනාත් හා ශිවරාම් සාහු යන නම්වලින් හැඳින්වෙන නිවුන් පිරිමි දරුවන් දෙදෙනාගේ වයස අවුරුදු දොළහකි. ඉඟටියෙන් බද්ධ වී සිටින ඔවුන් දෙදෙනාට ඇත්තේ දෙපයක් පමණි. එහෙත් ඉණෙන් ඉහළ දෙදෙනාට සිරුරු දෙකක් තිබෙන අතර අත් හතරක්, පෙණහලු දෙකක් හෘදය වස්තුන් දෙකක් ආදි වශයෙන් එකිනෙකාට වෙන් වෙන්ව ඉන්ද්‍රියයන් පිහිටා තිබේ.රෙදි සේදීමේදී, ඇඳුම් ඇඳීමේදී හා ආහාර ගැනීමේදී මේ දෙදෙනා දක්වන දක්ෂතා වෛද්‍යවරුන්ගේ පවා විමතියට හේතු වී තිබේ. ගම්මානයේ පාසලේ ඉගෙනුම ලබන ශිවනාත් හා ශිවරාම් ඉගෙනීමේ මනා දක්ෂතා දක්වන බව ගුරුවරු පවසති. කෙසේ වෙතත් ඇවිද යාමේදී ඔවුනට දෙපය මෙන්ම අත් හතර ද භාවිතයට ගත යුතුව ඇත්තේ ඉඟටියෙන් ඉහළ දී සිරුරු දෙක දෙපසට විහිදී ඇති හෙයිනි.ප්‍රදේශයේ වෛද්‍යවරුන් මෙම නිවුන් දරුවන්ගේ මවුපියන්ට පවසා ඇත්තේ ඒ දෙදෙනා ශල්‍යකර්මයකින් වෙන් කළ නොහැකි බවය. වෛද්‍යවරුන් විශ්වාස කරන්නේ දෙදෙනාටම ඇත්තේ එක් පොදු ආහාර ජීර්ණ පද්ධතියක් පමණක් ය කියායි. කෙසේ වෙතත් දෙදෙනාට මොළ දෙකක් තිබේ.“අපි වෙන් වෙන්න හිතන්නේ නැහැ. වයසට ගිහිං මියෙන තුරුම අපි මෙහෙම ඉන්නවා. අපට අප ඉපදුණු ආකාරයටම ජීවත්වෙන්න අවශ්‍යයි” කුඩා ශිවරාම් පවසයි.නිවුන් දරුවන් දෙදෙනාගෙන් ශිවනාත් ශිවරාම්ට වඩා දුර්වල බව පැවසෙයි. කෙසේ වෙතත් 45 හැවිරිදි කම්කරුවකු වූ රාජ් කුමාර් දරුවන් හදා වඩා ගනු පිණිස අන්‍යයන්ගෙන් ආධාර ඉල්ලා සිටින්නට එතරම් කැමැති නැත. ඔහු පවසන්නේ තමන්ගේ දරුවන් හදා වඩා ගන්නට තරම් ශක්තිය තමා සතු ය කියායි.ඔවුන් වෙසෙන නොදියුණු ගම්මානයේ උගත් හා බුද්ධිමත් පුද්ගලයන් ඉතා අවමය. සමහර ගැමියන් විශ්වාස කරන්නේ ශිවනාත් හා ශිවරාම් යනු දිව්‍යමය පුනරුත්පත්තියක් කියාය. එම ගැමියෝ නිවුන් දරු දෙදෙනා දෙස බලන්නේ මහත් භක්තියකින් යුතුවය. එමෙන්ම ඔවුහු දරුවන්ට තමන්ට හැකි පමණින් පුද සත්කාර කරති.“සමහර වෛද්‍යවරුන් කියනවා ඔවුන්ව ශල්‍යකර්මයකින් වෙන් කරන්න පුළුවනි කියා. මා අත ඊට මුදල් තිබුණත් මම ඔවුන්ව වෙන් කරන්න කැමැති වන්නේ නැහැ” දරුවන් දෙදෙනාගේ පියා රාජ් කුමාර් පවසයි.මෙවැනි අසාමාන්‍ය දරු උපත් පනස් දහසකට එකක අනුපාතයෙන් පමණ සිදුවිය හැකි බව වෛද්‍ය ක්‍රිෂන් චුග් පවසයි. දිල්ලියේ ගුර්ගාඩන් හි ෆොටිස් අනුස්මරණ වෛද්‍ය පර්යේෂණායතනයේ ප්‍රධානියා වන වෛද්‍ය ක්‍රිෂන් පවසන්නේ එවැනි ශල්‍ය කර්මයකට විශාල මුදලක් වැය කළ යුතු බවය.“ශල්‍යකර්මයකින් දෙදෙනා වෙන් කිරීමට පුළුවනි” ඔහු පවසයි. “සොහොයුරන් දෙදෙනාගෙන් එක් අයකුට දෙපයක් ලැබෙනවා. අනෙක් කෙනාට ඉඟටියෙන් පහළ කිසිවක් ලැබෙන්නේ නැහැ. ඔවුනට මොළ දෙකක් හෘදය වස්තුන් දෙකක් හා පෙණහලු දෙකක් ඇති නිසා ශල්‍යකර්මය එතරම් අවදානම් නැහැ. “ඔවුනට තවම වයස අවුරුදු දොළහක් නිසා, ස්වාධීනව ජීවත් වීම ගැන හැඟීමක් නැහැ. නමුත් වයසින් වැඩි වෙද්දී ස්වාධීනව ජීවත්වීම ගැන ඔවුනට සිතන්නට සිදු වනවා.”එකිනෙකා හා බද්ධව ඔවුනට මියෙන තුරු ජීවිතය පවත්වාගෙන ගිය නොහැකි ද?“ඊට ජීව විද්‍යාත්මකව කිසිම බාධාවක් නැහැ. මෙයට පෙර ඉන්දියාවේ මෙසේ සිරුරින් බද්ධව ජීවත්වූ නිවුන් සොයුරන් දෙදෙනකු යුවතියන් දෙදෙනකු හා විවාහ වී දරුවන් 21 දෙනකු ලැබු බවට වාර්තා තිබෙනවා” වෛද්‍ය ක්‍රිෂ්ණ පවසයි.ඉන්දියාවේ බටහිර බෙංගාලයේ මෙයට වසර 40 කට පෙර උපත ලැබු මෙසේ සිරුරින් බද්ධ වූ නිවුන් සොයුරියන් දෙදෙනා ගංගා සහ යමුනා මොන්ඩල්ය. ඔවුන් දෙදෙනාට ඇවිදීමට සිදුවූයේ මකුළුවකු මෙන් හෙයින් ඔවුන් ප්‍රකට වූයේ මකුළු සොයුරියන් ලෙසිනි. මේ වන විට සර්කස් කණ්ඩායමක සේවය කරන ඔවුහු එක් රැයකට ඉන්දීය රුපියල් දෙදහසක් පමණ උපයති.ශිවනාත් හා ශිවරාම් කෙතරම් දක්ෂ ලෙස ඉගෙනුම ලැබුව ද ඔවුනට රැකියාවක නිරත වීමට හැකි වේවි ද? ඔවුන්ගේ අනාගතය කෙබඳු වේවි ද? මෙවැනි ප්‍රශ්න රැසක් ඔවුන්ගේ ජීවිත ඇසුරෙන් පැන නැ‍ඟෙන නමුත් ඒ එකම ප්‍රශ්නයකට හෝ නිශ්චිත පිළිතුරු නැත.කුමාර සිරිවර්ධන කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=av14042015</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්නනිට්ටඹුවේ පාලිත වීරවර්ධනප්‍රශ්නය - නිළි අචලා අලස් සිංහල ද? බර්ගර් ද?පිළිතුර - බර්ගර්. ඇගේ මුල් නම ග්‍රේස් ස්කෝමන්.දොඩන්ගොඩ අනිල් කළුපෙරුමප්‍රශ්නය - ‘ගොළු බිරිඳ’ නම්වූ වේදිකා නාට්‍යය නාමෙල් වීරමුනිගේ ද? නැත්නම් මහාචාර්ය විමල් දිසානායකගේ ද?පිළිතුර - පිටපත විමල් දිසානායකගේ. නිෂ්පාදනය නාමෙල් වීරමුනිගේකළුතර උතුර තොටුපළ පාරේ සිරි අබේසේකරප්‍රශ්නය - දයාරත්න රණතුංග ගයන ‘සිවු වසරක් තුළ පෙම් සිහිවටනය’ නම් වූ ගීතය ලීවේත් සංගීතවත් කළෙත් කවුද?පිළිතුර - ලීවේ උපාලි ධනවලවිතාන, සංගීතවත් කළේ සරත් දසනායක.අත්තනගල්ලේ විමලසේන හපුතන්ත්‍රිප්‍රශ්නය - ප්‍රකට නළු ජී. ඩබ්ලිව්. සුරේන්ද්‍ර ‘හංසවිලක්’ හැරුණුකොට රඟපෑ සෙසු චිත්‍රපට මොනව ද?පිළිතුර - ගම්පෙරළිය, දෙලොවක් අතර, හාරලක්සේ, වැලිකතරගල්කිස්සේ නදී කරුණාරත්නප්‍රශ්නය - ‘සුවිනීත ලාලනි’ චිත්‍රපටයේ ප්‍රධාන නිළිය කවුද?පිළිතුර - ෆ්ලොරිඩා ජයලත්මෝදර එම්. ආර්. සී. ඩයස්ප්‍රශ්නය - සතිස්චන්ද්‍ර එදිරිසිංහ මුලින්ම රඟපෑවේ ‘සැඩොල් කඳුළු’ චිත්‍රපටයේ නේද?පිළිතුර - නැහැ ‘සම්පත’ චිත්‍රපටයේ.වස්කඩුව දෙදියවල ගාමිණි ගුණතිලකප්‍රශ්නය - ‘භාරෝන් කේ සප්නේ’ චිත්‍රපටයේ රඟපෑවේ කවුද?පිළිතුර - රාජේෂ් ඛන්නා, ආශා පරෙක් ප්‍රධාන චරිත රඟපෑවා.ගාල්ලේ සමන්ත වීරමන්ගල්කිස්සේ පුබුදු කාරියවසම්ප්‍රශ්නය - නිළි නෙතලි නානායක්කාරගේ ලිපිනය සොයා දෙන්න?පිළිතුර - 482/14 බී, වෙත්තසිංහ උද්‍යානය, පිටකෝට්ටේ, කෝට්ටේ.මාතලේ ධර්මා ඒකනායකප්‍රශ්නය - ‘දෙනුවර මින්පසු එක නුවරක්’ ගීතය සෝමතිලක ජයමහ සමඟ ගයන සහාය ගායිකාව කවුද?පිළිතුර - පුන්‍යා කත්‍රිආරච්චි.වත්තල හේකිත්තේ ලක්ෂ්මන් රණසිංහප්‍රශ්නය - අසහාය ගායක එච්. ආර්. ජෝතිපාල, එඩි ජයමාන්න, ක්‍රිස්ටි ලෙනාඩ් පෙරේරා හා ෆ්‍රෙඩි සිල්වා වැනි විකට නළුවන්ටත් පසුබිම් ගීත ගායනා කර තිබෙනවා. ඒ ගැන ඔබට කිව හැකි දේ සඳහන් කරන්න.පිළිතුර - ඒක තමයි ගායකයකු ලෙස ජෝතිගේ සුවිශේෂ දක්ෂතාව.හිනිදුම කුසුම් මාලිනි පතිරණප්‍රශ්නය - ලතා වල්පොල ගයන ‘මල් තලාවේ රෑ වලාවේ’ ගීතය රැගත් චිත්‍රපටය කුමක් ද?පිළිතුර - ‘මිහිදුම් සිහින'.අත්තනගල්ලේ විමලසේන හපුතන්ත්‍රිප්‍රශ්නය - මේ උත්සව දිනවල සුපර් මාකට්වල සේවිකාවන් රෙද්දයි හැට්ටයයි ඇඳගෙන සිටීම ගැන ඔබට මොනව ද හිතෙන්නෙ?පිළිතුර - අපේ සංස්කෘතිය ඇත්තේ රෙද්දයි හැට්ටෙයි අස්සේ කියලා ඔවුන් හිතනව ඇති.දොඩංගොඩ කළුතර දකුණේ එන්. ඩී. ඉසෙඩ් සිරිවර්ධනප්‍රශ්නය - ‘සරදියෙල්’ චිත්‍රපටයේ ප්‍රධාන චරිත රඟපෑ නළුවා කවුද?පිළිතුර - මතායස් ප්‍රනාන්දුමේ අයත් ප්‍රශ්න එවා තිබුණා. මතුගම ලක්ෂ්මන් ලියනගේ, ඇල්පිටියේ ලතා සමරසිංහ, මාලඹේ අනුර පණ්ඩුකාභය බාලසූරිය, කඩවත සුජාතා ගුණවර්ධන, කැටපල සමන් ගාල්ලගේ, දූවේගොඩ සරත් කරුණාරත්න.ඔබේ ප්‍රශ්නය පහත ලිපිනයට යොමු කරන්න'සුමිගෙන් අහන්න' රසදුන, සිළුමිණ,ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=av14042016</link>
    <topic>නගර 30 ක සිනමා ශාලා 60 ක් ඉදි කරනවා</topic>
    <author>වසන්ත ජයසිංහ ආරච්චි</author>
    <content>නගර 30 ක සිනමා ශාලා 60 ක් ඉදි කරනවා‘රූපාන්තරණ’ චිත්‍රපටයේ නිෂ්පාදකආචාර්යඅරෝෂ ප්‍රනාන්දුඉතාම කෙටි කලකදී ස්ථාවරයක් ගොඩනඟා ගත් චිත්‍රපට නිෂ්පාදකවරයකු විදිහටයි අපට ආචාර්ය අරෝෂ ප්‍රනාන්දු මුණගැහෙන්නේ. නාලක විතානගේ කුලුඳුල් සිනමා සිත්තම ‘අනිත්‍යා’ චිත්‍රපටයෙන් නිෂ්පාදනයට අත තැබු ඔහු මේ දිනවල දිවයින පුරා තිරගත වන කාලයේම ‘රූපාන්තරණ’ සිනමා පටයේ ද නිෂ්පාදකවරයායි. සිංහල සිනමා කර්මාන්තයේ හෙට දවස වෙනුවෙන් වෙනසක් හොයා යන ආචාර්ය අරෝෂ හා සම්මුඛ වෙන්නට මේ හොඳම කාල වේලාවයි.චිත්‍රපට නිෂ්පාදකවරයකු විදිහට අද ඔබ බොහෝ දෙනෙක් දැන හඳුනනවා. මේ කැමැත්ත ඔබට ලැබෙන තැනින්ම මේ කතාවට අපි ප්‍රවේශයක් ගමු.මම හිතන්නේ සිනමාව පිළිබඳ ප්‍රබල රුචියක් මා තුළ ඇතිවෙන්නේ කුඩා අවදියේමයි. හේතුව මගේ සීයා හා ආච්චි හිටියේ අම්බලංගොඩ. කොළඹ ඉගෙන ගත්ත මම පාසල් නිවාඩුවට අම්බලංගොඩ සීයාගේ ගෙදර යන්න පුරුදු වෙලා හිටියා. ඒ ගිය හැම මොහොතකම සීයා චිත්‍රපට බලන්න මාවත් එක්කරගෙන ගියා. ඒ සමහර අවස්ථාවලදී එදා සිනමාවේ වීරයින් මට මුණ ගැහිලා තිබුණා. ගාමිණි, විජය වැනි සිනමා තරු ද ඒ දවස්වල සිනමාශාලාවලට එනවා. ඇත්තටම එදා චිත්‍රපටවල දෙබස් පවා මට හොඳට මතකයි.ඔය අතරෙදි මගේ අම්මගේ අක්කා චිත්‍රපටයක් නිෂ්පාදනය කරනවා. ‘සිකුරු දසාව’ කියලා. මම මේ චිත්‍රපටය හැදෙන විදිහ බලාගෙන හිටියා. ප්‍රචාරක කටයුතු සිදුවෙන විදිහ පවා මම දැක්කා. චිත්‍රපටයක් කරන්න ඕන කියන සිතුවිල්ල මගේ ඇතිවෙන්නේ මෙන්න මේ සිදුවීම් එක්ක. හැබැයි මම හිතුවේ කවදාහරි මම කරන රැකියාවෙන් විශ්‍රාම ගිය දවසක චිත්‍රපටයක් නිෂ්පාදනය කරනවා කියලයි.හැබැයි ඒ තීරණේ බොහෝම ඉක්මනින් වෙනස් වුණා කියලා හිතෙනවා.ඔව් ඒක වෙන්නේ ඇත්තටම මගේ මිත්‍රයෙක්ගේ මාර්ගයෙන් මට නාලක විතානගේව මුණගැහුණට පස්සේ. එතෙක් මගේ කිසිම සූදානමක් තිබුණේ නැහැ. නමුත් නාලක එක්ක කතා කරලා ඒ පිටපත බැලුවට පස්සේ මට හිතුණා මේ චිත්‍රපටය කරන්න ඕන කියලා. ඒ නිසයි ‘අනිත්‍යා’, ‘රූපාන්තරණ’ යන චිත්‍රපට දෙකම මම නිෂ්පාදනය කළේ. ඇත්තටම මම මෙතැනදි නව අධ්‍යක්ෂවරයකු විදිහට නාලකව ක්ෂේත්‍රයට ගේනවා. ඒ වෙනුවෙන් මාස 6 ක වැඩමුළුවක් අපි කළා. චිත්‍රපටය කරන විදිහ හැමදේම සාකච්ඡා කළා. ප්‍රවීණයන්ගෙන් දැනුම ලබා ගත්තා. ඉන් පසුවයි ‘අනිත්‍යා’ වගේම ‘රූපාන්තරණ’ කළේ.ඔබත් සිනමාවට නවකයෙක් විදිහට නවක පිරිසක් එක්ක වැඩ කරන්න පටන් ගත්තේ. ඒ තරම් විශ්වාසයක් ඔබට ඇතිවෙන්නේ කොහොම ද?මම හිතන්නේ විශේෂයෙන්ම මට නාලකව හොඳින් තේරුම් ගන්න පුළුවන් වුණා. ඔහු කරන්න හදන්නේ කුමක් ද කියලා හොඳ අවබෝධයක් මට තිබුණා. අපේ සිනමාවේ විශාල හිඩැසක් තියෙනවා කියලා අපි දෙන්නම දැක්කා. අන්න ඒ හිඩැස පුරවන්න නාලකට ලොකු ඕනකමක් තිබුණා. ඔහුගේ ඒ කැමැත්ත පුරවන්නයි මට ඕන වුණේ. ඒ නිසා මම හිතුවා දැන් මට සිනමාව වෙනුවෙන් යමක් කරන්න කාලය හරි කියලා. ඒ නිසාම මේ වෙනකොට මම ඉතාම කෙටි කලක් තුළ චිත්‍රපට හතක් නිෂ්පාදනය කරලා තියෙනවා.මොනව ද ඒ?‘අනිත්‍යා'. ඒ වගේම මේ දිනවල තිරගත වන ‘රූපාන්තරණ'. අර්ජුන් කමලනාත්ගේ ‘ඉගිල්ලෙන්න ඇයි දඟලන්නේ’ ඔහුගේම ‘ආශාවේ මායා'. නැවත නාලකගේම රහස් පරීක්ෂක කතාවක් විදිහට කළ ‘අග්නි වර්ෂා'. උපාලි ගම්ලත්ගේ ‘ගුරු ගීතය'. ඒ වගේම අලුත්ම සිනමා පටයක් කරන්න ප්‍රසන්න විතානගේ සමඟ වැඩ කටයුතු කරමින් මේ දිනවල මම ඉන්නේ. ඉතිං මගේ ලොකු බලාපොරොත්තුවක් තියෙනවා. හැම අවුරුද්දකම චිත්‍රපට දෙකක්වත් කරන්න.ඇත්තටම ඔබ චිත්‍රපට නිෂ්පාදනයට එන්නේ හිතේ තියෙන ආසාවට ද නැත්නම් මේ සිනමා කර්මාන්තය රෝස මල් යහනාවක් කියලා හිතල ද?මෙහෙම දෙයක් තියෙනවා. මම චිත්‍රපට නිෂ්පාදනයට එන්නේ සිනමා කර්මාන්තය ගැන කිසිම දෙයක් දැනගෙන නෙමෙයි. මට එහෙම අත්දැකීම් තිබුණෙත් නැහැ. හැබැයි ‘අනිත්‍යා’, ‘ඉගිල්ලෙන්නෙ ඇයි දඟලන්නේ’, ‘රූපාන්තරණ’ සිනමාපට රිලීස් කරන්න ගිහින් කටුක අත්දැකීම් වින්දා. ඒක කිසිම පුද්ගලයෙක් ඉලක්ක කරගෙන කරන්න පුළුවන් චෝදනා නෙමෙයි. නමුත් චිත්‍රපට සංස්ථාවට තමයි මේකේ වගකීම පැවරෙන්නේ. අද වෙනකොටත් හරිම අර්බුදකාරී තත්ත්වයකට ඇවිත් තියෙන්නේ.මම මේ 35 නැතිනම් 55 පිටපත් ගැන කතා කරනවා නෙමෙයි. අද හොඳට දුවන චිත්‍රපට හෙට ගලවලා ඒ හෝල්වලට වෙන ඒවා දානවා. හරි ක්‍රමවේදයක් නැහැ. මේක මගේ චිත්‍රපටවලට විතරක් නෙමෙයි පසුගිය කාලේ ආව චිත්‍රපට රැසකටම සිදුවුණු දෙයක්. ‘කර්ම’, ‘නිකිණි වැස්ස’, වගේ චිත්‍රපටවලට ඔය තත්ත්වය සිද්ධ වුණා. අද වෙනකොට මමත් ඉන්නේ මේ ප්‍රශ්න මැද්දේ. සංස්ථාව ඉක්මනින්ම හරි ක්‍රමවේදයකට එන්න ඕන. ඉතිං මම මේ කටුක අත්දැකීම් වින්දේ මේ ක්ෂේත්‍රයට ආවට පස්සේ. ඒත් ඒ හැමදේම මැද්දේ මම චිත්‍රපට හතකට අතගහලත් ඉවරයි.හොඳයි අපි අවසානයට යමු. මොකක්ද ඔබේ හෙට දවසේ බලාපොරොත්තුව කියලා මම ඇහැව්වොත්.ඔව් කොළඹ ආනන්දයෙන් උසස්පෙළ කරලා ඉන් පස්සේ මම සම්පූර්ණයෙන්ම අධ්‍යාපන කටයුතු රැකියාව කරන්නේ ඔස්ට්‍රේලියාවේ මගේ මුළු පවුලත් එක්ක. හැබැයි මම මේ රටට ආයේ එන්නේ පුදුමාකාර ආදරයකින්. මේ මගේ උපන් බිම. ඒ ඇවිදින් මම චිත්‍රපට කර්මාන්තයට සේවය කරන්න ගන්නවා. මොන බාධක මැද වුණත් මම නිර්මාණකරණයට එකතු වෙනවා. දැන් මගේ අරමුණ මේ කර්මාන්තයට තව තවත් ශක්තියක් වෙන එක. මේ වෙනකොට අපේ චිත්‍රපට ශාලාවල තත්ත්වය පිළිබඳ ගැටලු තියෙනවා. ඒ නිසාම සාකච්ඡා කරමින් ඉන්නවා නගර 30 ක සිනමා ශාලා 60 ක් මිනි තියටර් විදිහට ගොඩනඟන්න. ඒ සඳහා ජනාධිපතිතුමාගේ අවධානය යොමුවෙලා තියෙනවා. ඉතිං එය ඉදිරියේදී යථාර්ථයක් කරගෙන සිනමා ප්‍රේක්ෂකයින්ට අලුත් අත්දැකීමක් එකතු කරන්න නැවත සිනමාවට හොඳ කල දවසක් එකතු කරන්නයි මගේ එකම අරමුණ.වසන්ත ජයසිංහ ආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=av14042017</link>
    <topic>BOLLYWOOD NEWS</topic>
    <author>සුජීව තේවහෙට්ටිගේ</author>
    <content>BOLLYWOOD NEWSමනීෂා කොයිරාල නම් වූ ජනප්‍රිය නිළිය සිනමා රසික පරපුරට අමුතුවෙන් හඳුන්වාදීමට අවශ්‍ය නැහැ. ඇය පසුගිය මාස ගණනාවක් තිස්සේ පිළිකා රෝගයෙන් පීඩා විඳිමින් සිටිය බවත් කවුරුත් දන්නවා. මේ වන විට 43 වැනි වියෙහි පසුවන මනීෂා තමන්ට වැලඳුණු පිළිකා රෝගයෙන් ගැලවීමට තරම් වාසනාවන්තියක වී සිටිනවා.ඇය නැවතත් සුපුරුදු සිනමා රංගනයට එක්වීමට සූදානම්. අනූව දශකයේ අතිශය ජනප්‍රියත්වයට පත්ව සිටි මේ සුරූපිනිය ගේ බලාපොරොත්තුව කලාත්මක අගයකින් යුතු චිත්‍රපටවල ප්‍රධාන චරිත නිරූපණය කිරීමයි. මේ අතර මනීෂාගේ ජීවිත කතාව පදනම් කරගෙන බොලිවුඩ් චිත්‍රපටයක් නිර්මාණය කරන්නට සියලු කටයුතු සූදානම් වෙමින් පවතිනවා. මේ චිත්‍රපටය වෙනුවෙන් ලියූ තිර නාටකය මනීෂා කියවා ඇති බවත් ඒ සඳහා ඇගේ එකඟත්වය ලැබී ඇති බවත් පැවසෙනවා.“අසනීප වෙන්න කලින්, මම මගේ ශරීර සෞඛ්‍යය ගැන එච්චර තැකීමක් කළේ නැහැ. ඒත් දැන් නම් මම ඒ ගැන ගොඩක් සැලකිලිමත් වෙනවා. හැබැයි සමහර වෙලාවට මට බයකුත් දැනෙනවා ආයෙමත් පිළිකා රෝගය හැදේවිද කියලා. ඒ වුණත් මම දැන් දන්නවා එහෙම අසනීප වුණොත් කොහොමද ඒකට මූණ දෙන්නේ කියලා. කවුරුවත් හිතන්න නරකයි, පිළිකා රෝගය හැදුනාම තමන් මරණ දඬුවමට ලක්වුණාය කියලා. මම අසනීප වෙලා ඉන්න කාලෙදි දන්න කියන අයට ටෙලිෆෝන් කෝල් එකක්වත් දෙන්න බැරිවුණා. ඒත් ගුල්ෂාන් ග්‍රෝවර්, තාබු, ශත්රුගන් සිංහ වගේ හිතවත් අය මට කතා කළා. මේ හැමෝම මගේ පවුලේ අය එක්කත් කතාකරලා මගේ අසනීපය ගැන ගොඩක් විස්තර කතා කළා.” මනීෂා කෙටි සම්මුඛ සාකච්ඡාවකදී එලෙස කියා සිටියා.- ආලියා භාට්ජනප්‍රිය චිත්‍රපට අධ්‍යක්ෂවරයකු වන කරන් ජොහාර් ඉදිරිපත් කරන ‘කොෆි විත් කරන්’ නම් වූ රූපවාහිනී වැඩසටහන් මාලාව දැන් ඉන්දීය ප්‍රේක්ෂකයන් ගේ ප්‍රසාදය දිනාගෙන තිබෙනවා. සංවාදාත්මක ස්වරූපයෙන් ඉදිරිපත් කෙරෙන මේ වැඩසටහනට සහභාගිවන්නේ ‍ෙබාලිවුඩ් සිනමාවේ ජනප්‍රිය තරු. පසුගියදා විකාශය වූ වැඩසටහනට එක්වී සිටියේ නවක නිළි ආලියා භාට් සහ පරිනීති චොප්රායි. මේ යොවුන් සුරූපිනියන් දෙදෙනා එම වැඩ සටහන මෙහෙයවන කරන් ජොහාර් ඇසූ ප්‍රශ්නවලට උත්තර දුන්නේ ඉතාම විවෘතවයි.මේ දිනවල බොලිවුඩ්පුරයේ ආකර්ෂණීය චරිතයක් වී සිටින යොවුන් නළු රන්බීර් කපූර් ගැන යමක් අහන්නටත් කරන් අමතක කළේ නැහැ. ඔහු ආලියාගෙන් ඇසුවේ රන්බීර් ගැන ඔබේ අදහස කුමක්ද කියලයි. එයට උත්තර දුන්න ආලියා නොපැකිලව කීවේ රන්බීර් ආදරය කළ යුතු කෙනෙකු බවයි. “එයා උතුම් මනුෂ්‍යයෙක්. මම එයාට ආදරේ කරන්නත් ආසයි. එයාත් එක්ක විවාහ වෙන්නත් කැමැතියි.” ආලියා ගේ මේ ප්‍රකාශය බොලිවුඩ් පුරයම උණුසුම් කරන්නට සමත් වෙලා. කවුරු කවුරුත් ඇගේ මේ ආන්දෝලනාත්මක කතාව ගැන නොයෙකුත් කයිකතන්දර හදද්දී එයින් වඩාත්ම හිත් වේදනාවට පත්ව සිටින්නේ රන්බීර්ගේ පෙම්වතිය යැයි කියන කට්රිනා කායිෆ්.ආලියා භාට් මීට කලින් වතාවකදී ද ‘කොෆි විත් කරන්’ වැඩ සටහනකට සහභාගි වී තිබුණා. එදා තමන්ගේ මුවින් මතුවූ වචන යළි සිහිපත් කළ ආලියා මෙලෙස ද පැවසුවා. “එදා මම මේ වැඩ සටහනට සහභාගි වෙද්දී රන්බීර් රඟපෑ ‘රොක් ස්ටාර්’ චිත්‍රපටය තිරගත වෙමින් තිබුණා. ඔබ (කරන්) මගෙන් ඉල්ලීමක් කළා මගේ හිතේ තියෙන ආදරය රන්බීර්ට කියන්නට කියලා. එදා මම වැදගැම්මකට නැති දේවල් ඔහේ කියාගෙන ගියා. හැබැයි, එදත් මම රන්බීර් ව අගය කළා. අද මම එයාත් එක්ක විවාහ වෙන්නත් ලෑස්තියි” ආලියා ගේ මේ කතාවට ඉදිරි දිනයකදී කෙබඳු ප්‍රතිචාර හිමිවේවි දැයි දැන්මම කිව නොහැකියි.“රවීනා ව කසාද බැඳල හිටියෙ මමයි. එයාව ආරක්ෂා කරන්නයි ඕනෙ” එක්තරා පුද්ගලයෙක් ඉන්දීය පොලිස් නිලධාරියකු ඉදිරියේ එලෙස පොපොච්චාරණය කළා. හතළිස් හැවිරිදි වියෙහි පසුවන මහාවීර් ජස්පාල් පාන්ඩේ නම් වූ මේ පුද්ගලයා ඉන්දියාවේ ඛාර් නම් වූ ප්‍රදේශයේ වාසය කරන්නෙක්. ඔහු පසුගියදාක පොලිස් අත්අඩංගුවට පත්වුණා. හේතුව ජනප්‍රිය නිළි රවීනා තැන්ඩන් සහ ඇගේ සැමියා වන අනිල් ටඩානිට හිරිහැර කරන්නට උත්සාහ කිරීමයි.මහාවීර් නම් වූ මේ පුද්ගලයා පසුගිය මාස කිහිපය තිස්සේම උමතුවෙන් මෙන් රවීනා ව ලුහුබැඳ ඇති බවයි හෙළිවී ඇත්තේ. “මේ මනුස්සයා තමන්ගෙ පස්සෙන් එන බව රවීනාට තේරිලා නැහැ. රවීනායි එයාගෙ මහත්තයායි නිතරම යන එන තැනක් තමයි, ඔටර්ස් ක්ලබ් එක. පහුගිය දවසක මේ දෙන්නා එතන ඉන්න අතරෙදි මේ පිස්සු මිනිහා හොරෙන්ම එතැනට ඇවිත් අනිල්ට පහර දෙන්න උත්සාහ කරලා තියෙනවා. මේ කලබලය නවත්තලා තියෙන්නෙ ක්ලබ් එකේ හිටපු ආරක්ෂක නිලධාරීන්” මෙලෙස කරුණු කීවේ රවීනා ගේ හිතවතෙක්. මේ සිදුවීමෙන් සතියක් පමණ නිස්කලංකව ගෙවී ගියා. අනිල් සහ රවීනා තම තමන්ගේ වැඩ කටයුතුවල සුපුරුදු පරිදි නිරතව සිටියා.ඒත් ඉන්පසුව ඔවුන් දෙදෙනාට මුහුණ දෙන්න සිදුවුණේ නොසිතූ දෙයකටයි. රවීනා සහ අනිල්ව ලුහුබැන්ද මේ පුද්ගලයා නැවතත් පැමිණ තිබෙනවා. එවර ඔහු පැමිණ ඇත්තේ අනිල් - රවීනා නිවෙස අසලටයි. ඒ මොහොතේ රවීනා තම දරුවන් සමඟ නිවෙසෙහි සිටියා. මේ පුද්ගලයා ඒ නිවෙස සමීපයටම එද්දී තම කාර්යාලයේ වැඩ නිම කළ අනිල් ආපසු පැමිණෙමින් සිටියා. අනිල් පදවාගෙන ආවේ ඔහුගේ බී.එම්.ඩබ්ලිව්. රථයයි. එය දුටු හැටියේම කලබල වූ මේ උමතු මිනිසා එයට තම අතට හසුවූ ගල් කැබලිවලින් පහර දෙන්නට පටන් ගත්තා. ඒ ප්‍රහාරයෙන් අනිල් ගේ රථයෙහි ඉදිරිපස වීදුරුවට අලාභහානි සිදුවුණා. අනිල් ඉක්මනින් තම නිවෙස අසලට මෝටර් රථය පදවාගෙන යද්දී උමතු මිනිසා එතැනින් දිවගියා.ඒ මොහොතේම පොලිසියට පිටත්ව ගිය රවීනා සහ අනිල් වහාම එහි පැමිණිල්ලක් ගොනු කළා. මේ කලහකාරී මිනිසාව ඉක්මනින්ම අත්අඩංගුවට ගත් පොලිසිය ඔහු වෛද්‍යවරයකු වෙතට යොමු කළේ ඔහුගේ මානසික තතත්වය පිළිබඳ වාර්තාවක් ලබාගන්නටයි.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=am1404201</link>
    <topic> පැපොල ඉබේ හොඳ වනතුරු බලා සිටීම නුවණක්කාර වැඩක් නොවේ</topic>
    <author>සාකච්ඡා කෙළේ -රමණී සුබසිංහ</author>
    <content> පැපොල ඉබේ හොඳ වනතුරු බලා සිටීම නුවණක්කාර වැඩක් නොවේපැපොල සහ කම්මුල්ගාය දෙයියන්ගේ ලෙඩ ලෙස සැලකුව ද ඒවා වෛරස් ආසාදන නිසා ඇතිවන රෝග වේ. මිථ්‍යා විශ්වාස නිසා ඇතැම් විට එම රෝගය නොසලකා හැරීමෙන් සහ වෛද්‍ය ප්‍රතිකාරවලට යොමු විය යුතු අවස්ථාවේ ඒ ගැන සැලකිලිමත් නොවීමෙන් රෝගියා බරපතළ සංකූලතාවන්ට පත්වීමට වුවද පුළුවන. එවැනි බෝවන රෝග ගැන වැඩි අවධානයක් යොමුකළ යුතු වන්නේ එහෙයිනි.පැපොල රෝගය හඳුනාගත හැකි ප්‍රධාන ලක්ෂණ මොනවා ද?පැපොල බිබිලි මතු වීමට පෙර බොහෝ අයට හිසරදය සහ උණ ගතිය ඇතිවිය හැකියි. කලාතුරකින් කෙනෙකුට බඩේ වේදනාවක් ද ඇති වේ. පැහැදිලි දිය වැනි දියරයක් පිරුණු බිබිලි පැපොල රෝගය හඳුනා ගැනීමේ ප්‍රධානතම ලක්ෂණයයි. මුලින් ම පපුවේ සහ කුස ප්‍රදේශයේ හටගන්නා මේ බිබිලි ඉන්පසු අතපය සහ මුහුණ දෙසට පැතිරී යයි. සමහර අයගේ හිස, මුඛය, කන තුළ, ගුදය හා යෝනි මාර්ගයෙහිත් පැපොල බිබිලි මතුවිය හැකි අතර එවැනි අවස්ථාවක ඒ ඉන්ද්‍රියයන්ගේ අධික වේදනාවක් ඇතිවිය හැකියි. දින තුනකට වරක් සිරුරේ තැන තැන පොකුරු වශයෙන් මතුවන බිබිලි තුළ ඇති දියරය සැරව පැහැය ගෙන දින 10 කින් පමණ කබොලු බවට පත්වෙයි.පැපොල රෝග කාරකයා පිළිබඳව හැඳින්වීමක් කළොත්...පැපෝල රෝග කාරකයා වන්නේ වැරිසෙල්ලා සොස්ටර් නමැති වෛරසයයි. එය V - Z වයිරසය යන කෙටි නමිනුත් හැඳින්වෙනවා. පැපොල වෛරසය බොහෝ විට ආසාදනය වන්නේ කුඩා දරුවන්ට වන අතර වැඩිහිටියන්ට රෝගය වැලඳුණේ නම් අමාරුව වැඩිවිය හැකියි.ඔබ කියන්නේ පැපොල මාරාන්තික රෝගයක් විය හැකි බව ද?ඉතා කලාතුරකින් වුවද එවැනි තත්ත්වයක් ඇතිවිය හැකියි. පැපොල වෛරසය රුධිරගත වී ‘වයිමීරියා’ නම් වූ තත්ත්වය ඇති වූයේ නම් රෝගියා එමඟින් කම්පනයට පත් වී මිය යා හැකියි. එවැනි කම්පන ස්වභාවයකට වැඩි වශයෙන් ම ගොදුරු වන්නේ වැඩිහිටියන්. ඒ වගේ ම ඉතා කලාතුරකින් වෛරසය කුඩා දරුවන් ගේ පවා මොළයට ඇතුළු වී ආසාදනයක් ඇති කළ හැකියි. නිසි වෛද්‍ය ප්‍රතිකාරවලට යොමු වීමෙන් ඒ තත්ත්වය වළක්වා ගැනීමට පුළුවන්.එහෙත්, පැපොල රෝගයට වෛද්‍ය ප්‍රතිකාර අවශ්‍ය නොවන බව බොහෝ දෙනා විශ්වාස කරනවා නේද?ඔව්. එය පරම්පරාගත විශ්වාසයක්. වෛද්‍ය විද්‍යාව දියුණු මෙකල එවැනි විශ්වාසයන් මත එල්බ සිටීම සුදුසු වන්නේ නෑ. රෝගය කල්තියා හඳුනාගෙන ප්‍රතිකාර කළේ නම් එහි තීව්‍රතාව අඩුකළ හැකියි. සුදුසු වෛද්‍යවරයකු වෙත යොමුවීම අවශ්‍ය වන්නේ ඒ නිසයි.පැපොල රෝගය සඳහා පෙති සහ ක්‍රීම් වශයෙන් ඖෂධ ලබා ගත හැකියි. ඒ වගේ ම රෝගයෙන් වැළකී සිටීමට ප්‍රතිශක්තිකරණ එන්නතක් ද තිබෙනවා. එම වැක්සීනය එක් වරක් ලබා ගැනීමෙන් මුළු ජිවිත කාලයටම ආරක්ෂාව ලැබෙනවා. ඒ වගේ ම පැපොල රෝගය වැල‍ඳේ යැයි අවදානමට ලක්වී සිටින අයට තාවකාලිකව එම රෝගයෙන් මිදීමට ‘lmmunoglobulins’ නම් ප්‍රතිදේහ විශේෂයක් ද නිපදවා තිබෙනවා.පැපොල රෝගියකුට නිවෙසේ දී කළ හැකි ප්‍රතිකාරයක් තිබෙනවා ද?සමහර අයගේ පැපොල බිබිලි කැසීම ඇති වෙනවා. එය ඉතා අසහනකාරී තත්ත්වයක්. බිබිලි කසනවා නම් ඒවා මතුපිට හා අවට කැලමයින් ලෝෂන් ආලේප කිරීම සුදුසුයි. වෛද්‍යවරයකු වෙත යොමුවීමේ සඳහා උපදෙස් ලබාගත යුතු වන්නේ යම් හෙයකින් පැපොල බිබිලි බැක්ටීරියා මඟින් ද්විතියීක ආසාදනයකට ලක්වී තිබේනම් ප්‍රතිජීවක ඖෂධ නියම කරන නිසයි. ඒ වගේ ම අධික කැසීම රෝගී දරුවාගේ නින්දට බාධාවක් නම්, උණ හටගෙන තිබේනම් ඒ සඳහා ද වෛද්‍යවරයා විසින් සමනක ඖෂධයක් නියම කරනු ලබයි.පැපොල රෝගය කෙනෙකුගෙන් තවත් කෙනකුට බෝ වන්නේ කෙසේ ද?රෝගියකුගේ ප්‍රශ්වාස වාතය මඟින් සහ ස්පර්ශය මඟින් පැපොල රෝගය තවත් කෙනකුට බෝවිය හැකියි. විශේෂයෙන් රෝගීන් භාවිත කළ ඇඳුම් හා උපකරණ ස්පර්ශ කිරීමෙන් වැළකී සිටිය යුතුයි. පැපොල බිබිලි මතු වීමට දින පහකට පෙර සිටම රෝගය තවත් කෙනකුට බෝවිය හැකි අතර අවසාන බිබිලි මතු වී දින හයක් පමණ ගෙවී යනතුරු එනම් සිරුරේ පැපොල බිබිලි වියළීමෙන් පසු ඇතිවන කබොලු වැටී යන තුරුම එම අවදානම තිබිය හැකියි.එක්වරක් පැපොල රෝගය හැදුණ කෙනෙකුට නැවත නොසෑදෙනවා කියන කතාව ඇත්ත ද?එය බොහෝ දුරට සත්‍ය වුවද ඉතාම කලාතුරකින් කෙනකුට රෝගය දෙවරක් වැලඳිය හැකියි. සමහර අයට පැපොල සෑදී කාලයක් ගත වූ පසු සිරුරේ කොටසක පමණක් එවැනි බිබිලි දැකගත හැකියි. ‘හර්පීස් සොස්ටර්’ ලෙස හැඳින්වෙන්නේ එම රෝග තත්ත්වයයි. සාමාන්‍ය ව්‍යවහාරයේ දී එය අංශ පැපොල ලෙස ද හැඳින්වෙනවා.නිවසේ සුරතලයට ඇති කරන සතුන් මඟිනුත් රෝගය බෝවනවා ද?නෑ. පැපොල වෛරසයට ජීවත්විය හැක්කේ මිනිස් සිරුරේ පමණයි. එම නිසා කිසිම සතෙකුට පැපොල රෝගය සෑදෙන්නේ නෑ. එය සතුන්ගෙන් බෝ වන්නේ ද නෑ.පැපොල රෝගියකු වෛද්‍ය ප්‍රතිකාර සඳහා අනිවාර්යයෙන්ම යොමු කළ යුතු වන්නේ කවර අවස්ථාවක දී ද?යම් රෝගියකුගේ සිරුරේ ඇති පැපොල බිබිලි රත් පැහැ ගැන්වී, ඉදිමී ඇත්නම් හෝ සැරව සහිත තුවාල බවට පත් වී තිබේ නම් වහාම වෛද්‍යවරයකු වෙත යොමු කළ යුතුයි. ඊට හේතුව එය ද්විතීයික බැක්ටීරියා ආසාදනයක් විය හැකි නිසයි. ඒ වගේ ම උණ අධික නම් වෛද්‍යවරයකු වෙත යොමු වීම සුදුසුයි.පැපොල බිබිලි පහව ගොස් දින කිහිපයකින් දරුවාගේ බෙල්ලෙහි වේදනාවක් දැනේ නම්, උණ වැලඳී ඇත්නම් එය මො‍ළයේ ආසාදනයක පෙර ලකුණු විය හැකියි. එවැනි අවස්ථාවක දී ද වහාම වෛද්‍යවරයකු වෙත ‍යොමු වීම ඉතා වැදගත්.සමහර අය පැපොල රෝගීන් ගේ ‘ඇඟ නිවීමට’ යැයි වැඩිපුර තැඹිලි වතුර බීමට දෙනවා. එය සුදුසු ද?තැඹිලි දීම වරදක් නෑ. එහෙත් අවශ්‍ය ප්‍රමාණයට වඩා වැඩිපුර බලෙන් දීම සුදුසු නෑ.පැපොල රෝගියකු රෝගය වැලඳී දින හතකින් ස්නානය කළ යුතු ද?දින හතකින් ම නැහැවිය යුතු යැයි නියමයක් නෑ. රෝගියාට සිරුරට අපහසුවක් නොවේ නම්, සීතල ගතියක් හෝ උණක් හෝ නැතිනම් නෑවීම ප්‍රශ්නයක් වන්නේ නෑ. එහෙත් රෝගය උත්සන්න වී ඇති විටෙක දින හතක් ගත වී යැයි නැහැවීම කිසිසේත් සුදුසු වන්නේ නෑ. මා දන්නා රෝගියකු පැපොල රෝගය උත්සන්න වී සිටි අවස්ථාවක, දින හත ගෙවුණා යැයි, උදෑසනම පිහිල්ලකින් සීතල වතුර නෑමෙන් පසු නිව්මෝනියාව වැලඳී මරණයට පත් වුණා.* පැපොල මෙන් ම කම්මුල්ගායත් දෙවියන්ගේ ලෙඩ ලෙස සලකනවා. කම්මුල්ගායේ රෝග කාරකය කුමක්ද?කම්මුල්ගාය ද වයිරසක් මඟින් සෑදෙන රෝගී තත්ත්වයක්. ඉලෙක්ට්‍රෝන අන්වීක්ෂයක් මඟින් පමණක් දැක බලාගත හැකි ඉතා කුඩා ක්ෂුද්‍ර ජීවියෙක් වන මෙම වෛරසය Mumps Virus ලෙස හැඳින්වෙනවා. පැපොල ‍රෝගයේ දී මෙන්, කම්මුල්ගාය රෝගය වැලඳුණ ‍රෝගියකු ගේ ද ප්‍රශ්වාස වාතය මඟින් සහ ස්පර්ශයෙන් තවත් කෙනකුට ‍ෛ‍වරසය ඇතුළු විය හැකියි.* රෝග ලක්ෂණ මතු වන්නේ වෛරසය ශරීරගතවී කොපමණ කාලයකට පසුව ද?යම් වෛරසයක් ශරීරගත වී රෝග ලක්ෂණ මතුවන තෙක් කාලය හඳුන්වන්නේ බීජෞසන සමය ලෙසයි. කම්මුල්ගාය සඳහා එම කාලය දින 17 - 28 ත් අතර වෙනවා. එම රෝගියකුගෙන් තවත් කෙනකුට රෝගය බෝ විය හැකි කාලය හැඳින්වෙන්නේ ආසාදිත සමය යනුවෙන්.* කම්මුල්ගාය රෝගයේ ප්‍රධාන රෝග ලක්ෂණ මොනවාද?‍රෝගයට හේතු කාරකවන වෛරසයෙන් ප්‍රධාන වශයෙන් ආසාදනය වන්නේ කනට යටින් සහ ඉදිරියෙන් පිහිටි පැරොටිඩ් නමැති ඛේට ග්‍රන්ථයයි. මෙහිදී මුහුණේ දෙපසම හෝ එක් පැත්තක ඛේට ග්‍රන්ථිය ඉදිමිය හැකියි. සමහර කෙනකුට යටි තල්ලේ පිහිටි ඌර්ධවහනුක ඛේට ග්‍රන්ථිය ද ආසාදනය වී ඉදිමිය හැකියි. කෙසේ වෙතත් මෙහි ප්‍රධාන රෝග ලක්ෂණය වන කනට යටින් පිහිටි පැරොටිඩ් නමැති ඛේට ග්‍රන්ථියේ ඉදිමුම ප්‍රදර්ශනය වීමට දින 3 ට පෙර හා, ඉදිමුම ඇතිවී දින 3 ක් ගෙවෙන තුරු රෝගියාගෙන් තවත් කෙනකුට රෝගය බෝ විය හැකියි.* කම්මුල්ගාය රෝගියකු වෛද්‍ය ප්‍රතිකාර සඳහා යොමු විය යුතු ද?සමහර අයගේ කන අසල වෙනත් වසා ගැටිති ඉදිමීම නිසාත්, උගුරේ ආබාධ හා දන්තාබාධ නිසාත් කම්මුල්ගාය හා සමාන රෝග ලක්ෂණ මතුවිය හැකියි. ඒ පිළිබඳව සැකයක් තිබේ නම් නිවැරැදි ‍රෝග විනිශ්චයක් සඳහා වෛද්‍යවරයකු වෙත යොමු වීම වඩාත් සුදුසුයි. මීට අමතරව වෙනත් සංකූලතා මතුව තිබේ නම් වෛද්‍යවරයකු වෙත යොමු විය යුතුයි‍.* එම සංකූලතා මොනවාද?කම්මුල්ගාය වැලඳුණු රෝගියකු රෝගය සෑදී දින 10 ක් පමණ ගිය පසු අධික හිසරදයක්, උණ සහ බෙල්ලේ කැක්කුමක් ඇති වේ නම්, ඊට හේතුව එම වෛරසය මොළයට ඇතුළු වීම නිසා ඇති වූ Encephalitis හෝ Meningitis නම් මොළයේ ආසාදනය විය හැකියි. ඒ වගේ ම එම වෛරසය මගින් අග්න්‍යාශය, ඩිම්බ කෝෂ, හෘදය, පියයුරුවල ක්ෂීර ග්‍රන්ථි, අක්මාව හා හන්දිපත් ආසාදනය විය හැකියි. එය ඉතාම කලාතුරකින් සිදුවිය හැකි දෙයක්. එවැනි අවස්ථාවක් එම ඉන්ද්‍රිය ප්‍රදේශයේ වේදනාවක් ඇතිවිය හැකියි. එවැනි සංකූලතා ඇති ව‍ූ වහාම සුදුසු වෛද්‍යවරයකු වෙත යොමු වීම අත්‍යවශ්‍යයයි.* කම්මුල්ගාය වැලදුණ පිරිමි අය වඳ බවට පත්වෙනවාද?එසේ විය හැකියි. එහෙත් ඉතාම කලාතුරකින්. ඊට හේතුව කම්මුල්ගාය සාදන වෛරසය වෘෂණ කෝෂවලට ද හානි කිරීමයි. කෙනෙක් වඳ බවට පත් වන්නේ එම වෛරසය නිසා වෘෂණ කෝෂ දෙකම විනාශ වූයේ නම් පමණයි. ඒ නිසා කම්මුල්ගාය වැලඳුණ රෝගියකු වෘෂණ කෝෂ ඉදිමුම හා වේදනාව ඇති වුවහොත් වහාම වෛද්‍යවරයකු වෙත යොමු විය යුතුයි.* කම්මුල්ගාය රෝගයට ඖෂධ ප්‍රතිකාර තිබෙනවාද?මෙම රෝගය සඳහා තවම ප්‍රතිජීවක ඖෂධ සොයාගෙන නොතිබුණත් එය වළක්වා ගැනීමට ප්‍රතිශක්තිකරණ එන්නතක් තිබෙනවා. එය MMR හෙවත් ‘Mumps Measles and Rubella’ නමින් හඳුන්වන එම එන්නත කම්මුල්ගාය, සරම්ප හා රුබෙල්ලා යන රෝග තුනම වළක්වා ගැනීම සඳහා නිපදවූවක්. වයස අවුරුද්ද ඉක්මවූ අයට එන්නත ලබාදිය හැකි අතර ‍ගර්භණී කාලයේදී හෝ උණ රෝගයකින් පෙළෙන විට දී, ප්‍රතිශක්ති ඌනතා රෝගයකින් පෙළෙන අවස්ථාවන් හිදී එම එන්නත ලබා නොදිය යුතුයි. මීට අමතරව කම්මුල්ගාය පමණක් වැළැක්වීම සඳහා අවශ්‍ය නම් Mumps Vaccine එන්නත ද ලබා දිය හැකියි.* කම්මුල්ගාය රෝගියකුට නිවෙසේදී කළ හැකි හෙදකම් මොනවාද?එවැනි රෝගියකු උණ සහ වේදනාවෙන් පෙළේ නම් එය සමනය කිරීම සඳහා පැරසිටමෝල් වැනි ඖෂධයක් ලබාදිය හැකියි. ආහාර සැපීමේදී ඛේට ග්‍රන්ථවල වේදනාවක් ඇතිවිය හැකි නිසා එවැනි රෝගියකුට දියර ආහාර වර්ග වඩාත් සුදුසු ය. උදාහරණ ලෙස කැඳ, කිරි සහ දියර පාන වර්ග. මීට අමතරව බිත්තර, කේක්, බනිස් සහ හොඳින් තැම්බූ නිවුඩු බත් වැනි පහසුවෙන් හැපෙන ආහාර දීම ද වරදක් නොවේ.කම්මුල්ගාය රෝගීන්ගේ මුඛයෙහි වියළි බව නැති කිරීමට නිතර කට‍ සේදීමෙහි ද වරදක් නැත. රෝගියාගේ කම්මුල් වේදනාකාරී නම් මද ‍රස්නය ඇති වතුරින් තැවීමෙන් සහනයක් ලද හැකියි.* කම්මුලෙහි ඉදිමුම අඩු කිරීම සඳහා සමහර අය අලිහක්ක උරචිචි කර ගෑම, සුදු රෙදි කඩක නිල් කුඩු දියකර සමමත ආලේප කිරීම ආදී දේ සිදුකරනවා. මේවා අහිතකරද?අතීතයේ සිට පැවත එන මෙම ක්‍රමවේදයන් ගේ වරදක් හෝ අගුණයක් නොපෙනුණත් රෝගය සුව කිරීම සඳහා එහි ඇති සුවිශේෂත්වයක් ද නෑ. එහෙත් කම්මුල්ගාය සැදුණ කෙනෙකු ගේ සම්මත යම් වර්ණයක් ආලේප කිරීමෙන් ඔහු බෝවෙන රෝගයකින් පෙළෙන බව අන් අයට සන්නිවේදනය කළ හැකියි. එමෙන් ම අලිහක්ක ‍උරච්චි කර ආලේප නොකළ ද කම්මුල් ඉදිමීම දින හතරකින් පමණ සුව වෙනවා.* පැපොල රෝගීන් මෙන් ම කම්මුල්ගාය රෝගීන් ද දින හතකින් නැහැවිය යුතු බව ‍පවසනවා. මෙහි ඇත්ත නැත්ත කුමක්ද?කම්මුල් ඉදිමී තිබීම ස්නානය නොකර සිටීමට ‍ෙහ්තුවක් ලෙස සැලකිය යුතු නොවෙයි. එහෙත් රෝගියාට අධික උණක් තිබේ නම්, තෙහෙට්ටු ගතියක් දැනේ නම් නැහැවීම සුදුසු වන්නේ නෑ. අපහසුතාවක් නොවේ නම් ස්නානය සඳහා හරියටම දින 7 ක් යනතුරු සිටීම අවශ්‍ය වන්නේත් නෑ. ඒ වගේ ම සමහර රෝගීන් දත් මැදීමට, කට සේදීමට අපහසු යැයි අපිරිසිදුව, නිදාගෙන ම සිටීමට උත්සාහ කරනවා. එසේ අපිරිසිදුව සිටීම නිසා ද රෝගය සුව වීමට කල් ගත විය හැකියි. ඒ නිසා අපහසු වුව ද නිතර කට සෝදා පිරිසිදුව තබා ගත යුතුයි.සාකච්ඡා කෙළේ -රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=am1404202</link>
    <topic>අවුරුදු කාලා පස්සේ විඳවන්න එපා</topic>
    <author>සකස් කළේ - සුනිල් දයා අල්විස්</author>
    <content>අවුරුදු කාලා පස්සේ විඳවන්න එපා‍‍බොරැල්ල රජයේ වෛද්‍ය පර්යේෂණායතනයේජ්‍යෙෂ්ඨ තාක්ෂණ විද්‍යාඥකීර්ති වික්‍රමරත්නතෙල් සහිත කැවුම් අතිරස, මුංකැවුම්, දොදොල්, විවිධ පැණි රස කෑම වර්ග මෙන් ම ලුණු වැඩි ආහාර ද අච්චාරු වර්ග ද මේ අවුරුදු සමයේ හැමෝම වගේ ආහාරයට ගනිති. නෑ හිතවතුන්ගෙන් අවුරුදු කෑමට ලැබෙන ආරාධනා මේ මාසය පුරාම ලැබේවි.වයස්ගත අයට පමණක් නොව තරුණ අයට පවා දියවැඩියාව, කොලෙස්ටරෝල් අධිකව පවතියි. ‍‍මහලු අය පමණක් නොව තරුණ අය ද මේ අවුරුදු සමයේ පාලනයකින් තොර ආහාර තමන්ගේ ලෙඩට හොඳ නැති අහිතකර ආහාර ගැනීම තුළ මෙකී රෝගයන් වැඩි වී වෛද්‍යවරුන් හා විශේෂඥ වෛද්‍යවරුන් වෙත ගොස් ලේ මුත්‍රා පරීක්ෂණ හා රසායනාගාර පරීක්ෂණවලට මුහුණ දෙන්නේ අවුරුදු කෑමෙන් පසු කාපු බීපු දේ පවා මතක් කරමිනි.දියවැඩියාව හා කොලෙස්ටරෝල්, අධික රුධිර පීඩනය තියෙන අයද ඖෂධවලට මුල්තැන දී ඒවා පාවිච්චි කොට එම රෝග පාලනය කර ගන්නවා විනා කෑමට රුචි වී අවුරුද්ද සමරන්නට යාමෙන් සිදු වන්නේ ඉදිරි කාලය විඳවන්නටය.ඉහත රෝග තත්ත්වයන් තිබෙන අයට වෛද්‍යවරයා පරීක්ෂණ නියම කර තිබේ නම් මේ දවස්වල අවුරුදු උත්සව ඉවරයක් නෑ. පාටි තියෙනවා. නොගියොත් තරහ වෙනවා ඒ නිසා මේ පරීක්ෂණ තව සතියක් දෙකක් ගියාට පස්සේ නැතිනම් මැයි මාසයේදීම සිදු කර ගන්නවා කියා කල් දැමීම නුවණට හුරු ක්‍රියාවක් නොවේ.විශේෂයෙන්ම අවුරුදු ගමන්බිමන් යන විටත් රුධිරයේ සීනි, කොලෙස්ටරෝල්, රුධිර පීඩනය පාලනය කිරීමට වෛද්‍යවරයා ඖෂධ ලබා දී තිබෙනවා නම් එම ඖෂධ ළඟ තබාගෙන යාමටත් අමතක නොකරන්න. අවුරුදු කෑමකට සාදයකට ගියත් ආහාරයෙන් පසු හෝ පෙර නියම කර ඇති ඖෂධ ගැනීමටත් අමතක කරන්න එපා.සකස් කළේ - සුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=cr1404201</link>
    <topic>ලෝක ළමා පොත් දිනය වසර තිහක් අඛණ්ඩව සමරන වසන්ත ළමා කඳවුර</topic>
    <author>පීටර් කැනියුට් පෙරේරා</author>
    <content>ලෝක ළමා පොත් දිනය වසර තිහක් අඛණ්ඩව සමරන වසන්ත ළමා කඳවුරපොලොන්නරුව, මැදිරිගිරිය ප්‍රදේශයේ වී ගොවීන්ට මෙදා කන්නය සාරය. අස්වැන්නත් හොඳය. වීවලට ද හොඳ මිලක් ලැබේ. ඒ සතුට අස්සේ අනාගතය පිළිබඳ සැක ශාංකාවක් ද ඔවුන්ගේ සිතෙහි ගුළිවී තිබුණි. මුළු ප්‍රදේශයටම වැස්සක් දිගු කාලයකින් වැටුණේ නැත. වැස්ස නොමැතිකම නිසා ලබන කන්නයට මහවැලි ජලය නොදෙන බවට රාවයක් තිබුණි. ලබන කන්නයට ගොවිතැන් කටයුතු කර ගැනීමට නොහැකි වුවහොත් ආදායමක් ලැබෙන්නේ නැත. එනිසා මෙදා කන්නයේ ආදායම පරිස්සමින් වියදම් කළ යුතුය.මැදිරිගිරිය, දිවුලංකඩවල ගමේ ගොවි මහතුන් දුවා දරුවන් සෑම වසරකම, කොළඹ ළමා පොත් සංගමයෙන් පැවැත්වෙන වසන්ත ළමා කඳවුරට නොවරදවාම සහභාගි වෙති. මාපියන්ට ප්‍රශ්නයක් වූයේ වැසි නොමැතිව ඉදිරි කන්නයෙහි ගොවිතැන් කටයුතු කර ගැනීමට නොහැකිවුවහොත් විය පැහැදම් පියවා ගන්නේ කෙසේ ද යන්න පිළිබඳවය. එවැනි තත්ත්වයක් යටතේ දරුවන්ට කොළඹ ගමනට දෙන මුදල ද ලොකු බරකි.නමුත් පසුගිය බදාදා ගොම්මන් යාමයේ ඒ සියලු සැක සංකා පහ විය. මාස ගණනකට පසු ධාරාණිපාත වැස්සක් පොලොන්නරුව, මැදිරිගිරිය ප්‍රදේශයට ඇද හැලුණි. ගොවි සිත්වල බර තරමක් ලිහිල් විය. පසු දින කොළඹ බොරැල්ල රත්නාවලී බාලිකා විදුහලේ පැවැත්වෙන වසන්ත ළමා කඳවුරට සහභාගිවන දුවා දරුවන් සිතුවේ එම වැස්ස තමන්ගේ මෙම ගමනට ස්වභාවධර්මය විසින් සිදුකළ ආසිරි පැතීමක් බවය. ශ්‍රී ලංකාවේ දසත පුරා ජීවත්වන දුවා දරුවන්ගේ සහභාගිත්වයෙන් තිස්වන වරටත් සිදුවන වසන්ත ළමා කඳවුර මෙවර පැවැත්වුණේ කොළඹ බොරැල්ල රත්නාවලී බාලිකා විදුහලේදීය.මැදිරිගිරිය දිවුලංකඩවල මහා විද්‍යාලයේ අටවන ශ්‍රේණියේ ඉගෙනුම ලබන දිල්මි ජයමාලී මෙයට පෙර වසර පහක්ම කොළඹ පැවැත්වුණ වසන්ත ළමා කඳවුරට සහභාගි වී ඇත. එහිදී පැවැත්වුණ තරගවලදී ඇය සහතික සහ තිළිණ ද දිනාගෙන ඇත. මෙවර ඇය අයත් වූයේ ආකිමිඩිස් කණ්ඩායමටය.“අපි අයත් වන කණ්ඩායම මොකක්ද කියල අපිට කලින්ම කියල එවන නිසා අපි ඒ විද්‍යාඥයා ලේඛකයා ගැන ගොඩාක් තොරතුරු හොයාගෙන එනවා. ඒකට අපි හුඟාක් කියවන්න ඕන. එයින් අපේ දැනුම ඉබේම වර්ධනය වෙනවා” දිල්මි ජයමාලි පවසන්නේ වසන්ත ළමා කඳවුරට සහභාගිවීම නිසා දැනුම වර්ධනය වන එක් ආකාරයක් පිළිබඳවය.“වසන්ත ළමා කඳවුරට සහභාගි වන සියලුම ළමයි වයස් හා පංති අනුව එක් එක් කණ්ඩායම්වලට බෙදල ඒ කණ්ඩායම් විද්‍යාඥයින්ගේ ලේඛකයින්ගේ නම්වලින් හඳුන්වන කණ්ඩායම්වලට ඇතුළු කරනවා” වසන්ත ළමා කඳවුරට සහභාගිවන විවිධ වයස් හා දැනුම මට්ටමේ දරුවන් කාණ්ඩ කරනා අන්දම විස්තර කරන්නේ, කොළඹ පොත් සමාජයේ මෙන්ම වසන්ත ළමා කඳවුරේ නිර්මාතෘ හා සභාපති ආචාර්ය ධම්මදේශ අම්බලම්පිටියය.වසර තිහක් පුරාවට අඛණ්ඩව වසන්ත ළමා කඳවුර පැවැත්වෙන්නේ ආචාර්ය ධම්මදේශ අම්බලම්පිටිය මහතාගේ අප්‍රතිහත කැපවීම හා පරිත්‍යාග නිසාය. තනි පුද්ගලයකුගේ මෙම ව්‍යායාම බොහෝ දෙනෙකු හඳුන්වන්නේ හාස්කමක් ලෙසය.“මුල්ම වසන්ත ළමා කඳවුර අපි පැවැත්තුවෙ 1985 අප්‍රියෙල් දෙවැනිදා කොලඹ මහජන පුස්තකාලයේදීය. වැඩිපුරම ළමා පොත් ලියූ ඩෙන්මාක් ජාතික හාන්ස් ක්‍රිස්ටියන් ඇන්ඩර්සන්ගෙ උපන් දිනය අප්‍රියෙල් දෙක. එනිසා එදින ළමා පොත් දිනය ලෙස සලකනවා. කොහොම හරි ආසියාවෙ මුල් වරට ළමා පොත් දින උලෙළක් පැවැත්තුවෙ අපි. ඒ ශ්‍රී ලංකාවේ වසන්ත ළමා උලෙළේ අතීතය ගැන ආචාර්ය ධම්මදේශ අම්බලම්පිටිය පවසන්නේ අභිමානයෙනි.මැදිරිගිරිය දිවුලංකඩවල මහා විද්‍යාලයේ නියෝජ්‍ය විදුහල්පති ධූරය හොබවන්නේ ගරු විහාරගම සිරිනන්ද හිමිපාණන්ය. ශ්‍රී ලංකාව පුරා ප්‍රචලිත කාව්‍ය බණ දේශනා කරන යතිවරයාණන් වහන්සේ නමක් වූ එතුමා දිවුලංකඩවල, විහාරගම, පුරාණ දක්ෂිණගිරි රජමහා විහාරයේ විහාරාධිපති වහන්සේය.“මම පැවිදි වුණේ අවුරුදු දොළහෙදියි. එදා ඉඳලම මම කොළඹ පොත් සමාජයේ සාමාජිකයෙක්. වයස අවුරුදු දොළහෙ ඉඳල මම වසන්ත ළමා කඳවුරට එනවා. තවමත් එනවා”, අතිගරු විහාරගම සිරිනන්ද හිමියන් තමන් වහන්සේ ඈත කාලයක සිට වසන්ත ළමා කඳවුරට සහභාගි වන බව වදාරන්නේ මහත් ආඩම්බරයෙනි.උන්වහන්සේ පවසන්නේ පසුකාලීනව උන්වහන්සේගේ පැවිදි ජීවිතයේ ලැබූ ජයග්‍රහණයන් බොහොමයකට පදනම වැටුණේ වසන්ත ළමා කඳවුරෙන් බවය. නායකත්වය, නිර්මාණශීලීත්වය වැනි ගතිගුණ උන්වහන්සේට ලැබී ඇත්තේ වසන්ත ළමා කඳවුරේදී ලැබූ පුහුණුවීම්වලදීය.දිල්මි ජයමාලි දැරිය සිය පියා සමග“කථිකත්වය නිසා මට කවි බණ කියන්න පුළුවන්කම ලැබුණා. ළමා පොත් කඳවුරේදී ලේඛන කටයුතුවලට සහභාගි වීමෙන් මට බණ පොත් ලියන්න හැකියාව ලැබුණා” විහාරගම සිරිනන්ද හිමිපාණෝ පවසති.සිරිනන්ද හිමියන් පවසන පරිදි විද්‍යාපීඨ ගුරුවරයකු වශයෙන් බැඳීමට පවත්වන ලද සම්මුඛ පරීක්ෂණයේදී වසන්ත ළමා කඳවුරේ පැවැති තරගවලට සහභාගි වී ලද ජාතික මට්ටමේ සහතිකවලට විශේෂ ලකුණු කීපයක් ලැබුණ බවය.වසන්ත ළමා කඳවුරට සහභාගිවීමේදී තමන් අදාළ කුටියේ ලේඛකයා ගැන හෝ ලේඛකයාගේ නිර්මාණ හෝ ඔහු උපන් ගම නගරය ආදි තමන් කැමැති මාතෘකාවක් ගැන විනාඩි දෙකක කථාවක් පැවැත්විය යුතුය. එයට අමතරව වසන්ත ළමා කඳවුරට සහභාගි වන සෑම දරු දැරියක්ම, ගී සින්දු කවි විරිඳු රංගන, සංගීත භාණ්ඩ වාදන ආදි ඕනෑම කුසලතාවයක් විනාඩි දෙකක කාලය ඇතුළත ඉදිරිපත් කළ යුතුය.ඒ සෑම නිර්මාණයකම තේමාව තමන් නියෝජනය කරන සාහිත්‍ය කුටියේ ලේඛකයාට කිසියම් ආකාරයකින් සම්බන්ධ විය යුතුය. නිර්මාණාත්මක කුසලතාවය ප්‍රකට කිරීම සඳහා කණ්ඩායම බිත්ති පුවත්පතක් නිර්මාණ කළ යුතුය. එහිදී ලේඛකයාගේ ඡායාරූප නිර්මාණ කොටස්, ජීවන තොරතුරු ඇතුළත් හැකිතරම් කරුණු ඉදිරිපත් කළ යුතුය. මෙම කරුණුවලින් සෑම සහභාගි වන අයෙකුටම ශ්‍රී ලාංකික හෝ විදේශ ලේඛකයකු පිළිබඳ විශාල තොරතුරු ප්‍රමාණයක් දැන ගැනීමට ලැබෙයි.ලෝකයේ කිසිම රටක එකම දිනක එකම වේලාවක අති විශාල සිසු සිසුවියන් පිරිසක් ලේඛකයන් පනස් දෙනෙකු පිළිබඳව අධ්‍යයනයක යෙදෙන මොහොතක් ගැන වාර්තා වන්නේ නැත.මහනුවර සීතාදේවි බාලිකා විද්‍යාලයේ තුන්වැනි වසරේ ඉගෙනුම ලබන අමාෂා තෙන්නකෝන්, තම අම්මාත් සමඟ වසන්ත ළමා කඳවුරට සහභාගි වීමට පැමිණියේ කඳවුර පවත්වන දිනට දින දෙකකට පෙරය. මහරගම පුංචි අම්මලාගේ නිවසේ නතර වූ ඔවුන් බ්‍රහස්පතින්දා උදෑසනින්ම පුංචි අම්මාත් සමඟ බොරැල්ල රත්නාවලී බාලිකා විදුහලට පැමිණියහ. මෙම වසන්ත ළමා කඳවුර පුංචි අමාෂාට සුවිශේෂය. අමාෂාම ලියා ඇයම චිත්‍ර ඇන්ද “හොඳ ළමයා” පුංචි කතා පොත වසන්ත ළමා කඳවුර අවසානයේ දොරට වැඩීම සිදුවිය. පුංචි අමාෂාට ඒ ගැන ගොඩාක් සතුටුය.මහව කෝන්වැව මහා විද්‍යාලයේ හයවන වසරේ ඉගෙනුම ලබන ටී. රූත් ප්‍රසාදිනීගේ ගම කෝන්වැවටත් කිලෝමීටර් දහයකටත් එහා කට්ටබුවාව හිය. දහවන වසරේ ඉගෙනුම ලබන තිලිනි ප්‍රියදර්ශනී අක්කා ද සමඟ වසන්ත ළමා කඳවුරට පැමිණියාය. මහව දුම්රිය පොළෙන් පාන්දර තුනහමාරේ කෝච්චියෙන් අම්මාත් සමඟ හිමිදිරි යාමයේ ඔවුන් මරදාන දුම්රිය පොළට පැමිණියහ.විහාරගම සිරිනන්ද හිමිධම්මදේශ අම්බලම්පිටිය“වසන්ත ළමා කඳවුරෙන් හුඟාක් දේවල් ඉගෙන ගන්න පුළුවන් කියල අහල තියෙනවා. නායකත්ව හැකියාවන් වර්ධනය කරගන්න අවස්ථාවන් ලැබෙනව කියල අහල තියෙනවා. ඒකයි ඈතම ඈත ඉඳල අමාරුවෙන් හරි ආවෙ”, මහව කට්ටබුවාවහි රූත් ප්‍රසාදිනි අසීරු ජීවිතය සාර්ථක කර ගැනීමට පෙරුම් පුරන්නේ එසේය.බවින්ද පබසරා සමරනායක මොනරාගල රාජකීය ජාතික පාසලේ එක වසරේය. නාද්යා මෙලිශා ප්‍රනාන්දු එම පාසලේම තුන වසරේය. මේ දෙදෙනාගේම මවුවරු දෙදෙනා මිතුරියන්ය. පුවත් පතක දැන්වීමක් දුටු මේ අම්මාවරුන් දෙදෙනා ඈත මොනරාගල සිට මේ කුඩා දැරියන් දෙදෙනා කොළඹ වසන්ත ළමා කඳවුරට සහභාගි කරවීමට තීරණය කළහ.පුංචි බවන්දි පබසරා චිත්‍රපට කිරීමට හැබෑවට ආශාය. නාද්යා මෙලිශා පොත් ගුල්ලියක්ය. මොනරාගල නගරයේ ඇති පුස්තකාල දෙකකම ඇය සාමාජිකත්වය දරන්නේ එම නිසාය. සිබිල් වෙත්තසිංහගේ කුමාරණතුංග මුනිදාසයන්ගේ ළමා කථා පොත් කියවීමට නාද්යා බොහෝ කැමැතිය.“වසන්ත කඳවුරෙන් ළමයින්ට අත්දැකීම් විශාල ප්‍රමාණයක් ලැබෙන බව තේරුණා. ඒකයි මොනරාගල ඉඳල මේ පුංචි පැටික්කියො එක්කන් ආවෙ” බවින්දි පබසරාගේ සහ නාද්යා මෙලිශාගේ මවුවරුන් දෙදෙනා පැවසූහ.මැදිරිගිරිය, දිවුලංකඩවල එම්. පී. රංජිත් ගුණවර්ධන දවසේ රුපියල් අටසියයේ පඩියට කුලී වැඩ කරන අයෙකි. දිවුලංකඩවල මහ විදුහලේ තුන වසරේ ඉගෙනුම ලබන මෙත්මි ප්‍රාර්ථනා ඔවුන්ගේ එකම දියණියය.“ඉස්කෝලෙ ලොකු මහත්තයා රැස්වීමක් තියලා කිව්වා වසන්ත ළමා කඳවුරට සහභාගි වන එක ඉගෙන ගන්න එකට උදව්වක් කියලා. උගන්නපු දෙයක් විතරනේ ඉතුරු මහත්තයො. නැතිනම් අවුරුදු කටේ මේ ආවෙ සල්ලි තියෙන කමකට නෙවි” රංජිත් ගුණවර්ධන සේම බොහෝ මාපියන් තමන්ගේ දුවා දරුවන් වසන්ත ළමා කඳවුරට සහභාගි කළේ එම සිතුවිල්ල නිසාය.“රාජ්‍ය ආරක්ෂක අමාත්‍යාංශයේ ලේකම් ගෝඨාභය රාජපක්ෂ මහතාගේ අනුමැතිය ඇතිව ත්‍රිවිධ හමුදාවෙම සහාය අපිට මේ වසන්ත ළමා කඳවුර සාර්ථක කරගන්න ලැබුණා. ඒ ගැන ඒ ඇත්තන්ට මම ස්තුති කරනවා” ආචාර්ය ධම්මදේශ අම්බලම්පිටිය මහතා පුන පුනා කීවේය.පීටර් කැනියුට් පෙරේරාඡායාරූප -විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=cr1404202</link>
    <topic>කැත්ලින් ජාතක කතාකරුවාගේ වැඩ වසම් දෘෂ්ටියට ගොදුරුවේ</topic>
    <author>සමන් වික්‍රමාරච්චි</author>
    <content>කැත්ලින් ජාතක කතාකරුවාගේ වැඩ වසම් දෘෂ්ටියට ගොදුරුවේහඬ නළුවෙන් බුදුමග - කැත්ලින් ජයවර්ධනකාරණයට කෙළින්ම ප්‍රවිෂ්ට ව‍න්නේ නම් කැත්ලින් ජයවර්ධන මෙහි එන ගුවන් විදුලි නාට්‍ය පිටපත් රචනා කරන්නේ බුදු දහම හුවා දැක්වීමට ය. ඇය මෙහිලා ලියන දීර්ඝ හැඳින්වීමත් සෑම නාට්‍ය පිටපතකට ම පූර්විකාවක් ලෙස තබන සටහන් වලිනුත් පෙනී යන්නේ වර්තමාන මිනිසාගේ ගැටලු බුදු දහම තුළ ද සාකච්ඡා වී තිබෙන බව සහ බුදු දහම ඇසුරින් ඒවා විශ්ලේෂණය කළ හැකි බව ඇය විශ්වාස කරන බවයි.නිදර්ශනයක් ලෙස ගතහොත් මෙහි එන නාග දරනය නමැති නාට්‍යයේ පෙළ රචනා වන්නේ ජාතක පොතේ 64 වන ජාතක කතාව වන දුරාජාන ජාතකය ඇසුරින් බව ඇය එළිදරව් කරයි. එමතුදු නොව එම ජාතක කතාව සම්භාව්‍ය නව කතාවක් සිනමා නිර්මාණයක් සඳහා අපූර්ව වස්තු බීජයක් සපයන බව ද ඇගේ කල්පනාවය.ඇත්ත. ජාතක කතා ඒවා ලියවුණ සන්දර්භයෙන් උදුරා නැවත කියවීමක දී සමකාලීන න්‍යායික ප්‍රවාදයන් අනුශීලනය වන ආකාරය පැහැදිලි කිරීමට පිළිවන් තමයි. එහෙත් ජාතක කතා කරුවාගේ වැඩවසම් දෘෂ්ටිය විවේචනය කිරීමට ඇති ඉඩ කඩ ඉන් ඇහිරෙන්නේ නැත. නිදර්ශනයක් නම් ජාතක කතාකරුවා ද ස්ත්‍රිය කවරෙක් ද? යනුවෙන් ෆ්‍රොයිඩ්යානු පන්නයේ රැඩිකල් ප්‍රශ්න කිරීමක් කරන බව ඇත්තය. එහෙත් එයට දෙන වැඩවසම් (පිරිමි) පිළිතුරු ප්‍රතිගාමීය.ජාතක කතා කරුවා වාර්තා කරන පරිදි තම භාර්යාවගේ හැසිරීම් ස්වභාවයන් වටහා ගත නොහැකිව බුදුන් වහන්සේ වෙත යන උපාසකයාට ලැබෙන උවදෙස මෙසේ ය.“උපාසකය, මාගමුන් ගේ ස්වභාවය නම් දැන ගත නොහැක්කේ ය.”බාගවිට ෆ්‍රොයිඩ් ස්ත්‍රිය ගැන කියූ දේ අසන ඔබට ජාතක කතාකරුවා කලින් ම ෆ්‍රොයිඩ් කියවා තිබිණිදැයි සිතෙන්නට බැරි නැත. ස්ත්‍රිය පිළිබඳ ෆ්‍රොයිඩියානු කියවීම මෙපරිදිය.“මේ වන තෙක් පිළිතුරු ලැබී නැති, තිස් වසරක් තිස්සේ ස්ත්‍රීත්වය පිළිබඳ ගවේෂණය කළ මට ද පිළිතුරු සොයා ගත නොහැකි වන මහා ප්‍රශ්නය නම් ගැහැණියට අවශ්‍ය කුමක් ද? යන්නය.”කැත්ලින් තම ගුවන් විදුලි නාට්‍යයේ සංවාදකයින් දෙදෙනා වෙත සපයන දෙබස් තුළ විඩාපත් වන්නේ ජාතක කතාකරුවා ස්ත්‍රිය පිළිබඳ දරනා ස්ථාවරය සහ ෆ්‍රොයිඩියානු දෘෂ්ටිය අතර පවතින පරතරයයි. එනම් ඔවුන් දෙදෙනාගේ සංවාදයට කේන්ද්‍රීය වන්නේ එම පරතරය බවය. එය අප නම් කළ යුත්තේ කෙසේ ද?ජාතක කතාකරුවා පරසක්වල ගසන්නේ ස්ත්‍රීන්ගේ ස්වභාවය පිරිමින්ට දැන ගත නොහැකි බවය. මෙම ස්වභාවය පිළිබඳ කාරණය, එනම් ස්ත්‍රීන් ස්වභාවයෙන් ම දුස්සීල වංචාකාරි පවිටු සත්ව කොටසක් ලෙස ජාතක කතාව තුළ අධි නිශ්චය වේ. ජාතක කතාකරුවාට ස්ත්‍රිය හැඟවුම්කාරකයක් (signifier) නොව හැඟවුමකි (signified). එනම් ඇගේ ස්වභාවයම (මාගමුන් ගේ ස්වභාවය) වන්නේ දුරාචාරි බවය.එහෙත් ස්ත්‍රියට අවශ්‍ය කුමක් ද? (whatdoes womanwant?) යන ප්‍රශ්නයට පිළිතුරක් ෆ්‍රොයිඩ් වෙත නොතිබිණි. මෙම ෆ්‍රොයිඩියානු පිළිවිසීම යළි යළිත් වර නගන්නේ ස්ත්‍රිය කවරෙක් ද? යන්නය. ෆ්‍රොයිඩ් එයට පිළිතුරු සැපයීම මග හරී.ස්ත්‍රිය යනු රෝග ලක්ෂණයක් ලෙස (as asymptom) නැතහොත් පැහැදිලිව කිවහොත් ස්ත්‍රිය යනු පුරුෂයකුගේ රෝග ලක්ෂණයක් බව ප්‍රකාශ කළේ ලැකාන්ය. එනම් ස්ත්‍රිය පුරුෂයින්ගේ මානසික ආර්ථිකයට (psychiceconomy) කඩා වදින්නේ ෆැන්ටසි වස්තුවක් නැතහොත් ඔවුන්ගේ ආශාවේ හේතුව (Causeof desire) ලෙස බවයි. ඒ අනුව මිනිසාගේ පැවැත්මේ කේන්ද්‍රීය කාරණය ආශාවයි (desire). ඉහත කී පරිදි කැත්ලින්ගේ නාග දරණය නම් ගුවන් විදුලිනාට්‍යයේ පාත්‍රයින්ගේ කතා බහ භ්‍රමණය වන පරතරය අපි ආශාව ලෙස නම් කරන්නෙමු.ලැකානියානු සූත්‍රගත කිරීම් අනුව මිනිසාගේ ආශාව යනු අනෙකා ගේ ආශාවය. අප ඉටු කරන්නේ අනෙකාගේ ආශාව බව කැත්ලින් ගේ මං නොදන්න මං නාට්‍යයේ පෙළ තුළ පවා කියවෙයි. ඉන් පැහැදිලි වන්නේ මම යනු අනෙකා ගේ (other) නිර්මාණයක් බවය. සමාජය යනු එම සංකේතික අනෙකාය. (Symbolic other) පන්ති සමාජය පිළිබඳ මාක්සියානු කියවීම මනෝ විශ්ලේෂණයට හසුවන්නේ එතැනිනි.ලැකාන්ට අනුව මිනිස් ආශාව පිළිබඳ වියවුල නම් එය අනෙකා කෙරෙ වන ආශාව, අනෙකා විසින් ආශා කරනු ලැබීමට ඇති ආශාව සහ වෙසෙසින් ම අනෙකා ආශා කරන දේ උදෙසා ආශා කිරම ආදී වශයෙන් වර නැගීමය. ඒ අනුව ඊර්ෂ්‍යාව සහ නොරිස්සුම මිනිස් ආශාව ගොඩ නගන සංරචකයන් ය. අප මෙහි ලා ආශාව යනුවෙන් සඳහන් කරන්නේ සවිඥානික ආශාව නොවේ. එනම් කෙනෙකු තුළ යම් කෑමක් බීමක් සඳහා වන ආශාව බඳු කිසිවක් නොවන බව ය. ඒ වු කලී අවිඥානික ආශාවය. එනම් යම් ලිංගික හැසිරීමකින් හෝ ක්‍රියාවකින් එළිදරව් වන කෙනෙකුගේ අවිඥානය තුළ රහෝගතව පවතින අවරෝධික (repressed) ආශාවය.මෙහිදී කිව යුතු දේ නම් නාග දරණය නාට්‍යයේ එන අසංග සහ තීක්ෂණ දෙදෙනා තො‍රතෝංචියක් නැතිව කතා කරමින් තම ගැටලු සඳහා බෞද්ධ මනෝ විද්‍යාව කැඳවන මුත් ස්ත්‍රියගේ ආශාව පිළිබඳ ගැටලුව එම ආකාරයෙන් ම නොවිසිඳී පවතින බවය. බුදුන් කල උපාසකයාගේ බිරිඳ හෝ වර්තමානයේ ඊශාගේ හෝ අවිඥානික ආශාව කුමක් ද? යන්නට පිළිතුරක් බෞද්ධ මනෝ විද්‍යාවට නැත.නිවසින් පිටත්ව යාමට සූදානම් වන අසංග සහ ඊශා අතර වන දෙබස අප කියවිය යුත්තේ බිරිඳක් තම පුරුෂයා රැවටීමට ගන්නා උත්සාහයක් ලෙස නොවේ. ජාතක කතා කරුවා සේම නාට්‍යකාරියද, ප්‍රශ්නය ඒක පාර්ශවීය පුරුෂමය පැහැදිලි කිරීමක් ලෙස පමණක් ඉදිරිපත් කරයි. ස්ත්‍රියගේ කතාව මෙහි හිදසක් නැතහොත් අඩුවක් (lack) ලෙස පවතී. ජාතක කතාව නැවත කියවිය යුතුව තිබුණේ තම හිදැස ඇසුරු කොට ගනිමිනි. එසේ වී නම් ඊශාගේ සැබෑ ප්‍රශ්නය කුමක්දැයි වටහා ගත හැකි වනු ඇත.සැබවින් ම ඇය අසන්නේ මා ඔබට කවරෙක් ද? යන්න ය. එය ඇගේ අනන්‍යතාවය පිළිබඳ නගන හිස්ටරික ප්‍රශ්නයකි. ඇය සඳහන් කරන කැරමල් පුඩිම එක් අතෙකින් අර්චන වස්තුවක් (Fetish) ලෙසත් අනෙක් අතට ඔවුන්ගේ චර්යාවන් මෙහෙයවන හැඟවුම්කාරකයක් (Signifier) ලෙසත් කියවිය හැක්කේ එවිටය. තීක්ෂණ සහ අසංග පමණක් නොව නාට්‍යකාරියද ජාතක කතාකරුවාගේ වැඩවසම් දෘෂ්ටියට ගොදුරු වේ. අසංග මුහුණ දෙන ඛේදවාචකය එයයි.එසේය. මෙහි එන අනෙක් සියලු නාට්‍ය පිළිබඳ එබඳු කතාබහක නියැළෙන්නට මම කැමැත්තෙමි. ඒවාහි පෙළ එබඳු කතාබහකට පොලඹවන සුළුය. එහෙත් මේ තීරුවේ වපසරිය මා සීමා කරයි.සමන් වික්‍රමාරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=cr1404203</link>
    <topic>කැලණි තිස්ස</topic>
    <author>හංසමාලා රිටිගහපොළ</author>
    <content>කැලණි තිස්සඅවසානයේ ලලිතා මිය ගියා ය.වෙනදා මෙන් නො ව කුඩාගංගොඩට මෙවර අවුරුදු කුමාරයා ආවේ මීන රාශියෙන් මේෂ රාශියට තෑගි බෝග රැගෙන නො වේ. සියල්ලන් ම අවුරුදු කිරිබත උයාගෙන කැවුම් කොකිස් සූදානම් කරගෙන සිටියේ ලලිතා පැමිණෙන තුරු ය.ගෙදර මකුළු දැල් කඩා දමා, අස් පස් කර දොර ජනෙල් රෙදි සෝදා නිල් දමා තද අව්වේ වේලා, නවා දමා තිබුණේ අලුත් අවුරුදු නැකතට ගේදොර කලඑළි කළ යුතු නිසා ය. තාත්තා වේලපහින් ම බදුල්ලේ ගිහින් එන්න ගිය නිසා ගෙදර උන්නේ ලලිතා සහ අම්මා පමණි. අම්මාගේ අසනීප තත්ත්වය තවත් වැඩි වේ යැයි ලලිතා සිටියේ තරමක් බියෙන් සැකෙන් බව අහල පහල සියලු දෙනා ම දැන සිටියෝ ය. ඕ වෙනදාටත් වඩා කඩිමුඩියේ සියල්ල එළිපෙහෙළි කළේ උත්සව සිරිය අම්මාගේ සිතෙන් අසනීප ගතිය අකා මකා දමාවි යැයි සිතුණු නිසා ය. එහෙත් ගහෙන් ගෙඩි එන්නාක් මෙන් සිදු වූයේ අනෙකකි.‘අනේ වයසක අපි ඉන්දැද්දී ඇයි මේ වගේ ගමනක් ගියේ මගෙ රත්තරනේ?’‘අනේ කථා කරපන් පුතේ? හැමදා ම මොනව හරි කියවන උඹ ඇයි මේ කට වහගෙන ඉන්නේ කතා කරපන් ම‍ෙය මැණික’අම්මලා, තාත්තලා, අක්කලා, අයියලා, නෑනලා, මස්සිනාලා, ඔවුන්ගේ දරුවෝ විලාප නැඟූහ. මුළු ගම්මානය ම සිටියේ මේ අනපේක්ෂිත සිද්ධියෙන් ශෝකයෙන් තැති ගෙන ය. සේපාලිකා මල් ගස සිය අතුපතර රැඳි සියලු ම මල් හළා දැමුවේ ය. ඉද්ද, වතුසුද්ද ගස් ලලිතාගේ අත්වල සාත්තුව නැතිවායින් සුදු අඳින්නට අමතක කළේ ය. හෙන්දිරික්කා ගහේ හැන්දෑවට මල් පිපුණේ ම නැත. බුදුන් වඳින්නටවත් මලක් ගංගොඩේ නැතැයි සමහරු මැසිවිලි නැඟූහ.‘ඉතිරි වෙලා තිබුණේ ඔන්න ඔය කැලණිතිස්ස ගහ කපන්න විතරයි. හැමෝම කියනවා ගෙවල් ඉස්සරහා ඔය ගස් ඉන්දන එක මහ මූසලයි කියලා. වත්ත සුද්ද කරනකොට ගහ කපනවා කියලා ලලිතා කිව්වා’‘ඒත් විස්සෝප වෙවී උන්නේ මල් පිපුණ ම සිරියාවේ බෑ කපන්න ලෝබයි කියලා’‘කවුද හිතුවේ ඔළුව කැක්කුමක් කිව්වහම මෙහෙම නස්පැත්තියක් වෙයි කියලා’ලලිතා මල්වලට වඩා ආශා කළේ ගස්වලට ය. ඇගේ ගේ මිදුලේ මුළුමණින් ම පාහේ තිබුණේ වයිවාරන්න ගස් කොළන් ය. ගේ පිටිපස්සේ ඉද්ද පැළෙත්, වතුසුද්ද පැළෙත් හැදුණේ ඉබේට ම වාගේ ය. ඒත් ඈ ඒවාට ද සාත්තු සප්පායම් කළා ය. කහ රෙද්දක් ඇඳගෙන සිටිය කැලණිතිස්ස ගහ ගැනත් ඇගේ හිතේ තිබුණේ ආදරයකි. තාප්පයක් බැඳ නො තිබුණු හෙයින් ගේ ඉදිරියේ වැටට කණුවක් ලෙසින් කැලණිතිස්ස ගහ මිදුල අරා සිටියේ ය. කොහොමටත් කැලණිතිස්ස ගහ පිළිබඳ ව ඇගේ සිතේ මහා ළෙන්ගතු බවක් ඉපදී තිබුණි. ඈ වඩාත් ආශා කළේ කුස්සියේ එළිපත්තේ ඉඳගෙන එහා ගෙදර වත්තේ පිපුණු මල් බලන්නට ය. එක එක පාටින් පිපුණු මල් ඇගේ සිතට ගෙන ආවේ සුන්දරත්වයකි.රෝගාබාධ එකකින් නො ව කිහිපයකින් ම පෙළුණු අම්මාගේ සියලු ආවතේවකම් කර අහවර වීමෙන් පසු ඇයගේ දෛනික රාජකාරිය වන්නේ ගස්වලට සාත්තු සප්පායම් කිරිම යි. විවිධ පාටවලින් යුතු කොළවලින් යුතු ලලිතාගේ ගස්වැල් ද ඈත සිට බලන්නෙකුට පෙනෙන්නේ පාට පාට මල් යායක් ලෙස ය. සොබාදහම සමඟ තිබුණු ඇගේ මේ අති මහත් ගනුදෙනුව නිසා ම කෙතරම් නුසුදුසු යැයි කීව ද කැලණිතිස්ස ගහ කැපීමේ කටයුත්ත ඇය දිනෙන් දින ම කල් දැමුවා ය. තාත්තා මෙවර බදුල්ලේ ගියේ ඒ ගොස් පැමිණි පසු ගෙය ඉදිරියේ තාප්පය බැඳීම කළ යුතු නිසා ‘කොහොමටත් කැලණිතිස්ස ගහ කපන්න වෙනවා’ යැයි පවසමිනි. ලලිතා ද එම තීරණයට එකඟ වූයේ තාප්පය බැඳීමේ දී අනිවාර්යයෙන් ම ගහ කැපීමට සිදුවන බව දන්නා හෙයිනි. ඈ අසනීප වූයේ මෙසේ ගහ කපන්නට ඔන්න මෙන්න කියා තිබිය දී ය.එළිවන පාන්දර සිට ම ලලිතා සිටියේ මූර්ජා තත්ත්වයෙනි. රෑ තිස්සේ ම ඈ විටින් විට වමනය කළා ය. හිස අත්බදාගෙන කෑ ගැසුවා ය. අවසිහියෙන් කථා කරන්නට වූවා ය. කාට හෝ කථා කරන්නටවත් ලලිතාගේ අම්මා කිසිවෙකුගේ දුරකථන අංකයක්වත් දැන නො සිටියා ය. සුව නො වුණු කොන්දේ කැක්කුමකින් පෙළුණ ඇයට නිවසෙහි දොර විවෘත කරගැනීමත් තරමක් අසීරු කටයුත්තක් විය. ඈ ගෙදර කිසිවක් පිළිබඳ ව දැන සිටියේ ද නැත. සියල්ල දැන සිටියේ ලලිතා ය.‘අන්තිමට කොස්සෙන් ගහලා ගහලා තමයි දොර ඇර ගත්තේ.’ලලිතාගේ අම්මා අසල ගෙදර ගැහැනියකට හඬ හඬා කීවේ ඈ රෝහල්ගත කිරීමට ගෙන යාමෙන් අනතුරුව ය. තාත්තා නිවසට පැමිණියේ ඈ රෝහල්ගත කර දවස් කිහිපයක් ම ඉක්ම ගියාට පසුව ය. හෘදයාබාධයකින් පෙළෙන නිසා තාත්තාගෙන් මේ සිද්ධිය වසං කිරීමට ගෙදර සියලු දෙනාට ම සිදු වූයේ ය.‘පිංවත්නි අප හෑම සියලු දෙනාම මේ වේලාවේ සිහිපත් කරගන්නෝනෑ මේ ලලිතා මෙනවියත්, ඇගේ පියා දේවසිරි මහතාත් මේ නිවසට, අහල පහලට පමණක් නො වේ, මුළු මහත් ගමට ම ආදර්ශයක්. මේ ගමේ කුමක් හෝ ධර්ම දේශනයක්, දානමය පුණ්‍ය කර්මයක්, සමාජ මෙහෙවරක් සිද්ධ වෙනවා නම් ඒ හැම එකක ම මේ ලලිතා මෙනවියත් ඇගේ පියා වන දේවසිරි මහතාත් මූලිකත්වය ගෙන කටයුතු කරනවා. ඔවුන් දෙදෙනා ඒ තරමට ම පිනට දහමට ළැදි යි. මෙය එක්තරා අන්දමකට සිතාගත නො හැකි අදහාගත නො හැකි අවස්ථාවක්. ඒ තාත්තාට දියණියගේ වියෝව දරාගත නො හැකි වන තරමට ම දාරක ප්‍රේමය ප්‍රබල වුණා. මේ දෙපළ දෙව්ලොව සිට මනුලොවට පිං රැස් කරගෙන යන්න පැමිණි දෙදෙනෙක් වාගෙයි. දෙව්ලොව එක් දිනක් කියන්නේ මනු ලොවට අවුරුදු සීයක් විතර වෙනවා. අපි හෑම සියලු දෙනා ම ඒ දෙදෙනාගේ පරලොව ජීවිතය යහපත් වේවායි ප්‍රාර්ථනාවෙන් යුතු ව ඉදං මේ ඥාතිනං හෝතු කියන ගාථාව කියලා මළගිය ඥාතීන්ට පිං දෙමින් පැන් වඩන්න.’‘ඒකයැ එක ගෙදර මළ ගෙවල් දෙකක් කියන්නෙ’‘නෑ? අනේ අනිච්චං’‘නෑ නෙමේ වහ බීල ලු. පෙම් පලහිලව්වක් කියන්නේ. තිස් ගානක්ලු වයස, බැඳලත් නෑලු’‘එතකොට මැරුණු අනිත් එක්කෙනා එයාගේ කොල්ල ද?’‘ම්හු. තාත්තලු, තාත්තා දිගින් දිගට ම ලව් හුටපටේට හරස් වුණා කියන්නේ. දුව මැරුණ ම එයත් වහ බීලලු’‘ඇත්තට ඔයාලට පිස්සු ද? හෙණ ගහන කතා කියන්න එපා’‘අසනීප වෙලයි ඒ ගෑනු ළමයා මැරිලා තියෙන්නේ. තාත්තා මැරුණා වාව ගන්න බැරිව හාට් ඇටෑක් එකකින්. දුවගේ මිනියත් බලලා’‘ඇත්ත ද? බලන්න අනේ මේ මිනිස්සු කියන කතා හරියට මැරෙන්නෙ නැති මිනිස්සු වගේ. කවුද කිව්වා කොණ්ඩෙ කළු කරන්න ගිය ඩයි එකක් විස වෙලා කියලා.’‘පිස්සු ද ඉස්පිරිතාලෙන් කියලා තියෙන්නේ මොළේට විෂබීජයක් ගියා කියලා’‘ඒ ගමේ ඉස්පිරිතාලෙන් නේ. කොළඹින් කියලා තියෙන්නෙ ලේවලට විසබීජයක් ගිහින් කියලා.’‘අනේ මන්දා පරිස්සම් වෙන්න වෙයි මොන තාලේ විසබීජ ද දන්නෑ ඕවා’‘මෙනිංජයිටිස් කියන්නේ’‘නෑ අනේ. එන්සෙපලයිටිස්ලු’‘මොන? ජැපනීස්?’‘ඔව් අනේ චයිනීස් එකක් තාම ආවෙ නෑනේ’‘විකාර ද ගැස්ට්‍රයිටිස්ලු’‘අනේ යන්න, ගෑස්වලට මිනිස්සු මැරෙන්නෙ නෑ.’‘ඔය ඔක්කොම කැලණිතිස්ස ගහේ සාපේ. මං අනේක වාරයක් කිව්වා ඔය ගහ කපලා දාන්න කියලා කොයි ඇහුවයැ. අනීවාරතේ ජීවිත දෙකක්.’‘අනේ ඔව්, අම්මයි තාත්තයි ම‍ත්තෙ ම හැපුණා මිසක් කසාදයක්වත් කරගත්තේ නැහැ. පිං අතේ වැඩම යි කළේ.’එදා රාත්‍රියෙහි, පශ්චිම යාමයේ සර්වාභරණයන් ගෙන් සජ්ජිත ව එක් දිව්‍ය පුත්‍රයෙක් පිරිස ඉදිරියේ ප්‍රාදුර්භූත වූයේ ය.‘දරුව, සදාකාලික ව ජීවත්වන කිසිවකුගේ ගෘහයකින් මට කැලණිතිස්ස මල් පැලයක් ගෙනත් දෙව!’එක ම ගෙදර මරණ දෙකක් සිදුවීමෙන් අහල පහල සියලු දෙනාත් අනෙක් ගම්වල මිනිස්සුත් පශ්චාද් මරණ පරීක්ෂණය පවත්වමින් සිටියෝ ය. එහෙත් කිසිවෙක් මරණයට හේතුව දැන නොසිටියහ. සමහරෙකු සැබෑ හැඟීමෙන් ඔවුන්ට ශෝකය පළ කළේ ය.‘දැන් කොහොම ද ලලිතට?’‘දැන් හොඳයි. ඉඳගෙන බතුත් කනවනේ.’‘ළඟ දී ටිකට් කපයි නේ ද එහෙනං’‘ඔවු වොව් අලුත් අවුරුද්දට කිරිබත් කෑල්ලක් කන්න මයෙ කෙල්ල ගෙදර එනවා’එහෙත් මනමාලියක් මෙන් සැරසුණු ලලිතා අවුරුද්දට ගෙදර රැගෙන ආවේ අනෙක් අය ය. යන්තම් පණ නල තිබිය දී මළමිනියක් සේ ගෙදරින් ඔසොවාගෙන ගිය ඈ, ගෙදරට ආවේ තිබුණු පණ කෙන්දත් ඉස්පිරිතාලයේ සඟවා තබා ය. පෝරු මස්තකයෙහි සිටිය යුතු ලලිතා අමතක වීමෙන් මිනී පෙට්ටියක නිදා සිටියා ය. ඈ එදා බෙහෙවින් ම සුන්දර ව සිටියා ය. ජීවත් ව සිටි අන් කවරදාටත් වඩා එදා ඈ ලස්සන ය. බැලු බැලු සෑම දෙනා ම කීවේ මියගිය ලලිතාගේ ලස්සන ගැන ය. මියගිය මිනිසුන් මෙතරම් ලස්සනට ඉන්නවා මීට පෙර තමන් දැක නැති බව ඇතැමෙක් පැවසූහ. තාත්තා ද සිටියේ ළෙහි අත් දිදී මොනවාදෝ තොල් මතුරමිනි. විටින් විට පැමිණ දියණියගේ හිස අතගාන ඔහු මොනවදෝ සිය ආදරණීය දුවට කිව්වේ ය. ඒ මොනවාදැයි ඒ මොහොතෙහි කිසිවෙක් දැන සිටියේ නැත. අවසන් මොහොතේත් තාත්තා සිටියේ කැලණිතිස්ස ගස දෙස බලාගත් වන ම ය. පසුදින උදෑසන හිරුගේ පළමු රැස් දහරේ දී ම තාත්තා තම ආදරණීය බඩපිස්සීට විඩින් විඩ ගොස් කියූ කතාව කුඩාගංගොඩේ සියල්ලන්ට ම කනින් කොන ඇහෙන්නට වූයේ ය. ගෙයි සාලයේ පිත්තල පහන් එළි මැද්දේ ලලිතා ළඟින් ම ඇගේ තාත්තාත් එදා රෑ නිදාගත්තේ ය. එහෙත් කිසි ම කෙනෙකු කැලණිතිස්ස මල් ගස නම් කපා දැමුවේ නැත.ලාලිත්‍යා පීත වර්ණ මලින් ආකූල වූ රුක්ෂ මූලයෙහි වාඩි වී සිටියා ය. ඇගේ සම පරිවාර යෙහෙළියෝ දිගින් දිගට ම මල් නෙළුමේ නියැළුණෝ ය. ඈ වඩාත් ප්‍රිය කළේ මේ කහ පැහැති මල් ගසට යි. පීත වර්ණ කුමන හෝ කුසුමක් ලාලිත්‍යා දිව්‍යාංගනාවගේ සිත් ඇද බැඳ ගත්තා ය.‘ලාලිත්‍යා විඩාවෙන් හිඳගත් නිසා අපි අනුමාන කළේ ආයුෂ කෙළවර වී මනු ලොව උත්පාද වුණා ද කියලා’‘සැබවින් ම කිසිවක් මගේ මතකයේ රැඳී නොමැත්තේ ය සුභද්‍රා. මා මෙතැන මඳක් සැතපුණා පමණක් මගේ මතකයේ රැඳි තිබෙනු දැනේ.’‘ඔබට විඩා නැඟීමට පෙරාතුව දේවේන්ද්‍රත් චුත වී මිනිස් ලොව උත්පාද වී තිබුණා.’‘ඔව් මට ඒ බව නම් මතකයි සුභද්‍රා.’‘සංකස්ස පැවසූවා, දේවේන්ද්‍ර ආයු සංස්කාරය කළ අවසන් මොහොතෙත් ලාලිත්‍යා ගැන විමසිලිමත් වූ බව.’‘ඒ මොහොත වන විටත් මා සිටියේ තරමක් විඩාවකින්. දේවේන්ද්‍ර හමු විය නො හැකි වූයේ ඒ හේතුවෙන්’‘ඔබ මල් නෙළුමට පැමිණෙන්නේ ද ලාලිත්‍යා? තවමත් විඩාවෙන් ද?’‘මේ මොහොතේ දිව වෙදැදුරාගෙන් ඖෂධ ගත්තාක් මෙන් කිසියම් සැනසිල්ලක් මගේ සිරුරට දැනෙනවා, තව මොහොතකින් මා ඔබත් සමඟ එක්වන්නම්.’‘ලාලිත්‍යා, ඔබ දුටුවා ද? දේවේන්ද්‍ර යළිත් මෙහි පැමිණෙනවා සංකස්සත් සමඟ.’දේවේන්ද්‍ර, ලාලිත්‍යා හිඳගෙන සිටි කහ පැහැති මල් ගස අසලට පැමිණියේ ය. කහ රෙද්දකින් සැරසී අතු අතින් මල් රැගෙන තව බොහෝ මල් පොළොව මත විසුරුවාගෙන සිටි කහ පැහැ මල් ගස සැබෑ ම සිරියාවක් මුළු නඳුන් උයනට ම ලබා දුන්නේ ය.‘ඔබ නැවත දැකීමට ලැබීම මට සතුටක් ලාලිත්‍යා’‘මටත් එසේ ම යි ස්වාමිනි’‘මේ මලින් ආකූල වෘක්ෂයෙහි කිසියම් හුරුපුරුදු බවක් ඔබට දැනෙන්නේ නැති ද ලාලිත්‍යා. මොහොතකට පෙරත් මා මේ රුක දුටු බවක් මට හැ‍ඟෙනවා. ඒත් මා මෙහි උත්පාද වූයේ මෙයට සුළු මොහොතකට පෙරයි.’‘මටත් එබඳු ම හැඟීමක් තිබෙනවා ස්වාමිනී’ එහෙත් මට මේ කිසිවක් අවබෝධ කරගත නො හැකියි. මා දැන සිටියේ මීට පෙරාතුව මා විඩිවෙන් මේ රුක් මූලයෙහි සැතපෙනවා පමණකි.’‘මෙහි සිටිය දී ඔබ මේ රුකට ඇලුම් කළ බව මා දැන සිටියා. එහෙත් මට මෙතරම් හුරු පුරුදු වන්නේ මා මිනිස් ලොව සිටිය දී අත්දුටු කිසියම් සිදුවීමක් විය හැකි යි.’‘සංකස්ස, මේ මල් වැනි වූ මනු ලොව ඇති මල් වර්ගයක් ගැන ඔබ කුමක් හෝ දැන සිටිනවා ද?’‘දේවේන්ද්‍ර මිනිස් ලොව මේ මල හඳුන්වන්නේ සිය දියණිය අහිමි කරගත් පැරණි රජ කෙනෙකුගේ නාමයෙන්’‘ඒ නම කිමෙක් ද දිව්‍යපුත්‍රය?’‘කැලණිතිස්ස’හංසමාලා රිටිගහපොළකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=cr1404204</link>
    <topic>ගුරු ගීතය බවට පත්වූ පළමු ගුරුවරයා</topic>
    <author>මහාචාර්ය</author>
    <content>ගුරු ගීතය බවට පත්වූ පළමු ගුරුවරයාචින්ගීස් අයිත්මාතෝව්අපගේ අවධානය නිසි ලෙස ‍ෙයාමු නොවුණත් සෝවියට් සාහිත්‍ය, (Soviet literature) සහ චීන සාහිත්‍ය (Chinese literature) යනුවෙන් මාසික සඟරා දෙකක් පළවීය. නව සාහිත්‍ය උද්යෝගයක් දැනවූ අය අතේ ඒ සඟරා දෙක රැඳී තිබෙනු දැකගත හැකි විය. මට මතක හැටියට චින්ගීස් අයිත්මාතෝව්ගේ ‘පළමු ගුරුවරයා’ (First teacher) යන කෙටි නවකතාව මුලින්ම පළවූයේ සෝවියට් සාහිත්‍ය සඟරාවේය. එය කීපදෙනකු අතින් සිංහලට පරිවර්තනය විය. ‘ගුරු ගීතය’ යනුවෙන් එය හැඳින්විණ. එසේම බොහෝ රුසියන් හා චීන උපමා කතා කියවීමට නම් මේ සඟරා දෙක ඇසුරු කළ යුතු බව අපට දැනගත හැකිවිය. ඉංග්‍රිසි බස ප්‍රගුණ කර ගැනීම සඳහා ද සමහරු මේ සඟරා දෙක කියවූහ. මා මේ සටහන් පෙළ මෙසේ ලියාගෙන යද්දී මා මිත්‍ර පාලිත පෙරේරා මට දුරකථනයෙන් ඇමතුවේය. ඔහු පවසන දේ මම අසා සිටියෙමි.“ඇයි ඔබට අමතක වුණාද අපේ නුගේගොඩ පොත් සාප්පුව?” ඔහු ඇසුවේය.“මට අමතක වුණා නෙවෙයි”“අනේ කරුණාකරල තව ටිකක් ඒ ගැන ලියන්න. ඒ පොත් සාප්පුව අද සරසවි පොත් සාප්පුව කියල හැඳින්වුවත් ඒ කාලේ ඒකට කිව්වේ ‘ලෝටස් පොත් සාප්පුව’ කියල.“ඔව්. මම දන්නවා. ඒ කාලේ අපි කවුරුත් වාගේ එතැනදි තමයි මුණගැසුණේ. අල්විස් කියල මහත්මයෙක් තමයි, ඒකේ අයිතිකාරය. අද ඒ අයිති සුප්‍රසිද්ධ පොත් ප්‍රකාශක එම්. ඩී. ප්‍රේමසිරි මහත්මයාට. හැබැයි අල්විස් මහත්මයා පස්සේ කාලේ ලෝටස් පොත්හලේ අයිතිය පැවරුවේ ඒ කාලේ ලේක්හවුසියේ වැඩ කළ මර්වින් ද සිල්වා මහතාට. ඔහු අප සමඟ ඉතා කුළුපග ලෙස කතා කරන හැටි මට මැවී පෙනේ. ඔහු අල්විස් මහතාගේ පොත් සාප්පුවට නව පණක් ගෙන දුන්නේය. ඒ කෙසේද යත්: ඔහු අලුත බිහිවන ඉංග්‍රිසි පෙන්ගුවින් පොත් ගෙනාවේය. ලෝටස් පොත්හල පාලන කටයුතු තරුණයන් ‍දෙදෙනකුට පවරා තිබිණ. ඔවුන් නම් ගාමිණී හා ශාන්තය. ඔවුන් අපට කෙතරම් ඇල්මක් දැක්වීද යත් අපට පොත් සාප්පුවේ කෙළවරකට වී පොත් කියවීමට පහසුකම් පවා සලසා තිබිණ. මෙහිදී ‘අප’ යයි කීවේ පාසල් සමයේ අග්ගිස්සට පැමිණ සිටි අප කීපදෙනෙකි. මා මිත්‍ර පාලිත පෙරේරා එක් අයෙකි. කරුණාරත්න අමරසිංහ තවත් කෙනෙකි. අප අතරම ගැවසුණු තව දෙදෙනෙකි ආනන්ද කේ.විජයතුංග (පසුව බණ්ඩාර) හා අජන්තා රණසිංහ. තවත් කීපදෙනකු සිටි බවත් මතකය.කරුණාසේන ජයලත් ගේ ‘ගොළු හදවත’ කෙතරම් පොත් ප්‍රමාණයක් ලෝටස් පොත් හලේ පමණක් විකිණිනි ද කිවහොත් මෙකියන මර්වින් ද සිල්වා මහතා ජයලත්ගේ ඡායාරූපයක් පොත් සාප්පුව ඇතුලේ කාටත් දැක බලා ගැනීමට එල්ලා තැබීය.“ඇයි මෙහෙම ඡායාරූපයක් ගහන්නේ?යි මම මර්වින් මහත්මයාගෙන් වරක් ඇසුවෙමි. මදෙස බලා හිනාවක් පෑ ඔහු කී දේ දැනුදු ඇසෙන්නා සේය.“මේ මනුස්සයගේ පොත් අපි කොච්චර විකුණල තියෙනවද? ඉතින් ඒ මනුස්සයට අපි ගරු කරන්න පුළුවන් එක ක්‍රමයක් තමයි කාටත් බලාගන්ට ඡායාරූපයක් එල්ලන එක” පුවත්පත්කලාවේදියකු වූ මර්වින් ද සිල්වා (M.A.ද සිල්වා) එක්තරා විප්ලවවාදී චරිතයක් බව මා දැනගත්තේ බී.ඒ.සිරිවර්ධන මඟිනි. ඒ පසුකලෙකදීය.පසුකල ඇත්ත පත්තරේ ප්‍රධාන කතුවරයා ලෙස සේවය කළ බී.ඒ.සිරිවර්ධන මහතා ඊට කලින් වැඩ කළේ ‘දිනමිණ’ පුවත්පතේය. බී.ඒ.සිරිවර්ධන මහතා මා හඳුනා ගත්තේ මගේ ගුරුවරයා වූ තිලක් රත්නකාර මහතා මඟිනි. රත්නකාර මහතාගේ පිටකෝට්ටේ නිවසේ ඒකාලේ සොහොයුරියන් දෙදෙනෙක් නේවාසිකව සිටියහ. වැඩිමහල් සොහොයුරිය ඉන්ද්‍රානිය. බාල සොහොයුරිය කල්‍යාණිය. ඔවුන් දෙදෙනාම ඉගෙනුම ලැබුවේ දේවි බාලිකා විදුහල නොහොත් කාසල් බාලිකා විදුහලේය. ඔවුන‍්ගෙ මාමා කෙනෙකු වූයේ බී.ඒ.සිරිවර්ධනය. ඔවුහු පස්යාලේ රදාවඩුන්න නමැති ගමින් පැමිණියහ. බී.ඒ.සිරිවර්ධන හෙවත් ‘සිරා’ නතරවී සිටියේ කිරුලපනේ සීවලී පාරේ මර්වින් ද සිල්වා ගේ නිවසේය. ඔහුගේ ඇසුර අතිශය ප්‍රියමනාප බව මට හැඟුණේ පසුකාලයේදීය.ම‍ගේ මිත්‍ර නාලන්දියයකු වූ ස්වර්ණ ශ්‍රී බණ්ඩාර ද නතර වී සිටියේ එම නිවසේමය. සරසවි පිවිසුම් පෙළට පෙනී සිටීම වෙනුවට ස්වර්ණ ශ්‍රී බණ්ඩාර ක‍ෙ‍ළ් ආයුර්වේද වෛද්‍ය විද්‍යාලයේ ප්‍රවේශයට පෙනී සිටීමය. ඊට හේතු කීපයක් විය. ඉන් ප්‍රධාන හේතුව වූයේ ඔහුගේ පියා සුප්‍රකට දේශීය වෛද්‍යවරයකු වීමය. ස්වර්ණ ශ්‍රීට තම පියාගෙන් ඥාන දායාදයක් හිමිවී තිබිණ. පසු කළ ස්වර්ණ ශ්‍රී ඒ දායාදයෙන් මහඟු අස්වැන්නක් නෙළාගත්තේ රජරට සේවය ගුවන් විදුලි වැඩසටහන් නිෂ්පාදකවරයකු වශයෙනි. කවි, ගීත, කෙටිකතා, විචිත්‍රාංග රචනයේ දී ඔහු ස්වීයත්වයක් දැක්වූ බව මට මතකය. මේ හැමකටම වඩා ඔහු ‘විකාර රූපීරංග’ විධික්‍රමය පිළිබඳව විවිධ අත්හදාබැලීම් කළේය. යුජින් අසනන්කෝ ගේ ‘පුටු’ (Chairs) නාට්‍යය ද සිංහලට පරිවර්තනය කළේය.හැටේ දශකය මා හිතන විදිහට සිංහල සාහිත්‍ය ලෝකයේ කඩඉමක් ලෙස සැළකිය යුතුය. මේ දශකය ඇතුළතදී සිදුවූ වෙනස්කම් බහුලය. ඉන් ප්‍රධානතම වෙනස ලෙස මා දකින්නේ විදේශීය සංස්කෘතින් රැසකට අයත් සම්භාව්‍ය කෘතින් සිංහලට පරිවර්තනය වීමයි. ඊට එක් ප්‍රධාන හේතුවක් වූයේ ගුණසේන සමාගම හා මහරගම සමන් පොත් සමාගම නව ග්‍රන්ථ සම්පාදන ව්‍යාපෘති විවර කර තිබීමයි. සමන් පොත් ප්‍රකාශන මඟින් විශ්ව නාට්‍ය පරිවර්තන පෙළක්ම බිහිකරනු ලැබීය. ඒ අනුව සංස්කෘත නාට්‍ය සම්ප්‍රදායේ විශිෂ්ට නිර්මාණ වූ ‘මැටිකරත්තය’, ‘රත්නාවලි’, ‘ස්වප්න මායම දත්තා’ යන කෘතින් බිහිවිය. ඒවායේ ප්‍රකාශන අධීක්ෂණය පැවැරී තිබුණේ මහාචාර්ය එදිරිවීර සරච්චන්ද්‍රයන්ටය.මීට අතිරේකව බටහිර සම්භාව්‍ය සාහිත්‍යයට අයත් ඔස්කාර්වයිල්ඩ්ගේ කෘතින් (නිදසුනක් වශයෙන් මහින්ද කරුණාරත්නගේ ‘හදවත නැති මිනිහා’) කීපයක් සිංහලට පරිවර්තනය විය. ඒ.පී.ගුණරත්න මහතා ගුවන්විදුලියට කොටස් වශයෙන් සැලසුම් කළ ආතර්වේලි චීන බසින් ඉංග්‍රිසියට නැඟූ ‘වානරයා’ නවකතාව ද සිංහල පාඨකයාට දායාද කෙරිණ. ජපන් සාහිත්‍යයට අයත් අකුතගාවාගේ කෙටිකතා හා සිනමාවට නැඟුණු කෘතින් කිහිපයක් ද පරිවර්තනය විය. හෙන්රික් ඉබ්සන්ගේ ‘ද ඩෝල්ස් හවුස්’ නමැති සුප්‍රකට නාටකය “සෙල්ලම් ගෙය” නමින් සිංහලට නැඟු‍ෙණ් ද මේ කාලයේදීමය. සමන් පොත් කියවීමත් ගුණසේන සමාගමේ ‘ලිහිණි’ පොත් කියවීමත් එකල සියුම් ලෙස සිදුවිය.මා ඇන්තන් චෙකොව්ගේ ‘විලාපය’ (Thelament) සිංහලට පරිවර්තනය කළේ මා මිත්‍ර ජයසුමන දිසානායකයන් සමඟයි. අපි ඒ කෙටිකතාවේ ගුවන්විදුලි පෙළක් ද සකස් කලෙමු. එසේ කොට අප මිත්‍ර තිලක සුදර්මන් ද සිල්වා සැලසුම්කොට නිෂ්පාදනය කළ ‘නුග හෙවන’ නමැති සංගෘහිත වැඩ සටහනට ඇතුළු කළෙමු. එහිදී එහි පෙළට ඉතා අපූරු ලෙස භාෂණයෙන් අර්ථ කථනය කළේ අප මිත්‍ර කරුණාරත්න අමරසිංහයන්ය. අප හැම කෙනෙකුටම ඇන්තන් චෙකොව් පෙනුණේ අපේ හෘදයාංගම ඥාතිවරයකු ලෙසිනි. එය අද වෙනතුරුත් පැවැතීම කෙතරම් පුදුමයක්ද? මම, රුසියන් සාහිත්‍ය නිර්මාණයන් කෙරෙහි වඩාත් දැඩි ඇල්මක් දැක්වූයෙමි. එහෙත් ඒ වන විට විප්ලවයෙන් පසුව බිහිවූ සෝවියට් සාහිත්‍ය ප්‍රචලිතව පැවතිණ.මගේ එක් සිහිනයක් වී තිබුණේ මගේ පශ්චාද් උපාධි කටයුතු සිදුවන කලෙක දී ඇන්තන් චෙකොව්ගේ ‘මුහුදු ලිහිණිය’ (Seagull) සහ හෙන්රික් ඉබ්සන්ගේ ‘වන තාරාවා’ (Wildduck) නාටක දෙක පිළිබඳ තුලනාත්මක අධ්‍යයනයක් කිරීමය. එහෙත් පසුකලෙක වුවද මට ඒ සිහිනය මුදුන් පමුණුවා ගත නොහැකි විය. මම එහිදී සිදුවූ හැම දේම සුල මුල - සොයන්නට පටන් ගතිමි. එංගලන්තයට පැමිණි පසුව මම මුලින්ම ඒ ගැන කතාබහ කළේ මහාචාර්ය ක්‍රිස්ටෝපර් රේනල්ඩ්ස් මහතා සමඟය. ඔහු පැවසූ දේ මට මතකය.“ඔය තුලනාත්මක අධ්‍යයනයේ ප්‍රාචීනවාදී නැඹුරුවක් තිබෙනවාද?”(Is there an Oriental Slant in your Comparative Study?)සැබැවින්ම උසස් අධ්‍යාපනයක් ලබා සිටි නමුත් මට මගේ ආචාර්යවරයා පවසන දේ වටහා ගැනීම උගහට විය.“එබඳු නැඹුරුවක් ඇතැයි මට සිතෙනවාÓයි මම පැවසුවෙමි.“එහෙම නම් පර්යේෂණ ව්‍යාපෘතියක් කෙටුම්පත් කරල පෙන්වන්නÓ‍(In that case submit a research proposal)මම ශක්ති ප්‍රමාණයෙන් එසේ කළෙමි. එහෙත් අධ්‍යාපන කමිටුවේදී මගේ ව්‍යාපෘතිය ප්‍රතික්ෂේප වී ඇත්තේ මක්නිසාදැයි වටහා ගත්තෙමි.“ඔබ රුසියන් බස දන්නවාද?”“නෑ”“ඔබ නෝර්වීජියානු බස දන්නවාද?”“නෑ”ඇන්තන් චෙකොව් තම ‘මුහුදු ලිහිණියා’ නාටකය ලියා ඇත්තේ රුසියන් බසිනි. හෙන්රික් ඉබ්සන් තම ‘වන තාරාවා’ නාටකය ලියා ඇත්තේ නෝර්වීජියානු බසිනි. මා ඒ නාටක දෙකම කියවා ඇත්තේ ඉංග්‍රිසි බසිනි. එබැවින් මේ ව්‍යාපෘතිය පලදැරීමට තරම් ශක්‍යතාවක් මට නොමැත්තේය.“අනෙක ඔබ තුලනාත්මක සාහිත්‍ය අධ්‍යයනය (Comparative literary studies) කරල තියෙනවාද?”“ඔව්”“කොහේදීද?”“තනිවම”“ප්‍රමාණවත් පිළිතුරක් නොවේ. ඒ අධ්‍යයනය ඔබ කළ යුතුයි”මම, මහාචාර්ය ටිලම්යන් යටතේ පසුකල එසේ කළෙමි.මා මේ සඳහන් කරන්නේ මගේ මතකයට නැඟුණු පසු කළ ජවනිකාවකි. ඒ පසුකල ජවනිකාව ම‍ෙග් සිත්හි පෙරතලයට ඒම මට වළක්වා ගත නොහැකිය. ඉන් මට පළ කිරීමට උවමනා කරන්නේ මා කෙතරම් දුරට ඉබ්සන්ගේ හා චෙකොව්ගේ කෘතින් කෙරෙහි නතුවී සිටිය ද ඒ අරබයා මට, මගේ සිතට එකඟව පශ්චාද් උපාධි නිබන්ධයක් සැලසුම් කරගැනීමට නොහැකි වීමය. එහෙත් මම ඒ ශාස්ත්‍රීය ‍දොම්නස්කමෙන් දුරස්කර ගත්තෙමි. ඉබ්සන්ගේ නාටකයක් පෙන්වන රඟහලක් ඇති තැනක් සොයමින් ගොස් නැරඹූ අවස්ථා එමට වීය. චෙකොව්ගේ නාට්‍ය පිළිබඳව ද ඒ ටිකම කිව යුතුය. ඒවා නැරඹිය යුත්තේ හුදු වින්දනයට නොව, එම තලය ඉක්මවූ වින්දනයක් සඳහාය යන මතය මා තුළ කෙමෙන් මුල්බැස ගැනිණ.මහාචාර්යසුනන්ද මහේන්ද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=cr1404206</link>
    <topic>දොස් නිදොස්</topic>
    <author>ඩී. එ‍ෆ්. කාරියකරවන</author>
    <content>දොස් නිදොස්ඩී. එ‍ෆ්. කාරියකරවනගනුදෙනුඅවුරුදු හමාරයි. දැන් අප ඉන්නේ අලුත් අවුරුද්දකය. එහෙත් සමහරුන් ඉන්නේ ‘අළුත්’ අවුරුද්දකය.අවුරුදු දහස් ගණනක් ගෙවී ගිය ද තවමත් අලුත් අවුරුද්ද හරි හැටි ලියා ගන්නට බැරි ඇත්තෝ ද දහස් ගණනෙකි.වඩාත් ම ලොකු ඛේදවාචකය නම් අලුත් - අළුත් දෙකේ වෙනස තේරුම් ගන්නට බැරි වීමය.අප ගිය සතියේත් පෙන්නා දුන් පරිදි ඉහත කී දෙගොල්ලන්ට ම තවමත් හදා ගන්නට බැරි වූ අනෙක් අවුරුදු වදන නම් ‘ගනුදෙනු’ යන්න ය. පුවත් පත් දෙසත් පුංචි තිරය දෙසත් බැලු කල්හි අදත් ‘ගණුදෙනු’ රජ කරනු පෙනේ.තුල - තුලින්උදේ පාන්දර පහේ සිට බස පිළිබඳ කෙස් පලන තර්ක පුංචි තිරයේ නාළිකා දෙකකින් ම අසන්නට දකින්නට ලැබේ. එහෙත් ඒවායේ ද අළුත් - ගණුදෙනු පමණක් නොව “තුල - තුලින් - පිලිබඳ - පිලිවෙල” යන ආදි වැරැදි වදන් අනන්ත අප්‍රමාණ ය. නිවැරැදි බස උගන්නා සිසුනට මේවා සුළු වැරැදි නො වේ.ශරීර කොටස්“මැද පෙරදිග මියයන්නවුන්ගේ ශරීර කොටස් ගලවලා” යන්න පුංචි තිරයේ අසන්නට දකින්නට ලැබිණි.මියයන්නවුන්ගේ ඇතැම් ශරීර කොටස් ගලවන්නේ ජීවත්වන රෝගී යම් යම් උදවියට බද්ධ කිරීම සඳහා ය. මෙය වෛද්‍ය ක්‍රමය අලුත් ම තත්ත්වයකි. එහෙත් මිය යන ස්වකීය ඥාතීන්‍ ගේ අවයව එසේ ගැලැවීමට බොහෝ දෙනෙක් කැමැති නොවෙති.මැදපෙරදිග මිය යන විදේශීය සේවක - සේවිකාවන් ගේ අවයව අනවසරයෙන් ගලවා ගැනීම දැන් තදින් සිදුවන බව අසන්නට ලැබේ.ඒ ප්‍රශ්නය අපට අදාළ නැත. අප බලන්නේ ඉහත කී වැකියේ වියරණය ගැන ය.එහි ‘ශරීර කොටස් ගලවලා’ යි කියන තැන ‘ගලවලා’ අතීත කාල වේ. එසේ නම් ඒ වැකියේ ‘මියයන්නවුන්ගේ’ යන්න වැරැදි ය. එය නිවැරැදි විය යුත්තේ ‘මියගියවුන්ගේ’ යනුවෙනි.‘ජාතික අයිතිය’එක්තරා පුවත් පතෙක පසුගිය දා දකින්නට ලැබුණු වැකියක් මෙසේ ය. “ජාතික අයිතිය තියෙන්නේ රට ගොඩනඟන්න මුල් වූ සිංහලයන්ට හා බෞද්ධ ජනතාවට පමණයි”මෙහි “මේ ජාතික අයිතිය” යනුවෙන් අදහස් කැරෙන්නේ කවර නම් දෙයක්දැයි නොවැටැහේ.මෙහි සඳහන් වන අන්දමට ‘ජාතික සමඟිය’ ගොඩ නඟන්නට මුල් වී ඇත්තේ සිංහලයන්ගෙන් කොටසක් හා බෞද්ධ ජනතාව පමණි.මෙවන් බහුබූත පත්තරවල පළවන විට ඒවාට විරුද්ධව කිසිවක් නොකැරෙන එකයි අපට වටහා ගන්නට බැරි!නීතිවේදීහුයටත් විජිත කාලේ මුල හරියේ මේ රටේ වැසියකුට ලැබිය හැකිවූ උසස් ම තනතුරු දෙක නම් දොස්තරකම හා පෙරකදෝරුකම ය.(ඉංගිරිසියෙන් ‘ඩොක්ටර්’ හා ප්‍රොක්ටර් යන තනතුරු දෙක ය.) ‘ඩොක්ටර්ට’ හා ප්‍රොක්ටර්ට වඩා උසස් අය නොවූ හ.ප්‍රොක්ටර් යන්න සිංහල කැර ගත්තේ පෙරකදෝරු ‍යනුවෙනි. පහු පහු වනවිට එය නීතිඥ වූයේ ය.ඒ වෘත්තියෙන් ප්‍රොක්ටර් නැත්නම් නීතිඥ යන්නට වඩා උසස් වූයේ ඇඩ්වකේට් යන්නයි. ඇඩ්වකේට්, සිංහලෙන් අධිනීතිඥ නම් වී.එංගලන්තයේ නම් පෙරකදෝරු තත්ත්වය හැඳින්වූයේ සොලිසිටර් යනුවෙනි. සොලිසිටර් වඩා උසස් වූයේ බැරිස්ටර් ය‍. බැරිස්ටර් යන්න ලංකාවේදී ඇතැම් විටෙක වැහැරිණි.එංගලන්තයේ සොලිසිටර්ටත් බැරිස්ටර්ටත් වඩා උසස් වූයේ රාජ නීතිඥ ය. රජකු බලයේ ඉන්නා කාලයේ රාජනීතිඥ හැඳින්වුණේ King's councel (KC) යනුවෙනි. රැජනක බලයේ ඉන්නා විට හඳුන්වන ලද්දේ Queen's councel (QC) යනුවෙනි.මේ උසස් තත්ත්වය අද ශ්‍රී ලංකාවේ හැඳින්වෙන්නේ ජනාධිපති නීතිඥ යනුවෙනි.ඔය කොයි කවුරුනුත් අද පොදුවේ හැඳින්වෙන නම නීතිවේදී යන්නයි‍.අද සමාජ‍ය ගත් කල්හි ඔය දොස්තරවරුනටත් නීතිවේදීන්ටත් වඩා ඉහළ පැලැන්තියක් වෙයි. ඒ වූකලි ක්‍රිකට් ක්‍රීඩක පැලැන්තියයි.ආදායම අතින් බැලුවත් තත්ත්වය අතින් බැලුවත් අද මුල් තැන ලැබී ඇත්තේ ක්‍රිකට් ක්‍රීඩකයනට ය.සිරස්තල වැරැදිසිරස්තල යෙදීමේදී වැරැදි බොහෝ විට සිදුවන්නේ අතපසු වීමෙනි. එහෙත් හිතාමතා ම ද මෙසේ කරනු හැකි ය.සිරස්තල යොදන්නකු හිතාමතා ම එසේ කරනවා නම් එය බරපතළ වරදෙකි.සාහිත්‍යයඉංගිරිසියෙන් Literature යනුවෙන් හැඳින්වෙන විෂයය සිංහලෙන් ‘ලිපිසැරිය’ විය යුතු යැයි කීවේ මුනිදාස කුමාරතුංග පඬිතුමා ය. අද එවදන වහරනු ලබන්නේ සුබැසියන් විසිනි.දීර්ඝ කාලයක් තිස්සේ අපේ වැඩි දෙනකු විසින් වැහැරෙන්නේ සාහිත්‍යය යන්නයි. එය ‘සාහිත්‍ය’ නොවේ. නාම පදයක් වශයෙන් යෙදෙන විට අගට ‘ය’ කාරය ඇවැසිම වේ. ඒ නැතිව ‘සාහිත්‍ය’ යන්න නාම පදයක් වශයෙන් යෙදීම වැරැදි ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=cr1404207</link>
    <topic>කව් සිළුමිණ</topic>
    <author/>
    <content>කව් සිළුමිණසංස්කරණය - රත්න ශ්‍රී විජේසිංහ  සට­හන: බිම්මල, මහ­පො­ළොව හා සමී­පව ඉපිද, වැඩි ඉහළ නොන­ඟින, අප්‍ර­ක­ටව වෙසෙන වස්තු­වකි. ඊට සාපේ­ක්ෂව, වඩාත් හඬ නග­මින් ප්‍රකට වන්නට නැත් කරන දේ බෙහෙවි. නිය­ඟ­ලාව තවත් පැවැ­ත්මක් ප්‍රකට කරයි. මේ සොබා දහමේ වස්තුන් එකි­නෙක සම­පාත කරන සදර්ශි කුසුම් වර්ෂා කිය­න්නට තැත් කරන්නේ වඩාත් ගම්භීර හා ගෞර­ව­ණීය වන්නේ චාම්, නිහඬ බිම්ම­ලක ජීවි­තය බවයි.‍ අලං­කා­රෝක්ති අඩු මේ කවෙහි අරුත ම සැර­සි­ල්ලක් වේ.‍බිම්ම­ලක් වගේ පොහොණි ව පස මතින් නැඟී සරු­වට ජීවිතේ හැඳිනු හද­වත් තැනින් තැන පිපේ... බොල් හඬින් ඇතුළ දෙද­රන හිස් මිනස් පිළිම දුටු කල පොළොව පිපෙන බිම්මල් වෙත ඉබේ හිස නැමේ... ලබා ‍මව් පසින් දිය­වර උරා පෝෂක ද නිබඳ ව උපන් පසට ගර­හන නිය­ඟලා ඇති බිමේ... දරා මිනි­ස්කම් හද­වත ‍පෙමින් ළං වෙමින් පොළො­වට බිම්ම­ලක් විඳින දුක ළඟ ජීවිතේ දැනේ...සදර්ශී කුසු­ම්වර්ෂා රණ­සිංහ  පුංචි පිච්ච මල පිපුණා මල් පෙති අග මුතු රැඳුණා රන් හිරු කෙඳි ගෙල බැඳුණා හිරු පවු­මක් වී දිලුණා පුංචි දෙතොල් පෙති අත­රින් සුවඳ ගලා හැලුණා පිරු­ව­ට­යෙන් වැසුණු නෙතින් කෝල බැලුම් හෙලුණා ළපටි පා තබා‍ ­ගෙට ආ නුඹට අත වනා යෞවනේ දොරටු ඇරුණා රත්න­ත්ත­රයේ පිහි­ටෙන් සියලු දෙවිඳු රැක­ව­ර­ණින් දෝස බංග වී සිය­ලුම අපල දුරු වුණාචන්ද්‍රාණි ගුණ­ව­ර්ධන  අහස පුරවා ඇතත් තරු­කෙත නොවන්නේ නෑ සඳට අව­නත රෑට වැටෙනා තුසර තණ මත මට සීත ගෙන ආව සඳ­වත හීන මල් පිපුණු හැටි හිත අග හිනා රැල් හළපු හැටි නෙත් යුග ආද­රය වික­සිත වූ යස රඟ නොසි­තු­වෙමි නුඹට නොදැ­නුණ වග පහු­රු­ගානා විටෙක මත­කය නුහුරු නෑ නේද ඒ හීනය පවුරු පද­නම් බිඳුණු ප්‍රේමය සොඳුරු දුක­කින් චම­ත්කා­රයරුවන් ඩී.අළු­බෝ­මු­ල්ලගේ  නළි යව­මින් හොඬ­වැල් පොඩි කිරි පුසුඹ යි දෙන්නේ බෙලි වල්ලඹ තිඹිරි දිවුල් ගෙඩි අහු­ළ­න් කන්නේ විලි - කුළු බිම් වටු මියු­රන් පිටු­පස දිවැ­යන්නේ අලි පැට­වුන් වන­න්තරේ සුර­ත­ල­ය­න් වැන්නේ වැන්නේ දරු­වන් වන­ලිය ගැබ් ගෙන බිහි­ ක­රනා පින්නේ අව්වේ වැස්සේ කෙළි­ලො­ල්ලේ­ ස­රනා ගින්නේ ලැව් බැද්ද පුරා අඬ­මින් දුව­ ප­නිනා කන්නේ පර­ඬැල් කෙලෙස ද? එත­කොට මේ ව­දිනා කන්න නැතුව ඇතිනි මවුන් සිටියත් කිරි­ එ­රවා එන්න කියද්දී දිවැ ගොස් පීරක් කිරි­ උ­රවා බොන්න පැනි­ත්තක් සොය­මින් එත­කොට උන් එ­ළවා පන්න න විට කුපිත ව එති විදු­ලි­වැටත් ගලවා වගා ළිඳක් දකිනා සඳ දරුවෝ එහි­ ප­නිතී නඟා ළසො­ඬ­වැල් අහ­සට ගොඩ ගන්නැ යි කි­යතී දිගා වෙවී හක්ක පටස් කැවුණා මෙන් අ­ඬතී ගගා කෙඳිරි අම්මා­වරු සතර අතේ­ දු­වතී නොසෙල් මනේ රෑ පානේ ගංමැ­ද්දට ළංවේ කෙසෙල් ගසට පොල් පැළ­යට බිස්සට සොඬ­ නැන්වේ අසල වාසි බිමි පෙති­වල අලි­වෙඩි ගුම් ගැ­න්වේ‍ ­වි­සල් එකුස් ගිනි නො නිවී සියලු පැතු­ම් සුන්වේ පැටා කැලෑ අලි කැලයේ ගම්මැද තනි­ වෙන්නේ අනා­ථ­යන් අත­රට විත් නෙතු දිය ­වගු­රන්නේ සූප්පු­වෙන් කිරි බීලයි ඩිංග­ක් නැ­ළැ­වෙන්නේ උන්ගෙ පො‍ටෝ ටීවී­වල නිව්ස් වෙලා­ යන්නේතබ්බෝවේ වික්‍රම  ඇට්ටේ­රිය සෙව­ණ­යට සිහිළ විඳ­විඳ සුමි­තුරු සිත් පතර සැරි සැරූ හිත­ හොඳ ගෙන එක මිට­ට‍ ­කවි මල් ඇන්ද ­ප­න්හිඳ කෝ අද සුරත එය කාට­ව­ත් දු­න්නද? අංකු­ර­ය­කට දළු ලා මල් පූ­දින්ට ලා පස් පොහොර තම අත හිත දී‍ උන්ට එක් කොට ගෙන කවි කිවි­ඳි­යන් තම­ අ­තට නුඹ සැනැ­හුණේ කිසි­වක් නූන­ ගා­නට විය­පත් කමට ඉඩ දී ලොව­ක ­පි­රි­පත ගත සවි අහිමි හිත නුඹෙ සවි­යි­ හි­ත­වත කළ­යුතු බොහෝ දේ ඉසි­ඹු­වට නතු­ වෙ­ත‍ ­මි­නි­සත් කමය අද රෝහ­ලක ඇඳ ­මතජයන්ත නිම­ල්සිරි  පීරා බැන්ද වර­ලස අද කෙළි­ය ­රිදී නාදලු අදර වේළුණු කෙම් ගෙඩි­ය ­ඉදී පාවුණු ළමැද විල තිස­රුන් හැකි­ළ­ නිදී නාලිය ගමන් අන්දම නැත පෙර­ට­ ඇදී කිංකිණි සිනහ නඳ නිහ­ඬය මිහි­ර­ නොදී හීසර විදින්නේ නැත නය­න‍‍'­ගෙ­හි­ රැඳී දෑස­මන් කැකුළු හා තර­ගෙට දස­න් මදී ඉඟි බිඟී අඟ දගර නොදි­සෙයි ගතෙ­හි­ බැඳී මසැ­සට නොපෙ­නු­ණත් කව­දත් මන­ස­ දිටී සැඟ­වුණු රූ සපුව ඇඟ අඟ පස‍ඟෙ­ ගැටී ගෙවු­ණත් සති මාස අවු­රුදු පෙළ­ට­ වැටී ඔබ ඒ යුව­ති­යයි පනහේ දසකෙ සිටීවෙන්න­ප්පුවේ පයස් ප්‍රනාන්දු  ලෙඩ වෙලා තමයි මේ මිනිස්සු ලෝකෙ තියෙන දහ ජරාම ලෙඩ වලින් හාට් ඇට‍ෑක්, දිය­වැ­ඩියා, අංස­බාගෙ ඒත් බලන්න උන්ගෙ මූණු­වල මල් පිපිලා සන්තෝ­සෙට වට කර­ගෙන දරු මුණු­බුරු එක යායට වස බීලා මැරෙන්න ගිය අම­ර­ජීව කොච්චර අමා­රු­වෙන් ද ගොඩ ආවේ අර බලන්න නෝන ඇවිත් බත් කව­නව ‍උගේ මූණෙ සන්තෝ­සය දෝරෙ යනව අප­රාදේ මැරුණා නම් මේ සෙනෙ­හස හැඳින නොගෙන අද දෙවෙනි දවස ආස­යි­යගෙ දරු­ණුම හාට් ඇටෑක් එකක් කතා කර­න්නත් හොඳ නෑ යහ­මින් ඒත් බලා­පල්ලා ඔහු වට කර­ගෙන කදේ දාන හැටි විස්කෝතු ද කඩ­චෝරු ද ගොඩ ගහ­ගෙන හුස්ම ගන්න බැරුව හිටියෙ ක්‍රිෂ්ණ මූර්ති ‍උදෙත් මගෙන් ඇහුවෙ ටිකට් කප­න­වාද කියා දූ ඇවිල්ල සතුටු කඳුළු දිළි­හෙ­නවා ඇස්වල හෙට ඈගේ මංග­ල්ලෙට යන්න බැරි වුණත් වාට්ටුවේ ඈත කොනෙක මේසේ උඩ අත තියාන මං ඉන්නව මේ මිනිස්සු දිහා බලා­ගෙන ඊ‍ෙය ගෑනු සතා මැරුණා මාළු ටැංකියේ එක­මෙක මාළු­වත් ඔහේ බලන් ඉන්නවාගැමුණු පී. දස­නා­යක  දැළි කුණු කිසිත් නැති සේ සකසා සිතින කිළි නොම එන ලෙසින් සෑදු සුදු පිරු­ව­ටින මිලි­නව නො යන සේ තහ­වුරු කළ දැහැන පිළි­බඳ සිතින් දැල්වු­යෙමි රන් පහන මසිත සදිසි අඳු­රින් තනිවූ දෙරණ නියත ලෙසින් මෙන් මුදු එළි­යෙන් වැසිණ නැවත කිසි දිනක තනි නොවෙ­තිය සිතිණ මසිත දියත පත සඳ රුවින වන සිඳිණ දිනද මන­කල් විල­සින් පෙමින රුවින දිලුන පහනේ තෙල් නොම සිඳිණ නයන ගැටුණු දසු­නින් සිත එළි බිදිණ පහන අඳුර අසළ ම සෝ රූ මැවිණසුනිල් ලීවා­නගේසැබ‍ෑ මිනි­සකු වීම­ට‍ ­කො­තෙක් නම් වෙහෙස දැරිය යුතු ද? වැල්ලෙහි සැත­පී­මට පෙර සුදු පරෙ­වි­යා‍ ­කො­තෙක් නම් මුහුදු තර­ණය කළ යුතු ද? සාමය උදා­වී­මට පෙර මිනිසා කොතෙක් නම් වෙඩි සැර නිකුත් කළ යුතු ද? සුළ‍ඟේ පාවී යන්නෙකි සුළ­ඟට හසුව යන්නෙකි ඔහු කන්දක් මුහු­දට සේදී යන්නට කොතෙක් නම් වසර ගත­වේද? නිද­හස භුක්ති විඳි­න්නට කොතෙක් කල් ඉව­සිය යුතු ද මිනිසා? කොතෙක් වරක් ඔහු හිස වැනිය යුතු ද කිසි­වක් නොදන්නා බව ඇඟ­වී­මට? සුළ‍ඟේ පාවී යන්නෙකි සුළ­ඟට හසුව යන්නෙකි ඔහු a පිවි­තුරු අහස දකි­න්නට ඔහු කී වරක් නෙත් හෙළිය යුතු ද අහ­සට? මිනි­සාගේ අ‍ඳෝනා අස­න්නට පෙර කොතෙක් කල් විසිය හැකි වෙද ඔහුට? සටන් බිම මැරෙන මිනි­සුන් ගණන දනී ද ඔහු ජීවිත කාලය තුළ? සුළ‍ඟේ පාවී යන්නෙක් බැවින් දැන­ගත නොහැකි කිසිත් ඔහුටබොබ් ඩිලාන් (Bob Dylan)පරි­ව­ර්ත­නය කේ.ඒ. පුෂ්ප­රානි වික්‍ර­ම­රත්න  පරි­ව­ර්ත­නය : දේ.වි. ගාල්ලගේ විජේ­සූ­රිය ග්‍රන්ථ කේන්ද්‍රයේ ප්‍රකා­ශ­න­යකි.ස්වතන්ත්‍ර සහ පරි­ව­ර්තන කාව්‍ය සංග්‍රහ කිහි­ප­යක් ම පළ කොට ඇති, තිස්ව­ස­ර­කට වැඩි කාල­යක් කවිය සමඟ කට­යුතු කර­මින් අත්දැ­කීම් බහුල කවි­යකු බවට පත්ව සිටින දේ.වි. ගාල්ලගේ කළ අලුත් ම පරි­ව­ර්තන කාව්‍ය සංග්‍ර­හය ‘නෑයන්ගේ කවි’ ය. එය ඉංග්‍රී­සි­යෙන් කවි ලියන ‍ශ්‍රී ලාංකේය කවීන් තිස් දෙදෙ­න­කුගේ නිර්මාණ සිංහල කවි­යට නඟා ඉදි­රි­පත් කරන අපූරු වෑය­මකි. දිගු­ක­ලක් ඔවුන් කවි ලියුව ද, ඔවුන්ගේ කවියේ ආශ්‍රය භූමිය ශ්‍රී ලංකාව වුව ද සිංහල සහෘ­දයෝ වැඩි දෙනා ඔවුන් හඳු­නති. දේ.වි. ට භාෂා ඥානය මතු නොව කවී­ත්වය ද තිබීම නිසා මේ මහඟු සම්ප්‍ර­දා­යට ඉඩ සැලසී තිබේ. කැල­ණිය සර­ස­වියේ මහා­චාර්ය කමණී ජය­සේ­කර මේ කෘති­යට සපයා ඇති පෙ‍රව­දන කෘතියේ අගය ඉහළ නංවයි.අයි­ලින් සිරි­ව­ර්ධන, ජීන් අර­ස­නා­ය­ගම්, පුණ්‍ය­කාන්ති විජේ­නා­යක, අස්ගර් හුසේන්, මාලින්ද සෙනෙ­වි­රත්න, බැසිල් ප්‍රනාන්දු, විවි­මරි වැන්ඩ­ර්පූ­ටන්, කාල් මලර රියෙන්සි කෲස්, අන්දෙල් අසිස්, රිචඩ් ද සොයිසා, සුභා රණ­වීර, දයා දිසා­නා­යක ඈෂ්ලි හල්පේ, සකු­න්තලා සචි­තා­න­න්දන්, ආදී 32 ක් වූ එම කවි කිවි­ඳි­යන් ගැන ඔවුන්ගේ ජීවන තොර­තුරු ඇතු­ළත් කෙටි සට­හන් ද කෘති­යට එක්කර තිබීම අගය කළ යුතු ය.ආද­ර­යෙන් පහ­සන්න නෙත් පියා ගනිමි මම එවිට දකිනු හැකිය ඔබට මා මගේ ‍සුකොමළ ම රුවින්මලින් සැර­සුණු මගේ අහිං­ස­ක­ත්වය ‘නිදි­කුම්බා’ නමින් යුත් මාලින්ද සෙනෙ­වි­ර­ත්නගේ රච­නය දේ.වි. සිංහල කවි­යට නඟා ඇත්තේ එලෙ­සිනි. රෙජී සිරි­ව­ර්ධ­නගේ ‘යට­ත්වි­ජිත ජව­නි­කා­වක්’ නම් ප්‍රකට රච­නය පවා දේ.වි. අතින් සිංහ­ලට නැ‍ඟෙන්නේ පළ­මු­ව­රට විය හැකි ය. එහි ඉංග්‍රීසි නොදන්නා මවක සිය පුතුගේ පංතියේ යහ­ලු­ව­න්ගෙන් ලබන ප්‍රති­චාර ගැන, ඔහුගේ පසු ප්‍රති­චාර මෙබඳු ය.බොරු වෙසින් නෑසූ කන් ප‍ෑය මව නිග­රු­වට පුංචි පර­යින්ය උන් මාන්නෙන් උඩ­ඟු­වුණ ‘මුත් ‍උන්ට දොසක් මා නඟන්නේ කෙලෙ­සින් ද? තදින් පිලි­ග­තිමි මම මගේ මව ගැන එදා මුත් මගේ ලැජ්ජාව ගැන තැවෙමි නිති මෙදාඅභි­නව ගුප්තකර්තෘට ලියන්න | මුද්‍රණය සඳහා</content>
  </post></root>