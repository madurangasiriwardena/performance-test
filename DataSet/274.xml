<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=ab1306302</link>
    <topic>තේරීම් කාරක සභාව අර්ථවත් කිරීම වර්තමාන වගකීමයි</topic>
    <author>ඉන්දික ජයරත්න</author>
    <content>ඉන්දු - ලංකා ගිවිසුම 13 වන සංශෝධනය සහ ඒ යටතේ ස්ථාපිත පළාත් සභා ක්‍රමය පිළිබඳව දේශපාලන ක්ෂේත්‍රයේ ඇති වී තිබෙන සංවාදය තවමත් නිමා වී නොමැත. මහින්ද රාජපක්ෂ ජනාධිපතිතුමා ද හින්දු පුවත්පතේ කර්තෘ රාම් මහතා සමඟ සම්මුඛ සාකච්ඡාවකට සහභාගි වෙමින් ප්‍රකාශ කළේ උතුරු පළාත් සභා ඡන්ද විමසීම සැප්තැම්බර් මාසයේ දී පවත්වන බවයි. එම අදහස තහවුරු කරමින් රජයේ මාධ්‍ය ප්‍රකාශක අමාත්‍ය කෙහෙළිය රඹුක්වැල්ල මහතා ද කැබිනට් තීරණ දැනුම් දීමේ ප්‍රවෘත්ති සාකච්ඡා කිහිපයකදීම ප්‍රකාශ කළේ නියමිත පරිදි උතුරු පළාත් සභා ඡන්ද විමසීම සැප්තැම්බර් මාසයේ පවත්වන බවයි. මේ අතර පසුගිය 24 වැනිදා මැතිවරණ මහලේකම් කාර්යාලයේ පැවැති ප්‍රවෘත්ති සාකච්ඡාවකදී මැතිවරණ කොමසාරිස් මහින්ද දේශප්‍රිය මහතා සඳහන් කර ඇත්තේ ඕනෑම මොහොතක උතුරු පළාත් සභා ඡන්ද විමසීමට තම දෙපාර්තමේන්තුව ද සූදානමින් සිටින බවයි.උතුරු පළාත් ඡන්දයඋතුරු පළාත් සභා ඡන්ද විමසීම පිළිබඳව දැන් සැකයක් නැත. ජනාධිපතිතුමා නියමිත පරිදි සැප්තැම්බර් මාසයේ එම ඡන්ද විමසීම පැවැත්වීමට දී තිබෙන ප්‍රතිඥාව මත තවදුරටත් පිහිටා සිටී. මැතිවරණ මහලේකම් කාර්යාලය ඡන්ද විමසීම සඳහා රජය කරනු ලබන දැනුම් දීම පරිදි එම ඡන්ද විමසීමට අවශ්‍ය කටයුතු සූදානම් කරමින් සිටී.නමුත් උතුරේ ඡන්දය පිළිබඳ උණුසුම තීව්‍ර කරමින් ඉන්දු - ලංකා ගිවිසුම, 13 වන ආණ්ඩුක්‍රම ව්‍යවස්ථා සංශෝධනය සහ ඒ යටතේ ස්ථාපිත පළාත් සභා ක්‍රමය පිළිබඳ සංවාදය ද තවත් පැත්තකින් උණුසුම් වෙමින් තිබේ.මේ අතර ඉකුත් 20 වැනිදා පැවැති කැබිනට් මණ්ඩල රැස්වීමට පළාත් සභාව වෙත ඒකාබද්ධ වීමට තිබෙන අයිතිය වළක්වන සංදේශයකට කැබිනට් මණ්ඩල අනුමැතිය හිමි විය. ඊට අදාළ කෙටුම්පත 19 වන ආණ්ඩුක්‍රම ව්‍යවස්ථා සංශෝධනය ලෙස හදිසි පනතක් ආකාරයෙන් ඉදිරියේ දී පාර්ලිමේන්තුවට ඉදිරිපත් කරන බව මෙදින සවස පැවැති කැබිනට් තීරණ දැනුම් දීමේ ප්‍රවෘත්ති සාකච්ඡාවේදී අමාත්‍ය කෙහෙළිය රඹුක්වැල්ල මහතා අනාවරණය කළේය.සංවාදයට තුඩු දී ඇති පළාත් සභා බලතල පිළිබඳව තීරණයක් ගැනීමට ජනාධිපතිතුමා විසින් යෝජනා කර ඇති තේරීම් කාරක සභාව කඩිනම් කරන බව ද මෙදිනම අමාත්‍ය කෙහෙළිය රඹුක්වැල්ල මහතා මාධ්‍ය හමුවේ දැනුම් දී සිටියේය.ඒ අනුව ඉකුත් 21 වැනිදා කථානායක චමල් රාජපක්ෂ මහතා විසින් ශ්‍රී ලංකාවාසීන් එක් ජාතියක් ලෙස ජීවත්වීම බලාත්මක කිරීම සඳහා අවශ්‍ය දේශපාලන හා ආණ්ඩුක්‍රම ව්‍යවස්ථානුකූල පියවරක් නිර්දේශ කර වාර්තා කිරීමට විශේෂ තේරීම් කාරක සභාවක් පත් කළේය. එහි සභාපති ලෙස නම් කර ඇත්තේ අමාත්‍ය නිමල් සිරිපාල ද සිල්වා මහතායි.ඉන්දු - ලංකා ගිවිසුම, 13 වන සංශෝධනය හා ඒ යටතේ ස්ථාපිත පළාත් සභා ක්‍රමය පිළිබඳ සංවාදයේ මේ සතිය වන විට වැඩිදියුණු වූ දේශපාලන වාතාවරණය ඉහත ආකාර වන්නේය. තේරීම් කාරක සභාව සඳහා ආණ්ඩු පක්ෂයේ සාමාජිකයෝ ද නම් කර ඇත.ශ්‍රී ලංකා නිදහස් පක්ෂය, ජාතික හෙළ උරුමය, ජාතික නිදහස් පෙරමුණ, ඊ පී ඩී පී සංවිධානය, ශ්‍රී ලංකාවේ කොමියුනිස්ට් පක්ෂය, ප්‍රජාතන්ත්‍රවාදී වාමාංශික සන්ධානය, ලංකා කම්කරු කොංග්‍රසය, මහජන එක්සත් පෙරමුණ සහ සමස්ත ලංකා මුස්ලිමේ කොංග්‍රසය යන එක්සත් නිදහස් ජනතා සන්ධානයේ සහෝදර දේශපාලන පක්ෂ නියෝජනය කරමින් තේරීම් කාරක සභාවට සාමාජිකයෝ කථානායකවරයා නම් කර සිටිති.සියලු පාර්ශ්වවල දායකත්වයමෙම තේරීම් කාරක සභාවට ආණ්ඩුවට සහාය දක්වන ශ්‍රී ලංකා මුස්ලිම් කොංග්‍රසයෙන් සාමාජිකයන් නම් කළ යුතුව තිබෙන අතර විපක්ෂය නියෝජනය කරන එක්සත් ජාතික පක්ෂය, ජනතා විමුක්ති පෙරමුණ සහ දෙමළ ජාතික සන්ධානය නියෝජිතයන් නම් කළ යුතුව ඇත.මහින්ද රාජපක්ෂ ජනාධිපතිතුමා ත්‍රස්තවාදය නිමා කොට ජාතික සමගිය සඳහා කටයුතු කිරීමේ දී සඳහන් කළ වැදගත්ම කාරණයක් වන්නේ ලබා ගත් නිදහස වඩාත් අර්ථ පූරණය කරන ශ්‍රී ලාංකේය ජාතික රාජ්‍ය ගොඩනැඟීම සඳහා සියලුම පාර්ශ්ව දායකත්වය ලබා දිය යුතු බවයි.එහිදී ශ්‍රී ලංකාවේ ආණ්ඩුක්‍රම ආකෘතිය කෙසේ විය යුතු ද? යන්න තීරණය කරන තේරීම් කාරක සභාවක අවසන් නිර්දේශය පිළිගැනීමට තමා සූදානම් බව ජනාධිපතිතුමා අවස්ථා කිහිපයකදීම ප්‍රකාශ කර ඇත්තේය.තිස් වසරක බෙදුම්වාදී කොටි ත්‍රස්තවාදය පරාජය කිරීම ලෙහෙසි පහසු කටයුත්තක් නොවූ බව අප කවුරුත් දන්නා සත්‍යයකි. ත්‍රිවිධ හමුදාවන් මෙහෙයුම් භූමියේ දී සතුරාට එරෙහිව ආයුධ සන්නද්ධ අරගලය ක්‍රියාත්මක කළත් මෙහෙයුම් භූමියෙන් මෙපිට දැවැන්ත මතවාදී සහ රාජතාන්ත්‍රික අරගලයක නිරත වීමට මහින්ද රාජපක්ෂ ජනාධිපතිතුමාට සිදු වූ බව අතළොස්සක් දෙනා හෝ දනිති.1985 - 1986 වකවානුවේ වඩමාරච්චි මෙහෙයුමේ දී ඉන්දියාවේ සුළු දැනුම් දීමකින් එම මෙහෙයුම් අත්හැර දැමීමට එවකට ජනාධිපති ජේ. ආර්. ජයවර්ධන මහතාට සිදු විය. එලෙසම 1987 දී ඉන්දියාව විසින් සිදු කළ ගුවනින් පරිප්පු හෙළන ලද මෙහෙයුම ද ලංකාවට එල්ල කළ දැවැන්ත අතුල් පහරකි.යාපන අර්ධද්වීපයේ සිට කිලෝ මීටර 20 ක් ඈතින් පිහිටි තමිල්නාඩු දේශපාලනය තේරුම් ගනිමින් ඉන්දියානු බල දේශපාලනය කළමනාකරණය කරමින් සහ බටහිර ප්‍රමුඛ යුරෝපීය ප්‍රතිවිරෝධතාවන් අවස්ථානුකූලව මෙහෙයවමින් ජනාධිපති මහින්ද රාජපක්ෂ මැතිතුමා නන්දිකඩාල් කළපුවෙන් පිරිභාහරන් ගේ නිසල සිරුර හමුවන තුරු මානුෂිය මෙහෙයුම විජයග්‍රහණයකින් අවසන් කිරීමට අවශ්‍ය මනෝමූලික සහ විෂයමූලික සාධක නිසි පරිදි කළමනාකරණය කළේය.මේ වනාහි මෑත දශක කිහිපයක කවර හෝ රටක රාජ්‍ය පාලකයකු මුහුණ දුන් අතිශය බරපතළ සහ සංකීර්ණ රාජ්‍යතාන්ත්‍රික ක්‍රියාවලියකි. යුද්ධයට පූර්ව වශයෙන් සහ යුද්ධය පැවැති මොහොතේ වූ සමාජ, දේශපාලන, සාධක යුද්ධයෙන් පසු අවදියේදී ඒ ආකාරයෙන්ම යළි භාවිත කළ නොහැක. ත්‍රස්තවාදය පරාජය කොට වසර 4 ක් ගිය තැන ත්‍රස්තවාදය පරාජය කළ ක්‍රමවේද දේශපාලන මෙහෙයුමකට සුදුසු නොවේ.අද රට හමුවේ ගොඩනැඟී ඇති අභියෝගය වන්නේ ත්‍රස්තවාදය පරාජය කරන ලද ශ්‍රී ලංකාවේ නූතන ජාතික රාජ්‍යය ගොඩනැඟීමයි. එහිදී හුදු ප්‍රතිවිරෝධතා මත ගොඩනඟන ජනප්‍රිය තර්ක විතර්ක මත පිහිටා කටයුතු කරනවාට වඩා පැසුණු බුද්ධියකින් සහ සංයමයකින් යුතුව තීරණ ගැනීමේ පරිණත බව මෙරට සකල දේශපාලන බලවේගයන්ටම පැවරෙන වගකීමකි.ඉඩම් බලතල හෝ පොලිස් බලතල යනු ඉන්දු - ලංකා ගිවිසුම, 13 වන ආණ්ඩුක්‍රම සංශෝධනය හා ඒ යටතේ ස්ථාපිත පළාත් සභා ක්‍රමයේ ගැටලුවට තුඩු දී ඇති එක් ප්‍රස්තුතයක් පමණි. එම ප්‍රස්තුතය පදනම් කොට ගෙන සමස්ත ක්‍රමය අහෝසි කරන තැනට තර්කයක් ගොඩ නැඟීම තවත් අලුත් ප්‍රශ්න රාශියක් නිර්මාණය කිරීමට දායකත්වය සැපයීමක් වන්නට පුළුවන. පළාත් සභා ක්‍රමය ස්ථාපිත කොට මේ වන විට වසර 25 ක් ගත වී තිබේ.යළි සකස් කිරීමපළාත් සභා ක්‍රමය යනු ශ්‍රී ලාංකේය ජනතාවගේ ඉල්ලීමක් නොවේ. එය මෙරට ජනතාව මත ආරෝපණය කරන ලද නැතහොත් පටවන ලද්දක් බව අමුතුවෙන් කිව යුතු ද නොවේ. එහි සුජාතභාවය පිළිබඳව ප්‍රශ්නයක් තිබුණත් බිහිවීමෙන් පසු සහාසික හෝ අමානුෂික ලෙස මෙම ක්‍රමය ඝාතනය කිරීම හෝ ඝාතනය කිරීමට ප්‍රයත්න දැරීම ඇතැම් විටෙක තවත් සංකීර්ණ ප්‍රශ්නයකට තබන පියවරක් වීමට ද පුළුවන.ඉකුත් 21 වැනිදා (සිකුරාදා) මහින්ද රාජපක්ෂ ජනාධිපතිතුමා සියලුම විද්යුත් සහ මුද්‍රිත මාධ්‍යවල ප්‍රවෘත්ති අංශ ප්‍රධානීන් හා ප්‍රධාන කර්තෘවරුන් සමඟ පැවැති සාකච්ඡාවේදී ප්‍රකාශ කළේ පළාත් සභා ක්‍රමය සුදු අලියෙකු වුවත් එය එකවර හෝ ක්ෂණිකව අහෝසි කළ නොහැකි බවයි. වසර 25 ක් ජනතාවගේ උර මත පටවා තිබෙන පළාත් සභා ක්‍රමය ජනතාවට බරක් නොවන සහ ජනතාවට ඵලදායි වන ලෙස යළි සකස් කිරීමේ අවශ්‍යතාව අද උද්ගතව තිබෙන බව ජනාධිපතිතුමා මෙම හමුවේදී පැහැදිලි කළේය.මේ වනාහි පළාත් සභා ක්‍රමය පිළිබඳ කරන ලද හොඳම අර්ථ විවරණයයි. ජනාධිපතිතුමාගේ මෙම ප්‍රකාශය වඩාත් හොඳින් තහවුරු කරන්නේ සංවාදයට තුඩු දී ඇති විෂයගත කාරණා පිළිබඳව තේරීම් කාරක සභාවේ දී ඉදිරිපත් වන නිර්දේශ රජයක් ලෙස ද පිළිගන්නා බවයි. ඒ බව ජනාධිපතිවරයා මෙම මාධ්‍ය හමුවේදී ද සඳහන් කළේය.අසල්වැසි ඉන්දියා සාධකය කළමනාකරණයේ සිට ඈත පෙරදිග රටවල් දක්වා ද ලෝකයේ අනෙක්පස බටහිර සිට යුරෝපය දක්වා ද වන්නා වූ පුළුල් ගෝලීය සන්දර්භය තුළ හුදකලා කොදෙව් මානසිකත්වයක පිහිටා ශ්‍රී ලාංකේය අපිට කටයුතු කළ නොහැක.ත්‍රස්තවාදය පරාජය කරන මානුෂීය මෙහෙයුමේ සිට ඉන් පසුව ඇති වී තිබෙන මතවාදී අරගලය දක්වා ශ්‍රී ලංකාව සහ එහි අභ්‍යන්තරික කාරණා ජාත්‍යන්තරකරණීය වී තිබේ. එබැවින් මේ මොහොතේ ජනප්‍රියවාදී සටන් පාඨ මත හෝ දූපත් මානසිකත්වයන් තුළ හෝ ජාතිකත්වය ඉක්මවූ ජාතිවාදී හැඟීම් මත පිහිටා හෝ කටයුතු කරනවාට වඩා අවශ්‍යව ඇත්තේ රට සහ එහි තිරසර අනාගත පැවැත්ම මත පිහිටා විචාර බුද්ධියෙන් කටයුතු කිරීමයි.යෝජිත තේරීම් කාරක සභාව වඩාත් ඵලදායි ආයෝජනයක් ලෙස සලකා කටයුතු කිරීමේ වගකීම පළමු කොට එක්සත් ජනතා නිදහස් සන්ධානයේ සියලු දේශපාලන පක්ෂ වෙත පවතී. පළාත් සභා ක්‍රමය සංශෝධන සහිතව පවත්වා ගෙන යාම පිළිබඳ අදහසක් වාමාංශික දේශපාලන පක්ෂ ඉදිරිපත් කරයි.ජාතික නිදහස් පෙරමුණ සහ ජාතික හෙළ උරුමය වැනි ජාතිකවාදී දේශපාලන පක්ෂ යෝජනා කරන්නේ පළාත් සභා ක්‍රමය අහෝසි කළ යුතු බවයි. එක්සත් ජනතා නිදහස් සන්ධානයේ ප්‍රධානතම දේශපාලන පක්ෂය වන ශ්‍රී ලංකා නිදහස් පක්ෂය දරන මතය ලෙස ප්‍රකාශ වන්නේ තේරීම් කාරක සභාව ඉදිරිපත් කරන වඩාත් ප්‍රශස්තතම යෝජනාව පිළිගැනීමට එම පක්ෂය ප්‍රජාතන්ත්‍රවාදී වන බවයි.ප්‍රධාන දේශපාලන පක්ෂවල මතයශ්‍රී ලංකා නිදහස් පක්ෂය සහ එක්සත් ජාතික පක්ෂය යන ප්‍රධාන දේශපාලන පක්ෂ දෙක මේ සංවේදී ප්‍රස්තුතයේදී තනි මතයක පිහිටා කටයුතු කළ හැකි නම් එය දෙකෝටිය ඉක්මවූ ශ්‍රී ලාංකේය පුරවැසියා ලබන විශිෂ්ට ජයග්‍රහණයකි. ඉන්දු - ලංකා ගිවිසුම, 13 වන ආණ්ඩුක්‍රම සංශෝධනය හා ඒ යටතේ ස්ථාපිත පළාත් සභා ක්‍රමය එක්සත් ජාතික පක්ෂයේ නිර්මාණයකි.එම වගකීමෙන් බැහැර වීමට එක්සත් ජාතික පක්ෂයට කිසිඳු හැකියාවක් නැත. වසර 19 කට ආසන්න කාලයක් 1994 සිට එක්සත් ජාතික පක්ෂය විපක්ෂයේ භූමිකාව නියෝජනය කළත් නිදහසෙන් පසු අවස්ථා ගණනාවක් මෙරට ආණ්ඩු බලය මෙහෙය වූ පක්ෂයක් ලෙස ජාතික තලයේ නිර්මාණය වී තිබෙන පළාත් සභා ප්‍රස්තුතය හමුවේ එක්සත් ජාතික පක්ෂයට නිහඬව හෝ අවස්ථාවාදී පිළිවෙතක හෝ පිහිටා කටයුතු කිරීමට කිසිඳු සදාචාරාත්මක අයිතියක් නැත.අතීතයේ සිදු වූ වැරදි යළි ප්‍රතිනිර්මාණය නොකිරීමේ වගකීම සියලු දේශපාලන පක්ෂවලට මේ මොහොතේ පවතී. එහි පළමු පියවර ලෙස එක්සත් ජාතික පක්ෂය ස්ථාපිත කොට ඇති විශේෂ තේරීම් කාරක සභාවට තම සාමාජිකයන් කඩිනමින් නම් කළ යුතුය.1988 පළමු පළාත් සභා ඡන්ද විමසීමේදී මුලින්ම ඡන්දය දුන් අයගේ අත කැපූ ජනතා විමුක්ති පෙරමුණ අද සියලු පළාත් සභාවලට තරග කොට මහජන නියෝජිතයින් පත් කර ගන්නා තැනට තල්ලු වී තිබේ. එය ජනතා විමුක්ති පෙරමුණ ලැබු ජයග්‍රහණයකට වඩා ඔවුන් ප්‍රජාතන්ත්‍රවාදය පිළිබඳ තැබු විශ්වාසයේ ජයග්‍රහණයක් ලෙස හැඳින්වුවහොත් වඩාත් නිවැරදිය.දෙමළ ජාතික සන්ධානය ඔවුන්ගේ මතවාදී කියවීම පිළිබඳව යළි ස්වයං විවේචනයකට යෝජිත තේරීම් කාරක සභාව හොඳම අවස්ථාව උදාකර දී ඇත. කොටි ත්‍රස්තවාදය පවතින මොහොතේදී එහි හඬ නියෝජනය කළ දෙමළ ජාතික සන්ධානය බෙදුම්වාදී මානසිකත්වයෙන් දැන්වත් අත්මිදිය යුතුය.වසර තිහක ශාප ලත් කොටි ත්‍රස්තවාදය රටට උදා කර දුන් විමුක්තියක් නැත. ප්‍රජාතන්ත්‍රවාදී දේශපාලන භාවිතය අනුගමනය කළ දෙමළ නායකයින් විශාල පිරිසක් කොටි සංවිධානයේ රුදුරු වෙඩි උණ්ඩයට ගොදුරු විය. ත්‍රස්තවාදය පරාජය කිරීමෙන් අනතුරුව එහි වැඩිම වටිනාකම හිමි වී ඇත්තේ ද උතුර සහ නැගෙනහිර නියෝජනය කරන සාම්ප්‍රදායික දෙමළ දේශපාලන පක්ෂ හා නායකයින් වෙත බව කිවහොත් එහි ඇති වරදක් නැත.ශ්‍රී ලාංකේය ජාතිය ගොඩනැඟීමඑබැවින් කුහකකම පසෙකලා අලුත් ශ්‍රී ලාංකේය ජාතිය ගොඩනැඟීම උදෙසා තේරීම් කාරක සභාවට නියෝජිතයන් නම් කිරීමේ වගකීම දෙමළ ජාතික සන්ධානයටත් එහි නායක සම්බන්දන් ඇතුළු ඉදිරි පෙළ නායකයින්ටත් පවතින බව සිහිපත් කළ යුතුය.සංවාදයට තුඩු දී ඇති ඉඩම් හෝ පොලිස් බලතල පිළිබඳ ප්‍රාථමික සංවාදයකට කොටු වනවාට වඩා අද අවශ්‍යව ඇත්තේ ආණ්ඩුක්‍රම ව්‍යවස්ථාවට 20, 21 යනුවෙන් සංශෝධන ඉදිරිපත් කරනවාට වඩා පවතින ක්‍රමය තුළ වඩාත් පුළුල් වූ බලයේ පංගුකාරිත්වය තෝරා ගන්නා වූ සුදුසුම ක්‍රමවේදයක් සකස් කර ගැනීමයි.දියුණු ප්‍රජාතන්ත්‍රවාදී රටවල භාවිතය වන්නේ බලය මධ්‍යය වෙත කේන්ද්‍රගත කර ගන්නවාට වඩා පහළ ස්තර වෙත විමධ්‍යගත කිරීමේ ක්‍රමවේදයකි. ක්‍රි. පූ. 6 වන සියවසේ පණ්ඩුකාභය රජ දවස තරම් ඈත යුගයක රජු වෙත කේන්ද්‍රගතව තිබු බලය ඉතාම පහළ මට්ටමේ ගම් සභාව හෙවත් ග්‍රාම රාජ්‍ය වෙත විමධ්‍යගත කිරීම පිළිබඳ වූ ක්‍රමවත් වැඩපිළිවෙළක සාඩම්බර ඉතිහාසයක උරුමයක් ශ්‍රී ලංකාවාසී අපට තිබේ.එබැවින් බලයේ පංගුකාරිත්වය බෙදා ගැනීම පිළිබඳව ශ්‍රී ලාංකේය අපට බටහිර වෙතින් හෝ වෙනත් කණ්ඩායම් වෙතින් හෝ උපදෙස් අවශ්‍ය නොවේ. ශ්‍රී ලාංකේය අනන්‍යතාව වඩාත් හොඳින් ප්‍රකාශ කරන සියලු ජාතීන්ට සාධාරණත්වය ඉෂ්ට වන පුළුල් බලපංගුකාරිත්වයක් නියෝජනය කරන හා වඩාත් ප්‍රජාතන්ත්‍රවාදී විමධ්‍යගතකරණයකට අවශ්‍ය දායකත්වය සැපයීමේ වගකීම පාර්ලිමේන්තුව නියෝජනය කරන මෙන්ම පාර්ලිමේන්තුව නියෝජනය නොකරන දේශපාලන පක්ෂ වෙත ද පවතී.අතීත සිදුවීම්වලින් පාඩම්1958 බණ්ඩාරනායක - චෙල්වනායගම් ගිවිසුම ජාතිකවාදී බලවේගවල සටන්පාඨ දේශපාලනය හේතුවෙන් ඉරා දැමීමට සිදු විය. එම ඉරණම ඒ ආකාරයෙන්ම ඩඩ්ලි - චෙල්වනායගම් ගිවිසුමට ද අත් විය. 1987 ඉන්දු - ලංකා සාම ගිවිසුම රටම ගිනිගත් මහා ඛේදවාචකයක් බවට පත් වූයේය.2000 වසරේ ජාතික ප්‍රශ්නයට තිරසර විසඳුමක් ලෙස ඉදිරිපත් වූ ආණ්ඩුක්‍රම ව්‍යවස්ථාව පාර්ලිමේන්තුව තුළම ගිනිබත් වූයේය. ප්‍රේමදාස ජනාධිපතිවරයා ජාතික ප්‍රශ්නයට තිරසර විසඳුමක් සෙවීම සඳහා එවකට ශ්‍රී ලංකා නිදහස් පක්ෂයේ මන්ත්‍රීවරයකු වූ මංගල මුණසිංහ මහතාගේ ප්‍රධානත්වයෙන් විශේෂ තේරීම් කාරක සභාවක් පත් කළේය. පසුගිය අවස්ථාවක එවැනිම උත්සාහයක නිරත වෙමින් අමාත්‍ය මහාචාර්ය තිස්ස විතාරණ මහතාගේ ප්‍රධානත්වයෙන් තවත් තේරීම් කාරක සභාවක් ක්‍රියාත්මක විය.මෙම උත්සාහයන් සියල්ල යථාර්ථයක් නොවුණු අතර මෙම උත්සාහ සියල්ල ඉතිහාසයට එකතු වී ඇත්තේ ඵලදායී නොවූ නිරර්ථක උත්සාහ වශයෙනි. නිදහසෙන් පසු වසර 30 ක් කුරිරු කොටි ත්‍රස්තවාදයට අපි ජීවිතවලින් වන්දි ගෙවා ඇත්තෙමු.තවදුරටත් එවැනි වන්දි ගෙවීමට අපට හැකියාවක් නැත. නැවත එවැනි විනාශකාරී යුද්ධයක් ඇති වීමට ඉඩ තිබෙන සියලු ආකාර ‍මනෝමූලික හෝ විෂයමූලික හෝ සාධක ව්‍යර්ථ කිරීම වර්තමානයේ ජීවත් වන අපගේ ඓතිහාසික වගකීමකි.එබැවින් ජාතිකත්වය ඉක්මවූ ජාතිවාදී හැඟීම් පෙරදැරිව කටයුතු කරනවාට වඩා මධ්‍යස්ථ මතයක පිහිටා කටයුතු කරමින් නූතන ශ්‍රී ලාංකේය ජාතිය ගොඩනඟන පුළුල් දේශපාලන විසඳුමක් සඳහා මහින්ද රාජපක්ෂ ජනාධිපතිතුමා යෝජනා කර තිබෙන තේරීම් කාරක සභාව වඩා අර්ථවත් කිරීමට සියලු දේශපාලන පක්ෂ හැඟීම්වලට වඩා බුද්ධියට ඉඩ දී කටයුතු කිරීම යුගයේ වගකීම බව යළි යළිත් සිහිපත් කළ යුතුය.ඉන්දික ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=ab1306303</link>
    <topic>සංවාද මණ්ඩපය</topic>
    <author>සංවාද සටහන</author>
    <content>ඉදිකිරීම්, ඉංජිනේරු සේවා,නිවාස හා පොදු පහසුකම් ඇමැතිවිමල් වීරවංශදහතුන්වන ව්‍යවස්ථා සංශෝධනයේ සංශෝධන ගැන කතා කරන ඔබතුමාලාට ජාතිවාදීන් කියන ලේබලය වැදිලා තියෙනවා, ඇත්තටම ඔබ ජාතිවාදියෙක්ද?කොහොමත් මේ රටේ විජාතික දේශපාලන න්‍යාය පත්‍රයට අනුව නැටවෙන දේශපාලන බලවේග තිබෙනවා. ඒ බලවේග සමඟ අපි හැප්පෙනකොට අපට ලබා දෙන ප්‍රධානම ගෞරව නාමය තමයි ඔය ජාතිවාදීන් කියන්නේ.අපි ජාතිවාදීන් නම් කියනවා මේ රටේ දෙමළ මුස්ලිම් ජනතාව එළවා දමා මේ රටේ සිටිය යුත්තේ සිංහල ජාතිය විතරයි කියලා. අපි එහෙම නරුම මතයක නෑ. ඒ වගේම අපිට ඔය චෝදනා කරන විජාතික බලවේග වල ඉත්තෝ නෙමෙයි අපි.ඒ නිසාම ඔබතුමා ඇතුළු කණ්ඩායමට එල්ල වෙන තවත් චෝදනාවක් තමයි ජාතීන් අතර ගැටුම් ඇති කරන්ඩ ඔබතුමාලා උත්සාහ කරනවා කියලා.?යුද්ධය කරලා සාමය දිනා ගන්න මේ රට මෙහෙය වන තැනට පත් කළේ නැතිනම් අද මේ රට රටවල් දෙකක්. ඒ විතරක් නෙමෙයි එහෙනම් යුද්ධය සදාකාලික වෙලා ඉවරයි. බටහිර බලවේග සහ කලාපීය ‍බලවේග මේ රටේ කෑලි දෙක ගිලගෙන ඉවරයි.ඒ නිසා එක එක්කෙනා කරන චෝදනාව අනුව නෙමෙයි අපේ භාවිතාව තීරණය වෙන්නේ. මේ රටේ මහ ජනතාව දන්නවා අපි මේ රටේ ගැටුම් අවුළුවන අයද එහෙම නැතිනම් ගැටුම් අවුළුවන්න හදන අධිරාජ්‍යවාදී බලවේගවල උවමනාවට එරෙහිව ක්‍රියාත්මක වෙන අයද කියලා.මේ රටේ සමාජ අස්ථාවරභාවයක් හදන්න ඕනේ අපිට නෙමෙයි අධිරාජ්‍යවාදීන්ට. ඒ අයට තමයි ඒකේ වාසිය එන්නේ. ඒ කියන‍නේ ගැටුම් හදන්න කවුරු ‍හෝ බලනවානම් ඒ තමයි අස්ථාවරභාවය හදන්න බලන අය. එහෙම අස්ථාවරභාවය හදන්න අපිට උවමනා නැහැ. ඒක අධිරාජ්‍යවාදී බලවේග වල උවමනාවයි. නමුත් ඇත්තටම මේ රටේ ගැටුම් හදන්න හදන මහත්වරු තමයි කියන්නේ අපි ගැටුම් ඇති කරන්න හදනවා කියලා.තව චෝදනාවක් තමයි මේ වෙලාවේ ඔබතුමාලා දහතුන්වන සංශෝධනයේ එල්ලිලා දේශපාලනයෙන් ගොඩ යන්ඩ හදනවා කියලා?අපිට මොකකවත් එල්ලිලා දේශපාලනය කරන්ඩ ඕනේ නැහැ. අපි කරන දේ හරි නම් මහජනයා අපිව රැක ගනීවි. අපි වැරැදි නම් අපිව වේදිකාවෙන් බස්සලා යවාවි. ඒක ඕනෑ කෙනෙකුට කියන්ඩ පුළුවන්. අපිට එල්ලෙන්ඩ මොකවත් ඕනෑ නෑ. අපි රටට යහපත් දේ මොකද්ද? දිනා ගත් දේ රැක ගන්නේ මොන මාවතෙන්ද අන්න ඒ මාවතේ ගමන් කරනවා. ඒක මොහොකවත් එල්ලීමක් නෙමෙයි.හැබැයි ඔබ ඇතුළු පිරිස සිංහල ජන පදනමේ විශ්වාසය දිනා ගන්ඩ දහතුනට එරෙහි අරගලය කරනවා කියලා චෝදනා නැ‍ඟෙනවා ?මං හිතන්නේ නැහැ අපට එහෙම විශ්වාසය නැති වෙලා කියලා. මට තේරෙන්නේ නෑ ඔය කියන අයගේ කතා, අපට විශ්වාසය නැති වෙලා නැති නම් ඇයි අපි විශ්වාසය දිනා ගන්ඩ වැඩ කරන්නේ. අපට ඕනෑ මේ රටේ සියලු ජනතාව අතර විශ්වාසය දිනා ගන්ඩයි. දේශපාලනය කරන අපට ඕනෑ ඒකයි. හැබැයි මේ රට ආරක්ෂා කරගෙන. විශ්වාසය ඇති කරගන්න කියලා රටට‍ ද්‍රෝහි වෙන ස්ථාවරවලට යන්ඩ අපට බැහැ.දහතුන්වෙනි සංශෝධනය සංශෝධනය කිරීමට එරෙහිව ආණ්ඩුව ඇතුළේ තවත් කණ්ඩායමක විරෝධයක් තිබෙනවා. එතකොට මොනවද ඉදිරියේදී වෙන්නේ?දහතුන්වෙනි ව්‍යවස්ථාව සංශෝධනය කිරීමට එරෙහිව විශාල බලවේගයක් ආණ්ඩුව ඇතුළේ නැහැ. ඒක පට්ටපල් බොරුවක්. දැන් ගිය බදාදා පැවැති ශ්‍රී ලංකා නිදහස් පක්ෂ මන්ත්‍රී කණ්ඩායම් රැස්වීමෙදී එම පක්ෂය ඒකමතිකව තීරණය කරලා තිබෙනවා දහතුන්වන ව්‍යවස්ථා සංශෝධනය සංශෝධනය කිරීමට. බොහොම පැහැදිලිව ශ්‍රී.ල.නි.ප ය එය ප්‍රකාශයට පත් කරලා තිබෙනවා. සමහරු මෙතෙක් දැරූ ස්ථාවරය දරන්නේ නැහැ කියලා ඒ අය පොරොන්දු වෙලා ඉවරයි.මං හිතනවා එයාලාගේ ස්ථාවරය නම්‍ය ස්ථාවරයක් වේවි කියලා. 18 වෙනි සංශෝධනයට එයාලා විරුද්ධ වුණත් ආණ්ඩුව ගැන හිතලා එයාලා පක්ෂ වුණා. ඉතින් ඉදිරියේදී පාර්ලිමේන්තුවේ ඡන්දයක් ‍තිබුණොත් එයාලා ඒ විදියට කටයුතු කරයි කියලා මා හිතනවා.දහතුන්වන ව්‍යවස්ථාව සංශෝධනය නොවුණොත් ඔබතුමාලා අසතුටු වෙනවා. එය සංශෝධනය වුණොත් ආණ්ඩුවේ තව පිරිසක් අසතුටු වෙනවා. එතකොට ආණ්ඩුව ඇතුළේ හැප්පීමක් නේද?අපි කවුරු හරි සතුටු අසතුටු වෙන එක වෙනම දෙයක්. රටේ ජනතාව සතුටු වෙන්නේ මොකක් කළොත්ද? ජීවිත දන් දුන්නේ, ලේ හැලුවේ මේ මහා කැපවීම් කළේ නැවැත ව්‍යවස්ථාවේ තිබෙන හිල් වලින් රිංගලා දෙමළ ඊළම හදා ගැනීමේ මාර්ගය ඉතිරි කරන්ඩද?ජනාධිපතිතුමා 2005 බලය ගත්තේ ෆෙඩරල් රටක් හදා ගන්ඩ නෙමෙයි ඒකීය රටක් හදන්ඩයි. සටන දිනන්නේ නෑ මේ රටේ අම්මා තාත්තාගේ දරුවෝ මේ තරම් කැපවීම් නොකළා නම්. ඒ සාමය ව්‍යවස්ථාවේ හිල් වලින් රිංගලා දෙමළ ඊළම දිනා දෙන සාමයක් විය යුතුද? එතකොට අර කරපු කැපවීම්වලට සාධාරණය ඉටු වෙනවාද? එතැනයි ප්‍රශ්නය තියෙන්නේ. නැවැත අපට ඔනෑ මේ රටේ උතුරේ සිට නැඟෙනහිරට බෙදුම්වාදයක් සහ වෙනම පාලන ඒකකයක්ද? ඒ නිසා සතුටු කළ යුත්තේ රට සහ රටේ අනාගතය පමණයි.යම් විදියකට මේ බලතල සංශෝධනය නොකර උතුරු පළාතේ ඡන්දයකට ගියොත් ඔබතුමාලා මොනවද කරන්නේ?මේ බලතල සංශෝධනය කිරීමේ උත්සාහයක ආණ්ඩුව නියළී ඉන්නවා. කැබිනට් මණ්ඩලයට රජය යොජනා ගෙනාවේ සහ ශ්‍රී.ල.නි.ප මන්ත්‍රී කණ්ඩායම නිසි තැනට ජනාධිපතිතුමා මේ වෙනකොට ගෙනවිත් තිබෙනවා. ඒ කියන්නේ දහතුන සංශෝධනය කිරීමේ දේශපාලන අභිලාශය ආණ්ඩුවට තිබෙනවා.නමුත් ඒක කිරීමේදී එතුමාට යම් යම් අභියෝගවලට මුහුණ දෙන්ඩ වෙලා තිබෙනවා. ඒ නිසා වඩා නිවැරැදි ක්‍රමයට මේ ප්‍රශ්නය විසඳා ගැනීමට තිබෙන හැකියාව අඩු වෙමින් පවතින බවයි අපට පෙනෙන්නේ. ඒ කියන්නේ පළාත් සභා බලය ටී.එන්.ඒ වැනි පිරිසක් අතට යන්ඩ කලින් මේ බලතල සංශෝධනය කිරිමේ පියවර, වඩා ‍නිවැරැදි නොවන පියවරින් මෙය කරන්ඩ වෙන වාතාවරණයක් තියෙන්නේ.ඒ කියන්නේ උතුරේ බලය යම් කණ්ඩායමකට ගියාට ප්‍රඥප්ති හදා ගන්ඩ කාලයක් යාවි. ඒ කාලය ගත වෙන්ඩ කලින් මේ බලතල සංශෝධනය නොකළොත් ඔවුන් ඒ බලතල පාවිච්චි කරලා නටන දහඅට සන්නිය අපට බලා ගන්ඩත් පුළුවන්.මේ දක්වා සිදු කෙරුණ දහතුන සංශෝධනය කිරීමේ කාර්ය භාරයේදී ඔබතුමාලා අසමත් නේද?පාර්ලිමේන්තු තේරීම් කාරක සභාව සම්බන්ධව ජනාධිපතිතුමා කඩිනමින් ගත් පියවර දෙස බැලුවාම අපි බලාපොරොත්තු වෙනවා ‍දහතුන්වන ව්‍යවස්ථා සංශෝධනයේ සිදු විය යුතු වගන්ති ‍සංශෝධනය‍ට කඩිනම් පියවර ගනීවි කියලා. එහෙම ප්‍රයත්නයක් තිබෙන නිසා අපි මේ දෙස යම් විශ්වාසයකින් බලා ගෙන සිටිනවා.නමුත් ඔබතුමාලා අසමත් කියලා ඔබට විරුද්ධ පිරිස් චෝදනා කරනවා. ඔබතුමාලා ආපස්සට ගිහින් නේද?නැහැ. කිසි සේත්ම නැහැ. මේ සාකච්ඡාව පටන් ගන්නා විට ඒ කියන්නේ ගිය මැයි දිනයේදී පළාත් සභා ඉඩම් පොලිස් බලතල අයින් කරන්න කියන ඉල්ලීම අපි ආණ්ඩුවට ඉදිරිපත් කරන කොට ශ්‍රී.ල.නි.ප ය විදියට මේ දහතුන ව්‍යවස්ථා සංශෝධනය සංශෝධනය කළ යුතුයි කියන තැනට ඇවිත් තිබුණේ නැහැ. නමුත් ඒ අය අද එතැනට ඇවිත් තිබෙනවා. වගේම ආණ්ඩුවක් හැටියටත් ඒ අය එතැනට ඇවිත් තිබෙනවා. කලින් එහෙම එකක් තිබුණේ නැහැ. අපි ගත් උත්සාහයේ අවසාන ප්‍රතිඵලය ලබා නැතත් ප්‍රතිඵල ලැබීමේ මාර්ගයට ගමන් කර තිබෙනවා.යම් විදියකට මේ සංශෝධන සිදු නොවී ආණ්ඩුව උතුරු පළාත් සභා මැතිවරණයට ගියොත් ඔබතුමාලා ආණ්ඩුවෙන් යන සුදානමක් තිබෙනවාද?වහාම පාර්ලිමේන්තු තේරීම් කාරක සභාව පත් කරලා තිබෙනවා. එහි කටයුතු කඩිනමින් ඉටු කරන සැලැස්මක් පෙනෙන්ඩ තිබෙනවා. ඒ අනුව අපට පෙනෙනවා මෙය සංශෝධනය කිරීමේ දිශාවට යන මෙහෙයුමක් තිබෙනවා. ඒ නිසා ඒ මෙහෙයුම ශක්තිමත් කරන්ඩ කටයුතු කරනවා විනා එය බිද වට්ටමින් එළියට යන ක්‍රියාමාර්ගයක් ගැනීම උචිත වන්නේ නැහැ. අපි සිතන සහ ඉල්ලන විදියටම සංශෝධන ඉටු ‍නොවුණත් එය සිදු වෙන ක්‍රියාදාමයක් අප ඉදිරියේ තිබෙනවා නම් එය ආරක්ෂා කිරීම හා ශක්තිමත් කිරීම අපේ වගකීමක් වෙනවා.එවැනි ක්‍රියාදාමයකදී ඡන්දයකට ගියත් ගැටලුවක් වෙන්නේ නැද්ද?එවැනි ක්‍රියාදාමයක් යටතේ ඡන්දයකට යනවා නම් අපි උතුරු පළාත් සභා මැතිවරණයට අපි මතවාදීව දායක වෙන්නේ නැහැ. අපි කියන්නේ කලින් කළ යුතුව තිබුණා දැන් කිරීම සුදුසු නැහැ කියලා. හැබැයි බලතල සංශෝධනය කරලා නම් ඡන්දයකට යන්නේ අපි ඒකට දායක වෙනවා.ඉන්දු ලංකා ගිවිසුම අහොසි වෙලා කියන්ඩ ඔබට තිබෙන අයිතිය මොකක්ද?ඇයි මට බැරි. මං ඒ ගිවිසුම ගැන අධ්‍යනයක් කරලා කතා කරන්නේ ඒ නිසා කවුරු හරි එහෙම නෑ කියනවා නම් මං අභියෝග කරනවා ඒක තර්කානුකූලව‍ පෙන්වා දෙන්ඩ කියලා.අපි දැක්කා ‍ටිල්වින් සිල්වා කියා තිබුණා ඔබ ඇතුළු චම්පික ඇමැතිවරයාගේ දේශ‍ප්‍රේමී ලේබලය ළඟදීම ගලවන්ඩ වෙයි කියලා?අපි නම් ලේබල් අලවාගෙන නැහැ. හැබැයි එතුමා ඇතුළු ජ.වි.පෙ අලවාගෙන සිටි ‍ලේබලය ගැල විලා බොහෝ කාලයක් වුණා. උතුර නැඟෙනහිර ඒකාබද්ධ කිරීම දෙමළ ඊළාම් බල ව්‍යාපෘතියේ බල සම්පන්න පියවරක් බව මුලින්ම රටට හඩ ගා කීවේ රෝහණ විජේවීර සහෝදරයා.ඒ නිසා තමයි ශ්‍රේෂ්ඨාධිකරණ තීන්දුවකින් මේ පළාත් දෙක වෙන් කරවා ගත්තේ. දකුණු පළාත් සභාවට පළාත් ඒකාබද්ධ කිරීමේ හැකියාව නැති කළ යුතුයි කියන යෝජනාව පසු ගිය දිනක ඉදිරිපත් කර තිබුණා.අන්තිමට රෝහණ විජේවීර සහෝදරයා පෙන්වා දීපු මතයට විරුද්ධව ගිය සතියේ ජ.වි.පෙ පළාත් මන්ත්‍රී ඡන්දය දෙනවා. මොකද්ද මේ විපර්යාසය. ටී.එන්.ඒ එක , එ.ජා.ප ය කියන්නේ දහතුනට අත තියන්ඩ එපා කියලා. එ.ජා.පය ඉන්නේ ඉදිරි ඡන්දයකදී දෙමළ ජාතික ඡන්දවලින් ගොඩ යන්ඩ. ටී.එන්.ඒ එකට ඕනේ රූකඩ යු.එන්.පී ආණ්ඩුවක්. දැන් ජ.වි.පෙ ත් ඒ ගොඩට එකතු වෙලා සිටිනවා.එතකොට ජ.වි‍.පෙ නටන්නේ කාගේ උවමනාවටද ?මා හිතන්නේ ජ.වි‍.පෙන් කැඩිලා ගිය දැනට ඕස්ට්‍රේලියාවේ සිටින නායකයා මා හිතන්නේ රෝ ඒජන්තයෙක්. ඔහු ත්‍රිම‍ලයේදී අත්අඩංගුවට පත් වෙලා නිදහස් වුණ විදිය කවුරුත් දන්නේ නෑ. පසු කාලීනව ඔහුගේ දක්ෂතා නිසා විදෙස් ගතව සිටි සෝමවංශ අමරසිංහ සමඟ ෆැක්ස් මගින් සබඳතා පවත්වන තැනට පත් වුණා.ඔහු ක්ෂුක්ෂම පුද්ගලයකු නිසා ජ.වි‍.පෙ ජාතිකවාදී ස්ථාවර දිය කර හැරියා. එහි ප්‍රතිඵලය තමයි අපව එළියට ඇදලා දැම්මේ. ඔහු ගියේ ජවිපෙ බලය අල්ලන්ඩ .නමුත් ඔහුට බැරි වුණා.ඔහු ගියාට ඔහුගේ අනුප්‍රාප්තිකයා තියලා ගියේ. ඊළඟ රෝ ඒජන්තයා ජවිපෙ සිටිනවා. ඒ රෝ ඒජන්තයා ජවිපෙ යු.ඇන්.පී හිතවාදී තැනට ගෙනත් තිබෙනවා. මේ ඉරණමෙන් බේරෙන්ඩ නම් ජවිපෙ සිටින රෝ ඒජන්තයා එළියට දැමිය යුතුයි.ඔබ ගිය සතියේදී හිටපු ජනපතිනියට යම් චෝදනාවක් කළා. ඇයි ඒ ?චන්ද්‍රිකාට ඕනේ තමන්ගේ කෙනෙක් දැන් දේශපාලනයට ගෙන එන්ඩ. එතකොට ජය ශ්‍රී කියන්ඩ පිරිසක් හදා ගන්ඩ ඕනේ. චන්ද්‍රිකා දැන් ඒ කට්ටිය ශ්‍රීලනිපයෙන් හොයනවා. දහතුනට විරුද්ධව මේ බලවේගය හදා ගන්ඩ එයා හදනවා.සංවාද සටහනචන්දන බංඩාරමිනිස් බලසම්පත්පිළිබඳ ජ්‍යෙෂ්ඨ ඇමැතිඩිව් ගුණසේකරපොලීසිය පොලීසියෙන් ම බේරා ගැනීමට සිදුව ඇති මොහොතක පොලිස් බලතල පළාත් සභාවලට පැවරීම ගැටලුවක්. නමුත් 13 වැනි ව්‍යවස්ථා සංශෝධනයට වෙනස්කම් කෙරෙන්නේ නම් පොදු එකඟතාවයකින් පමණක් කළ යුතුව ඇතැයි මිනිස් බලසම්පත් පිළිබඳ ජ්‍යෙෂ්ඨ ඇමැති ඩිව් ගුණසේකර මහතා පවසයි.‘සිළුමිණ’ සමඟ ව්‍යවස්ථා සංශෝධන පිළිබඳව සම්මුඛ සාකච්ඡාවකට එක්වෙමින් ඇමැතිවරයා මේ ප්‍රකාශය කළේ ය.එහිදී ඇසූ ප්‍රශ්න කීපයක් හා ඒවාට ඇමැතිවරයා දුන් පිළිතුරු මෙසේ ය.දැන් සමහරු දහතුන් වැනි සංශෝධනය අහෝසි කරන්න ඉල්ලනවා. දහ තුන සංශෝධනය කරන්නත් ඉල්ලීමක් තියනවා. මේ වෙලාවේ ඔබතුමා කියන්නේ කුමක්ද?උතුරේ පළාත් සභා ඡන්දය තියනව කියල කිව්වට පස්සෙයි මේ ප්‍රශ්න ඉස්සරහට දාල තියෙන්නේ. එතකොට උතුරේ පළාත් සභා ඡන්දය තිබ්බම දෙමළ ජාතික සන්ධානය බලය අල්ලගනියි. ඒ බලයට එන අය අර වර්ධරාජ පෙරුමාල් වගේ හැසිරෙයි කියන බිය උඩ තමයි මේ ප්‍රශ්න ඔක්කොම ඇතිවෙලා තියෙන්නේ.මේක නැති ලෙඩක් දා ගැනිල්ලක් වගෙයි පේන්නේ.යමක් කරන ක්‍රමයක් තියනවා. මෙතන මේ විදියේ සංශෝධනයක් ඕන නම් යන්න ඕන තැනක් තියනවා. ඒ පාර්ලිමේන්තු තේරීම් කාරක සභාවයි. මේ තියන ප්‍රශ්න ගැටලු එතෙන්ට ඉදිරිපත් කරලයි විසඳුම සොයා ගන්න ඕන.ජාතික ප්‍රශ්නයකට එක පුද්ගලයකුට එක පක්ෂයකට විසඳුම් දෙන්න බැහැ. එවැනි ජාතික ප්‍රශ්නයකට විසඳුම් සොයා ගත යුත්තේ පාර්ලිමේන්තු තේරීම් කාරක සභාවෙන් නැත්නම් සර්ව පාක්ෂික සමුළුවකින් කියලයි කිව යුත්තේ.මෙහි සංශෝධන විය යුතු බව ඔබ පිළිගන්නවාද?මොන විසඳුම ඉදිරිපත් කළත් රටට අහිතකර දේ තියනව නම් ඒව සංශෝධනය විය යුතුයි. ඒව කරන ක්‍රමයක් තියනවා. එවැනි යෝජනා පාර්ලිමේන්තු තේරීම් කාරක සභාවට ඉදිරිපත් කරල විසඳුමක් ඇති කරගන්න ඕන. නැතුව ඒව තනියම සංශෝධනය කරන්න බැහැ.තනියම විසඳන්න ගිහිල්ල තමයි මේ ප්‍රශ්න සියල්ල ඇතිවෙලා තිබෙන්නේ. විපක්ෂයක් ඒ වගකීම ඉටු කරන්නේ නැහැ. මේක තමයි බණ්ඩාරනායක මහත්තයට වුණෙත් ඩඩ්ලිට වුණෙත්, ජේ.ආර්. ට වුණෙත්.ජාතික ප්‍රශ්නයක් නම් විසඳන්න යනව නම්, ප්‍රධාන පක්ෂ දෙක එතන සිටිය යුතුයි. ඒක දෙමළ ජනතාවට අදාළ ප්‍රශ්නයක් නම් දෙමළ ජාතික සන්ධානය සිටිය යුතුයි. මුස්ලිම් ජනතාවට අදාළ ප්‍රශ්නයක් නම් මුස්ලිම් පක්ෂ සිටිය යුතුයි. ඒක ක්‍රිස්තියානි ජනතාවට අදාළ ප්‍රශ්නයක් නම් ඒ අයගේ නියෝජනයක් තියෙන්න ඕන.දෙමළ මිනිස්සුන්ට අමුතු ප්‍රශ්නයක් නැතිය. සිංහල මිනිස්සුන්ටත් දෙමළ මිනිසුන්ටත් තියෙන්නේ සමාන ප්‍රශ්නය කියන විවේචන ගැන කියන්නේ කුමක්ද?ඔය කියන්නේ ආර්ථික ප්‍රශ්න ගැන. දෙමළ මිනිස්සුන්ට ප්‍රශ්නයක් නැතිනම් ප්‍රශ්නයක් නැහැනේ.සිංහල රාජ්‍ය භාෂාව කරල දෙමළ රාජ්‍ය භාෂාව කරන්න අවුරුදු 30 ක් ගියා. 1987 දී. දහස් ගණනක් මැරුණයින් පස්සේ තමයි ඇත්ත තේරුම් ගියේ. අපි එදා ඒ ස්ථාවරයේ හිටියේ. ඊළඟට ඒක ක්‍රියාත්මක කරන්න තව අවුරුදු 20 ක් ගියා. ඒක ක්‍රියාත්මක කරන්න පටන් ගත්තේ මම. ආණ්ඩු ක්‍රම ව්‍යවස්ථා ඇමැති විදියට 2004 දී ක්‍රියාත්මක කරන්න පටන් ගත්තේ.‍ දැන් ඒක වාසු ක්‍රියාත්මක කරගෙන යනවා.13 වැනි ව්‍යවස්ථා සංශෝධනය ඉන්දියාව මේ රටට පටවපු එකක් මිස පොදු එකඟත්වයකින් කළ එකක් නොවන බවත් දැන් එය සංශෝධනයට ද ඔය පොදු එකඟත්වයක් අවශ්‍ය නොවන බවටත් කෙරෙන විවේචනය ගැන කියන්නේ කුමක්ද?එහෙම නොකරපු හින්ද තමයි පාර්ලිමේන්තු තේරීම් කාරක සභාවකින් කරන්න කියන්නේ. ඒ හින්ද තමයි මුලදිම ප්‍රශ්න ඇති වුණේ. මෙතනදිත් මුලදී කරපු එකම තමයි කරන්න හැදුවේ. කැබිනට් එකට කියනව මේක ඉවත් කරන්න කියලා. ඉවත් කරන එකත් කළ යුත්තේ කවුරුත් එකතු වෙලා. අලුත් එකක් ගේනව නම් ඒක කළ යුත්තේත් කවුරුත් එකතු වෙලා.දෙමළ භාෂාව රාජ්‍ය භාෂාව කි‍රීම ගැන දැන් ප්‍රශ්න කරන්නේ නැහැනේ. එදා කන කැපුව දිව කැපුවා. අත කැපුවා ගෝල්පේස් එකේ දි අපි දැක්කනේ. නමුත් අද දෙමළ භාෂාවත් රාජ්‍ය භාෂාවත් විදියට තියනවා.13 සංශෝධනය ක්‍රියාත්මක කළොත් ඊළමක් හැදෙනවා කියලා එයට විරුද්ධ අය කියන කොට මේකට පක්ෂ අය කියන්නේ 13 සංශෝධන අහෝසි කළොත් තමයි ඊළම හැදෙන්නේ කියල නේද?ඕකට උත්තරය තමයි 1956 සිංහල භාෂාව රාජ්‍ය භාෂාව කරන කොට කෙරුණු පාර්ලිමේන්තු විවාදය අරන් බලන්න. මං දන්න විදියට ඔය දෙපැත්ත ගැනම මේ ප්‍රශ්නයේදී මේ රටේ කෙරුණ හොඳම විවාදය තමයි ඒක.ඒ විවාදයේදී කියවුණා දෙමළ භාෂාවත් රාජ්‍ය භාෂාව කළොත් සිංහල භාෂාව නැතිවෙනවා කිව්වා. ඒකෙ තියෙන්නේ මහා පණ්ඩිතයෝ කියපුවා. එක්කෙනෙක් කේ.එම්.ටී. රාජරත්න. එදා බණ්ඩාරනායක මහත්තය දෙමළ භාෂාවට තැනක් දෙන්න හැදුවේ රෙගුලාසි වෙනස් කරලා සාධාරණ තැනක් දෙන්න විතරයි හැදුවේ ඒකටත් විරුද්ධ වුණා. දෙමළ භාෂාව රාජ්‍ය භාෂාව කරන්න නෙමේ දෙමළ භාෂාවට සාධාරණ තැනක් දෙන එකටත් එදා විරුද්ධ වුණා.අන්තිමේ ඒ මනුස්සයා මරා ගත්තා. අවසානයේ දෙමළ රාජ්‍ය භාෂාව කිරීම 1978 ආණ්ඩුක්‍රම ව්‍යවස්ථාවට ඇතුළු කළා‍. ඇතුළු කරල දැන් අවුරුදු 35 ක් වෙනවා. දැන් සිංහල භාෂාව නැතිවෙලා තියනවද? නැහැනේ. දැනුත් ඔය නැති බියක් හුඹස් බියක් මවනවා.දෙමළ ජනතාවගේ සාධාරණ අයිතීන් නොදෙන්න. ඒක වැඩවසම් වහල් මානසිකත්ව‍යක්. මොකද සියලු ජනතාවන්ට තියනවා අභිමානයක්. ආත්ම ගෞරවයක්. අනන්‍යතාවයක්. සිංහල මිනිස්සුන්ට විතර ද ආත්ම ගෞරවය තියෙන්නේ. ආත්ම අභිමානය තියෙන්නේ‍.අනන්‍යතාව තියෙන්නේ. ලෝකයේ අනිත් රටවල දකුණු ආසියාවේ වෙන දේවල් අරන් බලන්න කෝ. අපේ ‍රටේ විතරක් නොවෙයි. හැම තැනම තියනව මේ වගේ ප්‍රශ්න. මිනිස් සමාජය තුළ එදත් තිබුණ ප්‍රශ්නනෙ මේවා. නමුත් අපි අද ඉන්නේ 21 වැනි ශත වර්ෂයේ මුල් භාගයේ.වේගයෙන් විද්‍යාව හා තාක්ෂණ විසින් ලෝකය එකතු කරන වකවානුවක වැඩවසම් වහල් ක්‍රම තියාගන්න මානසිකත්වයකින් මේ තර්ක ඉදිරිපත් කරනවා. බුද්ධියට කතා කරන්න අමාරුයි හදවතට කතා කරන්න පහසුයි කියන එක මෙතනදී කියන්න ඕන.බලන්න මේ රටේ ඔය හැඳුනුම්පත අනිවාර්ය කරන්න අවුරුදු 10 ක් ගියා. ප්‍රධාන පක්ෂ දෙක ප්‍රමාදය ඇති කළේ, දිනේෂුයි මමයි දිගටම ඉල්ලුවා. දැන් මේක කළාම හොර ඡන්ද බැහැ. හැඳුනුම්පතම ඕන. ඔය කොළඹ බලන්න සීයට 50 ක් ම ඉස්සර තිබිල තියෙන්නේ හොර ඡන්ද.මේ ඉවත් කරන්න ඉල්ලන පොලිස් හා ඉඩම් බලතල ගැන කියන්නේ කුමක්ද?පළවැනි කාරණය පොලිස් බලතල. දැන් 1987 ඉඳන් 2013 වෙනකම් කිසිම ආණ්ඩුවක් යටතේ පළාත් සභාවක් පාවිච්චි කරපු එකක් නෙවෙයි මේක. මේ බලතල දැන් 18 වැනි සංශෝධනයෙනුත් බෙලහීන කරලයි තියෙන්නේ. මගේ පුද්ගලික මතය නම් පොලිස් බලතල උතුරට විතරක් නෙවෙයි දකුණට දෙන ‍එකත් භයානකයි. දැන් බලන්න ඔය නියෝජ්‍ය පොලිස්පතිවරයෙක් කෙරුව කියල නැ‍ඟෙන චෝදනා දැක්කේ නැද්ද? දැන් පොලීසිය පොලීසියෙන්ම බේරගන්නනෙ වෙලා තියෙන්නේ.මේ පොලිස් බලතල මධ්‍යම ආණ්ඩුව යටතේ තිබිය යුතු බව මහාචාර්ය තිස්ස විතාරණ මහතාගේ ප්‍රධානත්වයෙන් තිබුණ සර්ව පාක්ෂික නිර්දේශවලිනුත් සියලු පක්ෂ පිළිඅරන් තියන කරුණක්.එතන දෙමළ ජාතික සංවිධානය හිටියේ නැහැනේ?ඒ ඔවුන් සර්ව පාක්ෂික සමුළුවෙන් ඉවත්ව ගිය නිසයි. පොලිස් බලතල දුන්නොත් මේ තියන දේශපාලන, සංස්කෘතියේ කොයි විදියට පාවිච්චි කරයිද කියන සාධාරණ බියක් තියනවා. මේ බලතල දෙනවා නම් එය තුලනය වෙන්න ක්‍රියාමාර්ග ගන්න වෙනවා.ඉඩම් බලතල දීම ගැන ලොකු බියක් තියෙන්නේ?ඉඩම් ප්‍රශ්නයක්. ඉඩම් බෙදීම ගැන කොයි පළාතෙත් බියක් තියනවා. එක පළාතක අය තව පළාතක අයට එම ප්‍රදේශයේ ඉඩම් දෙනවට කැමැති නැහැ.මේකට පළමුව ක්‍රමවේදයක් තියෙන්න ඕන. මුලින් ම ජාතික ඉඩම් ප්‍රතිපත්තියක් තියෙන්න ඕන. දෙවනුව ඉඩම් ප්‍රතිපත්තිය ක්‍රියාත්මක කරන්න ඉඩම් කොමිසමක් තියෙන්න ඕන. මේ දෙකම නැති නිසයි මේ බිය ඇතිවෙලා තියෙන්නේ. ඉඩම් ප්‍රතිපත්තිය සකස් විය යුත්තේ ඉඩම් නැති අයට ඉඩම් දෙන්නේ ඒ. දිස්ත්‍රික්කයේ අයට. ඊළඟට ප්‍රමුඛතාව දිය යුත්තේ අල්ලපු දිස්ත්‍රික්කයේ ඉඩම් නැති අයට. ඊට පස්සෙයි තවත් ඉඩම් ඉතිරිව තියනව නම් අල්ලපු දිස්ත්‍රික්කවල අයට දෙන්නේ.දකුණෙත් මේ ප්‍රශ්න තිබුණා. ඩඩ්ලිගේ කාලේ, හම්බන්තොට ඉඩම් බෙදුවේ හම්බන්තොට අයට. ඉතිරියක් තිබුණොත් මාතර අයට. ඊළඟට රත්නපුර අයට. ඊට පස්සේ කෑගල්ලේ අයටත් ලැබුණා.දෙමළ ජනතාවටත් මේ ප්‍රශ්නය තියනවා. ඉඩම් බෙදීම දේශපාලනඥයන්ට නොදිය යුතුයි‍. ඒ කරන්න ඕන ඉඩම් කොමිසමකින්. දේශපාලනඥයෝ කරන්න ගියොත් ආරවුල් ඇතිවෙනවා. මේක තමයි උගත් පාඩම් කොමිසමත් නිර්දේශ කරල තියෙන්නේ.නීතියක් තිබුණත් එකයි නැතත් එකයි. වැඩ කරන ආකාරයෙන් තමයි ප්‍රශ්න මතුවෙන්නේ.ලංකාවට තියන ලෝක බලපෑම ගැන කියන්නේ කුමක්ද?අද ලෝක රටාව ලෝක බලතුලනය වෙනස් වෙලා. ආසියානු මහාද්වීපය අවුරුදු 500 කට පස්සේ ලෝක ආර්ථිකය මෙහෙයවන තත්ත්වකට අද පත්වෙමින් තිබෙනවා.චීන අගමැති ඉන්දියාවට ආපු වෙලාවේ කරපු ප්‍රකාශය මෙතනදී ඉතාම වැදගත්. ඔහු කිව්වා ලෝක ඉතිහාසයේ පළමු වතාවට ශ්‍රේෂ්ඨතම ශිෂ්ටාචාර දෙකක් එකතු වෙන අවස්ථාවක් අද උදාවෙලා තියනවා කියලා. චීනය ලෝකය දිහා බලන්නේ එහෙමයි. ආසියාවේ සියලු රටවල් සමඟ ඉන්දියාව අද ඉදිරියට යන්නේ. අපත් අභ්‍යන්තර ප්‍රශ්න විසඳා‍ ගෙන මේ සංවර්ධන ගමනට එකතු ‍විය යුතුයි.තමිල්නාඩුවේ මහ ඇමැති කෙනෙක් කවදාවත් ලංකාවට ඇවිල්ලා නැහැ. අනිත් පැත්තත් එහෙමයි.ලංකාවට හැතැප්ම 20 ක් එහායින් තමිල්නාඩුව තියෙන්නේ.සංවාද සටහනසරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=ab1306305</link>
    <topic>පක්ෂයේ තියෙන්නේ එක ප්‍රතිපත්තියයි</topic>
    <author>චන්දන බණ්ඩාර</author>
    <content> ජනපතිගිය සතියේදී ජනාධිපතිතුමාගේ ප්‍රධානත්වයෙන් ශ්‍රී.ල.නි.ප මන්ත්‍රී කණ්ඩායමේ රැස්වීම පැවැත්විණි. එම රැස්වීම කැදවීමේ අරමුණ වුයේ දහතුන්වන ව්‍යවස්ථා සංශෝධනය පිළිබදව ශ්‍රී.ල.නි.පයේ මැති ඇමැතිවරුන්ට එක් මතයක සිට කටයුතු කරන ලෙස දැනුම් දීමටය.ශ්‍රී.ල.නි.ප මන්ත්‍රී කණ්ඩායමේ රැස්වීම ආරම්භ වීමට පෙර මැති ඇමැතිවරුන් අතර කසු කුසුවක් ගියේ දහතුන්වන ව්‍යවස්ථා සංශෝධනය ගැන ඇමැති රාජිත සහ ඇමැති රෙජිනෝල්ඩ් කුරේ විවිධ අදහස් දක්වන්නේ ඇයිද යන්නය. ඉන් අනතුරුව ජනාධිපතිතුමා මන්ත්‍රී කණ්ඩායම් රැස්විමට පැමිණියේය.ජනාධිපතිතුමා පැමිණ අසුන් ගන්නා විටම කියා සිටියේ " ශ්‍රී.ල.නි.ප යේ මතය සහ ප්‍රතිපත්තිය එකක්. ඒ නිසා පක්ෂයේ ප්‍රතිපත්ති එකියි තියෙන්නේ. එක් එක්කෙනා කණ්ඩායම් විදියට විවිධ අදහස් දක්වන්න ගියාම පක්ෂයේ මතයට හානියක් වෙනවා. මේ පක්ෂයේ නායකයාත් මේ රටේ රාජ්‍ය නායකයාත් මමයි.මං මේ ගැන මගේ අදහස කීවොත් ඒක ප්‍රතිපත්තියක් වෙනවා. 1977 අපේ රජය පරාජයට පත් වුණේත් මේ විදියට විවිධ මති මතාන්තර නිසායි. ඒ නිසා කරුණාකරලා තම තමන්ට පෞද්ගලික මත තිබුණාට ඒවා කියන්ඩ යන එක හොඳ නැහැ. කරුණාකරලා පක්ෂයේ මතයත් එක්ක ඉන්න. ජනාධිපතිතුමා කියා සිටියේය.ඉන් අනතුරුව නැගී සිටියේ ශ්‍රී.ල.නි.ප මහ ලේකම් ඇමැති මෛත්‍රීපාල සිරිසේන ඇමැතිවරයාය. ඇමැති මෛත්‍රී දීර්ඝ වශයෙන් පැහැදිලි කළේ පක්ෂයේ විනය රැක ගැනීම උදෙසා ගත යුතු පියවර ගැනය. පක්ෂයේ විනය කඩ නොකර පක්ෂයේ පොදු තිරණවල ඉන්ඩ . ‍එහෙම නැති වුණොත් මේකෙන් අයුතු විදියේ ප්‍ර‍යෝජන ගන්නේ වෙනත් පිරිසක්" ශ්‍රී.ල.නි.ප මහ ලේකම් ඇමැති මෛත්‍රීපාල සිරිසේන කියා සිටියේය.ඉන් අනතුරුව නැගී සිටියේ වරාය ව්‍යාපෘති ඇමැති රෝහිත අබේගුණවර්ධනය "ශ්‍රී.ල.නි.පයේ මතය නම් එක මතයයි. මේ රෝහිත අබේගුණවර්ධනට වෙනතත් මතයක් තිබිය හැකියි. නමුත් ඒක පක්ෂයේ මතය නෙවෙයිනම් අපි දැන ගත යුතුයි වැඩ කරන විදිය ගැන" ඇමැති රෝහිත අබේගුණවර්ධන කියා සිටියේය. ඉන් අනතුරුව නැගී සිටියේ ඇමැති මහින්දානන්ද අලුත්ගමගේය." එක එක මතවල ඉදලා වැඩ කරන්ඩ ගියාම අන්තිමට මේ ආණ්ඩුවට මොනවා හරි වුණොත් ගුටි කන්ඩ වෙන්නේ අපිටයි. ඒ නිසා බොහොම කල්පනාවෙන් වැඩ කරන්ඩ වෙනවා අපට" ඇමැති මහින්දානන්ද කියා සිටියේය.ඉන් අනතුරුව කවුරුත් බලා පොරොත්තු වු පරිදි ඇමැති රාජිත සේනාරත්න නැගී සිටියේය. " ජනාධිපතිතුමනි පක්ෂයේ මතය නොකී නිසායි අපට එළියේදී කථා කරන්ඩ වුණේ. නමුත් දැන් අපි පක්ෂයේ තීන්දුව සමඟ ඉන්නවා. අපි හැම විටම ජනාධිපතිතුමා සමග සිටියා.ඉදිරියටත් එහෙමයි" ඇමැති රාජිත කියා සිටියේය. ඉන් අනතුරුව ජනාධිපතිතුමා විමසා සිටියේ "කෝ මේ අපේ රෙජිනෝල්ඩ් ඇමැතිතුමා" කියා‍ය. ඒ සමඟම ඇමැති රෙජිනෝල්ඩ් මන්ත්‍රී කණ්ඩායම් රැස්වීමට පැමිණ වාඩි ගත්තේය. " ඇත්තටම අපිට කළින් මේ ගැන කීවා නම් අපි වෙනත් අදහස් කියන‍්නේ නෑ.අපි අදින් පස්සේ පක්ෂයේ තීන්දුවත් සමඟ සිටිනවා." ඇමැති රෙජිනෝල්ඩ් කියා සිටියේය. අවසාන වශයෙන් ඇමැති බැසිල් රාජපක්ෂ මහතා නැගී සිටියේය. " දැන් ඉදලා පක්ෂයක් විදියට මුහුණ දෙමු" ඇමැති බැසිල් රාජපක්ෂ මහතා කියා සිටියේය. පක්ෂයේ තීන්දුව සමග ඉන්න" එසේ කියද්දී ශ්‍රී.ල.නි.ප මන්ත්‍රීවරු සියලු දෙනාම ඊට එකඟත්වය පළ කළහ.ගිය සතියේදී ජනාධිපතිතුමාගේ ප්‍රධානත්වයෙන් අරලිය ගහ මන්දිරයේ පැවැති රැස්වීමකින් අනතුරුව මැති ඇමැතිවරු පිරිසක් ගුවනින් මාතලේ ප්‍ර‍දේශයට යාමට පිටත් වුහ. ආර්ථික සංවර්ධන ඇමැති බැසිල් රාජපක්ෂ , නියෝජ්‍ය ඇමැති නන්දිමිත්‍ර ඒකනායක, පාර්ලිමේන්තු මන්ත්‍රී වසන්ත පෙරේරා , ඇතුළු පිරිසක් ඊට එක්ව සිටියහ. රටේ සංවර්ධනයේ නැවුම් වෙනසක් ඇති කරමින් මඟ නැඟුම සහ ගම නැඟුම මගින් රට පුරා පාලම් 210 ක් සෑදීමේ ව්‍යාපෘතිය යටතේ මාතලේ දිස්ත්‍රික්කයේ රත්තොට ප්‍රදේශයේ ව්‍යාපෘති කීපයක් ආරම්භ කිරීමට ඇමැති බැසිල් රාජපක්ෂ මහතා ඇතුළු පිරිස එහි යමින් සිටියේය.මේ අතරතුර ඇමැති බැසිල් රාජපක්ෂ ඇතුළු පිරිසේ සාකච්ඡාවට ලක් වුයේ දහතුන්වන ව්‍යවස්ථා සංශෝධනය ගැනය. " රෝහණ මොකද්ද දහතුන්වන සංශෝධනය ගැන හිතන්නේ" ඇමැති බැසිල් විමසා සිටියේය. ඇත්තටම සර් ජනතාවට මේ ගැන වැටහීමක් නැහැ. සමහර අයට මේක ඉලක්කමක් විතරයි.වැඩේ කියන්නේ සමහර අයට තේරෙන ටික විපක්ෂයේ අයටත් තේරෙන්නේ නෑ. ඒකනේ තමන්ගේ පටු ‍දේශපාලන අරමුණු ඉටු කර ගන්ඩ ඔහේ කටට එන දේවල් විපක්ෂයේ අය කියවා කියවා යන්නේ. ඔවුන්ට දහතුන්වන සංශෝධනය කියන්නේ දහහතරට කලින් එන එක විතරයි. " නියෝජ්‍ය ඇමැති රෝහණ එසේ කියමින් සිනා සුණේය. "බුද්ධිමත් තීරණ ගන්න අය කොහොමත් විපක්ෂයේ නැහැ. " ඇමැති බැසිල් රාජපක්ෂ මහතා සිනා සෙමින් කියා සිටියේය. " ඒකනම් ඇත්ත සර් සමහර වෙලාවට හරක් හඳුනා ගන්ඩ ලැබෙන්නේ උම්බෑ කියනකොටනේ." මං මේ ගැන ප්‍රාදේශිය වශයෙන් අපේ දේශපාලන නියෝජිතයෝ දැනුම්වත් කිරිමේ වැඩසටහනක් පටන් ගන්ඩ යන්නේ. " නියෝජ්‍ය ඇමැති රෝහණ කියා සිටියේය. " ඔව් රෝහණ ඔයාට අමුතුවෙන් දේශපාලනය ගැන කියලා දෙන්ඩ ඕනේ නැහැනේ" ඇමැති බැසිල් රාජපක්ෂ මහතා කියා සිටියේය.ගිය සතියේදී ජනාධිපතිතුමා අනුරාධපුරයේ පැවැති වෙසක් වැඩසටහන් ඇතුළු වෙහෙර විහාරස්ථාන රැසක වැඩසටහන් සඳහා සහභාගී වුණේය. පසු ගිය වෙසක් දිනයට පෙර දි‍නයේ අනුරාධපුරයට ගිය ජනාධිපතිතුමා එදින මුලින්ම ගියේ අනුරාධපුර කලත්තෑව ප්‍රදේශයටය. ඒ සිංගප්පුරුවේ වැඩ වසන ඥානසීහ ස්වාමීන් වහන්සේගේ මුලිකත්වයෙන් ඉදි කරන ලද විහාරස්ථානයේ ධර්ම ශාලාවක් සහ බෝධි ප්‍රාකාරයක් විවෘත කිරී‍ම සඳහාය. එම බෝධි ප්‍රාකාරය සහ ධර්ම ශාලාව ඉදි කිරිමට දායකත්වය ලබා දී තිබුණේ සිංගප්පුරුවේ වෙසෙන දානපතියන් විසිනි.ඉන් අනතුරුව සිංගප්පුරුවේ ඥනසීහ හිමිපාණෝ අනුශාශනාවක්ද සිදු කළහ. එහිදී උන්වහන්සේ ජනාධිපතිතුමාට ආශිර්වාද කළහ. “අතිගරු ජනාධිපතිතුමනි.‍ ඉතාම සතුටුයි ඔබතුමා අපේ රට ආරක්ෂා කළා. ඒ ගැන මුළු ජතියම ඔබතුමාට ණය ගැතියි” උන් ව‍හන්සේ ජනාධිපතිතුමාට ආශිර්වාද කරමින් කියා සිටියහ. ජනාධිපතිතුමාද ඉමහත් සතුටට පත් වුයේ සිංගප්පුරුවේ ජනතාව මෙවැනි පිංකමක් සඳහා දායකත්වය ලබා දීම පිළිබදවය. ඉන් අනතුරුව සිංගප්පුරුවේ සිට පැමිණ සිටි දානපතියන් පිරිසටද එම අවස්ථාවේදීම පෞද්ගලිකවම ස්තුති කිරීමටද ජනාධිපතිතුමා අමතක නොකළේය.“ අපි මීට වසර තුනකට පෙර එන විට තිබු ශ්‍රීලංකාව නෙමෙයි දැන් තියෙන්නේ. මේ රට දැන් වේගයෙන් සංවර්ධනය වෙනවා. ඒ වගේම සාමකාමී රටක් බවට පත් වීම ගැන අපි සතුටු වෙනවා.” සිංගප්පුරුවේ සිට පැමිණ සිටි දානපතියෝ ජනාධිපතිතුමා හමුවේ කියා සිටියේය. එම අවස්ථාවට උතරුමැද ආණ්ඩුකාර කරුණාරත්න දිවුල්ගනේ , මහ ඇමැති එස් එම් රංජිත් සමරකෝන් , ඇමැති තිස්ස කරල්ලියද්ධ සහ නියෝජ්‍ය ඇමැති එස් එම් චන්ද්‍රසේන ඇතුළු පිරිසක් එක්ව සිටියහ.අනුරාධපුර කලත්තෑව ප්‍රදේශයෙන් නික්මුණු ජනාධිපතිතුමා ඉන් අනතුරුව ගියේ අනුරාධපුර භික්ෂු විශ්ව විද්‍යාලයේ නව ගොඩනැඟිල්ල විවෘත කිරීමේ අවස්ථාවට සහභාගී විමටය. එම අවස්ථාවට උසස් අධ්‍යපන නියෝජ්‍ය ඇමැති නන්දිමිත්‍ර ඒකනායකද එක්ව සිටියේය. ඉන් අනතුරුව පැවැති උත්සවයේදි අනුරපුර භික්ෂු විශ්ව විද්‍යාලයේ කුලපති හි‍මියෝ ජනාධිපතිතුමාට ආශිර්වාද කරමින් විශේෂ දේශනයක්ද සිදු කළහ.“ කිසිම රාජ්‍ය නායකයෙක් මේ වගේ ගොඩනැඟිල්ලක් මේ වගේ භික්ෂු පරපු වෙනුවෙන් ලබා දීලා නැහැ. මේ ගොඩනැඟිල්ලේ වියදම රුපියල් මිලියන 1500 ක් වෙනවා. මෙවැනි මුදලක් වෙන් කරලා දීලා තියෙන්නේ බුදු දහමේ චිරස්ථතිය වෙනුවෙන්. ඒ නිසා අපේ භික්ෂුන් වහන‍්සේට විශාල යුතුකමක් තිබෙනවා බුදු දහම පෝෂණය කරන්නට සහ එය රැක ගැනීමට” අනුරපුර භික්ෂු විශ්ව විද්‍යාලයේ කුලපති හිමියෝ කියා සිටියහ. ඉන් අනතුරුව ජනාධිපතිතුමා ගියේ අනුරාධපුර ජනපති මැදුර වෙතය.ගිය පොසොන් පොහොය නිමිත්තෙන් ශ්‍රී මහා බෝධීන් වහන්සේ අභියසදී කිරිපිඩු දානයක් සිදු කෙරිණි. එම දානමය පුණ්‍ය කර්මය සංවිධානය කොට තිබුණේ ජනාධිපති කාර්ය මණ්ඩල ප්‍රධානී සහ ජනාධිපති අතිරේක ලේකම් වරයකු මෙන්ම මහජන බැංකුවේ සභාපති ගාමිණී සෙනරත් විසිනි.එම පුණ්‍ය කර්මය අවසානයේ ජනාධිපතිතුමා ‍ගියේ රුවන්වැලි මහ සෑ රදුන් වැද පුදා ගැනීමටය. එහිදී රුවන්වැලි මහ සෑ රදුන් අභියස පෝදා ශීල සමාදාන වැඩසටහනකට සහභාගී වී සිටි උවැසි උවැසියෝ ජනාධිපතිතුමා වට කරගෙන එතුමා සමඟ කතා බහ කරන්නට පොර කන්නට පටන් ගත්හ. .එතැනින් නික්මී එන අතරතුර ජනාධිපතිතුමා නියෝජ්‍ය ඇමැති එස් එම් චන්ද්‍රසේනට කී‍වේ "මට පුදුම ආදරයක් ජනතාවගේ තියෙන්නේ" යනුවෙනි.ඉන් අනතුරුව ජනාධිපතිතුමා අතින් රුවන් වැලි සෑ මළුවේ විවෘත කෙරුණේ බුද්ධ පුජා තැබිම සඳහා විශේෂයෙන් සකසන ලද විදුරුවලින්ආවරණය කරන ලද විශේෂ ආසනයයි. ඉන් අනතුරුව එදින පොසොන් පෝදා විශේෂ ධර්ම‍ ‍දේශනාව සිදු කෙරුණේ අනුරාධපුර ජනපති මැදුරේදීය.මෙවර එම දම් දෙසුම පැවැත්වුයේ කොතානේ ධම්මානන්ද ස්වාමීන් වහන්සේ විසිනි. ඉන් අනතුරුව ජනාධිපතිතුමා ගියේ දැයේ රණවිරුවන්ගේ යුද ජයග්‍රහණය වෙනුවෙන් රට පුරා ඉදි කරනු ලබන අනුරාධපුරයේ මුලින්ම ඉදි කරනු ලබන සඳ හිරු සෑයේ දෙවන පේසා වළල්ලේ නිධන් වස්තු තැන්පත් කිරීමේ උත්සවයටය. ඉන් අනතුරුව යළිත් ජනාධිපතිතුමා අනුරාධපුර ජනපති මැදුරට පැමිණියේය.ඉන් අනතුරුව ජනාධිපතිතුමාට නියෝජ්‍ය ඇමැති එස් එම් චන්ද්‍රසේනගෙන් සහ උතුරුමැද මහ ඇමැති එස් එම් රංජිත් සමරකෝන්ගෙන් ඇරැයුම් ලැබ තිබුණේ රුවන් වැලි මහ සෑ රදුන් අභියස පැවැත්වෙන දොලොස් මහේ දන්‍සලට පැමිණෙන ලෙසටය. අනුර පුර ජනපති මැදුරේ සිට රුවන්වැලි මහ සෑ මළුවට කිලෝමීටර එක හමාරක් පමණ යා යුතුය. මේ නිසා ජනාධිපතිතුමා නියෝජ්‍ය ඇමැති එස් එම් චන්ද්‍රසේන ඇතුළු පිරිසට කියා සිටියේ “ අපි එහෙනම් පයින්ම යමු” කියාය. ඒ අනුව මහ ඇමැති එස් එම් රංජිත් සහ ආණ්ඩුකාර කරුණාරත්න දිවුල්ගනේ ඇතුළු පිරිස සමඟ ජනාධිපතිතුමා පා ගමනින් දොලොස් මහේ දන්සල පැවැති ස්ථානයට පැමිණියේය.මේ අතරතුර නියෝජ්‍ය අමැති එස් එම් චන්ද්‍රසේන කියා සිටියේ "සර් අව්ව සැරයි නේද " කියාය." නෑ නෑ අපි කොහොමහරි ඔයාලාගේ දන්සලට යන්ඩ එපායැ” ජනාධිපතිතුමා එසේ කියමින් දන්සලට පැමිණ සිටි පිරිස් වෙත ආහාර බෙදා දීමේ කටයුතුවලටද සම්බන්ධ වුණේය. ඉන් අනතුරුව ජනාධිපතිතුමා එදින සවස් වරුවේ තවත් විශේෂ කටයුත්තකට එක් විය. එනම් ලේක්හවුස් ආයතනය විසින් වසරක් පාසා පවත්වනු ලබන මිහින්තලා ආලෝක පුජාව නිලවශයෙන් ආරම්භ කිරීමේ අවස්තාවටය. එය මෙවරද සංවිධානය කොට තිබුණේ ලේක්හවුස් සභාපති ජ්‍යෙෂ්ඨ මාධ්‍යවේදී බන්දුල පද්මකුමාර , ලේක්හවුස් ආයතනයේ අධ්‍යක්ෂක මණ්ඩලය සහ එහි සේවක සේවිකාවන් විසිනි.ජනාධිපතිතුමා රාජ්‍ය නායකයා වශයෙන් මේ මිහින්තලා ආලෝක පුජා වැඩසටහනට පැමිණියේ ප්‍රථම වතාවටය. ඉන් අනතුරුව ආලෝක පූ ජාව විවෘත කිරීමෙන් අනතුරුව මිහින්තලා රජමාහා විහාරාධිපති වලවාහැංගුණුවැවේ ධම්මරතන හිමියන් විසින් විශේෂ අනුශාසනාවක්ද සිදු කළේය."ජනාධිපතිතුමනි. ‍ඔබතුමා වැනි නායකයෙක් අපිට මේ ආසියාවෙන්ම ‍හොයා ගන්ඩ නැහැ. ඒ නිසා එවැනි උතුම් නායකයකු සම්බන්ධ කරගෙන ආගමික කටයුතු කරන්ඩ ලැබීමත් මහත් වු භාග්‍යයක්. බුද්ධාගම , සංඝයා වහන්සේ රැක ගැනීමටත් මේ රටේ සදාචාරය සහ සමාජයීය දියුණුව ඇති කරන්ඩත් ඔබතුමා ගන්නා වෙහෙස අප අගය කරනවා. ඒ වගේම අපේ විහාරස්ථානයට ඔබ තුමා ගෙන්වා ගැනීමට සම්බන්ධීකරණය කළ අපේ එස්.එම්. චන්ද්‍රසේන මැතිතුමාවත් අප සිහිපත් කරනවා. ඒ නිසා ජනාධිපතිතුමනි අපි හැම විටම ඔබතුමා සමඟයි” මිහින්තලේ විහාරාධිකාරී වලවා හැංගුණාවේ ධම්මරතන හිමියෝ කියා සිටියහ.ඉන් අනතුරුව ජනාධිපතිතුමා ‍ගියේ අනුරපුර මහින්දාරාමයේ පැවැති දන්සල වෙතය. එමෙන්ම ඇමැති එස්.එම් චන්ද්‍රසේනගේ නිවෙසේද දන්සලක් පැවැති අතර ඊටද ජනාධිපතිතුමා සහභාගී වුණේය.වැලමිටියාවේ කුසලධම්ම හිමිපාණන්ගේ මුලිකත්වයෙන් භාරකාරත්වය ය‍ටතේ ඇති නාග විහාරයටද ජනාධිපතිතුමා ගියේය. එම විහාරස්ථානයේ තොරණ විවෘත කිරීමට තිබුණේ සවස 6.30 ට පමණය. නමුත් අනුරාධපුරයට පැමිණ සිටි දසදහස් ගණනක ජනතාව නිසා දැඩි මාර්ග තදබදයක් පැවැතිණි. මේ නිසා ජනාධිපතිතුමා එම විහාරස්ථානයට ගියේ රාත්‍රී අටට පමණය. “ඇයි අපේ නායක හාමුදුරුවනේ කලින්ම මේ තොරණ විවෘත කරන්ඩ තිබුණානේ”ජනාධිපතිතුමා වැලමිටියාවේ කුසලධම්ම හිමියන්ට කියා සිටියේය.“නැහැ ජනාධිපතිතුමනි මේ ජනතාවගේ බලාපොරොත්තුව ඔබතුමා අතින්ම මේ තොරණ විවෘත කරවා ගැනීමයි. ඒක ජනතාවගේ සතුටනේ. බලන්න ජනතාව ඔබතුමා එනතුරු බලා ගෙන ඉන්න හැටි ” වැලමිටියාවේ කුසලධම්ම හිමියෝ කියා සිටියහ.මේ අතරතුර එදින රාත්‍රියේ මහජන බැංකුවේ සභාපති ගාමිණී සෙනරත් ඇතුළු කාර්යමණ්ඩලයේ සංවිධානත්වයෙන් භක්ති ගී ප්‍රසංගයක් සංවිධානය කොට තිබිණි. එම අවස්ථාවටද සහභාගී වු ජනාධිපතිතුමා ඉන් අනතුරුව ආවේ ජනපති මැදුරටය.ජාතික නිදහස් පෙරමුණේ දේශපාලන මණ්ඩලය පසුගිය 25 වැනිදා රාත්‍රිරියේ හදිසියේ රැස්වූයේ පක්‍ෂ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ සහ ප්‍රධාන ලේකම් ප්‍රියන්ජිත් විතාරණගේ ප්‍රධානත්වයෙනි. හිටපු ජනාධිපතිනි චන්ද්‍රිකා තමන්ගේ කෙනෙකු දේශපාලන කරළියට ගෙන ඒම සඳහා සැලැස්මක් දියත් කොට ඇති බවත් විමල් වීරවංශ ඇමැතිවරයා අනාවරණය කරනු ලැබුවේ එම දේශපාලන මණ්ඩල රැස්වීමේදීය.එහිදී මුලින්ම අදහස් දැක් වූ හිටපු සංස්කෘතික කටයුතු අමාත්‍ය පියසිරි විජේනායක මෙසේ පැවසීය. ‘‘13 වැනි ආණ්ඩුක්‍ර‍ම ව්‍යවස්ථා සංශෝධනයත් පළාත් සභා ක්‍ර‍මයේ සම්පූර්ණයෙන් ඉවත් කළ යුතුයි යන ස්ථාවරයේ සිටි දේශපාලන හා සමාජ බලවේග ඒ ස්ථාවරයේ සිටින ගමන්ම අද මැදිහත් ස්ථාවරයකට පැමිණ සිටිනවා.ඒ කියන්නේ සම්පූර්ණයෙන් ඉවත් කළ නොහැකි නම් දහතුන්වන වැනි ව්‍යවස්ථා සංශෝධනයේ තිබෙන ලංකාවේ ඒකීයභාවයට හානිකර බෙදුම්වාදී බලතල හෙවත් විෂ දළ ඉවත් කළ යුතුය යන ස්ථාවරයට එම දේශපාලන හා සමාජ බලවේග අද පැමිණ තිබෙනවා. පළාත් සභා ගෙන එන මොහොතේ සිටම එයට විරුද්ධව සිටි ජනතා විමුක්ති පෙරමුණ පමණයි අද වන විට පළාත් සභා අහෝසි කළ යුතුයි යන සිය ස්ථාවරයේ අඛණ්ඩව සිටින්නේ.ඔවුන් කියන්නේ බලතල ඉවත් කිරීමට විරුද්ධයි, පළාත් සභා අහෝසි කළ යුතුයි කියලයි. මෙහි යම් පරස්පර තත්ත්වයක් දැකිය හැකියි. කුමන හෝ හේතුවක් නිසා ඔවුන් එම ස්ථාවරයේ සිටිනවා. නමුත් ‘පළාත් සභා අහෝසි කළ යුතුයි’ යන ස්ථාවරයේ සිටි අනෙක් සෑම බලවේගයක්ම ‘වඩා භයානක බෙදුම්වාදයට රුකුල් දෙන බලතල ඉවත් කිරීම මගින් මේ පළාත් සභා ක්‍ර‍මයේ පවත්වා ගෙන ගියාට ප්‍රශ්නයක් නැහැ’ කියන ස්ථාවරයට පැමිණ තිබෙනවා’’ ප්‍රධාන ලේකම්, ප්‍රියන්ජිත් විතාරණ එහිදි මෙසේ සඳහන් කළේයවිමල් වීරවංශ ඇමැතිවරයා දේශපාලන මණ්ඩලයේ සංවාදයට එක්වූයේ මෙසේ අදහස් දක්වමිනි. ‘‘පළාත් සභා විරෝධීන් අද යම්තාක් දුරකට නම්‍යශීලී ස්ථාවරයකට පැමිණ තිබුණත් මේ ප්‍රියන්ජිත් සහෝදරයා පෙන්වා දීපු ආකාරයට පළාත් සභාවාදීන්ට ඒ නම්‍යශීලී ස්ථාවරයකට එකඟවීමට නොහැකි වී තිබෙනවා . එදා 1987 ඉන්දු - ලංකා ගිවිසුම බලහත්කාරයෙන් අත්සන් කරලා පළාත් සභා ක්‍ර‍මයේ නීතියට පිටින්, නීතියට වංචා කරලා ඇති කරලා ඒ පළාත් සභා ක්‍ර‍මයේ සුජාතභාවය දෙන්න කටයුතු කරපු ඒ මහත්වරු අදත් බලනවා ඒ පළාත් සභා ක්‍ර‍මයේ ඒ විදියටම පවත්වාගෙන යාමට. මේ ස්ථාවරය වෙනස් නොවෙන්නේ ඇයි?‘‘මේ පිරිස අද කියනවා නම්, මේ බෙදුම්වාදී බලතල උතුරට දෙන්න කියලා, ඇයි මීට කලින් මේ බලතල බස්නාහිරට, සබරගමුවට, දකුණට දීලා බලන්න කියලා කීවේ නැත්තේ. ඒ මහත්වරු හිතුවා නම් අවංකවම, ‘මේ බලතල දෙන එක ප්‍රශ්නයක් නැහැ, අවදානමක් නැහැ, බොරු බියක් තියෙන්නේ, ඒ නිසා හොඳම දේ තමයි බෙදුම්වාදී නොවන මහ ඇමතිවරු සිටින පළාත් සභාවලට මේ බලතල දෙන එක කියලා, මෙපමණ කාලයක් ඒ දේ යෝජනා නොකළේ ඇයි?අපි අහෝසි කළ යුතුයි කියන මේ බලතල බොහෝමයක් මේ පළාත් සභා අටම භුක්තිවිඳින්නේ නැහැ. ඒ අයට ඒ බලතල ව්‍යවස්ථානුකූලව ලැබුණත් ඔවුන් ඒවා භුක්ති විඳින්නේ නැහැ. ඒත් මේ අද උතුරට ඉඩම්, පොලිස් බලතල දෙන්න කියන, පෞරාණික වමේ පක්‍ෂ සහ තවත් සමහරු මේ දේ මෙතෙක් කාලයක් නොකීවේ ඇයි?අද අපි මේ පළාත් සභා ක්‍ර‍මයේ ‘විෂ දළ’ ගලවන්න ඕනෙ කියලා කියන කොට මේ පිරිස අද කියනවා, ‘මේ බලතලවලට අතවත් තියන්න එපා!’ කියලා. ඒ අනුව පැහැදිලියි, එදා 1987ඉන්දු - ලංකා ගිවිසුම හරහා පළාත් සභා ක්‍ර‍මයේ බලහත්කාරී ලෙස පටවන කොට පැවැති අශුද්ධ සන්ධානය වෙනත් අයුරකින් යළිත් ගොඩනැඟෙමින් පවතින බව.සමහරු අද කියන්නේ තමන් අවංකව දරපු ස්ථාවරයක් නොවෙයි. ඉතින් මේකටත් ඇතුළෙන් විරුද්ධ වන ගමන් පක්‍ෂව කටයුතු කරන්න පුළුවන්නේ. ඒක ඒ අයට අලූත් දෙයක් නොවෙයිනේ. එහෙම කරලා තියෙන අය, ඇයි මේ අද මරාගෙන මැරෙන්න හදන්නේ. මොකක්ද මේකට හේතුව හේතුව තමයි, මේ පිරිසගේ ක්‍රියාකාරිත්වය සම්බන්ධයි චන්ද්‍රිකා ගේ මෙහෙයුමට. මේ මහත්වරු දැන ගන්න ඕනෙ. අපට දහතුන්වන ව්‍යවස්ථාවටට අත තියන්න එපා කියලා කීවාට, දහතුනට අත තිබ්බොත් අත තියන්නේ අපි නොවෙයි. එහෙමනම් මොකක් හරි ප්‍රශ්නයක් තියෙනවා නම් ඔවුන් බේරාගත යුතු කෙනෙක් ඉන්නවා.‘‘අපි මේ පිළිබඳව රට දැනුවත් කළ යුතුයි. මාධ්‍ය හමුවක් කැඳවා මේ පිළිබඳව දැනුම් දෙමු’’ ප්‍රියන්ජිත් විතාරණ කළ යෝජනාව ඒකමතිකව සම්මත විය.ඒ අනුව පසුගිය බදාදා සවස ජාතික නිදහස් පෙරමුණේ බත්තරමුල්ලේ පිහිටි ප්‍රධාන කාර්යාලයේ දී විමල් වීරවංශ ඇමැතිවරයගේ ප්‍රධානත්වයෙන් විශේෂ මාධ්‍ය හමුවක් පැවැත්විණි. පළාත් සභා ක්‍ර‍මයේ බෙදුම්වාදී බලතල ඉවත් කිරීමට එරෙහිව ඇතැමුන් මරාගෙන මැරෙන බව පෙන්වමින් ඇතැමුන්විවිධ අදහස් ප්‍රකාශ කරන්නේ යැයි විමල් වීරවංශ ඇමැතිවරයා එහිදී දැඩි ලෙස චෝදනා කළේය.ඩී.එස් සේනානායක ගුණසමරු කමිටුවේ රැස්වීමක් පසුගිය සතියේ දී අමරසේකර මාවතේ පිහිටි කරුගේ නිවසේ දී පසුගිය සතියේ පැවැති අතර, කරු එහිදි අවධාරණය කළේ ජාතියේ පියා ලෙස විරුදාවලිය ලත් මහාමාන්‍ය ඩී.එස් සේනානායක මැතිතුමාගේ නාමය ජනතා මතකයෙන් ඈත් වීමට ඉඩ නොතැබිය යුතු බවයි.එතුමාගේ දුරදක්නා නුවණ තීක්ෂණ බුද්ධිය හා දර්ශනය වටිනා බව කරු මෙහිදී පෙන්වා දුන්නේය. එසේම විවිධ මත දැරූ ශ්‍රී ලාංකික ජනකොටස් එකතු කර, සමඟි කර ශ්‍රී ලාංකීය ජාතියක් වශයෙන් ලේ බිඳකුදු නොසලා මෙරටට නිදහස උදා කර දීමට මහාමාන්‍ය ඩී.එස් සේනානායක මැතිතුමා කටයුතු කළ ආකාරය ගැන වත්මන් ළමා හා තරුණ පෙළ දැනුවත් කළ යුතු බව මෙම ගුණානුස්මරණ කමිටුවේ අදහස විය. එහිදී සාකච්ඡාවට භාජනය වූ තවත් වැදගත් කරුණක් වූයේ දිවයිනේ විවිධ ප්‍රදේශවල ඇති ඩී.එස් සේනානායක ප්‍රතිමා ප්‍රතිසංස්කරණය කිරිමට වැඩ පිළිවෙළක් ආරම්භ කිරීමයි.මන්ත්‍රීවරුන් හතලිස් හතර දෙනෙකුගෙක් සැදි සබරගමුව පළාත් සභාවේ එක්සත් ජනතා නිදහස් සන්ධාන මන්ත්‍රීවරු ගණන විසි අට දෙනෙකි. එම විසිඅට දෙනා අතර ලංකා සමසමාජ පක්ෂය,ප්‍රජාතන්ත්‍රවාදී වාමාංශික පෙරමුණ , ජාතික නිදහස් පෙරමුණ වැනි පක්ෂ වල පළාත් සභා මන්ත්‍රීවරුද වෙති.පළාත් සභා පනතේ වගන්ති දෙකක් සංශෝධනය කළ යුතුයැයි යෝජනාව පසුගිය අඟහරුවාදා මහ ඇමති මහීපාල හේරත් සබරගමුව පළාත් සභා සැසිවාරය ආරම්භයේදී ම විශේෂ යෝජනාවක් ලෙස සභාවට ගෙන ආවේය. එහෙත් ඊට පෙර උදෑසන ආණ්ඩු පක්ෂයේ මන්ත්‍රී කණ්ඩායම කැඳවා කටයුතු කළ යුතු ආකාරය පිළිබඳ කණ්ඩායමේ සියලු සාමාජිකයන්ගෙන් අදහස් උදහස් විමසීමෙන් අනතුරුව මහ ඇමතිවරයා යෝජනාව සභාව හමුවේ තැබුවේ මහත් විශ්වාසයකිනි.සභාව, නියෝජ්‍ය සභාපති දුෂ්මන්ත මිත්‍රපාලගේ ප්‍රධානත්වයෙන් රැස්විය. ආණ්ඩු පක්ෂයට අයත් සෙසු සියලු මන්ත්‍රීවරුන් සභාව ආරම්භයේ සිය අසුන් වල වාඩි වී සිටින අයුරු දකින්නට ලැබිණී. එක්සත් ජාතික පක්ෂයේ මන්ත්‍රීවරු දහහතර ‍ දෙනාගෙන් මන්ත්‍රීවරු පස් දෙනෙකු එදින සභාවේ දක්නට නොලැබිණි.ජී.එම් කරුණාපාල මන්ත්‍රීවරයා ශ්‍රී ලංකා මහජන පක්ෂයේ වත්මන් සභාපතිවරයාය. ඔහුගේ අදහස් දැක්වීම ඉතා හැඟුම්බර විය. ඒ වන විට මුලසුන හෙබ වූ දුෂ්මන්ත මිත්‍රපාල අමතමින් ඔහු සඳහන් කළේ එදා පළමු පළාත් සභාවට ජීවිත තර්ජන මැද විපක්ෂ නායකවරයා වශයෙන් තේරී පත් වූ එච් .ආර්.මිත්‍රපාලගේ පුතණුවන් වශයෙන් ඔබට මේ යෝජනාවට පක්ෂ විය හැකිද යන්නයි. එසේම එදා පළාත් සභාව වෙනුවෙන් පෙනි සිටි ඒ.විලියම් මන්ත්‍රීවරයාගෙ පුත් වත්මන් පළාත් අධ්‍යාපන ඇමති භාණු මනුප්‍රිය යන අයට පළාත් සභා හෑල්ලු කරන පනතකට හදවතට එකඟව සහය දිය හැකිදැයි කරුණාපාල මන්ත්‍රීවරයා ප්‍රශ්න කළේය.චන්දන බණ්ඩාර කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=af1306301</link>
    <topic>පුළුන් ගුලි කටේ ඔබාගෙන ඩිරෙක්ටර් හමුවෙන්න ගිය ජගත්ගේ ගමන ‍කෙළවර වුණේ ජගත් සම්මාන‍යෙන්</topic>
    <author>නුවන් නයනජිත් කුමාර</author>
    <content>මේ පුංචි දූපතක්. ඒ දූපතේ ඉන්න පුංචි මිනිස්සු හැමදාමත් වගේ ලෝකය තුළ මහා පෙරැළි කළා. ඒක එදත් එහෙමයි. අදත් එහෙමයි. හෙටටත් එහෙමයි. ඩන්කන් වයිට්ලා, සුසන්තිකාලා තවත් පැත්තකින් ලෝකයට මේ දූපත අරන් ගියා.හැබැයි අපි 96 ක්‍රිකට් ලෝක කුසලානය එක්ක මේ පුංචි දූපත ලෝකයට තවත් විවර කළා. ඒ වගේම ලෝකයේ ප්‍රබලම ත්‍රස්තවාදින් අතුගා දාලා සාමය කියන අකුරු තුන යථාර්ථවාදීව විඳින්න පුළුවන් කියන එකත් අපි ලෝකයට ඔප්පු කළා.ගිනස් පොතේ පිටු අතරත් මේ පුංචි දූපතේ පුංචි උන් ලෝකය තුළ පෙරැළි කරනවා. අද අන්න එහෙම ලෝකයට ගිය අපේ පරම්පරාවේ අපේ එකෙක් පසුගියදා ආයෙත් ලෝකය තුළ ශ්‍රී ලංකාව කියන පුංචි රටට අභිමානයක් ගේනවා. ඒක එසේ මෙසේ අභිමානයක් නම් නෙමෙයි කියලා අප කියන්නේ රටවල් හතළිහක් එක්ක පෙරළි කරලා ලැබුණු සම්මානයක් හින්දා.හැමෝම අද ජගත් ලබාගත් අන්තර්ජාතික සම්මානය ගැන කතා කරනවා. තාරුණ්‍යයේ භාවපූර්ණ චරිතාංග රංගන ශිල්පියකු ලෙස ජගත් චමිල නිව්යෝර්ක් නුවර අන්තර්ජාතික සිනමා උලෙළේ හොඳම නළුවා ලෙස සම්මාන ලැබීමත් එක්ක ආයෙත් ලෝකය තුළ මේ පුංචි රටේ අය ගැන කතා කරන්න පටන් අරන්.වරෙක ජෝ, නීටා, මාලිනි, අනෝජා වැනි ලාංකේය රංගන ශිල්පීන් ලෝකය තුළ සම්මානනීය වෙනකොට ලෝකයේ හොඳම නළුවා සම්මානයත් අරගෙන ජගත් මවුබිමට එන්නේ ලෝකයක් දැකපු අප තවමත් නොදැකපු සිනමාපටයක් වෙනුවෙන්. ඒ පි‍්‍රයංකර විතානාච්චිගේ ‘සැමීගේ කතාවය’. මේ ඓතිහාසික සම්මානය ජගත් පසුගිය දවසක අප ඉදිරියේ වචනවලට පෙරළුවා.”මගේ රංගන ජීවිතය ගොඩනැඟුණේ බාධක කම් කටොළු ඇද වැටීම් එක්ක. මොරටුව වේල්ස් කුමරයෙන් ලබපු ඒ පන්නරය ජීවිතයට එක්කළේ මගේ පාසලේ තිස්ස ගුණවර්ධන සර්. මේක සර්ට ලැබුණු සම්මානයක් කියලා මම කියන්න ඕන.” ඒ සිතුවිල්ලෙන් ජගත් සම්මානයත් අරගෙන ඔහු මවුබිමට එන්නේ ඒ කෘතගුණ වේදිත්වයත් හිතේ දරාගෙන.”මට මේ සම්මානය ගැන මුලින්ම දුරකථනයෙන් කතා කරලා කිව්වේ සැමීගේ කතාවේ අධ්‍යක්‍ෂක ප්‍රියංකර විතානාච්චි සර්. ඒ කිව්වෙත් නිර්දේශ වෙලා තියෙනවා කියන එක විතරයි. නිර්දේශ වීමත් මා පුදුමයට පත්කළා. ඒත් ඒ වෙනුවෙන් මට නිව්යෝර්ක් නුවරට යන්න ක්‍රමවේදයක් තිබුණේ නැහැ. හේතුව ඔය වෙනකොටත් මම ටෙලි නාට්‍ය කිහිපයක රූගත කිරීම්වලට එකතුවෙලා හිටියේ.”එහෙත් මෙතරම් සුවිශේෂ මොහොතක් ගැන ප්‍රවීණ රංගනවේදියකු වන රවින්ද්‍ර රන්දෙනියගේ කණවැකෙන්න ඒ තරම් කාලයක් ගියේ නැහැ. සැබැවින්ම ජගත් රංගනයට එන්නෙත් රවින්ද්‍ර රන්දෙනියගේ පුතා ලෙස විජය ධර්ම ශ්‍රී ගේ් ‘ගුරුගෙදර’ සිනමා පටයෙන්. අපේ රටේ රංගන ශිල්පියකුට ලැබෙන මේ සුවිශේෂි මොහොත ගැන රවින්ද්‍ර අවශ්‍ය සියලු කරුණු කාරණා සොයන්න ගත්තේ ඉන්පසුවයි.ඇත්තටම මා රූගත කරමින් සිටි නාට්‍ය කිහිපයකින් ම දින වෙන්කරගෙන මට නිව්යෝර්ක් නුවරට යන්න අවශ්‍යය කරුණු කාරණා සියල්ලම සැලසුම් කරලා දුන්නේ රවින්ද්‍ර රන්දෙනිය. ඒ නොවන්නට මට මේ අවස්ථාවට සහභාගි වෙන්නට ලැබෙන්නේ නැහැ. ඒ ගෞරවය මම ඔහුට පුද කරන්න ඕන.නිව්යෝර්ක් නුවර අන්තර්ජාතික සිනමා උලෙළේ රටවල් හතළිහක සිනමාපට එකසිය තිස්පහක් ප්‍රදර්ශනය වුණා. එහිදී සැමීගේ කතාවේ සැමී ලෙස මම කළ රංගනයටයි ලෝකයේ හොඳම නළුවා කියන සම්මානය ලැබුණේ. ඇත්තටම මට ඒ මොහොත හිතාගන්නවත් බැහැ. මගේ නම කියනකොට මට මතක් වුණේ මේ පුංචි රට. අපි මොනතරම් අඩුපාඩුකම් මැද ද නිර්මාණ කරන්නේ. ලෝකයේ අනෙක් රටවල සිනමා තාක්‍ෂණය මොනතරම් ප්‍රබලද? ඒ අතර අපි කොහෙද ඉන්නේ.වේදිකාවට නැගලා සම්මානය අතට ගන්න මොහොතෙම මට හිතුණා සම්මානය වෙනුවෙන් ඒ අයට සුබ පතලා මගේ රටේ අනන්‍යතාවයෙන් මගේ භාෂාවෙන් කතා කරන්න. එතැනදි මම වෙනුවෙන් ඒ වෙනකොට නිව්යෝර්ක් නුවර හිටපු චිත්‍රපටයේ අධ්‍යක්‍ෂක ප්‍රියංකර විතානාච්චි, විමල් දේශප්‍රිය, අතුල සුල්තානාගොඩ තිදෙනට ආරාධනා කළාවේදිකාවට එන්න කියලා. අනෙක් හැම රටකම වගකිවයුතු පිරිස් හිටියා. ඒත් අපි විතරයි අපේ රටෙන් හිටියේ. ඒ වෙලාවේ මේ සිනමාපටය වෙනුවෙන් මට ඔවුන්ට කරන්න පුළුවන් එකම දේ ඒ ගෞරවය දෙන එක. ඇත්තටම ඒ වෙනකොටත් මට පළමු දුරකථන ඇමතුම ලැබුණේ මහින්ද රාජපක්ෂ ජනාධිපතිතුමාගෙන්. ජනාධිපතිතුමාට රවින්ද්‍ර රන්දෙනිය ඒ ආරංචිය ලබාදී තිබුණා. ජනාධිපතිතුමා මට සුබ පැතුවා.ලෝකයේ හොඳම නළුවා ලෙස ජගත් මේ සම්මානය ලැබුවේ සැමීගේ කතාව සිනමාපටය වෙනුවෙන්. සැමී ලෙස ඔහුට ලැබුණු මේ චරිතය ගැන කතා කරන්නත් ජගත් අමතක කළේ නැහැ.”සැමීගේ කතාවේ චිත්‍රපටයට සැමී චරිතය ගැන මට පි‍්‍රයංකර විතානාච්චි කිව්වේ දුරකථනයෙන්. ඔහු චරිතයේ ස්වරූපය පිළිබඳ මට සඳහන් කරද්දි මා ඒ සියල්ල සටහන් කර ගත්තා. පි‍්‍රයංකර සර් මට කිව්වේ ඇවිදින් ඔහුව මුණගැහෙන්න කියලා.පසුව මම දිනයක් වෙන්කරගෙන ඔහුට අවශ්‍යය චරිතය විදිහට මගේ ස්වරූපය වෙනස්කර ගත්තා. එතකොට මම කොණ්ඩේ වවලා හිටියේ. කොණ්ඩේ පිටුපසට ගැටගහලා කට ඇතුළින් පුළුන් කෑලි පුරවලා ස්වරූපය වෙනස්කර ගත්තා. තවමත් මම ළඟ ඒ සියල්ල සුරැකිව තියෙනවා. එහෙම කරගෙනයි මට ප්‍රියංකර සර් මුණගැහෙන්න ගියේ. මාව දුටු සැනින් ඔහු පුදුම වුණා මම හොයපු සැමී තමයි මේ කියලා කීවා.පසුව ඔහු කිව්වා ජගත් ඔයා මේ වැඩේ කළේ කිසිම දෙයක් දන්නේ නැතුවනේ. ඔය වගේම සිදුවීමක් මම කියන්නම්. මාලන් බ්‍රැන්ඩෝ ගෝඩ් ෆාදර් චිත්‍රපටයට එහි අධ්‍යක්ෂක ෆැන්සිස් ෆෝඩ් තෝරාගත් බව දැනුම් දුන්නම මාලන් අධ්‍යක්‍ෂව මුණගැහෙන්න ආවේ ඇපල් කෑලි වලින් කට ඇතුලේ රඳවාගෙන ස්වරූපය වෙනස් කරගෙන. ඇත්තටම මම එහෙම දෙයක් දැන හිටියේ නැහැ ප්‍රියංකර සර් කියනතුරු. ඒ වගේ සුන්දර ආරම්භයක් මේ චිත්‍රපටය තුළ මට තිබුණේ.”ලෝකයේ හොඳම නළුවා වුණ ජගත් අද තවමත් මෙගා නාට්‍ය තුළ රඟපානවාද කියන පැනයටත් ඔහු ළඟ උත්තර තිබුණා.”මම රංගන ශිල්පියෙක්. මේ මගේ වෘත්තිය. මගේ බිරිය දරුවෝ දෙන්නා දෙමවුපියන් එක්ක මගේ ජීවිතය ගොඩනැඟුණේ රංගනයෙන් මා ලබපු ආර්ථික වටිනාකම් එක්ක. ඇත්ත මම ලෝකයේ හොඳම නළුවා සම්මානය ලැබුවා. ඒත් දවසක මගේ දරුවන් ස්කෝලෙන් බ්‍රිස්ටල් බෝඩ් එකක් ගේන්න කිව්වා තාත්තේ කියලා කියද්දි මට ලෝකයේ හොඳම නළුවා කියන සහතිකය යවන්න බැහැ.මට දරුවට ඒ දේ අරන් දෙන්න වෙනවා. මගේ දරුවන්ගේ බිරියගේ අවශ්‍යතා කරන්න වෙනවා. අපි ජීවත් වෙන්න ඕන. ඒ නිසා මට මෙගා නාට්‍යය ද නැත්නම් වෙනත් නාට්‍යයක් ද කියන එක අදාළ නැහැ. ඒ නිසා නිර්මාණය තුළ මගේ කාර්යය හරියට කරලා ඒ වෙනුවෙන් හොයාගන්න වටිනාකමෙන් ජීවත්වෙන්න මට සිද්ධ වෙනවා.මොකද මමත් මේ රට තුළ ඉන්න සාමාන්‍ය මිනිහෙක් විතරයි. තවමත් අපට රංගන ශිල්පීන් විදිහට මේ රටේ වෘත්තීය වටිනාකමක් ලැබී නැහැ. විශ්‍රාම වැටුපක් නැහැ. ඒ නිසා මගේ වෘත්තිය මට කරන්න වෙනවා.”තම මව වියපත්ව ජීවිතය අත හැර යද්දි එකම සොහොයුරා යුද්ධයෙන් මියයද්දි වයසින් වැඩුණත් මනසින් නොවැඩුණු සැමීගේ කතාවේ සැමී ජීවත්වෙන්න දරන ප්‍රබල අරගලය ලෝකයක් දකිද්දි තවමත් එය අපට දැකබලා ගන්න නොලැබුණේ ඇයි?ජගත්ගේ සම්මානයෙන් බොහෝ දෙනා ‘සැමීගේ කතාව‘ කියා චිත්‍රපටයක් බිහිවුණු බව අද වන විට දැන ගන්නට ඇති. එහෙත් ජාතික චිත්‍රපට සංස්ථාවට මේ චිත්‍රපටය ප්‍රදර්ශනය සඳහා ලබාදෙන්නේ වසර කිහිපයකට ඉහතදීයි. එහෙත් මීට මාස කිහිපයකට පෙර වනතුරුවත් ජාතික චිත්‍රපට සංස්ථාව මඟින් තිරගත වීමට නියමිත රැඟුම් පාලක මණ්ඩලයේ අනුමත චිත්‍රපට ලැයිස්තුවට ‘සැමීගේ කතාව‘ චිත්‍රපටය ඇතුළත් කැර නැති අතර රූගතවන ඇතැම් සිනමාපට පවා ප්‍රදර්ශන ලැයිස්තුවේ ඉහළින් සිටී.ලෝකයක් තුළ කතාබහට ලක්වුණු ලෝකයේ හොඳම නළුවා බිහිකළ සැමීගේ කතාව අප රටේ සිනමා ප්‍රේක්ෂකයින් දැකබලා ගන්නට ලැබෙනවා නම් ඒක ජගත් ලබාගත් ජගත් සම්මානයට කෘතගුණ සැලකීමක් වෙයි කියලයි අපට හිතෙන්නේ.ජගත් මේ සම්මානයේ වටිනාකමත් එක්ක ඔබටත් වටිනාකමක් ලැබෙනවා. ඒ වගේම මේක හරිම සැහැල්ලුයි නේද. ඒ සඳහා ඔහු දුන් පිළිතුර වගකිවයුත්තන් හැමෝටම දැනේවි කියලා අපි හිතනවා.”ඔව් වගකීමක් තියෙනවා. මම ඔබෙන් අහන්නම් ප්‍රශ්නයක්. මම වගකීමක් අරගෙන ආවා. ඒ වගකීම වෙනුවෙන් ඔබ කොහොමද මට වගකීමක් දෙන්නේ. අනෙක් කාරණය සම්මානය සැහැල්ලුයි. හැබැයි වැඩේ බරපතළයි නේද?එහෙම කියපු ජගත් සැහැල්ලුවෙන් හිනාවුණා. හැබැයි ඒ සැහැල්ලුව ඇතුලේ ජගත් අපේ රටට විතරක් නෙවෙයි ලෝකේටම වටිනවා. අන්න ඒ නිසා ඒ වගකීමෙන් මිදෙන්න අපි කාටත් බැරිවෙයි කියලා අපට හිතුණා. ජගත් ලෝකයේ හොඳම නළුවා ලෙස සම්මාන ලබන්නේ ලෝකයේ ප්‍රබලම තාක්ෂණය භාවිත කරන ඇමෙරිකාව, ඉරානය, ජර්මනිය වැනි ප්‍රබල සිනමා නිර්මාණ එක්ක. ඒ වගේම ප්‍රබල රංගන ශිල්පීන් එක්ක.මේ නිසාම පසුගිය දිනෙක මහින්ද රාජපක්ෂ ජනාධිපතිතුමා ද ජගත් ලැබූ සම්මානය වෙනුවෙන් කෘතගුණ වේදිත්වය ද පුද කළා.”මේ සම්මානය පුංචි ලංකාවම ලැබූ සම්මානයක්. ජනාධිපතිතුමාට, රවින්ද්‍ර රන්දෙනිය, පි‍්‍රයංකර විතානාච්චි, විමල් දේශපි‍්‍රය, සියලු කලාකරුවන්, මගේ ගුරු තිස්ස සර්, මගේ බිරිය දරු දෙදෙනා, දෙමවුපියන් වගේම සියලු ශ්‍රී ලංකා වාසීන් මේ සම්මානයේ කොටස්කාරයින්. ඔවුන්ට මම කෘතවේදී වෙන්න ඕනෑ.වසන්ත ජයසිංහ ආරච්චිඅන්තර්ජාතික සම්මානයට පාත්‍ර වූ රංගන ශිල්පිනීන් ගණනාවක් (මාලිනී ‍ෙෆාන්සේකා, අනෝජා වීරසිංහ, නීටා ප්‍රනාන්දු, අනෝමා ජනාදරී, දමිතා අබේරත්න, නිම්මි හරස්ගම, නිත්‍යවානි කන්දසාමි, ප්‍රමුදි කරුණාරත්න) අපට සිටියත් රංගන ශිල්පීන් සිටින්නේ දෙදෙනෙකි.පුරහඳ ‍කළුවර ‍චිත්‍රපටය උදෙසා සිංගප්පූරු අන්තර්ජාතික චිත්‍රපට උලෙළෙහි හොඳම නළුවාට හිමි සිල්වර් ස්ක්‍රීන් සම්මානය දිනූ පෙර පරපුරේ මහා රූපණවේදියකු ව‍ූ ජෝ අබේවික්‍රම ඉන් එක් අයෙකි. පසුගියදා ඇමෙරිකාවේ නිව්යෝක් අන්තර්ජාතික චිත්‍රපට උලෙළේ හොඳම නළුවා ලෙස ‘සැමීගේ කතාව’ චිත්‍රපටය උදෙසා සම්මානනීය වූ ජගත් චමිල අනෙක් රංගනවේදියා ය.ඔහු අපේ පරපුරේ සගයකු බව සිතන විට මේ අරභයා මා හද තුළ නැ‍ඟෙන මුදිතාව දහස් ගුණයකින් වැඩිවේ. අනෙක් අතට මා සතු‍ටු වන්නේ ජගත් චමිල රංගන ජීවිතයේ මුහුණපෑ අභියෝග මෙන් ම ප්‍රියංකර විතානච්චි ‘සැමීගේ කතාව’ නමැති මේ ප්‍රශස්ත සිනමා ක‍ෘතිය නිර්මාණය කොට එය තිරයට ගෙන ඒමේදී ඔහුට සිදුවූ අනේකවිධ කෙනෙහිලිකම් ද මා එදා සිට ම දැන සිටි බැවිනි. ජගා හැමවිටම ‍උත්සාහ කළේ තරුවක් වීමට නොව දක්ෂ චරිතාංග නළුවකු වීමට ය.මින් 20 වසරකට එපිට එනම් 1993 වසරේදී ජගත් ටී.එන්.එල්. රූපවාහිනී ආයතනයේ ඔහු වේශ නිරූපණ ශිල්පියා ලෙස සේවය කරමින් සිටියේ ය. ජගත් ‘ප්‍රභාෂ්වර’ ලෙස ළමා චරිතයක් රඟපෑ විජය ධර්ම ශ්‍රීගේ ‘ගුරු ගෙදර’ චිත්‍රපටය තිරගත වූයේ ද ඒ වසරේදීම ය. ‘ගුරුගෙදර’ ජගත් ගේ ප්‍රථම සිනමා සම්ප්‍රාප්තියයි.‍චන්න - උපුලී නර්තන කණ්ඩායමේ නර්තන ශිල්පියකු ලෙස ඔහුගේ ප්‍රතිභාව ද නොයෙක් තන්හිදී මා දැක තිබිණ. මම සරසවිය පුවත්පත ඔස්සේ අපේ පරපුරේ කුසලතා ඇති එහෙත් ප්‍රචාරය අඩු යොවුන් කලාකරුවන් ගැන ලිපි පෙළක් ලිවීම ඇරඹුවෙමි. ‘ගුරු ගෙදර’ චිත්‍රපටයෙන් හේ ප්‍රකට කළ ප්‍රතිභාව නිසා ඒ ලිපි මාලාවෙහි ඉඩක් ඔහුට ද වෙන් කොට දුන්නෙමි.ජගත් චමිල ගැන මා ලියූ ලිපිය “ක්ෂේම භූමියේ මාරුතයට හසුවූ ගුරුගෙදර ප්‍රභාෂ්වර” මැයෙන් 1994 ජූලි 28 වැනිදා සරසවිය පුවත්පතෙහි පළ විය. රංගනය පිළිබඳ ජගත්ගේ ගුරුතුමා වූයේ තිස්ස ගුණවර්ධන මහතා ය. ඔහු දක්ෂ දරුවන් කලා ලොවට තිළිණ කළ ප්‍රසිද්ධියට අකැමැති ගුරු දෙවියෙකි. ජගත් අධ්‍යාපනය ලැබුවේ මොරටුවේ වේල්ස් කුමර විද්‍යාලයෙනි.1986 වේදිකා ගත වුණු ‘සමනල කන්ද’ නාට්‍යයේ ලොකු උන්නැහේගේ ප්‍රධාන චරිතය රඟපාමින් හේ පාසල් වේදිකාවට අවතීර්ණ විය. 1987 දී නිර්මාණය වූ ‘රන් පංචායුධ’ වේදිකා නාට්‍යයේ ජගත් කළ රංගනය උදෙසා සමස්ත ලංකා පාසල් නාට්‍ය උලෙළේ හොඳම නළුවාට හිමි සම්මානය ලැබිණ. 1988 ‘ඇපල්වත්ත’ වේදිකා නාට්‍යයේද ඔහු ප්‍රධාන චරිතය රැඟුවේ ය.1989 ‘පසන් මාවත’ වේදිකා නාට්‍යයේ දිසාපාමොක් ඇදුරුතුමන්ගේ බිරිය ලෙසින් ගැහැනු චරිතයකට පණ පෙවූ ජගත් එම චරිතය සඳහා හොඳම නිළියගේ සම්මානයත් වසරේ හොඳම වේෂ නිරූපණ ශිල්පියාට හිමි වන සම්මානයත් සමස්ත ලංකා පාසල් නාට්‍ය උලෙළේ දී දිනා ගත්තේ ය. ‘ස‍‍ඳේ අංකුර’ වේදිකා නාට්‍යයෙහි ද ඔහු රඟපෑවේ ගුරුවරියකගේ චරිතයකි. සමස්ත ලංකා පාසල් නාට්‍ය උලෙළේ  හොඳම නිළිය උදෙසා නැවතත් ජගත් සුදුසුකම් ලැබූවත් මෙය ඔහුට පිරිනැමීම පාසල් නාට්‍ය නිළියන්ට සිදුවන අසාධාරණයක් බැවින් හොඳම නිළිය සම්මානය එතැන් සිට පිරිමියකුට පිරිනැමීම නතර කෙරිණ. 1990 ‘කඩතුරාව‘ පාසල් නාට්‍යයේ රංගනය උදෙසා ද සමස්ත ලංකා පාසල් නාට්‍ය උලෙළේ හොඳම නළුවාට හිමි සම්මානය දෙවැනි වරටත් ජගත්ට ලැබිණ.ගුත්තිලය පදනම් කොට ගෙන 1991 දී නිමැවුණු ‘පන්සිළු වැස්ස’ පාසල් නාට්‍යයේ මූසිල ඇදුරා වූයේ ඔහු ය. ඒ සඳහා සමස්ත ලංකා පාසල් නාට්‍ය උලෙළේ තෙවැනි වරටත් හේ හොඳම නළුවා ලෙස සම්මානනීය විය.රාමායණය පාදක කොට ගත් ‘පහන් යාගය’ පාසල් වේදිකාවේ ජගත් කළ අවසන් රංගනය අන්තර්ගත වූ නාට්‍යය වේ. එහි ඔහු රඟපෑ ඉන්ද්‍රජිත්ගේ භූමිකාව උදෙසා සිවුවැනි වරටත් සමස්ත ලංකා පාසල් නාට්‍ය උලෙළේ හොඳම නළුවා ලෙස සම්මානයට පාත්‍ර විය. ස්වෝත්සාහයෙන් වේශ නිරූපණය ද ප්‍රගුණ කළ ජගත් මේ සෑම පාසල් නාට්‍යයකම වේශ නිරූපණ ශිල්පියා ද වූයේ ය. අශේන් මංජුල හා රුක්මාල් නිරෝෂ් පාසලේ ඔහු සමඟ සිටි, එකට රඟපෑ සමකාලීන සගයෝය.විජය ධර්ම ?ශ්‍රීගේ ‘ගුරු ගෙදර’ චිත්‍රපටයේ ‘ප්‍රභාෂ්වර’ ගේ චරිතයට ජගත් තෝරාගනු ලැබුවේ ප්‍රවීණ නළු, නැසී ගිය අශෝක පීරිස්ගේ රෙකමදාරුවෙනි.විජය ධර්ම ශ්‍රී ඇසුරෙන් ජගත් ගේ සිනමා ජීවිතයෙහි මතු නොව පෞද්ගලික ජීවිතයෙහි ද පෙරළියක් සිදු විය. ජගත් විවාහ වූයේ විජය ධර්ම ?ශ්‍රී ගේ දියණියක සමඟිනි.වසන්ත ඔබේසේකරගේ ‘මාරුතය’ (1995) චිත්‍රපටයේ දඩබ්බර සිසුවකු ලෙස රඟපෑ ජගත්, විජය ධර්ම ?ශ්‍රී ගේ ‘ක්ෂේම භූමි’ චිත්‍රපටයේ පාලිත සිල්වාගේ ළමා විය නිරූපණය කළේ ය. අශෝක හඳගමගේ “මේ මගේ සඳයි” (2001), තනි තටුවෙන් පියාඹන්න’ (2003) යන චිත්‍රපටවල ද විවාදා සම්පන්න භූමිකා රඟපෑ හේ වසන්ත ඔබේසේකරගේ ‘අසනි වර්ෂා’ (2005) චිත්‍රපටයේ ආවේගශීලී පුත්‍රයකු ලෙස කළ රූපණය සරසවිය කුසලතා සම්මානයෙන් ඇගැයීමට පාත්‍ර විය. ‘යොමා නුවන්’ ‘දයාබර ප්‍රියංකා’, ‘දූ දරුවෝ’, ‘කස්තිරම’ ‘රෝද හතරේ මනමාලයා’, ‘පාරාදීසේ’, ‘ඇදිරි සෙවණැලි’ ඇතුළු ටෙලි නාට්‍ය රාශියක ද රංගනයෙන් දායක වූ ඔහුගේ ප්‍රශස්තතම ටෙලි නළු රූපණය ඇතුළත් වූයේ සුදත් රෝහණගේ ‘ස්වයං ජාත’ ටෙලි නාට්‍යයෙහි ය. එහි විභූතිරත්න ලෙස කළ විශිෂ්ට චරිත නිරූපණය උදෙසා 2012 සුමති ටෙලි සම්මාන උලෙළේ හොඳම නළුවාට හිමි සම්මානය ජගත්ට ලැබිණ.‘සැමීගේ කතාව‘ හි සැමීගේ භූමිකාව ඔහුගේ රංගන දිවියේ කඩඉමකි. මෙය 2001 වසරේ ග්‍රේෂන් සම්මානය දිනූ කපිතන් එල්මෝ ජයවර්ධනගේ ‘ඉචථ’ඵ ඉබධපර’ නවකතාව ඇසුරෙන් තැනූ චිත්‍රපටයකි.මේ චිත්‍රපටය අධ්‍යක්ෂණය කළ ප්‍රියංකර විතානච්චි ඇමෙරිකාවේ කැලිෆෝනියාවේ ලොස් ඇන්ජලීස් විශ්වවිද්‍යාලයෙන් (උ.ඛ්.ඹ්.ඒ) සිනමාකරණය හැදෑරුවෙකි. ඔහු තම කුලුඳුල් සිනමා නිර්මාණයෙන් සිනමා මාධ්‍යය සිනමානුරූපීව හැසිරවීමෙහිලා තමා සතු ප්‍රතිභාව ප්‍රකට කර ඇත.ඇමෙරිකාවේ කැලෆෝනියාවේ ලොස් ඇන්ජලීස් විශ්වවිද්‍යාලයේ සිනමාකරණය හදාරා ප්‍රියංකර මෙරට පැමිණියේ තම දැනුම ලාංකික ශිෂ්‍ය ශිෂ්‍යාවන්ට බෙදා දීමේ අදිටන සිත්හි දරාගෙන ය. එහෙත් ඔහුට සරසවි දොර ඇ?රුණේ නැත. ඔහු ලංකාවට පැමිණි අධ්‍යාශ ද්වයම එනම් චිත්‍රපටය තිරගත කිරීම හා විශ්වවිද්‍යාලයක ඉගැන්වීම ඉටු නොවූ බැවින් හේ කැනඩාවේ ස්ථිර පදිංචියට ගියේ පශ්චාත්තාපී මනසෙනි.“සැමීගේ කතාව“ හී ජගත් චමිල ව්‍යාජ දත් කුට්ටමක් පැලැඳ සැමීගේ භූමිකාවට පණ දුන් ආකාරය දුටු බොහෝ දෙනා ඒ චරිතයෙන් ආභාසය ලැබූහ. ජගත් චමිලටම දෙවතාවක් ඊට සමාන වේශ නිරූපණයකින් හෙබි වෙනස් වූ චරිත 2 ක් ලැබිණ. නීල් රූපසිංහගේ “හතරදෙනාම සූරයෝ” නව නිෂ්පාදනයේ “ජගිරියා” ගේ චරිතය ඉන් එකකි. සුදත් රෝහණගේ “ස්වයංජාත” ටෙලිනාට්‍යයේ විභූතිරත්නගේ භූමිකාව අනෙක වේ.මේවා ප්‍රේක්ෂකයන් දුටු නමුත් “සැමීගේ කතාව“ නැරඹීමේ වරම තවමත් ඔවුන්ට ලැබී නැත.දුෂ්කර ගම්මානයක දිළිඳු පවුලකට අයත් සිරිරත්න පවුලේ වැඩිමල් දරුවා ය. ඔහුගේ ?බාල සොහොයුරා ජයාය. කුඩා අවධියේදී පියා ඔවුන් අතහැර දමා ගොස් ඇති නිසා මව මේ දරු දෙදෙනා හදාවඩා ගත්තේ මහත් දුෂ්කරතා මධ්‍යයෙහි ය.සිරිරත්න උප්පත්තියෙන් මානසික ආබාධිත භාවයක් උරුම කොට ගත්තෙකි. කලකදී නගරයේ මෙහෙකාරයකු විලස ජීවිකාව ගෙන යන සිරි හට එතැනදී “සෑම්” යන අන්වර්ථ නාමය ලැබේ.හමුදාවට බැඳෙන සෑම්ගේ සොහොයුරා එහිදී ත්‍රස්තවාදී ප්‍රහාරයකින් මරු මුවට පත්වේ.පසුව සුවිසල් ගඟක් අසබඩ නිවසක මෙහෙකාර සේවය කළ සෑම් හට එහිදී තම ස්වාමියා ප්‍රමුඛ එම පවුලේ සාමාජිකයන්ගේ අනුකම්පාව, ආදරය නොඅඩුව ලැබුණත් මෙහි වෙසෙන අනෙක් දෙමළ ජාතික මෙහෙකාර යුවළ සමඟ ඔහු ගැටෙන්නේ තම සොහොයුරාගේ මරණය සිහිපත් වන බැවිනි.කොළඹ දී පුපුරා යන ත්‍රස්ත බෝම්බයකින් ඔවුන්ගේ ස්වාමියා මිය යෑමත් සමඟ, තමන් මෙතෙක් නොදුටු ජනවාර්ගික අර්බුදයේ සැබෑ යථාර්ථය මේ මෙහෙකරුවෝ තිදෙනා පසක් කොට ගනිති?.ඉච්ඡාභංගත්වයෙන් ගමට යන සෑම් එහිදී තනි වන්නේ මවගේ මරණය හේතු කොට ගෙන ය. දැන් සෑම් මඟ බලා සිටින්නේ තම පරමාදර්ශී චරිතය වන ස්වාමියාගේ පුත්‍රයා තමාට නැවත කැඳවීමේ ලිපියක් එවන තුරුය. ලාංකේය ප්‍රේක්ෂකයා බලා සිටින්නේ සැමීගේ කතාව චිත්‍රපටය තිරගත කරන තුරුය.ජගත් චමිල හැරුණු විට සනත් ගුණතිලක, මැණික් කුරුකුලසූරිය, තෙසාරා ජයවර්ධන, අනූෂා විනෝදනී, රසික රවිනාත්, වික්ටර් රාමනායක, නිල්මිණි බුවනෙක යනාදී නළු නිළියෝ මෙහි චරිත නිරූපණය කරති. “සැමීගේ කතාව“ වූ කලී සංවේදීතාවයේ හා මානව දයාවේ සිනමාත්මක කාව්‍යයකි.මේ චිත්‍රපටය මුහුණපෑ දුෂ්කරතා නිසා සම්මානනීය ජගත් චමිල හා අධ්‍යක්ෂ ප්‍රියංකර විතානාච්චි මේ ලැබූ ජය සැබෑම විජයග්‍රහණයක් ලෙස මම දකිමි.නුවන් නයනජිත් කුමාරජගත් චමිල නිව්යෝර්ක් නගරයේදී ලෝකයේ දක්ෂතම නළුවා වශයෙන් තමන්ට සම්මානය ලැබුණු මොහොතේ කටපුරා හිනාවක් ඇතුව අමු සිංහලෙන් කිව්වා.. මේක මගෙ රට ලැබූ ජයග්‍රහණයක් කියලා.’සැමී’ මන්දබුද්ධික වුණත් ජගත් චමිල හරිම බුද්ධිමත්.ජගත් මාරයි. නියමයි. කියල වැඩක් නෑ... ඇත්තමයි.කසුරි  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=af1306302</link>
    <topic>දැන් මගේ එකම ආශාව විවාහ වෙලා දරුවන් ලබන්නයි</topic>
    <author>උපාලි සමරසිංහ</author>
    <content>ටී. එම්. ගේ එම කන්කලු ගීයෙන් නැඟුණු ඒ හිරු රැස් දෝර මට හැ‍ඟෙන විදියට දැන් අප අබිමුවය. එල් ටී ටී ඊ ඊළාම් යුද්ධයට එරෙහිව ශ්‍රී ලංකා හමුදාවන් ඇරැඹි “මානුෂිය මෙහෙයුම” තවදුරටත් තහවුරු වන්නේ දැන් ය. කොටි දේශපාලන අංශ නායිකා තමිලිනී දැන් ඇගේ ගමේ ය. වව්නියාව පරන්තන් ගමේ තම නෑ පිරිවර සමඟ ඇය අලුත් ගැහැනියක ලෙස ඇය දැන් හුස්ම ගනිමින් සිටින්නීය. ශ්‍රී ලංකා අධිකරණය ඇය කෙරෙහි ඉතාම මානුෂිය තීන්දුවක් දුන්නාය. දැන් ඇගේ එකම බලාපොරොත්තුව විවාහයක් වී දූ දරුවන් ලැබ ජීවත් වන්නටය. ඇයට වයස හතළිහකි.ඇය නිදහස් කිරීම පිළිබඳව රාජ්‍ය ආරක්ෂක අංශයේ ප්‍රධානීන්ට හා වගකිවයුත්තන්ට තිබුණේ බරපතළ ගැටලුවකි. ඒ ඇය නිදහස් කළහොත් ජාත්‍යන්තරයේ හොල්මන් කරන කොටි ඩයස්පෝරාව ඇය එහි ප්‍රචාරක යන්ත්‍රයක් ලෙස යොදා ගනීවි ද යන සැකයය. ඊටත් අමතරව ලංකාවේ අන්තවාදී ඇතැම් දෙමළ දේශපාලනඥයන් තමිලිනී තමන්ගේ වේදිකාවට කැඳවා ගනීවි ද යන ප්‍රශ්නයයි.එහෙත් නාඹර කෙල්ලක නොවන අද තරමක පරිණත ගැහැනියක් වන ‘තමිලිනී’ අධ්‍යාත්මික චින්තනයට බර ජීවිතය පැහැදිලිව දකින, සැබෑ ලෙසම පුනරුත්ථාපනය වී ගමට ගිය ගැහැනියකි. ඒ නිසා ඒ ප්‍රයත්න ‘බොර දියේ මාළු බෑමක්’ පමණක්ම වන බව මම දනිමි. කොටින්ගේ සාහසික අරමුණු ජයගන්නට ගොදුරක් වූ තමිලිනීගේ කතාව මා ඔබට කියන්නේ එවැනි තවත් බොහෝ තරුණ තරුණියන්ට පාඩමක් පිණිසය.තමිලිනීගේ මුල් අක් මුල් පැතිර තිබුණේ යාපනයේය. ඔවුන්ගේ පරපුර ටිකෙන් ටික කිලිනොච්චියට වව්නියාවට සංක්‍රමණය වී ගියේ නැති බැරිකම් නිසාමය. එකදාස් නවසිය හැත්තෑ දෙකේ අප්‍රේල් මස විසි තුන් වැනිදා පරන්තන්වලදී උපන් තමිලිනීගේ නියම උප්පැන්නයේ නම සුබ්‍රමනියම් සිවකාමිය. පිය සෙනෙහස පුංචි දවසම අහිමි වූ තමිලිනී අම්මාත් තම නැගණියන් දෙදෙනාත් සමඟ පරන්තන්වල නිස්කලංක එහෙත් දුප්පත් දිවියක් ගත කළාය.ඇය මුලකුරට ගියේ පරන්තන් හින්දු විදුහලටය. පාසලේදී යම් යම් ක්‍රියාකාරකම්වල විශේෂයෙන් ක්‍රීඩා ඉසව්වේ මහත් පෙරැළි කළ තමිලිනී අපොස සාමාන්‍ය පෙළ උසස් ලෙස සමත් සිසුවියකි. ඒ අනුව අපොස උසස් පෙළ විභාගයට සූදානම් වීම සඳහා ඇය ඇතුළත්ව සිටියේ කිලිනොච්චි මධ්‍ය මහා විදුහලටය.කිලිනොච්චිය එදා කොටින්ගේ අගනගරයයි. ඔව්හු පාසල්වලට පැන අහිංසක දරුවන්ගේ මනස විකෘති කළහ. ඉතිහාසය වෙනස් කැර ඉගැන්වූ මේ ඊනියා දේශකයෝ කිලිනොච්චි මධ්‍ය මහා විද්‍යාලයට ද පැන දරුවන් උදුරා ගත්හ.“සිංහලයො කියන්නෙ ම්ලේච්ඡයෝ. නුඹලා නොදන්නවා වුණාට උන් උඹලගෙ තාත්තට නිකරුණේ වෙඩි තියලා මැරුවා. අම්මා නංගිව දූෂ්‍ය කරලා මැරුවා. කවරදාවත් උන් අපට නිදහස දුන්නෙ නෑ. මේ ප්‍රදේශ අපේ. ඒවා ඉතිහාසයේ පටන් අපේ. ඒවා දැන් උන්ගේ කරගෙන...”මෙවැනි අසත්‍ය ප්‍රකාශ කරමින් ඔව්හු මේ පුංචි දැරිවියන් තම සංවිධානයට බඳවා ගන්නට දැල එලූහ. තමිලිනී ඇතුළු තවත් බොහෝ අහිංසකාවියන් බොහෝ දෙනෙකු එහි පැටලුණේ දඟ වයස හිතේ තටු ගසන නිසා ද විය යුතුය.ඇය 91 ජුලි 21 වනදා උසස් පෙළ අධ්‍යාපනයට තිත තබා සංවිධානයට බැඳුණාය. ඒ අම්මා විලාප දෙද්දී ඒ මිනිස් රකුසෝ ඇය රවටාගෙන ගියහ. කිලාලි හා නීරුවේලි එල් ටී ටී ඊ පුහුණු කඳවුරුවල මුලින්ම ඇය පුහුණුව ලැබුවාය. එල් ටී ටී ඊ ය ඇයට හැඳුනුම්පතක් දුන්නේය. එහි අංකය I D 1736 ය. අන්වර්ථ නාමයක් ද ප්‍රදානය කළේය. එතෙක් සුබ්‍රමනියම් ශිවකාමිව සිටි ඇය තමිලිනී වූයේ ද එදාය. හමුදා ඇඳුමක් වැනි බර ඇඳුමක් ද, සයනයිඩ් කරලක් ද ටික දවසකදී ලැබිණ.කසාදයක් බැඳ තම හිරිමල් වියේ සතුට බෙදා ගෙන දරුවකු ලැබ, ඒ දරුවා වඩාගන්නට තිබුණු ඒ දෑතට ලැබුණේ තුවක්කුවකි. ඒ තුවක්කුවේ බර ඒ හැඟුම් පොදි දිය කරන්නට ඇත.තමිලිනීගේ ආත්මය ඊළඟට පාව යන්නේ එල් ටී ටී ඊ සටන් බිමටය. එහි සටන් බළකායේ ඇයට ද සිර වන්නට වූවාය. ඒ ඉන්නා අතරවාරයේ ද තමිලිනී තම අම්මා හා නැගණියන් ගැන හිතා බොහෝ කඳුළු වගුළාය. එහිදී ඇයට දැනගන්නට ලැබුණේ තමන්ගේ තවත් එක් නැගණියක් එල් ටී ටී ඊ නරුමයන් පැහැර ගත් බවය.තරුණකමට, ඉච්ඡා බසට රැවැටී එහි ගියාට, කිසිිවෙකුටත් යථාර්ථය තේරුම් ගත් පසු ගෙදර එන්නට නම් බැරිය. තමිලිනීටත් සිදුවී ඇත්තේ එයයි. යුද හමුදාව කිලාලි කලපුව අත්පත් කරගන්නට මෙහෙයවන ‘යාල්දේවි’ මෙහෙයුමට ඇය එල් ටී ටී ඊ හමුදාව සමඟ අපේ හමුදාවට ගහන්නට පෙරට ආවාය.අනතුරුව ඈ 1993 දී තවලෙයි (ගෙම්බා) නමින් හැඳින්වෙන ඔවුන්ගේ මෙහෙයුමේ දී පුනරීන්, නගතවන්තුරෙයි යුද හමුදා කඳවුරුවලට පහර දීමේ ද පෙරමුණේ සිටි කොටි කෙල්ලකි. පුනරීන් ප්‍රහාරයෙන් පසු ටී. 55 යුද ටැංකියක් අල්ලා ගත් තමිලිනී කැලෑ මාර්ගයෙන් එය තම බලය පවත්නා ප්‍රදේශවලට ගෙන යාමේ ද මහත් දක්ෂතාවක් දැක්වූවාය.‘අනින ගොනා වැඩට දක්ෂයි’ කීවාක් මෙන් ඒ සටන් බිමේ දී මෙන්ම චතුර කතාවටත් උපායටත් දක්ෂ තමිලිනී ඔවුනගේ එල් ටී ටී ඊ සංවිධානයේ න්‍යායාචාර්ය ඇන්ටන් බාලසිංහම් හා ඔහුගේ බිරිය ඇඩෙලා බාලසිංහම්ගේ අවධානයට ලක්වූයේ මේ අතරය. ඔව්හු ඇය ගැන ප්‍රභාකරන්ට කීහ. ඒ අනුව තමිලිනී සටන් බිමෙන් තරමකට මුදවා එහි දේශපාලන අංශ නායිකාව බවට පත්වූයේ නිතැතිනි.ඊටත් අමතරව තමිලිනී කොටින් විසින් රහසේ පවත්වාගෙන ගිය කොහු කර්මාන්ත ශාලාවක කළමනාකාරිණිය වූ අතර, එල් ටී ටී ඊ ගොවිපළක් ද බාරව සිටියාය.මේ අතර එල් ටී ටී ඊ ය ‘කාන්තා සඟරාවක්’ පළ කරන්නට තීන්දුවක් ගත්තේය. එම එල් ටී ටී ඊ සඟරාවේ නම “සුදන්දර පරවෛකල්” විය. සිංහල අරුත ‘නිදහසේ තටු සලන්නන්’ යන්නය. ‘තමිලිනී’ එහි කර්තෘ මණ්ඩල ප්‍රධාන සාමාජිකාවකි.තම අම්මා හා එල් ටී ටී ඊ යට බැඳුණු නංගී හෝ ගෙදර සිටින අනෙත් නැගණිය ගැන හොයන්නවත් ඇයට ඉඩක් නොලැබුණාය. තම නැගණිය සංවිධානය තුළ පවා ඇය ඒ කාලය තුළ දුටුවේ වරක් හෝ දෙවරක් පමණය.ඇගේ ජීවිතයේ කෙතරම් දුක්ඛ දෝමනස්සයන් කඳුළු දෝරෙ ගලා ගියත් එල් ටී ටී ඊ ය ඇගේ ශ්‍රමය, බුද්ධිය උදුරා ගත්තා මිස ඇයට ප්‍රදානය කළ කිසිවක් නැත.1997 හෝ 98 කාලයේ “ජයසිකුරු මෙහෙයුම” වන්නිය අල්ලා ගැනීමේ අරමුණින් ක්‍රියාත්මක වෙද්දී ‘තමිලිනී’ කෝකටත් තෛලයක් ලෙස යළිත් එල් ටී ටී ඊ ය වෙනුවෙන් සටන් බිමට ගියාය.මෙ’ කාලයේ එල් ටී ටී ඊ යේ ප්‍රබලම කාන්තා චරිත තුනක් තිබිණ. ඒ සටන් බිමේ හා දේශපාලන අංශ දෙකෙහිම සේවය කළ අයයි. ඒ තමිලිනී, අර්සියන් හා කලචෙල්මී පොන්නතුරෙයි යන තිදෙනාය. ඇය ‘දුර්ගා’ නමින් ද හැඳින්විණ.98 සැප්තැම්බර් සිදුවූ හමුදාවේ සිතිජය (2) මෙහෙයුම තමිලිනී නම් මේ යකඩ ගැහැනිය සෙලවූ ප්‍රධාන අවස්ථාවකි. පරන්තන් සටනකදී තම නැගණිය එල් ටී ටී ඊ ය වෙනුවෙන් දිවි පිදු බව අසන්නට ලැබීම ඒ කනගාටුදායක පුවතයි. එල් ටී ටී ඊ ඒ වෙනුවෙන් කළේ තම නැගණියට එතෙක් සංවිධානයෙන්ම දී තිබු ආයුධ, පතරොම් ගැනීම හා සයනයිඩ් කරල ගලවා ගැනීම පමණි.2001 අලිමංකඩ අල්ලා ගැනීමේ ‘අග්නිඛීල’ මෙහෙයුම හමුදා මඟින් ක්‍රියාත්මක ‍කරද්දී එල් ටී ටී ඊ බලධාරීන් නැවත කළේ තමිලිනී දේශපාලන අංශයෙන් සටන් බිමට එවීමය. එදා ද බිහිසුණු වික්‍රම පා ජීවිතය බේරාගත් ඇයට 2002 පෙබරවාරියේ සටන් විරාම කාලයේ සංවිධානය තුළ මහත් ජනප්‍රියතාවක් ලැබිණ.ඇය දේශන සඳහා කැඳවනු ලැබීය. ඇයට ගමන් බිමන් යන්නට ඩබල් කැබ් රථයක් හා ඇගේ බොඩි ගාර්ඩ්ස්ලාට යන්නට වෙනම වාහනයක් ප්‍රදානය විය. කොළඹ පැවැත්වූ සමහර සම්මන්ත්‍රණවලට තමිලිනී ද ආවාය. ගියාය. 2005 - 2007 කාලයේ යුරෝපයේ රට රටවල තම සංවිධානය මෙහෙයවූ සම්මන්ත්‍රණවලට ද ඇය සහභාගි වූවාය.මුල් කාලයේ දී ප්‍රභාකරන් ප්‍රබල සටන්කාමීන් හා සටන්කාමිනියන් එක්කැර විවාහ කැර දෙන්නට සැලසුම් කළ කාලයේ ඊට විරුද්ධ වූ ‘තමිලිනී’ මේ සාකච්ඡා සම්මන්ත්‍රණ පැවැති කාලයේ කේ (KAY) නම් තරුණයකු සමඟ ආදර සම්බන්ධයකට මුල පිරුවාය. ආදරයේ හිරු රැස් දහර නෑඹුල්ව ඈ වෙත ගැලුවත් ටික කලෙකින් (KAY) නමැත්තා මිය යෑමෙන් ඒ ආදරයට ද තිත තැබුණේය.යුද්ධය නැවත ආරම්භ වූ පසු 2004 පමණ වන විට එල් ටී ටී ඊ ය මුලතිව් දිස්ත්‍රික්කයේ කැලෑබද කොටසකට සීමා වන විට හා උතුරු ප්‍රදේශ භාර ව සිටි තීපන්ගේ මිය යාමත් සමඟ තමිලිනී ඇතුළු බොහෝ පිරිස්වලට තම අවධානය ළඟ ළඟම ඇතැයි සිතිණි. ඒ අවස්ථාව තමිලිනීගේ ද ජීවිතයේ හැරවුම් ලක්ෂය විය.අවසන් යුද්ධයේ දී තමා සමඟ එල් ටී ටී ඊ යේ බලපරාක්‍රමය කාන්තා අංශයෙන් දරා සිටි අර්සියන් හා දුර්ගා ද මිය යාම ඇයට විදුලි කෙටීමක් බඳු විය. ඒ සටනේ දී තමිලිනී ද බරපතළ ලෙස තුවාල වූවාය. ඒත් සූර වීරකම නිසාම තමිලිනී කෙසේ හෝ ජීවිතය ගලවා ගත්තාය.එසේ තම යෙහෙළියන්ගේ වියෝව, නැගණියගේ වියෝව ඉදිකටුවක් සිරස් අතට නොව තිරස් අතට උගුරේ ගමන් කරන්නාක් මෙන් ඇගේ හද නිතරම පෑරුවේය. පුදුමාතලන්වලදී ඇගේ යෙහෙළියන් මරු වැළඳ ගනිද්දී මිය ගියේ ද තම සොයුරියන්ම නේදැයි ඇයට සිතිණි.2009 මැයි 15 වැනිදා සාමාන්‍ය සිවිල් ජනතාව යුද හමුදාවට බාර වන විට ඇය ද අම්මා හා අනෙත් නංගී ද කැටුව පැමිණියේ නිදහස් අරුණැල්ලක බලාපොරොත්තු සමඟිනි. ඒ එතෙක් තමා පණ මෙන් සුරැකි ආයුධ, ඇඳුම් හා සයනයිඩ් කරල ද කළපුවට වීසි කැර දමමිනි.එසේ පැමිණි සාමාන්‍ය ජනතාව අතරේ රජයේ සුබසාධක කඳවුරක සීරුවට හුස්ම ගත් ඈ රජයේ බුද්ධි අංශ තොරතුරු මත 2009 මැයි 27 දා අත්අඩංගුවට ගැනිණ. අත්අඩංගුවට ගත් අය අතරේ බරපතළ සාහසික වැරැදි කළ 1235 අතරට ඇය ගොනු නොවුණේ ඇය දේශපාලන අංශ නායිකාව නිසාවෙනි. සාමාන්‍ය 11,989 අතරේ ඇය රාජ්‍ය විරෝධී ත්‍රස්තවාදී අරගලයක සාමාජිකාවක් පමණක් ම වූවාය.ඇය අත්අඩංගුවට පත්ව අධිකරණයේ මානුෂිය තීන්දුවෙන් පසු නැවතුණේ වවුනියාව පුන්තෝට්ටම් පුනරුත්ථාපන කඳවුරේය. බ්‍රිගේඩියර් දර්ශන හෙට්ටිආරච්චි, කර්නල් ජානක මහත්වරුන් ඇසුරේ මා අත්විඳි කරුණු සමහරක් මම දැන් ඔබට කියමි.එයාට දැන් වයස හතළිහයි. මට දැන් අවශ්‍ය විවාහ වෙලා දරුවන් ලැබ සාර්ථක ගැහැනියක් වන්නයි කියා ඇය කීවා. මෙහිදී ඇය භාවනා හොඳින් ප්‍රගුණ කළා. ඒකෙන් ඇගේ ජීවිතයට සැහැල්ලුවක් සැනසීමක් ලැබුණා කීවා. දකුණු පළාතේ හා නුවර පළාතේ නාරම්පනාව වැනි ගම්වල චාරිකාවලට එකතු වූ එයා සිංහල මිනිසුන් පිළිබඳ තිබු වැරැදි චිත්‍රය ගැන කම්පා වුණා.ළෙන්ගතුකම, සංවරකම, බෙදාහදා ගැනීම්, ආචාරශීලීකම අපේ මිනිස්සු ළඟ තිබෙනවා කීවා. එයා මුලින් හින්දු. පස්සෙ කතෝලික ආගම වැලඳ ගත්තත් බුද්ධාගමේ භාවනාව ප්‍රගුණ කළා. රජයේ සේවකයන්ට 4% පොලිය අනුව දෙන රාජ්‍ය ණය ජීවිතේ මේ විදියට නැති කරගත්ත ඒ වගේ අය වෙනුවෙන් ප්‍රදානය කරන එක ගැනත් සතුටු වුණා.විවාහ වී දරුවන් ලැබ සාධාරණ ක්‍රමයකට ජීවත්වෙන්නට තමිලිනී ගන්නා උත්සාහය අපි ද අගය කරමු. ඇය දැන් සිටින්නේ වවුනියාවේ පරන්තන් නිවසේය. අතීතයෙන් හමා ගිය කුණාටු සහිත ජීවිතය ඇයට දැන් කරදරයකි. ඒ නිසා ඇය තම දුරකථන හා හමුවීම් සියල්ල නවතා ඇත.උපාලි සමරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=af1306303</link>
    <topic>හංගමුවේ දරුවන්ගේ අධිෂ්ඨානයේ කතාව</topic>
    <author/>
    <content>‘අපට සල්ලි නෑ. වෙනත් පහසුකමුත් නෑ. ඒත් අපට හිතක් තිබුණා. ඒ හිතේ ආත්ම ශක්තියත්, ආත්ම ධෛර්යයත් ඕනෑවටත් වඩා තිබුණා. ඒක හින්දා අපි කවුරුවත් උදව් කරනකම් බලා හිටියෙ නෑ. අපට දැනුණා අපට අපේ දෙපයින් හිටගන්න පුළුවන් කියලා. අපි ඔක්කොම එකට එකතු වුණා. පුංචි වුණත් ඒක මහා ශක්තියක්.’මෙහෙම කියන්නේ රත්නපුර නිවිතිගල හංගමුවේ පද්මෝදය මහා විද්‍යාලයේ දරුවො. දරුවො 850 යි, ගුරු මණ්ඩලය 45 යි. වැහි දෙකක් වැස්සොත් ගංවතුරට යටවෙන පාසලක්. අහිංසක මවුපියන්ගෙ දරුවෝ. එක්කෝ මැණික් පතල්වල, එක්කෝ තේ වතුවල සොච්චම් පඩියකට වැඩ කරන මිනිසුන්ගේ දරුවෝ.කොච්චර අඟහිඟකම් තිබුණත් මේ ඉස්කෝලෙට එක සම්පතක් තිබුණා. ඒ සම්පත ලැබෙන්නේ 2010. ඒ තමයි විදුහල්පති පුටුවේ ඉඳගත්තු ඇත්ඔයේ මහින්ද හාමුදුරුවෝ.මහින්ද හාමුදුරුවන්ට තේරුණා දුප්පත් වුණත් මේ දරුවන්ට මොකක් හරි වැඩක් කරන්න ලොකු ඕනෑකමක් තිබෙන බව. ඔවුන් හරිම කාර්යශූරයි. මවුපියොත් ඉස්කෝලෙ දිහා බලාගෙන හිටියා. ඒ ඔක්කොම ලෑස්තියි මතක හිටින වැඩක් කරන්න. මහින්ද හාමුදුරුවො මේ බව තේරුම් ගත්තේ විදුහල්පති වෙලා ආව පළවැනි සුමානේදී දෙකේදී.මහින්ද හාමුදුරුවෝ හදිසි රැස්වීමක් කැ‍ඳෙව්වා. ප්‍රදේශයේ සම්භාවනීය පිරිස්, ආදි සිසුන්, මවුපියන් සෑහෙන ප්‍රමාණයක් මහින්ද හාමුදුරුවෝ එක්ක එක පෙළට සිට ගත්තා. මහින්ද හාමුදුරුවෝ අත දික්කරලා පෙන්නුවා අක්කර දෙකක විතර ඉඩම. ඒක වැඩක් නොගෙන මුඩු වෙලා ගිහින්. හාමුදුරුවෝ බොහොම තීරණාත්මක හඬකින් මෙහෙම කිව්වා.“ඔබ ලෑස්ති නම් මම ලෑස්තියි ඉස්කෝලෙ දියුණු කරන්න. පටන් ගැන්මක් හැටියට මේ අක්කර හතෙන් තුනක් කුරුඳු වගාවක් බවට පත්කරන්න අපිට පුළුවන්.”ළමයින් කුරුදු වගාවේ යෙදෙන අයුරුහාමුදුරුවෝ එහෙම කිව්වම කසුකුසුවක් පැතිර ගියා. ‘හාමුදුරුවෝ ඔය කිව්වට මේ මහා කැලෑව කොහොමද කුරුඳු වගාවක් කරන්නේ’ කිහිප දෙනෙක් එහෙම අසුබවාදී ප්‍රකාශ කළත් බහුතරය හාමුදුරුවොත් එක්ක එකතු වුණා.අක්කර තුනක පාසල් වත්ත ශුද්ධ කරලා වැඩේ පටන් ගත්තා. ආදි ශිෂ්‍යයෝ බිම් සකස් කිරීම් කරලා දුන්නා. ඉස්කෝල දරුවෝ එක්කෙනෙක් කුරුඳු පැළ හතර ගාණෙ හිටෙව්වා. ඒවා නඩත්තු කිරීමත් ඔවුන්ට ම බාර කළා. හැබැයි ඉස්කෝලේ වැඩවලට බාධා නොවෙන විදියට.ඔවුන් ඒ සඳහා කාලය වෙන් කරගත්තා. පොහොර දැම්මා, වල් නෙළුවා. ඉස්කෝලෙ ගුරු මණ්ඩලයත් ළමයි සමඟ හරි හරියට වැඩ කළා. දැන් ඒක එකම කුරුඳු වත්තක්. ඊට අමතරව ගම්මිරිස් අක්කර 3 ක් ළමයි වැවුවා. පුවක් පැළ 1500 ක් හිටෙව්වා.අස්වැන්න නෙළීම සිදුවන්නේ මාස හයකට වරක්. අක්කරයකින් වරකට ලක්ෂ 3 ක් හොයන්න පුළුවන්. ඒ අනුව අක්කර තුනෙන් ලක්ෂ 9 ක් වරකට හොයන්න පුළුවන්. දෙවර බැගින් වුණාම වසරකට ලක්ෂ 18 ක් ආදායම් ලබන වත්තක් බවට පත්වුණා.ඒත් කුරුඳු අස්වැන්න සකස් කරන අයට හරියටම භාගයක් ගෙවන්න ඕන. ඒක තමයි සම්ප්‍රදාය. කුරුඳු පැළයක වර්ධනය වසර තුනකින් තමයි සම්පූර්ණ වෙන්නේ.එකළොස් වැනි ශ්‍රේණියේ නිපුනි ජෙසීලා සිසුවිය පවසන්නේ මෙන්න මෙහෙම කතාවක්.“අපේ ඉස්කෝල වත්ත ඉස්සර මහ කැලෑවක්. සර්පයොත් හිටියා. නමුත් හාමුදුරුවෝ ඉස්කෝලෙට ආවට පස්සෙ ඒ කැලෑව කුරුඳු වත්තක් වුණා. අපි තමයි කුරුඳු හිටවලා නඩත්තු කළේ. අපි දිනපතාම මේ කුරුඳු වගාව රැකබලා ගත්තා.දැන් අස්වනු නෙළන කාලෙත් ඇවිත්. අපිට කියන්න බැරි තරම් සතුටුයි. වත්ත හරිම ලස්සන වෙලා. ඉස්කෝලෙට තියෙන ආදරෙත් වැඩිවෙලා. ඉදිරි කාලෙදි අපේ ඉස්කෝලෙට ගොඩක් සල්ලි හම්බු වෙන බව අපි දන්නවා. ඒ අපේ මහන්සිය නේද කියලා හිතනකොට අපිට දැනෙන්නේ පුදුම සතුටක්. වෙනත් ඉස්කෝලවල ළමයි, ගුරුවරු අපේ කුරුඳු වත්ත ගැන අහනකොට අපිට කොයිතරම් ආඩම්බරයක් හිතෙනව ද?විදුහල්පති ඇත්ඔයේ මහින්ද හිමිහැම දරුවකුටම කුරුඳු පැළය ගැන විස්තර සටහන් කරන්න කාඩ්පතක් දුන්නා. පොහොර යෙදීම, වල් නෙළීම පමණක් නොවෙයි උස මහත සටහන් කරන්නත් ඒකෙ ඉඩක් තිබුණා. අන්තිමේදී මේ වැඩේ අපේ දරුවන්ගේ විනෝදාංශයක් බවට පත්වුණා. දොළොස් වැනි වසරේ කලා අංශයේ ඉගෙනුම ලබන සංජීව පවසන්නේ, පාසලෙන් ලැබුණු මේ ආභාසය අනුව පාසල් ළමයි හුඟ දෙනෙක් තම තමන්ගේ ගෙවතු ද වගා බිම් බවට පත්කරගෙන ඇති බවයි. ඒ නිසා ඉස්කෝලෙන් පටන්ගත්තු මේ වැඩපිළිවෙළ දැන් ගමටත් ගිහින්.මේ කුරුඳු වගාවේ පළමු අස්වැන්න නෙළීම උත්සවාකාරයෙන් සිදුකිරීමට දැන් සියල්ල සූදානම්. ඒ ජූලි මස 01 වැනි සඳුදා එනම් හෙට.හංගමුවේ දරුවෝ මුළු ලංකාවට ම පවසන එක් උදාන වාක්‍යයක් තිබෙනවා.“කවුරුවත් උදව් කරනකම් අපි බලාගෙන හිටියේ නෑ. අපි අපේ ශක්තිය ගැන විශ්වාසය තිබ්බා. එකතු වුණොත් කරන්න බැරි දෙයක් නෑ. අවශ්‍ය වන්නේ ඕනෑකමයි කැපකිරීමයි විතරයි. ඔබ දන්නවා ද හෙට දවස අපට කොච්චර සතුටු දවසක් වේවි ද කියලා. අපේ විදුහල්පති හාමුදුරුවොත් එක්ක බොහොම වටිනා ආදර්ශවත් ගමනක් ගියා කියන එක අපි මුළු රටට ම කියන්නේ මහත් අභිමානයකින්.”තුෂාර හෙට්ටිආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=af1306304</link>
    <topic>මෙගා ක්ලාස් සහ ප්‍රයිවට් ටියුෂන්</topic>
    <author>සුභාෂිණී ජයරත්න</author>
    <content>ප්‍රසිද්ධ විභාග ආරම්භයට දින පහකට කලින් සියලුම ටියුෂන් පන්ති නවත්වන්න අධ්‍යාපන අමාත්‍යාංශය නීතියක් ගෙනැවිත්. 1968 අංක 25 දරන ප්‍රසිද්ධ විභාග පනත යටතේ මේ නීතිය ගැසට් කරන්නත් අධ්‍යාපන අමාත්‍යාංශය කටයුතු කළා. මේ ගැසට් කිරීම රට තුළ අලුත් කතාබහකට මුලපිරුවා.ඉහත අංක දරන විභාග පනතේ 22 වගන්තියෙන් විෂය භාර අමාත්‍යවරයා ලෙස අධ්‍යාපන අමාත්‍ය බන්දුල ගුණවර්ධන මහතාට පැවරී තිබෙන බලතල අනුව මෙවන් නීතියක් ගැසට් කළත් ඊට පසුබිම් වූ හේතු සාධක මේ පිටුපස තිබුණා.ඔබට මතක ඇති 2012 අ.පො.ස. සාමාන්‍ය පෙළ විභාගය පැවති දිනවල ඇතිවූ කලබැගෑනිය. සාමාන්‍ය පෙළ විද්‍යා විෂය ධාරාව පැවැති දිනයේ සවස් භාගයේ එහි බහුවරණ ප්‍රශ්න පත්‍රය පිටවූ බවට රට පුරා මහත් ආන්දෝලනයක් මතුවුණා.විශේෂයෙන් ගම්පහ පළාතේ ජනප්‍රිය මෙන්ම ප්‍රවීණ යැයි කියාගත් එක්තරා ගුරුවරයෙක් මෙම බහුවරණ ප්‍රශ්න 40න් භාගයක්ම ඇතුළත් ආදර්ශ ප්‍රශ්න පත්‍රයක් විභාගයට කලින් දින තම සිසුන්ට ලබා දී තිබෙනවා.මීට කලින් ද මෙවැනිම කතා පැතිර ගියත් මේ සිදුවීම නිසා ලේසියෙන් අකාමකා දමන්න විභාග දෙපාර්තමේන්තුවටත් අධ්‍යාපන අමාත්‍යාංශයටවත් හැකිවුණේ නැහැ. සමහරු මෙහිදී තර්ක මතුකළා. දක්ෂ ප්‍රවීණ ගුරුවරයකුට මෙවැනි අනුමාන ප්‍රශ්න සැකසිය හැකි බව.නමුත් ඒ තර්කය ද බිඳ හෙළන්නට සමත් වුණේ මෙම අනුමාන බහුවරණ ප්‍රශ්න අකුරක් නෑර එක සමාන වීමත්, රූප සටහන් ද එක හා සමානව කිසිම වෙනසක් නොතිබූ නිසාත් ය. මේ නිසා අවසානයේ මේ ප්‍රශ්නය අපරාධ විමර්ශන දෙපාර්තමේන්තුව හරහා කඩුවෙල උසාවියේ නඩුවක් ගොඩනැඟෙන තරමට දිග්ගැහුණා.විභාග දෙපාර්තමේන්තුවේ යම් තැනක පැවැති දෝෂයක් අඩුපාඩුවක් හේතුවෙන් ප්‍රශ්න පත්‍රය විභාගයට පෙර පිටවූ ආකාරයත් එය අතරමැදියන් හරහා ගම්පහ ප්‍රදේශයේ ටියුෂන් ගුරුවරයකු අතට ගොස් කලබලයේ කිසිදු වෙනසක් නොකොට එය තවත් ප්‍රශ්න පත්‍රයක් සේ මුද්‍රණය වී තෝරාගත් සිසු පිරිසක් අතට ගිය ආකාරයත් මේ පරීක්ෂණවලින් රටම දැනගත්තා. අදටත් මේ නඩුව කඩුවෙල මහෙස්ත්‍රාත් උසාවියේ විභාග වෙනවා.මෙහි අවසන් ප්‍රතිඵල ඇත්තෙන්ම භයානක වුණා. සමස්ත විභාග පද්ධතිය කෙරෙහි ම දරුවන් තුළ විශ්වාසය බිඳී ගියා. විභාග දිනවල රට තුළ අනවශ්‍ය ආකාරයෙන් කලබැගෑනියක් මතුවුණා පමණක් නොවෙයි විභාග දෙපාර්තමේන්තුවේ රහස්‍ය භාවය ගැනත් ප්‍රශ්න මතුවුණා. අන්තිමේදී ශිෂ්‍යයන්ට සාධාරණයක් ඉටුවුණේ ඊට අදාළ ප්‍රශ්න 19ටම සමස්ත සාමාන්‍ය පෙළ විද්‍යා විෂය මුහුණදුන් සියලු දෙනාටම හරි හෝ වැරදි හෝ ලකුණු 19ක් ලබා දෙමිනි.මේ සිදුවීම ඉදිරියටත් සිදු නොවන්නට ක්‍රමයක් ලෙස අධ්‍යාපන අමාත්‍යාංශයත් විභාග දෙපාර්තමේන්තුවත් ටියුෂන් ගුරුවරුන්ට අලුත් නීතියක් පැනෙව්වා. ජනප්‍රිය පාසල්වලට හා ශිෂ්‍යාධාරවලට ශිෂ්‍යයන් තෝරා ගැනෙන 5 ශිෂ්‍යත්ව විභාගයටත්, අ.පො.ස. (සාමාන්‍ය පෙළ) හා අ.පො.ස. (උසස් පෙළ) යන විභාග ආරම්භක දිනට දින 5කට පෙර හා අවසන් වන තෙක්ම උපකාරක පන්ති සංවිධානය, ඒවා මෙහෙයවීම, දේශන සම්මන්ත්‍රණ, වැඩමුළු පැවැත්වීම තහනම් කැරුණා.අගෝස්තු 5 දා ආරම්භ වන අ.පො.ස. උසස් පෙළ විභාගයේ සිට මේ නීතිය ක්‍රියාත්මක කරන්නත් අධ්‍යාපන අමාත්‍යවරයා උපදෙස් දුන්නා. එපමණක් නොවෙයි එම විභාග සඳහා අනුමාන ප්‍රශ්න ඇතුළත් ප්‍රශ්න පත්‍ර මුද්‍රණය, බෙදාහැරීම හා ඒ පිළිබඳ මුද්‍රිත හා විද්යුත් මාධ්‍ය මඟින් ප්‍රචාරයක් ලබාදීමත් මේ යටතේ තහනම්. මේ නීති උල්ලංඝනය කරන අයට විරුද්ධව කටයුතු කරන්නත් විභාග දෙපාර්තමේන්තුව දැන් සූදානම්.අධ්‍යාපනය භාර ඇමැතිවරයා ලෙස ගත් මේ තීරණය පිළිබඳව අධ්‍යාපන අමාත්‍ය බන්දුල ගුණවර්ධන මහතාගෙන් අපි විමසුවා.ඇයි ඇමතිතුමා මේ වගේ තීරණයක් ගත්තේ?හොඳ ටියුෂන් ගුරුවරයෙක් නම් සති දෙකකට කලින් සියලු පන්ති නවත්වනවා. නමුත් අද එහෙම අය අඩුයි. හුඟක් අය බලන්නේ කොහොම හරි සල්ලි හොයන්නයි. සමහර ටියුෂන් ගුරුවරු ළමයින් ගෙන්වා ගැනීමේ අරමුණ ඇතිව ප්‍රශ්න හොරකම් කරනවා.සමහර ළමයින්ට ඉලක්ක ප්‍රශ්න කියලා දුන්නම ඒවා පමණක් බලාගෙන යනවා. නමුත් අපි ප්‍රශ්න හදන්නේ විෂය නිර්දේශ, ගුරු අත්පොත්, පෙළපොත් ආදියෙන්. මේ මඟින් ළමයින් අසරණ වෙනවා. ජීවිතයටම සිදුවූ වැරැද්ද හදාගන්න බැරිව යනවා.ප්‍රශ්න පත්‍ර පිටවීමේ අරමුණින් පමණක් ද මේ තීරණය ගත්තේ..?අපිට මෙවැනි ප්‍රශ්න පිටවීමක් ගැන සතියකට කලින් දැනගන්නට ලැබුණොත් අලුතින් ප්‍රශ්න පත්‍රයක් හදන්න කාලය තිබෙනවා. එපමණක් නොවෙයි විභාගයකට දින කිහියකට පෙර දරුවකුගේ මනසට විවේකය අවශ්‍යයි. තමන් කැමැති ආගමික වතාවත්වල නියැළිලා, නාලා, කාලා නිදහසේ විභාගයට මුහුණදෙන්නට සූදානම් වීමට කාලයක් ලැබෙනවා. අපි මේ ගැනත් අවධානය යොමු කළා.මීට කලින් මෙහෙම නීතියක් තිබුණ ද?මීට කලින් තිබුණේ නැහැ. දැන් මෙය රටේ නීතියක්. ගියවර අධ්‍යාපන උපදේශක කාරක සභාවේදී මේ නීතිය අවශ්‍ය නැහැ කියලා හැමෝම කිව්වා. නමුත් පසුව වූ හානිය ඒ අයම දැක්කා. මෙයින් විශාල සහනයක් ලැබෙන්නේ දුප්පත් ළමයින්ට.නීතිය තදින්ම ක්‍රියාත්මක කරනවද?ඔව්. මෙම නීතිය යටතේ ඕනෑම අයෙකු අත්අඩංගුවට ගන්න පුළුවන්. ඊට දැනුම්දීම අවශ්‍යයයි. ඒ වගේම විභාග ප්‍රශ්නපත්‍රවලට සම්බන්ධ කිසිම අයෙකුට දේශන සම්මන්ත්‍රණවලට සහභාගිවන්න බැහැ. විභාග පනත යටතේ රහස්‍යභාවය රැකිය යුතුය. එහෙම නොවුණොත් ඊට විරුද්ධව නඩු දාන්න පුළුවන්.මේ පිළිබඳ දැනට විරෝධතා මතුවෙනවා නේද?තවම ඒ කිසිවක් නැහැ.ඒ අධ්‍යාපන අමාත්‍යවරයාගේ අදහසයි. අපේ විභාග අන්තර්ජාතික මට්ටමෙන් පවා පිළිගැනීමකට ලක්ව ඇති මොහොතක විභාගවල රහස්‍ය භාවය රැක ගැනීම අත්‍යවශ්‍යයි. ඒ සඳහා අධ්‍යාපන අමාත්‍යාංශය ගත් මේ පියවර ප්‍රශංසනීයයි. මින් ඉදිරියට තරමක් දුරට විභාග ප්‍රශ්න කල්තියා පිටවීම වළක්වා ගන්නට මින් හැකිවුවහොත් එය ද ප්‍රතිඵලදායකයි.නමුත් බහුතරයක් මේ සම්බන්ධව දක්වන්නේ වෙනස් මතයකි. ප්‍රශ්න පත්‍ර පිටවීමේ ගැටලුවට විසඳුම මෙය නොවන බව බොහෝ දෙනාගේ අදහසයි. ‘පය බරවායට පිටිකර බෙහෙත් බඳනා සේ’ රෝගය ඇති තැනට නිසි පිළියම් නොයොදා කරන ප්‍රතිකාරයක් වැනි පිළියමක් ලබාදුන් බවට ඔව්හු චෝදනා කරති. පසුගියදා සාමාන්‍ය පෙළ විද්‍යා බහුවරණ ප්‍රශ්න පිටවීමේ ක්‍රියාවලියේ මූලාරම්භය සනිටුහන් වූයේ විභාග දෙපාර්තමේන්තුවෙනි. එක් පුද්ගලයකු අතින් සිදුවූවත් විභාග දෙපාර්තමේන්තුවේ රහස්‍යභාවය සුරැකිනි නම්, ආරක්ෂක කැමරා පද්ධති හරිහැටි පිරික්සුවේ නම් එහි නිලධාරීන් සිය කටයුතු නොපිරිහෙලා ඉටුකළේ නම් විභාග දෙපාර්තමේන්තු මුද්‍රණාලයේ සේවකයකුට ලෙහෙසියෙන් ප්‍රශ්න පත්‍රයක් සොරකම් කළ නොහැකිව තිබුණි. මේ නිසා විභාග දෙපාර්තමේන්තුව මීට වඩා ප්‍රතිසංවිධානය විය යුතුය. තම අඩුපාඩු සකස් නොකර මෙලෙස නීති කොපමණ පැනෙව්වත් පලක් වේද යන්න කල්පනා කළ යුතුය.තවත් පැත්තකින් මේ නීතිය හරහා ප්‍රසිද්ධ විභාගවලට දින පහකට පෙර පැවැත්වෙන ප්‍රසිද්ධ පන්ති සොයාගත හැකි වුවද ඉතා කුඩා කණ්ඩායම් පන්ති මෙන්ම අප්‍රසිද්ධියේ නිවසේවලට පැමිණ කෙරෙන ඉගැන්වීම් ආදිය සොයා බැලීම අපහසුය. අන්තිමට ඒවා එසේ කෙරෙද්දී මේ නීතිය වැටෙන්නේ සාමාන්‍ය මුදලකට ටියුෂන් පන්ති යන සාමාන්‍ය පන්තියේ දරුවන්ට විය හැක.සුභාෂිණී ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=af1306305</link>
    <topic>අපේ ගමන</topic>
    <author>රංජිත් සියඹලාපිටිය</author>
    <content>2005 මහින්ද රාජපක්ෂ අගමැතිතුමා, ජනාධිපතිතුමන් බවට පත් කරවමින් මේ රටේ ජනතාව එතුමන්ට ප්‍රධාන වගකීම් දෙකක් භාර දුන්හ. පළමු ඉල්ලීම වූයේ”ත්‍රස්තවාදය පරදවා නිදහසේ ජීවත්වීමට අවස්ථාවක් ලබා දෙන්න.” යන්නය.මහා බැරෑරුම් ඉල්ලීම වූයේ එයයි. වැඩි දෙනෙක් විශ්වාස නොකෙරූ පරිදිම ඒ අනභිභවනීය ජයග්‍රහණය 2009 මැයි 19 දා එතුමා ජාතියට උරුම කර දුන්නේය.මීළඟ ඉල්ලීම වූයේරට සංවර්ධනය කර දෙන්න” යන්නය.ඒ ඉල්ලීමේ ජයග්‍රහණ පිළිබඳව අපි අද ඇහැට පෙනෙන ඇඟට දැනෙන ලෙස අත් විඳිමින් සිටිමු.වාර්තාවක් ලෙස ඒ ජයග්‍රහණ පිළිබඳ හොඳම සංසන්දනාත්මක ඉදිරිපත් කිරීම සිදු වන්නේ ජනාධිපතිතුමා මුදල් අමාත්‍යවරයා ලෙස එතුමාගේ නායකත්වය යටතේ ඒ මහා වෙනසේ පෙරමුණේ ගමන් කරන ආයතනය වන මුදල් අමාත්‍යංශයේ වාර්ෂික වාර්තාවෙනි.ඒ වාර්ෂික වාර්තාව ගත් වහාම මා පෙරළා ගන්නේ 2005 වර්ෂයේ සහ වාර්තාව පිටවූ වර්ෂයට අදාළ වූ සංසන්දනාත්මක ආර්ථික තොරතුරු ඇතුළත් පිටුවයි. එය හරියට ඉතිහාසගත නවකථාවක් වාගේය. අපි එදා සිටිය තත්ත්වයත් අද සිටින තත්ත්වයත් චිත්‍රපටියක් සේ සිත්හි මවා ගත හැක. 2012 වාර්තාවෙන් උපුටාගත් කරුණු කිහිපයක් පමණක් සඳහන් කිරීම වැදගත් යැයි සිතේ.2005 අපේ රටේ ජංගම දුරකථන තිබුණේ 3,362,000 කි. 2012 දී එය දෙකෝටි තුන් ලක්ෂ විසිහතර දහසකි. මගේ අමාත්‍යංශයට අදාළ නිසා මුලින්ම සඳහන් කළාට අමනාප නොවිය යුතුය. රටක ආර්ථික වර්ධනය මනින ප්‍රධාන අංගයක් වන එය ඊට 2012 අවසානය පවතින ස්ථාවර දුරකථන සංඛ්‍යාව වූ තිස් හතර ලක්ෂ නව දහස ද එකතු වූ විට දෙකෝටි තිස්හත් ලක්ෂ හැත්තෑ තුන් දහසකි. එනම් අපේ රටේ බාල, මහළු, තරුණ, දුගී, යාචක සියළු දෙනා එකට ගෙන බැලුවත් පොදුවේ එක් අයකුට එකකට වැඩි දුරකථන සංඛ්‍යාවක් හිමි වී ඇත.2005 සිටි වෛද්‍යවරුන් සංඛ්‍යාව 12,692 කි. දැන් එය 18,252 කි. 43% ක වැඩි වීමකි. රෝහල් ඇඳන් සංඛ්‍යාව එදා 61,937 ක් වූ අතර අද 73,437 ඛ්. 20% කට ආසන්න වැඩිවීමකි. 2005 ඉපදුන අයකුට පොදුවේ ජීවත් වීමට අපේක්ෂා කළ හැකි කාලය වූයේ අවුරුදු 68 කි. අද වන විට අවුරුදු 75 ක් ජීවත් වීමට අපේක්ෂා කළ හැකිය. කොටින්ම කිවුවොත් මහින්ද චින්තනය ජීවත් වීමේ කාලය ද වැඩි කර දී ඇත.එපමණක් නොව, මාධ්‍ය නිදහස ගැන බොහෝ කථා කරන අපිට ඒ ගැන හොඳ තොරතුරක් ලැබේ. 2005 අපේ රටේ තිබූ පත්තර, රේඩියෝ චැනල්, රූපවාහිනී චැනල් සියල්ලේ එකතුව 313 කි. දැන් 644 කි. වැඩිවීම 106% කි. මින් රජයේ මාධ්‍ය වැඩි වී ඇත්තේ 7 කි. 324 ක්, එනම් 104% කින් වැඩි වී ඇත්තේ පෞද්ගලික මාධ්‍යයයි.ආර්ථික දියුණුව පමණක් නොව මෙතරම් මාධ්‍ය නිදහසක් ඇති රටක් ලෝකයේ තවත් ඇත් දැයි සිතිය හැක. හේතුව මෙම වර්ධනය සිදුවූ වකවානුවේ වැඩිම කාලයක් මේ රටේ දැවැන්ත අභ්‍යන්තර යුද්ධයක් පැවති වකවානුවක් වීමයි.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=af1306306</link>
    <topic>මාරයි සහ නියමයි</topic>
    <author/>
    <content>මසිත බොහොම සැහැල්ලුවට පත්කළ රාජ්‍ය උත්සවයකට සහභාගි වෙන්න අවස්ථාව ලැබුණා. ඒ මහරගම තරුණ මධ්‍යස්ථානයේ පැවැත්වුණු යෞවන සම්මාන උලෙළ.අපි කවුරුත් පාහේ උත්සවය ඉවරවෙලා උත්සව ශාලාවෙන් පිටවුණේ ඇත්තටම මහා සැහැල්ලුවකින්. වෙහෙස නොකොට එවැනි දේ අවසන් වෙනකොට එවැනි සැහැල්ලුවක් දැනෙනවා.යෞවනයේ සුන්දරබවත් විචිත්‍රබවත් උත්සවය පුරාම තිබුණා. රැඟුම් සංදර්ශන අතිශයින්ම විචිත්‍රයි. ඒත් මසිත ආහ්ලාදයකට පත්කළේ ඒ කිසිවක් නොවෙයි. වැඩසටහනේ පෙළගැස්ම.පිළිගැනීමේ කතාවක් නැහැ. එය නිවේදකයාම කෙටියෙන් කරල දැම්මා. අරයගෙන් අවසරයි. මෙයාගෙන් අවසරයි. අරයගෙනුත් අවසරයි ආදී වශයෙන් දීර්ඝ නාමාවලියක් තානාන්තර පෝළිමක් පෙළගස්වපු අතිශය වෙහෙසකර මෙලෝ රහක් නැති පිට කසන මාදිලියේ පිළිගැනීමේ කතාවක් තිබුණෙ නැහැ. (එහෙම පිළිගැනීම කළ යුතු ආරාධනාත් තිබෙනවා. සිහිබුද්ධියෙන් ඒවා තෝරාගත යුතුයි.)කොහොම වෙතත් තරුණ සේවා සභාවේ ලොක්කා ඇමැතිතුමා ඇතුළු අනෙක් අමුත්තන් සමඟ පහළ අසුන්ගෙන සිනාසිසී බලා සිටියා.ඉන්පසු වැඩසටහන එනම් සම්මාන පිදීම කෙළින්ම පටන්ගත්තා ආත බූත පල්හෑලි මොකක්වත් නැතුව. අතරින් පතර රංගන ප්‍රසංග. ඒවා හැම එකක්ම අලුත්. ආකර්ෂණීයයි.අවසානයත් ළංවුණා. ඩලස් අලහප්පෙරුම ඇමැතිතුමා වේදිකාවට ගොඩවුණා. අපි හිතුවා දෙයි කියල පැයක හමාරක ඇට්ටිහැලෙන කතාවක්. කතාවක් බහක් මොකක්වත් නෑ සම්මාන ප්‍රදානය කළා. අපි හිතුවා අන්තිමට දෙයි කියලා කතාව. මොකක්වත් නෑ. අඩුම තරමින් “දැන් ජාතික ගීතයට නැඟී සිටිමු” කියලවත් නිවේදකයා කිව්වෙ නැහැ. නිවේදන කටයුතු කළ ඉන්ද්‍රකීර්තිත් බයිලාකාරයෙක් නොවීම මොනතරම් සැපතක්ද!අවසාන සම්මානය ප්‍රදානය වුණා. ශාලාව ජයඝෝෂාවලින් පිරී ගියා. ඒ එක්කම පසුපස තිරය මත ජාතික කොඩිය ලෙළ දුන්නා. හැමෝම නිහඬව නැඟී සිටියා.ඇමැතිතුමාගේ කතා නෑ.. නියෝජ්‍ය ඇමැති තුමාගේ කතා නෑ.. ලේකම්තුමාත් කතා නෑ.. අධ්‍යක්ෂතුමාගෙ කතා නෑ.. අඩුම තරමින් ස්තුති කතාව කියල එකක්වත් නෑ. ශ්‍රියන්තගේ ප්‍රධාන දේශනය – එච්චරයි. වැඩේ මල් වෙඩිල්ලක් වගේ අවසන් වුණා. “අන්න උත්සව“ කියල අපි හුඟදෙනෙකුට කියවුණා.උත්සවය අවසන් වෙලා ඇමැතිතුමාලා ඔක්කොම වේදිකාවෙන් පහළ සමුගන්න එක පරක්කු කරමින් කතා කර කර හිටියා.එතකොට අඩුපාඩුකම් සහිත තරුණ තරුණියො පිරිසක් එතැනට කැඳවාගෙන ආවා. ඔවුන් අතරින් ද සම්මානලාභීන් තෝරාගෙන තිබුණා. ඒත් දකුණු පළාතේ සිට අධිවේගී මාර්ගයේ එන විට වාහනය කැඩිලා. ඔක්කොම ඉවරවුණාට පස්සේ.. ”අනේ” කියල අපි කාටත් කියවුණා.ඇමැතිතුමා අපටත් ඉන්ඩ කිව්වා. ප්‍රධාන අමුත්තා වූ ශ්‍රියන්තවත් නවතාගත්තා. එතැන සිට ඔවුන්ට හිමි සම්මාන ප්‍රදානය කළා. විශාල අත්පොළසන් හඬක් පැතිර ගියා. ඒත් ඒ හඬෙහි තිබුණු ළෙන්ගතු දෝංකාරය ඔවුන්ට ඇසුණාදැයි මා දන්නේ නැහැ. ඇතැම් අයට කිසිවක් නොපෙණෙනු බව නම් අපි කාටත් රහසක් වුණේ නැහැ.අපි ශාලාවෙන් පිටවුණෙත් ඒ සැහැල්ලුවත් ඒ සංවේදීබවත් සිතින් දරාගෙන.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=af1306307</link>
    <topic>කොන්ක්‍රීට් පුරය වැව් බැදී පුරයක් වෙලා</topic>
    <author>අරුණි මුතුමලී</author>
    <content>මා ගමන් කළ ත්‍රී රෝද රථය මහමඟ තදබදය මැද නතර වුණේ පාර වතුරට යට වී තිබුණු නිසයි.“ මොන කරදරයක් ද මන්දා පොද වැස්සකටත් පාරක යන්න බෑනේ” කිහිප වතාවක්ම උත්සාහ කළ ද රථය පණ ගන්වා ගැනීමට බැරි වූ කල අවලාද කියමින් මා බැස්සේ දණක් උසට මඩ වතුර පිරි තාර පාරටයි.අහසින් දකින බේරේ“තව සෑහෙන කාලෙකට ඔහොම තමයි” අලුත් වැඩියා වන මාර්ගයේ බාධක පුවරු දෙස බලමින් රියැදුරා කීවේ පසෙකට ගත් රථය පණ ගන්වන්නට යළිත් උත්සහ දරමින්.“හරි ඔයා ඕක හදාගෙන යන්න, මම මොහොක හරි යන්නම්”කියමින් අයිනකට වූ මම වාහන තදබදය දෙස බලා සිටිද්දී කවුදෝ කනට කොඳුරන හඞක් ඇසී තිගැස්සුණා.“මොකද කේන්තියෙන් වගේ?”“සැලළිහිණියෙක්?” මම විස්මයට පත් වුණා.“ඔව්. ඕවා ගණන් ගන්න එපා. හිත හැදෙන්නත් එක්ක යමුද එහා පාරෙන් රවුමක්”“කොහේද? මේ වැස්සේ? අනේ බැහැ”“ඒ හරියට වහින්නේ නැහැ. වැස්සත් යට වෙන්නේ නැහැ. ගිහින් බලමු”සැලයාගේ පෙරැත්තය නිසා නොකැමැත්තේන් වුව ද මම ගමනට එක් වුණා.මදක් දුර යද්දි වැහි බීරුම හීන් වෙලා අහසේ නිල් පාට අතරේ රුවන් වළා පෙළ ඇදෙනවා. දකුණු පසින් පිහිටි නිල්වන් බණ්ඩි ගොයම නළවාගෙන ආ සිහිල් මද නළ අප කුල්මත් කරමින් වම්පස දියවන්නාවේ රළ නංවන්නට සැරසුණා.සැදි රත තඹර පෙළ රන තිසරුන් රුවැතිවිදි දිය දහර ලෙළ දෙන දිගු නරු පටැතිරැඳි රළ රළැති හොය දියවන්නා නමැතිඇඳි පුර අඟන පට සළු සිරි රැපැයි නිතිසැලයා තම සීයාට රාහුල හිමියන් පුර වැණුම් කළ කවියක් මිමිණුවේ කෝට්ටේ යුගය සිහි කරමින්.“ඒ කාලේ දිය අගල මීට වඩා පැතිරිලාලු තිබුණේ”‍සැලයාගේ කතාවට හිස වැනූ මා ගමන මදක් බාල කර බැලුවේ මීට වසර දෙක තුනකට කලින් පමුණුව පාරෙන් බත්තරමුල්ලට වැටී තිබූ ජපන් මිත්‍රත්ව පාර සෙවීමටයි. පුරන් වූ කුඹුර සරු වී ජාතික ආදර්ශ ගොවපළ ලෙස නම්වනවාත් සමඟම ඉබ්බන්, මුගටීන් ඈ සතුන්ගේ මංකඩක් වූ මඩවලින් පිරි කඩතොලු පාර පුළුල තාර පාරකට මායිම් වන දියවන්නාවේ සිරි නරඹමින් යා හැකි සුදු වැලි අතුළ සක්මන් මළුවක් බවට පත් වෙලා. ගාලේ නතර කළ රථවලින් බට ලියන් එහෙ මෙහෙ සරනවා.“ඇසිපිය හෙළන පමණින් නොවෙති දෙවඟන ද?මේ සැලයෝ අපි යමුද?”ව්‍යායාම කරන කතුන් දෙස අනිමිස ලෝචනයෙන් බලා සිටි සැලයාට මම බාධා කළා.“ ඒ කාලේ වැලි තලා පිට කෙළිදෙළෙන් හිටි ලියන්ගේ නම් ඉඟ සුඟ ගත හැකි මිටින කියලයි තිබුණේ. ඒකනේ අපේ සීයාටත් ඒ තැන්වල නොරැඳී යන්න කියලා රහල් හිමියෝ කී‍වේ.”සැලයාගේ කතාවට ආ සිනාව වලකා ගැනීමට මම අපොහොසත් වුණා.“ඉස්සර රජ මැදුර තිබිලා තියෙන්නේ මීට හුඟක් එපිටින්” පාර්ලිමේන්තුව ළඟින් යද්දි සැලයා සැළ කළා. ඒ අතර පාර්ලිමේන්තු පිටියේ දුවන ගැහැනු පිරිමි දුටු සැලයා මෙහෙමත් ඇහුවා.“ මේ මිනිස්සු මෙච්චර දුවන්නේ ඇ‍යි?”අනාගතේ දවසක බේරේ වැව් ඉවුර“සැලයෝ ඒ කාලෙ වගේ කෙළිදෙළෙන් පසුවන්න අද බෑ. මිනිස්සු රස්සාවට හිරවෙලා. ඒත් ඇඟට ව්‍යායාමයකුත් ඕනනේ”තරගකාරී ලෝකයේ මිනිසුන් ගැන මෙන්ම ජමල් වත්ත නම, පිටකෝට්ටේ අම්බලම හා ගල්කණු කීපයක් හැර රාජධානියක් තිබූ බවට සලකුණු නැති විම ගැන සැලයා දුක් වුණා. ඒ සමඟම නිලවන් ජල තල මායිමේ තණ පියස මත තැන තැන නැඟි ගල් බංකුවල තුරැලු වී සිටින පෙම්වතුන් දෙස සැලයා බලා සිටියා.“ මොකද ? කාව හරි මතක් වුණාද?” මම කීවේ විහිළුවට වුවත් සැලයා කීවේ වෙන කතාවක්.“හ්ම් .. අද මේ ඉවුර ආදරවන්තයින්ගෙන් පිරිලා. ඒත් එදා වීදිය බණ්ඩාර සමුද්‍රා දේවිය ගිල්වා මැරුවේ මේ ඔයේමයි.”කතාව වෙනතකට හැරුණේ මල් සුවඳ නාස්පුඩු අවදි කළ නිසයි.“හප්පා මතකද මෙතන? ප්‍රශ්න වැලක්නේ” සැලයා කීවා.“දැන්නම් හරියට අර සීයාගේ යාළු පරෙවියාට රාහුල හිමියන් ලීව සංදේශයේ පුර වැණුමේ කිව්වා වගේ මහාබ්‍රහ්මයා දිව්‍යපුරයයි ජයවර්ධන පුරයයි තරාදියේ දාලා ඓශ්චර්යය මනිද්දි සිරියෙන් බර ජයවඩනපුරය පොළොවට බර වුණා කියලා හිතන්නත් පුළුවන් නේද?.” කෝට්ටේ යුගයෙන් පසු මඩ වගුරක් ව තිබූ පෙදෙස මේ තරම් රමණීය වූඅරුමය නරඹමින් දියත උයනේ වර්ණාලෝකයෙන් මුසපත්ව සිටියදී එකවරම සැලයා බියෙන් වෙව්ලා යනු දුටු මා කරුණු විමසුවා.“අර අර” ඉහළ අහස දෙස බයාදු බැල්මක් හෙළූ සැලයා තවතවත් තටු හකුලා ගත්තා.“ආ.. මේ සී ප්ලේන් එකනේ. පණ්ඩිත කම් කීවට මෙයත් බයයි එහෙනම්. තව ටික කාලෙකින් මෙට්රෝරේල් එහෙම ඇවිත් වාහන ටික එක තැනක දාලා නගරෙ පුරා ඒවායින් සැරිසරන්න පුළුවන් වුණාම, කෝට්ටේ පරිපාලන නගරේ බවට පත් වුණාම ඔහොම බය වෙලා පුළුවන්ද?”බිය පහ වූ සැණින් සැලයා මාතෘකාව මාරු කළේ “ මොනවා වුනත් ඉවුර දිගේ ගස් ටික නිසා රස්නෙ නම් අඩුයි නේද?”එය අනුමත කරන ගමන් මම වටපිට බැලුවේ තිස්ස අබේසේකරයන්ගේ “ අයාලේ ගිය සිතක සටහන්” පොතේ කියන්නාක් මෙන් ජයවඩනපුර ලිය වැඩෙත්ම හැර දැමූ තනපට බඳු යැයි සැලළිහිණියේ කී පවුරේ සලකුණක්වත් නොපෙනෙන්නේ මන්ද යන කුහුලින්. කෝටටේ ඉතිහාසයේ කටකතා ගැන මට වඩා දන්නා සැලයා කීවේ මේ පවුරින් ගල් උගුළුවාගෙන ගොස් ලන්දේසීන් කොළඹ කොටුව බැන්දාය කියා සමහරු කියන බවයි.“එහෙනම් ඒ පැත්තේ යමුද?”කොන්තගන්තොටින් නික්මී කොළඹ එන අතරේ රේස් කෝස් පිටියත්, නිදහස් චතුරශ්‍රයත් අසල තුරු පළස් මෙන්ම විහාර මහ දේවි උද්‍යානය වටේ වෙනදා නුදුටු සිරියක් දුටු සැලයා අසීමිත සතුටට පත්වුණා.“ගහක කොළක වටිනා කම දැනෙන්නේ මහ දවාලෙ පිචචෙනකොටයි. තාප්ප පිට තාප්ප,තට්ටු පිට තට්ටු හැදුවටම රටක වටිනා කමක් පේනනේ නෑ. අනෙක මිනිස්සුත් කොටු වෙලා හිරවෙලා කිසිම නිදහස් සිතිවිල්ලක් නෑ.” සැලයා දැන හෝ නොදැන කීවේ බැරෑරුම් පරිසර ආර්ථික විද්‍යා. මුලධර්මයක්.“ඔය තාප්ප කඩාගෙන කඩාගෙන යන්නේ, මිනිස්සුන්ට නිදහස් පරිසරයක් පේන්න ආතතිය අඩුවෙන්නලුනේ සැලයෝ.” සැලයාට මම විහිළු කළා.“කතාවෙන් කතාවෙන් ආව දුරක්! හපෙ අප්පේ වෙනදාක නම් ඉවෙන් කීවැහැකි ආවේ බේරේ ළඟට කියලා. දැන් නම් යන්තම් හුස්මක් ගන්න පුළුවන්.” වෙනදාට නොපෙනුණු බේරේ වැව ඉවත් කළ තාප්ප අස්සෙන් පෙනෙද්දි සැලයා කීවා.“සැලයා දන්නවද බේරේ කතාව?”“ එහෙන් මෙහෙන් අහලා තියෙනවා. මායාදුන්නේ රජ්ජුරුවෝ කෝට්ටෙදි කරන්න බැරි වුණ සටන කොටුවෙදි කරන්න හැදුවත් බේරෙ වැව නිසා බැරි වුණා කියලා.”“ඔව් 1518 පරංගීන්ට කොළඹ අයිති වුණාට පස්සේ තමයි ඔක වුණේ. රජුටප්‍රහාරයක් එල්ල කරන්න මුතුරාජ වෙළේ ඈතට ගිය පරංගින්ට දිය පහරක හඞක් ඇහුණාලු. කලින් වතාවක් බාගෙට කපලා අසාර්ථක වුණු ඇල යා කරන්න පුළුවන් බව දැනුනම ඉහේ මලක් පිපෙන ඇති. 1521දි හැදූ බේරෙ වැව උන්ගේ බල කොටුවේ ආරක්ෂා කළා. දැන්නම් ගැඹුර මීටර දෙකයි.ඒ කාලේත් ඉන ගාවට වතුර තියෙද්දි හේවායෝ එගොඩ මෙගොඩ ගියාලු.”සැලයා වහා ඉහළ අහසට නැඟ මොහොතක් හිඳ ආපසු ආවා.“හරි විශාල පෙදෙසක පැතිරිලානේ”“ඉස්සර මීටත් වැඩියි. දැන්නම් වපසරිය අක්කර එකසිය හැත්තෑවකට කිට්ටුයි. පෘතුගීසීන් සතුරු ආක්‍රමණ වළක්වන්නයි ආයුධ ප්‍රවාහනයටයි යොදා ගත්තට ලන්දේසි කාලෙ තමයිලු වැව සරුවුණේ. කොටුවෙන් තුනෙන් එකක් වැවට යට කරලා වැව විශාල කළාලු. අද කොටුවයි පිටකොටුවයි අතර ලොකු නෙළුම් පොකුණකුත් හදලා තිබුණාලු වැවේ වතුර අරන්.”“ෂා නි‍යමෙට තියෙන්න ඇති”“ශාන්ත බස්තියන් කන්ද කපලා ඒ ඇල කැලණි ගඟට සම්බන්ධ කරලා, දකුණෙන් බොල්ගොඩ වැවයි කිරුළපන ඇලයි හරහා පානදුර ග‍ඟෙන් කළුගඟට යා කරලා මඟින් වගේම බඩු භාණ්ඩ ප්‍රවාහනය කරලා තියෙනවා. විනෝද සවාරි ජල ක්‍රීඩාත් එමටලු.”“වැවේ දූපත්වලින්ප්‍රසිද්ධම වහල් දූපත තිබුණු කොම්පඤ්ඤ විදියලු. අද තරුණක්‍රිස්තියානි ගොඩනැගිල්ලේ පඩි පේළියෙන් තමයි වහලුන්ව වැවට බස්සලා තියෙන්නේ. කිඹුල්ලුන්ට කියන නමක්ලු කයිමන් කියන්නේ. කයිමන් දොරකඩ කියන්නේ වැවේ කිඹුල්ලු හිටි නිසාලු.”“හපෝ හරිම භයානකයිනේ” සැලයා කීවා.“ඒත් ඉංගිරීසි පාලනයට කොළඹ යටත් වුණාම වැව යොදාගෙන තියෙන්නේ සෞන්දර්ය කටයුතුවලට. තුරුලතා මඩුලු , මල් උයන්, තණ පිටිවල දිග ගවුම් ඇඟලා ගත් තරුණ සුදු නෝනලා සමඟ මහත්වරු මධුවිත පානය කරමින් අල්ලාප සල්ලාපයේ යෙදෙමින් සැඳෑ සුව වින්දේ මේ බේරේ වැව් ඉවුරේ. අටසිය පහළොවේ නැපෝලියන් අධිරාජයා වෝටලූ සටනින්බ්‍රිතාන්‍යයන්ට පැරදුනා ම රැකට් කෝට් කියන තණ තිල්ලේ තිබුණු බාල් නැටුම තමයිලු නියම නැටුම.”“මට නිකං මැවිලා පේනවා වගේ. ඔය නම කොහෙන්ද?” සැලයා ඇස් පියාගෙන කතාව අහන ගමන් විමසිලිමත් වුණා.“ බේරේ කියලා නම තියලා තියෙන්නේ 1927දි. ඊට කලින් කියලා තියෙන්නේ කොළඹ වැව කියලා. නම ගැන එක මතයක් තමයි බේරේ කියන පෘතුගීසි ජාතිකයා වැව හදන්න මුල් වූ නිසා තිබ්බාය කියනඑක.සොරොව්ව හැදූ ඩී බියර් කියන ලන්දේසි ඉංජිනේරුවාගේ නමින් බිඳිලා ආවා කියලත් කියනවා. බෝට්ටු නැංගුරම කියන තේරුමෙන් කියනබවත් කියනවා. කොහොම වුණත් බේරේ විනාශ පටන්ගෙන තියෙන්නේත් සුද්දන්ගෙ කාලෙම තමයි. හැබැයි ශ්‍රී චන්ද්‍රරත්න මානවසිංහ මහත්තයා කොළඹ අතරමං වුණ කාලෙ නෑවෙ කළෙත් අපිරිසිදු නොවූ බේරෙන් කියලා එයාගෙ පුතා පොතක ලියලත් තියෙනවා.”“ දැන් නම් අපේ යාළු පෙලිකන්ලා, දියකාවෝ, ළිහිණි, එක එක වර්ගේ කොක්කු එහෙම ආයෙත් ගංගාරාමේ පැත්තෙ පදිංචි වෙන්න පටන් අරන්.” සැලයා කීවා.“ඔව් අවුරුදු එකසිය හැටක් විතර ඔක්කොම කුණු බේරෙ බොක්කට ගියේ. ඒත් නගරයක් මැද්දේ දිය පාරක් තියෙන එක කොච්චර වටිනවද කියලා කවුරුත් හිතුවේනෑ. වගුරකින් ජලය බැස යැම, ජෛව විවිධත්වය ආරක්ෂා වීම අවට සිසිල් කිරීම වගේ කොයිතරම් පාරිසරික ප්‍රයෝජන තියෙනවද? දැන් නම් ඔය මිනිස්සුන්ගේ සෞඛ්‍යරකින්නත් බේරේ වැව වටේ ප්‍රයෝජනයට ගන්න යනවලුනේ. කවුරුත් ආසයි ඒ වගේ වැව වටේ යන්න පුළුවන්නම්. ඔය පිට රටවලත් තියෙන්නෙ ජල නගර. මේකත් හරියට බැලුවොත් පුංචි වැව්බැඳි රාජ්ජයක් වගේනේ.”“දැන් ඔය බේරෙ වටේ කඩන්නේ ඕව දැනගෙනද?”“වටේ තාප්ප කැඩුවටම වටිනාකමක් එන්නේ නෑ. අනවසර කසළ නළ වහලා, අඩි විස්සක විතර මං තීරුවක් වැව වටේ දාලා, පාරට පේන්න වගේම ළඟට යන්න පුළුවන් විදිහට වැව මිනිස්සුන්ට සම්බන්ධ කරලා, පොඩි තණ පිට්ටනි වල ගිමන් නිවන්න දීලා, අවුරුද්දේ හැම දාම පාට පාට මලින් සැරසුණු ගස් අඩි දහයෙන් දහයට ඉන්දලා එහෙම ගත්තාම මහ බ්‍රහ්මයාට ආයෙත් දිව්‍ය ලෝකෙ එක්ක කොළඹ මනින්න හිතෙයිද දන්නෑ. ඇත්තටම කොන්ක්‍රීට් වනාන්තරයක කාෂ්ඨක වෙවී ඉන්නවට වඩා නිල්ලක් දකින්න ඇහැ කොයි තරම් ආසද?”“අර සොරොව්වලින් වතුර පාලනය කළා, සතුරන් යට කළා, බත්තල් ගත්තා කීවේ. ඒක ආයෙ ඇරලා ශාන්ත බස්තියන් ඇලේ ඹරු පදිමුද සෙලෙස්තිනා කියන්න කාලෙකුත් එයි නේ ද?” සැලයාගේ උනන්දුව දැකලා මට හිනාවක් ආවා.“බේරෙ වැවට සඳ පැයුවා වාගේ මට නුඹේ සිනා” සැලයා තාලෙට කීවා.“ළඟදිම ආයෙත් එහෙම කීවට කමක් නැතිවෙයි නේද සැලයෝ”ත්‍රීරෝද රථයෙන් මඩ වතුරට බහිද්දි තිබුණු තරහ බලාපොරොත්තුවක සේයාවක් අතර හැංගුණා. කාගේ හෝ කැප වීමකින් තමයි තවත් අයට සෙතක් වෙන්නේ කියලා කියා දුන්නු සැලළිහිණියා වන උයන් ගැවසි එදා මෙන් මල් සුවඳින් පිරුණු බේරේ වැව් තලාවෙදි නුදුරු දිනක හමුවන පොරොන්දුවෙන් අපි සමු ගත්තා.විශේෂ ස්තුතියනාගරික සංවර්ධන අධිකාරියේ සභාපතිනිමල් පරේරා මහතාටනියෝජ්‍ය අධ්‍යක්ෂ -සැලසුම්එන්. ඒ. එස්. එන් නිශ්ශංක මහතාටනියෝජ්‍ය අධ්‍යක්ෂිකා -ව්‍යාපෘතිඅනුෂා කේ. ලියනමාන මහත්මියටඅරුණි මුතුමලීඡායාරූප දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=af1306308</link>
    <topic>'ලස්සන හක්මන'</topic>
    <author>ජයසිරි මුණසිංහ, හක්මන සමූහ, හක්මන විශේෂ</author>
    <content>අනුබුදු මිහිඳු මහරහතන් වහන්සේගේ උතුම් ලංකාගමනය අනුස්මරණය කරමින් දකුණුලක ප්‍රමුඛතම පොසොන් කලාපය වූ “ලස්සන හක්මන” පොසොන් මහෝත්සවය දසලක්ෂයකට අධික ජනතා සහභාගීත්වයක් සහිතව ඉකුත් 27 වැනිදා නිමාවට පත්විය.පෙරහැරේ ශ්‍රී සර්වඥධාතූන් සහිත කරඬුව මංගල හස්තිරාජයා මත තැන්පත් කිරීම ජනාධිපති කාර්ය මණ්ඩල ප්‍රධානි ගාමිණි සෙනරත් මහතා විසින් තැන්පත් කළ අවස්ථාව. ආයෝජන ප්‍රවර්ධන ඇමැති ලක්ෂ්මන් යාපා අබේවර්ධන මහතා ද විහාරාධිපති හිමි දිවියාගන ඥානානන්ද හිමියෝ ද මෙහි සිටිති.පෙරහර වීදි සංචාරය කරමින්.ධාතූන් වහන්සේ සහිත කරඬුව රැගත් මංගල හස්තිරාජයා පෙරහරේ ගමන් ගත් අවස්ථාව.මහින්ද රාජපක්ෂ ජනාධිපතිතුමාගේ උපදෙස් හා මඟපෙන්වීම් මත, අයෝජන ප්‍රවර්ධන ඇමැති ලක්ෂ්මන් යාපා අබේවර්ධන සහ ජනාධිපති කාර්ය මණ්ඩල ප්‍රධානි, අතිරේක ලේකම් සහ මහජන බැංකුවේ සභාපති ගාමිණි සේදර සෙනරත් යන මහත්වරුන්ගේ සංවිධානත්වයෙන් මේ මස 23 සිට 27 දක්වා පුරා දින පහක් මේ මහෝත්සවය පැවැත්විණි. ජනාධිපති කාර්යාලය, හක්මන ප්‍රාදේශීය සභාව හා හක්මන ප්‍රාදේශීය මහ ලේකම් කාර්යාලය මීට එක්වූහ.හක්මන පොදු පොළ භූමිය පාදක කොට පුරා දින පහේ ම ලස්සන හක්මන පොසොන් කලාපය නැරඹීමට ආ ලක්ෂ සංඛ්‍යාත පිරිසට ප්‍රණීත ආහාර පිරිනැමූ දන්සලක් ද පැවැත්විණි.ඊට අමතරව හක්මන ශ්‍රී ජයසුමනාරාම විහාරස්ථානය කේන්ද්‍රකොට 76 වැනි වරටත් පැවැත්වූ මිහිඳු මහා පෙරහැර, පොසොන් තොරණ, බැති ගී සංදර්ශන, පොසොන් කූඩු ප්‍රදර්ශනයන් පැවැත්විණි.හක්මනින් පමණක් නොව මාතර හා හම්බන්තොට දෙදිසාවෙන් ම අතිවිශාල පිරිසක් සහභාගි වූ මේ පොසොන් කලාපයේ සිරි නැරඹූ සැමට බුද්ධාලම්භන ප්‍රීතිය ඇතිවූවාට සැක නැත.පොසොන් උදානය සාර්ථක කර ගැනීමට ප්‍රදේශයේ විහාරස්ථාන රැසක මහා සංඝරත්නය ලබා දුන් අනුශාසනා බෙහෙවින් උපකාරි විය. ශ්‍රී ජයසුමනාරාමාධිපති දිවියාගහ ඥානානන්ද හිමි, ප්‍රධාන මහා සංඝරත්න, අමාත්‍යවරුන් වන මහින්ද යාපා අබේවර්ධන, චන්ද්‍රසිරි ගජධීර, ඩලස් අලහප්පෙරුම, මාතර හා හම්බන්තොට දිසා පාර්ලිමේන්තු මන්ත්‍රීවරුන් වන නීතිඥ නාමල් රාජපක්ෂ, වී.කේ. ඉන්දික, දකුණු පළාත් ආණ්ඩුකාරතුමිය කුමාරි බාලසූරිය, ගාමිණි සේදර සෙනරත් මහතාගේ බිරිඳ පුතුණුවන්, සාමවිනිසුරු සුමන සේදර සෙනරත්, ශ්‍රී ලංකා වරාය අධිකාරියේ ක්‍රියාකාරි අධ්‍යක්ෂ වෛද්‍ය සමන් සේදර සෙනරත්, පසිදු යාපා අබේගුණවර්ධන, හක්මන ප්‍රාදේශීය සභාවේ සභාපති සී.එච්. හල්පගේ, උප සභාපතිතුමා ප්‍රමුඛ මන්ත්‍රී මණ්ඩලය, හක්මන ප්‍රාදේශීය ලේකම් කුසලක නානායක්කාර, සිත්තම්ගල්ලෙන පුරාණ විහාරස්ථානයේ බස්නායක නිලමේ සහ ජනාධිපති සම්බන්ධීකරණ ලේකම් කිත්සිරි ගංගානාත් දිසානායක, 6 වැනි සිංහ රෙජිමේන්තුවේ අණදෙන නිලධාරි, ශ්‍රී ලංකා පොලිසියේ, සිවිල් ආරක්ෂක බළකායේ, හක්මන වෙළෙඳ ප්‍රජාව, රාජ්‍ය හා පෞද්ගලික අංශ ආයතනවල ප්‍රධානිහු, ප්‍රදේශවාසීහු අති විශාල පිරිසක් මේ අවස්ථාවන්ට සහභාගි වී සිටියහ.මාතර හා හම්බන්තොට දිස්ත්‍රික්ක පාදක කොට පැවැත්වූ කනිෂ්ඨ, ද්විතීයික හා ජ්‍යෙෂ්ඨ භක්ති ගීත ගායනා තරගයේ සහ පොසොන් සැරසිලි තරගයේ ජයග්‍රාහකයින්ට වටිනා තෑගි පිරිනැමුණි. හක්මන ප්‍රදේශයේ දූ දරුවන්ට රත්න ප්‍රකාශකයෝ විසින් ඉංග්‍රීසි - සිංහල ශබ්දකෝෂ 200 ක් ප්‍රදානය කරනු ලැබීය.ජයසිරි මුණසිංහ, හක්මන සමූහ, හක්මන විශේෂඡායාරූප - උදේශ් ගුණරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=af1306309</link>
    <topic>කළු කියන්නෙත් වර්ණයක් යැයි ලොවට කියාදුන්</topic>
    <author>නීතිඥ අනුර හෑගොඩ</author>
    <content>නෙල්සන් මැන්ඩෙලාදකුණු අප්‍රිකාවට නියම විලංගු වැටුණේ ශ්‍රී ලංකාව නිදහස ලැබූ වසරේදී ය. ඒ යුරෝපයේ සිට එහි පැමිණ පැලපදියම් වී සිටි බ්‍රිතාන්‍ය සහ ඕලන්ද සන්ධානයෙන් බිහිවූ “සුපිරි සුදු” ආණ්ඩුව නිසා ය. අපාතයිඩ් ඒනචපබඩඥඪඤ නම් වූ කුරිරු, ජාතිවාදී, ම්ලේච්ඡ ආණ්ඩුව නිසා ය.අප්‍රිකානුවන් ජාතිවාදය අත්දුටුවේ දහහත්වන ශතවර්ෂයටත් පෙර සිට ය. ඔව්හු බොහෝවිට යුරෝපීයයන්ගේ වහලුන් බවට පත්ව සිටියහ. වහලුන් ලෙස රට රටවලට කැඳවාගෙන යන ලදහ. නමුත් 1948 දී දකුණු අප්‍රිකාවේ බිහිවූ ජාතික පක්ෂයේත්, අෆි‍්‍රකාන් පක්ෂයේත් සන්ධානයෙන් ඇතිවූ රජය තරම් කිසිවකුත් ඔවුන් තලා පෙළා දැම්මේ නැත.ඒ රජය බලයට පත් වන විට ඡන්ද අයිතිය තිබුණේ සුද්දන්ට පමණි. 5%ක් පමණ වූ ඔවුන් දකුණු අප්‍රිකාවේ කළු, චීන, ආසියාතිකයන් යකඩ සපත්තුවකට යටකොට පාලනය කරන්නට පටන්ගත්හ. ඔවුන්ගේ එම වුවමනාවන් සඳහා නොයෙක් ආකාරයේ අණපනත් පාර්ලිමේන්තුව වෙත ඉදිරිපත් කොට සම්මත කරගන්නා ලදී.මිශ්‍ර ජාතීන් ලෙස එක් එක් ප්‍රදේශයන්හි ජීවත්වීම තහනම් කරන ලදුව එක් එක් ජාතීන් වෙන වෙනම ප්‍රදේශවලට ගාල් කෙරිණි. ජාතීන් අතර මිශ්‍ර විවාහ තහනම් කෙරුණු අතර මෙය අපරාධ නීතිය යටතේ දඬුවම් කළ හැකි වරදක් බවට පත් කරන ලදී.එය එසේ කරන ලද්දේ සුදු සහ කළු ජාතීන් එක්වීමෙන් ඇතිවන මිශ්‍ර උපත් නවතාලීමටය. සුද්දන්ට පමණක් පාවිච්චි කළ හැකි උද්‍යාන, පිට්ටනි, රෝහල්, පාසල්, වෙරළ, බස්රථ වෙන් කරන ලද අතර කළු ජාතික ශිෂ්‍යයන් විශ්වවිද්‍යාලයට ඇතුළත් කැරගැනීම තහනම් කොට ඔවුනට වෙනම තැන් සකසා දෙන ලදී.චීනය සහ මැලේසියාවෙන් දකුණු අප්‍රිකාවට සම්ප්‍රාප්ත වූවන් කලර්ඩ් යනුවෙන් නම් කළ අතර අප්‍රිකානුවන් බ්ලැක් ලෙස ද ඉතිරි ආසියාතිකයන් ඉන්දියානුවන් ලෙස ද හඳුන්වන ලදී. සුදු සම්භවයෙන් යුතු වූවන් ඒ සියල්ලන්ටම වඩා උසස් යැයි සම්මතයක් ඇතිකර ඒ මත පිහිටා කටයුතු කරන ලදී.කොමියුනිස්ට් පක්ෂ තහනම් කරන ලද අතර කොමියුනිස්ට් වාදය එරටින් අතුගා දැමිය යුතු යැයි නීති පනවන ලදී. කොණ්ඩය බොකුටු වූවන් කුමන ජාතියකට ගෝත්‍රයකට අයත් දැයි බැලීම සඳහා පෙන්සිල් ටෙස්ට් නැමැති, පැන්සල හිසකෙස් අතරින් යවා කෙරෙන පරීක්ෂණයක් මඟින් අයකුගේ ජාතිය තක්සේරු කිරීම සිදුකළ අතර කොණ්ඩය හරහා පැන්සලක් යැවීමට බැරි පුද්ගලයන් කළු සම්භවයක් ඇති අය යැයි සලකා වෙන්කර දමන ලදී.එකම පවුලේ අය වුවද වෙනත් ප්‍රදේශවලට යවා දැමීම මේ මඟින් කරන ලදී. සුදු පවුල් අතර සිටි ඝන කෙස් ඇති දරුවන් වෙන් කරන ලද අතර තම පවුල් අපහාසයට පත්කොට සුදු සමාජයෙන් කොන්කර දමන ලදහ. ලේ පරීක්ෂාවකින් පසු පීතෘත්වය තහවුරු වූ සුදු දැරියකට වුවද සුදු සම්භවයක් ඇත්තියකැයි ලේඛනවල සඳහන් කිරීමට ඉඩ නොදෙන ලදී. ආණ්ඩුවේ නීති ක්‍රියාවේ යෙදවීමට පොලිසිය විසින් හැම නිහීන ක්‍රියාවක්ම සිදුකරන ලද අතර කළු හම ඇතියවුන් තලා පෙලා හිංසා කිරීම නිතිපතා සිදු වන්නක් විය.1948 වන විට දකුණු අප්‍රිකාව කබලෙන් ළිපට වැටුණේ වුවද ජාතිවාදය ඉහළින් තිබූ 1800 ගණන්වල සිදුවූ සිදුවීමක් අප හැම කියවා ඇත. ඒ 1893 ජූනි මස 7 දා දකුණු අප්‍රිකාවේ ඩර්බන් නුවර සිට අගනුවර වූ ප්‍රිටෝරියා දක්වා වූ මහත්මා ගාන්ධිගේ දුම්රිය ගමනයි.පළමු පන්තියේ ප්‍රවේශ පත්‍රයක් අතැතිව ගමන්ගත් ගාන්ධිතුමා මරිට්ස්බර්ග් දුම්රිය පළේ දී ඔහුගේ ගමන් මළු සමඟින් දුම්රියෙන් ඉවතට වීසිකරන ලදී. ඒ ඔහු සිටි පළමු පන්තියට ගොඩවූ සුද්දකුගේ ඉල්ලීම නිසා ය. පළමු පන්තියේ ප්‍රවේශ පත්‍රයක් මිලදී ගත්ත ද පළමු පන්තියේ ගමන් කිරීමට කළු හම ඇතියනට එකල හැකියාවක් තිබුණේ නැත.ප්‍රජාතන්ත්‍රවාදයේ චක්‍රවර්තී ලෙස හැඳින්වෙන නෙල්සන් මැන්ඩෙලා බිහිවූණේ එවන් දකුණු අප්‍රිකාවක ය. 1918 ජූලි 18 වන දින පළාත් රජ පවුලකට දාව ඉපදුණු ඔහුගේ මුල් නම රොලිහ්ලහ්ලා ය. නෙල්සන් නම දුන්නේ හත්වන වියේදී පන්තියේ ගුරුවරිය විසිනි.ඔහුගේ දෙමවුපියන් ලිවීමට හෝ කියවීමට නොදත් අය වුවද හොඳින් ඉගෙනගත් මැන්ඩෙලා විශ්වවිද්‍යාලයට ද ඇතුළු වූයේ ය. එහෙත් සිසු අරගලයක් මෙහෙයවීමට යෑමේදී පන්ති තහනමකට ලක්වූ ඔහු එය අතහැර දමා නැවත ගම් බලා පිටත් විය. එහෙත් එහි ළඟාවූ විට ඔහු විවාහ කරදීමට දෙමාපියන් කටයුතු සලසා තිබූ නිසා එතැනින් පැනගිය ඔහු නතර වුණේ ජොහැනැස්බර්ග් නුවර ය.එහිදී අප්‍රිකානු ජාතික කොන්ග්‍රසයේ තරුණ අංශයේ සාමාජිකයෙකු වූ ඔහු එහි සභාපතිධූරය කරා ගියේ ඉතා ඉක්මන් ගමනකිනි. කම්කරු අරගල, වැඩවර්ජන ආදිය මෙහෙයවමින් දේශපාලන ගමනක නිරත වූ ඔහු 1952 දී කොමියුනිස්ට් වාදය මර්දනය කිරීමේ පනත යටතේ අත්අඩංගුවට පත්විය.එකල නීතිය හදාරමින් සිටි ඔහු අප්‍රිකානු ජාතික කොන්ග්‍රසයේ සභාපති ධූරයට එකල සිටි සභාපති වරයා විසින් රෙකමදාරු කරන ලදුව එම නායකත්වයට පත්කරන ලදී. රැස්වීම්වල කතාකිරීම, එක පුද්ගලයකුට වඩා හමුවීම වැනි බාධක ගණනාවක් රජය විසින් ඔහු වෙත පනවන ලදුව ඔහුගේ දේශපාලන මඟ අහුරාලීමට උත්සාහ කරන ලදී.1963 දී කතාකිරීමට නොහැකි වුවද ඔහු විසින් ලියන ලද කතාවක් වෙනත් අයෙකු විසින් රැස්වීමකදී කියවන ලදුව එහි බරපතළකමත්, ගොවිපොළක තිබී පොලිසියට අසුවූ රජය පෙරළීමේ කුමන්ත්‍රණයක ලියවිලි අතර මැන්ඩෙලාගේ නම සඳහන් වීමත් මත ඔහු නැවත අත්අඩංගුවට ගන්නා ලදුව ඔහු සහ සගයන් කීපදෙනෙක් ජීවිතාන්තය දක්වා සිරභාරයට පත්කරන ලදී.රජය ජනතාව පෙළීම පිළිබඳව ආයුධ ගැනීමට තමා විරුද්ධ බව ප්‍රකාශ කළ ද උසාවියේ තීරණය වෙනස් වූයේ නැත. ලෝක නායකයන් ගණනාවක් මැන්ඩෙලා නිදහස් කරන ලෙස රජයෙන් ඉල්ලා සිටි අතර දකුණු අප්‍රිකාවට ආර්ථික මෙන්ම ක්‍රීඩා හා සමාජමය සම්බාධක පනවන ලදී. මුළු ලොවම එක හෙලා දකුණු අප්‍රිකාව කොන්කර දැමූ අතර සුදු ජාතික බන්ධනාගාර නිලධාරීන්ගෙන් කොතෙක් අතවර ලැබූවද තම සටන මැන්ඩෙලා අතහැරියේ නැත.කොතෙක් බලවත් වුවද දකුණු අප්‍රිකානු සුදු ආණ්ඩුව 1990 පෙබරවාරි 11දා නෙල්සන් මැන්ඩෙලා හමුවේ දණගැසුවේ ය. නිදහස් වූ ඔහු 1994 දී එහි ප්‍රථම කළු ජනාධිපතිවරයා වූ අතර මෙම පෘථිවියෙන් ජාතිවාදය මකාදැමීමේ සටනේ පුරෝගාමියා ලෙස ඉතිහාසයට එක්විය. සුදු ආණ්ඩුවේ ජනාධිපතිවරයා ඔහු යටතේ උප ජනාධිපති විය. “ඔබට සාමය අවශ්‍ය නම් ඔබ සතුරා සමඟ එකට වැඩ කළ යුතුය. එවිට ඔහු ඔබේ සහකරුවා වන්නේය” ඒ ඔහුගේ උපදෙස්වලින් එකකි.නීතිඥ අනුර හෑගොඩකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=af13063010</link>
    <topic>ගාල්ලේ නව ඡ්‍යොතිෂ අධ්‍යයන මධ්‍යස්ථානය ඡ්‍යොතිෂ විද්‍යාව හදාරන හැමටම සෙතක්</topic>
    <author>සාකච්ඡා කෙළේ - සරත් පෙරේරා</author>
    <content>අන්තර්ජාතික ඡ්‍යොතිෂ විද්‍යා අධ්‍යයන මධ්‍යස්ථානයේ සභාපතිප්‍රවීණ ඡ්‍යොතිශ්ශාස්ත්‍රඥසුමනදාස අබේගුණවර්ධනගාල්ලේ ඉදි වූ සුමනදාස අබේගුණවර්ධන ජාත්‍යන්තර ඡ්‍යොතිෂ විද්‍යා අධ්‍යයන මධ්‍යස්ථානය හා ඡ්‍යොතිෂ පුස්තකාලය ජූලි 4 වැනිදා පස්වරුවේ මහින්ද රාජපක්ෂ ජනාධිපතිතුමා අතින් විවෘත වේ. මේ ලිපිය පළවන්නේ ඒ නිමිත්තෙනි.මේ විවෘත කරන ඡ්‍යොතිෂ පුස්තකාලය ගැන මුලින්ම පැහැදිලි කළොත්?දකුණු ආසියාවේ පිහිටුවන ප්‍රථම හා එකම ජාත්‍යන්තර ඡ්‍යොතිෂ පුස්තකාලය මේකයි. ගාල්ල, මාගාල්ල කච්චිවත්ත පාරේ ඉදිකළ මේ සිව්මහල් ගොඩනැඟිල්ල ජූලි 4 වැනිදා පස්වරු 4ට මහින්ද රාජපක්ෂ ජනාධිපතිතුමා අතින් සුබ මොහොතින් විවෘත වෙනවා. අපේ මේ ඡ්‍යොතිෂ විද්‍යා අධ්‍යයන මධ්‍යස්ථානය හා ඡ්‍යොතිෂ පුස්තකාලයට ඡ්‍යොතිෂය ගැන අධ්‍යයනය සඳහා සියලු පහසුකම් අපි ලබාදී තිබෙනවා.මොන විදියේ පොත්පත් ද මේ පුස්තකාලයට ඇතුළත් වන්නේ..?පෙර අපරදිග භාෂාවලින් ලියැවී ඇති සියලුම ඡ්‍යොතිෂ විද්‍යා, වාස්තු විද්‍යා, හස්ත රේඛා විද්‍යා, අංක විද්‍යා පොත්පත් දේහ ලක්ෂණ විද්‍යා පොත්පත් ඇතුළු යන්ත්‍ර මන්ත්‍ර තන්ත්‍ර අඩංගු පොත්පත් එකතුවක් මීට ඇතුළත්. මීට අමතරව ලොව පුරා බොහෝ භාෂාවලින් ලියැවුණ බෞද්ධ පොතපතට අමතරව දේශීය වෛද්‍ය පොත්පත් හා ශ්‍රී ලාංකිකයන්ගේ සංස්කෘතිය අගය කරමින් ලියැවුණ පොතපත ද මේ පුස්තකාලයේ පොත්පත් අතරට එකතු කර තිබෙනවා.මේ සඳහා කොතරම් මුදල් ප්‍රමාණයක් වැය වුණාද?මේ සඳහා රුපියල් මිලියන 30ක් පමණ වැය කර තිබෙනවා. වර්ග අඩි දසදහසකින් යුත් ඡ්‍යොතිෂ විද්‍යා අධ්‍යයන මධ්‍යස්ථානයට පොත්පත් පනස්දහසක් පමණ එකතුකර තැබීම මගේ බලාපොරොත්තුවයි.මේක නිකම්ම පුස්තකාලයක් නොවන බව ඔබ කිව්වා..?ඔව්. ඡ්‍යොතිෂයේ බලය පෙන්වමින් මේ සිව්මහල් ගොඩනැඟිල්ල දවස් 50කින් ඉදිවුණා. සිංහල, ඉංග්‍රිසි, හින්දි, දෙමළ, කේරල, පාලි හා සංස්කෘත භාෂාවලින් මෙයට ඇතුළත් පොත්පත් ලියැවී තිබෙනවා. පුස්තකාලයට පැමිණ පොතපත අධ්‍යයනයට මෙන්ම පොතපත බැහැරට ගෙන ගොස් කියැවීමට ද අවස්ථාව ලබා දෙනවා. ඡ්‍යොතිෂය ගැන උනන්දුවක් දක්වන විදේශිකයනට ද මේ ඡ්‍යොතිෂ අධ්‍යයන මධ්‍යස්ථානය විවෘතව පවතිනවා.මෙයට ඡ්‍යොතිෂ පාසලක් ද ඇතුළත් වන බව ඔබ කිව්වා?ඔව්. ඡ්‍යොතිෂ පුස්තකාලය මේ වැඩපිළිවෙලේ පළමු පියවරයි. දෙවැනි අදියර ඡ්‍යොතිෂ පාසල පිහිටුවීමයි.මා ඇතුළු ඡ්‍යොතිෂ දැනුම ලැබූ දක්ෂ ආචාර්යවරුන් විසින් මෙහෙයවන මෙම ඡ්‍යොතිෂ පාසලේ දී වයස්, ආගම්, ජාතිබේදවලින් තොරව ශ්‍රී ලංකාවාසී සැමට නවීන පහසුකම් සහිතව ඡ්‍යොතිෂ විද්‍යාව හැදෑරීමට අවශ්‍ය සියලු පහසුකම් ලබා දෙනවා.සෑම වසර දෙකකට වරක් මෙහි ඡ්‍යොතිෂය උගන්නා අය අතුරින් වැඩිදුරටත් ඡ්‍යොතිෂය ඉගැනීමට කැමැති පස්දෙනකුට මා උගත් ඉන්දීය ඡ්‍යොතිෂ ආචාර්යවරුන්ගෙන් පැවතෙන ජ්‍යෙෂ්ඨතම ආචාර්යවරුන් යටතේ ඡ්‍යොතිෂය හැදෑරීමට අවස්ථාව ලබාදෙනවා.තවත් කරුණක් මෙහිදී සඳහන් කළ යුතුයි. එය නම් ඡ්‍යොතිෂය අධ්‍යයනය කරන අයට මේ ඡ්‍යොතිෂය අධ්‍යයන මධ්‍යස්ථානයේ ඡ්‍යොතිෂය අධ්‍යයනය කරන පිරිසට ග්‍රහයන් සම්බන්ධයෙන් පූර්ණ අවබෝධයක් ලබාගැනීම සඳහා ග්‍රහලෝකාගාරයකුත් තුන්වැනි අදියර යටතේ මෙයට එක්කෙරෙනවා.මෙහි වැඩ කටයුතු සඳහා ප්‍රධාන අනුශාසක ලෙස ශාන් විජයලාල් සිල්වා මහ ඇමැතිතුමාත්, නිශාන්ත මුතුහෙට්ටිගම, මනූෂ නානායක්කාර මන්ත්‍රීතුමන්ලා ඇතුළු බොහෝදෙනෙක් සහය ලබාදෙනවා.සාකච්ඡා කෙළේ - සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=af13063012</link>
    <topic>එතකොට වග කියන්ඩ ඕනෑ මැරෙන මිනිස්සුද</topic>
    <author>සේයාරූ-විමල් කරුණාතිලක</author>
    <content>ඉඳහිට ඇද හැලුණ හීන් පොදය ඔවුන්ගේ සැදැහැ භක්තියට බාධාවක් වුණේ නැහැ. එයාල පොසොන් සිරිය බලන්න ගියේ තදබදය තිබුණු දවස් දෙකකට විතර පස්සෙ.කළුතර අලුත්ගම පැත්තෙ තොරණ බලාගෙන පොසොන් වන්දනාවෙ යන්න ගිය එකොළොස් දෙනාගේ නඩයට වැඩියෙන් එකතු වුණේ කාන්තාවන්.පොසොන් වන්දනාව අහවර වෙලා හවස හයට විතර මේ අය ගෙවල් බලා යන්න පිටත් වුණා. අලුත්ගම ඩිපෝ පාරේ තියෙන අතුරු පාරෙන් තමයි මේ කට්ටිය ගියේ. වෙලාව හරියටම කියනවනම් රෑ 7.30 ට විතර ඇති.ගාලු පාරෙන් හැරිල රේල් පාර හරහා යන්න මේ අයට සිද්ධ වුණා.එතැන කිසිම අනතුරු ඇඟවීමේ ආලෝක සංඥාවකුත් නැහැ. රෑ වෙලා නිසා ඉක්මනට යන්න ඕන හින්ද රියැදුරා වාහනේ වේගය ටිකක් වැඩි කරලා කෝච්චි පාර හරහා යන්න වෑන් එක පාරට දැම්ම විතරයි. අලුත්ගම පළාතම දෙවනත් කරගෙන මහා සද්දෙන් වෑන් එක කුඩු පට්ටම් වෙලා ගියා.එතෙන්ට වටවෙච්ච හුඟදෙනෙක් කරේ වෑන් එකේ ඩ්‍රයිවර්ට බැණපු එක. බැන්නත් දඩිබිඩියේ මොකද වුණේ කරන්න පුළුවන් මොනව ද කියල වටවෙච්ච කට්ටිය හොයන්න පටන් ගත්තා.පුළුවන් හැමදේම ඒ අය කරා. කොළඹ ඉඳල හික්කඩුව බලා ගිය ශීඝ්‍රගාමී දුම්රිය කෝච්චි පාරේ වේගයෙන් ආපු බව වෑන් එකේ ඩ්‍රයිවර් දැක්කෙ නැද්ද? තමන්ගෙ ආරක්ෂාව තමන්ම සලසගන්න ඕන බව දන්නෙ නැද්ද?ඊළඟට මේ ගැන දැනගන්න පුළුවන් හොඳම කෙනා තමයි කොළඹ - හික්කඩුව කෝචිචියේ ඩ්‍රයිවර් මහත්තය. එයාටත් වෙච්ච දේ ගැන හරිම දුකයි. මනුස්සයෙක් නෙමෙයි සතෙක්වත් කෝච්චියෙහැප්පෙනවට එයාල කැමැති නෑ. එන්. ටී. විජේවර්ධන මහත්තය තමයි හික්කඩුව කෝච්චියෙ එදා ඩ්‍රයිවර් මහත්තය හැටියට වැඩ කෙළේ.‘එදා කෝච්චිය ටිකක් පරක්කු වුණා හරියටම රෑ 7.30 ට විතර කෝච්චිය අලුත්ගමට කිට්ටුව තියෙද්දි අනාරක්ෂිත හරස් පාරට වෑන් එකක් දැම්මෙ හිතාගන්න බැරි විදියට. කොයිතරම් නොසැලකිල්ලෙන් වෑන් එක දැම්ම ද කියනවනම් තත්පර 2 ක් 3 ක් ඇතුළත වෑන් එක හැප්පිලා ඇමිණුනා.’මමත් සහායකයාත් හැම අනාරක්ෂිත හරස් මාර්ගයකම නළාව ශබ්ද කරනවා. අනතුර වෙච්ච තැනට ළං වෙන්න ඉස්සරත් අපි නළාව ශබ්ද කරා. මේ ඉන්දියන් බලවේග දුම්රියයන්ගේ නළාව හුඟක් ඈතට ඇහෙනවා. ඒ විතරක් නෙමෙයි එන්ජිමේ ලයිට් එළිය හොඳට තිබුණා. මේක සම්පූර්ණයෙන් නොසැලකිල්ලක් බව කියන්න ඕන. අනතුර ගැනත් මියගිය අය ගැනත් කනගාටුයි.මේ අනතුරින් වෑන් එක එළවපු ඩ්‍රයිවර්ගේ නෝන මහත්තයයි දියණියයි දෙන්නගේම ජීවිත අහිමි වුණා. ඒ දෙන්නත් එක්ක කාන්තාවන්ගෙ ජීවිත 6 ක් අහිමි වුණා.මේ අනතුර ගැන තවත් කතාවක් ආරංචි වුණා. වෑන් එක රේල් පාර මැද නතර වෙච්ච ගමන් ඩ්‍රයිවර් මහත්තයයි පිරිමි අයයි ඒකෙන් බැහැල දිව්ව කියල. ඒකෙ ඇත්ත නැත්ත පොලීසිය බලාගනියි.මේ අනතුරත් එක්ක අපට කතා කරන්න ගොඩක් දේවල් තියනව. ඒ හැම එකක්ම අපත් හැමදාම කතා කරපුව. ඒත් විසඳුමක් නැහැ.කාගෙද මේකෙ වැරැද්ද අනාරක්ෂිත දුම්රිය හරස් මාර්ගයක් හරහා වාහන පදවාගෙන යන ඩ්‍රයිවර් මහත්තුරුන්ට වගේම මේ අනාරක්ෂිත දුම්රිය හරස් මාර්ග ආරක්ෂා කරන්න වගකිව යුතු අයත් ඉන්නවා. ඒ අය මොකද කියන්නෙ. හැමදාම යන එන අයනං කෝච්චි යන එන වෙලාවල් ගැන දන්නව. ඒත් හදිස්සියෙ මේ වගේ අනාරක්ෂිත හරස් මාර්ගයක් හරහා යන්න එන වාහන රියැදුරන් ලොකු අමාරුවක් වැටෙන්න පුළුවන්.මේ ගැන අහපුවහම දුම්රිය සාමාන්‍යාධිකාරි බී. ඒ. පී. ආරියරත්න මහත්තය කිව්වෙ දුම්රිය හරස් මාර්ග 1150 න් 775 ක්ම අනාරක්ෂිතයි කියල.මේක බරපතළ තත්ත්වයක්. මේකෙ වගකීම දුම්රිය දෙපාර්තමේන්තුවට නේද?දුම්රිය හරස් මාර්ග ආරක්ෂා කරන එක දුම්රිය දෙපාර්තමේන්තුවෙ වගකීමක් විතරක් නෙමෙයි. අදාළ පළාත් පාලන ආයතනවලටත් ලොකු වගකීමක් තියෙනව තමන්ගෙ බල ප්‍රදේශයේ ජනතාවගේ ආරක්ෂාව සලසන්න.කොහොම වුණත් අපි දුම්රිය හරස් මාර්ග ආරක්ෂා කිරීමට හැම විටම මූලිකත්වය දෙනවා. දැනට තියෙන හරස් මාර්ග සේරම වගේ දුම්රිය දෙපාර්තමේන්තුව හරහා ආරක්ෂා වන ඒවා. දුම්රියක වාහනයක්හැප්පුනහම හැමෝම දුම්රිය පැත්තට ඇඟිල්ල දික් කරනවා. නමුත් නීතිය ගැන හොඳින් හොයල බලන්න. දුම්රිය රියැදුරු නෙමෙයි පොලිස් කූඩුවෙ දාන්නෙ අනතුරට පත් වෙච්ච වාහනයේ රියැදුරුයි. එතනම පැහැදිලියි නේද මොකක්ද වෙන්න ඕන කියල. අපට කෝච්චියක් එක පාරට තිරිංග යොදල නවත්තන්න බැහැ.දුම්රිය හරස් පාරට දාන වාහනේ රියැදුරා දැනගන්න ඕන ආරක්ෂිතව හරස් පාරට වාහනේ ඇතුළු කරන්න. හැම හරස් මාර්ගයකම අනතුරු ඇඟවීමේ සංඥා දක්වල තියෙනවා. ඒ වුණත් සමහර වාහන රියැදුරන් මේ අනතුරු ඇඟවීමේ සංඥා ගණන් ගන්නේ නෑ. මේ අනතුරු වළක්වන්න ගේට්ටුවලට විතරක් බෑ. ආකල්පවලත් වෙනසක් තියෙන්න ඕන. යාංගල්මෝදර මිනිස් ජීවිත 40 ක් විතර බිලි දුන්නෙ ගේට්ටුව වහල තියෙද්දි ඒක අස්සෙන් දාල ගිහින් නේද?හුඟක් රියැදුරන් පාරේ නීති රකින්නෙ පොලීසියට බයේ. ‘ඇතුළුවීම තහනම්’ කියල තිබුණොත් හොරෙන් ඇතුළු වෙලා යනව. අනතුරක් වුණහම පාර අයිති ආයතනවලට ඇඟිල්ල දික් කරල වැඩක් නෑ. කොහොම වුණත් දුම්රිය අනාරක්ෂිත හරස් මාර්ග ආරක්ෂා කරන්න දුම්රිය දෙපාර්තමේන්තුවට පුළුවන් විදිහට අපි කටයුතු කරනව. ඒ වුණත් සියලුම පළාත් පාලන ආයතනවලට ඒ වගකීමෙන් මිදෙන්න බැරි බව පැහැදිලිවම කියන්න ඕන.ආරක්ෂා කිරීම් යටතේ ප්‍රමුඛතා හඳුනාගෙන හරස් මාර්ග 45 ක් සඳහා සංඥා සහ අනතුරු ඇඟවීම් ප ද්ධති (Bell and light) සවි කිරීමට මේ වන විට ටෙන්ඩර් ලබා දී තිබෙනවා. එමෙන්ම දේශීය කොන්ත්‍රාත්කරුවන්ට එවැනිම තවත් මාර්ග 30 කට ටෙන්ඩර් ලබා දී තිබෙනවා. අපට අයවැයෙන් ලබා දී ඇති මිලියන 600 ක මුදලක් ඒ සඳහා වැය කරනවා. කොහොම වුණත් මේ සවි කිරීම් එක රැයෙන් කරන්න පුළුවන්කමක් නැහැ.ඒ වගේම 300 කට ආසන්න සංඛ්‍යාවක් අනාරක්ෂිත හරස් මාර්ග උණ බම්බු ගේට්ටු සවිකර හෝ ආරක්ෂා කරන්න පියවර අරගෙන තියෙනවා.මේ අනතුර වෙච්ච පළාතේ දේශපාලන වගකීම තියෙන්නෙ බේරුවල (අලුත්ගම) ප්‍රාදේශීය සභාවට, ප්‍රාදේශීය සභාවේ සභාපති ප්‍රසන්න සංජීවටත් අපි කතා කළා. මේ අනතුරේ වගකීම වාහනේ පදවපු අය දරන්න ඕන තමයි. ඒ වුණත් අනතුරු වළක්වන්න දුම්රිය දෙපාර්තමේන්තුව කටයුතු කරන්න ඕන. අපට මේ ගැන වගකීමක් නැහැ. රේල් පාරේ පස් ටිකක් කපන්න ගහක අත්තක් කඩන්නවත් අපට බලයක් නැහැ. හරස් මාර්ග ආරක්ෂාව අපේ වගකීමක් නෙමෙයි. දුම්රිය සාමාන්‍යාධිකාරිතුමා අලුත්ගම අනතුර වෙච්ච තැනට ආපු වෙලාවෙ මිනිස්සු කෑගහල ආරක්ෂිත ගේට්ටුවක් ඉල්ලුවා. මේ හරියේ මීට මාස කීපයකට කලිනුත් ලොරියක් හැප්පුණා.මම ප්‍රාදේශීය සභාවෙ සභාපති වුණත් මමනං රියැදුරුට වාහනේ නවත්තන්න කියල හරස් මාර්ගවලදී බැහැල ගිහින් බලනව. අපේ ආරක්ෂාව අපි සලසගන්න ඕන. ඒ වගේම බෙන්තර පාලම උඩදී මීට මාස දෙකකට විතර කලින් ගේට්ටුකරු ගේට්ටුව ඇරලා දාලා නිදි. කෝච්චිය ඇවිත් හෝන් ගහනව.මමයි ගිහින් ඇහැරවල බැණල වහන්න කිව්වෙ. කෝච්චියේ ඩ්‍රයිවරුත් බැහැල ඇවිත් කෑගැහුව මේව ගැන හොයන්න කවුරුත් නැහැ. අපට අයිති නැති දේට ඇඟිල්ල දික් කරල වැඩක් නැහැ. තමන්ගෙ වගකීම කරන්න දුම්රිය සේවය දැනගන්න ඕන.බේරුවල (අලුත්ගම) ප්‍රාදේශිය සභාපතිවරයා එහෙම කිව්වත් වැලිගම ප්‍රාදේශීය සභාවේ සභාපති පුෂ්පකුමාර බැට්ටගේ මහත්තය කිව්වෙ තවත් කතාවක්. අපි එයාගෙන් මේ ගැන ඇහුවෙ පළමු අධිවේගී දුම්රිය මාර්ගය ගාල්ලත් මාතරත් අතර ඉදිවෙච්ච නිසා. ඒ පාරේ වැඩිම හරස් මාර්ග ඒ හරියේ තියෙන නිසයි.ප්‍රාදේශීය සභාවට නැත්නම් නගරාධිපතිට තමන්ගේ වගකීමෙන් මිදෙන්න බෑ. අපි පළාතෙ ජනතාවගේ ආරක්ෂාව සුබසාධන කටයුතු වෙන්වෙන් පෙනී ඉන්න ඕන. ජනතාව ඡන්දෙ දුන්නෙ ඒකටයි. එහෙම නැතිව ආයතනයකට විතරක් ඇඟිල්ල දික් කරල බේරෙන්න අපටත් බැහැ.කොහොම වුණත් වැලිගම බල ප්‍රදේශයේ මේ වගේ අනාරක්ෂිත හරස් මාර්ග 17 ක් තියෙනව. ඒ අසල කඩයක් දාගන්න ඉඩ දීල කඩේ හිමිකරුව අනාරක්ෂිත මාර්ගයේ ගේට්ටුවක් දාල ඒක බාර දෙන්න යෝජනාවක් තියෙනවා. ඒක කොයිතරම් දුරට සාර්ථක වෙයි ද දන්නෙ නෑ.ගාල්ල මාතර අතර අධිවේඟී දුම්රිය ධාවනයක් තියෙන්නෙ. කළුතර ඉඳලම එහෙම තමයි. අපට සේවකයන්ට වැටුප් ගෙවන්න ප්‍රතිපාදන නැහැ. ඒ නිසා මේ ක්‍රමේ හරියයි ද කියල බලනවා. අපේ ජනතාව අපි ආරක්ෂා කරන්න ඕන.කාගෙ කාගෙත් කතා මේ විදියටයි. ඒත් නැතිවෙන්නෙ ආබාධිත වෙන්නෙ අපේ වටිනා ජීවිත. අස්සයා පැනල ගියාට පස්සෙ ඉස්තාලෙ වහල වැඩක් නැහැ. අලුත්ගම අනතුර වෙච්ච තැනට දැන් ගේට්ටුවක් දාල එතකොට ඉතුරු 774 ට මොකද කරන්නෙ. මේකත් හරියට මහදැනමුත්තගෙ වැඩක් වගේ.අනතුරක් වුණායින් පස්සෙ ඒකට පැලැස්තරයක් දානවා. මේ වගේ ගොඩ වෙදකම්වලින් අනතුරු නවත්තන්න බැහැ. ඒ වගේම හරස් මාර්ග ගැන නොදන්න රියැදුරු මහත්තුරු කොයිතරම් අමාරුවෙ වැටෙනව ද? ඒ අය පාර ගැන ලොකු විශ්වාසෙකින් එන්නෙ හදිසියෙම රේල් පාර දැක්කහම කලබල වෙනවා.ඒ එක්කම වැරැදිලාවත් කෝච්චියක් ආවොත් කලබලේ තවත් වැඩිවෙලා වාහනේ නවතිනවා. අනතුරක් වෙන්න යන්නෙ තත්පර ගානයි. ඒ වගේ රියැදුරන්ට දොස් පවරන්න බැහැ. තදියම නිසා හදිස්සියට රේල් පාරට දාන අයත් ඉන්නව තමයි. ඒ වුණත් හුඟක් ඉන්නෙ නීතියට ගරු කරන රියැදුරු මහත්තුරු. ඒ අය ගැනයි අපි කතා කරන්නෙ. රටක් එක පැත්තකින් ලොකු සංවර්ධනයක් කරා යනකොට අනිත් පැත්තේ අඩුපාඩු නිසා අහිංසක ජීවිතේ නැති වෙනවනම් ඒකට වගකිව යුතු අය අනිවාර්යයෙන්ම පියවර ගන්න ඕන.අඟුලානේදී රේල් පාර ළඟම නවත්තල තියපු ලොරියක් නිසා දෙන්නකුට ජීවිත අහිමි වුණා. කෝච්චියට පාරෙන් අයින් වෙන්න බැහැ. ඒ වුණත් අපට දැනුම තියෙන්න ඕන. කාගෙ වරදින් වුණත් දුම්රියෙන් වැටුණත් ජීවිතේ නැති වෙන්නෙ අපේ. ඒ වගේම කාගෙ වරදින් වුණත් වාහනයක් දුම්රියෙ හැප්පුණොත් ජීවිතේ නැතිවෙන්නෙ වාහනේ යන අයගේ. ඒ කාරණේ සිහියේ තියාගෙනයි අපි හරස් මාර්ගයකට ඇතුළු වෙන්න ඕන. නැත්තං යමක් වුණාට පස්සෙ වගකීම කාට තිබුණත් වැඩක් නෑ.මේ අනතු‍රේ උණුසුම පහව යන්නටත් කලින් මීරිගම අනාරක්ෂිත දුම්රිය හරස් මාර්ගයකදී කොළඹ සිට බදුල්ල බලා ධාවනය වූ පොඩි මැණිකේ දුම්රියේ ලොරි රථයක් ගැටිම නිසා දෙදෙනකුට ජීවිත අහිමි විය.සේයාරූ-විමල් කරුණාතිලකසරත් සිරිවර්ධන කළුතර දිස්ත්‍රික් සංචාරකතාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=af13063013</link>
    <topic>නිවුස් මවන වාස්</topic>
    <author>ටිරෝනි වෑවලගේ</author>
    <content>වාස් ගුණවර්ධන සිදුවීම තව තවත් පුවත් මවමින් සිටින්නේ ය. මෙවර කොළඹ අතිරේක මහේස්ත්‍රාත්වරයා හිටපු නියෝජ්‍ය පොලිස්පතිවරයාගේ බිරියටද නොතීසි නිකුත් කරන්නේ සිදුවීමට සම්බන්ධ සැකකරුවන්ට බලපෑම් කිරීමට උත්සාහ දැරීම හේතුවෙනි.ඒ අනුව වාස් ගුණවර්ධනගේ බිරිය වන ශ්‍යාමලී ප්‍රියදර්ශනී පෙරේරාට ලබන මස නව වැනිදා මහේස්ත්‍රාත්වරයා හමුවේ පෙනී සිටීමට සිදු වනු ඇත. ඇය මෙලෙස චෝදනා ලබන්නේ කෝටිපති ව්‍යාපාරික මොහොමඩ් ෂියාම් ඝාතන සිදුවීමට අදාළව පොලිස් රැඳවුම් භාරයේ සිටින පොලිස් කොස්තාපල්වරයකුගේ බිරියට දුරකථනයෙන් අමතා තර්ජනය කිරීම හේතුවෙනි.රජයේ සාක්ෂිකරුවකු නොවන ලෙස තම සැමියාට බලපෑම් කරන මෙන් ඉල්ලමින් මෙම කොස්තාපල්වරයාගේ බිරියට විසිපස්වතාවක් පමණ දුරකථන ඇමතුම් ලබා දුන්නේ යැයිද එහිදී ඇයට තර්ජනය කළේ යැයිද හිටපු නියෝජ්‍ය පොලිස්පතිවරයාගේ බිරියට එරෙහි චෝදනා ලෙසින් දක්වා තිබේ.වාස් ගුණවර්ධන ලබන මස නවවැනිදා තෙක් යළිත් රක්ෂීත බන්ධනාගාර ගත කිරීමට නියෝග කෙරුණු අතර ඔහුට ඇති ජීවිත තර්ජන සලකා බලා ප්‍රමාණවත් ආරක්ෂාවක් සපයන ලෙසද මහේස්ත්‍රාත්වරයා නියෝග කර තිබේ.දැන් යළිත් ලබන මස නව වැනිදා වාස් ගුණවර්ධන සිදුවීම තවත් පුවත් රැසක් කරළියට රැගෙන එනු ඇත. මොහොමඩ් ෂියාම් ඝාතනය සමාජය උඩු යටිකුරු කළ සිදුවීමක් වූයේ නීතිය ආරක්ෂා කිරීමට බැඳී සිටින පොලිස් නිලධාරීන් මිනී මරුවන් ලෙසින් චෝදනා ලැබූ බැවිනි. ශ්‍රී ලංකා පොලිස් ඉතිහාසයේ නීතිය සුරකින පොලිස් නිලධාරීන් අතර නොයෙක් චෝදනා ලත් නිලධාරීන් ද දුර්ලභ වූයේ නැත.එහෙත් මෙලෙස මුදලට මිනී මරන ලද්දේ යැයි චෝදනා ලත් ජ්‍යේෂ්ඨ පොලිස් නිලධාරීන් නම් කිසිසේත්ම සුලබ වූයේ නැත. ව්‍යාපාරික මොහොමඩ් ෂියාම් ඝාතනය වන්නේ එවැනි කටුක අත්දැකීමක තතු ශ්‍රී ලාංකීය ජන සමාජය හමුවට ගෙන එමිනි.මොහොමඩ් ෂියාම් යනු සාධාරණ ලෙස මුදල් උපයා කෝටිපතියකු වූවෙකි. ඔහු ඝාතනය වන්නේ තම සමීපතම මිතුරකුගේ අවශ්‍යතාව මතය. ඉතාම ඛේදජනක ලෙස තම මිතුරා මත විශ්වාසය තබමින් ඔහු සමග නිවසින් පිටවන ෂියාම් ඝාතකයන් අතට පත් කරන්නේ ද ඔහුගේ මිතුරාමය.ෂියාම් ගේ මිතුරා වැනි මිනිසුන් අප අතර කොතෙකුත් සිටිය හැකි වුවද පැන නගින ගැටලුව නම් ෂියාම් ගේ මිතුරාගේ කොන්ත්‍රාත්තුව මත ෂියාම් මරා දැමුවේ යැයි කියන පොලිස් නිලධාරීන් තවත් අප අතර ඇතිද යන්නයි.ෂියාම් ඝාතනයෙන් පසු මේ මිනී මැරුම සම්බන්ධව පර්යේෂණ පවත්වන්නේද පොලිස් නිලධාරීන්මය. ඔවුහු චෝදනා ලබන තම උසස් නිලධාරීහු අත්අඩංගුවට ගන්නෝය. තර්ජනවලටද ලක් වන්නෝය. එහෙත් නීතිය ඉටු කිරීමට කැප වන්නෝය. පෙනී යන අන්දමට වාස් ගුණවර්ධන සිද්ධියෙන් වැඩි වශයෙන්ම අසීරුතාවයට පත්ව ඇත්තේ පොලිස් නිලධාරින්මය.මේ සිදුවීමත් සමග පොලිසිය කෙරෙහි ජනතාව තුළ විශ්වාසයක් පැවතියේ නම් එය ද බිඳ වැටෙන බව අමුතුවෙන් කිව යුතු නොවේ. දැනටමත් උසාවිවල විනිශ්චයට බඳුන්වන අපරාධ නඩු මත්ද්‍රව්‍ය නඩු දහස් ගණනකි. ඒවායේ අපරාධකරුවන් මත්ද්‍රව්‍ය ජාවාරම්කරුවන් ඉතා වෙහෙස දරා නීතියේ රුහැනට හසු කර ගන්නේද පැමිණීලි පාර්ශ්වය වෙනුවෙන් උසාවිවල පෙනී සිටින්නේද පොලිස් නිලධාරීන්මය.අනාගතයේදී උගත් නීතිඥවරු මොහොමඩ් ෂියාම් ඝාතනය උදාහරණයට ගනිමින් පොලිසියට චෝදනා කර තම විත්තිකරුවන් නිදහස් කර ගැනීමට කටුයුතු කිරීමට වුවද බැරි නැත. මේ සියලු දෙයින් පීඩාවට පත් වන්නේ පොදු ජනතාව බව නම් නොකියාම බැරිය.අනික් අතට එදා මෙදා තුර ශ්‍රී ලංකා පොලීසියේ චෝදනාවලට ලක් වූයේ වාස් ගුණවර්ධන පමණක්ම නොවේ. ජෙයරාජ් ප්‍රනාන්දුපුල්ලේ ඝාතනයට සහය දැක්වීම හේතුවෙන් චෝදනා ලබා වැරදිකරු වූ සහකාර පොලිස් අධිකාරී ලක්ෂ්මන් කුරේ මේ වන විටද දඩුවම් විඳින්නේ ය.චෝදනා නොලැබූවද වැරදිකරුවන් බව ජන සමාජයේම ප්‍රචලිත වූ පොලිස් නිලධාරීන් ගැන ද උදාහරණ ඕනෑ තරම් ය. අමතක නොකළ යුත්තේ මේ අතර තවමත් නීතිය රකින්නට වෙහෙසෙන පොලිස් නිලධාරින්ද සිටින බවය.වාස් ගුණවර්ධන සිදුවීම අනාගතයේ තවතවත් පුවත් මවනු ඇත. ඇතැම් විට හෙළිවන තවත් තොරතුරු අපව තිගැස්මට ලක් කරනු ඇත. වාස් ගුණවර්ධන මිනී මැරුම් චෝදනාවන්ට වරදකරුද නැතිද යන්න උසාවිය තීන්දු කරනු ඇත. එහෙත් අමතක නොකළ යුතු එක් කරුණක් ඇත. එනම් මේ සිදුවීම හේතුවෙන් ශ්‍රී ලංකා පොලිසියට පියවර කිහිපයක්ම ආපස්සට යන්නට සිදු වී ඇති බවයි. කිසියම් හේතුවක් මත පොලිසිය තුළින්ම හොරුන් බිහිවී ඇති නම් දැනට කරගෙන යන පරිද්දෙන් ම ඔවුන් සොයා දඩුවම් කිරීම කළ යුතුමය.එපමණක්ද නොව යළිත් එවැනි හොරා පොලිස් නිලධාරීන් බිහි නොවීමට වග බලා ගැනීමද උසස් නිලධාරීන්ගේ වගකීමය.ටිරෝනි වෑවලගේ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=af13063014</link>
    <topic>කිසි දා නොමැරෙන අමරහේවා මද්දුම</topic>
    <author/>
    <content>ශ්‍රී ලංකා පරිපාලන දිවියේ මතු නොව ලාංකීය ඉතිහාසය තුළ ද නොමැකෙන කීර්තියක් තබා ඇති කෘතහස්ත පරිපාලන නිලධාරී අමරහේවා මද්දුමයන් උපන්නේ 1939 සැප්තැම්බර් 05 වැනිදාය. එනම් ලෝක යුද්ධය ආරම්භ වී හරියටම දවස් 3 කට පසුය. මාතර නිල්වලා ගඟ අසබඩ සුවිසාල වෙල් යායක් මැද පිහිටි ලේනදූව ගමේ උපන් හේවාමද්දුම 12 දෙනකුගෙන් යුත් පවුලක 10 වැන්නා විය.ලේනදූව පළාතේ පසිඳු ගොවි මහතකු වූ සිඤ්ඤෝ අප්පුහාමි ඔහුගේ පියා ය. මවගේ නම කමනිහාමිගේ සුබසිංහ ය. මේ පවුලට අයත් කුඹුරුයායක් බක්කියක් කරත්තයක් හා ලොකු කිරි පට්ටියක් ද තිබුණේය. මේ නයින් බලන විට සාමාන්‍යයෙන් ලේනදූව ගමේ වත්පොහොසත්කමක් තිබුණු පවුලක් ලෙස හේවාමද්දුමලා සැලකිණ. කිරි පට්ටි හා හරකුන් සිටි බැවින් කවරදාවත් ඒ ගෙදර හරක් මස් නම් නොඉඳීණි. පසුකාලීනව තම ගෙදර ද හරක් මස් ඉවීමට ඔහුගෙන් ඉඩ නොලැබිණ. කිරි බීමේදීනම් කිරි බඳුන්වලින් කිරි බීමේ රුසියන් වූ හේවාමද්දුමලාට කවුරුත් පැරදිණි.සිළුමිණ සම්පත අතිරේකයට (2009 මැයි 31) පත්‍රයට එතුමා මා සමඟ කළ කතිකාවේදී මෙසේ කීවේ ය.“මගේ පළමු පත්වීම ගොවිජන සේවා සහකාර කොමසාරිස්. අනුරාධපුර දිස්ත්‍රික්කයට. ඊළඟට ඒ පත්වීමම රත්නපුරයට, කොළඹට, ගම්පහට.1970 දී මැතිනිය මට සැලකුවෙ දරුවෙකුට වගේ. ඊළඟට එස්. කේ. කේ. සූරියආරච්චි ඇමැතිතුමා ළඟ. 77 දී අනුරාධපුර මහ දිසාපති, සංස්කෘතික අධ්‍යක්ෂ, ඊට පස්සෙ සිරිල් මැතිව් ඇමැතිතුමා යටතේ කර්මාන්ත අධ්‍යක්ෂ, ග්‍රාම සංවර්ධන අධ්‍යක්ෂ, ලංගම සභාපති 85 - 88 කාලයේදී. අනතුරුව සංස්කෘතික හා සමාජ සේවා ඒකාබද්ධතා අමාත්‍යාංශයේ ලේකම් 94 දී. ආගමික හා සංස්කෘතික අමාත්‍යාංශ ලේකම්. අන්තිම කාලයේ හිටියේ සමාජ සුබසාධන හා පළාත් සේවා අමාත්‍යාංශ ලේකම්.ඔහු එසේ එදා තනතුරු දිගටම කියාගෙන ගියේ ඒ ඒ අවස්ථාවල තමන් කළ ක්‍රියාකාරකම් ගැන මා දැනුම්වත් කරන්නට මිස අභිමානයට නොවේ. ඔහු ඉතිහාසය පිළිබඳ මහත් දැනුම් ඇත්තෙකි. කීර්තිමත් ලේඛකයෙකි. දේශකයෙකි. ලංගම සභාපති කාලේ කොට කලිසම් ඇඳගෙන රට පුරා ඇවිද ගිය සභාපතිවරයෙක් ලෙස ඔහුට නමක් තිබේ. ඒ ගැන ඔහු එදා මෙසේ කීවේය.“මං කොට කලිසම ගහගෙන කොළඹ ගම්පහ මේ හැමතැනම හිටි ගමන් බස් පෝලීම්වල ඉන්නවා. ඒ නිසා රියදුරන් කොන්දොස්තරලා විතරක් නොවේ ඩිපෝ මැනේජර්ස්ලාත් ඒ කාලෙ කොට කලිසමට බයයි. බස්වලින් පාඩු ලබන කියන කතාවට මා කවදත් විරුද්ධයි.”“මා දවසක් ඩිපෝ මැනේජර්ස්ලා ගොඩක් මගේ ගෙදරට ගෙන්වාගෙන ඒ අය සමඟ පයින්ම අපේ කළුබෝවිල ගෙදර ළඟ ඉඳන් දෙහිවල මිරිස්මෝල හන්දියට ඇවිත් ගාලු පාර දිගේ හුඟාක් දුර ආවා. මා හමුවන්න ටයි පොලු දාගෙන සැන්ට් පවුඩර් දාගෙන ආපු ඩිපෝ මැනේජර්ස්ලා මාත් සමඟ පයින් යනකොට ඉතින්! ඩාදිය මුණින් දාලා හෙම්බත් වෙලා ටයි ගලවා ගන්නවා.”“මේ යන ගමනේ මා බස් නැවතුම් ළඟ මොහොතක් නවතිනවා. හැමතැනම මිනිස්සු 10 - 20 ක් ඉන්නවාමයි. ගාලු පාරෙත් එහෙමයි. මං කීවා මේ මිනිස්සු මෙහෙම ඉන්නෙ බස් නැති හන්දයි. බස් ටික හරියට දුවනවානම් මේ විදියට පාඩු ලබන්න විදියක් නෑ කියලා. ඩිපෝ මැනේජර්ස් එක්කරගෙන ගිය ඒ ගමනින් පසු ඒ ප්‍රදේශයේ බස් ගමන්වල අඩුපාඩුවක් වුණේ නෑ.”අනුරාධපුර දිසාපති කාලෙත් ඔහු හරි හරි වැඩ කළේය. මේ ඉන් බිඳක් ගැන ඔහු ආවර්ජනා කළ හැටිය.අනුරාධපුර දිසාපති කාලේ මා කළ ලොකුම වැඩේ තමයි නොයෙකුත් කාරණාවලට එන මිනිසුනට වාඩිවෙන්න තැනක් හරි ගස්සපු එක. ඉස්සර මේ මිනිස්සු වයසක ආච්චිලා සීයලා අම්මලා තාත්තලා උදේ සිට සවස් වනතුරු සිටියේ කච්චේරිය ඉදිරිපිට තිබෙන ගහ පාමුලයි. හරක් ලැයිස්තු, තුවක්කු බලපත්‍ර, ඉඩම්වලට වතුර මේ ප්‍රශ්න විසඳගෙන අප උදේ 8 ඉඳන් රෑ නවය වෙනකම් එදා වැඩ කළා.”ඔහුගේ සාහිත්‍ය ජීවිතය ගැන ද එදා කතා කළා මතකය.මගේ පළමුවැනි කවි පෙළ පළ වුණේ මීට අවුරුදු 64 කට විතර පෙර සිළුමිණ පත්තරේමයි. සිළුමිණට, දිනමිණට ලියු මාතර ජස්ටින් ජයවර්ධන මගේ ගුරුතුමා තමයි ඒක පළ කළේ. ඊට පස්සේ සාහිත්‍ය ගැන ඉතිහාසය ගැන මා නොයෙක් දේ ලීවා.”78 වසරේ අනුරාධපුර දිසාපති කාලේ ගැලු මහ ගංවතුර ඔහුට අත්දැකුම් රැසක් ලැබ දුන්නේය.“මගේ ජීවිතයේ පරිපාලන කටයුතු කරන හැටි ස්වභාවයෙන්ම උගන්වපු දවස එදා. මුළු ප්‍රදේශය ම යකුන් නැටු පිට්ටනියක් වගේ වුණා. විදුලි රැහැන් වැටිලා සියලු සේවා ඇණ හිටලා. අලෙවි සංවර්ධන හා ආහාර දෙපාර්තමේන්තුව හරහා ඉක්මනින් ආහාර ගෙන්වා ඉක්මනින් අහිංසක ජනතාවට බෙදා හැරියා. මුළු මහත් සේවා පද්ධතියම හදාගන්න අපට දවස් ගණනාවක් දුක් විඳීන්න සිදුවුණා. අනුරාධපුර පූජා භූමියේ පානීය ජල ප්‍රශ්නය විසඳන්න ගැලුම් 10,000 ක් ගබඩා කළ හැකි ටැංකි තනන්න අපට සිදුවුණා.”ඔහුගේ පරිපාලන දිවිය මෙන්ම කතාව ද අතිශය රමණීයය. විචිත්‍රවත් ය. මියෙන තෙක්ම ඔහු දිගටම ලියුවේය. ධම්මපදය, ඉංගිරිසි, දෙමළ, අනුවාද, සාහිත්‍ය පළ කිරීමට එතුමා මහත් සේ කැප විය. “අපේ යටගියාව“ පිළිබඳ මාහැඟි ඉතිහාසය ග්‍රන්ථය ද ඒ අතර තරළමිණකි.එදා ‘කොහොමද ඉතින්! වාස දේස’ කතිකාවේ අවසානයේ දී මම එතුමාගෙන් මෙසේ ඇසීමි.ඔබතුමන්ගේ මරණය මතු බලාපොරොත්තුව කුමක් ද?රටට ජාතියට සේවයක් කළ හැකි විද්වතෙක් වන්නට ලැබුණොත් ඒ උප්පත්තිය තමයි මා මරණින් මතුව පතන්නෙත්.... ඒ එතුමා පිළිතුරු දුන් හැටිය.දැන් අමරහේවා මද්දුමයන් අප අතැර ගොසිනි. මා එතුමාට නිවන් පිණිස දැන්ම ඇරයුම් කරන්නේ නැත. රට බබළවන මහ විද්වතෙක් වී නැවත අප අතරට ඉපදේවා!යි මම පතන්නෙමි.උපාලි සමරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=af13063015</link>
    <topic>සරත් හෙට්ටිආරච්චි පියතුමා දර්ශනපති උපාධියෙන් පිදුම් ලබයි</topic>
    <author/>
    <content>ලෝකයේ විවිධ ආගම්වලට අයත් පූජකවරු විවිධ විෂයන් තම හැදෑරීම්වලට ලක් කරති. ඒ අනුව එතුමන්ලා විවිධ විෂය ක්ෂේත්‍රයන් ඔස්සේ අධ්‍යාපනය ලැබ උපාධි ලබති. ශ්‍රී ලාංකේය ඉතිහාසයේ “පන්සිය පනස් ජාතක පොත සහ ගැටුම් නිරාකරණය” යන මාතෘකාව සමාජ විද්‍යා විෂයක් ලෙස ශාස්ත්‍රීය හැදෑරීමකට ලක් කළ එකම කිතුනු පූජකතුමා සරත් හෙට්ටිආරච්චි පියතුමාය. එම ශාස්ත්‍රීය නිබන්ධනය වෙනුවෙන් උන්වහන්සේට කැලණිය විශ්වවිද්‍යාලයේ 2013 උපාධි ප්‍රදානෝත්සවයේ දී එම විශ්වවිද්‍යාලයේ කුලපති ධූරන්දර ආචාර්ය වැලමිටියාවේ කුසලධම්ම මහ තෙරුණුවෝ දර්ශනපති උපාධිය පිරිනමන ලදහ.සරත් හෙට්ටිආරච්චි පියතුමා ග්‍රන්ථකරණය පමණක් කළ කලාකරුවෙකු නොවේ. විටෙක එතුමා ගායකයෙකු ලෙස ‘චැට් ඇන්ඩ් මියුසික්’, ‘ඒ.එස්.ජී. පැදුරු පාටිය’ වැනි වැඩසටහන්වලින් ද රූපවාහිනී ප්‍රේක්ෂකයෝ හඳුනති. සංයුක්ත ගී තැටි ගණනාවකටම එතුමා ගී ගායනා කොට, ගීත රචනා කොට ඇත.තවත් විටෙක ස්වාධීන රූපවාහිනියේ ‘දොරමඬලාව‘ මඟින් එතුමාව විද්වතෙකු ලෙස ද අප රසිකයෝ හඳුනති. ශ්‍රී ලංකා ජාතික ක්‍රිස්තියානි මණ්ඩලයේ සන්නිවේදන අංශයේ විධායක ලේකම් ලෙසත්, පවන සඟරාවේ ප්‍රධාන සංස්කාරක ලෙසත් එතුමා කටයතු කරනු ලැබුවේය. ගීත රචකයෙකු, සංගීතඥයෙකු වන සරත් හෙට්ටිආරච්චි පියතුමා එතකින් තම කටයුතු නිම කළේ නැත.ශ්‍රී ලංකා ජාතික ක්‍රිස්තියානි මණ්ඩලයේ සේවා කරන කළ රජයේ මාධ්‍යයට පමණක් සීමාව තිබූ එම සන්නිවේදන අංශය පෞද්ගලික නාළිකාවන් කෙරෙහි ද විවෘත කරනු ලැබීය. කිතුනු ලේඛන හවුල ප්‍රථමවරට පිහිටවනු ලැබීමේ ගෞරවය ද එතුමාට හිමිවෙයි.ශ්‍රී ලංකාවේ බෞද්ධ, හින්දු, ඉස්ලාම් ජනතාවගේත්, පූජ්‍ය පක්ෂයේත් මිත්‍රයෙකු වන එතුමා ශ්‍රී ලංකා රූපවාහිනී සංස්ථාවත්, ස්වාධීන රූපවාහිනියත් හා එක්ව කළ “ගමටම නත්තල්” වැඩසටහනට පැමිණි දහස් සංඛ්‍යාත ජනතාව කිතුනුවන් පමණක් නොවේ. බෞද්ධ භික්ෂූන් වහන්සේලා, හින්දු කුරුක්කල්වරු, මව්ලවිවරු එම නත්තල් උත්සවවලට වැඩම කළහ. තම සහෝදරත්වය පළ කළහ.යාපනය – වන්නාර්පන්නෙයි, ගම්පහ, කමරාගොඩ, පෙතියගොඩ, මුරුන්කන්, කල්මුණේ ආදී ප්‍රදේශ ගණනාවක මෙම අන්තර් ආගමික නත්තල් උත්සවය පවත්වන ලදී.සරත් පියතුමා “සාමයේ ගීතය” අන්තර් වාර්ගික ගී ප්‍රසංගයේ නිර්මාතෘවරයාණෝය. වසර ගණනාවක් පුරා සිංහල, දමිළ, මුස්ලිම් දරුවෝ එකම වේදිකාවක ගී ගයති. එතුමාගේ මහා සංස්කෘතික මංගල්‍යය “පන්සලයි – පල්ලියයි, සිංහල හා දමිළ අලුත් අවුරුද්දයි” නම් වේ. දිගින් දිගටම අතිපූජ්‍ය මහාචාර්ය කුඹුරුගමුවේ වජිර නාහිමිපාණන්, අති උතුම් ශාන්ත ෆ‍්‍රැන්සිස් රදගුරු හිමිපාණන් ඇතුළු ආගමික නායකයෝ ද, බෞද්ධ, හින්දු, ඉස්ලාම් හා කිතුනු ජනතාව ද මෙම වැඩසටහන්වලට නිරන්තරයෙන් සහභාගි වෙති.ජනපති කාර්යාලයේ කිතුනු ආගමික ඒකකයේ ප්‍රධානත්වය දරන සරත් හෙට්ටිආරච්චි පියතුමාගේ බොහෝ සේවාවන් වැඩිදෙනා නොදනිති. අභියෝගකාරී ඕනෑම අවස්ථාවක ජනාධිපතිතුමා ඇතුළු රජයට නිරන්තරයෙන් සහාය දෙන එතුමා ජනතාව වෙනුවෙන් විශාල මෙහෙවරක් ඉටුකරයි.බොහෝ කටුක අත්දැකීම් මැද ගමන් කරන සරත් හෙට්ටිආරච්චි පියතුමා, 2012 වසරේ ජාත්‍යන්තර මැකෝ සම්මානයෙන් ද, 2011 වසරේ අග්‍රාමාත්‍ය සම්මානයෙන් ද පිදුම් ලැබූ එකම කිතුනු පූජකතුමා විය. ඒ සියල්ලටම වඩා බෞද්ධ, හින්දු, ඉස්ලාම් පුජ්‍ය පක්ෂයේත්, ගිහියන්ගේත් සැබෑ මිතුරකු වූ සරත් පියතුමා අප වැනි බෞද්ධ භික්ෂූන් වහන්සේලාගේ දුකේදීත්, සැපේදීත් එකට සිටින කලණ මිතුරෙකි. ත්‍රස්තවාදී යුද්ධයේ අවසන් දින කිහිපයේ බෞද්ධ හා සෙසු ආගමික නායකයන් සමඟ යුද්ධ ටැංකියක නැඟී යුද්ධ බිමට ගොස් රණවිරුවන්ට සෙත් පැතූ එකම කිතුනු පූජකතුමා ද එතුමා විය. එම ගමන සංවිධානය කරනු ලැබුවේ ද එතුමාය.රට තුළ ජනාධිපතිතුමාගේ ජනතා මෙහෙවරට සක්‍රීය දායකත්වයක් දෙන පියතුමා සෑම විටම “ගල් සහ මල්” එකට පිළිගනිමින් ඉවසීමෙන් කටයුතු කරනුයේ රටට ආදරය කරන දේශප්‍රේමී කිතුනු පූජකවරයකු ලෙසිනි. වත්මන් සමාජ සන්දර්භයේ පන්සලේ පියතුමා වූ සරත් හෙට්ටිආරච්චි පියතුමා දර්ශනපති උපාධියෙන් පිදුම් ලබන මෙම උතුම් මොහොතේ බෞද්ධ භික්ෂූන් වහන්සේ ලෙසත්, රටට ජාතියට ආදරය කරන අන්තර් ආගමික නායකයන් ලෙසත් අපි එතුමාට සුබ පතමු. එමෙන්ම බෞද්ධ සමාජ විද්‍යාව පිළිබඳව ආචාර්ය උපාධියක් සඳහා සූදානම් වන එතුමාගේ එම ශාස්ත්‍රීය පර්යේෂණය ද සාර්ථක වේවායි පතමි. එසේම අතිපූජනීයාභිධානී දර්ශනපති සරත් හෙට්ටිආරච්චි පියතුමාට ශ්‍රී ලාංකේය ජනතාව වෙනුවෙන් ප්‍රගතිශීලී මාවතක ගමන් කිරීමට තව තවත් ජවය හා ශක්තිය ලැබේවායි ද පතමි.ගලගම ධම්ම රංසි හිමිජනාධිපති සම්බන්ධීකරණ(ආගමික කටයුතු)සභාපති – ධම්මරශ්මි පදනමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=as1306301</link>
    <topic>කැලෑ පොජ්ජෙ ඉස්කෝලේ කැකුළු කැකුළියෝ</topic>
    <author>ඉනෝකා සමරවික්‍රම</author>
    <content>කැලෑ පොජ්ජෙ ඉස්කෝලේ කැකුළු කැකුළියෝදැඩි හිරු රශ්මිය සිරුර දවයි. ඇඟ වැදෙන සුළඟ ද වියළිය. අධික පෑවිල්ලට හසුවූ මාදුරුඔය රක්ෂිතය පුරාම ඇත්තේ දැඩි වියළි බවකි. දඹාන ආදිවාසී ගම්මානය දෙසට නොව ගුරුකුඹුර ඉස්කෝලය දෙසට අපි පියනැඟුවෙමු. ගුරු පාරෙන් නැඟෙන දූවිල්ල සුළඟේ විසිර යයි. දෙපස ඇති ආදිවාසි කඩපිල්වල තැනෙක බෙලිමල් බොන්නට ද තවත් තැනෙක උණු උණු රොටියක රස බලන්නට ද ඉඩ නැතිවාම නොවෙයි. එහෙත් අපට අවශ්‍ය වූයේ පාසල ඇරෙන්නට ප්‍රථම ගුරුකුඹුර පාසලට යාගැනීමටය.ගොඩනැඟිල්ලකින් දෙකකින් සමන්විත ගුරුකුඹුර පාසලේ ඒ වන විටත් පන්ති අවසන්ව තිබිණි. එහෙත් පොඩිත්තන්ට නම් නිවෙසට යෑමට ඉක්මන් බවක් නැති සේය. ඇතැමෙක් ගුරුපාර දිගේ කැලෑ මං දිගේ නිවෙස්වලට යති. තවකෙක් අම්මා හෝ තාත්තා එහෙමත් නැත්නම් වැඩිහිටියකු පැමිණෙන තුරු පාසල් වත්තේම තුරු සෙවණක් යට සම වයස් දරු දැරියන් සමඟ සෙල්ලමේය. ඒ දරු දැරියන් මැද්දේ කැටකෑල ගස් සෙවෙණේ ලී කොටයක් මත වාඩිවී හිඳින සුපුරුදු රුවක් ද අප නෙත ගැටිණි.“මාමකැච්චක්” (ආයුබෝවන්)ඔහු අප පිළිගත්තේ ආදරයෙනි.ඒ වෙන කිසිවෙක් නොව දඹානේ ගුණවර්ධනය. ආදිවාසී ගම්මානයෙන් ප්‍රථම වරට විශ්වවිද්‍යාලට තේරුණු ගුණවර්ධනය. ඔහු ලේඛකයෙකි.”මම සාමාන්‍ය පෙළ කරන කාලේ දැන උන්නේ නැහැ එහෙම විභාගයක් තියෙනවා කියලා. විභාගය ලියන විටයි දන්නේ මේ ලියන්නේ සාමාන්‍ය පෙළ කියලා. උසස් පෙළ පන්තියේ ඉන්න විටයි දන්නේ උසස් පෙළ කරන බව. දැන් දරුවෝ නම් බාල වියේ ඉඳලම ගන්න තියෙන විභාග ටික දන්නවනේ. මගෙන් පස්සේ නම් හත් අටදෙනෙක් විතර කැම්පස් ගියා.මං ඉගෙනගන්න කාලේ මට මුහුණ දෙන්න සිදුවුණ හැමදේම අභියෝග. මම කොළඹට යන විට ගමේ අය හිතුවා මං ඒ අයට නගරයට යන්න පාලමක් හදයි කියලා. ඒත් මගෙන් එහෙම දෙයක් වුණේ නැහැ. මයෙ අම්මා නැතිවීම මට අමුතු අත්දැකීමක් වුණා. අපේ පවුලේ අය එහෙම අත්දැකීමක් විඳලා තිබුණෙම නැහැ. අම්මා නැතිවුණ එක මට පිස්සුවක් වගේ.අම්මා නැති වෙනකොට මට අවුරුදු විස්සක් විතර ඇති. ඒත් මට අම්මට චීත්ත කෑල්ලක්වත් අරගෙන දෙන්න බැරිවුණා. මං කැම්පස් ගියේ යාළුවෙක් දුන්න කලිසමයි ෂර්ට් එකයි ඇඳගෙන. මම ඒ දෙක ආයෙමත් ගමට අරගෙන ආවා. මං ගමේ පාසලේ වගේම ගුරුකුඹුර ඉස්කෝලෙත් ඉගැන්නුවා. අපි දරුවන්ට උගන්නන්න ඕන විභාග පාස්කරන්නම නෙමෙයි. මේ මහපොළවේ පය ගහලා ජීවත්වෙන්නයි උගන්නන්න ඕන. අද මට මුදල් නැහැ. තත්වයක් නෑ. ලොකුකම් නැහැ. නමුත් මම පුදුමාකාර සැනසීමකින් ජීවත් වෙනවා.”ගුරුකුඹුර විද්‍යාලයේ සේවය කළ දඹාණේ ගුණවර්ධන දැන් විශ්‍රාමිකය. ඔහු තවමත් විශ්‍රාම වැටුප හදාගැනීම සඳහා වෙහෙසෙන්නේය. ඉඳහිට පාසලට පැමිණෙන ඔහු එහි විදුහල්පති නාලක සැම්සන් කුමාර සමඟ සතුටු සාමීචියේ යෙදෙන්නේය. විටෙක තමන් අතින් ලියැවුණ ළමා ගීතයක් දරුවකුගේ හඩින් ගැයෙන විට ඔහු එයින් නිරාමිස සතුටක් විඳින්නේය.පාසල නිමාවී අන්තිම දරුවා ද රැගෙන යෑමට වැඩිහිටියෙක් පැමිණියේය. දියණියට තනිවම ඇවිදීමට වාරු නැතිවා සේය. ඇය මධුභාග්‍යා. වයස අවුරුදු දහතුනයි.”දුවට අවුරුදු පහක් විතර කාලේ තමයි එයාට නයෙක් දෂ්ට කළේ. දඹාන රෝහලෙන් එයාව මහියංගනයටත් පසුව පොලොන්නරුවටත් ගෙනිච්චා. ඒත් දුවව හොඳ කරගන්න බැරිවුණා. දුවට දැන් ටිකක් ඇවිදින්න පුළුවන්. මුලින් නම් රෝද පුටුවෙමයි ආවේ ගියේ. කොහොම හරි කරලා මම දුවට උගන්නන්නේ අපි නැති කාලෙක හරි එයාට අනාගතයක් තියේවි කියලා හිතලා.” මධුභාග්‍යාගේ පියා පවසන්නේ දෑසෙහි කඳුළු පුරවාගෙනය.අන්තිම ළමයා ද යන්නට ගියේය. විදුහල්පතිවරයා සියලු පන්ති කාමර වසා දමා ගුරු නිවෙසට යන්නට පිටත් වූයේය. ගුරුවරියන් දෙදෙනා ද නිවෙස් බලා ගොස්ය. ආදිවාසී ගුරුවරයකු වන දයාරත්න මහතා ද නිවෙස බලා පිටත්ව යාමට සූදානමින්ය. ඔහු නිවසට යන්නේ ද පාසල නිමවී සියලුම ළමයින් පාසලෙන් නික්ම ගියාට පසුය. දයාරත්න වසර දොළහකට වඩා ගුරු සේවයේ යෙදේ. තවමත් උපගුරුවරයකු වන ඔහුගේ සේවය ස්ථිර කර නැත.”ඉස්සර වගේ නෙමෙයි දැන් ගමට අලි වදිනවා. මේ දවස්වල අලි දෙතුන් දෙනෙක් ගම් වැදිලා තියෙනවා. ඊයේ පෙරේදා දවසක ඉස්කෝලේ බිත්ති තල්ලු කරන්න හදලා තිබුණා. හොඬවැලේ මඩපාරවල් බිත්තිවල වැදිලා තිබුණා. මේ ගොඩනැඟිලිත් අලියා කැඩුවොත් දරුවෝ තවත් අසරණ වෙනවා.”විදුහල්පතිවරයා පවසන්නේ කනගාටුවෙනි. කෑගල්ල ප්‍රදේශයේ පදිංචිව සිටින විදුහල්පති නාලක ගුරුකුඹුර පාසලට පැමිණ මේ ගතවන්නේ හතරවැනි වසරයි. ඔහුගේ බිරියත් දැන් දඹානටම සින්න වූ හැඩය.කෙමෙන් රාත්‍රිය එළැඹෙයි. මාදුරුඔය රක්ෂිතයේ එක් පැත්තකින් හිරු බැස යයි. කැදලි සොයා පියාසලන කුරුල්ලන් ගේ දසුන අමුතුම සිරියාවක් උසුලයි. රාත්‍රියේ සූර්ය බලශක්තියෙන් දැල්වෙන විදුලි බුබුළුවලින් ගුරු නිවස ආලෝකවත් වෙයි. එහෙත් හාත්පස තිත්ත කළුවරය. පරිසරය නුපුරුදු වූ අපට නම් එළියට බසින්නට ඇත්තේ බියකි. අඳුරට නෙත් යොමා නිහඬ පරිසරයට කන් යොමා සිටින විට ඈතින් ඇසෙන්නේ කොළ අතු බිඳෙන හඬයි. රාත්‍රි ගෙවා දැමූයේ හිතේ චකිතයක් ද සමඟිනි.සර්ප විෂෙන් ආබාධිතවූ භාග්‍යාඅපි අරුණලු බිමට වැටෙන විට ගුරුකුඹුර පාසල දෙසට පියමැන්නෙමු. කැකුළන් කැකුළියන් තවමත් පාසලට පැමිණ නැති සේය. අවට ඇත්තේ උදෑසන හිරුඑළිය මුසු වූ මඳ අඳුරකි. විදුහල් භූමියේ තැනින් තැන මොනරුන් එකා දෙන්නාය. එහෙත් උන් අසලකටවත් යන්නට බැරිය. හීන් අඩි සද්දයටත් උහු පැන දුවති. අප උන්ට අයිති බිම ආක්‍රමණය කළා වැනිය.වේලාව උදෑසන හතට පමණ ඇත. දරුවෝ කඩිසර ගමනින් පාසලට පැමිණෙති. අපි පළමු දරුවාගේ සිට අවසන් දරුවා දක්වාම ගැන්නෙමු. දරුවන් මුළු ගණන තිස්හතරකි. ගුරුවරියන් දෙදෙනෙකි. විදුහල්පතිවරයා ද සමඟ ගුරුවරුන් දෙදෙනෙකි.”මේ පාසල පටන් අරගෙන තිබුණේ එක්දහස් නවසිය අසූදෙක අවුරුද්දේ. බාලාංශ පන්තියේ සිට පහ ශ්‍රේණිය දක්වා පන්ති පැවැත්වෙනවා. පසුගිය වසරේ ශිෂ්‍යත්ව විභාගයෙන් ලකුණු එකසිය හතරක් ගත්ත දරුවෙක් හිටියා. ඒ වගේම අඩුම ලකුණු තිබුණේ හැටපහ. මේ ඉස්කෝලේ පටන් ගත්තම අවුරුද්දේ ළමයි හැත්තෑහතරක් ඉඳලා තියෙනවා. අද වෙනකොට දරුවෝ තිස්හතරයි ඉන්නේ. මේ ගමේ ඈයෝ බොහෝම ආර්ථික දුෂ්කරතාවලින් පෙළෙනවා. ළිප පත්තු කරන්න ගිනිපෙනෙල්ල ගේන්නත් යන්නේ එහා ගෙදරට. පාසලේ දී දරුවන්ට උදෑසන ආහාරය ලබාදෙනවා.දරුවෝ ඒ නිසා නොවැරදීම පාසල් එනවා. මේ දවස්වල නම් තියෙන දැඩි පෑවිල්ල නිසා අපි දරුවන්ට සපත්තු දාන්න කියලා බලකරන්නේ නැහැ. දරුවෝ හරි අමාරුවෙන් පාසල් එන්නේ. පොතක් ඉවර වුණාම පොතක් ගන්න අමාරුයි. සමහර දරුවන්ගේ ගෙවල් ළඟටම විදුලිය ඇවිත් තියෙන්නේ. ඒත් මුදල් නැති කම නිසා විදුලිය ගන්න බැහැ. මේ මිනිස්සුන්ට මහ ලොකු රස්සාවල් නැහැ. සමහරු කැලේ ගෙඩි, ඒ කියන්නේ නෙල්ලි, කෝන් ගෙඩි අරගෙන පොළට යනවා. සමහරු මීපැණි, බඹර පැණි කඩන්න යනවා. මම හොඳටම දන්න දෙයක් තමයි සමහරු එකවේලයි කන්නේ. අපිට මේ ගම්මානයේ ගෙවන ජීවිතය දුෂ්කරයි තමයි. ඒත් මේ පුංචි පැටවුන් ගේ මුහුණවල් බලාගෙන දාලා යන්න ලෝභයි.”උපගුරුවරයකු ලෙස දඹාන පාසලට පැමිණි නාලක දැන් එහි වැඩබලන විදුහල්පතිවරයාය. වසර කිහිපයක් ඔහු එහිම සේවය කළ ද විදුහල්පති තනතුරේ ස්ථිර කර නොමැත. ගුරුවරියන් ද ගුරුකුඹුර පාසලට පැමිණෙන්නේ නගරයේ නේවාසිකව සිටය. දඹානට පැමිණෙන බස්රථය නැතිදාට ඔවුන්ට එන්න වන්නේ ද පා ගමනිනි. ඒ දුර කිලෝමීටර හයකට වැඩිය. කැපවීමෙන්, අනන්ත අප්‍රමාණ දුක් ගැහැට විඳිමින් කටුක දිවියක් ගෙවන මේ ගුරුවරුන් මෙලෙස කටයුතු කරන්නේ ආදිවාසී දරුවන්ට ඇති ඇල්ම බැල්ම නිසාය. මේ ගුරුවරුන්ගේ සිතුම් පැතුම් දඹානේ ගුණවර්ධන ලියුවේ මෙලෙසය. එය අද ගුරුකුඹුර විද්‍යාලයේ ගුරුගීතය වී පාසල් බිත්තියේ දැන්වීම් පුවරුවේ ලොකු අකුරින් ලියා එල්ලා ඇත.ගුරු මණ්ඩලය සහ දඹාණේ ගුණවර්ධනපුංචි පැටවුන් උදෙන් ඇවිදින් අපෙන් ඉල්ලයි ජීවිතේ සදා දෙන්නට අපට හැකිනම් සුන්දරයි ගුරු ජීවිතේඋතුම් මිනිසුන් වන්න දරුවන් රැගෙන යා යුතු මාවතේ මංමුලාවැල් මර උගුල් විස කටුකොහොල් නැති තැන් නැතේවීරියෙන් සිහියෙන් පෙරට යන ගමනකට සැරසෙන් පුතේ සදා දෙන්නෙමු කෙලෙස හෝ මඟ මැරී වැටුණත් හාමතේ”දුෂ්කරයි කියා මේ දරුවන්ගේ ජීවිත ද අතරමඟ නතර නොකරන්නටයි මේ ගුරුවරුන්ගේ වෑයම. විදුහල්පති නාලක දරුවන් වෙනුවෙන් බොහෝ සුබසාධන කටයුතු ආරම්භ කර ඇත. මසකට වතාවක් පාසලේ දරුවන් එක්ව කොටබකිනියේ දී පොළක් පවත්වනු ලැබේ. එයින් ලැබෙන මුදල් දරුවන්ගේ නමින් මහජන බැංකුවේ තැන්පත් කැරේ. පොතපත පමණක් නොව දරුවන්ට යහගුණ දම් ඉගැන්වීම ද ඔවුන්ගේ අරමුණය. එමෙන්ම ආදිවාසී සිරිත් විරිත් රැකගැනීමට ද දරුවන් උනන්දු කරනු ලැබීම තවත් විශේෂත්වයකි.ළමයින් වෙනුවෙන් ඉලුක් පැලක් සාදන දෙමව්පියෝපාසලට ඇත්තේ සීමිත සම්පත්ය. නගරයේ දරුවන්ට මෙන් මේ පුංචි පාසලේ දරුවන්ට පිහිනුම් තටාක, ශ්‍රවණාගාර හෝ ක්‍රීඩා උපකරණ ක්‍රීඩා කාමර නැත. එහෙත් ඔවුන්ට ද දේශනවලට සවන් දෙන්නට ගුරුදෙගුරු රැස්වීම්වලට සහභාගි වීමට පහසුකම් ඇත. ඒ තුරු සෙවණේ සිටුවා ඇති ලී කොට ආසන මත ඉඳගෙනය.මේ කුඩා දරුවෝ ගමේ නගරයේ වෙනස හඳුනන්නේ නැත. එහෙත් ඔවුහු තමන් වෙනුවෙන් කැපවෙන ගුරුවරුන්ගේ ආදරය දයාව හොඳ හැටි හඳුනති. පහසුකම් තිබුණද නැත ද ඔවුහු පාසල් එන්නේ ඒ ආදරය දයාව කරුණාව සොයාගෙනය. පන්තිකාමරයේ දී පොතපතේ වැඩය. ඉන් බැහැර වූ විට ඔවුන් තමන්ටම ආවේණික වූ ගීත ගයා නටයි. දඟලයි.මේ අහිංසක ආදිවාසී දරුවන්ගේ හඬ තවමත් දෙසවනේ රැව්දෙයි. පුංචි කැකුළියන් ගැයූ ඒ ගීතයේ ඇති සොඳුරු බව ඔවුන් තුළ ඇති දඟකාර බව සිහිකරන අතරේම සිත නැවත නැවත ඒ පරිසරයට අප කැන්දාගෙන යයි.අම්මිලැ ඇත්තොගෙ කතා පොජ්ජ අප්පිලැ ඇත්තොගෙ සිනාපොජ්ජ මන්දෝකරන් ඔටා දමන රන් කුරුලා කැකුලිකැලෑ පොජ්ජේ ගෙඩි පොජ්ජක් තිබෙව්වාම වස විෂ වෙයි කැවිල්ලාන්නට නාකයි හිත්ලාපන් කැකුලීවිශේෂ ස්තුතිය – මහාචාර්ය සමන්චන්ද්‍ර රණසිංහ හා බදුල්ල සහකාර පොලිස් අධිකාරි ඊ. පීතිලකරත්න මහතාට.(දඹාන සංචාරයකින් පසු)ඉනෝකා සමරවික්‍රමඡායාරූප -විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=as1306302</link>
    <topic>ප්‍රසාදයත් ආරක්ෂාවත් ලබන්න නිහතමානී වන්න</topic>
    <author>රමණී සුබසිංහ</author>
    <content>ප්‍රසාදයත් ආරක්ෂාවත් ලබන්න නිහතමානී වන්නශාස්ත්‍රපතිපට්ටියවෙල මහින්ද හිමිඋදේ සවස බුදු පිළිම වහන්සේ අභියස මල් පහන් පුදා තුන් සූත්‍රය කියවීම බොහෝ බෞද්ධයන් ගේ සිරිත ය. එය අගය කළ යුතු පුරුද්දකි. එහෙත් තුන් සූත්‍රයේ කියැවෙන කරුණු ජීවිතයට සම්බන්ධ කර ගන්නේ ඉතා සුළු පිරිසකි. කියන්නා සේ ම කිරීම ද බෞද්ධ ගුණ ධර්මයකි. තුන් සූත්‍රයේ අන්තර්ගත වන්නේ පුද්ගලයකු ගේ මෙලොව ජීවිතය පමණක් නොව පරලොව ජීවිතය ද සාර්ථක කර ගන්නට හේතු වන වටිනා සදූප දේශයන් ය.කරණීය මෙත්ත සූත්‍රයට අවධානය යොමු කරන්න. එහි මුල්ම ගාථා ත්‍රිත්වයෙන් කියැවෙන්නේ අපගේ ජීවිතයට ඉතා වැදගත් ගුණධර්මයන් පසළොසක් පිළිබඳවය. එහි මෙසේ සඳහන් වේ. නිර්වාණයට පැමිණීමට කැමති, අභිවෘද්ධියේ දක්ෂයා විසින් කුමක් කළ යුතු ද? හේ දක්ෂ විය යුතු ය. මෘදු පුද්ගලයෙක් විය යුතුය. නිහතමානී පුද්ගලයෙක් විය යුතුය. සන්තෝස පුද්ගලයෙක් විය යුතුය. පහසුවෙන් පෝෂණය කළ හැකි තැනැත්තෙක් විය යුතුය. ස්වල්ප කටයුතු ඇත්තෙක් විය යුතුය. සැහැල්ලු පැවතුම් ඇත්තෙක් විය යුතුය. සන්සුන් ඉඳුරන් ඇත්තෙක් විය යුතුය. ප්‍රඥාවන්තයෙක් විය යුතුය. අල්ප ආහාර ඇත්තෙක් විය යුතුය. කුලයන් හි මනා නොඇලුන පුද්ගලයෙක් විය යුතුය.‘සක්කෝ’ නම් හැකියාව ය. ඕනෑම පුද්ගලයකුට කුමක් හෝ දෙයක් පිළිබඳ යම් වෘත්තියක් පිළිබඳ නිපුණතාවක්, විශේෂ ප්‍රාගුණ්‍යක් තිබිය යුතුය. එය ජීවිතයේ සාර්ථකත්වයට හේතු වන කරුණකි. අප ශිල්ප ලබන්නේ ඒ ප්‍රාගුණ්‍ය, ඇති කර ගනු පිණිස ය.තථාගතයන් වහන්සේ දේශනා කොට වදාළේ මවුපියන් විසින් දරුවන් ශිල්පයෙහි හික්ම විය යුතු බවය. ‘සික්ඛං සික්ඛාපේති’ යන්නෙන් අර්ථවත් වන්නේ ඒ ගුණධර්මයයි. දරුවන්ට ශිල්ප ලබා දෙනු පිණිස මවුපියන් බොහෝ කැප කිරීම් සිදු කිරීම අද සුලබ කරුණකි. එය ද ඉතා අගය කළ යුත්තකි. එහෙත් ශිල්ප ලබා දෙනවා හා සමඟම හික්මීම ද ඇති කළ යුතුය. පසුගිය දා වෛද්‍යවරයකු විසින් විශ්ව විද්‍යාල ආචාර්යවරියකට පිහි ඇනුමකින් දරුණු ප්‍රහාරයක් කළ පුවත ඔබ අසන්නට දකින්නට ඇත. ඒ ශිල්ප ලබා තිබුණ ද මනා හික්මීමක් නොලැබීමේ ප්‍රතිඵලය.අද අපේ සමහර දරුවන්ට මවුපියන්ට තබා ගුරුවරයකුටවත් වරදක් පෙන්වා දිය නොහැකිය. අවවාදයක් කළ නොහැකිය. වරදකට දඬුවමක් දිය නොහැකිය. ගුරුවරුන්ට පවා අත ඔසවන්නට ඔවුන් මැළි වන්නේ නැත. ඒ තරමට හික්මීමෙන් තොරය. සුවච බවක් නැත. අතීතයේ අප දරුවන් කෙරෙහි වූ මුදු බව වත්මන් හි සමහර දරුවන් කෙරෙහි ඇත්තේ ම නැත. කායික මෙන් ම මානසික මුදු බව ද සීමා සහිත ය. මේ පුරුදු දරුවන්ට කුඩා වියේ සිට ම පුරුදු පුහුණු කළ යුතු දේ ය. ප්‍රසන්න ලෙස, කාගේත් සිත් ඇදගන්නා ලෙස කතා කරන්නට දරුවන් ඉගෙන ගන්නේ මවුපියන් ගෙනි. එය නිහතමානී බව සමඟ හැඩ ගැසෙන පුරුද්දකි. ඉහළට යත් ම, තනතුරු ලැබෙත් ම, නිහතමානී නොවන ඇතැම් අය උඬගු බව නිසා තමන්ට කරගන්නා හානිය සුළු පටු නොවේ. සමාජයේ ප්‍රසාදය මෙන් ම ආරක්ෂාව ද ලැබෙන්නේ උඩඟු පුද්ගලයාට නොව නිහතමානී තැනැත්තාට ය.දරාගත නොහැකි තරමට විවිධ දේ බලාපොරොත්තු වීම තුළ හටගන්නේ අසීමාන්තික බවකි. ඒ අසීමාන්තික ආශාවන් සපුරා ගත නොහැකි වූ තැන බලාපොරොත්තු කඩ වීමෙන් වන පරාජිත මානසිකත්වයක් ඇති වේ. එය ජිවිතයේ අසාර්ථක බවට හේතු වේ.පාරේ ගමන් කරන එක් පුද්ගලයෙක් තමන්ට මිරිවැඩි සඟළක් නොමැති වීම ගැන බොහෝ පසුතැවුණි. මඳ වේලාවකින් ඔහු ඉදිරියේ පෙනී සිටියේ මිරිවැඩ සඟළක් තබා දෙපා ද අහිමි වූ තැනැත්තෙකි. දෙපා ඇති පුද්ගලයා දුකෙන් තැවෙන අතරේ දෙපා නැති පුද්ගලයා තෘප්තිමත් බවින් ජීවිතයේ ඉදිරි කටයුතුවලට මුහුණ දුන්නේ ය.සමාජයේ ජීවත්වන හැමට එක හා සමාන වත්කම්, දැන උගත්කම්, දක්ෂතා නැත. එහෙත් අප උත්සාහ කළ යුතු වන්නේ ජීවිතයේ ඉදිරිය ගොඩ නඟා ගන්නට උත්සාහ කරන අතර ම ලද දෙයින් සතුටු වීමට හැකි මනසක් නිර්මාණය කර ගැනීම ය. එසේ තෘප්තිමත් බවක් නොවූ තැන සිදුවන්නේ බොහෝ දේ පසුපස හඹා ගොස් ජීවන වියදම දරාගත නොහැකිව කබලෙන් ලිපට වැටීමය. මානසික ආතතිය වැඩි වී ජීවිතයම කළකිරීමය.‘අප්පකිච්චෝ’ නම් වැඩ අඩු බ ව ය. විවේකය, විශ්‍රාන්තිය මනුෂ්‍ය ජීවිතයට අත්‍යවශ්‍ය ය. අලස බවක් ගැන මින් නොකිය වේ. කාල කළමනාකරණය කර ගැනීම පිළිබඳව අවධාරණය වේ.‘සල්ලහුතවුත්ති’ යනු සැහැල්ලු ඇවතුම් පැවතුම් ඇති බවය. ගමනක් බිමනක් යාමේදී, සමාජය හා ගැටීමේ දී අප ගේ හැසිරීම අන්‍යයන් ගේ අප්‍රසාදයට හේතු නො විය යුතුය. ඇඳුමෙන්, කතාබහෙන්, හැසිරීමෙන් අවිනීතකම, ප්‍රදර්ශනය කරන්නා සදාචාරවත් ජන සමාජයෙන් ප්‍රතික්ෂේප වේ.විශේෂයෙන් කලබලකාරී නොවීම, සන්සුන් ගති පැවතුම්වලින් යුතු වීම තරුණ දරුවකුට අත්‍යවශ්‍යය. මංගල අවස්ථාවක දී හෝ වෙන යම් උත්සවයක දී, සාමූහික රැස්වීමක දී උසුළු විසුළු කරමින් කෑ කෝ ගසමින් අන්‍යන් ගේ අවධානය දිනා ගන්නට යාම නිසා ගරුත්වය පිරිහෙන බව තරුණ දරුවන් අවබෝධ කරගත යුතුය. සතුට, විනෝදය නොලැබිය යුතු බව මින් අවධාරණය නො කෙරේ. යම් යම් දේ පිළිබඳ තදින් නො ඇලීම, තමන්ටත් අනුන් අනර්ථයක් නොවන සේ හැසිරීම ගරුත්වය නැති කර ගැනීමකි.නිපක ගුණය නම් නුවණැති බව ය. සමාජය පිළිබඳ අවබෝධයෙන් විමසා බැලීම පිළිබඳව මෙහි අවධාරණය වේ. විමර්ශන ගුණය ඇති විට වරදට නො පෙළඹේ. අපහසුතාවට පත් නොවේ. නුවණැති පුද්ගලයා උගතුන්, බුද්ධිමතුන් දොස් නඟන කුඩා වරදක්වත් නො කරන්නේ ය.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=as1306303</link>
    <topic>අද ළමයින්ට මැහුම් බෑ</topic>
    <author>ලිව්වේ</author>
    <content>අද ළමයින්ට මැහුම් බෑඒඇයි?අද ගැහැනු ළමයි ටී ෂර්ට් අඳින්නේ ඇ‍ඟේ හැඩයට ගැළපෙන්න ඇඳුම මසා ගන්න බැරි නිසයිගැහැනු ළමයකුට මැහුම් ඉගෙන ගන්න හොඳම කාලයවිභාග ප්‍රතිඵල එනතුරු සිටින අවදියයි“අද කාලෙ ළමයින්ට ඇඳුමක බොත්තමක්වත් අල්ලා ගන්න බැරිව වාටියක් මහ ගන්නත් ඇඳුම් මහන තැනකට යන්න වෙලා තියෙන එකට වැඩිහරික් වගකියන්න ඕනැ මවුවරුනුයි.” මේ බාලාංශ පන්තිවල උගන්වන ගුරුවරියක කී කතාවකි.අපි ඇගෙන් තොරතුරු විමසීමු.“තුන්වැනි ‍ශ්‍රේණියේ දරුවන්ට මේස දරණුවක් මැසීමේ ප්‍රායෝගික පාඩමක් විෂය මාලාවේ තියෙනවා. මෙය මැහුම් ගැන දෙන මූලික පාඩමක්. මේ සඳහා දරුවන් හුරුකරවීම සඳහා මං මුලින්ම කාඩ්බෝඩ් රවුමක වටේට පැන්සලෙන් තිත් තියා ඒ වටා බ්ලැන්කේට්ටු මැස්මෙන් මහන ලෙසට දරුවන් යොමු කළා. ඉඳිකටුවේ නූල පටලවා අදින බ්ලැන්කේට්ටු මැස්ම මූලික මැහුම් ක්‍රමයක්. ළමයාගේ අත හුරුවීම සඳහා ඉතා හොඳයි. ඒත්, මෙතෙන්දි මොකද කළේ. ළමයින්ගෙ ඇතැම් මවුවරුන් ළමයි අතේ ඉඳිකටුව ඇනගනී කියා බයට ළමයට මහන්න දෙන්නෙ නැතිව අම්මලා මහලා එව්වා. ඉතින් කොහොමද ළමයින්ට මහන්න උගන්වන්නේ.”අද බොහෝ තරුණියන්ට ඇඳුමක බොත්තමක් අල්ලා ගැනීමට තරම්වත් දැනුමක් නැති බව සැබෑවකි. බොහෝ අය අතර නිමි ඇඳුම් ජනප්‍රිය වී ඇතුවාක් මෙන් ම කුලියට මස්සවාගෙන ඇඳීම ද සිදු කරති. ඉස්සර නම් කාන්තාවන් සියයකගෙන් අනූවක් ගතහොත් වැඩිමනක් ඇඳුම් මැසීම් කෙසේ වෙතත් අඩු වශයෙන් සරමක් චීත්තයක් මූට්ටු කරගෙන ළදරු ඇඳුම, යට සාය, රාත්‍රී ඇඳුම, ගෙදර අඳින ගවුමක් යනාදිය මසා ගැනීමට දැන සිටියහ. එහෙත් මේ තත්ත්වය අද වෙනස් ය. සියයට අනූවක් ම කරන‍්නේ ඇඳුම් මිලට ගැනීමය. දුප්පත් පොහොසත් බේදයක් නොමැතිව ඒ වෙනුවෙන් මුදල් වැය කරති.අලුත බිහිවන පරම්පරාවට මේ දැනුම නොමැතිවීමට හේතුව අධ්‍යාපනයේ වරදක් ද? ඉස්සර නම් මැහුම් පාඩම වෙනම විෂයක් ලෙස තිබිණ. අදත් පාස‍ලේදී මැහුම් ඉගැන්වූවත් සිදුව ඇතිදේ ඇසුණේ ඉහත කී පරිදිය.ඉස්සර ළමෝ පළමුවෙන් ම මැසීම පටන් ගත්තේ කුරුම්බැට්ටි මැෂිමෙනි. කුරුම්බැට්ටියකට වක්‍රාකාරව ඉරටුවක් ගසා ඒ අතරට හරහට ඉරටු දෙකක් ගසා මැදින් කොස් කොළයක් රිංගවා ඉරටු දෙකෙන් අල්ලා කුරුම්බැට්ටිය කරකවද්දී අපූරු “කට කට කට” ශබ්දයක් සමඟ කොස් කොළයේ හිල් පේළික් ස‍ෑදේ. අද ළමයින් අතර කුරුම්බැට්ටි මැෂිමක් නැත. මහලා අඳින ඇඳුමකුත් නැත.ගෙදර මව මැෂිම ළඟට වී මහද්දී එතැනට වී මහනසැටි බලා සිටින්නට එකල ළමෝ පුරුදුව සිටියහ. ඉන්පසු මව එහෙට මෙහෙට වෙද්දී මැෂිම පාගා බැලීමටත් රෝදය කරවා බැලීමටත් ඉදිරිපත් වූහ. මැෂිමේ මැහීමට අත හුරු වූයේ ඒ ලෙසය. එහෙත් අද සෑම දෙයක් ම ලේසියෙන් කර ගැනීමේ ක්‍රමවේදය නිසා කවුරුත් මහන්නට යන්නේ නැත. ඒ වෙනුවට අරන් අඳිති. මිල මුදල් ද වැය කරති. අරපිරිමැස්ම දත් කාන්තාව ගෙදරට ආභරණයක් වනවා සේම තම අවශ්‍යම ඇඳුම් ටික හෝ තමන් ම සකසා ගන්නට අපේ තරුණියන් ඉගෙන ගන්නේ නම් එ කෙතරම් වටිනවාද?ගැහැනු දරුවකු මැහීමට අතහුරුකරවීම ගැන අද ‘ගෙදර’ අපි සාකච්ඡා කළේ දශක කීපයක් තිස්සේ මෙරට මැහුම් උපදේශිකාවක ලෙස කටයුතු කරන ප්‍රවීණ මැහුම් උපදේශිකා සීතාදේවී වික්‍රමසිංහ මහත්මිය සමඟ ය. දෙස් විදෙස්හි මැහුම් ශිල්පයන් හදාරා අත්දැකීම් ලැබ ඇති ඇය මුලින්ම අප හා කතා කළේ මැහුමට දරුවකු යොමුකරන්නේ කෙසේද යන්න ගැනය.“ගැහැනු දරුවාට මැහුම් ඉගැන්වීම මුලින්ම හුරුකිරීම සිදුවිය යුත්තේ ගෙදරිනුයි. මවට පුළුවන් මහන වෙලාවට දරුවා ළඟට එකතු කරගෙන මහන්න. එතකොට දරුවාට මැහීම ගැන ආශාවක් ඇති වෙනවා.මෙය අවුරුදු හතේ ඉඳන් පටන් ගන්න පුළුවන්. අතට රෙදි කෑල්ලක් දීලා තුඩ මුවහත් නැති ඉඳිකටුවක් දීලා ඉස්සෙල්ලාම ඉඳිකටුවට නූල අමුණන හැටි කියා දීම අවශ්‍යයි. ඉන්පසු රටා මුකුත් නැතිව ඉදිකටුව රෙදි කෑල්ලට ගහලා මතුකර ගන්නා හැටි කියා දිය යුතුයි. නූලේ අගිස්සට ගැටයක් තිබය යුතු බවත් එසේ නැත්නම් නූල එළියට පනිනවාය කියන දේ දරුවාගේ ඔළුවට දෙන්න ඕනෑ.ඉන්පසු රෙදි කෑල්ලේ ඉරක් ඇඳලා දීලා ඉර දිගේ නූල අදින හැටි කියා දෙන්න ඕනෑ. නූල් අදින්න පුරුදු වූ පසු ටිකක් ලොකු මලක් වැනි දෙයක් ඇඳලා දීලා පුරවන්න කියා දෙන්න පුළුවන්. දෙපැත්තට නූල් ඇඳීමෙන් කරන නිසා එය පහසුයි. මෙය කරන්නේ දරුවාට ඉඳිකටුව පුරුදු කරන්නයි. එයා අතින් පාට නූලකින් මලක් මැසෙද්දි හිතට සතුටක් එනවා. ඉන්පසු මට යමක් කරගන්න පුළුවන්ය යන හැඟීම ඇතිවෙනවා. මෙයින් පසු බ්ලැන්කට් මැස්ම මහන්න කියා දෙන්න පුළුවන්. එය පුරුදු වූ පසු පාසලේ අටවැනි ‍ශ්‍රේණිය පමණ වනතුරු අම්මා මැෂිම පාගද්දී පැඩලයේ කකුල තියා ගැනීමට හුරු කරලා මැෂිමත් හුරු කළ හැකියි.ඉඳිකටුව ගමන් නොකරන ලෙස මැෂිමේ රෝදය බුරුල් කර මුලින්ම දරුවාට මැෂිම හුරු කළ හැකියි. මෙය දරුවාට විනෝදයක්. ඒ විනෝදය සමග දරුවා මැෂිම පාගන්න හුරුවෙනවා. මේවෙද්දි නූල අදින්න පුළුවන් කෙනාට බොත්තමක් නිසි ලෙස අල්ලා ගැනීමේ හැකියාව ලැබෙනවා.ඉන්පසු දරුවන් එළඹෙන්නේ පාසල් විෂය සමඟ කාර්යබහුලවෙන කාලයකටයි. මේ කාලයේදී ළමයින් සමඟ අම්මලාත් කාර්යබහුල වෙනවා. දරුවන් සමඟ අධ්‍යාපන තරගයට දුවන අම්මලාට කන්නවත් වේලාවක් නැතිව යනවා. ඒ නිසා මැහුම් ගැන හිතන්න වේලාවක් නැහැ.මීළඟට දරුවකුට මැහුම් කියාදීමට හොඳම කාලය එන්නේ සාමාන‍්‍යපෙළ විභාගය ලියා ප්‍රතිඵල එනතුරු ගෙදර සිටින කාලයේයි. මාස තුන හතරක් වන මේ කාලය ප්‍රයෝජනයට ගන්න ඕනෑ. විධිමත් විදිහට දැනුම දෙන හොඳ මැහුම් පාසලකට දරුවා යොමු කිරීම කළ යුතුයි. එවැනි තැනකදී ලබන දැනුම තමන්ගේ ඇඳුමක් නිවැරැදිව කපා මසා ගැනීම සඳහා හොඳටම ප්‍රමාණවත් වෙනවා. උසස් පෙළ ප්‍රතිඵල එනතුරු සිටින කාලයේදී අවශ්‍ය නම් මේ දැනුම තවත් දියුණු කරගත හැකියි. මේ කාල සීමා දෙක ප්‍රයෝජනයට ගත්තොත් ජීවිතයට ම සඳහටම ඇඳුමක් මහන්න දැනුම ලබා ගන්න පුළුවන්.මෙහිදී විධිමත් මැහුම් පාසලක් ‍තෝරා නොගත්තොත් මැහුම් එපා වෙනවා. ගණිත කර්ම අඩු ප්‍රායෝගිකව දරුවා ලවා ඇඳුම් මස්සවන පන්තියකට දරුවා යොමු කිරීම කළ යුතුයි. තමන්ට මෙන් ම ගෙදර අයට ද විවිධ ඇඳුම් මහද්දි මැසීමේ ආසාව ඇති වෙනවා. එකවර ළමයින් 100 - 200 කට උගන්වන පන්ති මැහුම් විෂයේදී මං අනුමත කරන්නේ නැහැ. දරුවා ලවා ප්‍රායෝගිකව මැහුම් මැසීම අනිවාර්යෙන් ම කළ යුතුයි.අද බොහෝ ගැහැනු ළමයි ටී ෂර්ට් අඳින්න කැමතියි. මෙයට හේතුව ඇ‍ෙඟ් හැඩය ඉස්මතුවන අන්දමට ඇඳුමක් කපා මහන්න බැරිකමයි. බැගී ඇඳුමට ඇ‍‍ඟේ හැඩය ඉස්මතු වෙන්නේ නෑ. මේ නිසා තරුණ ළමයි ටී ෂර්ට්වලින් තමයි ඒ අඩුව පුරවා ගන්නේ. හොඳට කපලා ඇ‍ඟේ හැඩයට ඇඳුම් මහනවා නම් ටී ෂර්ට් අඳින්න ඕන නැහැ.අද ටේලරින් ක්‍රමය නම්වූ ඇඳුම් කැපීමේ ක්‍රමය බොහෝ ජනප්‍රියයි. ඉන් කරන්නේ මිමි ගෙන රෙද්දේ ඇඳලා කැපීමයි. ඉන් එතරම් ඇ‍ඟේ හැඩය ඉස්මතු වෙන්නේ නෑ. රාත්‍රී ඇඳුම්, හවුස් ‍කෝට් වැනි ඇඳුම්වලට ඒ ක්‍රමය හොඳයි‍.මැහුම් මැහීමේදී දැන් ඉස්සර තරම් බියවිය යුතු නැහැ. මල් මෝස්තර, පැතලි මූට්ටු මැස්ම, වාටි මැස්ම, ප්‍රංශ මූට්ටුව වැනි සෑම මෝස්තරයක් ම අතේ මැසීම අවශ්‍ය නැහැ. ඒ සියල්ල මැෂිමෙන් මහන්න පුළුවන්. අද ඒ අතින් තාක්ෂණය හරිම දියුණුයි. කාලයත් ඉතිරියි.එහෙත් මැහුම් ඉගෙන ගන්න කෙනා නිවැරැදිව පතරොම අඳින හැටි ඉගෙනීම අවශ්‍යයි. පුද්ගලයාගෙන් පුද්ගලයාට ශරීර හැඩය වෙනස්. උරහිස් පළල, බෙල්ලේ පිටුපස හැඩය, ඉණ, ළැම වෙනස්. ඒ නිසා මිමි අරගෙන පතරොමක් ඇඳිය යුතුයි. ඉන් සිරු‍ෙර් හැඩයට ගැළපෙන හොඳ ඇඳුමක් මහ ගන්න පුළුවන්. පතරොම අවශ්‍ය වෙන්නේ සිරුරේ නියම හැඩය ඉස්මතු කර පෙන්වීමටයි.මිමි අරගෙන තම සිරුරේ එක ‍කොටසක් කඩදාසියක් තුළ සටහනක් ලෙස ඇඳ ගැනීම පතරොමක් ලෙස සැලකෙනවා. පළමුව මේ පතරොම සුදු රෙද්දක තියා ඇඳගත් සටහන කපලා නූල් ඇද මසා ඇඳ බලනවා. මෙය Fiton ලෙස පවසනවා. ඒ ඇඳුම සිරුරට ගැළපෙනවා ද යන්න නිශ්චය කරගන්නේ එමගිනුයි. නිවැරැදිව මිමි ගෙන සටහන නිවැරැදිව ඇන්දා නම් එය හොඳට ඇ‍ඟේ හැඩයට තියෙනවා.නූල් ඇද මැසූ ඇඳුමේ අත්කට කර රැලි එනවා නම් අල්පෙනෙත්ති ගසා සලකුණු කරගෙන සකස් කර ගත් පතරොම සියයට සියයක් ම නිවැරැදියි. ඉන්පසු අපට ඕනෑම මෝස්තරයක් ඇඳ මසාගන්න පුළුවන්. මෝස්තර කියන දේ අද එකක් එනවා. හෙට එකක් එනවා. ඒත් පතරොම වෙනස් වෙන්නෙ නෑ. එනිසා මැහුම් ශිල්පයේ ඉතාම වැදගත් දේ පතරොම ඇඳීමයි.මැහුම් ක්ෂේත්‍රය මහා සාගරය වගෙයි. ඇඳුම් මෝස්තර එක් එක් කාල සීමාවේදී වෙනස් වෙනවා. අතීතයේ සිට ආ මෝස්තර බලද්දී පරණ මෝස්තර කියා අහක දාන්න බෑ. ඒවාම වෙනස් වෙවී කලින් කලට එනවා. දැන් ඇවිත් තියෙන්නේ 1983 ගණන්වල තිබූ මෝස්තරයි. ඒ කාලෙ තිබූ කොලර්, අත් හා ගවුම් මෝස්තර පරණ ඒවා යළි ඇවිත්. එහෙත් මූලික දේ වෙනස් වෙන්නේ නෑ. පතරොමක් අඳින හැටි අදත් එකයි. හෙටත් එකයි.මං කාලයක් ඉන්දියාවේ ට්‍රිචි හි සර්ජකාර මැහුම් ආයතනයේ ආසියාතික රටවලට ගැළපෙන මැහුම් ක්‍රම ඉගෙන ගත්තා. මේ කාලයේදී විවිධ රටවල අය එහි හැදෑරීම් කළා. එහිදී අපේ මැහුම් ක්‍රම රටවල් අතර හුවමාරු කර ගැනීම් සිදු වුණා. ඉන්දියානු මැහුම් ක්‍රමයේදී පිටුපසට ඔපනැලි තියනවා. අපේ නෑ. ඔවුන් අතේ රැලි එතරම් ගණන් ගන්නේ නැහැ.ඒ වගේම ලෝකයේ ජනප්‍රිය පුද්ගලයන් අඳින ඇඳුම් මෝස්තරත් ලෝකය පුරා ශීඝ්‍රයෙන් පැතිරෙනවා. එංගලන්තයේ දෙවැනි එලිසබත් මහ රැජනගේ ගවුම්වල නිතර දැමූ කොලරය එලිසබත් කොලරය ලෙස ජනප්‍රිය වුණා. ඩයනා කුමරිය රැලි මෝස්තර සහ ඇඟට හේත්තු වී කෙලින් හැඩයට එනම් ඒ ලයින් හැඩයට මැසූ ඇඳුම් ප්‍රිය කළා. දැන් කේට් කුමරිය අඳින්නෙත් ඒ හැඩයේ මෝස්තරයි. මේ සිල්ල ලොව පුරා ජනප්‍රිය වුණා. අප ඒ මෝස්තර වගේම මැහුම් ක්‍රම ද හුවමාරු කර ගත්තා.කෙනකු බැලූ බැල්මට ආකර්ෂණය දිනා ගන්නා තවත් එක් හේතුවක් වන්නේ ඇඳුමය. අද බොහෝ දෙනා නිමි ඇඳුම් මිලට ගෙන ඇඳීමට හුරුව සිටියත් අප රටේ අතීතයේ සිටම බොහෝ කාන්තාවන් හුරුව සිටියේ ගෙදරදීම තම ඇඳුම් පිළියෙල කර ගැනීමටයි. වර්තමානයේ ඇඳුම් මැසීම තරුණියන් අතරින් ගිලිහෙමින් පැවතියත් හදිසියකට හෝ අතක් කරක් කපා ඇඳුමක් මසා ගැනීමට දැනුම්වත්ව තිබීම කාන්තාවනට වැදගත් වෙයි.අද කතාබහප්‍රවීණ මැහුම් උපදේශිකාසීතාදේවී වික්‍රමසිංහලිව්වේසේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=as1306304</link>
    <topic>නිම්වළල්ල</topic>
    <author> රෝහණ ආර්යරත්න</author>
    <content>නිම්වළල්ලදකුණු ඉන්දියාවේ කොයිම්බතෝර ප්‍රදේශයේ උක්කඩම් ග්‍රාමයේ එදා සැණකෙළි සිරියක් දක්නට ලැබිණ. අක්කර 320 ක් පමණ වූ පෙරියම්කුලම් වැව පිහිටි ස්ථානයේ නානා දෙසින් පැමිණි ජනයා එක්රොක් වී දැවැන්ත ශ්‍රමදානයකට සහභාගි වී සිටියහ.පෙරියකුලම් වැවපාසල් ළමයි කැකෝ ගසමින් මහ හඬින් සිනහ වෙමින් ඉතාමත් උනන්දුවෙන් හා උද්දාමයෙන් බස්රථවලින් බැස මෙම ස්ථානයට දිව ආහ. හමුදා පොලිස් හා කැඩෙට් භටයින් බුරුතු පිටින් මෙම ස්ථානයට පැමිණියේ අතිමහත් උනන්දුවෙන් හා කැපවීමෙනි. ඒ සමඟම අසල පිහිටි සිමෙන්ති කර්මාන්ත ශාලාවේ නියුතු උස් මහත් සියලු දෙනා ම එතැනට පැමිණියේ කර්මාන්ත ශාලාවේ කටයුතු පසෙක දමමිනි. එපමණක් නොව එම ප්‍රදේශයේ ප්‍රධාන පෙළේ ද්‍රවිඩ පුවත්පතක සියලුම කතුවරු හා සෙසු සේවකයින් ද එදා පැමිණියේ වාර්තා කිරීමේ අරමුණින් නොවේ. මේ මහා යෝධ කර්තව්‍යයට අතහිත දීමටයි.නානා දෙසින් බස්වලින්, ලොරිවලින්, ත්‍රිවීලර්වලින් පැමිණි ඒ මහා ජන ගංගාව පාලනය කිරීමට ඔවුන්ට අයත් වැඩ කොටස බාර දීමට එම ප්‍රදේශයේ සිටි වැඩිමහල් පුද්ගලයෝ ඉදිරිපත් ව සිටියහ. අසල නවත්වා තිබු මෝටර් රථයක පිටුපස හිඳගෙන මයික්‍රොෆෝනයක් අතැතිව සිටි භානුමති අම්මා “අන්නේ අනේ සිප්පායි අන්නේ, නම්බ ඕරු නල්ල ඕරු, ඉප්පෝ රොම්බා කෙට්ටු පොෂේ අනේ” යන ජනප්‍රිය ගීතය ගායනා කළේ මෙම මහා ශ්‍රමදානයට සහභාගි වූ ජනතාව දිරිමත් හා විනෝදමත් කරනු සඳහායි. ගීතය අවසන් විය. නන් දෙසින් විසිල් පාරවල් එන්නට විය. ඒ එක්කම නවතම ගීත ඉල්ලීම් ද සිදුවිය.විශ්‍රාමලත් ගුරුවරියක වූ පාන්ඩියන් මහත්මිය එහි වූ බංකුවක වාඩිවී එම කටයුත්තට සහභාගි වූ සියලු දෙනාගේ නම් සහ ලිපිනයන් ලියා ගන්නට වූවාය.සියලු දෙනාගේ ම එකම අරමුණ වූයේ කලක් තිස්සේ සිඳී ගොස් තිබු අක්කර 320 විශාල පෙරියකුලම් වැවට නැවත පණ දීම යි.ඇතැමෙක් ප්ලාස්ටික් හා බෙලෙක් භාජනවලට වැව මැද තිබු මඩ එකතු කොට අතින් අත යවමින් ඉවත් කිරීම සිදු කරන අතර තවත් සමහරෙක් පොළව හැරීම සිදු කරති.භානුමති අම්මාගුරුහරුකම් මිහිතලය සිසාර පැතිරෙන්නට වූයේ ගී ගැයීම, නැටීම, අත්පුඩි ගැසීම වැනි උද්වේගතර විනෝදයක් සතුටක් ජනිත කරවමිනි. තවත් අය ඔවුන්ගේ කැමරා දුරකථනවලින් එම කටයුතු ඡායාරූපගත කරන අන්දම ද දැකගත හැකි විය. ඒ හැමටම වඩා සියලු දෙනාටම විස්කෝතු, තේ, කෝපි, කිරි ආදිය නොමඳව බෙදා දීම ද සිදුවිය.පෙරියකුලම් වැව එම ප්‍රදේශයේ පිහිටි විශාලතම වැවයි. ඒ ක්‍රමයෙන් මිනිස් ඇසුරෙන් ඈත් වී ගිය එම වැව දිය හබරලවලින් වැසි ගොස් තිබිණ. ගෙවල්වලින් ඉවත ලන කුණු නැවතුණේ මෙම වැවේය. ප්‍රයෝජන ගත නොහැකි තත්ත්වයට පත්ව මඩ ගොහොරුවක් බවට පත්වූ මෙම වැව නැවත පණ ගැන්වීම සඳහා පවත්වනු ලැබු මෙම දැවැන්ත ශ්‍රමදානයේ දී වැව ගැඹුර කිරීම සඳහා යන්ත්‍ර වෙනුවට මිනිස් ශ්‍රමය යොදා ගනු ලැබු අතර පස් ඉවත්කර එම පස් වැවේ බැමි සවිමත් කිරිම සඳහා යොදා ගනු ලැබිණ.සාරනු ලබන පස් සහිත බඳුන් අතින් අත යැවූ ආකාරය ඉතා දැකුම්කළු එසේම සිතට සවියක් හා සතුටක් ගෙන දුන් දසුනක් විය.“මම කුඩා දරුවෙක් ව සිටි කාලයේ මේ පෙරියම්කුලම් වැව මට හිතුණේ මහා සාගරය කියායි” යනුවෙන් මෙම ශ්‍රමදානයට සහභාගි වූ හැට හැවිරිදි ඒ. ආර්. බෂිර් අහමඩ් පැවසීය. “ඒ කාලයේ මේ වැව ඉතාම විශාල එකක්. වැව මැද කරුවෙලම් මහ ගස් වැවි තිබුණා. කුරුලු නාදය ඉතාම මිහිරියි. මමයි යාළුවනුයි සෙල්ලම් කළේ මේ වැව අවට ප්‍රදේශයේයි. අපට අවශ්‍ය මේ වැවට එදා තිබු රමණීය පරිසරය නැවත ලබාදීමටයි” යනුවෙන් ද අහමඩ් පැවසීය.“යෝධ ඩෝසර් යන්ත්‍ර ගෙනාවා නම් මේ කටයුත්ත ඉක්මනටත් සාර්ථකවත් කරන්න තිබුණා. දහඩිය මහන්සියෙන් මේ දැවැන්ත කටයුත්ත කිරීමෙන් අතිමහත් සැනසීමක් සිතට දැනෙනවා” යැයි සිමෙන්ති කර්මාන්ත ශාලාවේ සේවක මණ්ඩලයේ උප සභාපති එස්. තුල්සිදාස් පැවැසීය.මෙම මහා ශ්‍රමදානය පිළිබඳ පුවත ඉන්දියාව පුරා ලැව්ගින්නක් පැතිර ගියේය. එය ආදර්ශයට ගත් සලේම් ප්‍රදේශයේ ජනයා මුකනේරි වැව, ඉස්මයිල් ඛාන් වැව, ගුන්ඩකල් වැව, අම්මාපෙට්ටායි වැව ආදි වැව් සියල්ලටම නැවත පණ දීමට කටයුතු කළහ.පස් අතිනත යවමින් රෝහණ ආර්යරත්නආබෝර්ට වයස අවුරුදු දෙකයි. ඇමෙරිකාවෙ ලාස් වේගාස්වල පාරක වැටී සිටියදී ඌ රැගෙනවිත් හදා වඩා ගත්තේ ලාස් වේගාස්හි සතුන් බලා ගන්නා ආයතනයක් විසිනුයි. ආබෝර් විශේෂ හැකියාවකින් යුක්තයි. ඌට ‍ලස්සනට චිත්‍ර අඳින්න පුළුවන්. බ්‍රයිස් හා ජෙනිෆර් මේ බැල්ලියව හදා වඩා ගැනීමට ගත්තේ මේ හැකියාව ගැන කිසිත් නොදැනයි.එහෙත් පින්සලයක් කටට හසුවූ ආබෝර් ගේ මුවින් ඇඳුණු චිත්‍ර දුටු කවුරුත් පුදුමයට පත් වුණා.ආ‍බෝර් හොඳ චිත්‍ර ශිල්පියකු බව ඇසූ කවුරුත් එය විශ්වාස කළේ නැහැ. එනිසා බ්‍රයිස් සහ ජෙනිෆර්ට සිදු වුණේ උගේ හැකියාව ප්‍රදර්ශනය කරන්නයි. ආබෝර් චිත්‍ර අඳිනවා දුටු කවුරුත් පුදුමයට පත් වුණා. ඒ වගේම ආබෝර් හරිම නුවණක්කාරයි. දැන් ආබෝර් රූපවාහිනී වැඩ සටහන්වලට ඉදිරිපත්වී චිත්‍ර අඳිනවා. ආබෝර්ට චිත්‍රයක් ඇඳ නිම කිරීමට මිනිත්තු 10ක 15ක පමණ කාලයක් ගත වෙනවා.මෙලෙස අඳින චිත්‍රයක් පවුම් 300කට පමණ විකිණෙනවා. එහෙත් ආබෝර් චිත්‍ර අඳින‍්නේ මසකට වරක් පමණයි. එලෙස ලැබෙන මුදල් සතුන්ගේ අවශ්‍යතා වෙනුවෙන් වූ අරමුදලකට බැර කෙරෙනවා.මිතුරන් සමඟ මත්පැන් පානය කිරීමෙන් අනතුරුව වැලැඩිමිර් රසිමෝව් නමැති රුසියානුවා මිතුරන් ගෙන් සමුගෙන නිවස බලා ගියේ රෑ බෝ වූවාට පසුවය. ඔහුට නිවෙසට යෑමට තිබු කෙටි පාර වූයේ කෝච්චි පාරයි.ඔහු කෝච්චි පාර දිගේ යද්දි වෙරි මත නිසාදෝ මහා නිදිමතක් දැනී රේල් පීලි අතර මඳක් ඇලවුණේය. එසේ සිටි ඔහු නොදැනීම නින්දට වැටිණ.මඳ වේලාවකින් ටොන් 140 ක් බරැති භාණ්ඩ ප්‍රවාහනය කරන දුම්රියක් රේල් පිලි දිගේ විත් ඔහු පසුකර ගියේ ඔහුට කරදරයක් නොකරමිනි.දුම්රිය රියදුරු වැලැඩිමිර් ස්ලාබ්ලි රේල් පිලි දෙක අතරේ මිනිහෙක් වැටී සිටිනවා දැක්කේ අන්තිම මොහොතේය. “ඒත් හදිස්සියේ තිරිංගය තද කිරීමට වේලාවක් නෑ. මම හිතුවෙ ඒ මිනිහා කෑලිවලට කැඩි ඇති කියල. කෝච්චිය මඳක් එහායින් නවත්වල එතැනට ඇවිල්ල බලනකොට මිනිහා තවමත් මර නින්දේ” යැයි ඔහු පැවැසීය.බැරි වේලාවත් කෝච්චියේ ශබ්දයට හිස ‍ඔසවා බැලුවා නම් කෝචිචියේ යට තිබෙන කොටසේ හිස වැදී කැලි කැලීවලට යනවා නොඅනුමානයි” යනුවෙන් ද හෙතෙම පැවැසීය.තරබාරු බව මනුෂ්‍යයන්ට අධික රුධිර පීඩනය ඇතුළු රෝග රැසක් ඇති කරන අතර එය සුරතල් සතුන්ටත් එලෙසම බලපාන බව සොයාගෙන ඇත.හුරතලේට හැදිල කාලා බීලා නිදියගන්නා” බල්ලන් බළලුන් වැනි සතුන්ට ප්‍රතිකාර කිරීම සඳහා විශේෂ ප්‍රතිකාර සේවාවක් එංගලන්තයේ බොහෝ රෝහල්වල පවත්වාගෙන යනු ලැබේ. මේ රෝහල් ඇරඹු‍ණේ දෙවැනි ලෝක යුද්ධ සමයේය. ඒ සඳහා සෑහෙන සුරතලුන් සංඛ්‍යාවක් රැගෙන එනු ලබන අතර ඒ අතුරින් බල්ලෝ හා බළල්ලු ප්‍රධාන වෙති.“මිසි” එවැනි බුල්මැස්ටිෆ් වර්ගයේ සුනඛයෙකි. ඔහුගේ වරිගයා අතිවිශාල සිරුරුවලින් යුක්ත වීම නිසා උගේ ස්වාමියාට මිසිගේ තරබාරු බව එතරම් ප්‍රශ්නයක් නොවීය.“එයාව මම ව්‍යායාම සඳහා ඇවිදින්න එක්ක යනවා. එයා ඒකට හරි කැමතියි. ඒ හින්දම ඇවිදින්න ගිහිල්ල ඇවිල්ල විශාල කෑම පිඟානක් දෙනවා... මට එයාගේ තරබාරු බවේ භයානක බව දැනුණේ සත්ත්ව වෛද්‍යවරයා එයාව පරීක්ෂා කළාට පස්සෙයි” යනුවෙන් ඩෙරිල් පැවසුවාය.එංගලන්තයේ මිලියන 18 ක් පමණ සුරතල් සත්තු තරබාරු රෝගයෙන් පෙළෙති.ඇමෙරිකාවේ වර්ජිනියා ප්‍රදේශයේ රෝහලකට හදිස්සියේම සිහිසන් නොමැති තරුණයකු රැගෙන එනු ලැබිණි. දහනව හැවිරිදි මෙම තරුණයා සෝයා සෝස් බෝතලයක් ම පානය කිරීම නිසා මෙසේ සිහිසුන් තත්ත්වයට පත්වී ඇති බව ඔහුගේ මිතුරෝ පැවසූහ.එය සියදිවි හානි කර ගැනීමට තැත් කිරීමක් නොවීය. මිතුරන් සමඟ ඇතිවූ අභියෝගයක් බාර ගැනීමක් පමණි. අභියෝගය වූයේ සෝයා සෝස් බෝතලයක් පානය කිරීමයි. ඔහු එය ඉටු කළ නමුත් සිහිසන් නොමැතිව ඇද වැටී ඇත.කෝමා තත්ත්වයට පත්ව රෝහලට ගෙනා විට එහි සිටි ප්‍රධාන වෛද්‍ය ඩෙවිඩ් ජේ. කැල්බර්ග් පැය පහක පමණ කාලයක් තුළ ජලය සහ ඩෙක්ස්ට්‍රොස් ප්‍රතිකාරය ලබාදී යන්තමින් ඔහුගේ දිවි බේරා ගත්තේය. සෝයා සෝස් නිසා ඔහුගේ සිරුරේ පැවැතිය යුතු ලවණ තත්ත්වය අධික වීම නිසා ඔහු කෝමා තත්ත්වයකට පත්වූ බව කැල්බර්ග් වෛද්‍යවරයා පැවසීය.පැය පහකට පමණ පසු ඔහුගේ ලවණ තත්ත්වය සාමාන්‍ය තත්ත්වයකට පත්වූ අතර ඔහුගේ මොළයට හා ස්නායු පද්ධතියට හානියක් සිදුව නොතිබිණ.ඉන්දියාවේ උත්තර් ප්‍රදේශයේ නාගර් දිස්ත්‍රික්කයේ සයිනි නම් ග්‍රාමයේ ජීවත්වන විනෝද් හා සුෂාම් යුවළට දියණියක් ලැබිණ. ඇය මුහුණු දෙකකින් යුතු අසාමාන්‍ය දැරියකි. ලලි නම් වූ මේ දියණියට නාස් දෙකකි. තොල් හතරකි. ඇස් හතරකි. එහෙත් කන් දෙකකි.මේ තත්ත්වය සාමාන්‍ය මවුපියනට මහත් දුක් දෙන සිද්ධියක් වුවද විනෝද් හා සුෂාම් එය දෙවියන් විසින් තමන්ට දෙනු ලැබු ත්‍යාගයක් ලෙස සලකති.එම ගමේ ජනයා ද මෙම උපත අතිවිශේෂ දායාදයක් ලෙස සලකනු ලබන්නේ ඒ දැරිය ගනේෂා දෙවියන්ගේ පුනර්භවයක් ලෙස විශ්වාස කරන නිසාය. ඔහු ඒ උපත මහත් උත්සවාකාරයෙන් සමරා විනෝද් හා සුෂාම් වෙත පඬුරු ද පුද කළහ. මේ දැරියට මුඛ දෙකින්ම ආහාර අනුභව කළ හැකි බව වෛද්‍යවරු පෙන්වා දෙති.‘ක්‍රේතියෝෆේෂල් ඩුප්ලිකේෂන්’ (raniofacial duplication) නම් වූ දුර්ලභ ගණයේ තත්ත්වයක් ලෙස එය හඳුන්වනු ලබන අතර ඇය ඉතාම හොඳ සෞඛ්‍ය තත්ත්වයෙන් පසුවන බව ද වෛද්‍යවරු පවසති.ඇය මුඛ දෙකින්ම ආහාර අනුභව කරන්නීය. ඇස් හතර ම එකවර ක්‍රියාත්මක කරන්නීය. හුස්ම ගැනීම සාමාන්‍ය ලෙස සිදු කරයි. ඇයගේ සෙසු ක්‍රියාකාරිත්වය ද සාමාන්‍ය ලෙස සිදුවන බවත් හොඳ සෞඛ්‍යයෙන් යුතුව සිටින බවත් වෛද්‍යවරු තවදුරටත් පවසති.ඒ කෙසේ වෙතත් සයිනි ග්‍රාමය දෙස “දෙවියන් බැලුවා” යන මතය මුළු ගම පුරාම පැතිර ගොස් ඇත.කුඩා ලලි සුරතල් කරන ගම්වැසි පිරිසක්  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=as1306305</link>
    <topic>නෙළුම් විල</topic>
    <author/>
    <content>නෙළුම් විලඔහු කෝට් එකක් සහ සරමක් හැඳ සිටින බව බැලූ බැල්මට පෙනේ. කෝට් එකට යටින් අත් දිග කමිස දෙකක් ඇඳ ඇති බව පෙනෙන්නේ විමසිලිමත් දෑසකට පමණි.තෙල් චප්පයක් දමා සිටින බැවින් ඔහුගේ නළල තෙක් තෙල් බේරෙයි.ඔහු ඇවිදින්නේ පැත්තකට බරවය. අඩිය වැඩිය නොඋස්සන බැවින් ඔහු ගේ මිරිවැඩි දෙක බිම ඇතිල්ලෙන හඬ තරමක් ඈතට ද ඇසෙයි.ඔහුගේ අතක පොට්ටනියකි. එහි ඇත්තේ ඇඳුම් ටිකකුත්, බත් පිඟාන හා කෝප්පයත් පමණි.මේ උපාසක ඇත්තාගේ පෙනුමය. කවුරුත් ඔහු ඇමතුවේ එනමිනි. ඔහුගේ සැබෑ නම කුමක්දැයි කවුරුත් නොදත්හ. මම නම් කිසිම දිනෙක ඔහුගේ නමවත් පවුලේ විස්තරවත් අසා නැත. එහෙත් සමහරුන් එසේ අසනවා මට ඇසී ඇත. එවිට ඔහු කරන්නේ කිසිවක් නෑසුණු ගානට සිනාසී බිම බලා ගැනීමය.ඔහු යදින්නෙක් නොවේ. ඒ කිසිවිටෙක කිසිවකුට අත නොපෑ බැවිනි. ඔහු පුලන්නකු විය යුතු ය. පුලන්නා යනු නොඉල්ලා ලැබුණු දේ පිළිගන්නා දුප්පතාය.උපාසක ඇත්තා කරුණාවන්තය. මුහුණ නිතරම පාහේ හිනාවෙන් පිරී පවතී. සිනාසෙන විට දෙකොපුල ඉලිප්පී යන්නේ පිරිසිදු සිනාවෙන් මුව ඔප වන නිසාය.”නෝන මහත්තයා.... නෝන මහත්තයා”ඉතා පහත් හන් නැඟෙන ඒ ඇමතුම ඔහුගේ ය. ඔහු යන එන විට මේ වදන් වැල නිතරම පාහේ ඔහුගේ මුවින් ගිළිහෙයි. ඒ තමා එන බව සෙස්සනට දැන්වීමේ සංඥාවකැ’යි මම සිතමි.ඔහුගේ කෑම වේල කවදාවත් වැරදුණේ නැතැයි කියනු ලැබේ. ඒ සඳහා කවුරුත් කැමැත්තෙන් ඉදිරිපත් වන වග ද ප්‍රකට ය.හැම පුන්පෝයකටම සිල් සමාදන්වීම උපාසක ඇත්තාගේ පුරුද්දකි. එහෙත් එහි ඔහුටම ආවේණික වූවක් තිබේ.ඔහු පන්සලේ බණ මඩුවට කිසිසේත් ඇතුළු නොවේ. සිල් සමාදන් වන්නේත්, බණ අසන්නේත් බණ මඩුවෙන් පිටත සිට ය. හාමුදුරුවන් බණ කියන්නේ උස් හන් නිසා ඔහුට ද ඒ බණ ටික හොඳින් ඇසේ. ඔහු නිසි තැන දොහොත් මුදුන් දී සාදුකාර හඬ නඟනු දකින සිත පවා සැදැහැවෙන් පිරෙයි.මගේ අසල්වැසියෙක් ගුවන්විදුලියේ ඉරු දින උදා බණ මහ හන් අසන්නට පුරුදු වී සිටියේය. ඒ බණ බොහෝ දුරට ඇසිණ. උපාසක ඇත්තා නොවැරදීම ඒ බණ අසන්නට මගේ අසල්වැසියාගේ නිවෙස අසලට එයි.”ඇතුළට ඇවිත් බණ අහන්න!” ගෙහිමියා උපාසක ඇත්තාට ඇරියුම් කරයි. එහෙත් ඇරියුම කාරුණික සිනාවෙන් යටපත් කරන උපාසක ඇත්තා වැට අද්දර බිම හිඳ ගත්තේ බණ අසන්නට දොහොත් මුදුන් දී වැඳගෙනය.උපාසක ඇත්තා ගේ තවත් සිරිතක් තිබේ. යමෙකු පිරිනැමූ කෑම වේල මුළුමනින් නොකා ඉන් කොටසක් සතුනට ඉතිරි කිරීමය, ඒ. අනතුරුව ඔහු ‘කා... කා... බා... බා...’ කියමින් සතුනට අඬගායි.”අනේ මහත්තයො, උන්ට හම්බ කරගෙන කන්ඩ පුළුවන්ද? උන්ට කන්ඩ දෙන්ඩ ඕනෑ අපි !”“කා... කා... බා... බා...!”ඔහුගේ ඊළඟ ලස්සන වැඩ කොටස දක්නට ලැබෙන්නේ ආහාර ගෙන සතුනට ද ඉතිරිය පිරිනැමීමෙන් අනතුරුවය. පින්දීමට පෙර ඔහු තමා දන්නා සියලුම ගාථා කියයි. තමාගේ මව අවුරුදු විසිහතරක් සිරිපා වන්දනා කළ පින ද ඔහු තමාට ආහාර වේල පිරිනැමූ තැනැත්තාට අනුමෝදන් කරන්නේ් සියලු දෙවිදේවතාවුනට ද සමඟ ය.සිල්වත් භික්ෂුවක ළඟ දක්නට ඇති ලක්ෂණ මම ඔහු කෙරෙන් දුටිමි. සැබැවින්ම ඔහු සිල්වත් උපාසක කෙනකු යැයි මම ද විශ්වාස කරමි.මට ඔහු මුණගැසුණේ මාලිගාවත්තේ දුම්රිය නිවාසයන්හි පදිංචිව සිටිය දී ය. අද ඔහු කොහේ ඇද්දැයි මම නොදනිමි. ඔහුගේ කාරුණික මුවමඬල මට කිසිදා අමතක නොවේ.  දෙපානම පන්නිපිටියේ, ගයාදාස පරණවිතාන මහතා විසින් යොමු කරන ලද ලිපියක් ඇසුරිනි.  මගේ අම්මා විශ්‍රාමික ගුරුවරියක වූවාය. හොඳින් ඉන්නා කාලේ උදේ රැයින් අවදි වූ ඇය කඩිසරව වැඩපළ කළ හැටි අද ද මට මතකය.දිනක් රාත්‍රියේ අම්මා හදිසියේ ම අංශබාග රෝගයට ගොදුරු වුවාය.බිරියත්, මමත් එතැන් සිට අම්මා ගේ සියලු කටයුතු වෙනුවෙන් කැපවීමු.”පුතේ, මාව ඉක්මනට සනීප කරන්න. මට මෙහෙම ඉන්න බෑ.”අම්මා නිතර එසේ කීවේ මගේ හද කම්පා කරවමිනි.බටහිර සහ සිංහල වෙදකම් කළත් අම්මා සනීප නොවූවාය.මාස දහසයක් දුක් විඳි අම්මා අවසානයේ අවසන් හුස්ම හෙළුවාය.අයියා සිය බිරිය සමඟ එක්වී බිරියත්, මාත්, මල්ලීත් මහ ගෙදරින් පලවා හළහ. ඒ, අම්මාගේ තුන්මාසේ දානයටත් පෙරය.මිය යෑමට සති හතරකට පමණ පෙර දිනක් අම්මා දෙනෙතට කඳුළු පුරවාගෙන මදෙස බලා සිටියාය.”පුතේ !””ඇයි අම්මෙ?””පුතේ මං මැරුණම අවසන් කටයුතු කරන්න දානමාන පින්කම් කරන්න ඔයාට සල්ලි නෑනේ. මේ පොතේ සල්ලි ඇති. ඒව අරං ඒ වැඩ ටික කරන්න! මං මියගියාම අවුරුදු පතා පින්කම් කරන්න !”වෙනත් කිසිම මවක් තමාගේ අවසන් කටයුතු වෙනුවෙන් තම පුතාට මුදල් දුන් බවක් මා අසා නැත. එහෙත් මගේ මව එසේ කළාය. අම්මා ඉල්ලා සිටි පරිදිම මම ඇගේ අවසන් කටයුතු කළෙමි. අම්මාගේ දෙන වැලඳගෙන හඬා වැලපුණ හැටි මට මතකය.අම්මා මිය ගිය පසු මල්ලිගේ බිරිය ඔහු හැර දමා ගියාය. නඩු දමා නඩත්තු මුදල් ද ඉල්ලා සිටියාය. එය ගෙවා නොගත හැකිවූ මල්ලී අම්මාගෙන් ඔහුට උරුම වූ පර්චස් 7.5ක ඉඩම් කැබැල්ල උකස් කර, සිරගත විය.අම්මා දුන් බැංකු පොතේ තිබූ ඉතිරි මුදල් ටික ද ණයකට සොයා ගත් මුදල් ටිකක් ද යොදා මම මල්ලී උකස් කළ ඉඩම් කැබැල්ල බේරා ගතිමි. මේ නිසා මට අම්මාට පොරොන්දු වූ පරිදි ඉකුත් නොවැම්බරයට යෙදී තිබුණු වාර්ෂික පින්කම කිරීමට නොහැකි විය. එසේම ඇගේ උපන් දිනය වෙනුවෙන් කරන පින්කම ද නොකළ හැකි විය. මෙය මසිතට තදින් වධ දෙන්නකි.එනිසා මා පදිංචි දකුණේ ඉඩම අම්මාට සසර පුරා පින් පිරෙන පරිදි මා වැනි ම වූ අසරණයකුට පිරිනැමීමට මම තීරණය කළෙමි.මා ජීවත්වන්නේ කුලී වැඩ කිරීමෙන් හා බුලත් විටි විකුණා ලැබෙන මුදලිනි. මල්ලීත්, ඔහුගේ ඉඩමත් බේරා ගැනීමට අම්මා දී තිබූ මුදල වැයවීමත් අම්මා මිය යන මොහොතේ කළ සංවේදී ඉල්ලීම පරිදි අවුරුදු පතා පින්කම් කිරීමට නොහැකිවීමත් මගේ හිත වධයට පත්කරයි. ඉන් බේරීමට ඇති එකම මඟ මා බඳුම අසරණයකුට මේ ඉඩම් කොටස පිනට දීම බව මම අදහමි. එවිට මගේ මවට සසරපුරාම පින් අත්වේවි.දකුණු ලකේ, ගාලු පාරට මුහුණ ලා ඇති මේ බිම් කොටස පර්චස් 7කි.ග්‍රාම නිලධාරි සහතිකය ඇතිව ඉල්ලීම් කරන සුදුසුම කෙනාට ඒ ඉඩම පිරිනමමි.  දකුණු ලකේ සිළුමිණ පාඨකයකු විසින් යොමුකරන ලද ලිපියක් ඇසුරිනි. ඔහුගේ ඉල්ලීම පරිදි අන්‍යතාව සඟවා තැබේ.  ඉඩම ලබා ගැනීමට කැමැති අය ග්‍රාමසේවා සහතිකයේ ඡායා පිටපතක් ද අමුණන ලද ලිඛිත ඉල්ලීමක් නෙළුම්විලට යොමු කරන්න. ලිපි සියල්ල පරිත්‍යාගශීලියා වෙත යොමු කරනු ලැබේ.  රෝහලේ වෛද්‍ය සායනය පැවැත්වෙමින් තිබිණි.වෛද්‍යවරයෙක් රෝගීන්ට කතා කළේ ය.“අපි දළදා වන්දනා කරන්න යන වන්දනා චාරිකාවක් සංවිධානය කරල තියනව. වතුර බෝතලයක් ඇරෙන්න වෙන කිසි දෙයක් ගේන්න ඕනෑ නෑ. මේ වන්දනාවෙ යන්න කැමති අය අපට නම කියන්න.”වැඩි දෙනෙක් නම් දීමට ඉදිරිපත් වූහ.අප ගෙදර ගියේ මේ ආරංචිය බෙදමිනි.වන්දනා ගමන යන දිනය දුරකථන මාර්ගයෙන් දන්වන ලදී. වරක් දෙවරක් නොවේ. පස් වතාවක්ම යන දිනය දන්වා යන නොඑන බව ස්ථිර වශයෙන් ම දැනගන්නා ලදී.දිනය උදා විය. උදෑසනම නගරයට රැස් ව‍ූ අපි බස් දෙකකින් වන්දනාව පිටත්වීමු.‍දහවල් එකොළහ වනවිට දළදා මාලිගාවට යෑමට අපට හැකි විය. සිත්සේ දළදා වන්දනා කළ අපි අනතුරුව එතැන ඇති කෞතුකාගාරයත්, රාජා ඇත් අනුරුවත් නැරඹීමු.‍ඊළඟ නවාතැන වූයේ පේරාදෙණි මල් උයනයි. එහි ඇතුළුවීමේ ප්‍රවේශපත් වෙනුවෙන් ද අපට මුදල් ගෙවීමට සිදු නොවීය. මුදල් කිසිවකු විසින් ගෙවා තිබිණ.දිවා අහරින් පසු අපි ගී ගයමින් විනෝද වීමු. අනතුරුව උයන සිසාරා ඇවිද ගියෙමු.සවස තුන හමාරට පමණ ආපසු එනු පිණිස බස් රථවලට ගොඩ වීමු.එසේ එන අතරතුර දොස්තර මහතා සහ හෙද නිලධාරිනියක් ගමන් වියදම් ගැන යමක් කතා කරනු අපට ඇසිණි.වියදම් කළේ කවුරුන් ද යන කුහුල මට ද ඇති විය.“ඇත්තටම දොස්තර මහත්තයා මේවට ගිය වියදම හොයා ‍ගත්තෙ කොහොමද?” මම ඇසීමි.පිළිතුර කෙටියෙන් ලැබිණ. මුදල සොයාගෙන තිබුණේ නගරයේ ව්‍යාපාරික ප්‍රජාව ගෙනි.අපි දොස්තර මහත්වරුන්ගේ කැපවීම ගැනත් සංවිධාන ශක්තිය ගැනත් පුදුම වීමු.මසකට වරක් වෛද්‍ය සායනයේ දී අපේ ගතට සුවය සදන වෛද්‍යවරුනි, දළදා වන්දනා කරවා හිතට ද සහනය සදා දුන් ඔබට පින් දෙමි.ගම්පහ රෝහලේ වාට්ටු අංක 18 භාර ප්‍රධාන වෛද්‍ය නිලධාරි විශේෂඥ වෛද්‍ය කඳපොළ ආරච්චි, වෛද්‍ය ශ්‍රීමාල් මහත්වරුනි, ප්‍රධාන හෙද නිලධාරිනියනි, ඔබ ඇතුළු සියලු දෙනාටත් ගම්පහ ව්‍යාපාරික ප්‍රජාවටත් දිගාසිරි පතමි.  ගම්පහ, මිරිස්වත්තේ, කේ.ඒ.එල්. කුලතිලක මහතා විසින් යොමු කරන ලද ලිපියක් ඇසුරිනිමුදල් තැන්පතුවක් සඳහා බැංකුවට ගියෙමි. කවුන්ටරය ඉදිරියේ ගනුදෙනුකරුවෝ රැසක් සිටියහ. කටයුතු පමා වන බැවින් කළමානාකාර තැන හමුවී කරුණු කියා මුදල් බෑගය භාර දුනිමි.ගත වුයේ ටික වේලාවකි. කළමනාකාර මහතා තවත් නිලධාරි මහතකු සමඟ අප සිටි තැනට ආවේය.”කොච්චර මුදලක් බෑග් එකේ තිබුණ ද?”ඔහු ඇසුවේය.ඒ ප්‍රශ්නය අපට ගැටලුකාරී වූයේ තැන්පතු මුදල ඉතා නිවැරදිව ගණනය කොට තිබුණ බැවිනි.”වුවමනා මුදලට වඩා වැඩි මුදලක් තියනව ඒකයි එහෙම ඇහුවෙ! කළමනාකාර මහතාගේ වදනින් අපේ ගින්න නිවී ගියේය.වෙනත් බැංකුවකට ගෙන යා යුතු මුදලක් ද මේ මුදල් බෑගයට දමා ඇති බව සිහිපත් වූයේ එවිටය.වැඩිපුර මුදල එලෙසම ආපසු බාරදීමට කළමනාකාර මහතා කටයුතු යෙදුවේය.විශ්වාසය තහවුරු කළ පේරාදෙණිය සම්පත් බැංකුවේ කළමනාකාර රසික ගජවීර මහතාණනි මුදල් ගණනය කළ නිලධාරි මහතාණනි, ඔබ දෙපළට හිස නමමි.  පේරාදෙණියේ වසන්ත විජේසිරි මහතා විසින් යොමු කරන ලද ලිපියක් ඇසුරිනි.නෙළුම් විල, සිළුමිණ, ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=av1306302</link>
    <topic>සෙනෙහස වෙනුවෙන් පිදෙන ගී මල් පොකුර</topic>
    <author>ජෝජ් රොබ්සන් ද සිල්වා</author>
    <content>සෙනෙහස වෙනුවෙන් පිදෙන ගී මල් පොකුරතරුවක් ගැයූ ගීයක්... ලස්සන සැම දේරූපං ජීරති මච්ඡානං නාම ගොත්ථං නජිරති ලස්සන සැමදේ මොහොතක සුව දේ එහි කෙළවර දුක දේ දෙනෙත පෙනේ නම් සුවඳ දැනේ නම් සවන බිහිරි නැතිනම් සැපට වශී වී විපතට ළං වී කිම ද සැපෙක පස්කම් දැල්වෙන අතරේ සදහම් දීපේ මන්ද ගිලෙන්නේ අඳුරේ පාවී සියල්ල ලෝකේ වැනසී යයි දිරා ජරාවට යයි දෙනෙත පෙනේ නම් සුවඳ දැනේ නම් සවන බිහිරි නැතිනම් සැපට වශී වී විපතට ළං වී කිමෙද සැපෙක පස්කම් දැල්වෙන අතරේ සදහම් දීපේ මන්ද ගිලෙන්නේ අඳුරේ පාවී බුදු දහමින් තොර සැපක් නැතේ පරම සුවය ඒකයිපද රචනය – කරුණාරත්න අබේසේකර සංගීතය – නාරද දිසාසේකර ගායනය – නාරද දිසාසේකර සහ ජීවරාණි කුරුකුලසූරියසිංහල චිත්‍රපට ගීතාවලියෙන්මතකයේ රැඳුණු ගීතයක්...ශ්‍රී චන්ද්‍රරත්න මානවසිංහ ජන්ම ශත සංවත්සරය සැමරුම නිමිත්තෙනි. ඉර හඳ පායන ලෝකේ ඉර හඳ පායන ලෝකේ ආලෝකය අතරේ සැප දුක සම බර වේ මේ ජීවන කතරේ සැප දුක සම බර වේ උකුළේ ළමැදේ සම බර උසුලන ගැමි ලිය යන ගමනේ මුදු බඳ නැළැවෙන සේ කඳු වැටි ගංගා සාගර එක සේ පොළොවට සම බර වේ මේ ජීවන කතරේ සැප දුක සම බර වේ වැඩි වන ආශා මැඬලන වේගේ ජීවන මග කැළඹේ ඒක ම රස මුසු වේ මහ මඩ වගුරේ වන විල් මතු වේ පියුම් පිපී නැටවේ මේ ජීවන කතරේ සැප දුක සමබර වේපද රචනය - ශ්‍රී චන්ද්‍රරත්න මානවසිංහ සංගීතය – පණ්ඩිත් ඩබ්ලිව්. ඩී. අමරදේව ගායනය – පණ්ඩිත් අමරදේව චිත්‍රපටය – “සිකුරු තරුව“දැන් ඇසෙන ටෙලි නාට්‍ය ගීතයක්...සංගීතඥ සරත් ද අල්විස්ගේ කලා දිවියට වසර හතළිස් පහක් පිරීම වෙනුවෙන් සරත් සංගීතවත් කළ මේ දිනවල “සිරස” රූපවාහිනියෙන් විකාශය වන “සත්‍යා” ටෙලි නාට්‍යයේ තේමා ගීතය පළ කරමු. පායනා හිරුටත්පායනා හිරුටත් හොරෙන් සාගරේ රළටත් හොරෙන් සැඟවී - සැඟවී වියරු සෙවණැල්ලේ කවුරුද සත්‍ය සැඟ වූවේ සත්‍යා - සත්‍යා - සත්‍යා බොරු වෙස් වළා දුර ගියේ වැරදි කරලා නොවේ අහිංසකයෙකු වැරදිකරු වී නීතියත් වල් වැඳුණිදෝ මේ විකාර වූ ලෝ තලේ සත්‍යා - සත්‍යා - සත්‍යා රතු රෝස මල් මාවතේ ඇවිද යන පෙම්වතුන් රුදුරු විස කටු වලින් බේරී ජය ලබන්නේ කෙලෙස දෝ අපාර වූ දිවි මංසලේ සත්‍යා - සත්‍යා - සත්‍යාපද රචනය - සුනිල් විමලවීර සංගීතය - සරත් ද අල්විස් ගායනය – විශාරද අභිෂේකා විමලවීරමේ ගීයත් අහමු ද...ඔහු අයිති මටයි ඔහු අයිති මටයි ඇයට නොවෙයි අප ළං කළේ දෙවියනි ඔබමයි ඔහු වසඟ වුණේ මිරිඟුවටයි දෙවියනි මාගේ නෙතු වැසුණේ ඇයි ඔහු අයිති මටයි ඇයට නොවෙයි සෙනෙහස ගැඹුරුයි පරතෙර නොපෙනෙයි පණ නල විලසින් දෙවි සවි රැකදෙයි ගිලිහුණු සෙනෙහස සිත උමතු කරයි ගත සම් මස් ලේ විනිවිඳ නොපෙනෙයි ඔහු අයිති මටයි ඇයට නොවෙයි අසරණිය මමයි මගෙ ලොවම ඔහුයි ඔහු පාමුල මා පැතූ තුසීතයයි මේ විරහ දුකින් මා දිවි නොරැඳෙයි දෙවියන් ඔබ අප වෙන් කෙරුවේ ඇයිපද රචනය – කුලරත්න ආරියවංශ සංගීතය – තිස්සසිරි පෙරේරා ගායනය - නෙලූ අධිකාරි ඔබ කැමැති ගීතය...කැප්පෙටිපොළ බුද්ධිමා, බළංගොඩ චරිත්, අම්පාරේ රන්දි, දියතලාවේ සුපුන්, ගාල්ලේ නෙත්මි, බෙන්තර ශ්‍යාමි සහ ඇඹිලිපිටියේ තිලකා ඉල්ලූ ගීතයයි මේ...! හරිම හොඳයි හැම බබාමහරිම හොඳයි හැම බබාම අද ඇවිල්ලා වේලාසනින් අපි පන්තිය පටන් ගනිමු ආයුබෝවන් ගුඩ් මෝනින් අද පාඩම පටන් ගන්න කලින් සැවොම මේ අහන්න ලොකු වුණාම වෙන්න කැමැති කවුද කියලා මට කියන්න අත උස්සලා මට කියන්න මානව හිමිකම් ගැන උද්ඝෝෂණ කරවන එන්.ජී.ඕ. එකක් දමං ගන්නෙමි එහි මුල් තැන ගයන නටන ස්ටාර්ලා දැක මගෙ බඩ දනවා සීසන් ටෙන් එකේදී හරි මම තරුවක් වෙනවා ආසයි වාහනේ පාරේ දකුණින් එලවන්න කැමැතියි මම ඇමැති කෙනෙක් ළඟ ඩ්‍රැයිවර් වෙන්න තම තමාගේ ගැන විතරක් දරුවනි හොඳ නෑ හිතන්න ආසා කෙනෙක් නැද්ද මෙතැන රටට සේවයක් කරන්න මම ඉපදුණු මගේ රටට නිහඬ සේවයක් කරන්න මම ආසයි ජනාධිපති උපදේශක කෙනෙක් වෙන්න මාධ්‍යවේදියෙක් වෙනවා මම නම් ලොකු වීලා රටට සේවෙ කරනවා ඉල්ලන සින්දුව දීලා කැමැතිම සින්දුව දීලා මෙගා නාට්ටියක් කරමි කොටස් දෙතුන් දහක එහෙන් මෙහෙන් රඟපානවා මමත් එහෙක දෙකක අනේ අපිත් එහෙක දෙකක කෙනෙක් කරන දේ වැදගත් තමන්ට වාගෙම රටටත් තමුන් ආසා දේ කියන්න අත උස්සල කෙනෙක් තවත් මම කැමැතියි ක්‍රීඩාවෙන් ඉදිරියටම එන්න ලොකු වුණාම හරි ආසයි කි‍්‍රකට් වලට යන්න ක්‍රීඩාවත් හොඳයි පුතේ පෙරටම යන්න උපන් රටට ගෞරවයක් අත්කර දෙන්න මට නම් බෑ අව්වේ දිගට ක්‍රිකට් ගහන්න මෙමට ඕන ක්‍රිකට් බොඩ් එකට පනින්න බෝඩ් එකට පනින්න පැනලා සේවෙ කරන්න ක්‍රීඩකයින් තෝරන්න වර්ල්ඩ් කප් එක ගන්නපද රචනය – ගාමින්ද පි‍්‍රයවිරාජ් සංගීතය - සහන් රන්වල ගායනය – නිලුපුලී මධුරංගා සමඟ රන්වල ළමා බළකායපසුගිය සතියේ මේ අයත් ගී ඉල්ලා SMS එව්වා.මොනරාගල රත්නායක, කඩවත සුජාතා, කැලණියේ පබා, හික්කඩුවේ සඳුන්, නුවර ජානක, රාජාංගණයේ දුලාංජලී, කොළඹ ශනාලි, පරමහන්කඩ නිල්මිණි, මීගමුවේ සෙ මිණි, නාගොඩ සුභාෂිණී, ගම්පහ සමන්ත, මාතර කිංස්ලි, අනුරාධපුරයේ ප්‍රේමසිරි, කෑගල්ලේ ඉෂාරා, දෙහිඕවිට පි‍්‍රයංගි, මාවනැල්ලේ නිලුක්ෂි, අම්බලන්ගොඩ චන්ද්‍රමාලි, රාජගිරියේ ෂානි සහ කිරිබත්ගොඩ විනේෂ් ලබන වර සිහින සැඳැල්ලේ එච්.ආර්. ජෝතිපාලයන් ගැයූ ඔබ කැමැති ගීතයත් පළ වෙනවා දකින්න කැමැති නම් ඔබේ නම, ගම සමඟ කැමැති ගීතය සඳහන් කර 0776974226 දුරකතනයටSMS කරන්න.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=av1306303</link>
    <topic>මාව රඟපෑමට උනන්දු කරන්නේ මගේ මහත්තයා</topic>
    <author>හැඩගැන්වීම - සමුද්‍ර</author>
    <content>මාව රඟපෑමට උනන්දු කරන්නේ මගේ මහත්තයාඅශිකා මතසිංහ‘හේඩි’ සුන්දර යුවතියකි. එහෙත් ඇය ආබාධිතයි. සිරුරින් ආබාධිත වුණත් ඇයගේ සිත ශක්තිමත්. ඒ නිසාම ඇයට ජීවිතය ජයගන්න හැකි වෙනවා. ස්වාධීන රූපවාහිනියෙන් විකාශය වන ‘හේඩි’ ටෙලි නාට්‍යයේ හේඩිගේ චරිතය නිරූපණය කරන්නේ යොවුන් රංගන ශිල්පිනී අශිකා මතසිංහ. අද ‘තරුවක් සමඟ වරුවක්’ විශේෂාංගයට අප එක්කර ගන්නේ ඇයයි.කොහොම ද ‘හේඩි’ ට ලැබෙන ප්‍රතිචාර?දැන් මට හැමෝම කතා කරන්නේ හේඩි කියලා. මගතොටේ දී හමුවන අයත් ක්ෂේත්‍රයේ අයත් වෙඩින් එකක් වගේ උත්සවයක ගියාම හමුවන අයත් මට කියන්නේ හේඩි කියලා. ඒකෙන් තේරෙනවා ඒ චරිතයට සමාජයේ ගොඩක් දෙනෙක් ආදරය කරන බව.කොහොමද ඔබ හේඩි ටෙලි නාට්‍යයට සම්බන්ධ වුණේ?දවසක් සංජය නිර්මාල් අයියයි එයාගෙ නෝනයි අපේ ගෙදරටම ඇවිත් මේ ටෙලි නාට්‍යයේ පිටපත දුන්න. එදා ඔවුන් මට කතාව ටිකක් පහදල දුන්නා.පිටපත ‍කියෙව්වට පස්සෙ මට හරිම ආශාවක් ආව මේ චරිතය කරන්න. ඒ මොකද මම දැනට කලාවට සම්බන්ධ වෙලා කලක් ගත වුණත් කාටත් දැනෙන විදියේ චරිතයක් කරන්න ලැබුණේ නෑ. ඒ ආශාව ‘හේඩි’ ටෙලි නාට්‍යයෙන් ඉටුකරගන්න ලැබුණා. ඒකට මම ස්තූතිවන්ත වෙන්නේ ‘හේඩි’ අධ්‍යක්ෂතුමාට.මේ දවස්වල ඔබ මොන වගේ වැඩත් එක්ක ද ඉන්නේ...?පසුගිය දින කීපයේම ‘හේඩි’ ටෙලි නාට්‍යයේත් ‘සිදන්ගනාවෝ’ ටෙලි නාට්‍යයේත් රූපගත කිරීම්වලට සහභාගි වුණා. මේ දවස්වල ටිකක් විවේකයෙන් ඉන්නවා.ඔබ කොහොම ද කලාවට සම්බන්ධ වුණේ?මම ඉගෙන ගත්තේ නුගේගොඩ අනුලා විද්‍යාලයේ. පාසලේ තිබුණු සෝෂල් ඩේ එකකට සහභාගි වෙන්න ඕන වෙලා අන්දගන්න මම ගියා කමලා කහගලගේ මහත්මිය හමුවෙන්න. ඇය මගෙ අම්මගෙ යාළුවෙක්. එදා ඇය මට කිව්ව ‘දුව රඟපාන්න යොමුවෙන්න ඔයාට ඒක හොඳවෙයි’ කියල. රඟපෑම ගැන මට අදහසක් ආවෙ එදා. ඊට පසුව මම කමලා මහත්මියගේ සහ මගේ පාසල් මිතුරියක් වන ජනප්‍රිය නිළි මංජුලා කුමාරිගේ මඟපෙන්වීම මත වෙළෙඳ දැන්වීමකට සහභාගි වුණා. ඒ, මීට අවුරුදු 10 කට ඉස්සර. පළමුවෙන්ම මාව ටෙලි නාට්‍යයකට සම්බන්ධ කරගන්නේ එච්. ඩී. ප්‍රේමරත්න සර්. ඒ විදියටයි මම කලාවට සම්බන්ධ වුණේ.මේ වන විට ඔබ ටෙලි නාට්‍ය කීයකට පමණ දායක වෙලා තියෙනව ද?ටෙලි නාට්‍ය 15 කට මේ වන විට දායක වෙලා තියෙනව. ‘කිඳුරංගනා’, ‘සසර බැඳි බැමි’, ‘සසර සෙවණැලි’, ‘හිමිකාරි’, ‘භාර්යාවෝ’, ‘නිලංජනා’ වැනි ටෙලි නාට්‍ය.තවම සිනමාවට ආරාධනයක් ලැබුණේ නැත් ද?ආරාධනා ලැබුණා. නමුත් සිනමාව වැනි දැවැන්ත ක්ෂේත්‍රයකට සහභාගි වෙන්න මට තාම දැනුමක් නෑ කියලයි මම හිතන්නේ. සිනමාවට මම තවම ළදරුවෙක්. ඒ නිසා වෘත්තීය රංගන ශිල්පිනියක් කියල හිතාගෙන සිනමාවට දායකවෙන්න තවම මට අපහසුයි. ප්‍රවීණ අධ්‍යක්ෂවරයෙක් යටතේ සිනමාව ගැන දැනගන්න ගමන් සිනමා නිර්මාණයකට දායක වෙන්න මම හරිම ආශාවෙන් ඉන්නේ.ඔබ රංගනයට යොමු නොවුණා නම්...?මගෙ පුංචි ආශාවක් තිබුණා බැංකු ක්ෂේත්‍රයට යොමුවෙන්න. ඒක මඟ හැරුණා. රංගනයට යොමු නොවුණානම් මම ව්‍යාපාරයකට යොමු වේවි; නැතිනම් ගෘහණියක් විදියට ඉඳීවි.දිගටම ඔබ කලාවේ රැ‍ඳෙනව ද?අවුරුදු 10 ක් තිස්සේ මම මේ ගමන ආවේ හරි හෙමින්. කලාකාරියක් විදියට අද මම පුංචි තැනක ඉන්නවා. ඉතින් මගේ රංගන හැකියාව හොඳින් පෙන්වමින් ඉදිරියේ දී හොඳ නිර්මාණවලට දායක වෙමින් හැකිතාක් කල් කලාවේ රැ‍ඳෙනවා.කලා ක්ෂේත්‍රයේ පැතිර යන කටකතා ඔබට ගැටලුවක් නෙමෙයි ද?ඇත්තටම මට කටකතා ගැන කිසිම ගැටලුවක් නෑ. මගෙ අම්ම, මගෙ මහත්තය මා වටා ඉන්න අය මා ගැන හොඳින් දන්නවා. ඒ නිසා කටකතා මට අදාළ නෑ. කටකතා ඇති නොවෙන විදියට වැඩ කරන්නයි මම හැම තිස්සේම උත්සාහ කරන්නේ.මොනව ද ඔබේ පවුලේ තොරතුරු?මගේ පියා බැංකුවක කළමනාකාරවරයෙක් විදියට වැඩ කළ කෙනෙක්. පියා දැන් ජීවතුන් අතර නෑ. අම්ම රාජ්‍ය සේවයේ වැඩ කළා. මට නංගිල දෙන්නෙක් ඉන්නව. මම විවාහකයි. මගෙ මහත්තය සුරේන්ද්‍ර ගුවන් හමුදාවේ ඉංජිනේරු වරයෙක් ලෙස සේවය කරනවා. මට පුංචි දුවෙකුයි පුතෙකුයි ඉන්නවා.සුරේන්ද්‍ර ඔබ රඟපානවට කැමැති ද? ‍සුරේන්ද්‍ර තමයි මාව රඟපෑමට උනන්දු කරන්නේ. එයාට කලාව ගැන කලා ලෝකය ගැන මටත් වැඩිය අවබෝධයක් තියෙනව කියල මට හිතෙනව. කලා ක්ෂේත්‍රයේ අය එක්කත් එයා හරිම සුහදයි. ඒක මට හරිම පහසුවක්. සුරේන්ද්‍රගේ උදව්ව උපකාරය මගේ අම්මගේත් සුරේන්ද්‍රගේ අම්මගේත් උපකාරය නැතිනම් පුංචි දරුවො දෙන්නෙක් එක්ක කලා කටයුතුවල යෙදෙන්න මට ලැබෙන්නේ නෑ.ඔබ මොන වගේ කෙනෙක් ද?හැමෝගෙම ආදරය ලබන්න මම කැමැතියි. තැනකට ගියාම මා එක්ක කතා කරනවට මට ආදරය දක්වන විට මම කැමැතියි. හැම තිස්සෙම හිනාවෙලා ඉන්නයි මම කැමැති. ඒ වගේම මම කිසිම දෙයක් හිතේ තියාගෙන ඉන්නේ නෑ. මම ඉතාම සරලව ජීවත්වෙන්න කැමැති කෙනෙක්.ඔබට බලාපොරොත්තු ගොඩක් තියෙනව ද?මහ විශාල බලාපොරොත්තු අපට නෑ. සුරේන්ද්‍රයි දරුවො දෙන්නයි එක්ක සතුටින් ඉඳීමයි විශාලම බලාපොරොත්තුව. කවදාහරි රංගනයට සම්මානයක් ගන්න පුංචි බලාපොරොත්තුවක් හිතේ තියෙනවා.හැඩගැන්වීම - සමුද්‍රඡායාරූප - ටෙනිසන්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=av1306304</link>
    <topic>මායාවරුන්ගේ ලෝකය මානුෂීය ප්‍රේමයේ කැඩපතක්</topic>
    <author>ඉනෝකා පෙරේරා</author>
    <content>මායාවරුන්ගේ ලෝකය මානුෂීය ප්‍රේමයේ කැඩපතක්අතුල රන්සිරිලාල්චීනයේ CCTV ආයතනයේ නිෂ්පාදනයක් වන ‘හෝලි පර්ල්’ (Holy Pearl) වැඩසටහන් පෙළ, සිංහල දෙබසින් රසවත් කර ‘මායාවරුන්ගේ ලෝකය’ නමින් ජාතික රූපවාහිනියේ දිග හැරීමට සියලු කටයුතු සූදානම් වෙමින් පවතියි.ප්‍රවීණ හඬ ශිල්පීන් සියයකට වැඩි ගණනකගේ හඬින් හැඩ ගැන්වී තව නොබෝ දිනෙකින් ඔබ හමුවට එන මායාරුන්ගේ ලෝකය පිළිබඳ, එහි හඬ කැවීම් මෙහෙයුම් හා සකසූ අතුල රන්සිරිලාල් සමඟ කළ කතා බහයි මේ.ඇයි මේ හදිසියේ ‘මායාවරුන්ගේ ලෝකයක්...’”තව කෙටි කාලෙකින් ‘අභීත දියණිය’ අවසන් වෙනවා. ජාතික රූපවාහිනිය වටා රැස්වූ සුවහසක් ප්‍රේක්‍ෂක ජනතාවට තිබුණාට වඩා හොඳ දෙයක් දිය යුතුයි. එය අතිශය වෙනස් දෙයක් විය යුතුයි. සුජාත දියණී සහ අභීත දියණී කතා දෙකම කොරියන් නාට්‍ය. නමුත් ඔබට හිතා ගන්නවත් බැරි මේ මායාරුන්ගේ ලෝකය චීනයේ අති දැවැන්ත නිර්මාණයක්. එය 2011 වසරේ චීනයේ කේබල් ටී.වී. ඔස්සේ විකාශය වූයේ අතිවිශාල ප්‍රේක්‍ෂක ප්‍රතිචාර ලබමින්.කොරියන් නාට්‍ය දෙකකට පස්සෙ චීන නිර්මාණයක් තෝරා ගත්තේ විශේෂ හේතුවක් ඇතිවයි.”මොකක් ද ඒ හේතුව?”ඒ ආසියානු සංස්කෘතිය තුළ ගොඩනැඟුණු විද්‍යා ප්‍රබන්‍ධ කතාවක් නිසා.චංගුමීලගේ් දොංයිලාගේ සුන්දරත්වයට ඒ අපූරු සිදුවීම්වලට... රූප රාමුලට වශීකෘත නොවුණෙ කවුරුද... පළමුව පුංචි දරුවෝ. දෙවනුව වැඩිහිටියන්. එතෙක් ටෙලිවිෂන් කලාවේ ඇමෙරිකානු සංස්කෘතියට හුරු වූ එනම් ගහන – මරන-වෙඩි තියන නාට්‍ය චිත්‍රපට හුරු පිරිසකට ආසියානු සංස්කෘතිය හුරු කිරීම මුලින් අපිට අභියෝගයක් වුණා.ඒත් ඔෂීන්ගෙන් පටන්ගෙන සුජාත දියණී – අභීත දියණී දක්වා ඒ ගමන ආවේ බොහොම පරිස්සමට. ඉතා සාර්ථකව.’එක් අතෙකින් විද්‍යා ප්‍රබන්‍ධ කතාවක් තෝරා ගැනීම අභියෝගයක් කියා කෙනකුට සිතන්නට පුළුවන්. නමුත් ඔය කිසිම ‍ෙදයක් මට අභියෝගයක් නෙවෙයි. අනෙක් නාට්‍යලටත් වඩා මේ නාට්‍යය ප්‍රේක්‍ෂකයන් වැලඳ ගනීවි. අනෙක චීනය කියන්නෙ ටෙලි නාට්‍ය කලාව අතින් අපිට හැරෙන්නවත් බැරි තරමෙ ඉහළින් ඉන්න රටක්. එවැනි රටක, ටෙලිනාට්‍ය කලාව අපිට විඳීන්න ලැබෙන අනර්ඝ අවස්ථාවක් මේ.ඒ වගේම, කිසිම මනුෂ්‍යයෙක් ටෙලිවිෂන්කරුවෙක් නෙවෙයි. ඔහුගේ විඥානයෙන් තමයි ටෙලිවිෂන් කලාවේ හොඳ නරක තෝරා ගන්නේ. ටෙලිවිෂන් කලාවේ මා දන්නා එකම දේ තමයි, මිනිසුන්ට හරි දෙයක් හොඳ දෙයක් දුන්නොත් ඒ අය පිළිගන්නවා කියන එක.”ඒත් ඒ කතා දෙක – තුනේම තිබුණේ සුන්දරත්යට යටින් ගලා ගිය ප්‍රේමය...”ඔබ හිතන්නේ මායාරුන්ගේ ලෝකය තුළ ඔය දැකපු සුන්දරත්වය, ප්‍රේමය නැහැයි කියලද... ඒ සියලු දේට අමතරව ඔබ කිසිදා නුදුටු ලොවක අපූර්වත්යක් විස්මිත බවක් මායාරුන්ගේ ලෝකයේදි ඔබේ ඇහැගැටේවි. අනික චංගුමීලා - දොංයීලගේ කතාවලින් ප්‍රකාශ වුණු ආදරය ප්‍රේමයේ තිබූ මනුෂ්‍යත්වය මතකද... රජතුමාවත් දොංයීවත් ඒ ප්‍රේමය තුළ උන්මත්තකයො නෙවෙයි. ඔවුන්ගේ ප්‍රේමය කුඩා ළමයකුට වුවත් තේරුම් යන බොහොම මානුෂීය ප්‍රේමයක්.ඒ ආදරය, ප්‍රේමය තුළ තිබෙන්නේ එකිනෙකා වෙනුවෙන් වැය වීම. කැපවීම. පරිත්‍යාග වීම. අද තරුණ දරුවන්ට තේරුම් නොයන උතුම් මානුෂීය ප්‍රේමය, මේ කතන්දරවලින් අපි රටටම කියා දුන්නා. ඒකයි මේ කතන්දර මේ තරම් ජනාදරය දිනා ගත්තේ. ප්‍රේමය විකෘති කර කාමයට තල්ලු කිරීම නෙවෙයි, ප්‍රේමය තුළ කළ හැකි උතුම් දේ පිළිබඳවයි මේ සියලු නිර්මාණ හරහා ප්‍රකාශ වන්නේ.”මෙහි හඬ කැවීම් ඔස්සේ අපට ඇහෙන්නෙ සුපුරුදු හඬ සමූහයමද...”කිසිසේත් නැහැ. පෙර කතාවල ඔබට ඇහුනු හඬවල් කිසිවක් මෙහි නැහැ. අලුත්ම කටහඬවල් රැසක් තමයි මායාරුන්ගේ ලෝකයේදී ඔබට මුණගැසෙන්නේ.”මෙය විකාශය වන්නේ...”ජූලි මස මුල සතියේ පටන් දින පහේම රාත්‍රි 6.30 සිට 7.30 දක්වා සුපුරුදු වෙලාවේදී. අනික මේ නාට්‍යය මාස දෙකකින් හමාර වනවා. ඉන්පසු ඔබ වෙත ගෙන එන්නේ ඊටත් වඩා අපූරු නාට්‍ය මාලාවක්.”ඉනෝකා පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=av1306305</link>
    <topic>සිනා කතා</topic>
    <author>එඩ්වඩ් චන්ද්‍රසිරි</author>
    <content>සිනා කතාකිරිබත්ගොඩ පසුකොට මහර හන්දියට ළඟාවීමට ප්‍රථම පිහිටි වංගුවකදී පොලිස් නිලධාරියකු පාරට පැන අතක් දිගු කොට චමරි ධාවනය කළ මෝටර් රථය නැවැත්වීය.”මැඩම්, ඔහේ ඇයි ඔය තරම් වේගයෙන් කාර්එක පදවන්නෙ? ඔබ නියමිත වේගය හුඟක් ඉක්මවලයි කාර් එක පැදෙව්වේ.” මඳක් ඉදිරියට ගොස් නැවැත්වූ කාරයෙන් බැස පොලිස් නිලධාරියා වෙත ආ චමරි දෙස බලා හේ කීවේ බැරෑරුම් හඬකිනි.”හදිස්සියෙම මගෙ වාහනේ බ්‍රේක් නැතුව ගියා. ඇක්සිඩන්ට් එකක් කරගන්නෙ නැතුව පුළුවන් තරං ඉක්මනට ගෙදර යන්ඩයි මම මේ යන්නෙ” චමරි සිනාවක් පා කීවේය.  මනෝ දිවා ආහාරය සඳහා ගියේ ගරාවැටුණු, ඉතා කුඩා හෝටලයකටය. ඔහු එහි ගොස් මේසයක් ඉදිරිපිට පුටුවක වාඩි වූ විට ඔහුට සංග්‍රහ කිරීම සඳහා පැමිණි වේටර්වරයා තමා සමඟ එකම පන්තියේ ඉගෙනුම ලැබූ නලින් බව දුටු මනෝගේ දෑස් පුදුමයෙන් උඩ ගියේය.”උඹට ලැජ්ජා නැද්ද මනුස්සයෝ මේ වගෙ බාල හෝටලේක වේටර් කෙනෙක් විදියට වැඩ කරන්ඩ” මනෝ සෙමෙන් එහෙත් කෝපයෙන් නලින්ගෙන් ඇසුවේය.”කොහෙත්ම නෑ...” නලින් පල් හිනාවක් දමමින් කීවේය.”මම මෙතන වැඩ කරනවා විතරයිනෙ. ඒ මිසක් මම මෙතනින් කෑම කන්නෙ නැහැනෙ” නලින් කීවේ සෝපහාසී සිනාවක් ඇතුවය.  හිරගෙදර මැදිරියක් තුළ රූගත කළ තම ටෙලිනාට්‍ය දර්ශන ඉතා සාර්ථකව නිමකිරීමෙන් පසු බන්ධනාගාර අධිකාරිවරයා වෙත ගිය ක්‍රිස්ටි ඔහුට අතට අත දෙමින් ඉතා හෘදයාංගමව මෙසේ කීවේය.”ඔබට බොහොම ස්තුතියි අධිකාරිතුමනි. අපේ රූපගත කිරීම් සාර්ථකව සම්පූර්ණ කරගන්ඩ පුළුවන් වුණේ ඔබේ සහයෝගය නිසා තමයි. ඒක අපිට ‍ෙලාකු උපකාරයක් වුණා.””ඒ ගැන ඔච්චර දුරට හිතන්ඩ ඕනෙ නැහැ. මම ලැහැස්තියි ඕනෑම වෙලාවක ඔයගොල්ලන්ට උදව් කරන්ඩ. අනාගතයේදී මේ හිරගෙදර දොර ඔබටත්, ඔබේ කණ්ඩායමේ හැම දෙනාටමත් විවෘතව තියෙන බව අමතක කරන්ඩ එපා” ක්‍රිස්ටි සමඟ සිටි බුද්ධික ඇතුළු පිරිස දෙස බලමින් අධිකාරිවරයා කීවේය.  "ඇස් පෙනීම දුර්වලයි කියල හිතෙන වෙලාවට මොකක් හරි හිස් දෙයක් දිහා ටික වෙලාවක් එක එල්ලේ බලාගෙන ඉන්න එක හොඳ ප්‍රතිකර්මයක්” අබේසේකරගේ ඇස් දෙක හොඳින් පරීක්ෂා කර බැලූ වෛද්‍යවරයා ඔහුට උපදෙස් දෙමින් කීවේය.”එහෙමනං දොස්තර මහත්තයො, මම මගෙ පොකට් එක දිහා එක එල්ලෙ බලා හිටියාම හරිනෙ” අබේසේකර හිස් පොකැට්ටුව අතට ගනිමින් පිළිතුරු දුන්නේ බයාදු සිනාවක් පාමිනි.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=av1306306</link>
    <topic>යාත්‍රා</topic>
    <author>තුෂාරි නේරංජා</author>
    <content>යාත්‍රාසිංහල සිනමාවේ ජ්‍යෙෂ්ඨතම නිළියක ලෙස අභිෂේක ලැබු ප්‍රවීණ රංගන ශිල්පිනී ජීවරාණි කුරුකුලසූරියට හැමදාමත් රසිකයන් ජනතාව ආදරය කරනවා. ඇය සිනමාවෙන් සමුගෙන දුරු රට බලා ගියේ ඇගේ ජනප්‍රියත්වය ඉහළින්ම පැවැති අවධියකයි. ජීවරාණි පසුගිය දිනෙක ඔස්ට්‍රේලියාවේ සිට නිවාඩුවක් සඳහා මෙරටට පැමිණ සිටින බව අපිට දැනගන්නට ලැබුණා. තම නවතම තොරතුරු ඇය අපට කිව්වෙ මෙහෙම.“මම ලංකාවට ඇවිත් දැන් මාසයක් පමණ වෙනවා. මේ දවස්වල පවුලේ ඥාතීන් හිතවතුන් සමඟ තමයි වැඩිපුරම කාලය ගතවෙන්නේ. මේ කාලෙ ඕස්‍ට්‍රේලියාවට සීත සෘතුව. ඒ නිසා අපි තීරණය කළා මේ කාලය අපේ මව් රටේ ගත කළ යුතුයි කියා. මේ ගෙවන කාලය තුළ කලා කටයුතු වලට විවිධ ආරාධනා ලැබෙනවා. ඉඩ තිබෙන වේලාවට ඒවාට සහභාගි වෙනවා. නමුත් කලා නිර්මාණවලට දායක වෙන්නට තරම් ඒ සඳහා සුදුසු විවේකයක් පසුබිමක් තවම නැහැ. මම ලංකාවේ හිටියත් ඕස්ට්‍රේලියාවේ හිටියත් නිතරම වගේ මගේ රසිකයන් මට කතා කරනවා. ඔවුන් ගේ ආදරය තවමත් මට අඩුවක් නැතිව ලැබෙනවා. ඒ ගැන හුඟාක් සතුටුයි.”  ‘පිංපොං’ කිව්වහම කවුරුත් ඔහුව හඳුනනවා. උප්පැන්නයේ නම රජිත හිරාන් චාමිකර වුවත් ‘පිංපොං'ට ප්‍රේක්ෂකයින්ගෙන් ලැබෙන ප්‍රතිචාර ඉහළයි. මේ නිසාම බොහෝ නළු නිළියන්ට මෙන් පිංපොංටත් රසික ජනතාවගෙන් අඩුවක් නැහැ. පසුගිය දවසක රසිකයෙක් නිසා පිංපොංටත් රෝහලට යන්න සිදු වූ පුවතක් අපිට ආරංචි වුණා.“වයස අවුරුදු හතළිහක පමණ රසිකයෙක් සතියකට වතාවක් අපේ ගෙදර එනවා. මම ගෙදර ඉන්න වෙලාව බලලා තමයි ඔහු එන්නේ. ඇවිත් ඔහුගේ පාඩුවේ කොරිඩෝවේ පුටුවකට වෙලා ඉඳගෙන ඉන්නවා. මම අහන දේට පිළිතුරු දෙනවා. වැඩිය කතාබහ කරන්නෙත් නැහැ. මේ රසිකයා උදේ ඉඳල හවස් වනතුරුම ඉඳගෙන ඉන්නවා. මටත් ඉතින් රසිකයෙක් හින්දා හිත රිදෙන්න මොකුත්ම කියන්න බැහැනේ. ඉතින් මේ රසිකයාට අපි කෑම බීමවලින් පවා සංග්‍රහ කරනවා. දවසක් ඔහු ආ වේලාවක මට හදිස්සියේ මළ ගෙදරකට යන්න සිද්ධ වුණා. මේ රසිකයත් බලෙන්ම වගේ මාත් එක්ක මේ මළ ගෙදරට ආවා.”“මළ ගෙදරදී මොහු පපුව අල්ලාගෙන පපුව රිදෙනවා කියමින් කෑ ගහන්න ගත්තා. ඉතින් මළ ගෙදර හිටපු පිරිස මෙයාව දන්නේ නැති නිසා කලබලයෙන් මෙයත් එක්ක ආව කෙනා කවුද කියලා අහන්න ගත්තා. මම කිව්වා මාත් එක්ක තමයි මෙයා ආවේ කියලා. කොහොමහරි ඒ අයත් එක්ක එකතු වෙලා මේ රසිකයාව ඉක්මනින් මම රෝහල් ගත කළා. ඔහුව රෝහලේ නවත්වාගෙන සේලයින් ඇතුළු නේවාසික ප්‍රතිකාර ලබා දුන්නා. කොහොමින් හෝ පැය තුනකට වැඩි කාලයක් මටත් රෝහලේ ගත කරන්න සිදු වුණා. ඒ ප්‍රතිකාරවලින් පසුව ඔහු සුව අතට හැරුණා. ඇත්තටම මම මේ සිදුවීමෙන් පුදුම විදියට බය වුණා. මොකද මට තිබෙන ආදරේට මේ රසිකයා මාව බලන්න ඇවිත් ඔහුගේ ජීවිතයට අනතුරක් වුණානම් මොකද වෙන්නේ කියා.”  ප්‍රවීණතම රංගන ශිල්පියෙකු වන ක්ලීටස් මෙන්ඩිස් වසර ගණනාවකට පසුව යළිත් වේදිකාවට එක්වන බව අපිට දැනගන්න ලැබුණා. මේ ගැන තොරතුරු අපි ක්ලීටස් ගෙන් අහල බැලුවා.“පීටර් වෙදමුණි අධ්‍යක්ෂණය කරන ‘හතයි හතයි හතේ හතයි’ වේදිකා නාට්‍යයට දායක වෙන්නට මට ආරාධනාවක් ලැබුණා. මම එයට මගේ කැමැත්ත ප්‍රකාශ කළා. ඇත්තටම අවුරුදු 25 කට පසුවයි යළිත් මම වේදිකාවට ගොඩවන්නේ. මොකද බොහෝ දෙනෙක් සිතා සිටින්නේ මම සිනමා හා ටෙලි නාට්‍ය හරහා මේ ක්ෂේත්‍රයට පිවිසුණා කියලයි. බොහෝ ප්‍රවීණ කලා ශිල්පීන්ගේ වගේම මගේ කලා ජීවිතේ ඇරැඹුමත් වේදිකාවයි.”“මම 1974 දී ‘තට්ටු මාරුව’ වේදිකා නාට්‍යයේ රඟපෑවා. ඉන්පසු සරත් විජේරත්නගේ ‘දස්කොන්’ හි රඟපෑවා. ඒ වගේ වේදිකා නාට්‍ය ගණනාවක රඟෑමෙන් අනතුරුවයි මම සිනමාවට සම්බන්ධ වුණේ.  ගායන ශිල්පී වර්නන් පෙරේරා ගීත ගායනයට අමතරව දැන් විදේශීය නවකතා පරිවර්තනය කරමින් ලේඛන කලාවටත් යොමුව ඇති බව අපිට දැනගන්නට ලැබුණා. ‘අදිසි ඝාතකයා’ වර්නන් ලියු නවතම ග්‍රන්ථයයි. මේ වෙනස ගැන වර්නන් අපිත් එක්ක කතාබහ කළා.“කුතුහලය දනවන ත්‍රාසජනක කතා පරිවර්තනය කරන්න තමයි මම වැඩිපුරම කැමැති. නන්නත්තාර වූ රතු ඉන්දියානු තරුණයෙකු සමඟ තරුණියක් ඇමෙරිකාවට පැමිණ කරන ක්‍රියාකාරකම් මේ කතාවට තේමා වෙනවා. මෙය ප්‍රේම් දිසානායකගේ ‘සුරස’ පොතක් ලෙස පාස්ට් පබ්ලිකේෂන් වෙතින් මේ කෘතිය පසුගිය දා එළිදැක්වූවා.  බොඳ මීදුම් හි ‘සංසලා’ චරිතය තවමත් ප්‍රේක්ෂක මතකයේ රැඳී පවතිනවා. පුංචි තිරයේ දී මේ චරිතයට පණ පෙව්වේ ජනප්‍රිය නිළි උදාරි වර්ණකුලසූරියයි. උදාරි දැන් පුංචි දියණියකගේ මවක්. ඇගේ අලුත්ම තොරතුරු අපිත් එක්ක උදාරි බෙදාහදා ගත්තෙ මෙහෙම.“මමත් මගේ සැමියාත් පුංචි දියණියත් සමඟ මේ දවස්වල ඉන්නේ චීනයේ. ඇත්තටම චීනය හරිම සුන්දර රටක්. මේ සංචාරයෙන් මාත් සැමියාත් දියණියත් ලොකු සතුටක් ලබනවා. දැන් ඇයට වසරකට ආසන්නයි. හරිම දඟයි. ළඟදීම ලංකාවට ඇවිත් ටෙලි නාට්‍ය දෙකක රූගත කිරීම්වලට සහභාගි වෙන්නත් මම සූදානමින් ඉන්නවා.තුෂාරි නේරංජාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=av1306307</link>
    <topic>නිවේදන කලාවේ 25 වසර සමරන</topic>
    <author>ඉනෝකා</author>
    <content>නිවේදන කලාවේ 25 වසර සමරනඅනුර ජයලාල්නිවේදකයකු ලෙස දිගු ගමනක් ආ ඔහු නමින් අනුර ජයලාල් හීනටිගල. කොහොල්විල චන්ද්‍රරතන සහ කැලණිය ධර්මාලෝක විද්‍යාලයේ උගන්නා සමයේ පටන් නිවේදන කලාවට දැක්වූ ඇල්ම නිසාම පාසල් වේදිකාවේ ඔහු කැපී පෙනුණේ දක්ෂ කථිකයකු හා දක්ෂ නිවේදකයකු ලෙසයි.“ඇත්තටම මගේ නිවේදන කලාව ඔප මට්ටම් වෙන්නෙ පාසල් ජීවිතෙන් ලද පන්නරයෙන් පස්සෙ මා පා තැබූ ජාතික තරුණ සේවා සභාවේදි. ඒ වනවිටත් මං ක්‍රීඩා උත්සව, අවුරුදු උලෙළ, ගීත ප්‍රසංග ආදී විවිධ උත්සවවල නිවේදන කටයුතු කළා. ඒවාට යොමු වුණේ මගේම උනන්දුව සහ ආසාව නිසායි. කවුරුවත් හිටියෙ නැහැ මේ දේ මෙහෙම කරන්න කියලා උපදෙස් දීපු. හැබැයි පසුකලෙක මගේ ජීවිතයේ මුණ ගැහුණු ජ්‍යෙෂ්ඨ නිවේදක සීලරත්න සෙනරත් මහත්මා වැනි හිත හොඳ මිනිසුන් කිහිපදෙනෙකුගේ අත්වැල මට ලැබුණා.වෘත්තිය නිවේදකයකු වෙන්න කලින් මං පත්තර කාරයෙක්. මං සපුගස්කන්ද ප්‍රාදේශීය වාර්තාකරු ලෙස වැඩ කළා. ඊළඟට ජාතික තරුණ සේවා සභාවේ නිවේදකයෙක් ලෙස සම්බන්ධ වුණා.මහපොළ, ක්‍රීඩා උත්සව, බක් මහ උලෙළ, ජල ක්‍රීඩා උලෙළ ආදී විශේෂ අවස්ථාවල නිත්‍ය නිවේදක ලෙස කටයුතු කරන්න මට අවස්ථාව ලැබුණා.මං ගුවන්විදුලියට ගියේ 80 දශකයේ. මුලින් ම කළ වැඩසටහන තමයි, ‘නන්දා ගී මීවිත.’ මේ වැඩසටහන කරද්දී මැදිරියේ ඉඳන් ශක්තිය දුන්නේ සීලරත්න සෙනරත් මහත්මයා. හොඳ නිවේදන කලාවක් සඳහා නිරතුරු එතුමාගේ උපදෙස් ලැබුණේ හරියට ගුරුතුමෙක් වගේ. නිවේදන කලාවේ මේ තරම් දුරක් එන්න ලැබුණේ ඒ ගුරුහරුකම් නිසා.ජාතික රූපවාහිනියේ ‘ශනිදා ආයුබෝවන්’ වැඩසටහන ඉදිරිපත් කිරීමට ජාතික රූපවාහිනියට ආවේ ඉන් පස්සෙ. අවුරුදු දෙකකට වැඩි කාලයක් ශනිදා ආයුබෝවන් ඉදිරිපත් කරන්න ලැබීම මගේ ජීවිතයේ සුවිශේෂිම අත්දැකීමක්.ක්ෂේත්‍රයට ඇවිත් අවුරුදු 25 ක් පිරීම නිමිත්තෙන් පසුගියදාක මං සමරු උලෙළක් කළා, ‘අනුර ජයලාල් හීනටිගල - කටහඬ ප්‍රත්‍යාලෝකන’ නමින්. එහි ප්‍රධාන අමුත්තා වුණෙත් සීලරත්න සෙනරත් මහතා ඇතුළු ප්‍රභූන්. ක්ෂේත්‍රයේ ප්‍රවීණයන්.ඉතින්, නිවේදන කලාව යනු මගේ ජීවිතේම කොටසක්. සතුටක් ආත්ම තෘප්තියක් වගේම සමාජයේ අප ඔසවා තබන සොඳුරු කලාවක්.ඉනෝකාඡායාරූපය - දුෂ්මන්ත මායාදුන්නේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=av1306308</link>
    <topic>ලන්ඩනයේ දී ලැබුවේ අමතක නොවන ආදරයක්</topic>
    <author>ගාමිණී සුසන්ත</author>
    <content>ලන්ඩනයේ දී ලැබුවේ අමතක නොවන ආදරයක්රෙබෙකා නිර්මලීරඟපැ එක් චරිතයකින්ම මුළු රටක් හඳුනන්නේ නම් එය කෙතරම් ජනප්‍රියත්වයක් ද; වාසනාවක් ද? ඒ වාසනාවට හිමිකම් කියන ඇය රෙබෙකා නිර්මලී. ‘වෙද හාමිනේ’ නමින් කවුරුත් හඳුනන ඇය පසුගිය දිනවල ලන්ඩනයේ සංචාරයකට සහභාගි වුණා. රෙබෙකාගේ රංගන ජීවිතයේ නවතම තොරතුරුත් ඇයගේ ලන්ඩන් සංචාරය පිළිබඳවත් තොරතුරු විමසන්නට ‘රසඳුන’ වෙනුවෙන් අප ඇයව හමුවුණා.පසුගිය දිනවල ඔබ සහභාගි වුණු එංගලන්ත සංචාරයට හේතු වුණේ කුමක් ද?මම එංගලන්තයට ගියේ රොඩ්නි විදානපතිරණ පිටපත ලියා අධ්‍යක්ෂණය කළ ‘මව් සෙනෙහස’ ටෙලි චිත්‍රපටයේ මංගල දැක්මට සහභාගි වෙන්නයි. මේ ටෙලි චිත්‍රපටය නිෂ්පාදනය කළේ ලන්ඩන් නුවර ජීවත්වෙන නිමල් අලහකෝන් සහ කාන්ති අලහකෝන් යන දෙදෙනා. ලන්ඩන් නුවර මේ වෙනුවෙන් විශේෂ උත්සවයක් තිබුණා. මම ඉතාම ආශාවෙනුයි එම අවස්ථාවට සහභාගි වුණේ. එහිදී එහි තිබෙන සුවිශේෂී ස්ථාන කීපයක්ම නරඹන්න අවස්ථාව මට ලැබුණා.ලන්ඩන් නුවර ජීවත්වෙන ?ශ්‍රී ලාංකේය රසික රසිකාවියන්ගෙන් ඔබට මොන වගේ ප්‍රතිචාරයක් ද ලැබුණේ?මට හරිම පුදුම හිතුණා ලන්ඩන් නුවර ජීවත්වන ප්‍රේක්ෂකයින් මට දක්වපු ආදරය ගෞරවය ගැන. මට ඒ වෙන තෙක් දැනිල තිබුණේ නෑ විදෙස් රටවලත් මට ආදරය කරන ප්‍රේක්ෂක පිරිසක් ඉන්න බව. ඔවුන් මගේ සෑම ටෙලි නාට්‍යයක්ම නරඹල තියෙනව. මේ දිනවල ස්වර්ණවාහිනියෙන් විකාශය වන ‘හෝපලු අරණ’ සහ ‘සිටු මැදුර’ කියන ටෙලි නාට්‍යවල මගේ රඟපෑම් ඇතුළත් වෙනවා. ඒ ටෙලි නාට්‍ය දෙක එහේ හරිම ජනප්‍රියයි.දැන් අවුරුදු 24 ක් පුරාම මට කවුරුත් කතා කරන්නේ ‘වෙද හාමිනේ’ කියල. මේ සංචාරයේ දී මට කීප දෙනෙක්ම ‘හේමලතා’ කියල කතා කළා. ඒ ‘සිටු මැදුර’ ටෙලි නාට්‍යයේ මම රඟපාන හේමලතාගේ චරිතය නිසා. ‘හෝපලු අරණ’ ටෙලි නාට්‍යයේ ‘මාර්තා අම්මා’ චරිතයත් එහේ හරිම ජනප්‍රියයි. ලන්ඩන් නුවර දී අපේ ?ශ්‍රී ලාංකිකයින් ගෙන් ලැබුණු ආදරය හිතවත්කම මට කවදාවත්ම අමතක වෙන්නේ නෑ.මේ දිනවල ඔබ මොන වගේ වැඩත් එක්ක ද ඉන්නේ?සමන් කුමාර ලියනගේ ගේ නවතම ටෙලි නාට්‍යයේත් ශිහාන් රෝහණගේ ‘මුතු කැට සිරස’ ටෙලි නාට්‍යයේත් රංජිත් ආනන්දගේ ‘සුයාමය’ ටෙලි නාට්‍යයේත් රූපගත කිරීම්වලට සහභාගි වෙනවා.ඔබ මෙතෙක් කල් කුමන චරිතය නිරූපණය කළත්, ඔබ තවමත් ‘වෙද හාමිනේ’ නේද?ඔව්, ඒක එහෙම තමා. ඒ චරිතය මට ගෞරවයක්. ජයන්ත චන්ද්‍රසිරි නිර්මාණය කළ ‘වෙද හාමිනේ’ ටෙලි නාට්‍යයේ වෙද හාමිනේ චරිතය නිරූපණය කරල දැන් අවුරුදු 24 ක්. ඒත් තාමත් මට කවුරුත් කතා කරන්නේ වෙද හාමිනේ කියල. ඒ මගේ පළමු රංගනය. රංගනය ගැන ටෙලි නාට්‍ය ගැන කිසිම දැනුමක් මට ඒ දවස්වල තිබුණේ නෑ. නමුත් ඒ චරිතය කළාට පසුව මුළු සමාජයම මට ආදරය කරන්න ගත්තා. ඒක මට වාසනාවට ලැබුණු චරිතයක්. ජයන්ත චන්ද්‍රසිරි වැනි කලාකරුවකගේ නිර්මාණයකින් ක්ෂේත්‍රයට එන්න ලැබීම වාසනාවක්. ඉතින් මම එදත් අදත් ‘වෙද හාමිනේ’ට හරිම ආදරෙයි.ඔබ රංගනයට පැමිණ කලක් ගත වුණත් සිනමාවට ඔබේ දායකත්වය ලැබී තිබෙනවා අඩුයි නේද?‘වෙද හාමිනේ’ ටෙලි නාට්‍යයෙන් පසුව මට චිත්‍රපට කීපයකටම ආරාධනා ලැබුණා. නමුත් ඒ චරිත මට එතරම් ගැළපෙන චරිත නෙමෙයි. ඒ නිසා මම ඒවා බාරගත්තේ නෑ. ඒ අතරේ ‘උත්තරා’, ‘අම්මාවරුනේ’, වැනි චිත්‍රපටවලත් දෙමළ චිත්‍රපටයකත් රඟපෑමේ අවස්ථාව ලැබුණා.ලන්ඩන් නුවර වෙසෙන සහෘදයින් ඔබට සම්මානයකුත් පිරිනැමුවා නේද?ඔව් මගේ රංගන ජීවිතය අගය කරමින් ලන්ඩන් නුවර මගේ රසික රසිකාවියන් මට සම්මානයක් පුද කළා. එය මට විශාල ගෞරවයක්. මම බොහෝ කාලයක් තිස්සේ කලාවේ රැඳීල ඉන්නේ ප්‍රේක්ෂකයින් දක්වන ආදරය නිසයි. ඉතින් මහජන සම්මානය මට ගොඩක් වටිනවා.අවුරුදු 25 කට ආසන්න කාලයක් කලා ශිල්පිනියක්ව සිටින ඔබ කලා ශිල්පිනියක් වීම ගැන තෘප්තිමත් ද?ඇත්තෙන්ම ඔව්. කලාකාරිනියක් වෙන්න හැමෝටම අවස්ථාව ලැබෙන්නේ නෑ. රටක ඉතාම සීමිත පිරිස තමයි ඒ අවස්ථාව ලැබෙන්නේ. ඒ සඳහා වාසනාවක් තියෙන්න ඕන. ඒ වාසනාව මට තිබුණා. මම හිතන විදියට ලෝකයේ උතුම්ම රැකියාව කලාවයි. සමාජයේ ඕනෑම මට්ටමක කෙනෙක් කලාකරුවන්ට ආදරය කරනවා. මේ ළඟදී මම ලංකාවේ ප්‍රධාන විශේෂඥ වෛද්‍යවරයකු මුණගැසෙන්න ගියා බෙහෙත් ගන්න. එතුමා මාව හොඳීන් පරීක්ෂා කරල බෙහෙත් නියම කරල චැනල් ගාස්තුව ආපසු ලබාගන්න කියල කියල කිව්ව.මම එතකොට කිව්ව එහෙම කරන්න එපා ඩොක්ටර් කියලා. එතකොට එතුමා මට කිව්ව “මම කොහොමද වෙද හාමිනේ ගෙන් සල්ලි ගන්නේ” කියල. වෙනත් දවසක තවත් වෛද්‍යවරයෙක් මට කිව්ව “අපි සුවපත් කරන්නෙ රටේ රෝගීන් කීපදෙනයි; ඒත් ඔයාල මුළු සමාජයම කලාවෙන් සුවපත් කරනව“ කියල. ඉතින් වෛද්‍යවරු වැනි උදවිය පවා කලාකරුවන්ට දක්වන ඒ ආදරය ගෞරවය ඉතාම වටිනව. මට ඒ ගෞරවය ලැබුණේ මම කලාකාරිනියක් වීම නිසයි.ගාමිණී සුසන්තඡායාරූපය - ටෙනිසන් එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=av1306309</link>
    <topic>Holly Wood News</topic>
    <author>සුජීව තේවහෙට්ටිගේ</author>
    <content>Holly Wood Newsදැන් තිරගත වන අලුත්ම සුපර් මෑන් චිත්‍රපටය, ‘මෑන් ඔෆ් ස්ටීල්'. මෙහි සුපර් මෑන් ගේ පෙම්වතිය ලෙස රඟපාන්නේ ඇමි ඇඩම්ස්. මේ වන විට 38 වැනි වියෙහි පසුවන ඇය පවසන්නේ සුපර් මෑන් ලෙස රඟන හෙන්රි කැවිල් එම චරිතයට වඩාත්ම ගැළපෙන බවයි.“හෙන්රි, මේ චරිතයට ගැළපෙනම නළුවායි. සුපර් මෑන් චරිතයට උවමනා නියම පෙනුම එයා තුළ නොඅඩුව තියෙනවා. එයාගෙ ඇස් දෙකත් ඒ වගේම තමයි. කෙනෙක්ව අවනත කරගන්න පුළුවන් අන්දමේ ඇස් දෙකක් එයාට තියෙන බව මම අමුතුවෙන් කියන්න ඕනෙ නැහැ. ඒ බව කාටත් තේරුම් ගන්න පුළුවන්. අපි දෙන්නා මේ චිත්‍රපටයෙ ප්‍රේම ජවනිකා නිරූපණය කරද්දි මට ඒක හොඳින්ම පෙනුණා.”ඇමි ඇඩම්ස්, විද්යුත් මාධ්‍යයක් සමඟ පැවති කෙටි සම්මුඛ සාකච්ඡාවකදී කියා සිටියා.ලෝක ප්‍රකට හොලිවුඩ් නළු ජැකී චෑන් පසුගිය සතියේ ඉන්දියාවේ සංචාරය කළා. චිත්‍රපටයක රූගත කිරීම් කිහිපයකට ඔහු එරටට පැමිණි බවයි දැන ගන්නට ලැබුණේ.එක්තරා අවස්ථාවකදී ජැකීට ඉන්දියාවේ දුප්පත් ළමුන් පිරිසක් මුණ ගැසුණා. ඔවුන් සමඟ විනාඩි කිහිපයක් රැඳී සිටින්නට ජැකී අමතක කළේ නැහැ. මේ ළමුන් පිරිස ඉතාම උද්‍යෝගයෙන් ඔහු සමඟ රැඳී සිටිද්දී ඔවුන් ගීත කිහිපයක් ද ගායනා කළා. එම ගීත ගයද්දී ළමුන් සියලු දෙනාම නටන්නත් පටන් ගත්තා. ජැකීත් ඔවුන් සමඟ නැටුවේ හරිම සතුටකින්.ජැකී, මේ කුඩා මිතුරන් ගෙන් සමුගනිද්දී ඔවුනට ප්‍රශංසා කරන්නත් අමතක කළේ නැහැ. ඔවුන් ගේ ගායන සහ නර්තන හැකියාවන් තමයි ජැකීගේ ප්‍රශංසාවට ලක්වුණේ.ඩැනියල් රැඩ්ක්ලිෆ් උදේ හවා දකින සිහිනයක් තිබෙනවා. මේ සිහිනය ආදරයට සම්බන්ධ දෙයක් නම් නොවෙයි. රඟපෑමට සම්බන්ධ වුණු කාරණයක්.‘විලියම් ශේක්ස්පියර්ගේ වේදිකා නාට්‍යයක රඟපාන්න ඇත්නම්...?’ කියන බලාපොරොත්තුව තමයි දැන් මේ ‘හැරී පොටර්’ ගේ සිතෙහි දැල්වෙමින් තිබෙන්නේ. ඔහු කියන්නේ ශේක්ස්පියර් ගේ භාෂාව උච්චාරණය කිරීම ලෙහෙසි පහසු දෙයක් නොවන බවයි. ඒ වුණත් ශේක්ස්පියර්ගේ ‘මිඩ් සමර් නයිට් ඩ්‍රීම්’ වැනි නාට්‍යයක හෝ ‘රෝමියෝ ජුලියට්’ වැනි නාට්‍යයක කවදා හෝ රඟපාන්නට ලැබුණොත් එදා තමන්ගේ සිහින සැබෑ වූ දිනයක් වනු ඇතැයි ද ඩැනියල් පවසනවා.“රෝමියෝ - ජුලියට් නාට්‍යයේ රෝමියෝගේ චරිතය නිරූපණය කරන්න මම කැමැතියි. හැබැයි මේ නාට්‍යයක රඟපාන්න කියලා තාම මට ආරාධනාවක් ලැබිල නැහැ” ඩැනියල් සුපුරුදු සිනහව නංවමින් කීවා.ලින්ඩ්සේ ලෝහත් තවමත් රැඳී සිටින්නේ පුනරුත්ථාපන මධ්‍යස්ථානයක රැකවරණය යටතේයි. ඇයට එවැනි තැනකට යන්න සිදුවුණේ ඇය මත්ද්‍රව්‍යවලට ඇබ්බැහි වී සිටි නිසයි. අධිකරණ නියෝගයකට අනුව මේ යොවුන් නිළියට සිදුවී තිබෙන්නේ මාලිබ ු ප්‍රදේශයේ පිහිටි මත්ද්‍රව්‍ය භාවිතයට ඇබ්බැහි වූවන් පුනරුත්ථාපනය කරන මධ්‍යස්ථානයක දින 90 ක කාලයක් රැඳී සිටින්නයි.මේ අතර ලින්ඩ්සේ ගේ පියා වන මයිකල් ලෝහන් උත්සාහ කළේ තම දියණිය වෙනත් පුනරුත්ථාපන මධ්‍යස්ථානයකට මාරු කර ගන්නයි. හේතුව, එම පුනරුත්ථාපන මධ්‍යස්ථානය ඔවුන්ගේ නි‍ෙවසට සමීපව පිහිටා තිබීමයි. කොහොම වෙතත් මයිකල්ගේ ඉල්ලීමට අධිකරණයෙන් ඉඩක් ලැබුණේ නැහැ.මේ වන විට මාලිබු හි පිහිටි මධ්‍යස්ථානයෙන් ලින්ඩ්සේට ඉහළම ප්‍රතිකාර ලැබෙන බවයි පැවසෙන්නේ. ඇය දැන් පෙරට වඩා සතුටෙන් කාලය ගත කරන බව තතු දන්නා උදවිය පවසනවා.සුපිරි නිළි ඇන්ජලිනා ජොලී පසුගිය මාස කිහිපය තිස්සේ විවේකීව කාලය ගත කළා. ඒ, ඇයට ශල්‍යකර්මයක් සිදුකළ නිසයි. පිළිකා රෝගය වැලඳීම නිසා තම පියයුරු ඉවත් කළ ඇය මේ වන විට සුවය ලබා සිටිනවා.පසුගිය සතියේ ඇන්ජලිනා, ජෝර්දානයට පැමිණ එහි අනාථ කඳවුරුවල වෙසෙන ජනතාව මුණ ගැසුණා. සිරියානු යුද්ධය නිසා අවතැන්ව සිටින එවැනි සරණාගතයින් දුටු ඇය පැවසුවේ ලොව ඇති දරුණුතම සිරියානු සිවිල් යුද්ධය අවසන් කරන්නට සියලු දෙනාම එකමුතු විය යුතු බවයි. “මම ගිය සතියේ ජෝර්දානයට ගියා. එහිදී මට යන්න ඉඩ ලැබුණා ඒ රටේ තියෙන විශාලතම සරණාගත කඳවුරට.ඒ කඳවුරේ අන්ත දුක් විඳින මිනිස්සු දැක්කාම මට ලොකු වේදනාවක් දැනුණා. ඒ නිසා මම ලෝක නායකයන්ට ආයාචනා කරලා කිව්වා, මේ හිංසාකාරී යුද ගැටුම් කොහොම හරි නවත්වන්න කියලා.” ඇන්ජලිනා මාධ්‍ය හමුවකදී පැවසුවා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=av13063010</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්න‘රාවණා නාඩගම’ හැදුවේ ජේ. බී. දිසානායකද?දංකොටුවේ යසරත්න විජේකෝන්ප්‍රශ්නය - ‘පෙම්බර මධු’ චිත්‍රපට‍යේ එන වික්ටර් රත්නායක ගයන ‘පෙම්බර මධු මගේ’ ගීතය පී. ඒ. එල්. සෝමපාලගේ තනුවක් නොව එය හින්දි ගී තනුවක අනුකරණයක්. මෙය නිවැරදි කරන්න.පිළිතුර - ‘පෙම්බර මධු’ වෙනුවෙන් නිකුත් කළ සමරු කලාපයේ දැක‍්වෙන්නේ එය සෝමපාලගේ තනුවක් බවයි. ඒත් ඔබ කියන පරිදි එය අනුකාරක තනුවක්.පැපිලියානේ අනුර කල්දේරාප්‍රශ්නය - මහාචාර්ය ජේ. බී. දිසානායක නාට්‍ය නිෂ්පාදනය කර තිබෙනවා ද? ඔහු ‘රාවණා නාඩගම’ නමින් නාට්‍යයක් තැනු බව මගේ මිතුරකු කියනවා.පිළිතුර - ඔව්. ඔහු මහාචාර්ය සරච්චන්ද්‍ර ‘මනමෙ’ නාටකය බලා ඉන් ලත් උත්තේජනයෙන් ‘රාවණා නාඩගම’ නිපදවා තිබෙනවා. ජේ. බී. එතකොට මං හිතන්නේ කොළඹ ආනන්ද විදුහලේ ශිෂ්‍යයෙක්.ඉහළ තල්දූවේ ආනන්ද වික්‍රමආරච්චිප්‍රශ්නය - ‘කේමදාස අන්ප්ලග්’ කියලා නව පරපුර යොදලා සංගීත ප්‍රසංගයක් තිබ්බොත් කොහොම ද?පිළිතුර - මේ යන විදියට එහෙම ප්‍රසංගත් ඉස්සරහට එන්න බැරි නැහැ, ආනන්ද.මීගොඩ කුරුඳුවත්තේ ඩබ්ලිව්. එම්. යූ. කේ. වික්‍රමසේකරප්‍රශ්නය - පසුගිය ‘රයිගම්’ ටෙලි සම්මාන උලෙළේ දී බර්ට්‍රම් නිහාල්ගේ ‘අමරපුරය’ ටෙලි නාට්‍යයට කිසියම් අසාධාරණයක් සිදුවුණා නේද?පිළිතුර - ඔව්. මගේ පෞද්ගලික හැඟීමත් එයයි. අවම වශයෙන් එය හොඳම ටෙලි නාට්‍යයට නිර්දේශ වෙන්නවත් තිබුණා.ගම්පහ අඹන්විට සිරිවර්ධනප්‍රශ්නය - ජෝ අබේවික්‍රම ලියු ‘මහ බඹාට මුහුණු දෙකයි’ නවකතාව ඇසුරෙන් ටෙලි නාට්‍යයක් නිපදවන බව පසුගිය අවදියේ ආරංචි වුණා. ඒකට මොකද වුණේ?පිළිතුර - ඒක යටපත්ව ගියා.කුලියපිටියේ ජයසේන අතපත්තුප්‍රශ්නය - ‘වානරයෝ’ චිත්‍රකතාවක් ඇසුරෙන් තැනු චිත්‍රපටයක් නේද?පිළිතුර - ඔව්. චිත්‍රකතාවක් ඇසුරෙන් තැනුණු මුල්ම සිංහල චිත්‍රපටය මෙයයි.නිකවැරටියේ සෝභිත සිරිවර්ධනප්‍රශ්නය - ආනන්ද වික්‍රමගේ ගේ පුතුන් දෙදෙනාගේ රඟපෑම් ගැන ඔබේ අදහස් කියන්න?පිළිතුර - ඒ දෙන්නා ආනන්දගේ අහලකින්වත් තියන්න බැහැ.කපුගොඩ මාළිඳ සරත් රණසිංහප්‍රශ්නය - පොඩ්ඩේ, ලින්ටන්, විජේ, ජගිරියා මේ හතර දෙනා ගැන යමක් කියන්න.පිළිතුර - ඔබ ඔය කියන්නේ ‘හතරදෙනාම සූරයෝ’ චිත්‍රපටය ගැනනේ. එදා මෙදා තුර සිංහල සිනමාවේ බිහිවුණු හොඳම වාණිජ චිත්‍රපටය මෙයයි. මෙහි පොඩ්ඩේ ලෙස ගාමිණි, විජේ ලෙස විජය, ලින්ටන් ලෙස සේනාධීර, ජගිරියා ලෙස ඇන්තනී සී. කරපු රංගනය මට අනුව නම් විශිෂ්ටයි.කටුනේරියේ හැරල්ඩ් මල්ලවආරච්චිප්‍රශ්නය - ‘කොහිනුර්’ චිත්‍රපටය සංගීතවත් කළේ කවුද?පිළිතුර - නෞෂාඩ් අලිගල්කිස්සේ නදී කරුණාරත්නප්‍රශ්නය - ‘බජාර් එකේ චණ්ඩියා’ චිත්‍රපටයේ රඟපෑ බන්දුල දිසානායක දැන් කෝ?පිළිතුර - සිංහල සිනමාවේත් අපේත් වාසනාවට දැන් එයා රඟපාන්නේ නැහැ.දෙහිඕවිට නන්දසිරි හෙට්ටිගමප්‍රශ්නය - ගීත ප්‍රචාරයේ දී ගායකයාගේ නම විතරක් ප්‍රචාරය කිරීම වැරදියි නේද? ගීත රචකයා හා සංගීතඥයාගේ නමත් සඳහන් කිරීම යුතුකමක් නේද?පිළිතුර - සමහර නාළිකාවල ගායකයාගෙ නමවත් ප්‍රචාරය කරන්නේ නැහැ නන්දසිරි.කෑගල්ලේ රණවීර ලියනගේප්‍රශ්නය - ‘මධුමති’ චිත්‍රපටය අනුකරණය කර හැදූ සිංහල චිත්‍රපටය කුමක් ද?පිළිතුර - ‘යළි ඉපදේ’වත්තල හේකිත්තේ ලක්ෂ්මන් රණසිංහප්‍රශ්නය - ‘චණ්ඩියා’ එකොළොස් සැරයක් ‘ධීවරයෝ’ නම සැරයක් ‘ආත්ම පූජා’ හත් සැරයක් නරඹපු අපි වගෙ ‘පික්චර් පිස්සෝ’ අද ඉන්නව ද?පිළිතුර - එදා අපේ එකම විනෝද මාධ්‍ය වුණේ සිනමාවයි, ගුවන්විදුලියයි. අපේ වීරයෝ වුණේ නළු නිළියන් හා ගායක ගායිකාවන්. නමුත් අද තත්ත්වය වෙනස් ලකී.මේ සතියේ පහත නම් සඳහන් අයත් ප්‍රශ්න එවා තිබුණා. මහරගම සිරිමා බොතේජු, මත්තෙගොඩ කිත්සිරි ඒ. මැද්දෙවිතාන, මාකන්දන සෝමසිරි සෝමරත්න, කැටපල සමන් ගාල්ලගේ, අරනායක කල්වානේ උපාලි ආරියවංශ.ඔබේ ප්‍රශ්නය පහත ලිපිනයට යොමු කරන්න'සුමිගෙන් අහන්න' රසදුන, සිළුමිණ, ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=av13063011</link>
    <topic>සම්මාන නොලැබුනාට මං සැලුණේ නැහැ</topic>
    <author/>
    <content>සම්මාන නොලැබුනාට මං සැලුණේ නැහැඔබ මා ළං කලා ගැයූ ගීතිකා බැඳුණා ගී සරින් ඔබ මා හා හද ගීතවත් වී යාවී ලොව ප්‍රීතිමත් වී යාවී ඔබ මා හා ලොව මා හා ඔබ මා ළං කළා රස ගීතිකා එය මා ජීවිතේ ජය වූවා...!  (පද – අජන්තා රණසිංහ)(ගැයුම – එච්.ආර්. ජෝතිපාල)සිංහල චිත්‍රපට ගීතාවලියට ඔහුගේ සුමියුරු සත්සරින් එක් වූ මුල්ම ගීතය එය විය. ගීතයෙන් පැවසෙන අරුතින්ම අප හා ළං වූ ඔහු ජීවිතය ජය ගත්තේ සංගීතයෙන් ය. ඔහුගේ් රසබර ගී තනුවක මිහිර නොවිඳි කිසිවකු අප අතර නොමැති බැව් නිසැක ය. චිත්‍රපට මෙන්ම ගුවන් විදුලි, කැසට්, වේදිකා සහ ටෙලි නාට්‍ය සඳහා ද සත්සරින් ජීවය දෙමින් සිය ප්‍රතිභාවෙන් වසර 45 ක්ම පුරා සංගීතලෝලීන් පින වූ සංගීතඥ සරත් ද අල්විස් නම් වන ඔහුගේ මෙහෙයට උපහාර පිණිස පැවැත්වෙන “සරත් සර වින්දන” හරසර ප්‍රණාම උලෙළ සහ ගීත ප්‍රසංගය ජූලි 06 වැනිදා සවස 6.00 ට නෙළුම් පොකුණ රඟහලේ දී පැවැත්වීමට නියමිත ය. ඒ නිමිත්තෙන් සරත් සමඟ අප කළ කතාබහයි මේ.”කලාකරුවන්ට මේ රටේ මිනිස්සු ආදරේ කරනවා. ඒකයි මහමඟදී කාරයේ රෝදයක හුළං ගියත් වටවෙලා උදව් කරන්නේ. ඒත් ඉතින් වගකිව යුතු පුද්ගලයින්ගෙන් සහ ආයතන වලින් කලාකරුවන්ට ලැබෙන අනුග්‍රහය මදි. ඔවුන්ගෙන් ඉටුවිය යුතු කාරණා කලාකරුවන් එකතු වී ඉටු කරගන්න ගියාමත් සහයෝගයක් දෙන්නේ නැහැ. මා වෙනුවෙන් මගේ පුතා සුරංග ඉදිරිපත් වෙලා කරන මේ ‘සරත් සර වින්දන’ ප්‍රසංගයට මූලික වෙලා කටයුතු කරන්නෙත් එඩ්වඩ් ජයකොඩි, චරිතා ප්‍රියදර්ශනී පීරිස්, ආචාර්ය අජන්තා රණසිංහ, සමන් චන්ද්‍රනාත් වීරසිංහ, පි‍්‍රයංකර පෙරේරා, බුද්ධික ජයරත්න ඇතුළු කලාකරුවන් කිහිප දෙනෙකු විසිනුයි. මෙවැනි ප්‍රසංග තවමත් බද්දෙන් නිදහස් කරගන්න අපිට හැකි වෙලා නැහැ.එය මෙවැනි ප්‍රසංග කිරීමේ දී කලාකරුවන් මුහුණ දෙන ප්‍රධාන අසීරුතාවයක්. ඒ කෙසේ වුවත් රසික රසිකාවියන් වෙනුවෙන් සීමිත ප්‍රවේශ පත් ප්‍රමාණයක් නිකුත් කරනවා. මේ ප්‍රසංගයට සහභාගි වන සියල්ලන්ටම මගේ ගී නිර්මාණ 175 ක් ඇතුළත් තැටියක්, චිත්‍රපට ගීත 30 ක් ඇතුළත් එකක් සහ මගේ තොරතුරු ඇතුළත් පොතක් තිළිණ ලබා දෙනවා.””ගීත ගායනයෙන් මේ ප්‍රසංගයට දායක වෙන සෑම ගායන ශිල්පියෙක්ම හා ශිල්පිනියක්ම එක ගීතය බැගින් තමයි ගයන්නේ. මම තනු නිර්මාණය කළ ගී ගැයූ පණ්ඩිත් ඩබ්ලිව්.ඩී. අමරදේව ඇතුළු එදා මෛදා ගායක ගායිකාවන් තිස් දෙනෙකුට වැඩි පිරිසක් ගීත ගායනයෙන් ‘සරත්සර වින්දන’ ප්‍රසංගයට දායක වෙනවා. වාදකයින් විසි හතර දෙනෙකු සංගීතවත් කරන මේ ප්‍රසංගයේ සංගීතය මෙහෙය වන්නේ මහින්ද බණ්ඩාර. නර්තනය – චන්දන වික්‍රමසිංහ නර්තන කණ්ඩායම හා ප්‍රදීපා ආරියවංශගේ නර්තන සිසුවියන්ගෙන්. කථනය – කැළුම් ශ්‍රීමාල්ගෙන්.”සරත්සර වින්දන” ප්‍රසංගයේ විශේෂාංග මොනවා ද..?”අපේ මුල්ම ‘සුපර් ස්ටාර්ස්’ සංගීත කණ්ඩායමේ සාමාජිකයින් වන අර්නස්ට් සොයිසා. උපාලි කන්නන්ගර, මහින්ද සිල්වා, ජෝර්ජ් සිල්වා, ඇන්තනී මෙන්ඩිස් සහ මම එක් වී කරන පැය භාගයක විශේෂ වැඩ සටහන එක් විශේෂාංගයක්. ‘සිරස සුපර් ස්ටාර්ස්’ වැඩසටහනින් ගීත ගායනයට එක් වූ ගායක ගායිකාවන් ගායනා කරන නොනවතින චිත්‍රපට ගී වැලද විශේෂයක් වේවි. මොකද මා තනු නිර්මාණය කළ ජෝති සහ ග්‍රේෂන් වැනි ගායකයින්ගේ ගීත තනි ගී වශයෙන් ගයන්න ගියෝතින් කාලය මදි වෙන හින්දා චිත්‍රපට ගී නොනවතින ගී වැලක් ලෙස ඉදිරිපත් කරනවා. ඒත් ‘ඔබටයි ප්‍රියේ ආදරේ’ චිත්‍රපටයට ජෝති ගැයූ ‘දිය කිඳුරි’ ගීතය සුරේන්ද්‍ර පෙරේරා තනි ගීයක් ලෙස මෙහි දී ගායනා කරනවා.”මේ වනවිට ඔබ තනු නිර්මාණය කළ ගීත සංඛ්‍යාව කොපමණද..?”ගීත පන්දාහක් (5000 ක්) පමණ තිබෙනවා. ඒ ගුවන් විදුලි, කැසට්, චිත්‍රපට සහ ටෙලි නාට්‍ය ගීත ලෙසින් නිර්මාණය කළ ගීතයි. දැනට චිත්‍රපට එකසිය විස්සකට, ටෙලි නාට්‍ය පනහකට කැසට් සීයයකට පමණ සහ එක් වේදිකා නාට්‍යයකට මම සංගීතයෙන් දායක වෙලා තියෙනවා.එම ගී අතරින් අඩකට පමණ මා සමඟ පද රචනයෙන් එක් වුණේ හේමසිරි හල්පිට වීමත් විශේෂයෙන් සඳහන් කරන්න ඕනේ. එයට ප්‍රධාන හේතුව වෙන්න ඇත්තේ සංගීත ප්‍රසංග ‍ෙව්දිකාවේ මා සංගීතඥයෙක් ලෙසත් හල්පිට නිවේදකයෙකු ලෙසත් අප දෙදෙනා නිතරම එක්ව වැඩ කිරීම විය හැකියි. ගීත නිර්මාණ කර දීමේ කටයුතු හල්පිටට ලැබුණාම ඔහු ඒ සඳහා මා සමඟ එක්වීම තමයි ඊට හේතුව.”ගුවන් විදුලි, වේදිකා නාට්‍ය, චිත්‍රපට සහ ටෙලි නාට්‍ය ගී අතර ඔබ විවිධත්වයක් දකිනවාද..?”ඔව්. ගුවන් විදුලි ගී කනින් අසා විනාඩි තුනක් වැනි කාලයකින් වින්දනය කළ යුතු සරල ගීත විශේෂයක්. වේදිකා නාට්‍ය ගීවලින් සාහිත්‍යමය හා දෘෂ්ටිමය වශයෙන් ගුවන් විදුලි ගීතයට වැඩි යමක් අපේ වින්දනයට එක් කරනවා. චිත්‍රපට ගීතයක් කියන්නේ චිත්‍රපටයක් තුළ තවත් චිත්‍රපටයක් හා සමාන අත්දැකීමක් අපේ වින්දනයට එක් කරන ගීත විශේෂයක්. ටෙලි නාට්‍ය ගී බොහෝ දුරට ඒ ඒ ටෙලි නාට්‍යයේ කතා සාරාංශ වශයෙන් ප්‍රකාශිත ගීත විශේෂයක්. කෙසේ වුවත් අද සරල ගීතයයි චිත්‍රපට ගීතයයි පැටලිලා. දැන් චිත්‍රපට ගීත එදා චිත්‍රපට ගීත වගේ රසිකයින් අතර ජනප්‍රිය නොවන්නේ ඒකයි.”ඔබ පවසන්නේ අද නිර්මාණය වන “චිත්‍රපට ගී” අසාර්ථක ඒවා බව ද..?”සුළු පිරිසක් ඉන්නවා සාර්ථක නිර්මාණයක් ඉඳහිට හෝ ඉදිරිපත් කරන. ඒත් එහෙම එක නිර්මාණයකින් දෙකින් පමණක් බැහැ ප්‍රේක්ෂකයින්ව ආකර්ෂණය කරගන්න. පැරණි චිත්‍රපට සහ අද චිත්‍රපට අහසයි පොළොවයි වගේ.ඒවායේ ඇතුළත් ගීතත් ඉතින් එහෙමම තමයි. අපි රුපියල් ලක්ෂ හැටකට කරන චිත්‍රපට සමඟ ලක්ෂ තුන්සීය හාරසීය වැය කර තැනූ විදේශීය චිත්‍රපට අද අපේ ආලින්දයේ දී සැහැල්ලුවෙන් නරඹන්න අවස්ථාව ලැබී තිබීමත් එයට එක් හේතුවක් විය හැකියි. තාක්ෂණයෙන් දියුණු නිර්මාණ සහ වැඩි මුදලක් වැය කර කරන නිර්මාණ හමුවේ අපේ නිර්මාණ වලට අගයක් නැතිවීමත් මේ අසාර්ථකත්වයට හේතුවක්. ඒ සියල්ලටම වඩා වර්තමානයේ දී අපේ චිත්‍රපට ගී අසාර්ථක වීමට හේතුව ලෙස මා දකින්නේ නම් ජවයක් මෙන්ම ජීවයක් අද චිත්‍රපට ගීත වල නොමැති කමයි.අපි මේ ක්ෂේත්‍රයට ආවේ අතීත නිර්මාණ රස විඳලා. අපි කළ ගීත වලට වඩා පෙර කාලේ ගීත වල ජවයක්, ජීවයක් තිබුණා. එයට හේතුව ඒ ගීත නිර්මාණය කිරීමේ දී ගී පද රචකයින්, සංගීතඥයින්, වාදකයින් සහ ගායක ගායිකාවන් ආදී සියලුම ශිල්පීන් එකට එකතු වී හොඳින් පුහුණු වී ගීත නිර්මාණය කිරීමයි. එදා හැම ස්වරයම උගන්වලා ගීත ගයවන්න ගියා නම් ජීවයෙන් පිරුණු ගී ලතා අක්කලාට (ලතා වල්පොලට) ගයන්න ලැබෙන්නේ නැහැ. එසේ නොමැතිව තාක්ෂණයේ දියුණුවත් සමඟ නිර්මාණකරුවන් හුදකලාව ගීත නිර්මාණය කිරීම නිසාත් අද ගීත අසාර්ථක වී තියෙනවා.”චිත්‍රපට ගීතයට ජවය මෙන්ම ජීවයත් දුන් එච්.ආර්. ජෝතිපාලයන් සහ ග්‍රේෂන් ආනන්ද වැනි ගායන ශිල්පීන්ගේ වියෝවත් වර්තමාන චිත්‍රපට ගී අසාර්ථක වීමට හේතු වූවේ නැද්ද...?”මොකද නැත්තේ. ජෝතිගෙන් පසුව ඒ හඬට ඒ ආරෙට වෙන ගායකයෙක් නැහැ. ජෝතිට තිබුණේ අංග සම්පූර්ණ හඬක්. ජෝති ජෝතිම පමණයි. ග්‍රේෂන් ආනන්දත් තමන්ටම අනන්‍යතාවක් තිබුණු ගායකයෙක්. මුලින් පීචං ගායකයා කියලා ජෝතිට කිව්ව අය අද ඉහළින්ම ජෝතිව සමරනවා. ඔවුන් කපන්න බැරි වූ අත ඉඹිනවා වගේ ක්‍රියාවක් තමයි ඔය කරන්නේ. දැන් ගීත ලෝකයේ ‘සුපර් ස්ටාර්’ ජෝතියි. සාමාන්‍ය පොදු ජනතාව තමයි ජෝතිගේ ගීත රසික රසිකාවියන් අතර උන්නේ. ඔවුන් අතර ජෝති ගැයූ ගීත තවමත් පවතිනවා. එවැනි ගී ගයන්න ගායකයින් නැති වීමත් අද චිත්‍රපට ගී අසාර්ථක වීමට හේතුවක් වුණා.”ඔබ තනු නිර්මාණය කළ “පාළු සුසානේ” ගීතය වෙනුවෙන් ඔබට සම්මානයක් හිමි නොවුණේ ඇයි...?”ඒ ප්‍රශ්නය එදා සිටි විනිශ්චය මණ්ඩලයෙන් තමයි අහන්න ඕනේ. මගේ මේ ගමනේ පළවැනි වැට කඩුල්ල මං එදා පැන ගෙන ආවා කියා මට අද හිතෙනවා. එමෙන්ම ඔය එක සම්මානයක් වත් නොලැබුණාට මං සැලුණේ නැහැ. මගේ පාඩුවේ මං මගේ ගමන ආවා. මං සංගීතවත් කරපු චිත්‍රපට, මම ගී තනු හැදූ ගීත ඇතුළත් වූ චිත්‍රපට සිනමාශාලා වල දින 100 දුවද්දී මට රසික ජනතාවගෙන් ලැබුණු සම්මාන තමයි අදටත් මට අගේ.අසූව දශකයේ මරදානේ සිනමා කටවුට් ප්‍රදර්ශනය කෙරුණු තැන සවිකර තිබුණු කටවුට් දෙක තුනේම ‘සංගීතය - සරත් ද අල්විස්’ ලෙසින් මගේ නම සඳහන් වූ අවස්ථා කොපමණ තිබුණද. උපේක්ෂාවෙන් බොහෝ කැපිලි කෙටිලි දරාගෙන මේ ගමන එන්න මට අද හැකි වී තිබීම ගැන මං නිහතමානීව සතුටු වෙනවා. කාගේවත් හිත නොරිදවා දෙවියන්ගෙන් ලැබුණු මේ හැකියාවෙන් මේ රටේ මිනිස්සුන්ට රසවිඳින්න කිසියම් හෝ නිර්මාණයක් ලබා දෙන්න මට හැකි වී තිබීම භාග්‍යයක් කියා මං හිතනවා. ප්‍රවීණ හෝ නවක බේද නොසලකා සහ තරාතිරම නොබලා මගේ ගී නිර්මාණ කොන්ක්‍රීට් අනන, වීදුරු කපන කම්කරුවන් සමඟ පවා මං බෙදා හදාගෙන තිබෙනවා. නිර්මාණ මුදලට විකුණන්න ගොඩ ගහගෙන ඉඳලා වැඩක් නැහැ. දෙවියන් මේ නිර්මාණ අපට දුන්නේ බෙදා ගන්නයි.””වාණිජ රැල්ලේ නිර්මාණකරුවෙක්” ලෙස අපි ඔබව හඳුන්වනවාට ඔබ එකඟ ද?”මම මගේ ගමන පටන් ගත්තෙත් වාණිජ රැල්ලේ චිත්‍රපටයකින්නේ. ඒ චිත්‍රපටය වන ‘ඔබට දිවුරා කියන්නම්’ ආවේ වාණිජ සිනමාව කඩා වැටී ගෙන එද්දීමයි. ඉන්පසු එම චිත්‍රපටයේ ගී නිර්මාණ වල ජනප්‍රි යත්වය හරහා දිගමට මට ලැබුණේ වාණිජ චිත්‍රපටමයි. වාණිජ රැල්ලේ ඉල්ලුම වැඩි වුණා. ඒ අතර සමහර චිත්‍රපටවලදී මම කලාත්මක නිර්මාණයක් දෙකක් නොකළාමත් නෙමේ.ජෝති ‘අම්මේ ඔබ නිසා’ චිත්‍රපටයේ ගැයූ ‘සංගීත මඬලේ’ ගීතය සහ අමරසිරි පීරිස් ‘අඳුරු සෙවණැලි’ චිත්‍රපටයේ ගැයූ ‘බොල් සුළඟ ඇවිදින්’ වැනි ගීත කලාත්මක නිර්මාණ නොවේද..?”ටෙලි නාට්‍ය සංගීත ක්ෂේත්‍රයේ දී ඔබ සම්මානයට පාත්‍ර වුණා නේද...?”ඔව්. ඒ – ‘සුමති’ ටෙලි සම්මානය යි. එම සම්මානය ලැබුණේ ‘දහ අට ඇඳිරිය’ ටෙලි නාට්‍යයේ සංගීත නිර්මාණය කිරීම වෙනුවෙනුයි. ‘බඹර අසපුව‘ තමයි මම සංගීත නිර්මාණයෙන් දායක වූ පළමු ටෙලි නාට්‍යය, එහි කරුණාරත්න දිවුල්ගනේ ගැයූ ‘තුන් තිස් පැයේ’ ගීතය තමයි මගේ මුල්ම ටෙලි නාට්‍ය ගීතය. ඉන්පසු මේ වනවිට ටෙලි නාට්‍ය පනහකට මං සංගීතයෙන් දායක වී තිබෙනවා. ශ්‍රී ලාංකේය නිර්මාණය සංගීත ක්ෂේත්‍රය උදෙසා කළ මෙහෙය වෙනුවෙන් 2009 රාජ්‍ය සම්මාන උලෙළේ දී ප්‍රේමසිරි කේමදාස අනුස්මරණ සම්මානය ද මට ලැබුණා. ඒත් මම වඩාත්ම අගය කරන්නේ මට ගීත රසිකයින්ගෙන් තවමත් ලැබෙන මහජන සම්මානයයි.”එළිමහන් ප්‍රසංග ක්ෂේත්‍රයේ පෙරළියක් කළ “සුපර් ස්ටාර්ස්” සංගීත කණ්ඩායමේ සාමාජිකයෙකු ලෙස සිට පසුව ‘ඩයිනමයිට්’ සහ “නයිට් රයිඩර්” වැනි සංගීත කණ්ඩායම් බිහිකළ ඔබට නූතන සංගීත කණ්ඩායම් සහ එළිමහන් සංගීත ප්‍රසංග පිළිබඳ හිතන්නේ මොනවාද...?”නූතන සංගීත කණ්ඩායම් කරන්නේ බස් රියකට මැදින් රිංගනවා වගේ වැඩක්. දැන් මේ රටේ සංගීත කණ්ඩායම් බොහොමයක් තිබුණත් ‘මේරියන්ස්’ වගේ හරි අවබෝධයකින් කටයුතු කරන කණ්ඩායම් අඩුයි. හැමදාම එකම තැනක පල් නොවී වැදගත් පැත්තක් තෝරා ගන්න ඕනේ. ‘මේරියන්ස්’ ඒක කළා. එළිමහන් සංගීත සංදර්ශන මේ ක්ෂේත්‍රයට ප්‍රවේශ වීම හොඳයි. ඉන්පසු ඉල්ලීමක් ඇති කරගෙන යහපත් පැත්තකට යොමු වෙන්න ඕනේ. ඉස්සර අපි ‘සුපර් ස්ටාර්ස්’ සංගීතවත් කරපු සංදර්ශන පාන්දර දෙකට නතර කළා.අපි දැක්කා - ගෙවල් වලට යන්න නොහැකිව මිනිස්සු පාරවල් වල ඉන්නවා. ඒ නිසා 1 වැනිදා රෑ නවයට අරඹා 2 වැනිදා උදේ පහමාර හය වනතුරු අපි සංදර්ශන සංගීතවත් කළා. ගායක ගායිකාවන් ඇවිල්ලා ගීත ගායනාත් කළා. ඒත් රසිකයින් දහ පහළොස් දෙනෙකු තමයි ඒ වනවිට වේදිකා අසල රැඳී ඉන්නේ. කොහොමත් රෑ එකොළහ දොළහ වනවිට බොහෝ රසික රසිකාවියන් ගෙවල් වලට යන්න පටන් ගන්නවා. උන්නත් ඒ ටික දෙනාගෙනුත් වැඩි දෙනෙක් නිදා වැටෙනවා. නටන්න කැමැති දෙතුන් දෙනෙක් ඔහේ වේදිකාව ළඟ කැරකී කැරකී උන්නත් ඔවුන් සංගීතේ රස විඳින්න ඉන්නවාම නෙමේ. සමහර විට ඔවුන් දවල්ට ගෙවල් වලට වෙලා නිදාගෙන ඉන්න, වැඩිහිටියන්ගෙන් කකා බිබී ඉන්න පුද්ගලයින් විය හැකියි. ඒ නිසා ඔය දැවැන්ත හෝ මහා සංගීත සංදර්ශන රාත්‍රිය නිමා වී එළිවෙන තුරු පැවැත්වීමට සුදුසු නැහැ කියලයි මම නම් හිතන්නේ.”සංගීත කණ්ඩායම් එකමුතුවක් මඟින් කලකට ඉහත ඔබ ඇති කළ සංගමයට මොකද වුණේ?”සංගීතකරුවන්ට අනාගතයක් නැහැ. බරපතළ ලෙස අසනීප වීමකදී හෝ වෙනත් කරදරයකදී හෝ විපතකදී ඔවුන්ට සහනයක් ලැබෙන ක්‍රමයක් නැහැ. බැංකු ණයක් ඉල්ලුවොත් ඇපකරුවෝ ඉල්ලනවා. කොටින්ම සංගීතකරුවන්ට පිළිගැනීමක් හා සුරක්ෂිතභාවයක් ඕනෑ නිසාමයි එවැනි සංගමයකින් එකමුතුවක් ඇති කරන්න උත්සාහ කෙරුවේ. ඒත් එය සාර්ථක වුණේ නැහැ. අර එකමුතුකමක් නොවුණු වටුරැළගේ උපමා කතාවේ වටුවන්ට වෙච්ච දේ තමයි සිද්ධ වුණේ. අපේ සංගීතකරුවන්ව එකමුතු කරන්න බහැ. ඒකයි ඇත්ත.”වර්තමාන සංගීත ක්ෂේත්‍රයේ ‘රිංගින්ටෝන්ස්” සහ ‘රීමික්ස්’ ගීත පිළිබඳ ඔබ පවසන්නේ කුමක් ද?”මම නම් රිංගින්ටෝන්ස්’ ගීත ගැන කතා කරන්නේ නැහැ. වැරදි සහ අසාධාරණකම් අපමණ වන ක්ෂේත්‍රයක් එය. ‘රීමික්ස් ගීත’ ක්ෂේත්‍රය නම් වැඩි දියුණු විය යුතු ක්ෂේත්‍රයක් කියා මං හිතනවා. මොකද අපි ඝාන්ඨාරයක් ඔහේ එල්ලා තිබුණාට වැඩක් නැහැ වගේ හොඳ ගීත නිර්මාණ සංරක්ෂණය කරලා අල්මාරි වල දමා තියා වැඩක් නැහැ. එම ගී නිර්මාණ ඉදිරි පරම්පරාවලට දෙන්න ඕනේ. එහෙම දෙන්න ‘රීමික්ස් ගීත’ ක්‍රමය සුදුසුයි.සී. ටී.ප්‍රනාන්දුගේ ගීත ගයන්න පි‍්‍රයන්ත ප්‍රනාන්දු නොසිටියා නම් මොකද වෙන්නේ.‘රීමික්ස් ගීත’ ක්‍රමයට ගීත නැවත නිර්මාණය කරද්දී ඒවා විකෘති නොකර නැසීගිය මුල් නිර්මාණකරුවන්ව සඳහන් කරමින් ඒවා සමාජ ගත කිරීමට වගබලා ගැනීමයි වැදගත්. එවිට එයින් හානියක් වෙන්නේ නැහැ. යහපතක් මිස. හැබැයි අලුත් පරම්පරාවට දෙනවා කියා බුද්ධිමය දේපළ අයිතියේ බලතල පෙන්වා පණ පිටින් ඉන්න ගායක ගායිකාවන්ට ගීත තහනම් කිරීම වැරදියි.”සංගීත ක්ෂේත්‍රයේ අද ඔබ පැමිණ සිටින්නේ කුඩා කාලයේ සිටම ඉලක්ක කරගෙන ආ තැනටම ද...?”මට කවදාවත් එහෙම ඉලක්කයක් තිබුණේ නැහැ. ඉලක්කයක් තිබුණොත් තමයි මිනිස්සු තවත් කාව හෝ කපා ගෙන යන්නේ. ප්‍රවීණයන් ඇසුරේ වැඩ කරද්දී තනුවක් හදන්නේ කොහොමද, ගීතයකට සංගීතය නිර්මාණය කරන්නේ කොහොමද යනාදී වශයෙන් මට කිසියම් ආභාෂයක් ලැබුණා. ඒ තුළින් ඇති වූ ආසාවයි මට තිබුණේ. මම නිදහසේ මගේ ගමන ආවා. සරු ගහට ඵල වැඩියි වාගේ මටත් නිර්මාණ කිරීමට අවස්ථා ලැබුණා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=av13063012</link>
    <topic>2004 සිට ක්ලැරන්ස්ගේ බුද්ධිමය දේපළ පිළිබඳ ඇටෝර්නි බලකරු මමයි!</topic>
    <author>ජෝජ් රොබ්සන් ද සිල්වා</author>
    <content>2004 සිට ක්ලැරන්ස්ගේ බුද්ධිමය දේපළ පිළිබඳ ඇටෝර්නි බලකරු මමයි!ෂෙල්ටන් වීරරත්නනි 16 වැනිදා මෙම සංවාදයට එක් වූ ක්ලැරන්ස් විජේවර්ධනයන්ගේ බුද්ධිමය දේපළ පිළිබඳ ඇටෝර්නි බලකරු වන සිරි හෙට්ටිආරච්චි විසින් “රජිව් සෙබස්තියන් පසුපස හිඳීමින් රජිව්ට වැරදි උපදෙස් ලබා දෙන පුද්ගලයෙක්” ලෙසින් මාධ්‍යවේදියෙකු, ගී පද රචකයකු මෙන්ම ලේඛකයකු ද වන ෂෙල්ටන් වීරරත්න පිළිබඳ කළ ප්‍රකාශයට විරෝධය පළ කරමින් ෂෙල්ටන් “රසඳුන” සමඟ කළ කරුණු පැහැදිලි කිරීමකි මේ.“මට මුලින්ම අවසර දෙන්න ඕනේ, මේ ‘සිරි හෙට්ටිආරච්ච්’ නමැත්තා කවරෙක් ද යන වග හඳුන්වා දීමට. ‘රසඳුන’ තුළින් හෙට්ටිආරච්චි මා අරභයා කර තිබූ ප්‍රකාශය කියවා බැලීමෙන් මොහු කෙරේ මට පළමුව ඇති වූවේ මහත් සංවේගයකි. දෙවනුව පිළිකුලක් මුසු බලවත් අප්‍රසාදයකි. මන්ද යත් කුසගින්න නිවීම පිණිස කෑමට යමක් දුන් පුද්ගලයෙකු දුටු විට සිය වලිගය වනා කෘතවේදීත්වය දක්වන අයාලේ යන සුනඛයෙකු තරම් වත් කළගුණ නොදන්නා මෙවැනි පුද්ගලයෙකු ක්ලැරන්ස් විජේවර්ධනගේ නිවෙසට කැඳවාගෙන ගොස් ඔහුගේ බිරිය වන ශීලා විජේවර්ධනට හඳුන්වා දීමේ විපාකය මේ යැයි පසක් වූ බැවින් ය.”“මොහුව මා මුලින්ම දුටුවේ නුගේගොඩ සුපිරි වෙළෙඳ සංකීර්ණයේ පළමු මහලේ ආපන ශාලාවේ දී ය. එහි ඉදිරිපස තබා ඇති පුටු පෙළේ පුටුවක වාඩි වී දවස ගෙවා දැමූ මොහු 2005 ජනවාරි මාසයේ දිනෙකදී එම ස්ථානයේ දී ම මා සමඟ කතා බස් කළා. තමන් ක්ලැරන්ස් හමු වීමට නාවල පාරේ නිවෙසට එක් වතාවක් ගිය බවත් ඒ අවස්ථාවේ උදෑසන ආහාර ගනිමින් සිටි ක්ලැරන්ස් සමඟ ඉඳීයප්පන් කෑ බවත් මා සමඟ පැවසූ මොහු ඒ වන විට ක්ලැරන්ස් මිය ගොස් ඇති බව හෝ අවසන් වශයෙන් ක්ලැරන්ස් පදිංචි වී සිටියේ කොහේද කියාවත් දැන නොසිටි බව කළ කතාබහෙන් මට පැහැදිලි විය. එසේ වුවත් මේ පුද්ගලයා ක්ලැරන්ස් දැන හඳුනා ගෙන සිටි අයෙකු විය හැකි යැයි යන විශ්වාසය මා තුළ ඇති වීම හේතුවෙන් 2005 ජනවාරි මස 15 වැනිදා පළමු වරට මොහුව ශීලා විජේවර්ධනට හඳුන්වා දීමට මම කටයුතු කළා. පුරුද්දක් ලෙස මා දිනපොත සටහන් කරන නිසා ඒ සියලු සිදුවීම් හරියටම කියන්න මට පුළුවන්කම තියෙනවා.”“එදින ක්ලැරන්ස්ගේ බුද්ධිමය දේපළ අනවසරයෙන් භාවිත කිරිම හේතුවෙන් සරත් කොතලාවල සහ රජීව් සෙබස්තියන් යන දෙදෙනාට එරෙහිව නීතිමය පියවර ගැනීමට කටයුතු පවරා තිබුණු නීතිඥ සමන් ද සිල්වා හමු වීමට ශීලා විජේවර්ධනත් මමත් කලින් යොදා ගෙන තිබුණු අතර එම ගමනට හෙට්ටිආරච්චිත් එක්වුණා. ඒ ගමනෙන් පසු හෙට්ටිආරච්චි ක්ලැරන්ස් විජේවර්ධනගේ ඇඹුල්දෙණියේ නිවෙසේ සාමාජිකයෙකු වී ශීලා විජේවර්ධනගේ අසහාය ගැලවුම්කරුවා බවට පත් වූ බවයි මගේ වැටහීම.”“ඒ වන විට ක්ලැරන්ස් විජේවර්ධනයන්ගේ බුද්ධිමය දේපළ පිළිබඳ ඇටෝර්නි බලකරු ලෙස කටයුතු කරමින් සිටියේ මමයි. ඇත්තම කියනවා නම් මේ අද වනතුරුම නීත්‍යානුකූලව ක්ලැරන්ස්ගේ බුද්ධිමය දේපළ පිළිබඳ ඇටෝර්නි බලකරු විය යුත්තේ ද මමමයි. මට ඒ සඳහා පැවරුම ලැබිලා තියෙන්නේ 2004. 11. 24 වැනිදා සිට. ඕනෑ නම් මම එම ලියවිල්ල ඉදිරිපත් කරන්නම්. මගේ එම ඇටෝර්නි බල පැවරුම මෙතෙක් අහෝසි කර මට දැනුම් දීමක් කර නැති නිසා ක්ලැරන්ස්ගේ බුද්ධිමය දේපළ පිළිබඳ සැබෑ අටෝර්නි බලකරු තවමත් මමමයි. ඒත් ක්ලැරන්ස් සමඟ හිතවත්ම ගායක ගායිකාවන් වී සිටි ඇනස්ලි මාලේවන සහ ඉන්ද්‍රානි පෙරේරා ඇතුළු ගායක ගායිකාවන්ට ක්ලැරන්ස් නිර්මාණය කළ ගී ගායනය තහනම් කිරිම වැනි අසාධාරණ වැඩ මට කරන්න බැරි හින්දා මම නිහඬව ඉන්නවා උපේක්ෂා සහගත සිතින්. මගේ ඇටෝර්නි බලතල අහෝසි නොකර ක්ලැරන්ස් පාර්ශ්වය දැනට ඔය කටයුතු කරන්නේ ව්‍යාජ ඇටොර්නි බලකරුවෙකු සමඟ බවයි මම නම් හිතන්නේ.”1964 දී සිට මියගිය දවස දක්වා ක්ලැරන්ස්ගේ හොඳම මිතුරා ලෙස සමීපව උන්නු හින්දා මම ක්ලැරන්ස්ගේ ජීවිතයේ සියලු තොරතුරු දන්නවා. අපි අවුරුදු 33 ක්ම හොඳ මිතුරන්ව උන්නා. ඒ අතරතුර කෙටි කාලයක් අපි දෙදෙනා දුරස් වී උන්නා. මෙතැනදී හෙළි නොකරන එක්තරා කරුණක් නිසා, ඒත් අපි අමනාප වී ඉඳලා නැහැ කවදාවත්ම.”“ක්ලැරන්ස් විජේවර්ධන යනු මෙරට සිටි කීර්තිමත් සංගීතයෙක් මෙන්ම ජනප්‍රිය ගායන ශිල්පියෙකි. ඒ සියල්ලට වඩා ඔහු ඉතා සංවේදී හදවතක් තිබුණු පුද්ගලයෙකි.“එපමණක් ද නොව, ක්ලැරන්ස් ගායකයෙකු වුණේ මා නිසා බව මම නිහතමානීව පවසනවා. 1966 දී ‘මූන්ස්ටෝන්’ කණ්ඩායම ගොඩ නැඟු ක්ලැරන්ස් ගායකයෙකු වශයෙන් ජනප්‍රියත්වයක් ලබන්නේ 1969 දී ගම්පහ ‘රණතුංග ස්ටෝර් ස්’ ආයතනය නිෂ්පාදනය කළ ගීත තැටියත් සමඟින් ය. එතෙක් ඔහු වසර තුනක් පුරා ඔහුගේ නිර්මාණශීලී දක්ෂතා රසිකයා වෙත මුදා හැරියේ ඔහුගේ හඬින් නොව, මේ වන විට හෙට්ටිආරච්චිගේ උදහසට ලක් ව තම ගීත ගායනා කිරීමට ඇති අයිතිය අහිමි වී සිටින ඇනස්ලි මාලේවන, ඉන්ද්‍රානි පෙරේරා, අනිල් භාරතී සහ ලාංකිකා පෙරේරා වැනි ගායක ගායිකාවන්ගේ හඬ ඔස්සේ ය. ක්ලැරන්ස්ට ගීත ගායනා කරන ලෙස ඇවිටිලි කර ඔහුව ඒ සඳහා උනන්දු කර පොලඹවන්නට මම විශේෂ උත්සාහයක් ගත් අයුරු මට අදත් මතක් වෙනවා. ක්ලැරන්ස් මුලින්ම ගායනා කළ ‘දිලීප පොඩි පුතු’ ගීතය කරුණාරත්න අබේසේකරයන් ‘සිළුමිණ’ පත්‍රයේ කවියක් ලෙස පළ කළ දා පටන් ගීතය ගුවන් විදුලියෙන් ප්‍රචාරය කෙරෙන තුරු ඊට මැදිහත් වී සියලුම කටයුතු කර දුන්නේ මමයි.”සිරි හෙට්ටිආරච්චි ඔබට චෝදනා කළේ ඔබ රජිව්ට උපදෙස් දෙන බව කියා නේද?මම කවදාවත් රජිව්ට උපදෙස් දෙන්න ගිහිල්ලා නැහැ - රජිව් මගෙන් උපදෙස් ඉල්ලලත් නැහැ. හැබැයි ඔහු කරන දේ කියනවා. කියන දේ කරනවා. රජිව්ගේ ප්‍රකාශ වල සාධාරණයක් තියෙනවා. 1996 දෙසැම්බර් 15 වැනිදා ක්ලැරන්ස්ගේ අවමංගල්‍ය කටයුතු ඇතුළත් ඍඩ්ඉ පටයේ පිටපතක් මම ශීලා විජේවර්ධනට දුන් මතකයක් මට තිබෙනවා. එය මිස වෙන යම් පටයක් නම් හෙට්ටිආරච්චි ළඟ තියෙන්න විදිහක් නැහැ. රජිව් පවසන්නේ ඇත්ත. එදා හෙට්ටිආරච්චි ඒ පළාතකවත් හිටියේ නැහැ.අඩුම වශයෙන් කනත්තේදීවත් උන්නේ නැහැ. පවුලේ අය වෙනුවෙන් එදා ස්තූති කතාව කළේ මමයි. ඉතින් මං නොදන්න හෙට්ටිආරච්චි කෙනෙකු කොහොමද එහි උන්නේ. ක්ලැරන්ස්ගේ මළගමට වත් ඔය හෙට්ටිආරච්චි නොසිටි බව රජිව් කිව්වේ ඇත්ත. ක්ලැරන්ස් ජීවතුන් අතර සිටිද්දී, අසනීප වී සිටිද්දී අපි ඇනස්ලිලා වගේම රජිව් ද ක්ලැරන්ස්ගේ මරණයෙන් පසුව ශීලා විජේවර්ධනට ක්ලැරන්ස්ගේ ගීත පට, තැටි හරහා බොහෝ උපකාර කරලා තිබෙනවා. අමිලා දුවගේ ඕස්ට්‍රේලියා ගමනට සල්ලි හොයලා දෙන්න මහන්සි වෙලා තිබෙනවා. තඹ සතයක වංචාවක් රජිව් කරලා නැහැ. ඒ ගනුදෙනු වලදී. එහෙම කරපු රජිව්ට ශීලා විජේවර්ධන දැන් හෙට්ටිආරච්චි එක්ක එකතු වෙලා කරන චෝදනා සාධාරණ ද...?ඔබ දැන් එලෙස පැවසුවාට රජිව්ට විරුද්ධව මුලින්ම නීතිමය පියවර ගැනීමට ශීලා විජේවර්ධන කටයුතු කළේ ඔබ සමඟ නොවේ ද?“ඔව්. අපි ක්ලැරන්ස් විජේවර්ධන අනුස්මරණ පදනමේ එකට කටයුතු කළා. මම එහි සභාපති. රජිව් එහි සම්බන්ධීකරණ නිලධාරී ලෙස කටයුතු කළා. ඒත් ක්ලැරන්ස්ගේ ගී නිර්මාණ අනවසරයෙන් භාවිත කළ විට ඊට විරුද්ධව ක්ලැරන්ස්ගේ පාර්ශ්වය වෙනුවෙන් මම ඉතාම - සාධාරණවයි කටයුතු කළේ. රජිව්ට පමණක් නොවේ එම අවස්ථාවේ දී මගේ හිතවත් සරත් කොතලාවලටත් විරුද්ධව නඩු පවරන්න මට සිදු වුණා. මගේ පෞද්ගලික ලාභ ප්‍රයෝජනය සඳහා මං ක්ලැරන්ස්ගේ ඇටෝර්නි බලතල පාවිච්චි කළේ නැහැ.මං තඹ සතයක්වත් ක්ලැරන්ස්ගේ මුදලින් මගේ ගෙදරට ගෙනැවිත් නැහැ. හරිහැටි දැනුමක් හෝ සදාචාරයක් නැති මිනිස්සු ක්ලැරන්ස්ගේ නිර්මාණ ‘එම්’ එන්ටර්ටේට්මන්ට් ආයතනයට සම්පූර්ණ අයිතිය පවරා දී විකුණා මුදල් ගත්තා. එය වැරදියි, කවදා හරි හෙට්ටිආරච්චි සමඟ ඔය කරගෙන යන ව්‍යාපාරය වැරදි බව තේරුණාම ශීලා විජේවර්ධනගේ ඇස් ඇරේවී.ඔබ ක්ලැරන්ස් හින්දා යාන්තම් නමක් හදා ගත් බව ඇත්ත ද?ක්ලැරන්ස්ගේ අනුග්‍රහයෙන් යාන්තම් හෝ නමක් හදා ගන්න ඕනේ එම ක්ෂේත්‍රයේ වෙසෙන ශිල්පියෙකුයි. එනම් ගායකයෙක් හෝ වාදකයෙක් මිස මාධ්‍යවේදියෙක්, නිවේදකයෙක් හෝ ගී පද රචකයෙක් නොවෙයි. ඒ බව මොහුගේ ටිකිරි මොළයට නොවැටහීම අරුමයක් නොවේ. මන්ද එය සුවකළ නොහැකි මානසික ආබාධයක් වන හෙයින් ය. ෂෙල්ටන් වීරරත්න කවුද කියා වත් නොදන්නා මොහු කියන කතා අපි ගණන් ගත යුතු නැහැ කියා මං හිතනවා.හෙට්ටිආරච්චි මේ කරන ක්‍රියා සහ ප්‍රකාශ නිසා අවමානයට ලක් වන්නේ ක්ලැරන්ස්ගේ කීර්තිමත් නාමය නිසා අප දන්නා සියල්ල ප්‍රසිද්ධියේ හෙළිදරව් නොකරන නමුත් අවශ්‍යතාවයක් ඇති වුවහොත් ඉදිරියේ දී හෙළිදරව් කිරීමට අදහස් කරනවා. ක්ලැරන්ස් සහ අපගේ ඉතිහාසය නොදන්නා, ඉතිහාසයක් නොමැති මොහුට තවදුරටත් කිව යුතුව ඇත්තේ මින් ඉදිරියටවත් නිහඬ වී නොඉන්නේ නම් සෙස්ස සැඬ ජල පහරක් සේ ඉදිරියේ දී ගලා යනු ඇති බවයි.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=av13063013</link>
    <topic>ක්‍රීඩා ලෝකය</topic>
    <author>ෆවුස් මොහොමඩ්</author>
    <content>ක්‍රීඩා ලෝකයඅමෙරිකාවේ ටෙනිස් තරුව සෙරීනා විලියම්ස් රුසියාවේ ටෙනිස් රැජන මරියා ෂරපෝවා සම්බන්ධව එක්තරා පුවත්පත් සාකච්ඡාවකදී කළ ප්‍රකාශයක් හේතුවෙන් පසුගියදා ටෙනිස් පිටිය කැළඹුණා.එම පුවත්පත් සාකච්ඡාවේ දී ෂරපෝවාගේ පෙම්වතා වන ග්‍රිගෝර් දිමිත්‍රි ගැන සෙරීනා කියා තිබුණේ ඔහු ෂරපෝවාගේ වැරැදි තේරීමක් කියලයි.‘ටෙනිස් පිටියේ දී සෙරීනා දක්වන දස්කම් නිසා මම ඇයට නොසෑහෙන්න ගෞරව කරනවා. ඒත් මේ විදිහට මා ගැන ප්‍රසිද්ධියේ විවේචනය කිරීමට නම් සමාව දිය නොහැකියි. එයාට තිබුණේ මගේ පෙම්වතා ගැන නෙවෙයි එයාගේ පෙම්වතා ගැන කතා කරන්නයි.‘ සෙරීනාගේ ප්‍රකාශය සම්බන්ධව කෝපයට පත් ෂරපෝවා පසුදිනම මාධ්‍ය හමුවේ කියා සිටියා.‘එයාට මං ගැන කතා කරනවාට වැඩිය හොඳ හොඳ දේවල් තියෙනවා එයා ගැනම කියන්න.‘කොහොම වුණත් පසුගිය ප්‍රංශ සවාරියේ අවසන් මහා තරගයේ දී සෙරීනාට පරාජය වූ ෂරපෝවා තවමත් පසුවන්නේ ඒ ගැන කේන්තියෙන් බවත් පැහැදිලියි.ලෝක බොක්සිං වළල්ලේ හිටපු ක්‍රීඩක මයික් ටයිසන් වඩාත් ප්‍රචලිත වුණේ එවැන්ඩර් හොලිෆීල්ඩ්ගේ කන සපාකෑමේ සිදුවීම නිසයි. 1997 වසරේ දී සිදුවූ මේ මතභේදාත්මක සිදුවීමේ ඇත්ත නැත්ත පසුගියදා නිකුත් කළ ග්‍රන්ථයක සඳහන් වුණා. ‘ට්වයිස් බිට්න්‘ (දෙවරක් සපා කෑම) නමින් මේ ග්‍රන්ථය රචනා කළේ නිව්යෝක් නුවර ක්‍රීඩා විචාරක ජෝර්ජ් විලිස් විසිනුයි.මේ පොතේ විශේෂත්වය වන්නේ එහි පෙරවදන ලියා ඇත්තේ මයික් ටයිසන් වීමයි. කන සපාකෑමේ සිදුවීමෙන් පසුව ලෝක ප්‍රජාව කිසිදිනෙක තමා වීරයෙක් ලෙස පිළිනොගත් බව ටයිසන් එහි සඳහන් කර තිබුණා.එම සිදුවීමෙන් පසුව හොලිෆීල්ඩ් රෝහල් ගතකළ අතර ටයිසන් බොක්සිං ශාලාවේ ඔහුගේ කාමරයේ බිත්තියට වේගයෙන් ගසමින් සිටි බව පොතේ සඳහන් වෙනවා. රෝහල් ගතකළ හොලිෆීල්ඩ්ගේ කනේ කොටසක් ඇතළත් කුඩා පොලිතීන් උරයක් කිසිවකු ශල්‍ය වෛද්‍යවරයාට ඉදිරිපත් කර තිබුණත් පසුව එය අතුරුදන් වෙලා. අමෙරිකානු ඩොලර් විසිපන්දහසකට එය විකුණා ඇතැයි පසුව දූෂමාන ආරංචියකුත් පැතිරී ගිය බව මේ පොතේ සඳහන් වෙනවා.අයි.පී.එල්. තරග පාවාදීමේ චෝදනාවට හසුවී මාසයකට ආසන්න කාලයක් බන්ධනාගාර ගතව සිටි ඉන්දියා ක්‍රිකට් පිලේ හිටපු ක්‍රීඩක ශ්‍රීසාන්ත් ලබන ඔක්තෝබර් මාසයේ දී විවාහ වන බව පසුගියදා ප්‍රකාශ කළා. මේ පුවතත් සමග ඔහුගේ අතගන්නා මනාලිය කවුරුන්දැයි සොයා ගන්න එරට මාධ්‍යය දැඩි වෙහෙසක් ගත්තා.වැඩි තොරතුරු හෙළිදරවු නොකළ ශ්‍රීසාන්ත්ගේ පවුලේ සාමාජිකයන් මාධ්‍යයට පවසා ඇත්තේ ශ්‍රිසාන්ත්ගේ මනාලිය ජායිපූර් නුවර රාජකීය පවුලක තරුණියක් බවයි. දෙදෙනා වසර 7ක් පුරා පෙමින් බැඳී සිටි බවත් ඔවුන් කියා තිබුණා.ශ්‍රීසාන්ත් අත්අඩංගුවට පත්වීමෙන් පසුවත් සිය පෙම්වතිය සමග දුරකතන මගින් කතාබහ කළ බවත් හෙළිදරවු වුණා. ශ්‍රිසාන්ත් හා ඔහුගේ ප්‍රේමයට මෑතකදී ඇතිවූ සිදුවීම් කිසිසේත්ම බාධාවක් නොවන බවත් ඔහුගේ පවුලේ උදවිය මාධ්‍යයට කියා තිබුණා.අයි. පී. එල්. තරගාවලිය ලැබූ අසීමිත ජනප්‍රියත්වයත්, මූල්‍යමය වටිනාකමත් හේතුවෙන් දැන් දැන් වෙනත් ක්‍රීඩා තරගාවලි සංවිධානය කිරීමේ ප්‍රවණතාවක් ඉන්දියාවේ ඇතිවෙලා. ඒ අනුව පළමුවරට ඉන්දියන් බැඩ්මින්ටන් ලීග් තරගාවලියක් සංවිධානය වෙනවා. මෙහි ඇති විශේෂත්වය වන්නේ මුම්බායි මාස්ටර්ස් බැඩ්මින්ටන් කණ්ඩායමේ හිමිකාරකත්වයට සුපිරි ක්‍රිකට් ක්‍රීඩක සචින් තෙන්ඩුල්කර්ගේ අවධානය යොමුවීමයි.බොලිවුඩ් නළු ෂාරුක් ඛාන් අයි. පී. එල්. තරගාවලියේ දී කල්කටා නයිට් රයිඩර්ස් කණ්ඩායම ජනප්‍රියත්වයට පත්කළා වගේ තෙන්ඩුල්කර් අයි. බී. එල්. තරගාවලියේ දී මුම්බායි මාස්ටර්ස් කණ්ඩායම ජනප්‍රියත්වයට පත්කරයි කියලයි විචාරකයන් කියන්නේ. ලබන අගෝස්තු මස 14 වැනිදා ආරම්භ වීමට නියමිත ඉන්දියන් බැඩ්මින්ටන් ලීග් තරගාවලියේ ක්‍රීඩක වෙන්දේසිය අද (ඉරිදා) පැවැත්වෙනවා.ෆවුස් මොහොමඩ්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=av13063014</link>
    <topic>රත්න ශ්‍රී සහ ශ්‍රියා කාන්තාව</topic>
    <author/>
    <content>රත්න ශ්‍රී සහ ශ්‍රියා කාන්තාවරත්න ශ්‍රී උපහාර උලෙළ සඳහා මට ඇරැයුමක් තිබුණ ද එහි යා නොහැකි විය.රත්න ශ්‍රී විජේසිංහ නමැති කවියාට වඩා එනම් ඇති ගීත රචකයා මෙරට තුළ ජනප්‍රිය ය. කවියෙකුට හෝ කවි පොතකට විශාල ප්‍රචාරයක් ලබා දීමට මැලි වන ජනමාධ්‍ය, රත්න ශ්‍රී ඔසවා තබන්නට ඉදිරිපත් වීම ද සතුට දනවන කාරණාවකි. අනෙක් අතට කිසියම් ලේඛකයකු හෝ කලාකරුවකු ඔත්පළව ගිලන් ඇඳට හෝ රෝද පුටුවට වැටෙන්නට පෙර ඔහුගේ සේවය ඇගැයීම ද අගය කළ යුතුය.රත්න ශ්‍රී ගේ ගාල්ලේ නිවෙසේ ලිපිනය මට කටපාඩමින් කිව හැකිය. එහෙත් එක්වරක් හෝ මා එහි ගොස් නැත. රත්න ශ්‍රී ඒ පිළිබඳ දොස් කියූ බව ද මට මතකය. ගාල්ලේ සිටි නිසාදෝ මට ඔහු ළඟින් ඇසුරු කරන්නට නොලැබුණ ද, අපි හොඳ මිතුරෝ වීමු. ඔහු කොළඹ රැකියාව කරපු කාලයේ නම් නිතර නිතර අතන මෙතන මුණහැහුණි.ඇතැම් දිනෙක මහ රැයේ ඔහු මට දුරකථනයෙන් අමතයි. එකදිගට කියවයි. මම සිනාමුසුව අසා සිටිමි. එය ඔහුට සවන් දෙන්නට මිස කතා කරන්නට සුදුසු වෙලාවක් නොවේ යැයි හැඟෙන නිසාය.ක් රැයෙක ඔහු මට කතා කළේ ශෝකී පුවතක් දැන්වීමටය.”මම ගාල්ලෙ ගෙදර ඉන්න අන්තිම සතියයි මේ. උඹ දැන්වත් මෙහෙ ඇවිත් ගියොත් නරකද?”මම ඔහුට පොරොන්දු වූ නමුදු එය ඉටු කළ නොහැකි විය.අවුලේගම මධ්‍ය මහා විදුහලේ පැවැති කලා උලෙළක් සඳහා රත්න ශ්‍රී සමඟ එහි ගිය ගමන ඉතා රසවත් මතකයකි.තේ පානය සඳහා රථය නතර කළ තැනක කඩයක් ඉදිරිපස සීනි ගෝණියෙහි දඟලන මීමැස්සන් දෙතුන් දෙනෙකු දුටු රත්න ශ්‍රී කට කොනකින් සිනාසුණේය.”දැන් කාලේ මී මැස්සන්ට මල් රොන් හිඟයි. ඒ නිසා උන් සීනි ගෝණිවල ලගින්ට පටන් අරන්!”ඔහුගේ කියුමෙහි වූයේ උපහාසාත්මක යටි අරුතකි. රත්න ශ්‍රී ගේ වාග්මීතාව තුළ උපහාස රසය ද නොඅඩුව තිබූ බව ඔහුගේ මිතුරු කැළට නොරහසකි. එහි රසාලිප්ත සෞම්‍ය වදන් මෙන්ම කටකැපෙන, දිව කැපෙන යෙදුම් ද විය.අවුලේගම කලා උලෙළට ජය ශ්‍රී චන්ද්‍රජිත්, නිශ්ශංක දිද්දෙණිය, සරත් ධර්මසිරි ආදීහු ද සහභාගී වූහ. ගුරුකමින් මුවහත් වූ චතුර කථිකත්වයක් ඇති රත්න ශ්‍රී, ළමා ගීතය ගැන අගනා දෙසුමක් කළේය. අවුලේගම කලා උලෙළේ ‘වීරයා’ වූයේ රත්න ශ්‍රී කවියා යැයි මා කිවහොත්, එදා එහි සිටි සැම අවුලකින් තොරව එය පිළිගනු ඇත.පාසලේ අවසන් සීනුවක් සමඟම කලා උලෙළ ද නිම වූයෙන්, එම ගුරු මණ්ඩලයේ සිටි කේම බයව කවියා පාසල් බිමේම කෙළවරක තිබූ බෙලිගසක් යටට අප කැඳවාගෙන ගියේ ‘රහසිගත සංග්‍රහයක්’ සඳහාය.මොහොතකට පසු, මධුවිත ද අතැතිව බෙලි ගස පාමුල ඒ මේ අත සක්මන් කරමින් සිටි රත්න ශ්‍රී සංස්කෘත ශ්ලෝකයක් කියන්නට විය. ඉන් කියැවුණේ ශ්‍රියාකාන්තාව වැඩවසන ස්ථාන කීපයක් පිළිබඳවය. බෙලි ගස ද ඉන් එකකි. බෙලිගසට හෝ ගෙඩියට ශ්‍රී ඵල යැයි, කියන්නේ ද එහෙයිනි.”එහෙමනම්, අපි මේ මධුපානය කරන්නේ ශ්‍රියා කාන්තාවගේ දෙපා මුල ඉඳගෙන.”ජයශ්‍රී සිනාසෙමින් බෙලිගසේ මුදුනේ සිට පහළට බැල්මක් නෙළීය. කෙසේ වෙතත් ශ්‍රියා කාන්තාව වෙසෙන සැම තැනකම මධු පානයෙහි යෙදිය නොහැකිය. මඟුල් ඇතාගේ කුම්භස්ථලය ද ශ්‍රියා වාසයකි.අවුලේගම ගමනින් බොහෝ කලකට පසු ටෙලි නාට්‍ය කණ්ඩායමක් නවාතැන්ගෙන සිටි තැනකදී මම රත්න ශ්‍රීගේ ශ්ලෝකය ගැන කියන්නට ගත්තෙමි. ඒ සමඟම එතැන සිටි රෝහණ බැද්දගේ එම ශ්ලෝකය උස්හඩින් ගායනා කළේ තම ඇසූ විරූ තැන් ඇති බව කියාපාමිනි.සිංහල ගීත සාහිත්‍යය ගැන රත්න ශ්‍රී තුළ ඇත්තේ හොඳ දැනුමක් හා මතකයකි.අවුලේගම සිට අප කොළඹ ආවේ, එවකට රත්න ශ්‍රී පරිහරණය කළ රජයේ වාහනයෙනි. නිශ්ශංක දිද්දෙණිය හා ජයශ්‍රී චන්ද්‍රජිත් ද අප සමඟ පසුපස අසුනේය.අතරමඟදී ගීත ගායනය ඇරැඹුණු අතර එදා ප්‍රමුඛත්වය ලැබුණේ පැරණි චිත්‍රපට ගීතයන්ටය. දිද්දෙණිය හා ජයශ්‍රී සමඟ හරිහරියට රත්න ශ්‍රී ද ගායනයෙහි යෙදුණු අතර හැම ගීතයකම පදමාලාව නිවැරදිව දැන සිටියේ ඔහු පමණි.”කවියෙක් නොවුණා නම් රත්න ශ්‍රීට ගායකයෙක් වෙන්න තිබුණා..”මම සරදම් කළෙමි.කවියත් ගීතයත් නිවුන් සොහොයුරන් බඳු යැයි කියමනක් ඇතත් රත්න ශ්‍රී නමැති සොඳුරු මිනිසා තුළ ඒ දෙකම එකම ආත්මයකි. ශ්‍රියා කාන්තාවගෙන් කෙසේ වෙතත් සරස්වතියගෙන් මධුර මටු තිළිණ ලද රත්න ශ්‍රී මිතුරාණන්හට දිගායු පතන්නට මම මෙය අවස්ථාව කරගනිමි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=av13063015</link>
    <topic>නාට්‍ය උත්සව ‘උණක්’ මට නැහැ</topic>
    <author> අතුල වී. සමරවීර</author>
    <content>නාට්‍ය උත්සව ‘උණක්’ මට නැහැ අතුල වී. සමරවීරජනාදරයට පත් ‘සූටි ගමරාල සහ රයිගම්බණ්ඩා’ ඇතුළු නාට්‍ය ගණනාවක් වේදිකාවට ගෙන ආ අතුල වී. සමරවීරගේ නවතම නාට්‍ය නිර්මාණයය ‘මාතෘ’ නාට්‍යයේ මංගල දැක්ම මේ මස 29 වනදා සහ 30 වන දා මරදා‍න ටවර් රඟහලේදී රංගගත වේ. අතුල වී. සමරවීර සමඟ යෙදුණු මේ පිළිසඳර ඒ නිමිත්තෙනි.මාතෘ වේදිකා නාට්‍යය ගැන මුලින් ම කතා බහ කරමු ද?මෙය බෞද්ධ සාහිත්‍යයේ ලියැවුණු අනුවේදනීය එමෙන් ම අපූර්වතම ජාතක කතාවක් තේමා කර ගනිමින් ලියැවුණු නාට්‍යයක් ‘පදමානවක ජාතකය’ ඇසුරින් තමයි මෙය නිර්මාණය වන්නේ. මෙලොව වෙසෙන මවකගේ දරු සෙනෙහස මොනතරම් ද කියන දේත් පරිසර විනාශය, දේශපාලනය රටේ හැමදේටම ඇතුළුවීමෙන් ඇතිව තිබෙන ඛේදවාචකය දූෂණය හා අල්ලස ට සමාජය හුරුවෙන ආකාරය එයින් සමාජයට වන අයහපත් බලපෑම් මේ හැමදේම ගැන මේ නාට්‍ය නිර්මාණය ඔස්සේ කතාබහට ලක් කෙරෙනවා.* වර්තමානයේ වේදිකා නාට්‍යයක් නිර්මාණය කිරීම යම් අභියෝගයක් වෙනවා. මෙයට ඔබත් මුහුණපාන්නට ඇති?අද නාට්‍යයක් කරනවා කියන එක ඇත්තටම අභියෝගාත්මකයි. නාට්‍ය නිර්මාණය, පුහුණුවීම සහ වේදිකාගත කිරීම දක්වාම ඒ අභියෝගය පවතිනවා. නමුත් අද හැදෙන බොහෝ වේදිකා නාට්‍ය දිහා බලපුවහම ඒවා හුදෙක් රංගන ශිල්පීන්ගේ ජනප්‍රියත්වය මත දුවන වේදිකා නාට්‍ය ලෙසයි මම දකින්නේ. ඒ තුළ හරසුන්, බොල් නිර්මාණ වැඩියි.* ‘මාතෘ’ නාට්‍යයේ තිබෙන විශේෂත්වය මොනවගේ ද?මේ නාට්‍යය රචනා කරන්නේ නීතිඥ මහානාම ද සිල්වා‍. මේ නිර්මාණය සමස්තයක් ලෙස ගතහොත් මෙය පර්යේෂණාත්මක ප්‍රයත්නයක් කියල කියන්න පුළුවන්. භාව ප්‍රකාශනයේ දී නර්තනයේ විවිධාංග උපයෝගි කරගත හැකි ආකාරය පිළිබඳ මෙයින් අත්හදා බැලීමක් කෙරෙනවා. එලෙසම නූර්ති, නාඩගම් හා සංවාදාත්මක නාට්‍ය ශෛලී සංකලනයෙන් උසස් නිර්මාණයක් කළ හැකිද යන්න මේ ඔස්සේ විමසුමට ලක් කෙරෙනවා. හෙළ ජන ගීත පදනම් කරගත් ලාංකේය සංගීතයක් පිළිබඳ දෘෂ්ටියක් හෙළීමටත්, ලාංකේය නාට්‍ය සංගීතයට අඩිතාලමක් දැමීමටත් මේ නාට්‍යය හරහා අපි ප්‍රයත්න දර තිබෙනවා. එයයි මෙහි ඇති වැදගත්කම.* අද නිර්මාණය වන නාට්‍ය ගැන ඔබ දරන්නේ මොනවගේ අදහසක් ද?අද එක්තරා මේනියාවක් තියෙනවා, රාජ්‍ය නාට්‍ය උලෙළ නියෝජනය කරන්න බලාගෙන නාට්‍ය නිර්මාණය කළ යුතුයි කියා. එහෙම උණත් මට නම් නැහැ. 60, 70, 80 දශකයේ අපි දැකපු රාජ්‍ය නාට්‍ය උලෙළේ නාට්‍ය නිර්මාණ හරහා තමයි අපිටත් නාට්‍ය නිර්මාණයට ආසාවක් ඇති වුණේ. ඒ නාට්‍ය අපි රසවින්දා. ඒත් අද නාට්‍ය උලෙළ නියෝජනය කරලා ජයග්‍රහණ ලබන නාට්‍ය කොපමණ කාලයක් රටේ පෙන්වනවාද? දවසයි දෙකයි. ඒ ගැන මතකයක්වත් ජනතාව තුළ නැහැ. නමුත් පැරණි නාට්‍ය නිර්මාණ අදටත් නැවත නැවත වේදිකා ගත වෙනවා. ඒ ප්‍රවණතාව අද රටේ තිබෙනවා. අද හැදෙන නිර්මාණ තුළ ප්‍රේක්ෂක රස වින්දනය අඩුයි. ඒ තුළ ඇත්තේ රංගන ශිල්පියාගේ ජනප්‍රියත්වය පමණයි.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=av13063016</link>
    <topic>කවි ලියපු පෑන සොහොන් කොත ළඟ තියන්න කියලා තාත්තා ඉල්ලීමක් කළා</topic>
    <author>ඉනෝකා සමරවික්‍රම</author>
    <content>කවි ලියපු පෑන සොහොන් කොත ළඟ තියන්න කියලා තාත්තා ඉල්ලීමක් කළා“එක්දහස් නවසිය හැට හතරේ පළමු සරසවිය සම්මානය ගැනීමෙන් පසුව තමයි තාත්තා නැති වුණේ. ඊට පස්සේ හැම වසරකම තාත්තාගේ සමරු දිනය එනකොට අම්මා තමයි කියන්නේ තාත්තා වෙනුවෙන් මොනවා හරි කරන්න කියලා අපව උනන්දු කරන්නේ. තාත්තාගේ මරණයෙන් අවුරුදු තිස් පහක් යනතුරු තාත්තාව ජීවත් කෙරෙව්වේ අම්මා.”තම පියාගේ හා මවගේ අතීතය සිහිපත් කරමින් පවුලේ වැඩිමල් දියණිය පවසන්නීය. ඇය මේ කියන තාත්තා හා අම්මා කවුරුන් නම් විය හැකි ද? ?ශ්‍රී චන්ද්‍රරත්න මානවසිංහයන් මෙරට බොහෝ ප්‍රසිද්ධියට පත්ව සිටියේ ගීත රචකයකු වශයෙන් පමණක් ම නොවේ. ඔහු පුවත්පත් කලාවේදියකු ලෙසින් ද එකල මෙරට කැපී? පෙනෙන චරිතයක් වූයේ ය.මානවසිංහ හා ශ්‍රීමති යුවළට දරුවන් සත්දෙනෙකි. ඉන් වැඩිමලා වූ ප්‍රභාත් මානවසිංහ ජීවතුන් අතර නැත. පවුලේ දෙවැන්නා උදය මානවසිංහයි. දිලි ගැහැනු දරුවන් අතරින් වැඩිමල් ය. ඉන්පසුව මංජුලා ය. මංජුලාට පසුව මධුපානිය. ඊටත් පසු මීපා ය. පවුලේ බාලයා කිංකිණිය. කිංකිණි හා මීපා දැනට විදේශගතව වෙසෙන්නාහුය. ඉකුත් දිනෙක අපට මංජුලා දිලි හා මධුපානි හමුවූහ.“තාත්තා මිය යනවිට අපේ ලොකු අයියා ප්‍රභාත්ට අවුරුදු දහ නවයයි. පොඩි අයියට අවුරුදු දාහතයි. මට අවුරුදු පහළොවයි මංජුලාට අවුරුදු දහතුනයි මධුපානි අවුරුදු නවයක් දහයක් විතර ඇති. තාත්තා මියයන විට අම්මට වයස අවුරුදු තිස් හයක් විතර ඇති. බාලම නංගිලා දෙන්නාගෙන් එක් කෙනෙකුට අවුරුදු හයයි. අනිත් එක්කෙනාට අවුරුදු හතරයි. අපේ තාත්තා කියන්නේ හොඳ ගැමියෙක්. ඔහු ළමා විය හොඳීන් අත්විඳ තිබුණා. ඒ නිසා අපිටත් අපේ ළමා කාලය හිතු හැටියේ ගත කරන්න ඉඩ තිබුණා.මට මතකයි තාත්තා අසනීප වෙලා ඉන්දැද්දී අපි කතරගම ගියා. තාත්තා සෙත් කවියක් ලියලා දුන්නා මම දේවාලේ ඇතුළට යන හැම වරම මට වමනේ යන්න එනවා. වමනේ යනවා. කොහොම හරි දේවාලේ ඇතුළේ ඒ කවිය කියන්නට ලැබුණේ නැහැ. අන්තිමට තාත්තා කිව්වා එළියේ ඉඳගෙන කියන්න කියලා. එක් තාත්තගේ හිතට හරි ගියේ නැහැ.අපේ තාත්තා කියන්නේ ජ්‍යෙතිෂය හොඳීන් ම දන්න කෙනෙක්. ඒත් කවදාවත් ඔහු අපගේ වෙලාවල් ලියලා හඳහන් හදලා තිබුණේ නැහැ. නමුත් මට මතකයි. අම්මා බොහෝ වෙලාවට තාත්තා එක්ක අප ගැන කතා කළේ රාත්‍රියේ. අම්මා තාත්තට අපි ගැන කුටු කුටු ගාලා කියද්දී තාත්තා සමහර වෙලාවට මෙහෙම කියනවා මට ඇහිලා තියෙනවා.පුතු උදය“ශ්‍රීමතී ඔයා කරදර වෙන්න එපා දරුවන්ගේ කේන්දර හොඳයි.”දිලි දයාලක්ෂ්මී අතීතය සිහිපත් කරන විට මංජුලා ප්‍රසාදිකා හා කාංචනමාලා මධුපානි ඊට අඩු තැන් පුරවති.“ඉස්සර අවුරුද්දට අපේ ගෙදර නාට්‍ය කරනවා. ගෙදර ඉන්න හැමෝම නළු නිළියෝ. ප්‍රේක්ෂකයෝ තමයි අහල පහළ ළමයි. වැඩිහිටියෝ. නාට්‍ය බලන්න එන අයට වදමල් වලින් පාට කරපු බීම බොන්න දෙනවා. ඒ වගේ ම තමයි අවුරුද්දට අපේ ගෙදර හැමෝටම අලුත් ඇඳුම් ගේනවා. අම්මා අනිවාර්යයෙන් ම තාත්තට අලුත් සරමක් ගේනවා. තාත්තා අපිට වගේම අහල පහළ ළමයින්ටත් සෙල්ලම් බඩු ගේනවා. අවුරුදු කිහිපයක් ඒක කරගෙන ගියා. එක් අවුරුද්දක තාත්තා කිව්වා ඒ අයට නැත්නම් ඔයාලටත් ඕනේ නැහැ කියලා. එතැනින් අපිට සෙල්ලම් බඩු ලැබීම නතරව ගියා.මධුපානී අතීතය සිහිපත් කරන්නීය. “අපේ තාත්තා කියන්නේ මහා ලොකු සැප පහසුකම් හොයපු කෙනෙක් නෙමෙයි. ඔහුට අඳුරේ ලියන්නට කුප්පි ලාම්පුවක් චිමිනි ලාම්පුවක් තිබුණත් ඇති. ඔහු නිවෙසේ සාලේ පුටුවක වාඩිවෙලා කකුලක් පිට කකුලක් තියාගෙන ලියනවා අපි දැකලා තියෙනවා. තාත්තා කවදාවත් අපේ පාසල් වාර්තා පොත් බලලා නැහැ. නමුත් නිවාඩුවෙන් පසුව පාසල් වාර්තා පොත අස්සන් කරගන්න අපි තාත්තා ළඟට ගියාම ඔහු අප පෙන්වන තැන අස්සන් තැබුවා. ඔහුට දරුවෝ ගැන විශ්වාසයක් තිබුණා. තාත්තා කිසිම දවසක දරුවෝ හත්දෙනාට වෙනස් විදිහට සැලකුවේ නැහැ. ඔහු නංගිලා පස්දෙනාටත් අයියාටත් මටත් එක විදිහට සැලකුවේ.අපි පුංචි කාලේ බොරලැස්ගමුවේ අපේ ගෙවල් කිට්ටුව දන්දෙනිය කියලා පොඩි කැලෑවක් තිබුණා. අපි ඒ පැත්තේ දන් කඩන්න යනවා. ගිහිල්ලා තාත්තාටත් එක්ක අරගෙන එන්නේ. අම්මා ඒවාට ලුණු වතුර දාලා දෙනවා. අම්මා පොළේ ගියාම තාත්තාටත් එක්ක කොට්ටන් කොළවල දාලා තියෙන කජු මද ගේනවා. තාත්තා බොහොම ආසයි ඒවා කන්න. මට මතකයි වෙසක් වලට අපි කූඩු හදනවා. තාත්තා කරන්නේ පාටයි, පින්සලකුයි අරගෙන ඒ කූඩුවල එක එක චිත්‍ර අඳීනවා. අපේ අම්මාගෙන් තාත්තාට හොඳ සහයෝගයක් ලැබුණා. ඒ වගේ ම තාත්තාගේ අභාවයෙන් පසුව අපට මේ තත්ත්වයට එන්නට පුළුවන් වුණේ. අම්මාගේ ධෛර්ය නිසයි.දියණියන් තිදෙනා මංජුලා. දිලී මධුපාණිඋදය හා ඔහුගේ බිරිය එක්ව එදා මානවසිංහයන් ගොඩනැඟූ නිවෙස මෙන් ම මානවසිංහයන් පරිහරණය කළ පොත්පත් ආදී සියල්ල තවත් පරපුරක් වෙනුවෙන් රැකබලා ගත්තේ ය.“තාත්තා නැති වෙනකොට ඔහු ඉතිරි කරපු දෙයක් තිබුණේ නැහැ. තාත්තා කිව්ව දෙයක් තමයි ඔහුගේ පාකර් පෑන සොහොන් කොත ළඟ තියන්න කියලා. ඒත් තාත්තට අමාරුවෙලා රෝහලට ගෙනිච්ච දවසෙම ඔහුගේ පෑන කවුරුන් හෝ හොරකම් කරලා තිබුණා. අපි අන්තිමට ඔහුගේ සොහොන් කොතේ තිව්වේ වෙනත් පෑනක්. තාත්තා රෝහලේ ඉන්න තුරුම අම්මාත් රෝහලේ හිටියා.තාත්තාගේ අභාවයෙන් පසුව මානවසිංහ අරමුදල කියලා එකක් බිහිවුණා. ඒකෙන් අපට උදවු ලැබුණා. ඒ වගේම තාත්තාගේ මිත්‍රයෙක් වූ අනුරාධපුරයේ සිටි පියදාස රණසිංහ මහතා මසකට වතාවක් හාල් අරගෙන එනවා. සමුද්‍රදේවි විද්‍යාලයේ එවකට සිටි විදුහල්පතිතුමිය පද්මිණී මහත්මිය පහසුකම් හා සේවා ගාස්තුවලින් අපිව නිදහස් කර තිබුණා.මොන අපහසුතා තිබුණත් අපි ඉගෙන ගත්තා. අපි හොඳ රැකියාවලට යොමු වුණා. අම්මාට තමයි මේ හැම දෙයකම ගෞරවය හිමි විය යුත්තේ. ඒ වගේ ම අපට අපි පුංචි කාලේ අපට උදව් කළ අයට කෘතඥතාව පළ කිරීමට තරම් දැනුමක් තිබුණේ නැහැ. අපි හැම මොහොතකම තාත්තා වෙනුවෙන් අපට උදව් කළ හැමට කෘතඥවනවා.ඉනෝකා සමරවික්‍රමඡායාරූප - සරත් පීරිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=av13063017</link>
    <topic>ආන් දුවගෙ අයිය බලාගෙන ඉන්නවා</topic>
    <author/>
    <content>ආන් දුවගෙ අයිය බලාගෙන ඉන්නවාළමයින්ගෙන් ඈත්ව තුරු සෙවණක් යට බලා සිටින නිල්මිණිව හඳුනා ගැනීමට ජනවර්ධනට අපහසු වූයේ නැත. තමා වෙතට කලබලයෙන් එන මුරකරු දෙස නිල්මිණි බලා සිටියේ, ඔහු කිසිවෙක් සොයන බව ‍වැටහී ගිය නිසා ය.“කාවද අන්කල් හොයන්නේ?”ජනවර්ධන ‍ඈ සමීපයට ගියේ සිනහවක් මුවට නඟාගෙන ය‍.“ආන් දුවගෙ අයිය බලාගෙන ඉන්නවා එක්කරගෙන යන්න?”“අයියා... මෙහේ?”නිල්මිණිට සතුටත් පුදුමයක් නිසා එකවරව යමක් කිරීමට නොහැකි විය.“ඔව්. නිමන්ත නේද? අයියයි තවත් යාළු මහත්තයකුයි කිරි කඩේ බලාගෙන ඉන්නව‍‍.”“අනේ පව් හොස්ටල් එකට ගිහින් ආපහු එන්න ඇති. අංකල් ස්කූල් බස් එක ආවොත්?”“මම කියන්නම් අයිය එක්කල ගියා කියල..‍. එහෙම නේද කියන්න ඕනේ?”“අනේ අංකල් එහෙනම් මාව හොයන්න ඉස්සෙල්ල එහෙම කියන්න, හො‍ඳේ...”නිල්මිණි ලැසි ගමනින් ගේට්ටුව දෙසට පියමන් කළා ය‍‍....“යං යං මටත් පරක්කු වෙනවා...”ජනවර්ධන ද ඇය අනුගමනය කරමින් ඉදිරියට ගියේ ය.දැරියගේ සිත සතුටින් ඉපිල යමින් තිබුණි. අයියා සමඟ සුරංගද පැමිණ ඇති බව ඇයට සහතිකය. ඔවුන් දෙදෙනා සමඟ යළි නේවාසිකාගාරයට යෑම නම් ඇයට ප්‍රිය නොවන්නේ මේට්‍රන්ගේ විස කතා අසන්නට සිදුවීම අනිවාර්ය නිසා ය. එහෙත් ඒ සියල්ල අදට පමණක් ඉවසා ගැනීම ඉතා සුළු කරුණකි. හෙටින් ඇරැඹෙන නව ජීවිතය පුරා පැතිරෙන සැනසිල්ල, සුවදායක බව ගැන සිතෙන විට ඒ සියල්ල දුහුවිල්ලක් තරම් තැකිය යුතු නොවේ.‍නිල්මිණි ගේට්ටුව සමීපයටම ගොස් ජනවර්ධන එනතුරු බලා සිටියේ එය විවෘත කරන තෙක් ය. ජනවර්ධන ප්‍රධාන ගේට්ටුව විවර කර පාර දෙපස හොඳින් පිරික්සා බැලුවේ සැක හැර ගැනීමට මෙන් ය. ධනුක කිරිහලෙන් මෑත්ව ඔහුට අත ඔසවා සන් කර ඇයට තමා එහි සිටින බව දන්වන්නට සංඥා කළේ ය.“කෝ අන්කල් එයාල දෙන්න කෝ...”“ආ... අන්න අර කිරිහලේ... එතෙන්ට යන්න...”දෙවරක් සිතීමට දෙයක් එහි ඇත්තේ නැත. නිල්මිණි ජනවර්ධන දෙස බලා සතුටු සිනහවක් පෑවාය.“අන්කල් බස් එක දැන් ආවොත් කියන්න මං අයියත් එක්ක හොස්ටල් එකට ගියා කියලා...”“හොඳයි මං කියන්නම්...”නිල්මිණි පාර මාරු වී කිරිහලට ඇතුළු වනතුරුම බලා සිටි ජනවර්ධන ගේට්ටුව වසා දැමුවේ ය. නිල්මිණි පැමිණීමට පෙර වෑන් රිය වෙත කඩිනමින් දිව ගිය ධනුක එය කිරි කඩය අසලින් ම නවතා බලා සිටියේ ය. ඉවෝන් වජිර හා සූදානමින් සිටියේ කිසිදු කලබලයක් ඇති නොවෙන පරිදි ක්‍රියා කිරීම සඳහා ය. නිල්මිණි කිසිදු චකිතයක් නොමැතිව පඩි දෙකක් බැස කිරි හලට ගියා ය. එය ඇයට ඒ තරම් නුපුරුදු ස්ථානයක් නොවීම ඊට හේතුවයි. ඇය හඳුනන කිරි හල හිමිකාරිය නොසිටීමෙන් හා සුරංග හෝ සිය සොහොයුරා නොදැකීමෙන් යුවතිය මඳක් විපිළිසර වූවා ය. ඔබ මොබ බැලූ ඕ කිරිහලේ වාඩිවී සිටි රූමත් කාන්තාව දෙස බැලුවේ උපකාරයක් පතාගෙන මෙන් ය.“ඇයි නංගි කාවද හොයන්නේ?”ඉවෝන් වජිර දෙස හොරැහින් බැලුවා ය.“නෑ මේ මගේ අයිය ඇවිත්... ඒත් දැන් පේන්න නැහැ. ඒකයි බැලුවේ...”අයිය විතරක් නෙවෙයිනෙ. තවත් කවුද හිටියා?”“ඔව් ඔව් ඒ ගොල්ල කොහාට ද ගියේ?”“අර වෑන් එකේ ඉන්නේ යාළුවෙක් එක්ක කතා කර කර...”“යාළුවෙක් එක්ක?”නිල්මිණිගේ දෑස විසල් වූවා පමණක් නොවේ. කිසිත් නොපෙනෙන වෑන් රිය දෙස බලා සිටි දැරිය ඉවෝන් දෙසට හැරුණේ කිසිවක් නොතේරෙන ලෙස ය. තමා දුටුවා නම් සුරංග දිව එන බව සහතිකය. ඉවෝන් නැගිට ඇගේ උරහිසට අත තැබුවා ය.“අපි යන්නෙත් ඒ ව‍ෑන් එකේ. ඔයාගේ අයියට අපි කිව්ව අපි හොස්ටල් එක ළඟින් දාගෙන යන්නම් කියලා... යමු.”දෙතොල් මත දිග හැරෙන සැනසිලි සිනහවක සේයා දුටු විට ඉවෝන් දැඩි වේදනාවකට පත්වූවත් ඈ නිල්මිණිගේ අත රැගෙන ඉක්මනින් වාහනය සමීපයට ආවාය.“නගින්න...”එබී බලන නිල්මිණිගේ ඉඟටිය ළඟින් ඔසවා ව‍ෑන් රියට දමාගත් ඉවෝන් සැණින් දොර වැසුවේ යන්ත්‍රයක් පරිද්දෙනි.තත්පර කිහිපයක් බියෙන් මුසපත්ව මෙන් වටපිට බැලූ නිල්මිණි කෑ ගැසීමට මුව විවර කළා ය‍.ඉවෝන් ඇගේ මුව තදකර මොහොතකින් මුදා හැරියාය. නිල්මිණි මහා පෙරළියක් කිරීමට පටන් ගත්තේ එතැන් සිටය. ඈ නැඟී සිටිමින් රථයේ සෑම තැනම හොඳින් බැලුවේ සුරංග හෝ නිවන්ත සිටී දැයි සොයමින් ය.“කෝ... අක්කේ මගෙ අයියා? කෝ සුරංග? ඔයා බොරු කියල මාව රැවැට්ටුව නේද?”“නෑ නෑ ඒ ගොල්ල මඟින් නගිනවා. ඔයා කෑ නොගහ ඉන්නකෝ...”“ඔයා බොරු කියන්නේ? අපේ අයියට යාළුවො නෑ‍. නවත්තන්න... මට බහින්න ඕනෑ...”“කෑ ගහන්න එපා නංගි ඉස්සරහා පොලිසියෙන් ඉන්නවා. අපි ඔයාව පැහැරගෙන යනව කියලා හිතයි.”වජිර ඉදිරි අසුනේ සිට ආපසු හැරී බලා කීමෙන් මඳක් මෙල්ලවූ බවත් දැක්වුව ද, නිල්මිණි ඉවෝන්ගේ උරහිසෙන් අදිමින් හඬමින් කෑ ගැසුවා ය.“අනේ අක්කේ මට බයයි... මාව කොහෙද ගෙනි යන්නේ?”“ඉවෝන් ඇය නිහඬ කරන්නට සිදුවෙනවා” ධනුක පසු පස නොබලාම ඉංග්‍රීසියෙන් පැවසුව ද ඒ හඬ කාගේ දැයි නිල්මිණි මොහොතකින් හඳුනා ගත්තා ය.“ධනුක තමුසේ... අය්යෝ මාව බේරගන්න කවුරුත් නැද්දෝ...”ඇය මර හඬ නැඟුවා ය. ඉවෝන්ට අතින් පහර දෙන්නට වූයේ මාරාවේශ වූ එකියක මෙනි. ඇය ඉවෝන්ගේ කොණ්ඩය ඇද්දා ය. පහුරු ගෑවේ කොටි දෙනක ලෙසින් ය.පාර අයිනටම වී නතර වූ වාහනයෙන් පනින්නට මෙන් නිල්මිණි ඉවෝන් හා පොර බැදුවා ය. වජිර වහා ක්‍රියාත්මක වූයේ තවත් ප්‍රමාද වීමෙන් පසු තැවිලි වීමට සිදුවන හෙයිනි.සූදානම් කර තිබූ ලේන්සුව ඇගේ නාසයට තබා තද කිරීමෙන් නිල්මිණි සිහි විසඥ වූවා ය. දැඩි ලෙස පීඩනයට ලක්වී සිටි ඉවෝන් ඉකි ගසමින් හඬන්නට වූයේ ඉන් අනතුරුව ය. ඉතා ඕනෑකමින් නිල්මිණිගේ හිස සිය උකුලට ‍ගත් ඕ ඇගේ මුහුණ ‍පිරිමැද්දේ ශෝකයෙනි.ඉතා ළා බාල යුවතියක වූ නිල්මිණි පළමු වතාවට දුටුවද ඈ ඉතා රූමත් එහෙත් අහිංසක ගැමි දැරියක් බව ඉවෝන්ට අවබෝධ විය. ඇගේ රූපයෙන් උමතු වී සිටිය ද ධනුක කළේ මේ දැරියට විශාල අපරාධයක් බව ඇය සිතුවාය.“ඉවෝන් ප්ලීස්... අඬන්න එපා. නිල්මි හිතල කරපු දේවල් නෙවෙයි...”“ඔ‍ක්කොම හරි ... කරදර වෙන්න එපා...”එසේ පැවසුව ද ඉවෝන් දිගටම හැඬුවා ය. තමා පණටත් වඩා ධනුකට ආදරය කළ ද මේ තරම් අවශ්‍යතාවයක් හෝ උමතුවක් ඔහු තුළ නොතිබූ බව ඇය මතක් කළා ය. ඒ තරමටම ඕනෑකමක් ධනුකට ඇති වූවා නම් විවාහ නොවී හෝ එකට ජීවත්වීමට හැකියාවක් තිබුණ බව ද ඉවෝන් සිතුවේ දැඩි වේදනාවකින් ය. නිල්මිණි හමුවූ දා සිට ම ඔහු වෙනස් වූයේ ඉතා පුදුමාකාර අන්දමින් ය. ඇගේ අනුබලයක් නොලබාම මත්පැන් පානය කිරීම හා සමාජ ශාලා ජීවිතයෙන් ඈත්වූවේ ය. තමා සමඟ වූ සමීප සබඳතා ද සීමා වූවේ ය. කිසිදු වෙනසක් තමාට සිදු නොවුණ ද නිල්මිණි හා හදවතින් බැඳී සිටියේ පුදුමාකාර අන්දමින් ය.“ඉවෝන්”වජිර රහසින් මෙන් ඇය ඇමතුවේ මේ අමිහිරි නිහඬ බව ඉවසිය නොහැකි තැන ය.“කොහොමද? ෂේප් නේද? මට බය සිහිය ආහම මොනව කරයිද කියලා?”“ලේසි නම් වෙන එකක් නෑ. නිල්මිණි අපි කියන දේට කොහොම හරි කැමති කරව ගත්තෙ නැත්නම්”ඉවෝන් ගේ හඬ ඉතා බැරෑරුම් විය. වජිර, ධනුක දෙස බැලුවේ එය තේරුම් ගත් නිසා ය. නිල්මිණි වැනි යුවතියකට බැඳීමට තරම් ධනුක මෝඩ වූයේ කුමක් නිසා ද? තමාගෙන් අඩක් වයසැති දැරියකට බලයෙන් ආදරය කිරීමේ කිසිදු ඵලයක් නොමැති බව වජිර මීට පෙර තේරුම් කර දුන්නේ වරක් දෙවරක් නොවේ. ඒ හැම අවස්ථාවකදීම ධනුක පැවසුවේ එකම එක අර්ථයක් දෙන කියමනකි.“මට නිල්මි නැතිව ජීවත්වෙන්න ඕනකමක් නෑ”“ධනුක... මම අහන්නේ මේ කෙල්ල කලබල කරන්න ගත්තොත් අපේ වැඩපිළිවෙලක් අප්සෙට් යයි නේද?”“නිල්මිණිගෙ හිත හදන්න ඕනේ. ඒක කරන්න ඕනේ චමිලයි ඉවෝනුයි...”“චමිලා නිල්මිණිව ‍ෂේප් කර ගනීවි...”වජිර සිය බිරිය ගැන සිතා පැවසුවේ ය.“කොහොම හරි අපි සිහි එන්න කලින් ගෙදර‍ට ගියොත්...?”“බලමු. ඉවොන් අද රෑට වජිරලගෙ ගෙදර නතර වෙනව නේද?”ධනුක දයාබරව විමසුවේ ය. දිග සුසුමක් පිටවූයේ නොදැනීම වුවද, ඉවෝන් නිහඬව එයට එකඟ වූවා ය.“කොහොම හරි නිල්මිණිට ඒත්තු ගන්වන්න ඕනෑ එයාට වෙන කරන්න කිසිම දෙයක් නැති බව...”“මට පව් කියලත් හිතෙනව ධනුක...”වජිරට කියැවුණේ ය.“මං නිල්මිණිට ආදරෙයි. මම එයාට හොඳින් සලකනවා... එච්චරයිනෙ...”ඉවෝන් අත් ඔරලෝසුව දෙස බැලුවා ය. දහවල් දෙකට ආසන්න වී තිබුණි. නිල්මිණි අත පය සෙලවූවා ය. ඇගේ දෑස් විවර වීමට තතනන බව ඉවෝන් වටහා ගත්තා ය.“ධනුක... ඉක්මන් කරමු... සිහිය එන්න වාගේ...”“හරි... මේ ළඟ...”වජිර වාහනයෙන් බැස විශාල ගෘහයක ගේට්ටුවක් ඇර දමා වාහනය ඇතුළට ගැනීමට අතින් සංඥා කළේ ය.මතු සම්බන්ධයිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=av13063018</link>
    <topic>නූතන නාට්‍ය ඉතිහාසය දෙස කැලිඩස්කෝපයකින් බැලීම හෙවත් ප්‍රත්‍යවලෝකනය</topic>
    <author>සුනිල්  මිහිදුකුල</author>
    <content>නූතන නාට්‍ය ඉතිහාසය දෙස කැලිඩස්කෝපයකින් බැලීම හෙවත් ප්‍රත්‍යවලෝකනයසුනිල්  මිහිදුකුලමේ සැමරෙන්නේ මහාචාර්ය එදිරිවීර සරච්චන්ද්‍ර ජන්ම ශත සංවත්සරයයි. මෙම සියවස් සමරු වසරේ දී එතුමාගේ වේදිකා නාට්‍ය නැවත නිෂ්පාදනය කිරීම, එතුමාගේ සාහිත්‍ය නිර්මාණ හා ශාස්ත්‍රීය කෘති යළි ප්‍රකාශනයට පත්කිරීම පිළිබඳ ව්‍යාපෘති පවතී. ඒ හැරුණුකොට විශේෂයෙන් සැලකිය හැකි ක්‍රියාවලියක් වන්නේ මහාචාර්ය සරච්චන්ද්‍රයන්ගේ නිර්මාණ හා ශාස්ත්‍රීය සේවාව වඩාත් පෘථුල අයුරින් සලකා බලා කෙරෙන විමර්ශන කෘති පළ කිරීම ය. මහාචාර්ය කේ. එන්. ඕ. ධර්මදාස හා පී. බී. ගලහිටියාව විසින් සංස්කරණය කරන ලද ‘මනමෙ ප්‍රත්‍යාවලෝකනය’ එහි සමාරම්භක පියවරක් ලෙස සැලකිය හැකි අගනා කෘතියකි.‘මනමෙ ප්‍රත්‍යවලෝකනය’ ග්‍රන්ථය කොටස් 5 කට බෙදේ. පළමු කොටසට අයත් වන්නේ මෙහි මුඛ්‍ය ලිපිය සේ සැලකිය හැකි මහාචාර්ය කේ. එන්. ඕ. ධර්මදාස ලියු ‘මහාචාර්ය එදිරිවීර සරච්චන්ද්‍ර : ආචාර්යවරයා, ශාස්ත්‍රවන්තයා, කලාකරුවා සහ දාර්ශනිකයා’ නම් වූ දීර්ඝ ලියැවිල්ලයි. සරච්චන්ද්‍ර චරිතය, එතුමා බිහිවූ සමාජ හා සංස්කෘතික පසුබිම, එතුමාගේ සමස්ත නිර්මාණ හා ශාස්ත්‍රීය මෙහෙවර එම ලිපිය මඟින් මනා විග්‍රහයකට හසු කෙරේ.දෙවැනි කොටසට ඇතුළත් වන්නේ ‘මනමෙ’ නිර්මාණය කිරීම සම්බන්ධයෙන් විශේෂයෙන් එහි අධ්‍යාශය, නිර්මාණ පසුබිම, නළුවරණය, නිෂ්පාදන ගැටලු, ප්‍රේක්ෂක ප්‍රතිචාර පිළිබඳ මහාචාර්ය සරච්චන්ද්‍ර වරින්වර දක්වා ඇති කරුණු අන්තර්ගත ලිපි කීපයකි.‘මනමෙ’ නාට්‍යයට පමණක් නොව ඊට සිවු වසරකට පසු නිපදවූ ‘සිංහබාහු’ නාටකයට ද ප්‍රතිභාසම්පන්න නළු නිළි පිරිසක් සොයා ගන්ට ලැබීම එම නාට්‍යවලට ද පොදුවේ සලකා බලන කල්හි සිංහල නාට්‍ය කලාවට ද ඉමහත් භාග්‍යයක් වූ බව කියනු කැමැත්තෙමි. වේදිකා නාට්‍ය යනු නිසැකවම නළුවන්ගේ කලාවකි. මහාචාර්ය සරච්චන්ද්‍රයන් ද වරක් ඒ හා සමාන අදහසක් දරා ඇත. ඒ මෙපරිදිය.“නළුවාගේ කාර්යය, රචකයාගේ හා නිෂ්පාදකයාගේ මෙන් නිර්මාණාත්මක එකක් යැයි මම එදාත් විශ්වාස කළෙමි. අදත් විශ්වාස කරමි. අධ්‍යක්ෂකයාට කළ හැක්කේ ඔහුට උපදෙස් දීම පමණි. තමාගේ භූමිකාව ඔහු තමාම නිර්මාණය කළ යුතුය. එම නිර්මාණය සිදු වන්නේ ඔහු ප්‍රේක්ෂකයන් හමුවෙහි රඟපාන විටය. ප්‍රේක්ෂකයන්ගේ හදවත් හා තමාගේ හදවත එක ස්වරයකට සාදන ලද තත් කීපයක් පරිද්දෙන් අනුකම්පනය වූ විටය.”නළුවකුට තමා කැමැති ආකාරයේ අර්ථකථනයක් තමා රඟන චරිතයෙන් ඉදිරිපත් කළ හැකිය. උදාහරණ වශයෙන් ශේක්ෂ්පියර්ගේ ‘වැනිසියේ වෙළෙන්දා’ නාට්‍යය ගනිමු. එහි ශයිලොක්ගේ චරිතය විකට චරිතයක් සේද නොඑසේනම්, දුෂ්ට චරිතයක් සේ ද නිරූපණය කළ හැකිය. ‘මනමෙ’ නාට්‍යයේ ද එවන් අර්ථකථනයක් එයි. ට්‍රිලිෂියා ගුණවර්ධන ‘මනමෙ’ බිසවගේ චරිතය රඟපාද්දි මහාචාර්ය සරච්චන්ද්‍ර බලාපොරොත්තු නොවු ආකාරයේ සරාගී බවක් ආරූඪ කරගත් බව ආචාර්ය සරත් අමුණුගම වරක් සඳහන් කර තිබිණි. ඒ නිසා ‘මනමෙ’ නාට්‍යයට නව පණක් පමණක් නොව නව අරුතක් ද සැපයුණු බව ඔහු තවදුරටත් කියයි.‘මනමෙ ප්‍රත්‍යවලෝකන’ ග්‍රන්ථයේ තුන්වැනි කොටස ‘මනමෙ’ මුල් නිෂ්පාදනයට දායක වූ ඇතැම් නළු නිළියන් ඇතුළු සෙසු ශිල්පීන්ගේ අත්දැකීම් රැගත් ලිපිවලට වෙන්ව ඇත. එයිනුත් වැදි රජුගේ චරිතය රඟපෑ එඩ්මන්ඩ් විජේසිංහගේ සම්මුඛ සාකච්ඡාත්මක ලිපිය අතිශය වැදගත්ය. අංකූර නළුවන්ට එහි එන කරුණුවලින් ලද හැකි ප්‍රයෝජනය විපුලතර ය.සිවුවැනි කොටස වෙන් වන්නේ ‘මනමෙ’ පිළිබඳව වූ විමර්ශනාත්මක ලිපි උදෙසාය. ඒ අතරින් මහාචාර්ය විමල් දිසානායකගේ හා මහාචාර්ය මයිකල් ප්‍රනාන්දුගේ ලිපි දෙක අති සුවිශේෂ වන්නේ ඒවායින් ඉදිරිපත් කර ඇති ශාස්ත්‍රීය කරුණු තවදුරටත් සංවාදයකට, කතිකාවකට බඳුන් කළ හැකි බැවිනි.මහාචාර්ය දිසානායකගේ ලිපියෙහිලා සලකා බැලෙන්නේ ‘මනමෙ’ නාටකය චිරන්තන භාරතීය නාට්‍ය සම්ප්‍රදාය සමඟ සැස‍ඳෙන අයුරු පෙන්නුම් කිරීම පිළිබඳවය. මහාචාර්ය සරච්චන්ද්‍ර කලකට ඉහත දී ගල්කිස්ස ශාන්ත තෝමස් විදුහලේ උගන්වන අවදියේ දී ‘නල දමයන්ති’ නමින් මුද්‍රා නාටකයක් නිෂ්පාදනය කළ බවත් එතුමාගේ මූලිකත්වයෙන් ‘විශ්ව නාටක පුස්තක මාලා’ යටතේ සංස්කෘත නාටක කීපයක් සිංහලට නැඟුණු බවත් විශේෂයෙන් ‘රත්නාවලි’ නාට්‍යය වේදිකා ගතකිරීමට උපස්තම්භක වූ බවත් අපි දනිමු.එහෙත් ‘මනමෙ’ නාටකයට පාදක වන නාඩගම් රංග රීතිය දකුණු ඉන්දියාවේ තෙරුක්කූත්තු නම් වූ නාට්‍ය ගණය ඔස්සේ මෙරටට ආ නාට්‍ය ශිල්පයක් ය යන්න අප අමතක කළ යුතු නැත. සිංහල නාඩගමට දීර්ඝ ඉතිහාසයක් ඇතැයි කියන ආචාර්ය ගාමිණි දෑල බණ්ඩාරගේ මතිමතාන්තර කෙසේ වෙතත් නාඩගම සියවස් කීපයකට වඩා ඈත අතීතයකට දිව නොයන බව මගේ හැඟීමයි.‘මනමෙ’ පූර්ව නිෂ්පාදන යුගයේ දී මහාචාර්ය සරච්චන්ද්‍ර සිංහල නාඩගම ප්‍රතික්ෂේප කළ අයෙකි. ‘කපුවා කපෝති’ නාට්‍යයට ලියු ප්‍රස්තාවනාවේ දී ඔහු කියා ඇත්තේ නාඩගම වර්තමාන අදහස් අනුව නාට්‍ය සංඛ්‍යාවෙහිලා ගිණිය නොහැකි බවය. එහෙත් පසුව සිංහල ගැමි නාටක පිළිබඳ කළා වූ භාරදූර පර්යේෂණයන් ගෙන් ඉනික්බිතිව මහාචාර්ය සරච්චන්ද්‍රයන්ට සාක්ෂාත් වූයේ ගම්බද නාට්‍ය වර්ග අතර අංග සම්පූර්ණ වූ රංග ශෛලියක් ඇත්තේ නාඩගම්වල පමණක් බවය. එපමණක් ද නොවේ. චීන හා ජපන් නාට්‍ය සමඟ සැසඳීමට පුළුවන්කම තිබුණු එකම නාට්‍ය වෙසෙස නාඩගම බව ද එතුමා කියා ඇත.මෙයට ම අදාළව තවත් ඉතා වැදගත් ප්‍රකාශයක් මහාචාර්ය සරච්චන්ද්‍ර කරයි. එනම්; තමා ‘මනමෙ’ නිෂ්පාදනය කළේ දෙමළ ‘නාට්ටුකූත්තු’ සම්ප්‍රදායයේ ඇති විවිධ ආකෘති සසඳා බලා කළ පර්යේෂණයකින් ය යන්නයි.නූතන දේශීය නාට්‍ය කලාව බිහිවූයේ නාඩගම් ඇසුරෙන් වුව නාඩගමේ ප්‍රකාශන ශක්‍යතාව ඉතාම සීමිතය. සමකාලීන අත්දැකීම් නිරූපණයට එහි ඇති ඉඩ ප්‍රමාණවත් නැත. එසේම පැරණි රාග තාල සොයා ගැනීම ද උගහටය. ඒ බව මහාචාර්ය සරච්චන්ද්‍රයන්ම පසක් කර ගත් නිසාය, ඉන්පසු අවස්ථා දෙක තුනක හැරුණුකොට එතුමාගේ සෙසු නාට්‍ය සඳහා නාඩගම් රංග රීතිය උපයුක්ත කර නොගත්තේ.මහාචාර්ය මයිකල් ප්‍රනාන්දුගේ ලිපිය ‘මනමෙ’ නාටකය ලෝක නාට්‍ය කලාව තුළ තබා කර ඇති මාහැඟි විවරණයකි. මහාචාර්ය සරච්චන්ද්‍ර එක පැත්තකින් නාඩගම් කරා යද්දි තවත් පැත්තකින් ජපානයේ නෝ, කබුකි, හෝ චීනයේ බෙයිජිං ඔපෙරා වැනි පාරම්පරික ලක්ෂණ ප්‍රකට කරන්නා වූ නාටකවලින් ද කිසියම් නිර්මාණ පෝෂණයක් ලබයි. එතුමාගේ නාට්‍ය දෘෂ්ටිය විශ්වීය ස්වරූපයක් ගන්නේ ඒ අනුවය.මහාචාර්ය සරච්චන්ද්‍ර කාව්‍යමය වූත්, ශෛලිගත වූත් රංග කලාවක් සොයා ගිය ගමන අමෙරිකාවේත්, අයර්ලන්තයේත්, රුසියාවේත්, ජර්මනියේත්, ඉන්දියාවේත් නූතන නාට්‍ය සම්බන්ධයෙන් ද සමපාත බවක් ගත් අයුරු අපට මහාචාර්ය මයිකල් ප්‍රනාන්දුගේ ලිපියෙන් වටහා ගත හැකිය. විශේෂයෙන් ජර්මනියේ බර්ටෝල්ට් බ්‍රෙෂ්ට් තම රංග රීතිය සොයා පාදා ගනු සඳහා චීන නාටක කරා යෑම සරච්චන්ද්‍රයන්ගේ කාර්ය භාරයට බෙහෙවින්ම සමරූපී වන්නකි. සාපේක්ෂ වශයෙන් ගත් විට බ්‍රෙෂ්ට් ජර්මන් වේදිකාවේ කළා හා සමාන වූ විප්ලවයක් මහාචාර්ය සරච්චන්ද්‍ර ඔහුට සමකාලීනව සිංහල වේදිකාව තුළ ද කළ බව මහාචාර්ය චන්ද්‍රසිරි පල්ලියගුරු වරක් ප්‍රකාශ කර තිබුණා මට මතකය.‘මනමෙ ප්‍රත්‍යවලෝකන’ පොතේ පස්වැනි කොටස ‘මනමෙ’ නාටකය අළලා නොයෙක් විද්වතුන් පුවත්පත් හා සඟරා සඳහා ලියූ ලිපිවලින් සංග්‍රහ වෙයි. ඒ ලිපි අතරින් රෙජි සිරිවර්ධනගේ ලිපිය වඩාත් අර්ථපූර්ණය. ‘මනමෙ’ අපේ රටේ හැම පන්තියකට ම අයත් ප්‍රේක්ෂකයන්ගේ පිළිගැනීම ලැබුණු බව කියන ඔහු එය තවදුරටත් විස්තාරණය කරමින් ඉංගිරිසි උගතුන් ය, සිංහල උගතුන් ය යන දෙපක්ෂය සහ නාගරිකය, පිටිසරබද ය යන දෙපක්ෂය ද වෙන් කරමින් පැවති සංස්කෘතික වැටවල් කඩා දැමීමට ‘මනමෙ’ ට හැකි වූ බව කියයි.මෙහි එන ඇතැම් ලිපි ඉංගිරිසි බසින් සම්පාදනය වූවකි. ඒවා සිංහලට පරිවර්තනය කොට පළ කළේ නම් වඩාත් අගනේය. ‘මනමෙ’ නාට්‍යයට අදාළ ඡායාරූප ද මෙහි ඇතුළත් ය.අවසාන වශයෙන් කිව යුතු වන්නේ මෙම ලිපි සංග්‍රහය ‘මනමෙ’ හා මෙරට ශෛලිගත නාට්‍ය කලාවේ වර්ධනය දෙස විවිධාකාර වූ ශාස්ත්‍රීය දෘෂ්ටිකෝණවලින් සලකා බැලීමට අවශ්‍ය කැලිඩස්කෝපයක් නිර්මාණය කර දී ඇති බවකි.ප. ලි : මේ සමඟම එදිරිවීර සරච්චන්ද්‍ර සාර සංග්‍රහය (නව සංස්කරණය) සහ ශාස්ත්‍රීය ගවේෂණ : භාරතිය සාහිත්‍යය හා දර්ශනය (එදිරිවීර සරච්චන්ද්‍ර) යන කෘති දෙක ද පළව ඇති බව සඳහන් කළ යුතුය. මුල් ග්‍රන්ථය මෙන්ම මෙම ග්‍රන්ථ දෙක ද මරදානේ එස්. ගොඩගේ සහෝදරයන්ගේ ප්‍රකාශනය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=av13063019</link>
    <topic>හොලිවුඩ් පුරෙන්</topic>
    <author>සුජිව තේවහෙට්ටිගේ</author>
    <content>හොලිවුඩ් පුරෙන්රිතික් රෝෂන්ට වැඩියෙන්ම ආදරේ රසිකයන් ද? එහෙමත් නැත්නම් රසිකාවියන් ද? දැනට පෙනෙන හැටියට නම් රිතික්ට ආදරය කරන බහුතරය රසිකාවියන් වගෙයි.එවැනි රසිකාවියක් නිසා පසුගිය සතියේ දී රිතික්ට ලොකු අකරතැබ්බක් සිදුවුණා. රිතික් පදිංචිව සිටින්නේ ජූහු ප්‍රදේශයේයි. ඔහුගේ නි‍ෙවස ආසන්නයට පැමිණි එක්තරා තරුණියක් කෑගසන්නට පටන් ගත්තා. ඇය කෑගසමින් කීවේ තමන් ආදරය කරන ප්‍රියතම නළුවා හමුවීමට අවස්ථාවක් ලබා දිය යුතු ය කියලයි.මේ කලබැගෑනිය ඇතිකළ යුවතියගේ නම ‘අන්නා’ බව රිතික්ගේ සේවකයන්ට දැනගන්න ලැබුණා. ඔවුන් ඈ ගැන විස්තර රිතික්ට දැන්වූවා. මේ උමතු රසිකාව සෑහෙන වේලාවක් තිස්සේ රිතික්ගේ නි‍ෙවස අබියස රැඳී සිටියා. මේ නිසා රිතික්ට නි‍ෙවසින් පිටතට පැමිණෙන්න හැකිවුණේ නැහැ. ඔහු කර කියා ගත දෙයක් නොමැතිව ‘නිවාස අඩස්සියේ’ සිටියා.කොහොම වුණත් ඔහු නිකම්ම සිටියේ නැහැ. ජූහු ප්‍රදේශයේ පොලීසියට මේ බව දැන්වූවා. මේ උමතු යුවතිය‍ගේ ‘පිකටින්’ එක මුල සිටම දුටු එක්තරා පුද්ගලයෙකු මෙලෙස විස්තර කළා. “මේ කෙල්ල කිව්වේ එයා රිතික්ගේ රසිකාවියක් නිසා රිතික්ව මුණ ගැහිලා කතාබහ කරන්න ඕනෙ කියලයි. ඒත් රිතික්ගේ ගෙදර වැඩ කරන අය ඒකට ඉඩ දුන්නෙ නැහැ. ඒ නිසා මේ කෙල්ල ආවේස වෙලා වගේ කෑගහන්න පටන් ගත්තා.ඒත් කිසිම කෙනෙකුගෙන් එයාට ඉඩක් ලැබුණේ නැහැ.” රිතික් කළ පැමිණිල්ලට අනුව පොලීසිය ඔහුගේ නි‍ෙවස අසලට පැමිණ පිකටින් කාරිය ව අල්ලා ගත්තා දැයි දැන ගන්න ලැබුණේ නැහැ.කොහොම වෙතත් මේ පැමිණිල්ල ගැන පරීක්ෂණ පවත්වන ජූහු පොලීසියේ නිලධාරියෙකු වන මෙත්රේ පැවසුවේ මේ උමතු රසිකාව මීට කලින් ද රිතික්ගේ කාර්යාලයට බලහත්කාරයෙන් කඩා වැදී ඇති බවයි. එක වතාවක් නම් නොවෙයි. දෙවතාවක්ම එලෙස කඩාවැදී තිබෙනවාලු.ස්වරා භාස්කර්, බොලිවුඩ්පුරය එළිය කරන්නට එක්වූ යොවුන් නවක තරුවක්. ඇය, පසුගිය සතියේ අලුත්ම බොලිවු‍ඩ් චිත්‍රපටයක රූගත කිරිම් කිහිපයකට එක්වුණා. චිත්‍රපටයේ නම, ‘රාන්ජනා.’ මේ චිත්‍රපටයට ඇතුළත් වන ‘ආයෙ සාඛි සාජන්’ යනුවෙන් ගැයෙන ගීතයට අනුව නිර්මාණය වූ මනහර නර්තන රංගනයක් ද මෙහිදී රූගත වුණා. ප්‍රවීණ සංගීතඥ ඒ. ආර්. රහ්මාන්ගේ මියුරු තනුවකට අනුව ගැයෙන මේ රංගනය රූගත වුණේ චිත්‍රාගාරයක නොවෙයි. සෞන්දර්යයෙන් අනූන ස්වභාවික පරිසරයකදීයි. මේ ගීතමය රංගනයේ ස්වරා සමඟ රඟපෑවේ සෝනම් කපූර් සහ අභේ ඩියොල්.ස්වරා, තම සිනමා ජීවිතයේ මුල්ම වතාවටයි ගීතමය ජවනිකාවක් වෙනුවෙන් සාරියක් හැඳ සිටියේ. සාරිය නම් හරිම ලස්සනයි. එය ඇඟලා ගත් විට ස්වරා ගේ ස්වරූපය තවත් ලස්සන වුණා. ඒ වුණත් සාරියක් හැඳගෙන නර්තනයේ යෙදීම නම් ඇයට දැඩි අසීරු කටයුත්තක් වුණා.චිත්‍රපටයේ නැටුම් අධ්‍යක්ෂවරයා සහ ඔහුගේ සහායිකාවගේ උපදෙස් අනුව නටන්න ගිය ස්වරා, ලොකු අමාරුවක වැටුණා. ඒත්, මේ සුරූපී යෞවනිය ඒ අමාරුවෙන් බේරා ගත්තේ ඇය කිසිසේත් නොසිතූ කෙනෙක්. ඒ කවුද? අපි ඇගෙන්ම ඒ වතගොත දැනගනිමු.“මම ඒ වෙලාවෙ හිටියෙ දැඩි පීඩනයකින්. මොකද, චිත්‍රපටයේ අධ්‍යක්ෂවරයා ගෙ අවශ්‍යතාව මත හරියට නටන්න ඕනෙ. ඒත් පළමු වතාවට සාරියක් ඇඳල නටන්නත් බැහැ. මගේ මේ අපහසුතාව නැටුම් අධ්‍යක්ෂවරයාටවත්, එයාගෙ සහායක ශිල්පිනිියටවත් තේරුණේ නැහැ.ඒ දෙන්නා කියන කියන විදිහට පැය ගාණක් තිස්සේ මම නැටුවා. ඒත් අධ්‍යක්ෂවරයාට හරියන විදිහට නැටුම නිරූපණය වුණේ නැහැ. මට ඒ වෙනකොට නැටුම එපාවෙලයි තිබුණේ. මගේ වාසනාවට මම නොහිතපු විදිහට සෝනම් කපූර් මගේ ගැලවුම්කාරිය වුණා. එයා මට උපදෙස් ටිකක් දුන්නා. මෙන්න මේ විදිහට නටන්න කියල එපා කිව්වා.කිව්ව විදිහටම මම නැටුවා. ඒ පාර තමයි, හරි ගියේ. සෝනම් මට කියල දුන්න විදිහට නැටුවාම මට කිසිම මහන්සියක් දැනුණෙ නැහැ. මගේ මානසික ආතතියත් නැති වෙලා ගියා. ඇත්තෙන්ම, සෝනම් ගෙ සහයෝගය නිසයි මට හොඳින් ඒ නර්තනය නිරූපණය කරන්න පුළුවන් වුණේ. එදා අපි දෙන්නා හරිම සතුටෙන් රඟපෑවා. සෝනම් හරිම මිත්‍රශීලී කෙනෙක්.”මේ ගීතමය ජවනිකාවේ ස්වරා, අභේ ඩියොල් සමඟ ප්‍රේමවන්තියක ලෙස රඟපාන්නටත් නියමිතව තිබුණා. එහිදී ද ඇය තුළ චකිතයක් මතු වුණා. තමන් වැනි නවක නිළියක අභේ ඩියොල් වැනි පළපුරුදු නළුවෙකු සමඟ රගපාද්දී වැරදේවිදැයි ඇයට හිතෙන්න ඇති.“මම ඒ වෙලාවෙ ටිකක් අන්දුන් කුන්දුන් වෙලා ඉන්නකොට අභේ මට විහිළු කළා. ‘ඕක ඔච්චර ගණන් ගන්න එපා. මම ඔයාගෙ පෙම්වතා ය කියල හිතල ගාණක් නැතිව රඟපාන්න’ කියල එයා මට උපදෙස් දුන්නා. ඒ උපදෙස් පිළිපැද්ද නිසා ඒ ජවනිකාව හොඳින් නිරූපණය කරන්න මට පුළුවන් වුණා.” ස්වරා එලෙස කීවේ සෝනම්ටත් අභේටත් ප්‍රණාමය පුද කරමින්.සුජිව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=am1306301</link>
    <topic>මේ දවස්වල උණක් හැදුණොත් ඩෙංගු යැයි සිතීම සාධාරණයි</topic>
    <author>ගාමිණී සුසන්ත</author>
    <content>මේ දවස්වල උණක් හැදුණොත් ඩෙංගු යැයි සිතීම සාධාරණයිජලය බිංදුවක්වත් නැතත් ඩෙංගු බිත්තරයකට අවුරුද්දක් පවතින්න පුළුවන්උණ බස්සන්න පැරසිටමෝල් හැර වෙන කිසිම ඖෂධයක් දෙන්න එපාඋණ බස්සන්න ඇල් ජලයෙන් පෙඟවු රෙදි කඩකින් පිසදාන්න එපා එයින් උණ වැඩිවේවි සුදුසු උණු ජලයයිඩෙංගු වෛරසය ශරීරගත වූ අයගෙන් සියයට 90කටම උණවත් හැදෙන්නේ නෑඋණ හැදුණු පළමු දිනයේම PCR පරීක්ෂණයෙන් සියයට සියයක්ම ඩෙංගු නිවැරැදිව කිව හැකියිමීගමුව මහ රෝහලේළමා රෝග පිළිබඳ විශේෂඥ වෛද්‍යලක්කුමාර් ප්‍රනාන්දු‘ඩෙංගු’ මීට වසර කීපයකම සිට ලාංකීය සමාජය භීතියට පත්කළ ප්‍රබලම වචනය ලෙස හැඳින්වීම නිවැරදිය. ඒ; ඩෙංගු රෝගය නිසා වටිනා මිනිස් ජීවිත රැසක්ම රටට අහිමි වූ හෙයිනි. මේ දිනවල ශ්‍රී ලංකාව තුළ ඇත්තේ ඩෙංගු රෝගය හොඳින් ව්‍යාප්ත වීමට සුදුසු වූ පරිසරයකි. ඒ නිසා මේ දිනවල ඩෙංගු රෝගය පිළිබඳව වැඩි අවධානයක් යොමු කිරීම ඉතා වැදගත්ය. ඩෙංගු රෝගය පිළිබඳව ඇති ගැටලු රැසකටම පිළිතුරු ලබාගැනීම සඳහා ඒ පිළිබඳව බොහෝ අත්දැකීම් ඇති ලංකාවේ ඩෙංගු රෝගය පිළිබඳව පර්යේෂණ ගණනාවක්ම සිදුකළ විශේෂඥ වෛද්‍ය ලක්කුමාර් ප්‍රනාන්දු මහතා හමුවීමු.වෛද්‍ය ලක්කුමාර් ප්‍රනාන්දු මහතා ලෝක සෞඛ්‍ය සංවිධානය විසින් මීට වසරකට පෙර ඩෙංගු පිළිබඳ පළ කළ ප්‍රකාශනයක ශ්‍රී ලංකාවෙන් දායකත්වය ලබාදුන් එකම වෛද්‍යවරයාය. එසේම ඒ මහතා 2011 වසරේ පකිස්තානයේ ඇතිවූ ඩෙංගු වසංගත තත්ත්වය පාලනය කිරීමට ලංකාවෙන් ගිය වෛද්‍ය කණ්ඩායම ද නියෝජනය කළ අයෙකි.ඩෙංගු ඇත්තටම මාරාන්තික රෝගයක් ද?ඇත්තෙන්ම ඩෙංගු රෝගයට බිය විය යුතුයි. ඒ; ඩෙංගු රෝගය නිසා මිය යන්නේ ඉතාම හොඳින් සිටින අය වීම නිසයි. අපි හිතමු රිය අනතුරුවලින් හෝ හෘදයාබාධ නිසා මියයන රෝගීන් ගැන. රිය අනතුරකින් මිය යන්නේ අපරීක්ෂාකාරීව රිය පැදවීමකින්. හෘදයාබාධයකින් බොහෝ විට මිය යන්නේ වැරදි ආහාර පුරුදු, දුම්පානය, මත්පැන් පානය වැනි වැරැදි ජීවන පුරුදු නිසා බව පෙනී යනවා. එසේම සිරෝසීස් වැනි රෝගයකින් මිය යන්නේ අධික ලෙස මත්පැන් පානය කළ නිසයි. ඔවුන්ගේ මරණවලට කිසියම් හේතුවක් පෙන්වා දෙන්න පුළුවනි.එහෙත් ඩෙංගු රෝගය නිසා මියයන්නේ එම පුද්ගලාගෙන් සිදුවූ කිසිඳු වැරැද්දකින් නොවේ. ඇතැම් විට ඩෙංගු නිසා මිය ගොස් සිටින දරුවා පවුලේ එකම දරුවා. පන්තියේ දක්ෂතම දරුවා විය හැකියි. ඒ වගේම ඩෙංගු රෝගයෙන් මියගොස් ඇත්තේ දක්ෂ වෛද්‍යවරයකු, සරසවි සිසුවකු විය හැකියි. ඒ නිසයි ඩෙංගු මරණ සමාජයට දැනෙන්නේ. අනෙක් කාරණය තමයි ඩෙංගු රෝගයෙන් යමෙකු මියයාමට ගතවී ඇත්තේ සතියක් වැනි සුළු කාලයක් පමණයි.ඒ කරුණු පිළිබඳව සිතන විට ඩෙංගු භයානකයි. එහි භයානකකමේ කිසිම අඩුවක් ඇත්තේ නෑ. නමුත් මෙහිදී සඳහන් කළ යුතු වැදගත් කාරණය තමයි, රෝගය හොඳින් හඳුනාගෙන නිවැරැදි ලෙස ප්‍රතිකාර කළොත් ඩෙංගු රෝගය නිසා සිදුවන මරණ සංඛ්‍යාව විශාල වශයෙන් අඩුකර ගත හැකි බව.මේ දිනවල උණක් හැදුණොත් එය ඩෙංගු යැයි සිතීම සාධාරණ ද?ඩෙංගු රෝගය හොඳින් හිස ඔසවන කාලයන් තිබෙනවා. මේ දිනවල විටින් විට ඇතිවන වැස්සත්, ඒ සමඟම ඇතිවන පෑවිල්ලත් ඩෙංගු රෝගය ව්‍යාප්ත වීමට කදිම පරිසරයක් සපයනවා. සාමාන්‍යයෙන් ඩෙංගු මදුරුවෙක් බිත්තර දහසක් පමණ දමනවා. එම බිත්තරවලට හැකියාව තිබෙනවා සාමාන්‍ය වියළි දේශගුණයක වුණත්, ජලය බිංදුවක් වත් නැති කාලයක වුණත්, මාස 10 ක් හෝ අවුරුද්දක් වුණත් ආරක්ෂා වී පවතින්න.මදුරු බිත්තර මෝරලා මදුරුවා ව්‍යාප්ත වෙන්න වැස්සත් ඕන උෂ්ණත්වයත් ඕන. මේ දිනවල පවතින්නේ ඒකට උචිත පරිසරයක්. ඒ නිසා මේ දවස්වල උණක් ඇති වුණොත් එය ‍ඩෙංගු යැයි සිතීම සාධාරණයි. එසේ සිතා පරෙස්සම් වීම ප්‍රතිකාර ගැනීම ඉතාම ආරක්ෂාකාරීයි.ඩෙංගු රෝගීන් ගෙන් 50% ක්ම ඉන්නේ කොළඹ, ගම්පහ, කළුතර දිස්ත්‍රික්කවල. මේ දිනවල රටේ පවතින වෙනත් රෝගවලින් දින දෙක තුනක් ඇතුළත කිසිවකු මිය යන්නේ නෑ. ඒ නිසා මේ දිනවල තිබෙන ඕනෑම උණක් ඩෙංගු උණ යැයි සිතීම නුවනට හුරුයි.අනෙක් උණ රෝගවලට වඩා ඩෙංගු රෝගයේ තිබෙන සුවිශේෂී ලක්ෂණ මොනවා ද?ඩෙංගු රෝගයේ සුවිශේෂී ලක්ෂණ කීපයක්ම තිබෙනවා. තද උණ, අධික හිසරදය, ඇඟපත වේදනාව, ඇස් යට රිදීම වැනි රෝග ලක්ෂණ මෙහිදී පෙන්නුම් කරනවා. ඇතැම් අයට සමහර වෙලාවට වෙනත් ලක්ෂණත් තියෙන්න පුළුවනි. සෙම්ප්‍රතිශ්‍යාව සමඟ උණත්, බඩ බුරුලට යාම සමඟ උණත් තියෙන්න පුළුවනි. මෙහිදී විශේෂ කරුණක් සඳහන් කළ යුතුයි. ඒ තමයි ඉහත සුවිශේෂී රෝග ලක්ෂණ කිසිවක් නැතිව වුණත්, උණ පමණක්ම තිබු‍ණත් එය ඩෙංගු රෝගය යැයි සැක කිරීමට ප්‍රමාණවත්.ඒ නිසා සෑම අයකුම ඒ කාරණය තේරුම් ගත යුතුයි. ඒ තමයි මේ දිනවල තරමක තද උණක් ඇතිවුණොත්, ඒ සමඟ ඉහත රෝග ලක්ෂණ කිසිවක්වත් නැති වුණත් ඩෙංගු යැයි සැක සිතා අවශ්‍ය පියවර ගත යුතුයි. තවත් වැදගත් කරුණක් මෙහිදී සඳහන් කළ යුතුයි. ඒ තමයි උණ බැලීමට උණ කටුවක් අනිවාර්යෙන්ම භාවිත කිරිම. නළලට අත තබා උණ ඇතිදැයි බැලීම වැරදියි. සාමාන්‍යයෙන් ‍ෆැරන්හයිඩ් අංශක100, 102, 103 පමණ උණ ඇතිවීම ඩෙංගු රෝගයේ සු‍විශේෂී ලක්ෂණයක්.ඩෙංගු රක්තපාත තත්ත්වයේදී රුධිරයේ රුධිර පට්ටිකා අඩුවන්නේ කාන්දුවීම සිදුවීම නිසා නොවේ. රුධිරයේ පට්ටිකා අඩුවීමත් කාන්දුවීමත් සමාන්තරව සිදුවන ක්‍රියාවන් දෙකක්.නමුත් රුධිරයේ පට්ටිකා අඩුවීම ඩෙංගු රක්තපාත තත්ත්වය පිළිබඳව හැඟවීමත් කරනවා.කිසියම් අයුරකින් රුධිරයේ පට්ටිකා කෘත්‍රිමව වැඩි කළොත් එය රෝගයේ නියම තත්ත්වය හඳුනා ගැනීමට විශාල බාධාවක්. ඒ නිසා පැපොල් දලු යුෂ නිසා රුධිර පට්ටිකා වැඩි වන්නේ නම්, එය රෝගයේ නියම ස්වභාවය හඳුනා ගැනීමට විශාල බාධාවක්. එය භයානක තත්ත්වයක්.ඒ නිසා පැපොල් දලු යුෂ දීම සුදුසු වන්නේ නෑ. අද ඩෙංගු රෝගීන්ට රුධිර පට්ටිකා ලබා නොදෙන්නේ ඉහත හේතුව නිසයි.ලංකාවේ ඩෙංගු රෝගය අනෙක් රටවලට වඩා වෙනස් ද?ඩෙංගු රෝගයේ තිබෙන විශේෂ ලක්ෂණය තමයි ඩෙංගු වෛරසය ශරීරගත වන හැමෝටම ඩෙංගු උණ ඇතිවන්නේ නැතිවීම. මීට දින කීපයකට පෙර ඩෙංගු රෝගය පිළිබඳව කොළඹ ප්‍රදේශයේ සමීක්ෂණයක් සිදුකළා. එම පරීක්ෂණයට යොදාගත්තේ කොළඹ ප්‍රදේශයේ ජීවත්වන අවුරුදු 5 ට වඩා වයසින් අඩු පාසල් නොයන වයසේ පසුවන දරුවන් පිරිසක්. එම සමීක්ෂණයේ ප්‍රතිඵලය වුණේ වයස අවුරුදු 5 ට අඩු එම දරුවන් ගෙන් 60% කටම එක් වතාවක් හෝ ඩෙංගු වෛරසය ශරීරගත වී ඇති බව හෙළිවීමයි. නමුත් ඒ දරුවන් ගෙන් බොහෝ දෙනෙකුට උණවත් හැදිල තිබුණේ නෑ.ඒක තමයි ඩෙංගු වෛරසයේ ස්වභාවය. දැනට ශ්‍රී ලංකාවේ කර ඇති පරීක්ෂණවලින් හෙළි වී තිබෙන්නේ දස දහසකගේ ශරීරයට ඩෙංගු වෛරසය ශරීරගත වුණොත් එයින් නව දහසකටම උණවත් ඇති නොවන බවයි. උණ ඇතිවන්නේ එම දස දහසෙන් දහසකට පමණයි. එම දහසෙන් පන්සීයකට පමණ එය සාමාන්‍ය උණක් ලෙසයි මතු වන්නේ. ඔවුන් තුළ ඩෙංගු රෝගයේ දී මතුවන කිසිඳු ලක්ෂණයක් මතු වන්නේ නෑ. මොවුන් තුළ ඇතිවන උණ දින දෙක තුනකින් නැතිවී යනවා. ඉතිරි පන්සියයෙන් සීයක් වැනි පිරිසකට පමණයි ඩෙංගු උණ ලක්ෂණ පෙන්නුම් කරමින් ඩෙංගු උණ ඇති වෙන්නේ. ඒ සියයෙනුත් යමෙකු මිය යන්නේ ඩෙංගු රක්තපාත අවස්ථාවට පත්වුණොත් පමණයි. ඩෙංගු උණ ඇති වූවන්ගෙන් 99.99% කටම ජීවිත අවදානමක් නෑ.අප්‍රිකානු රටවල් වැනි රටවල වැසියන්ට බොහෝ විට ඇතිවන්නේ සාමාන්‍ය ඩෙංගු උණ පමණයි. ඩෙංගු රක්තපාත උණ තත්ත්වය එම රටවල බොහෝ සෙයින් අඩුයි. ශ්‍රී ලංකාව තායිලන්තය වැනි රටවල ඩෙංගු රක්තපාත අවස්ථාවට පත්වන පිරිස ඉතාම වැඩියි. ඊට ප්‍රධාන වශයෙන් ම බලපාන්නේ ජානමය තත්ත්වයන්. ඒ වගේම ඩෙංගු වෛරසය පැතිරීමට ශ්‍රී ලංකාව තායිලන්තය වැනි රටවල ඉතාම හොඳ පරිසර තත්ත්වයක් ඇති බවත් හෙළි වී තිබෙනවා.ඊටත් අමතරව ඩෙංගු වෛරසයේ ස්වභාවය ශීඝ්‍රයෙන් වෙනස් වීම අපේ රටේ ඩෙංගු උවදුර වැඩිවීමට ප්‍රබල ලෙසම බලපා තිබෙනවා. මෙම කරුණු නිසයි අපේ රටේ ඩෙංගු, ලෝකයේ වෙනත් රටවලට වඩා තරමක් දරුණු.උණක් ඇතිවුණු විට අපි කොහොම ද ඩෙංගු ද කියා නිවැරැදිවම දැනගන්නෙ?ඒ බව දැනගැනීමට වෛද්‍ය පරීක්ෂණ කීපයක්ම තිබෙනවා. එක් පරීක්ෂණයක් තමයි උණ ඇතිවුණු පළමු දිනයේදීම කරනු ලබන PCR සහ RT PCR රුධිර පරීක්ෂණ දෙක. උණ ඇතිවුණු පළමු දිනයේදීම PCR පරීක්ෂණය සිදු කළොත් එම උණ ඩෙංගු උණ ද කියා සියයට සියයක් දැනගැනීමට හැකියාව තිබෙනවා. පළමු දිනයේදීම ‍ඩෙංගු හඳුනා ගැනීමට සුදුසුම පරීක්ෂණය තමයි PCR රුධිර පරීක්ෂණය. නමුත් PCR පරීක්ෂණය සිදුකළ හැක්කේ එම පරීක්ෂණය සඳහා පහසුකම් තිබෙන, දැනුම්වත් තාක්ෂණික ශිල්පීන් සිටින පරීක්ෂණාගාරයකදී පමණයි. RT PCR පරීක්ෂණයත් එවැනිම පරීක්ෂණයක්.ඩෙංගු හඳුනා ගැනීමට යොදාගත හැකි අනෙක් වෛද්‍ය පරීක්ෂණය වන්නේ ඩෙංගු NS 1 (Antigen Test) නම් පරීක්ෂණය. එය ඩෙංගු Rapid test ලෙස ද හඳුන්වනු ලබනවා. උණ සෑදී පළමු පැය 24 ඇතුළත එම පරීක්ෂණය සිදුකළොත් 95% ක් පමණ නිවැරැදි ප්‍රතිඵලයක් ලබාගන්න පුළුවනි. ඒ පරීක්ෂණය මීට කලකට පෙරට වඩා අද උසස් මට්ටමක තිබෙනවා. එම පරීක්ෂණයේ ප්‍රතිඵල නෙගටිව් වූවත් පරෙස්සම් වීම සුදුසුයි. ප්‍රතිඵලය පොසිටිව් වූවොත් ඩෙංගු රෝගයෙන් පරිස්සම් වීමට ගත හැකි ක්‍රියාමාර්ග ගැනීමට හැකි වෙනවා.එතකොට සම්පූර්ණ රුධිර පරීක්ෂාවකින් (Full blood count) හරියටම කියන්න බැරි ද?ඩෙංගු වෛරසය ශරීරයට ඇතුළු වූ පළමු දිනයේ දී සම්පූර්ණ රුධිර පරීක්ෂණය කළ විට රුධිර පට්ටිකා මට්ටම ලක්ෂ 4 ක් වූ රෝගීන් සිටිනවා. එවැනි අවස්ථාවක සෑදී ඇත්තේ ඩෙංගු රෝගය නොවන බව රුධිර පට්ටිකා සංඛ්‍යාව දෙස බලා තීරණය කළොත් එය වැරැදි මතයක් වීමට ඉඩ තිබෙනවා. ඒ දෙවැනි තුන්වැනි දවස්වලදී රුධිර පට්ටිකා සංඛ්‍යාව ශිඝ්‍රයෙන් අඩුවීමට ඉඩ ඇති නිසයි. ඒ නිසා Fullblood count පරීක්ෂණය ඉතා සුදුසු වන්නේ උණ ඇතිවී තුන්වැනි දිනයේ දී (දින 2 ක් ගතවූ පසුව - දින 3 ක් අවසන් වූ පසුව නොවේ) සිදුකර ගැනීමයි. මෙම පරීක්ෂණයෙන් සුදු රුධිරානු මට්ටම (WBC) පන්දහසකට වඩා අඩුවී රුධිර පට්ටිකා ප්‍රමාණය ලක්ෂය හෝ හැත්තෑපන්දහස දක්වා අඩු වුණොත් ඩෙංගු බවට නිගමනය කළ හැකියි.ඉහත පරීක්ෂණවල ප්‍රතිඵල අනුව ඩෙංගු කියා දැනගතහොත් වහාම කළ යුත්තේ කුමක් ද?දරුවකුට උණක් ඇති වූ විට කිසිම හේතුවක් නිසා හෝ පාසල් යැවීම හෝ ඇඟ වෙහෙසීමට ඉඩ දීම සුදුසු නෑ. මේ දිනවල වැඩිහිටියකුට වුවද තද උණක් ඇතැයි දැනගත් විට කිසිඳු අත්‍යවශ්‍ය කටයුත්තක යෙදීම සුදුසු නෑ.ඩෙංගු සැදුණු පළමු දිනයේදීම එය ඩෙංගු බව හඳුනාගත් විට රෝහල්ගත වීම සුදුසුයි. රෝගියා නිවසේ සිටින්නේ තනිවම නම්, බලාගන්න කෙනෙකු නැත්නම් රෝගියා වහාම රෝහල් ගත විය යුතුයි.ඩෙංගු NS 1වාර්තාව නෙගටිව් කියා දැනගත්ත ද සැලකිලිමත් විය යුතු කාරණා කීපයක්ම තිබෙනවා. ඒ; සාමාන්‍ය ආකාරයට කෑම ගැනීම අපහසුනම්, වමනය ඇතිවෙනවානම්, විජලනය වෙනවානම්, වහාම රෝගියා රෝහල් ගත කළ යුතුයි.ඩෙංගු රෝගියකුට දියර වර්ග අධිකව ලබාදීම සුදුසු ද?දියර වර්ග අතිශය වැඩිපුර ලබාදීම සුදුසු වන්නේ නෑ. ඒ පිළිබඳව වඩාත්ම අවධානයෙන් සිටිය යුත්තේ ඩෙංගු රෝගයේ කාන්දුවන අවධියේදී. දියර වර්ග අඩුවෙන් ලබාදීමත් සුදුසු වන්නේ නෑ. සාමාන්‍යයෙන් සුදුසු වන්නේ රෝගියා මුත්‍රා කරන ප්‍රමාණයට දියර වර්ග ලබාදීමයි.ඩෙංගු රෝගියකුට දියර වර්ග ලබාදීමේදී වඩාත් වැදගත් වන්නේ අවශ්‍ය ප්‍රමාණයට දියර වර්ග ලබාදීමයි. ඩෙංගු රක්තපාත තත්ත්වයෙන් රෝගියා මුදවා ගැනීමට වඩාත් අවශ්‍ය වන්නේ, කාන්දුවන අවධිය නිවැරදිව හඳුනා ගැනීමත් එම කාලය තුළදී අවශ්‍ය ප්‍රමාණයට පමණක් දියර වර්ග ලබාදීමත්.ඩෙංගු රෝගියකුගේ රුධිර පට්ටිකා අඩුවීම මාරාන්තික ද?රුධිර පට්ටිකා (Platelet) අඩුවීම මාරාන්තික නෑ. ඩෙංගු රෝගයේ ‍අවස්ථා දෙකක් තිබෙනවා. ඒ ඩෙංගු උණ සහ ඩෙංගු රක්තපාත උණ ලෙස. ඩෙංගු උණ අවස්ථාවේදී රුධිර පට්ටිකා ප්‍රමාණය අඩුවීම ගැටලුවක් වන්නේ නෑ. මෙම අවස්ථාවේදී රුධිර පට්ටිකා ප්‍රමාණය පන්දහසකට දෙදහසකට වඩා අඩු වුණත් ගැටලුවක් මතු වන්නේ නෑ. ඩෙංගු උණ රෝගීන් දෙදෙනෙකුගේ රුධිර පට්ටිකා බිංදුව වූ අවස්ථාවක් ද මෑතදී වාර්තා වුණා. නමුත් එම රෝගීන්ගේ ජීවිත බේරුණා.නමුත් ඩෙංගු රක්තපාත අවස්ථාවේදී රුධිර පට්ටිකා ප්‍රමාණය අඩුවෙන් පෙන්නුම් කිරීම ගැටලුවක්. රුධිර පට්ටිකා සංඛ්‍යාව පනස් දහසක් වූ අවස්ථාවේ සිටි ඩෙංගු රක්තපාත රෝගීන් ද මියගිය අවස්ථා තිබෙනවා. මෙයින් පැහැදිලි වන්නේ රුධිර පට්ටිකා සංඛ්‍යාවෙන් ඩෙංගු රෝගයේ ස්වභාවය සහ තත්ත්වය හඳුනාගත හැකි වුණත් රුධිර පට්ටිකා අඩුවීම නිසාම රෝගියකු මිය නොයන බවයි.ඩෙංගු රෝගයේ ඇති සංකූලතා මොනවා ද?සංකූලතා ඇතිවන්නේ ඩෙංගු රක්තපාත අවස්ථාවේදී. එම අවස්ථාව රක්තපාත අවස්ථාව ලෙස හැඳින්වුවත්, මෙහිදී සිදුවන්නේ රුධිරය වහනය වීමක් නොවේ. මෙහිදී සිදුවන්නේ ශරීරය පුරා ඇති සිහින්රුධිර කේෂ නාළිකාවලින් රුධිර ප්ලාස්මාව කාන්දු වීමයි. එම අවස්ථාව හඳුන්වන්නේ කාන්දුවන අවධිය නමින්. මෙහිදී කාන්දු වන්නේ රුධිර සෛල නොවේ රුධිර ප්ලාස්මා තරලයයි.එසේ කාන්දු වීම සිදුවූ විට රුධිර පීඩනය අඩු වෙනවා. එසේම කාන්දු වීම නිසා රුධිරය ගන වෙනවා. එවිට ශරීරයේ අක්මාව, පෙණහලු, වකුගඩු, හෘදය වැනි අවයවවලට රුධිර ගමන් කරන්නේ නෑ. එහි ප්‍රතිඵලය වන්නේ එම අවයවවල ගැටලු මතුවීමයි.එසේම ශරීරයේ රුධිර පීඩනය අඩුවීම නිසා රෝගියා කම්පන තත්ත්වයට ද පත් වෙනවා. මෙම තත්ත්වය ඩෙංගු රෝගියකුට ඇතිවන්නේ  ඩෙංගු හට ගෙන තුන්වැනි දිනයත් හත්වැනි දිනයත් අතර කාලයේදී. එය ඩෙංගු රෝගයේ තීව්‍රම අවස්ථාවයි. ඩෙංගු හටගෙන දින අටක් ගතවූ පසුව රක්තපාත තත්ත්වයට පත්වෙනවා අඩුයි.රුධිර පීඩනය මනින අගයන් දෙක අතර පරතරය 20 කට වඩා අඩුවීම කම්පන තත්ත්වය ලෙස හඳුන්වනවා. මෙම අවස්ථාව දරුණුයි. කම්පන තත්ත්වය ඇතිවී පැයක් හෝ පැය එකහමාරක් ඇතුළත පහසුකම් ඇති රෝහලකට රෝගියාව රැගෙන ගියොත්, එම රෝගියාගේ ජීවිතය බේරා ගැනීමේ හැකියාව 95% ක් පමණ වෙනවා.කම්පන තත්ත්වයට පත්වී පැය 4 ක් ගතවී අක්මාවටත් හානියක් සිදුවී ඇත්නම්, එම රෝගියාගේ ජීවිතය බේරා ගැනීමේ හැකියාව 50% ක් පමණ වෙනවා. එසේම රෝගියා කම්පන තත්ත්වයට පත්වී පැය 4 ක් ගතවී අක්මාව සහ වකුගඩුවලට හානි සිදුවී ඇත්නම් එම රෝගියා බේරා ගැනීමේ හැකියාව 10% යි.එසේම රෝගියා කම්පන තත්ත්වයට පත්වී පැය 4 ක් ගතවී රෝගියාගේ අක්මාව, වකුගඩුවලට මෙන්ම පෙණහලුවලටත් හානි සිදුවී හුස්ම ගැනීම අපහසු නම් එම රෝගියා බේරා ගැනීම ආශ්චර්යයක්.මෙහිදී සඳහන් කළ යුතු වැදගත් කරුණක් තිබෙනවා. ඒ ඩෙංගු රක්තපාත තත්ත්වයට පත්වූ රෝගියකුට හොඳට කතා කරන්න පුළුවන් බවයි. ඒ නිසා නිවසේ සිටින රෝගියකු නම් “මහත්තය වැඩ ඇරිල ආවාම ඉස්පිරිතාලෙ යනවා”, “දැන් රෑ වෙලා නිසා හෙට උදේ යනවා”, “පුතා ආවාම වාහනෙන්ම රෝහලට යනවා” යනුවෙන් සිතා ඩෙංගු කම්පන අවස්ථාවට පත්වුණු රෝගියකු රෝහල් ගතවීම පමා කළොත් එය රෝගියාගේ ජීවිතයට අවදානමක් ගෙන දෙන්නක්.එයින් එක් දෙයක් පැහැදිලි වෙනවා. ඩෙංගු කම්පන තත්ත්වයට පත්වෙන්න පෙර කාන්දු වන අවධියට පත්වෙන්න පෙර රෝගියකු පහසුකම් ඇති රෝහලක් වෙත පැමිණියොත් එම රෝගියාට දින කීපයක් ඇතුළත සුව වී නැවත නිවසට යා හැකියි.කාන්දු වන අවධියට පත්වූ කම්පන තත්ත්වයට පත්වූ රෝගීන්ට ඇවිද ගැනීමට අපහසු වීම වැනි විවිධ ශාරීරික දුර්වලතා මතු වෙනවා. එවැනි තත්ත්වයකට පත්වූ රෝගියකු බේරා ගැනීමට විශාල කැප කිරීමක් කිරීමට ද වෛද්‍ය කාර්ය මණ්ඩලයට සිදු වෙනවා. ඇත්තෙන්ම ඩෙංගු ලෙස හඳුන්වන්නේ සැලකිලිමත්ව ප්‍රතිකාර කිරීමෙන් සුවකළ හැකි රෝගයක්.ඩෙංගු රෝගය එක් වරකට වඩා හට ගැනීම භයානක ද?ඔව් භයානක තත්ත්වයක් තිබෙනවා. කලින් සඳහන් කළ ආකාරයට පළමු වතාවට ඩෙංගු හැදුණ අයගෙන් 5% කට පමණයි ඩෙංගු රක්තපාත තත්ත්වය ඇතිවන්නේ. එසේම ඩෙංගු රක්තපාත තත්ත්වයට පත්වන රෝගීන් දිහා බැලුවාම ඉන් 90% ක් දෙනා දෙවරකට වඩා ඩෙං‍ගු හැදුණු අයයි. එම නිසා එක් වරකට වඩා ඩෙංගු වෛරසය ශරීරගතවීම භයානකයි.ඩෙංගු රෝගය වඩාත් ම බලපාන පිරිස් ඉන්නවාද?ඕනෑම අයකුට ඩෙංගු හැදෙන්න පුළුවනි. ඒ වගේ ම ඕනෑම අයකුට ඩෙංගු කම්පන හෝ රක්තපාත තත්ත්වයට පත්වෙන්න පුළුවනි. අද ඉපදුණු දරුවකුට වුවත් ඩෙංගු හැදෙන්න පුළුවනි. එසේ ම ගර්භනී මවකට ඩෙංගු හැදුණොත් කුස තුළ සිටින දරුවාටත් එය සෑදීමේ හැකියාව තිබෙනවා. ඩෙංගු හැදෙන්න බැරි පිරිසක් නෑ.වසරකට වඩා වයසින් අඩු දරුවන්ට, බොහෝ තරබාරු පුද්ගලයින්ට, ගර්භනී මවුවරුන්ට, හෘද රෝග දියවැඩියාව වැනි රෝග ඇති උදවියට ඩෙංගු හැදුණොත් එය දරුණු වීමේ හැකියාව වැඩියි.ඩෙංගු රෝගියකු යා යුත්තේ කුමන රෝහලකටද?පහසුකම් ඇති රෝහලකට යාම සුදුසුයි. රජයේ රෝහලක් නම් ‍වඩාත් සුදුසුයි.‍ එයට හේතුව වන්නේ පුද්ගලික රෝහල්වල කාර්ය මණ්ඩලය තවමත් ඩෙංගු වැනි මෑත කාලයේ පැතිරුණු ‍‍රෝගයක් පිළිබඳව දැනුවත් භාවයෙන් තරමක් අඩුවීමයි. එසේ ම පහසුකම් ඇති රජයේ රෝහලකට ගිය විට නියමිත කායික වෛද්‍යවරයකුගේ සේවය ලබාදීමට හැකියාව ලැබෙනවා. ඩෙංගු නිසා මිය යන ප්‍රතිශතය දැන් අඩුවී තිබෙන්නේ අපේ රටේ වෛද්‍ය කාර්ය මණ්ඩල සහ වෛද්‍යවරුන් ඩෙංගු රෝගය සහ ඒ සඳහා කරනු ලබන ප්‍රතිකාර පිළිබඳව පෙරට වඩා දැනුවත් නිසයි. ඇතැම් පුද්ගලික රෝහල් කාර්ය මණ්ඩලයන් මේ සඳහා අද හොඳින් සූදානම් වී සිටිනවා.උණක් සෑදුණු විට පැරසිටමෝල් ඖෂධ ගැනීමෙන් ඩෙංගු රෝගය යටපත් වෙනවාද?නැහැ. එහි කිසිදු සත්‍යතාවයක් නෑ. පැරසිටමෝල් ඖෂධය ලබාදීමෙන් සිදුවන්නේ උණ තත්ත්වය අඩුවීම පමණයි. ඩෙංගු ලක්ෂණ පෙන්නුම් කරනවා.ඩෙංගු රෝගය ස්ත්‍රියකගේ හෝ පුරුෂයකුගේ සඵලතාවයට (දරුවන් ලැබීමට) බලපෑමක් කරනවාද?නැහැ එවැනි කිසිදු බලපෑමක් ඇතිවන්නේ නැහැ.ඩෙංගු රෝගියකුට දිය යුතු සහ නොදිය යුතු ආහාර තිබෙනවාද?ඩෙංගු රෝගියකුට සුවිශේෂ ආහාර ලබාදිය යුතු නෑ‍. සාමාන්‍යයෙන් හොඳ පෝෂ්‍යදායි ආහාර වේලක් ලබාදීම වැදගත්. රෝගියා නොකා නොබී සිටීම ඉතාම අවදානම්. ආහාර නොගෙන සිටීමෙන් රෝගියාගේ රුධිරයේ සීනි මට්ටම පහළ වැටීම මගින් සංකූලතා රැසක් ම ඇතිවිය හැකි නිසයි. ඒ නිසා ඩෙංගු රෝගියකු නිතර කමින් බොමින් රුධිරයේ සීනි මට්ටම නියම ප්‍රමාණයෙන් පවත්වා ගැනීම ඉතාම වැදගත්.පිෂ්ඨට අඩංගු ආහාර, එළවළු, පලතුරු, මස් මාළු, පරිප්පු වැනි ප්‍රෝටීන බහුල ආහාර, කිරි සහ කිරි ආහාර වර්ග මේදය අඩංගු ආහාර ‍රෝගියාට ලබාදීම වැදගත්. රෝගියාට ආහාර ගැනීමේ රුචිය හෝ හැකියාව අඩු නම් දියර වශයෙන් හෝ සුප් වශයෙන් ලබාදිය හැකියි.දියරමය ආහාර ලබාදීමේ දී වෛද්‍ය උපදෙස් අනුව ලබාදීම සුදුසුයි. දියරමය ආහාර ඉතාම දියරයට සාදා දීමේදී අවශ්‍ය පෝෂණය නොලැබෙන්න පුළුවනි. එම නිසා දියරමය ආහාරත් උකු, සාන්ද්‍ර ආකාරයෙන් ලබාදීමයි වැදගත්.ඉහත ආහාරවලට අමතරව බත් කැඳ, බාර්ලි, පලතුරු යුෂ, සව් වැනි ආහාර ද සුදුසුයි. ඩෙංගු රෝගයේදී සෝඩියම් කැල්සියම් වැනි පෝෂක කොටස් ශරීරයේ අඩුවීමට ඉඩ ඇති නිසා ඒ පිළිබඳව සැලකිලිමත් වීම වැදගත්.‍ඩෙංගු රෝගියකුට ආහාර ලබාදීමේදී විශේෂ සැලකිල්ලක් දැක්විය යුතු කරුණක් තිබෙනවා. ඒ තේ කහට, කෝපි, තද පාට පැණි බීම වර්ග, චොක්ලට්, බීට් රූට් වැනි රතු දුඹුරු පැහැයෙන් යුතු ආහාර ලබාදීමෙන් වැළකී සිටීමයි. ඒ, ඩෙංගු ‍රක්තපාත තත්ත්වයේදී වමනය පාචනය වැනි තත්ත්වයක් ඇති වුණොත් ඉහත ආහාරදීමෙන් එය නිවැරැදිව හඳුනාගැනීම අපහසු වන නිසයි.ඩෙංගු රෝගීන්ගේ උණ බැස්සවීමට කුමක් කළ යුතු ද?වඩාත් ම වැදගත් වන්නේ පැරසිටමෝල් ඖෂධය නියමිත ප්‍රමාණයෙන් සහ නියමිත මාත්‍රාවෙන් ලබාදීමයි. උණ අඩු වුණේ නැතැයි කියා පැරසිටමෝල් ලබාදී පැය 6 කට කලින් නැවත ලබාදීම ඉතාම නුසුදුසුයි. මේ දිනවල ඇතිවන උණකදී මෙන් ම කිසිම ඩෙංගු රෝගියකුටවත්, ඇස්ප්‍රින් ඩයික්ලොෆැනක් සෝඩියම් බ්රූෆන් මෙෆනමික් ඇසිඩ් වැනි ඖෂධ පෙති වශයෙන් හෝ දියර වශයෙන් දීම මෙන් ම සපොසිටර් ද කිසිවිටෙකත් ලබාදීම නුසුදුසුයි. උණ මැනීමට සැමවිටම උණ කටුවක් භාවිතා කළ යුතුයි. උණ බැස්සවීමට ඇති හොඳම ක්‍රමය වන්නේ, උණු ජලයෙන් තුවායක් තෙමා රස්නය පිටින් ම ශරීරය පිස දැමීමයි. මෙවිට ‍ශරීරයේ තිබෙන රුධිර නාළ මහත් වෙනවා. එහි ප්‍රතිඵලයක් හැටියට ශරීරයෙන් හොඳින් තාපය පිටවෙනවා.ඇල් ජලය පොඟවා රෙදි කැබැල්ලකින් ශරීරය පිස දැමුවොත් සම මතුපිට ඇති රුධිර නාළ සංකෝචනය වී ශරීරයෙන් තාපය පිටවීම අඩු වෙනවා. උණ බැසීම අඩුවෙනවා. ඒ නිසා උණ ඇති විට කිසි විටෙකත් ‍සිසිල් ජලයෙන් ශරීරය තෙමීම සුදුසු වන්නේ නෑ. මෙහිදී භාවිතා කළ යුත්තේ ඇඟ තැවීමට හැකි මට්ටමේ උණු ජලය පෙඟවූ තුවායක්. මෙයින් ශරීරයේ උණ අඩු කර ගත හැකියි.මෙහිදී සඳහන් කළ යුතු තවත් වැදගත් කරුණක් තිබෙනවා. හෘදය ආශ්‍රිත යම් යම් ශල්‍යකර්ම කර ඇති උදවිය විශේෂයෙන් සැලකිලිමත් විය යුතු බවයි. ඒ එම රෝගීන්ට දිනපතා ඇස්ප්‍රින් ඖෂධය සුළු ප්‍රමාණවලින් ගැනීමට නියම කර ඇති නිසයි. ඇස්ප්‍රින් ඖෂධය ලබාගන්නා නිසා ඩෙංගු රක්තපාත තත්ත්වයට පත්වීමේ හැකියාව වැඩියි. ඒ නිසා හෘදය ආශ්‍රිතව ශල්‍යකර්මයක් සිදුකර ඇස්ප්‍රින් ඖෂධය ලබාගන්නා ඩෙංගු රෝගීන් වෛද්‍යවරයා දැනුවත් කර ඇස්ප්‍රින් ලබාගැනීම නැවැත්විය යුතුයි.ඩෙංගු මදුරුවා දෂ්ට ‍කරන වේලාවක් තිබෙනවාද?මේ පිළිබඳව පරීක්ෂණ තවමත් සිදුවෙමින් පවතිනවා. සාමාන්‍යයෙන් ඩෙංගු මදුරුවා දෂ්ට කරන්නේ සවස 5 - 6 අතර කාලයේදී. මෙයින් අදහස් කරන්නේ එම වේලාවට ඩෙංගු මදුරුවා දෂ්ට කරනවා කියන එක නොවෙයි. සාමාන්‍යයෙන් එම වෙලාවට පරිසරයේ ඇති ආලෝක තත්ත්වය වගේ ආලෝක තත්ත්වයකදී ඩෙංගු මදුරුවා වැඩිපුර දෂ්ට කරන්නේ. එවැනි ආලෝක තත්ත්වයක් ඇති දහවල් කාලයේ වුණත් විදුලි ආලෝකය නිසා එවැනි ආලෝකයක් ඇති රාත්‍රී කාලයේ වුණත් ඩෙංගු මදුරුවා දෂ්ට කළ හැකියි. ඩෙංගු මේ තරම් ව්‍යාප්ත වී ඇත්තේ ඕනෑම පරිසරයකට ආලෝක තත්ත්වයකට අනුවර්තනය වීමේ හැකියාව ඩෙංගු මදුරුවා සතු නිසයි. හඳට යාමට වැය කළ මුදලටත් වඩා වැඩි මුදලක් මේ වනවිට ඩෙංගු මදුරුවන් මර්දනය කිරීමට වැය කර තිබෙනවා. නමුත් සාර්ථක වෙලා නෑ. ඒ සෑම මර්දනයක්ම ජය ගන්න ඩෙංගු මදුරුවා සමත් වී තිබෙනවා.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=ay1306301</link>
    <topic>හිරිමල් හිරු</topic>
    <author/>
    <content>යව්වනයේ උණුසුම් මිටියාවතදෑස් අග කෙවෙනි තුළ නිතරම රිදුම් දෙන සිනිදු වැළි කැටයක් වගේ මට ඔබේ ආදරය...නිට්ටඹුවේමිහිරාණි ස්වර්ණතිලකසංසාරේ පැතු සෙනෙහස අහිමි විය මට හැම දින නුඹ නොදනි මා කළ පෙම... ඔබේ හඬ ඇසෙයි තවම මට... ආදරේ මිරිගුව දමා යයි... වේදනා කඳුළකින් බොඳ වෙයි... මුවේ සිනහව දුරින් දුර යයි මගේ සෙනෙහස අඳුරෙ මිය යයි...පොලොන්නරුවසහන් හසිත් කල්ප ප්‍රනාන්දු  එහා ගෙදර රෝස පඳුරෙ හරි ලස්සන මල් කැකුළක් මා දුටු කළ මගෙ පැත්තට කැකුළ නැමෙනවා ළඟට යන්න බියක් දැනේ අම්ම දකී යයි කියලා කැකුළ දිනෙක මල්වර වෙයි ඊට පසුව නෙළාගනිමි හැමට හොරා මංතිහාරියේ පී.පේමදාසදුර සිටිනා කළ නුඹ පොද වැස්ස වගෙයි ළංවූ විට මොර සූරන වැස්ස වගෙයි ගංවතුරක පෙර නිමිති අරුනලු සේ සුව දෙයි දුර සිටින කලේ මැදියම් හිරු රැස්ය ළංවී සිටින වෙලේ ඉඩෝරය අත ළඟයි මද නල ලෙස සුවයි ඈතින් යනෙන විට සැඩ සුළඟක් විලස ළංවනු එපා මට කුණාටුව විනාශකාරීය දුරස් වෙලා අහසේ පුන් සඳක් වගේ එළිය ගලාපන් ජීවන ගමන්මගේ හැබෑ ආදරය සඳඑළිය සේ මැයිමූණගමත්‍රීමා සුමනදාස  පිපුණ කඳුළැලි මෝදු කරවා නැඟුණ මළහිරු අඳුර එලුවා සවන් පුරවා ඇසෙන හඬටා කඳුළු හෙමිහිට දෑස තෙමුවා නොදැක ඉන්නට හිතට හඟවා හිතට රහසින් මමත් හැඬුවා තැනු මන්දිර යහන් බිඳිලා පාට සේදී ශේෂ වූවා සුපෙම් සිතුවිලි මිලින වීලා කඳුළු සීරනට පාර කැපුවා මගේ ලෝකය ඔබම හින්දා මැරෙන තුරු හිත ඔබට ලීවානිකවැරටිය - ශිරන්ති සෙනරත්වැටෙනු කඳුළු කැට සයුරට විසිකර සැමදා මට හිනැහිය හැකි නම්... හෙලන සුසුම් වැල් සුළඟට මුසු කර සැමදා මට සැනහිය හැකි නම්... බිඳුණු මතකයන් යළි නොනැ‍ඟෙන ලෙස මට ඔබ අමතක කළ හැකි නම්... ලොවම එපා වී අඳුරේ සැඟවී නොසිටිමි මළහිරු නැ‍ඟෙන තුරා... ඔබ මා හැරදා තනිකර මෙලෙසා හැම දුක් ගින්දර මට දීලා රිසි සේ රිදවා කඳුළින් නහවා කඳුළු සයුරේ මා ගිල්වාලා ඇයි ද මෙසේ අද මා තනි කෙරුවේ කාත් කවුරුවත් නැති විලසින් දැන් මට ඔබ නැත කවුරුත් ළඟ නැත තනි වී ඇත මා මේ දෙරණේ...බෙල්ලන්විලශානිකා පෙරේරා  කටේ කිරි සුවඳ දෙතොලඟ රඳවා - මවු තුරුලේ උණුසුම හැරදා පිය නැඟුවේ ඔබ මාගේ සෙවණට - මට මවු පදවිය හිමි කරලා මලක් කරමි ඔබ සුවඳ විහිදුවන - දහසක් මල් මැද සිනාසෙනා ගඟක් කරමි ඔබ බාධක ජයගෙන - දළනිඳු විමනට පියමනිනා සෙවණැල්ලක් වෙමි ඔබ පසුපස එන - කිසි දිනයක ඔබ හැර නොයනා ලක් අඹරේ තරුපති කරවමි ඔබ - ලක් දෙරණට සිසිලස සදනා ජීවිත ගමනේ මවක් නොවෙමි මම - දරු සුරතල් දැක සිනාසෙනා නමුදු ඔබට මම මවක් වුණේ අද - ඔබ මා පසුපස වැටුණු නිසා සාගරයක් සේ සිප්කිරි පොවනෙමි - දිරිය විරිය දෙමි උදේ හවා මගේ අත ගෙන නැඟිටපන් පුතේ අද - ඔටුන්න නුඹටයි උරුම සදාමැදිරිගිරියකේ. පී. නිරෝෂණිහීන් සීරුවේ හෙමිහිට නුඹ මුමුනන ගී පදයක ආදරයේ මිහිරි රහස සෙමින් සොයන්නම් කියාගන්න බැරි ආදරෙ හිතේ තුරුලු කර හෙමිහිට කීරි ගැහෙන හිත අද්දර තනියට ඉන්නම් නුඹ ආදා මාව සොයන් කවදා හෝ හමුවන තුරු සංසාරේ මම හෙමිහිට පියමැන යන්නම් ජීවිතයේ ගීතය තුළ තනුවක් මම නුඹට හොරෙන් ආදරයේ හිස් කොළයක ලියා තබන්නම් ඈත ඉන්න නුඹ ගැන මම පතන පැතුම් නොකියා ඉඳ නුඹේ දිහා බලන් ඉඳන් මම මියයන්නම් පෙම්වත ඔබ කවදා හෝ මා ගැන සිහි කරනා විට ඔබේ හදේ සොහොන් කොතක් මට ඉදි වේ නම්  බණ්ඩාරගම නිසංසලා  ”මොකක්ද අනේ, මේ වැස්ස, යන වෙලාවෙවත් නතර වෙන්නෙ නෑනෙ” මගේ මේසය අසලට පැමිණි නිමාලී මැසිවිලි හඬින් කීවාය. කෙසේ වෙතත් අපි බසයට ගොඩවූයේ ද වැසි සිරිකඩින් තෙමුණ සාරි ද ඔසවාගෙන ය.”එස්කියුස් මී මිස්, මං ළඟ කුඩයක් නෑ. මාව බස් නවත්වන තැනට දාන්න පුළුවන්ද? කණ අසලින් ම වාගේ ඇසුණු එම හන් මම තිගැස්සී බැලුවෙමි. සුදු උස කඩවසම් තරුණයකු මා අසල විය. මම ඔහු දෙස පුදුමයෙන් බැලූවෙමි.”මට කුඩයක් ගේන්න බැරිවුණා.” ඔහු නැවතත් කීවේය.”මෙච්චර වහිද්දිත් කුඩයක් ගේන්න තරම් සිහියක් නැති මිනිහෙක්” මම තරහින් සිතුවෙමි. ඔහු බසයෙන් බැස අනවසරයෙන් ම මගේ කුඩය යටට රිංගුවේය.”මං මිස්ලෑ ඔෆිස් එකට ආවා දවසක් වැඩක් කරගන්න. මිස් මාව රස්තියාදු නොකර ඉක්මනට කරලා දුන්නා””දවසට කී දෙනෙක් නම් එනවද? කාටද ඔය හැමෝවම මතක”මම තරහින් ඉවත බලාගෙන කීවෙමි.ඔහුගේ තොරතෝංචියක් නැති කියවිල්ල අසා සිටියේ අකමැත්තෙන් වුවත් වෙනදා මෙන් බසය තුළ පාළුවක් නොදැනුනි.”ඒක නෙමේ මිස්ගෙ නම මොකක්ද?””ඇයි, මොකටද මගෙ නම?””නෑ ආයේ වැඩකට ආවොත් මිස්ව මුණගැහුණම ලේසියිනෙ””මං කුමාරි.. දෑස් විසල් කොට ඔහු මදෙස බැලුවේය.”ඇයි?””නෑ මගේ නම කුමාර. එවර දෑස් විසල් වූයේ මගේය.”මට මිස්ගෙ ෆෝන් නම්බර් එක දෙන්න පුළුවන්ද?” දැන්නම් එන පොට හොඳ නැතැයි මට සිතුණි.’සොරි, මං ෆෝන් එකක් යූස් කරන්නෙ නෑ”මාස දෙක තුනක් ගත වන විට අප අතර යම් සුහදතාවයක් ගොඩනැඟී තිබුණත් මම මගේ ජංගම දුරකථන අංකය ඔහුට නොදීමට ප්‍රවේසම් සහගත වුණෙමි.”දැන් මොකද ඔය ටීඕ මහත්තයා කියන්නෙ.” අප දහවල් ආහාරය ගන්නා අතර දී නිමාලී ඇසුවාය.”තාම නම් මුකුත් කිව්වෙ නෑ. ෆෝන් නම්බර් එක ඉල්ලනවා විතරයි”වෙසක් පොහොය ඔන්න මෙන්න කියා තිබිය දී දවසක ඔහුගෙන් කාර්යාලයට ඇමතුමක් ලැබුණි.”අපේ තාත්තා අපිව දාලා ගියා නංගී” එකවර මට අදහාගත නොහැකි විණි.”අනේ කවදද?” කතාකරගත හැකි වූ මුල්ම තත්පරයේ මට ඇසුණි.”ඊයෙ හවස අද අවසන් කටයුතු මටත් කල්පනාවක් තිබුණෙ නෑ නංගී”එවන් මොහොතක ඔහුත් සමඟ දුක බෙදාගැනීමට නොහැකි තරම් වූ දරදඬු සිතක් මවෙත නොවිණි. එදවස සිට ඔහු මා හා නිතර දොඩමළු වූයේය. මසිතෙහි ද අහිතක් නොවීය.හත්දවසේ දානයෙන් පසු ඔහු නැවතත් මුණගැසුණි. වෙනදාට වඩා ළෙන්ගතුකමකින් මා ඔහු හා කතාකරන්නට ඇත.“ඔහොම හුරතලේට හිනාවෙවී කියවනකොට හරි ආස හිතෙනවා නංගී. ගෙදර ගෙනිහින් තියාගන්න හිතෙනවා””පිස්සුද” කම්මුල් රතු වී මූණට ඇති වූ ලැජජාව වසා ගැනීමට අසීරු උත්සාහයක යෙදෙමින් ඇසූ මම වහා කවුළුවෙන් ඉවත බලා ගත්තෙමි.”මං ඔයාට හුඟාක් ආදරෙයි නංගී” රතු වූ කම්මුල්වලට ලේ පුරා එනු දැනුණි.”දැන් මොකද කියන්නෙ? කැමැති වෙනවද?” පසුදින කාර්යාලයේ දී නිමාලී ඇසුවාය.”අනේ මන්දා” මට කියවිනි.”ඒ ළමයා නම් හොඳපාටයි. රස්සාවත් හොඳයි. ගෙදරට කියලා කැමැති වෙන්න” චන්ද්‍ර මිස් කීවාය. අපට මවක් බඳු වූ බැවින් මම ද ඇයට එකඟ වුණෙමි.”හා කියන්න කලින් පොඩ්ඩක් හොයලා බලමු” නිමාලි කී විටම මා මතකයට නැණේ ඔහුගේම ගමේ වූ මගේ මිතුරියකි.දින දෙකකට පසු ඇය මා ඇමතුවාය.”ඒ බෝයි මැරිකරලා බං. පොඩි බබෙක් ඉන්නවා. ඉපදිලා දවස් පහ හයක් විතරලු””ඇයි මට එහෙම කළේ?” මම ඔහුගේ දෙනෙත් දෙස එකඑල්ලේ බලාගෙන ඇසුවෙමි.”මගෙ කම්මුලට ගහන්න නංගී. මං ඔයාට කළේ ලොකු වැරැද්දක්””දැන් ඕකට දුක් වෙවී ඉන්නැතිව කරදරයක් වෙන්න කලින් බේරුණ එක ගැන හිතලා සතුටු වෙන්න” නිමාලි කීවාය.උඩුගම්පොළඑම්.ඒ.විරාජිනී  ඒ ඇස් දෙක මගෙ ඇස්වල ගැටුණේ මීට ටික කාලෙකට කලින්. මගේ වයසෙම උන්නු එයා ගැන මගෙ හිතේ ආදරයක් ඇතිවුණේ කොහොමද කියන ප්‍රශ්නෙට අදටත් මා ගාව උත්තරයක් නෑ. ඒත් මං එයාට ආදරේ කළා.. ඇත්තටම අදටත් ඒ ආදරේ එහෙමමයි. ඒත්.. ඒ ආදරේ එයාට කියාගන්න පුළුවන්කමක් මට තිබුණෙ නෑ. සමාජ සම්මතය මට බාධාවක් වුණා. ඒ බව එයාට දැනෙන්න හැසිරුණත් ඒ හැම උත්සාහයක්ම අපතේ ගියා.නගරෙට පා තබන හැම වෙලාවකම එයා නිතර ගැවසෙන තැන්වල මගෙ ඇස් නතරවුණු වාර අනන්තයි. මේ ගැන දන්න මගෙ යාළුවො එයාව මගෙ හිතෙන් ඈත් කරන්න නොකෙරූ දෙයක් නැති තරම්. තවදුරටත් එයා ගැන හිතන එක බොරු වැඩක් කියලා මං නොදැන හිටියා නෙවෙයි. ඒත් ඒ වෙද්දි යථාර්ථය තේරුම් ගන්න මගෙ හිත කීකරු වුණේ නෑ.කාලයත් එක්ක මට එයාව මුණගැහෙන වාර ගණන අඩු වුණා. අද එයා කොහෙ ඉන්නවද? මොනවා කරනවද? මේ කිසි දෙයක් මං දන්නෙ නෑ. කාලය විසින් මුණගස්වලා කාලය විසින්ම ඈත් කෙරුව එයාව මට කවදාවත් අයිති නෑ කියලා දැන දැනත් ඒ නගරෙට පා තබන හැම මොහොතකම තව එකම එක වතාවක් හරි ඒ ඇස් දෙක දැකගන්න මගෙ ඇස් පුරුදු විදිහටම වෙහෙසෙනවා...හොරණ අයි.එස්.පෙරේරා  “මිනිසෙකුට උරුම වූ සොඳුරුතම නවාතැන සිතුම් රූ කැටයමින් ගෙනෙයි එහි සොඳුරු බව කවිය ගී සිතුවිල්ල ගඟුලකිය ගලා යන ආදරය කරුණාව සිසිල් දිය දෝතක්ය මල් පිපුණු මාවතේ දුක්බරම සිතුවිල්ල විටෙක ඔප බබළවයි සිනහ සායම් තවර එහෙ මෙහෙ ඇවිද යන දහස් දෙන වැඩ වසන සොඳුරුතම නිවහනයි උරුම වූ හද මැදුර...”ඇතිලිවැවකේ. ජි. ටෙක්ලා හර්ෂනී  නැති වුණේ නැහැ මට යමක් මට නැති වුණානම්... ඒ, ඇය මිසක මගේ ආදරය නොවේ...කොටපොළනිලංක නවෝද් සිරිවර්ධන  ඔබ සිහිනයක් නොවේදෝ මගේ හද ආදරෙන් පුරවනා ඔබ මල්දමක් වෙනවදෝ මගේ හද ආදරෙන් පලඳනා... මම ගීතයක්ම වෙන්නම් ඔබේ නද මියුරුසර වෙනවනම් මම රසඳුනක්ම වෙන්නම් ඔය දෑස මා දිහා රැ‍ඳෙයි නම්... රන් පුන්සඳ ඔබම තමයි මගේ සිත් අහස් වියනෙ දිලෙනා මා පැතුවෙත් ඔබම තමයි‍ සංසාරේ ළඟින්ම ඉන්න කියා...  බොරලැස්ගමුවඑරංගි කරුණාරත්නකාලය, මොනතරම් දේවල් වෙනස් කරලද? ඔයා මම අපි දෙන්නම ඈත් කරල. හැමදේම වෙනස් කරලා. ඔව් ඇත්තටම ළංවෙන්න බැරි තරමට.ඔයා දැන් ඉස්සරම ඉස්සර මගේ ළඟ දැවටි දැවටි ඉඳපු පුංචි කොලුපැටිය නෙමෙයි. ඔයා දැන් ලොකු ළමයෙක්. ඉස්සරම ඉස්සර ඔයාගෙ මූණෙ තිබ්බ හුරතල් සිනහව සරල බව හොරු අරන් ගිහිල්ල ද මන්ද? උගුරුදණ්ඩ ඉස්සරහට ඇවිල්ල, කටහඬ ගොරෝසු වෙලා, තොල්දෙකට උඩින් බූව වගේ ළා කළු පාට රැවුලකුත් ඇවිල්ල.පොඩ්ඩො ඔයාට මතකද මන්ද... ඉස්සරම ඉස්සර හාවා සීයගෙ කඩේ ළඟට අත්දෙක අල්ලගෙන දුවපු ඉද්දමල් පාර. අනේ.. මට නම් අද වගේ මතකයි. රුපියල් පහක් දීල බුල්ටො අරගෙන ඔයාට දෙකක් දීල මමත් දෙකක් කාල ඉතුරු එක අපි දෙන්න භාගෙ භාගෙ බෙදාගෙන කාපු හැටි. සමහර දාට ඔයයි මමයි රණ්ඩු, හරියට බාගෙ බෙදාගන්න බැරිවුණා කියල. මම දන්නව උඹ දැන් කාගෙ හරි පෙම්වතෙක් කියල. ඒත්.. මල්ලියො ගැහැනුන්ගෙ ගෑනු ගතියට වශීවෙලා ඇතුළාන්තය නොදැන ආදරය කරන්න එපා. ඔයාට ජීවත්වෙන්න පුළුවන් ගෑනු ළමයෙක් තෝරගනිද්දි රූපෙ දිහා විතරක් බලන්න එපා.අද ලෝකෙ ආදරේ ගනුදෙනුවක් වෙලා. ගැහැනු පිරිමි කියල වෙනසක් නෑ. සෙල්ලම් බෝනික්කො වගේ. ආදර වෙළෙඳපොළේ එක එක ගණන්වලට ආදරේ අලෙවි වෙනවා. පොත්ත ටිකක් සුදුපාට වුණ, ලස්සන ළැමක් තියෙන ගෑනු දරුවෙකුට මේ වෙළෙඳපොළේ හොඳ ඉල්ලුමක් තියෙනවා. ඒත් මේ ශරීරෙ දවසින් දවස වැහැරිලා යනවා. අඟ පසඟට ආදරේ කළොත් ඒ වගේම ආදරෙත් වැහැරිලා යාවි. ඒ නිසා අධ්‍යාත්මයට ආදරේ කරන්න. ලස්සන අහිංසක, සුන්දර හදවතක් තෝරගන්න. මම උඹෙන් ඉල්ලන අවසාන එකම පුංචිම පුංචි ඉල්ලීම ඒක විතරයි.  මේ ඔයාගේ පොඩි අක්කාවලස්මුල්ල – මධුමාලි ගුණවීරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=aj1306301</link>
    <topic>හේමාස් තලවතුගොඩ රෝහල ජනපති අතින් ඇරේ</topic>
    <author>සුනිල් දයා අල්විස්</author>
    <content>හේමාස් තලවතුගොඩ රෝහල ජනපති අතින් ඇරේහේමාස් රෝහල් ජාලයට අයත් නවතම රෝහල තලවතුගොඩදී මහින්ද රාජපක්ෂ ජනාධිපතිතුමා අතින් ඉකුත් දා (18) විවෘත කෙරිණි.රුපියල් කෝටි 130 ආයෝජනයකින් ඉදිකළ එම රෝහල වර්ග අඩි 62,000 වපසරියකින් යුතුව අන්තර්ජාතික ප්‍රමිතීන්ට අනුව ඉදිකර තිබේ.හේමාස් රෝහල් ජාලයේ සභාපති මුර්තසා එසුෆලි මහතා, මෙම නවතම රෝහල සුව සේවා ක්‍ෂේත්‍රයේ ගුණාත්මක බව නැංවීමට ඉහළම දායකත්වයක් ලබාදීමට හැකිවනු ඇතැයි කීය.නවීන උපාංගවලින් සමන්විත අන්තර්ජාතිකව පිළිගත් විශිෂ්ට සුව සේවාවක් ලබාදීමට හේමාස් රෝහල නිරන්තරයෙන්ම සූදානමින් සිටින බව ද පැවසූ මුර්තසා එසුෆලි මහතා මේ සඳහා සියලු පහසුකම් රෝහල සතුව පවතින බව කීය.උත්සවයෙන් අනතුරුව ජනාධිපතිතුමා රෝහලේ සියලු අංශ පරීක්ෂා කිරීමට ද ගියේය.සුනිල් දයා අල්විස්ඡායාරූපය - සුදත් සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=aj1306302</link>
    <topic>ඩයලොග් ජනශක්ති එකමුතුවෙන් විදෙස් සංචාර රක්ෂණාවරණයක්</topic>
    <author/>
    <content>ඩයලොග් ජනශක්ති එකමුතුවෙන් විදෙස් සංචාර රක්ෂණාවරණයක්ඩයලොග් ආසියාටා හා ජනශක්ති ඉන්ෂුවරන්ස් සමාගම් එක්ව ජංගම දුරකථන හා රක්ෂණ කර්මාන්තය වෙත නව්‍ය හඳුන්වාදීමක් සිදුකරමින් ‘විදෙස් සංචාර රක්ෂණාවරණයක්’ හඳුන්වාදීමට කටයුතු යොදා ඇත. එය දිනකට රුපියල් 175 ක් වැනි සුළු මුදලක් වෙනුවෙන් පිරිනමනු ලබන ලොවපුරා වලංගු විදෙස් සංචාර රක්ෂණාවරණයකි.ඒ අනුව ඩොලර් 50,000 ක වටිනාකමකින් යුත් රෝහල්ගත වීමේ ආවරණයක් සහ ඩොලර් 25,000 ක වටිනාකමකින් යුත් හදිසි අනතුරු මරණ ආවරණයක් හා පූර්ණ සදාකාලික ආබාධ ආවරණයක් තම ඩයලොග් ජංගම දුරකථනයෙන් ම ලබා ගැනීමේ අනගි අවස්ථාව මිලියන 7.8 ක් ඉක්මවූ ඩයලොග් ග්‍රාහකයින් වෙත හිමිවේ.ඒ සඳහා කළ යුත්තේ ඩයලොග් පාරිභෝගිකයින් විසින් තම සංචාරය ආරම්භ කිරීමට පෙර ඕනෑම මොහොතක දී සිය ජංගම දුරකථනය හරහා #103# අමතා අදාළ උපදෙස් පිළිපැදීම පමණි. එසේම තම ගුවන් ගමන් බලපත්‍රය ද රැගෙන ඩයලොග් සේවා මධ්‍යස්ථානයක් වෙත පියනැඟීමෙන් ද මෙම සුවිශේෂී පැකේජ‍ය ක්‍රියාත්මක කරවා ගැනීමට අවස්ථාව ලැබෙනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=aj1306303</link>
    <topic>සීඅයිසී මනුස්සකමේ දැනුම දානයට තලාවෙන් යහපත් ප්‍රතිචාර</topic>
    <author/>
    <content>සීඅයිසී මනුස්සකමේ දැනුම දානයට තලාවෙන් යහපත් ප්‍රතිචාරසාම්ප්‍රදායික සම්මන්ත්‍රණ, දේශන කලාවෙන් බැහැරවූ දැනුම දානය 29 වැනි ප්‍රායෝගික කථාබහ පසුගියදා තලාව නවෝද්‍යා විද්‍යාලයේදී පැවැත්විණි. ඒ සඳහා තඹුත්තේගම අධ්‍යාපන කලාපයට අයත් පාසල් 7 ක උසස් පෙළ සිසු සිසුවියෝ 570 ක් පමණ සහභාගි වූහ. ගලේවෙල ප්‍රදේශයේ ප්‍රභූවරුන් , විදුහල්පතිවරුන්, ආචාර්ය මණ්ඩලයේ ගුරු මහත්ම මහත්මියන් සහ ශූර ගොවි පෙර‍මුණ සාමාජික පිරිසක් ද මෙම වැඩසටහනට සහභාගිවූහ.සම්පත් දායකත්වයෙන් පේරාදෙණිය විශ්වවිද්‍යාලයේ සිංහල අධ්‍යයන අංශයේ ජ්‍යෙෂ්ඨ කථිකාචාර්ය අත්තනායක එම්. හේරත් මහතා, ජනශ්‍රැති පර්යේෂක ප්‍රවීණ කලාකරු රෝහණ බැද්දගේ ශූරීන්, ජ්‍යෙෂ්ඨ මාධ්‍යවේදී වසන්ත දුග්ගන්නාරාළ මහතා ද සහභාගි වූහ.තම ජීවිත අත්දැකීම් පදනම් කරගනිමින් නොවිදිමත් අධ්‍යාපන ක්‍රමය තුළින් ජීවිත ගොඩනඟා ගන්නා ආකාරය වසන්ත දුක්ගන්නාරාළ මහතා සිසු සිසුවියන්ට කියා දුන්නේ ය. අධ්‍යාපනයේ කඩයිම් පසුකරන අතර මනුස්සකමෙන් පිරුණු සමාජයට හිතකර පුද්ගලයෙකු බිහිවීමට අවැසි මග කියාදීම ඔහුගේ කථාවට අඩංගු විය.සහභාගි වූ සියලුම සිසු සිසුවියන් සඳහා පොත් පෑන් සහ සියලුම පාසල් සඳහා පුස්තකාල පොත් කට්ටලය බැගින් නොමිලයේ බෙදා දීම විශේෂත්වයකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=aj1306304</link>
    <topic>මොබිටෙල් eLearning ඔස්සේ ‘විදුනැණ’ හඳුන්වා දෙයි</topic>
    <author/>
    <content>මොබිටෙල් eLearning ඔස්සේ ‘විදුනැණ’ හඳුන්වා දෙයිශ්‍රී ලංකා ටෙලිකොම් මොබිටෙල් ආයතනය eLearning නිපැයුම් හා සේවා සැපයීමේ ප්‍රමුඛතමයෙකු ‍වන Felidae සමඟ එක්ව eLearning නවතම සංකල්පය වන ‘විදුනැණ’ අධ්‍යාපන අමාත්‍යංශයේ ද සහාය ඇතිව හඳුන්වා දෙයි‍.‘විදුනැණ’ ව්‍යාපෘතිය ක්‍රියාත්මක කිරීම අධ්‍යාපන අමාත්‍ය බන්දුල ගුණවර්ධන, අධ්‍යාපන අමාත්‍යංශ ලේකම් ගෝඨාභය ජයරත්න, අතිරේක ජනාධිපති ලේකම් සහ ‘Education forKnowledge Society’ ව්‍යාපෘතියේ ව්‍යාපෘති අධ්‍යක්ෂක අනුර දිසානායක, මොබිටෙල් හි වැඩබලන ප්‍රධාන විධායක නිලධාරි කපිල චන්ද්‍රසේන, Felidae හි අධ්‍යක්ෂක හසිත දෑල සහ ශ්‍රී ලංකා තොරතුරු සහ සන්නිවේදන තාක්ෂණ ඒජන්සියෙහි ජ්‍යෙෂ්ඨ වැඩසටහන් ප්‍රධානී චිත්‍රාංගනී මුබාරක් යන මහත්ම මහත්මීන්ගේ සහභාගිත්වයෙන් සිදුකෙරිණි.මොබිටෙල් තම mLearning වේදිකාව යටතේ හඳුන්වා දුන් මෙම ව්‍යාපෘතිය සාම්ප්‍රදායික පන්ති කාමර අධ්‍යාපන ක්‍රමය අභිබවා යමින් දැනුම් ආර්ථිකයක් අභිවර්ධනය කරන උත්ප්‍රේරකයක් ලෙස කටයුතු කරනු ලබයි.‍කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=aj1306305</link>
    <topic>සමපෝෂ තත්ත්ව සහතික 3ක් දිනයි</topic>
    <author/>
    <content>සමපෝෂ තත්ත්ව සහතික 3ක් දිනයිසිලෝන් බිස්කට් සමාගමට අනුබද්ධිත ප්ලෙන්ටි ෆුඩ්ස් සමාගමේ නිෂ්පාදනයක් වන සමපෝෂ ජාත්‍යන්තර වෙළෙඳපොළ අවස්ථා තවදුරටත් පුළුල් කර ගනියි.ISO 22000 HACCP හා GMP තත්ත්ව සහතික හිමිකර ගැනීමත් සමඟ සමපෝෂ, තරගකාරී ජාත්‍යන්තර වෙළෙඳපොළ ආක්‍රමණය කරමින් මෙරට ධාන්‍යමය ආහාර නිෂ්පාදන අතර පෙරමුණ ගැනීමට සමත් වනු ඇත.ආහාර නිෂ්පාදන ක්‍රියාවලිය සඳහා භාවිත කරනු ලබන අමුද්‍රව්‍ය වල හා එම ක්‍රියාදාමය තුළ පවතින ඉහළ ප්‍රමිතිය මෙම තත්ත්ව සහතික හිමිකර ගැනීම තුළින් යළිත් වරක් තහවුරු කිරීමට සමපෝෂ වෙත අවස්ථාව උදා විය.ප්ලෙන්ටි ෆුඩ්ස් සමාගමේ තත්ත්ව ආරක්ෂණ, පර්යේෂණ හා සංවර්ධන කළමනාකරු කේ. සංගසේන, සිලෝන් බිස්කට් සමූහ කළමනාකාර අධ්‍යක්ෂිකා ශියාමලී වික්‍රමසිංහ, ප්ලෙන්ටි ෆුඩ්ස් සමාගමේ අධ්‍යක්ෂ හා ප්‍රධාන විධායක නිලධාරී ශම්මි කරුණාරත්න, ශ්‍රී ලංකා ප්‍රමිති ආයතනයේ සභාපති කාංචන රත්වත්තේ, ප්ලෙන්ටි ෆුඩ්ස් නිෂ්පාදන සාමාන්‍යාධිකාරි තිස්ස ඇටම්පාවල හා අලෙවි සාමාන්‍යාධිකාරී වසන්ත චන්ද්‍රපාල මහත්වරු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=aj1306306</link>
    <topic>ඉන්ටර්ඕෂන් ලුබ්රිකන්ට්ස් සමාගමෙන් මියගිය ධීවරයන්ගේ පවුල්වලට ආධාර</topic>
    <author/>
    <content>ඉන්ටර්ඕෂන් ලුබ්රිකන්ට්ස් සමාගමෙන් මියගිය ධීවරයන්ගේ පවුල්වලට ආධාරඉන්ටර්ඕෂන් ලුබ්රිකන්ට්ස් සමාගම බේරුවල හා පාණදුර ප්‍රදේශයේ මියගිය ධීවරයන්ගේ පවුල්වලට මූල්‍යමය ආධාර ලබා දුන්නේය.පවුල් 14 කට සැපයුණු මෙම මුදල් පරිත්‍යාගය සමාගමේ තවත් එක් ආයතනික සමාජ සත්කාර වැඩසටහනකි.සාමාන්‍යාධිකාරී ශිරාන් අබේසිංහ මහතා විසින් ආපදාවෙන් මියගිය පවුලක සාමාජිකාවකට මූල්‍ය පරිත්‍යාගයක් කළ අවස්ථාව. අලෙවි කළමනාකරු චන්දිම ලියනාආරච්චි, අලෙවි විධායක අසංක පෙරේරා හා බී. එම්. දයාරත්න මහත්වරු ද මෙහි වෙති.බ්ලැක්බෙරි Z10 ස්මාට් ජංගම දුරකථනය ශ්‍රී ලංකාවට හඳුන්වා දෙයි. එහි හඳුන්වා දුන් ප්‍රතිඉංජිනේරු තාක්ෂණය යටතේ ප්‍රතිනිර්මාණය කළ සහ ප්‍රතිසංවර්ධනය කළ ස්මාට් ජංගම දුරකථනය ලෙස මේ ස්මාට් ජංගම දුරකථනය සලකනු ලබන අතර පාරිභෝගිකයන්ට මින් පෙර ලබා දී තිබු විශේෂාංග වලට වඩා වැඩි යමක් අත්විඳීමට හැකි වන පරිද්දෙන් එය සකස් කර තිබීම විශේෂත්වයකි.“ශ්‍රී ලංකාව තුළ අපගේ පාරිභෝගිකයින් වෙත නැවුම් අත්දැකීමක් හා ජංගම දුරකථන හරහා පරිගණක පරිහරණය කරන්නන් වෙත වඩාත් වැඩි ප්‍රතිලාභ අත්කර දීමේ අරමුණින් ප්‍රතිඉංජිනේරු තාක්ෂණය යටතේ ප්‍රති සංවර්ධනය කරමින් ප්‍රතිනිර්මාණය කරන ලද බ්ලැක්බෙරි Z10 ස්මාට් ජංගම දුරකථනය අප හඳුන්වා දුන්නා. එහි සෑම අංගයක්ම සන්නිවේදනයේ නව මානයන් වෙත ඔබ ගෙන යනු ඇති.” යනුවෙන් බ්ලැක්බෙරි සමාගමේ ඉන්දියානු වාණිජ හා ව්‍යාපාර අධ්‍යක්ෂ හසිත් ෂාහ මහතා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=aj1306307</link>
    <topic>රිජ්වේ ආර්යා ළමා රෝහලට අල්ට්‍රා සවුන්ඩ් ස්කෑන් යන්ත්‍රයක්</topic>
    <author/>
    <content>රිජ්වේ ආර්යා ළමා රෝහලට අල්ට්‍රා සවුන්ඩ් ස්කෑන් යන්ත්‍රයක්ඩෙංගු උණ සහ ඩෙංගු රක්තපාත උණ තත්ත්වයෙන් කොළඹ රිජ්වේ ආර්යා ළමා රෝහලට ඇතුළු කරන දරුවන් වෙනුවෙන් ප්‍රතිකාර ලබාදීමේ දී භාවිතා කිරීමට අතේ ගෙන යා හැකි සුපිරි අල්ට්‍රා සවුන්ඩ් ස්කෑන් යන්ත්‍රයක් ග්ලැක්සෝස්මිත්ක්ලයින් සමාගම විසින් එම රෝහලට පරිත්‍යාග කර ඇත.රුපියල් මිලියන 5ක් වටිනා මෙම ස්කෑන් යන්ත්‍රය මෙරට පාරිභෝගික සෞඛ්‍යාරක්ෂක අංශයේ කළමනාකාර අධ්‍යක්ෂ, ටී.එස්.දයානන්ද් මහතා සහ මෙරට ට්ඉම් ෆාමසූටිකල්ස් හි කළමනාකාර අධ්‍යක්ෂ, ස්ටුවර්ට් චැප්මන් මහතා විසින් රෝහලේ අධ්‍යක්ෂ, වෛද්‍ය රත්නසිරි හේවගේ මහතා වෙත පරිත්‍යාග කරන ලදී. ශ්‍රී ලංකාවේ දැනට භාවිතා වන මෙවැනි දෙවන අල්ට්‍රා සවුන්ඩ් ස්කෑන් යන්ත්‍රය මෙයයි.ලෆාජ් මහවැලි සිමෙන්ති සමාගමට අනුබද්ධිත රියැදුරන් හා ඔවුන්ගේ සහායකයන් සඳහා වූ සුහද හමුව පසුගියදා වැල්ලවත්ත ‘සෆායර්’ හෝටලයේදී පැවැත්විණි.සේවකයන්ට තම වෘත්තියේ නියැළීමේදී ආරක්ෂා සහිතව එම කාර්යය සිදු කරන්නේ කෙසේද යන්න හා ආරක්ෂණ ක්‍රමවේද පිළිබඳ දැනුවත් කෙරුණු විශේෂ වැඩමුළුවක් ද ‍එහිදී පැවැත්විණි. මේ සම්බන්ධයෙන් සේවකයන් දැනුවත් කරන ලද්දේ ප්‍රවීණ සෞඛ්‍ය හා සුරක්ෂිතතා උපදේශක ජනක චම්මික මහතා විසිනි‍.වැඩමුළුව අතරතුර ආරක්ෂාව හා සුරක්ෂිතතාවය පිළිබඳ එලෙස දැනුම ලබාදුන් අතර මෙම හමුවේ සුවිශේෂී අවස්ථාවක් වූයේ දිවයිනේ විවිධ ප්‍රදේශවල සේවය කරන රියැදුරන් හා සහායකයන්ට එකිනෙකා මුණගැසීමට අවස්ථාව සලසාදීමයි. තම දෛනික ජීවිතයෙන් මදකට මිදී විවේකීව තම කාලය ගත කිරීමට ඔවුන්ට මෙය අවස්ථාවක් විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>06</month>
      <day>30</day>
    </date>
    <link>http://www.silumina.lk/2013/06/30/_art.asp?fn=aj1306308</link>
    <topic>අසංග සෙනෙවිරත්න කොළඹ ව්‍යාපාර වස්තු හුවමාරුවට</topic>
    <author>තාරක වික්‍රමසේකර</author>
    <content>අසංග සෙනෙවිරත්න කොළඹ ව්‍යාපාර වස්තු හුවමාරුවටමේ සතිය ආරම්භයේ දී සිදුවූ වැදගත්ම සිදුවීම වූයේ අසංග සෙනෙවිරත්න මහතා කොළඹ ව්‍යාපාර වස්තු හුවමාරුවේ අධ්‍යක්ෂ මණ්ඩල සාමාජික ධුරයට නැවත පත්වීමයි.මෙරට කොටස් වෙළෙඳපොළ ක්ෂේත්‍රයේ දැවැන්තයකු වන ඒ මහතා මූල්‍ය ක්ෂේත්‍රයේ ද මනා දැනුමක් ඇත්තෙකි.සතිය ආරම්භක සඳුදා (24) ගනුදෙනු 3969 ක් දක්වා අඩු විය. ඒ පෙර සතිය 5042 ක් වූ ගනුදෙනු සංඛ්‍යාව අඩුවී යමිනි.ආරම්භක සඳුදා මිලියනය ඉක්මවා කොටස් අලෙවි වූයේ එස් එම් බී ලීසිං සමාගමේ පමණි. ඒ කොටස් 1233058 ක් දක්වා ඉහළ යමිනි.මිල ඉහළ ගිය සමාගම් අතර කැපී පෙනුණේ හන්ටර්ස් (21.00) පමණි. සමාගම් කිහිපයක කොටස් මිල ඉහළ ගිය ද කොටස් අලෙවි වූයේ සුළු වශයෙනි. මිල පහළ යාම් අතුරින් සිලෝන් බෙවරේජස් (20.00) ඩිමෝ (24.90) සමාගම් කැපී පෙනුණි. 25 වැනිදා අඟහරුවාදා ගනුදෙනු ඉහළ ගියේ 4776 ක් දක්වා ඉහළ යමිනි.මිල සැලකිය යුතු ලෙස ඉහළ ගිය සමාගම්හි කොටස් අලෙවි වූයේ සුළු වශයෙනි. මිල පහළ ගිය සමාගම් අතර සිලෝන් ටුබැකෝ (22.70) එන් ඩී බී කැපිටල් (34.20) නෙස්ට්ලේ (52.20) කැපී පෙනුණි.මිලියනය ඉක්මවා කොටස් අලෙවි වූ සමාගම් අතර දැක්වුණේ වැලිබල් වන් (1291962) පමණි.28 වැනිදා බදාදා ගනුදෙනු සුළු වශයෙන් ඉහළ ගියේ 4890 ක් ලෙස දක්වමිනි. මිලියනය ඉක්මවා කොටස් අලෙවි වූ සමාගම් අතර ජේ. කේ. එම්. (3818381) සම්පත් (1090315) නන්ද ඉන්වෙස්ට්මන්ට් (91211478) කැපී පෙනුණි.මිල ඉහළ ගිය සමාගම් අතර සෙලින්කෝ ඉන්ෂුවරන්ස් (25.00) දැක්වුණ අතර මිල පහළ ගිය සමාගම් අතර කැපී පෙනුණේ කළම්ඹු ෆාමසි (24.00) රේණුකා සිටි හොටෙල් (22.60) සමාගම්ය.සීගිරිය විලේජ් හොටෙල්ස් පී එල් සී කොටසකට රුපියල් 2.00 ක් ද කළම්ඹු ඉන්වෙස්ට්මන්ට් ට්‍රස්ට් පී එල් සී කොටසකට රුපියලක් ද යෝර්ක් ආර්කේඩ් හෝල්ඩිංග්ස් පී එල් සී කොටසකට ශත 40.00 ක් ද හොටෙල් සර්විසස් පී එල් සී කොටස් 8 ක් ඇති අයකුට කොටස් 3 ක් ලබා දීමට තීරණය කර ඇත.ආරම්භක සඳුදා මිලංකා මිල දර්ශකය දැක්වුණේ ඒකක 6149.38 ක් ලෙසය. එය අඟහරුවාදා දැක්වුණේ ඒකක 6086.22 ක් ලෙසය. බදාදා එය දැක්වුණේ ඒකක 6072.88 ක් ලෙසය.එස් ඇන් පී එස් එල් 20 දර්ශකය සතිය ආරම්භක සඳුදා ඒකක 3472.30 ක් ලෙසත් අඟහරුවාදා එය ඒකක 3430.43 ක් ලෙසත් බදාදා එය දැක්වුණේ ඒකක 3413.63 ක් ලෙසය.මේ දිනවල වාර්ෂික මහ සභා රැස්වීම් පැවැත්වෙන අතර බොහෝ සමාගම්හි එකම දින එකම වේලාවට මහ සභා පැවැත්වීම නිසා කොටස් හිමියන් දැඩි අපහසුතාවන්ට පත්ව ඇත.එමෙන්ම ගලධාරි හෝටලය මඟින් මේ දක්වා කොටස් හිමියන්ට ලබා දී තිබු දෙදෙනකුට දිවා ආහාර ලබා ගැනීමේ වවුචරය අත්හිටුවීම ගැන පසුගියදා එම හෝටලයේ පැවැති මහ සභා රැස්වීමේදී අධ්‍යක්ෂ මණ්ඩලයට කොටස් හිමියන්ගෙන් දැඩි විරෝධතා එල්ල විය. මහ සභාව ද දැඩි උණුසුම් තත්ත්වයක් ඉසිලීය.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=aa1307071</link>
    <topic>ජනපති නියමයෙන් උතුරට ඡන්දයක්</topic>
    <author>සුනිල් දයා අල්විස්</author>
    <content>සුනිල් දයා අල්විස්උතුරට පළාත් සභා මැතිවරණයක් පවත්වන්නැයි මහින්ද රාජපක්ෂ ජනාධිපතිතුමා මැතිවරණ කොමසාරිස් වරයාට දැනුම් දුන්නේ ය.මේ අනුව උතුරු පළාත සඳහා පවත්වන පළමු පළාත් සභා මැතිවරණය පැවැත්වීමට ඉඩකඩ සැලසෙයි. මීට පෙර උතුරු නැඟෙනහිර පළාත් ඒකාබද්ධ කර පළාත් සභා මැතිවරණයක් පවත්වා තිබුණත් වසර තිහක යුද්ධයෙන් පසුව උතුරු පළාත සඳහා වෙනම පළාත් සභා මැතිවරණයක් පැවැත්වෙන මුල් අවස්ථාව මෙය වෙයි.මේ අනුව උතුරු පළාත් සභාවට හා ඉකුත් සිකුරාදා විසුරුවා හැරුණු වයඹ හා මධ්‍යම පළාත් සභා දෙකේ නාමයෝජනා කැඳවන දිනය ප්‍රකාශයට පත් කිරීම ලබන සතියේ සිදු කැරේ.මේ පිළිබඳව අවශ්‍ය විධිවිධාන ඇතුළත් ගැසට් නිවේදනය මැතිවරණ කොමසාරිස් මහින්ද දේශපි‍්‍රය මහතා විසින් ප්‍රකාශයට පත් කැරෙනු ඇත.වයඹ හා මධ්‍යම පළාත් සභා දෙක විසුරුවා හැරීම සඳහා වයඹ ආණ්ඩුකාර තිස්ස ආර්. බලල්ල සහ මධ්‍යම ආණ්ඩුකාර ටිකිරි කොබ්බෑකඩුව යන මහත්වරුන් විසින් ඉකුත් සිකුරාදා සිදුකිරීමෙන් අනතුරුව එම ගැසට් නිවේදන එදින ප්‍රකාශයට පත්කොට නිකුත් කිරීමට නියමිතව තිබුණි.වයඹ සහ මධ්‍යම පළාත් සභා දෙක එම පළාත් ආණ්ඩුකාරවරුන් විසින් විසුරුවා හැරීමට පියවර ගත්තේ වයඹ ප්‍රධාන ඇමැති අතුල විජේසිංහ සහ මධ්‍යම පළාත් ප්‍රධාන ඇමැති සරත් ඒකනායක යන මහත්වරුන් විසින් අදාළ ආණ්ඩුකාර දෙපළ ගෙන් කරන ලද ඉල්ලීමක් අනුවය.උතුරු පළාත් සභාව ස්ථාපිත කිරීමේදී යාපනය, මන්නාරම, වවුනියාව, මුලතිව්, කිලිනොච්චි යන දිස්ත්‍රික්කවලින් ඡන්දයෙන් තෝරා පත් කර ගනු ලබන මන්ත්‍රීවරු 36 දෙනකුද ප්‍රසාද මන්ත්‍රීන් 2 ක ඇතුළුව මන්ත්‍රීවරු 38 ක් අයත් වෙති.වයඹ පළාත් සඳහා කුරුණෑගල සහ පුත්තලම දිස්ත්‍රික්කයේ ඡන්ද කොට්ඨාසවලින් මන්ත්‍රීවරු 50 ක්ද ප්‍රසාද මන්ත්‍රීන් 2 ක්ද එකතු වී මන්ත්‍රීවරු 52 ක්ද ඇතුළත් වෙයි.මධ්‍යම පළාත් සභාවට මහනුවර, මාතලේ සහ නුවරඑළිය යන දිස්ත්‍රික්කවලට අයත් ඡන්ද කොට්ඨාසවලින් මන්ත්‍රීවරු 56 ක් සහ ප්‍රසාද මන්ත්‍රීවරු 2 ක් එකතුවීමෙන් මන්ත්‍රීවරු 58 ඇතුළත් වනු ඇත.මේ පළාත් සභා තුනේ ඡන්ද විමසීම ලබන සැප්තැම්බර් මාසයේ දෙවැනි හෝ තුන්වැනි සතියේ සෙනසුරාදා දිනයකදී පැවැත්වෙනු ඇතැයි අපේක්ෂා කැරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=aa1307072</link>
    <topic>සරසවි සිසු ගැටුම</topic>
    <author/>
    <content>“පන්ති තහනමට ලක්වූ ශිෂ්‍යයන් පිළිබඳව විනය පරීක්ෂණ පවත්වා ඉක්මන් තීරණ ගැනීම උපකුලපතිවරුන්ගේ වගකීමක්. එවැනි තීරණ ගැනීම ප්‍රමාද වීම නිසා නැති ප්‍රශ්න උද්ගත වෙනවා.” පසුගියදා රාජ්‍ය මාධ්‍ය ප්‍රධානීන් සමඟ පැවැත්වූ සාකච්ඡාවේදී ආරක්ෂක ලේකම් ගෝඨාභය රාජපක්ෂ මහතා පැවසීය.ආරක්ෂක ලේකම් තුමා පැවැසු කරුණු සම්පූර්ණයෙන්ම සත්‍යයක් බව පැවසු විශ්ව විද්‍යාල ප්‍රතිපාදන කොමිෂන් සභාවේ සභාපති මහාචාර්ය ක්ෂණිකා හිරිඹුරේගම මහත්මිය වැඩිදුරටත් සඳහන් කළේ පන්ති තහනමට ලක්වූ සිසුන්ගේ විනය පරීක්ෂණ පමා කිරීමෙන් සිදුවන්නේ විරුද්ධවාදීන්ට ඉත්තන් සැපයීමක් වන හෙයින් විශ්ව විද්‍යාල පරිපාලනය මේ පිළිබඳව සංවේදීව කටයුතු කළ යුතු බවත්ය.වැඩිදුරටත් අදහස් දැක්වූ සභාපතිතුමිය “මම මේ කරුණ ගැන සබරගමු විශ්ව විද්‍යාලයේ පාලනාධිකාරියෙන් විමසීමක් කළා. මේ පන්ති තහනමට ලක්වූ ශිෂ්‍යයන්ට සති දෙකක කාලයක් ඉල්ලා තිබී තියෙනවා උත්තර බැඳීම සඳහා. මේ සියලු ශිෂ්‍යයන්ට විභාගවලට ලියන්න අවසර ලබා දී තියෙනවා.එසේම පසුගියදා වර්ජනය සඳහා පැමිණි ශිෂ්‍යයන් සාකච්ඡාවක් සඳහා අපි අවසර ලබා දුන්නත් ඒ අය එය ප්‍රතික්ෂේප කළා. එයින් පැහැදිලි වන්නේ ඒ අයට ප්‍රශ්න විසඳීම අවශ්‍ය නැති බවයි. කෙසේ වෙතත් අපි මේ අයට ඉත්තන් ලබා නොදිය යුතුයි. මේ සම්බන්ධ පරීක්ෂණ කටයුතු ඉක්මන් කරන්න උපකුලපතිවරු අපට පොරොන්දු වී තියෙනවා...” යැයි ඇය වැඩිදුරටත් පැවැසුවාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=aa1307073</link>
    <topic>කරුණු පැහැදිලි කිරීම මගින් දෙරටේ සුහදතාව වර්ධනය වුණා</topic>
    <author/>
    <content>ආර්ථික සංවර්ධන ඇමැති බැසිල් රාජපක්ෂ මහතාගේ ඉන්දියා සංචාරයත් ඉන්දීය රජයේ ජාතික ආරක්ෂක උපදේශක ශිවෂංකර් මෙනන් මහතාගේ මෙරට සංචාරයත් ඉන්දු ලංකා ගිවිසුමේ 13 වන ව්‍යවස්ථා සංශෝධනයේ අදාළ කරුණු සුහදතාවයෙන් හා මිත්‍රශීලී භාවයෙන් කරුණු වටහා දීමක් බව ජනමාධ්‍ය ප්‍රවෘත්ති ඇමැති කෙහෙළිය රඹුක්වැල්ල මහතා පවසයි. ඇමැති මණ්ඩල තීරණ දැනුම් දීමේ ප්‍රවෘත්ති සාකච්ඡාවේදී ඇමැතිවරයා මේ බව පැවසීය.ඉන්දු - ලංකා ගිවිසුම 1978 දී ඇති වූවක්. මේ ගිවිසුමේ කොටස්කරුවන් වන්නේ දෙරටේම රාජ්‍ය නායකයන් ය. වසර විසි පහක් පැරණි මේ ගිවිසුම සම්බන්ධයෙන් විද්‍යාත්මක විශ්ලේෂණයකින් පසුව 13 වන සංශෝධනය මගින් පළාත් සභාවලට ලබාදී තිබෙන පොලිස් හා ඉඩම් බලතල සම්බන්ධ යම් වෙනස්වීමක් විය යුතුයැයි අදහස් කරන බව ඇමැතිවරයා කීය.බැසිල් රාජපක්ෂ ඇමැතිතුමාගේ ඉන්දියාවේ රාජ්‍ය දූත සංචාරයේ මෙරට ස්ථාවරය ඉන්දියාවට ලබාදීමත් ඉන්දීය ජාතික ආරක්ෂක උපදේශක ශිව ෂංකර් මෙනන් මහතාගේ ශ්‍රී ලංකා සංචාරයේදී ඉන්දියාවේ ස්ථාවරය මෙරටට ලබාදීමත් සිදුවන බව කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=aa1307074</link>
    <topic>පන්සල් - දහම් පාසල් නංවන්න මිලියන 87 ක්</topic>
    <author>රමණී සුබසිංහ</author>
    <content>රමණී සුබසිංහදුෂ්කර ප්‍රදේශවල විහාරස්ථාන සහ දහම් පාසල් සංවර්ධනය සඳහා රුපියල් මිලියන 87 කට අධික මුදලක් වෙන් කර ඇතැයි බුද්ධ ශාසන හා ආගමික කටයුතු අමාත්‍යාංශය පවසයි. ඒ යටතේ රුපියල් මිලියන 70 ක මුදලකින් දහම් පාසල් 2600 ක් සංවර්ධනය කෙරෙන අතර පහසුකම් අඩු විහාරස්ථාන සඳහා රුපියල් මිලියන 12 ක් වෙන්කර ඇත.මීට අමතරව 2600 වැනි සම්බුද්ධත්ව ජයන්තියට සමගාමීව දස සිල් මාතා ආරාම සඳහා රුපියල් මිලියන 1.5 ක්ද වෙන්කර ඇති අතර පිරිවෙන් සංවර්ධනයට ද කටයුතු යොදා ඇතැයි අමාත්‍යාංශය පවසයි. ඊට අමතරව පුණ්‍යග්‍රාම වැඩ සටහන සඳහා රුපියල් මිලියන 3.5 ක් ද වෙන් කර ඇති බවත් අමාත්‍යාංශය කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=aa1307075</link>
    <topic>ලේක්හවුස් ආයතනයට ලංකා ඊ නිවුස් කනගාටුව පළ කරයි</topic>
    <author/>
    <content>‘ලේක්හවුස් මහදැනමුත්තා සහ ගොං ගෝලයන්ගේ අලුත්ම කථාව‘ යන ලංකා ඊ නිවුස් වෙබ් අඩවියෙහි පළ වූ පුවත පිළිබඳව ඇසෝසියේටඩ් නිව්ස් පේපර්ස් ඔෆ් සිලෝන් ලිමිටඩ් නැතහොත් ලේක්හවුස් ආයතනය වෙත බලවත් කනගාටුව පළ කරයි.සිංහල, ඉංග්‍රිසි සහ දෙමළ භාෂා ත්‍රිත්වයෙන්ම ලංකා ඊ නිවුස් වෙබ් අඩවියෙහි වර්ෂ 2008 ඔක්තෝබර් මස 15 වැනි දින පළ වූ උක්ත ශීර්ෂයෙන් යුත් ලිපිය නැතහොත් පුවත තුළින් ලංකාවේ ප්‍රසිද්ධ පුවත්පත් සහ ප්‍රකාශන රාශියක ප්‍රකාශක වන උක්ත කී ඇසෝසියේටඩ් නිවුස් පේපර්ස් ඔෆ් සිලෝන් ලිමිටඩ් නැතහොත් ලේක්හවුස් ආයතනයට, එහි සභාපතිට හෝ එහි ප්‍රධාන නිලධාරීන් හට කිසියම් සිත් තැවුලක් හෝ අපහාසයක් සිදු වුණි නම් ඒ පිළිබඳව එවකට එකී වෙබ් අඩවියෙහි කර්තෘ වශයෙන් කටයුතු කළ බෙනට් රූපසිංහ වන මාගේ බලවත් කනගාටුව මෙමඟින් පළ කරන අතර මා වෙත දක්වන ලද තොරතුරු සහ අදාළ මූලාශ්‍රයන් පරිශීලනය කිරීමෙන් පසු එසේ එකී පුවතෙහි සඳහන් කරුණු සත්‍ය කරුණු නොවන බවට මා හට අවබෝධ වූ බව ද කියනු කැමැත්තෙමි.උක්ත කී ඇසෝසියේටඩ් නිව්ස් පේපර්ස් ඔෆ් සිලෝන් ලිමිටඩ් නැතහොත් ලේක්හවුස් ආයතනය විසින් පැමිණිලිකරු වශයෙන් උක්ත කී ලංකා ඊ නිව්ස් හි ඩී. පී. සඳරුවන් සේනාධීර සහ බෙනට් රූපසිංහ වන මා හට එරෙහිව කොළඹ දිසා අධිකරණයේ පවරා ඇති නඩු අංක 01330 / 09 / ච්ර්අ නඩුවේදී පැමිණිලිකරු සහ තුන්වන විත්තිකරු වන මා අතර වර්ෂ 2013 මැයි 21 වැනි දින ඇති කර ගන්නා ලද සමථ කොන්දේසි ප්‍රකාරව මෙලෙස පළ කර සිටින්නෙමි.මේ වගට බෙනට් රූපසිංහ නඩුවේ පැමිණිලිකරු වෙනුවෙන් සුදර්ශී හේවාවසම් මෙනෙවියගේ උපදෙස් මත නීතිඥ හර්ෂණ රණසිංහ මහතා සමඟ ජනාධිපති නීතිඥ චන්දන ලියනපටබැඳී මහතා පෙනී සිටි අතර තුන්වන විත්තිකරු වෙනුවෙන් නීතිඥ වරුණ ද සේරම් මහතා සමඟ නීතිඥ සාලිය පීරිස් මහතා පෙනී සිටියේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=aa1307076</link>
    <topic>සංවර්ධනය හැම පළාතකටම එකම විදිහටයි</topic>
    <author/>
    <content>- ජනපතිසංවර්ධනය රටේ සෑම පළාතකටම ගමකටම ගෙන යා යුතු බවත් එක එක් ප්‍රදේශ ගැන සිතා සංවර්ධනය කිරීම කළ නොහැකි බවත් අපි භුක්ති විඳීන අයිතියක් ඇත්නම් එය නැඟෙනහිර, උතුර, බටහිර, දකුණ, කන්ද උඩරටටත් සමානව ලබාදෙන බවත් එක් පැත්තකට බෙලෙක් තහඩු ලබා දී තව පැත්තකට රත්රන් තහඩු දිය නොහැකි බවත් හැමෝටම ලැබිය යුත්තේ එක සමානව බවත් මහින්ද රාජපක්ෂ ජනාධිපතිතුමා කීය.ප්‍රතිසංස්කරණය කරන ලද බේරුවල සීනාවත්ත ජුම්මා මස්ජිඩ් දේවස්ථානය ජනතා භාරකාරත්වයට පැවරීමේ උත්සවයට සහභාගි වෙමින් ජනාධිපතිතුමා එසේ සඳහන් කළේය. එහිදී වැඩිදුරටත් අදහස් දක්වමින් ජනාධිපතිතුමා මෙසේ ද කීය. ඉස්ලාම් දහම අදහනරටවල් බොහොමයක් අපේ අවංක මිතුරන් බවට පත් වෙලා ඉවරයි. ජිනීවා මානව හිමිකම් කොමිසමේ දී අපට සහාය දුන්නේ අපේ අවංකකම ගැන ඒ රටවල් හොඳීන්ම දන්නා නිසයි. ඔවුන් පැවසුවේ ඒ අවස්ථාවේ අපි ඉන්නේ ලංකාවත් සමඟ කියලා.මට මතකයි අපි මේ රටේ පලස්තීන මිත්‍ර සංගමය පිහිටුවා ගත් කාලය, බලවත් රටවල් යුරෝපා රටවල්වල මිත්‍ර සංගම් පිහිටුවන්න සමහරු පොර කනකොට පලස්තීනය වෙනුවෙන් කතා කරන්න කවුරුවත් හිටියේ නෑ. ලංකාවේ පළමුවැනි වතාවට අපි 1970 දශකයේදී පලස්තීන මිත්‍ර සංගමය පිහිටුවා ගත්තා. අපි දිගටම පලස්තීනයේ ජනතාවත් එක්ක එකට හිටියා.නමුත් අනෙක් අය, විපක්ෂයේ අය, යූ. එන්. පී. යේ අය එහෙම කළා ද? ඒ රටවල මළ ගෙදරකට යන්නත් ඒ යූ. එන්. පී. නායකයො බය වුණා. පලස්තීනයට පක්ෂ යෝජනාවක් මම ගෙනෙනකොට යූ. එන්. පී. ආණ්ඩුවේ හිටපු එක ඇමැතිවරයෙක් මන්ත්‍රීවරයෙක්වත් ඒ යෝජනාව ස්ථිර කරන්න ඉදිරිපත් වුණේ නෑ. යෝජනාවට පක්ෂව කතා කරන්නවත් එපා කිව්වා. එහෙමයි මුස්ලිම් ජාතියට ඒ අය සැලකුවේ. අද මේ අය මුස්ලිම්වරු ගැන කඳුළු සලනවා.අපි එක සහෝදරත්වයකින් ජීවත් වෙමු. අපි මේ රටේ කිසි කෙනකුට නීතිය අතට ගන්න ඉඩ තබන්නේ නැහැ. සිංහල, දෙමළ, මුස්ලිම් කියලා එහි වෙනසක් නැහැ. මේ රටේ ආරක්ෂාව සලසා දෙන්න ඕනෑ රජය. ඒ වගේම රටේ සංවර්ධනයේ දීත් අපිට ජාතීන් වෙන් කරලා සංවර්ධනය කරන්න පුළුවන්කමක් නැහැ.තව වැඩි දවසක් යන්න කලින් මුස්ලිම් ජනතාවට රාම්සාන් සමය උදා වෙනවා. ඒ රාමසාන් සමයේදී ඔබට යහපතක්ම උදා වේවා යි මම ප්‍රාර්ථනා කරනවා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=aa1307077</link>
    <topic>රේල් ගේට්ටු ගොඩගන්න පෞද්ගලික අංශයේ සහාය</topic>
    <author>තාරක වික්‍රමසේකර</author>
    <content>තාරක වික්‍රමසේකරඅනාරක්ෂිත දුම්රිය හරස් මාර්ග ආරක්ෂා කිරීම සඳහා පෞද්ගලික අංශයේ දායකත්වය ලබා ගැනීමට කටයුතු කර ඇතැයි ප්‍රවාහන නියෝජ්‍ය අමාත්‍ය රෝහණ දිසානායක මහතා ‘සිළුමිණ’ට කීය. ඒ අනුව ප්‍රමුඛතා හඳුනාගෙන අනාරක්ෂිත දුම්රිය හරස් මාර්ග 45 ක් කඩිනමින් ආරක්ෂා කිරීමට කටයුතු යොදා ඇතැයි ද ඒ මහතා කීය.රජය මඟින් අනාරක්ෂිත දුම්රිය හරස් මාර්ග ආරක්ෂා කිරීම උදෙසා මිලියන 643 ක් වෙන් කර ඇති අතර ඊට අමතරව මේ ව්‍යාපෘතිය ක්‍රියාත්මක කෙරේ.අදාළ පෞද්ගලික සමාගමේ දැන්වීම් ප්‍රදර්ශනයට මෙහිදී අවස්ථාව ලබා දෙන අතර අනාරක්ෂිත දුම්රිය හරස් මඟ ආරක්ෂා කිරීමට අමතරව එහි සේවය කරන සේවකයන්ට වැටුප් ගෙවීම ද අදාළ පෞද්ගලික සමාගම් විසින් සිදු කෙරේ.එසේම අනාරක්ෂිත හරස් මාර්ගයට මීටර් 500 කට පෙර හා මීටර් 100 කට පෙර අනතුරු හැඟවීමේ සංඥා දැන්වීමත් මෙහිදී සිදු කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=aa1307078</link>
    <topic>ඖෂධ තුනක් හැර කිසිම හිඟයක් නැහැ</topic>
    <author/>
    <content>පිළිකා රෝගයට ප්‍රතිකාර සඳහා නිකුත් කරන ඖෂධ වර්ග තුනක් හැර වෙනත් කිසිදු ඖෂධ හිඟයක් රජයේ රෝහල්වල නැතැයි සෞඛ්‍ය අමාත්‍යාංශය පවසයි.ඖෂධ ශල්‍ය ද්‍රව්‍ය හා රසායනික ද්‍රව්‍ය ලෙස අයිතම 24000 ක් මෙරට ගෙන්වා බෙදා හැරියත් මේ ප්‍රමාණය 13000 දක්වා සීමා කොට බෙදා හැරීමට හැකි වූයේ මේ පිළිබඳව සිදු කළ කරුණු සමාලෝචනය කිරීමේ ප්‍රතිඵලයක් වශයෙන් බව අමාත්‍යාංශය කියයි.වසරකට ඖෂධ ගෙන්වීමට රජය වැය කරන මුදල රුපියල් කෝටි 2500 කි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=aa1307079</link>
    <topic>පුත්තලම දියුණුවට රුපියල් කෝටි 14000 ක්</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහපසුගිය වසර තුන ඇතුළත පුත්තලම දිස්ත්‍රික්කයේ සංවර්ධනය සඳහා රුපියල් කෝටි 14000 ක් පමණ වැය කර ඇත. ඊට අමතරව පුත්තලමේ සංචාරක ව්‍යාපාරය මගින් සංචාරක හෝටල්වල නව කාමර 5000 ක් හා ඍජු හා වක්‍ර රැකියා 60000 ක් ඇති කිරීමටත් ආර්ථික සංවර්ධන අමාත්‍යාංශ කටයුතු යොදා ඇතැයි පුත්තලම දිස්ත්‍රික් ලේකම් කිංස්ලි ප්‍රනාන්දු මහතා කියයි. පසුගිය වසර තුන ඇතුළත පුත්තලමේ මහාමාර්ග කිලෝ මීටර් 7500 ක් පුළුල් කර නවීකරණය කර කාපට් හෝ කොන්ක්‍රීට් අතුරා ජනතා අයිතියට පවරා තිබේ.මේ අතර 2012 වසරේදී කරදිය මත්ස්‍ය ටොන් 67650 ක් පුත්තලමෙන් අල්ලාගෙන තිබේ.2001 හා 2011 වසර අතර කාලයේදී පුත්තලම දිස්ත්‍රික්කයේ සූර්ය බල භාවිතය සියයට 497.27 කින් ද ජීව වායු භාවිතය සියයට 1700 කින්ද වැඩි වී තිබේ.මීට අමතරව මී ඔය නිම්නයේ කුඹුරු හෙක්ටයාර් 3715 කට ජලය ලබාදීමට හා පවුල් 50000 කට පානීය ජලය ලබාදීම පිණිස දැදුරුඔය ව්‍යාපෘතිය ද පුත්තලම දිස්ත්‍රික්කයේ ක්‍රියාවට නංවා තිබේ.රජයේ ප්‍රවෘත්ති දෙපාර්තමේන්තුව අනුග්‍රහයෙන් සංවිධානය කළ මාධ්‍ය චාරිකාවකදී මෙම කරුණු අනාවරණය විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=aa13070710</link>
    <topic>කළුතරට කුළුබඩු අරණක්</topic>
    <author>රූපාන්ති බුලත්සිංහල</author>
    <content>රූපාන්ති බුලත්සිංහලඉතා ඉක්මනින්ම කළුතර දිස්ත්‍රික්කයේ කුළුබඩු අරණක් ඇති කිරීමට කටයුතු කරන බව සුළු අපනයන බෝග ප්‍රවර්ධන අමාත්‍ය රෙජිනෝල්ඩ් කුරේ මහතා පවසයි. මේ අනුව අපනයන බෝග වගා කරන පිරිස් වැඩි කිරීමටත් වගා බිම් වැඩි කිරීමටත් අපි මූලික අරමුණ කරගෙන ඇති බව පැවැසු ඇමැතිවරයා මේ සඳහා වැඩි වාණිජ මට්ටමකින් යුතු සුළු අපනයන බෝග වගා කිරීමට ද සැලැසුම් කර ඇති බව පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=ab1307071</link>
    <topic>ජනමාධ්‍ය ආචාරධර්ම පද්ධතියක් සඳහා සම්මුතියක අවශ්‍යතාව</topic>
    <author>ඉන්දික ජයරත්න</author>
    <content>ලෝකයේ ගමන්මග නව දිශානතියකට යොමු කළ ඓතිහාසික හා සුවිශේෂී සිද්ධීන් දෙකක් වන්නේ ය. ඉන් පළමුවැන්න යටපත්ව තිබූ ශිල්ප ඥානය යළි මතුවීම හෙවත් පුනරුදයයි. දෙවන කාරණය කාර්මික විප්ලවයයි. මධ්‍යතන යුරෝපීය වැඩවසම් සමාජ ක්‍රමය බිඳ වැටී නූතන ජාතික රාජ්‍ය පද්ධතිය ඇති වීම මෙම සමාජ සංසිද්ධීන්ගේ පදනම නැතහොත් යටිතලය නිර්මාණය කළේ ය.පුනරුදයේ සහ කාර්මික විප්ලවයේ ඉදිරිගාමී බොහෝ කාරණා ඇතිවාසේ ම ඒ තුළ අගතිගාමී කාරණා නැතුවා ද නොවේ. පුනරුදයේ ප්‍රතිඵල ලෙස යටපත්ව තිබූ ශිල්ප ඥානය යළි ඉස්මතුවීමත් සමඟ විද්‍යාවේ හා තාක්ෂණයේ නව සොයාගැනීම් රාශියක් සිදු කෙරිණි. වාෂ්ප එන්ජිම, බලවේගී යන්ත්‍ර ආදී කාර්මික නිෂ්පාදනයන් සඳහා අවශ්‍ය වන්නා වූ නව උපාංග පුනරුදයත් සමඟ සමාජ භාවිතයට එක්වුණි.පරිභෝජන අවශ්‍යතාව ඉක්මවූ අතිරික්ත නිෂ්පාදනයන් මේ යටතේ ඇති විය. සමාජයේ පන්ති ක්‍රමය නිර්මාණය වූ අතර මධ්‍යතන වැඩවසම් සමාජයේ පැවැති රදළ සහ ප්‍රවේනිදාස පන්ති ක්‍රමය වෙනුවට දේපළ හිමි පන්තිය සහ ශ්‍රම සම්පත පමණක් හිමි කම්කරු පන්තිය යනුවෙන් නව සමාජ පන්ති ක්‍රමයක් මේ යටතේ ස්ථාපිත විය. ධනය උපයන සමාජ පන්තිය හෙවත් ධනේෂ්වර පන්තිය හා ජීවන උපායමාර්ග සඳහා එකම ශක්තිය ලෙස ශ්‍රම සාධකය පමණක් හිමි කම්කරු පන්තිය හෙවත් පීඩිත පන්තිය සමාජ ක්‍රමයේ බහුතරය නියෝජනය කළේ ය‍.ලිබරල් ආර්ථික දර්ශනයරාජ්‍ය සංකල්පයේ යාන්ත්‍රණය වූ ආණ්ඩුව සුපරීක්ෂණ කාර්යයක පමණක් නිරත වූ අතර ඇති හැකි පන්තිය සහ නැති බැරි පන්තිය අතර වන ප්‍රතිවිරෝධතා අවම කිරීමට රාජ්‍යයේ ප්‍රබල දායකත්වයක් කාර්මික විප්ලවයේ මුල් අවධියේ දක්නට නොලැබුණි.සාම්ප්‍රදායික ලිබරල් ආර්ථික දර්ශනය තුළ (Traditional Liberal Economic Philosophy) රාජ්‍යයේ කාර්යභාරය සමාජ කටයුතුවලට මැදිහත් නොවිය යුතු ය යන මතය නියෝජනය කළේ ය. නමුත් යුරෝපීය සමාජයේ නිර්මාණය වූ අතිදැවැන්ත සමාජ විෂමතාව අවම කිරීමට රාජ්‍යයේ මැදිහත්වීම එවකට සමාජ ආර්ථික සහ දේශපාලන දාර්ශනිකයන්ගේ විමසීමට ලක්වූයේ ය.ඒ අනුව සමාජගත කෙරුණු නව ලිබරල්වාදී න්‍යාය (New Liberal Theory) රාජ්‍යයේ කාර්යභාරය පිළිබඳව නව මතවාදයක් ඉදිරිපත් කළේ ය. රාජ්‍ය සමාජ සුබසාධනයට (Social Welfare) මෙන් ම රාජ්‍යයේ ගමන්මග පිළිබඳ මාර්ගෝපදේශනයට ද (Guide Lines) ඊට (රාජ්‍යයට) ඇති වගකීම ද සාකච්ඡා කෙරිණි.කවර හෝ සමාජයකට නිසි අධීක්ෂණයක් සුපරීක්ෂණයක් හෝ මග පෙන්වීමකින් තොරව ගමන් කළ නොහැක. ඒ සඳහා වන්නා වූ යම් එකඟතා පද්ධතියක අවශ්‍යතාවක් පවතී. සාම්ප්‍රදායික ලිබරල් මතවාදයේ අනාර්තික බව මැනවින් නිරූපණය වූයේ එහි රාජ්‍යයේ කාර්යභාරය කුඩා කොට නැතහොත් ශුන්‍යගත කොට තිබීම හේතුවෙනි.නව ලිබරල්වාදී කියමන වන්නේ රාජ්‍යයේ මැදිහත්වීම යන්නයි. මෙහිදී මැදිහත්වීම යනු කඩා පැනීම හෝ බලපෑම් කිරීම හෝ සම්බාධක පැනවීම හෝ නොවේ. අවශ්‍ය තැන්වල අවශ්‍ය පරිදි අවශ්‍ය පහසුකම් සැපයීමයි. ඒ අනුව නව ලිබරල්වාදී න්‍යාය තුළ රාජ්‍යයේ සමාජ කාර්යය වඩාත් හොඳින් තහවුරු කර ඇත.‍ ගෝලීය ආර්ථික සංදර්භය තුළ මෙන් ම සමාජ සංදර්භය තුළ ද යම් යම් ඉසව්වලදී යම් ප්‍රාමාණික මග පෙන්වීමක අවශ්‍යතාව තහවුරු වී තිබේ.නූතන තරගකාරී ගෝලීය සංදර්භයේ මාධ්‍යයේ කාර්යභාරය ද තරගකාරී මෙන් ම පුළුල් සංකීර්ණ හා විසුරුණු ස්වභාවයක් ගෙන ඇත. එහිදී මධ්‍යතන යු‍රෝපීය වැඩවසම් සමාජ ක්‍රමය බිඳ වැටී නූතන ජාතික රාජ්‍ය පද්ධතිය ස්ථාපිත වූ අවස්ථාවේදී සාම්ප්‍රදායික ලිබරල්වාදී න්‍යායයේ දී මතු කර පෙන්වූ රාජ්‍යයේ මැදිහත්වීම ඉවත් කළ ස්වභාවයක් මාධ්‍ය භාවිතයට ආදේශ කළ හැකිද? මේ පිළිබඳව ඇත්තේ පරස්පර විරෝධී මතයකි.මාර්ගෝපදේශනසම්මුතියඇතැම් පිරිස් පෙන්වා දෙන්නේ මාධ්‍යයට මාර්ගෝපදේශනයක් (Mass Media Guide Line) අවශ්‍ය බවයි. එම මාර්ගෝපදේශනය රජය මැදිහත්ව සකස් කළ යුතු බව ඔවුහු පෙන්වා දෙති. මේ අතර තවත් පිරිසක් ප්‍රකාශ කරන්නේ රාජ්‍යය මැදිහත්ව මාධ්‍යයට මාර්ගෝපදේශනයක් සකස්කර දෙනවාට වඩා මාධ්‍ය විසින් ම මාර්ගෝපදේශනය සඳහා සම්මුතියක් (Convention) ඇති කරගත යුතු බවයි.නූතන ලිබරල්වාදී න්‍යාය තුළ භාවිතා වන්නේ මැදිහත්වීමේ කාර්යයට වඩා අවශ්‍ය කාර්ය සඳහා පහසුකම් සපයා දීමයි. ඒ අර්ථයෙන් ගත් කල්හි ජනමාධ්‍ය සඳහා වන්නා වූ ආචාර ධර්ම ක්‍රියාවලියේදී ද ආචාර ධර්ම පිළිබඳව මාධ්‍ය විසින් ගොඩනඟා ගන්නා කතිකාවක් තුළ ආචාර ධර්ම පිළිබඳ සම්මුතියක් (Media Ethic Convention) ඇති කර ගැනීම වඩාත් යෝග්‍ය වන්නේ ය.ආචාරධර්ම ඇගැයීම1994 න් පසු විද්යුත් මාධ්‍යකරණයේ පරිවර්තනීය වෙනසක් වී තිබේ. රාජ්‍ය ඒකාධිකාරී මාධ්‍ය භාවිතයට පෞද්ගලික නාළිකා පැමිණීමත් සමඟ තොරතුරු සංනිවේදන ක්ෂේත්‍රය පුළුල් ස්වභාවයක් මෙන් ම සංකීර්ණ ස්වභාවයක් ද ගෙන ඇත.අද වනවිට විද්යුත් සහ මුද්‍රිත යන නව මාධ්‍ය භාවිතයන්ට වඩා සමාජ මාධ්‍ය භාවිතය (Social Media in use) සංකීර්ණ වී තිබෙන අතර එය සමාජ ජීවිතයට පමණක් නොව පුද්ගල ජීවිතවලට ද බලපෑම් කරන මට්ටමකට පැතිර ගොස් තිබේ.වෙබ් අඩවි, බ්ලොග් අඩවි, හෙළිදරව් කරන ඇතැම් තොරතුරුවල නිරවද්‍යභාවය එහි කර්තෘත්වය පිළිබඳව අවිනිශ්චිතතාවයක් නිර්මාණය කර ඇත. ඇතැම් තොරතුරු සිද්ධියට අදාළ පුද්ගලයාගේ පමණක් නොව ඔහුගේ ‍හෝ ඇයගේ සමීපතමයන්ට ද බලපෑම් කරන මට්ටමකට පත්ව තිබේ.කලකට පෙර පෞද්ගලික ගුවන් විදුලි හා රූපවාහිනී මාධ්‍යවල භාෂා භාවිතය සමාජ විමර්ශකයන්ගේ විවේචනයට භාජනය වුවත් අද වනවිට විශේෂයෙන් ම රූපවාහිනී මාධ්‍යයන්හි ප්‍රවෘත්ති සඳහා ඇත්තා වූ තරගකාරිත්වය සමාජය විසින් පිළිගන්නා බොහෝ පුරුෂාර්ථ අභියෝගයකට ලක්කර ඇත්තේ ය.මෙම කාරණාවලට ආසන්නම උදාහරණයක් ලෙස පසුගිය අවස්ථාවක භික්ෂුන්වහන්සේ නමක් සිරුරට ගිනි තබාගන්නා සිද්ධිය රූපගත කිරීම පෙන්වා දීමට පුළුවන. මේ වනාහි මාධ්‍යකරුවාගේ සමාජ වගකීම (Social Responsibility) දැඩිව ප්‍රශ්න කරන අවස්ථාවකි. කුරිරු කොටි ත්‍රස්තවාදය ක්‍රියාත්මක වූ අවදියේ තොරතුරක ඇති වූ නිරවද්‍යතාව තහවුරු කරගන්නවාට වඩා සිද්ධිය වාර්තා කිරීමට ඇත්තා වූ හදිසිය මත රූපරාමු පටලවා ගෙන බස් රථයක පුපුරා ගිය බෝම්බ සිද්ධියක් වැරදි ලෙස ප්‍රචාරය කළ රූපවාහිනී නාළිකාවක් පිළිබඳ අත්දැකීමක් ද අපට තිබේ.මේ සියලු කාරණා සමඟ තවදුරටත් ජනමාධ්‍යයට පිළිගත් සම්මුතියකින් තොරව අසම්මත භාවිතයකට ඉඩදිය හැකි ද? රාජ්‍යයේ කාර්යභාරය විය යුත්තේ සාම්ප්‍රදායික ලිබරල් මතය අනුව සියල්ල සිදුවීමට ඉඩහැර බලා සිටීම ද? නැතහොත් නිවැරදි මාධ්‍ය භාවිතයකට උපයෝගී වන්නා වූ සම්මුතිවාදී ආචාර ධර්ම පද්ධතියක් සකසා ගැනීමට පහසුකම් සැලසීම ද?වඩාත් තර්කානුකූල වන්නේ මහින්ද රාජපක්ෂ ජනාධිපතිතුමා පසුගිය දිනෙක සියලුම විද්යුත් හා මුද්‍රිත මාධ්‍යයන්හි ප්‍රවෘත්ති අංශ ප්‍රධානීන් සහ පුවත්පත් කර්තෘවරුන් සමඟ පැවති සාකච්ඡාවකදී ප්‍රකාශ කළ පරිදි මාධ්‍ය විසින් ම ආචාරධර්ම පද්ධතියක් පිළියෙල කොට සම්මුතියක් තුළ පවත්වාගෙන යාමයි. රටක හෝ කවර හෝ සමාජයක යහපැවැත්ම ‍උදෙසා සියලු දෙනා එකඟ වන්නා වූ සම්මුතියක පැවැත්ම අත්‍යවශ්‍ය වේ.නීතිය මගින් කරනු ලබන බලපෑම් මත යම් ප්‍රාමාණිකව පුද්ගලයන් සීමිත වපසරියකට හෝ කාලයකට බැඳ තැබීමට හැකිවේ. නමුත් එය නීතියට ඇති බිය හෝ ගෞරවය නිසා ඇතිවන තත්ත්වයකි. එය අවබෝධය හෝ සවිඥානිකත්වය මත සිදු නොවන්නකි. තිරසර සමාජ පැවැත්මකදී විය යුත්තේ නීතිය මගින් පැනවීම් කරනවාට වඩා අවබෝධය මත සියලු දෙනා එකඟ වන්නාවූ සම්මුතියක් ඇති කර ගැනීමයි.වර්තමාන මාධ්‍ය භාවිතය තුළ ස්වයං පෙලඹුමක් මත ආචාරධර්ම පද්ධතියක් ආ‍රෝපණය කර ගෙන ඇතැයි සිතිය නොහැක. විද්යුත්, මුද්‍රිත මාධ්‍ය මෙන් ම අන්තර්ජාල මාධ්‍ය භාවිතයේදී න‍ීති අණපනත් මගින් ආචාරධර්ම පැනවීම පිළිගත නොහැකි තත්ත්වයකි. රජය ද එවැනි පෙලඹුමකට කිසිසේත් උත්සාහ නොකරන බව ද ස්ථිර ලෙස ම ප්‍රකාශ කර තිබේ. නමුත් ප්‍රස්තුතය වන්නේ මේ දක්වා කවර ක්‍රමවේදයකටවත් යටත් නොවන අගතිගාමී මාධ්‍ය භාවිතයක් රට තුළ ‍ගොඩනැඟී තිබීමයි.ආචාරධර්ම පද්ධතියක පැවතිය යුතු මූලිකම ගුණාංගය වන්නේ පුද්ගලිකභාවයේ අයිතිය මෙන් ම තොරතුරු දැනගැනීමට මහජනතාවට ඇති අයිතිය ද සුරක්ෂිත කිරීමයි‍. පුද්ගලිකභාවයේ අයිතිය උල්ලංඝනය කරමින් තොරතුරු දැනගැනීමේ අයිතිය තහවුරු කිරීමෙන් ඵලක් නැත. එලෙසම තොරතුරු දැනගැනීමේ අයිතිය උල්ලංඝනය කරමින් පෞද්ගලිකභාවයේ අයිතිය සුරක්ෂිත කිරීමෙන් ද ඵලයක් නොමැත. සැබෑ ලෙස ම විය යුත්තේ එකිනෙක ගැටෙන මෙම අයිතීන් උල්ලංඝනය නොවන පරිදි තොරතුරු සමාජගත කිරීමයි.ආචාරධර්ම පිළිබඳ කතිකාව මෙතරම් පුළුල්වීමට හේතුවක් වී ඇත්තේ ද පෞද්ගලිකභාවයේ අයිතිය සහ තොරතුරු දැනගැනීමේ අයිතිය අතර තුලනයක් නැතහොත් සමතුලිත බවක් ඇති කර ගැනීමට නොහැකි වීමයි. විශේෂයෙන් ම අන්තර්ජාල භාවිතයේ ඇති සමාජ මාධ්‍ය ඉතා බරපතළ ලෙස පෞද්ගලිකභාවයේ අයිතිය උල්ලංඝනය කරන බවට චෝදනාවක් පවතී. එලෙසම තාක්ෂණයේ ඇත්තා වූ අතිනවීනත්වය තුළ සාම්ප්‍රදායික නීති අණපනත් හෝ වෙනත් ප්‍රාථමික ක්‍රමවේදයන් මඟින් තොරතුරු සන්නිවේදනය වීම වැළැක්වීමට ද නොහැකිව තිබේ.වෙබ් අඩවි යාවත්කාලීන කිරීමතාක්ෂණයට හෝ නූතනත්වයට වැටකඩොලු බැඳීමේ හැකියාවක් ද නැත. අනෙක් අතට තොරතුරු අනාවරණයේ ඇත්තා වූ අපරීක්ෂාකාරීභාවය නිසා අගතියට පත් පාර්ශ්වයට සාධාරණයක් ඉෂ්ට කිරීමට හෝ නිවැරදි කිරීමකට සමාජ මාධ්‍යවලදී සම්බන්ධීකරණ ගැටලු ද පැන නැඟී තිබේ.වෙනත් ලෙසකින් ප්‍රකාශ කළහොත් බොහෝ වෙබ් අඩවි හෝ බ්ලොග් අඩවි යාවත්කාලීන කරන්නේ කවුරුන්ද? කොතැන සිටද? යන්න ද සොයා ගැනීමේ සංකීර්ණතා පවතී. එවැනි තත්ත්වයකදී නීති අණපනත් මගින් එකී සමාජ මාධ්‍ය වාරණය කරනවාට වඩා සම්මුතිවාදී එකඟතාවයක් පරිදි පෞද්ගලිකභාවයේ අයිතිය හා තොරතුරු දැනගැනීමේ අයිතිය තුලිත කර ගැනීමට උත්සාහ ගැනීම වඩාත් යෝග්‍ය වන්නේ ය.මාධ්‍යය භාවිතයේදී වෙළෙඳපොළ අභිමතාර්ථ සහ දේශපාලන අභිමතාර්ථ පෙරදැරිව ඒවා ක්‍රියාත්මක වන බව ජනසන්නිවේදන විෂය ඉගැන්වීමේදී සාම්ප්‍රදායිකව ප්‍රකාශ කෙරේ.නමුත් අද වනවිට එම සීමාවන් ඉක්මවා ගිය සංකීර්ණ අභිමතාර්ථ පෙරදැරිව මෙම මාධ්‍ය භාවිත වන බව පෙනී යයි. එබැවින් අන් කවර කලෙකටවත් වඩා අද ජනමාධ්‍ය සඳහා ආචාරධර්ම පද්ධතියක අවශ්‍යතාව පුළුල් සමාජ කතිකාවක් දක්වා වැඩිදියුණු වී ඇත්තේ ය.විශේෂයෙන් ම මෑතකාලීන ප්‍රවණතාවයක් වී ඇත්තේ මතවාදය ගොඩනැඟීම සඳහා සහ ප්‍රතිරූපය බිඳ දැමීම සඳහා මාධ්‍ය උපායමාර්ගිකව භාවිත කිරීමයි. උදාහරණ වශයෙන් ඉකුත් මානුෂීය මෙහෙයුම සමයේ ත්‍රස්තවාදයට එරෙහිව දැවැන්ත ‍මතවාදයක් ගොඩනැඟීමට මාධ්‍ය (කිහිපයක් හැර) විශාල කාර්යභාරයක් ඉටු කළේය. ජනතාව තුළ ජාතිකත්වය පිළිබඳ හැඟීම උද්දීපනය කිරීමට මාධ්‍යය උපරිම දායකත්වයක් ලබා දුන්නේ ය.‍මෙහි ප්‍රතිවිරුද්ධ කාර්යය ඇතැම් සමාජ මාධ්‍ය කිහිපයක ද (වෙබ් අඩවි සහ බ්ලොග් අඩවි) සහාය ඇතිව ජාත්‍යන්තර මාධ්‍ය ඉටු කරන බව පෙනෙන්නට තිබේ. ඉතා සූක්ෂ්ම ආකාරයෙන් ශ්‍රී ලංකවේ ප්‍රතිරූපය මෙන් ම ඉලක්කගත නායකයන්ගේ ප්‍රතිරූප (Target Leaders Image) විනාශ කිරීමේ මාධ්‍ය මෙහෙයුමක් ක්‍රියාත්මකව ඇත. පසුගිය සමයේ චැනල් 4 නාළිකාව ජාත්‍යන්තර මාධ්‍ය හරහා සහ අන්තර්ජාලය ඔස්සේ විසුරුවා හරින ලද වීඩියෝ පට ආශ්‍රිත ව්‍යාජ කතා පුවත් මීට උදාහරණ ලෙස පෙන්වා දීමට පුළුවන‍.මතු වී තිබෙන මෙම නූතන ප්‍රවනතාවයන් තුළ හුදෙක් සිද්ධි වාර්තාකරණයට වඩා (Incident Reporting) ඔබ්බට ගියාවූ මාධ්‍යකරණයක අවශ්‍යතාව අද උද්ගතවී තිබේ. මෙහිදී වඩාත් වැදගත් වන්නේ ප්‍රතිඋත්තර දීමේ කලාවට වඩා ඉදිරියට ගිය උපායමාර්ගික මාධ්‍ය (Strategy Media) භාවිතයකි. කලකට පෙර ජනසන්නිවේදන සංකල්පවලට සංවර්ධන ජනසන්නිවේදන සංකල්පය (Development Mass Communication Concept) එකතු වුණි.සම්මුතිවාදීජනමාධ්‍ය ආචාරධර්මඅද එම සංකල්පය ද තවදුරටත් වැඩිදියුණුවීමේ අවශ්‍යතාවක් පවතී. සංවර්ධන ඉලක්ක වලදී උපායමාර්ගික ප්‍රවේශයන් අනුගමනය කිරීමට සිදුව තිබේ. නූතන ආර්ථික ප්‍රවණතා මෙන් ම ජාත්‍යන්තර ක්‍රියාවලින් තුළ ශ්‍රී ලංකාවේ ආර්ථිකය ස්ථානගත වීමේ ක්‍රමවේදය සහ ඉලක්ක සපුරා ගැනීම පිළිබඳව විශේෂ උපායමාර්ග අනුගමනය කළ යුතුව ඇත.ඒ අර්ථයෙන් ම එම උපායමාර්ග සමාජය වෙත සන්නිවේදනය කිරීමේදී ද උපායමාර්ගික සංවර්ධන සන්නිවේදන (Strategy Development Mass Communication) ක්‍රම පිළිබඳ නව පර්යේෂණ කිරීමට සහ අත්හදා බැලීමේ ක්‍රමවේද ද සලකා බැලිය යුතුය.‍එම සියලු කාරණා තිරසර මාධ්‍ය භාවිතයක් ද තුළ (Sustainable Mass Media in Use) සිදුවිය යුතු ය. ඒ සඳහා පැවතිය යුතු පළමු ගුණාංගය වන්නේ ජනමාධ්‍ය ආචාරධර්ම සංග්‍රහයක් (Cord of Media Ethics) පැවතීමයි‍. රජය මැදිහත්ව සකස් කර දෙන ආචාර ධර්ම පද්ධතියකට වඩා මෙම ලිපියේ ආරම්භයේ දී සඳහන් කළ පරිදි සියලු දෙනා සම්මුතිගත වන්නාවූ ආචාරධර්ම පද්ධතියකට යොමු වීම කාලීන අවශ්‍යතාවකි.එහිදී විද්යුත්, මුද්‍රිත සහ සමාජ මාධ්‍ය යන සියලු ක්ෂේත්‍ර ආවරණය වන්නා වූ නවීකරණය වූ ලෝකයක අනාගතය විනිවිද දකින හා එම අනාගතය සුරක්ෂිත කරන්නා වූ ආචාර ධර්ම පද්ධතියකට ප්‍රවේශවීම ගෝලීය සන්දර්භය තුළ සැරිසරන සියලු මාධ්‍යයන්ගේ හා මාධ්‍යවේදීන්ගේ යුතුකම ද ඉක්මවූ වගකීමකි.තොරතුරුවල නිරවද්‍යතාව පුද්ගලයන්ට පිළිතුරුදීමේ අවස්ථාව, රහස්‍යමය තොරතුරු, වෘත්තිමය ගෞරවයන් ආරක්ෂා කිරීම, සම්මුතිවාදී ආචාරධර්ම පද්ධතියක පැවැතිය යුතු ගුණාංග කිහිපයකි.මීට අමතරව සිද්ධීන් වාර්තා කිරීමේදී එහි පශ්චාත් තත්ත්වයන් පිළිබඳ අවධානය, ප්‍රචාරණ කාර්යයේදී පුද්ගලයන්, කණ්ඩායම්, ජාතීන් හෝ ආගම් සහ කුලයක් අපහසුවට හෝ අවඥාවට පත් නොවන පරිදි එම කාර්යයන් සිදු කිරීමත් විශේෂයෙන් ම ජනශ්‍රැතික හා ගුප්ත විද්‍යාත්මක හෝ මිත්‍යා මත (උදාහරණ ලෙස හඳහන් බැලීම, අංජනම් බැලීම, දේවාරූඩයෙන් ශාස්ත්‍ර කීම, මළගිය ඇත්තන් ගෙන්වීම ආදිය) පිළිබඳ කාරණා ප්‍රචාරය නොකිරීමේ සම්මුතියක් ඇති කර ගැනීමේ අවශ්‍යතාව ද පවතී.මත්ද්‍රව්‍ය, සිගරට් වැනි දැන්වීම් ප්‍රචාරය නොකිරී‍මටත් විශේෂයෙන් ම දරුවන්ට දැන්වීම් කලාවේදී වන බලපෑම් පිළිබඳවත් දැඩි අවධානයක් ඇති කර ගැනීම සම්මුතිවාදී ජනමාධ්‍ය ආචාරධර්ම පද්ධතියක පැවතිය යුතු ගුණාංග බෙ‍ාහොමයකට උදාහරණ ලෙස පෙන්වා දීමට පුළුවන.ආචාරධර්ම යනු නීතියක් නොවිය යුතු ය. එය ශිෂ්ටසම්පන්න සමාජයක් විසින් පිළිපැදීමට එකඟවූ පංච ශීලය හා සමාන ශික්ෂාවක් විය යුතුය.ශික්ෂාවක් කඩ කිරීම දඬුවම් ලැබීමට හේතුවක් නොවේ. නමුත් යම් ශික්ෂාවක් නොකැඩීමට දෙනු ලැබූ ප්‍රතිඥාවක් මත කටයුතු කිරීම දියුණු සමාජයක උසස් මානව ගුණාංගයකි. එවැනි වැඩිදියුණු වූ සහ සාධනීය මාධ්‍ය භාවිතයකට ජනමාධ්‍ය ආචාරධර්ම පද්ධතියක් සඳහා සියලු මාධ්‍ය ආයතන සහ සියලු මාධ්‍යවේදීන් සම්මුතියකට පැමිණීමට දැන් සුදුසුම කාලය එළඹ තිබේ.ඉන්දික ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=ab1307072</link>
    <topic>රනිල්ට නැකත් හැදුවට වැඩක් නෑ</topic>
    <author>චන්දන බණ්ඩාර</author>
    <content> සුමනදාස අබේගුණවර්ධනගිය සතියේදී ජනාධිපතිතුමා විදෙස් සංචාරයකට එක් වෙලා හිටියා. ඒ ටැන්සානියාවේ සහ ෂීෂෙල්ස් රාජ්‍යයේයි. ටැන්සානියානු ජනාධිපති ජකායා රීෂෝ කික්වෙතේ මහතාගේ ආරාධනාවෙන් තමයි අපේ ජනාධිපතිතුමා ටැන්සානියාවේ සංචාරයට ගියේ. එතුමා ඒ රටට ගිය පළමුවෙනි රාජ්‍ය නායකයා විදියටත් ඉතිහාසයට එක් වුණා. අපේ ජනාධිපතිතුමා එරට ජනාධිපතිතුමා එක්ක ද්විපාර්ශ්වික සාකච්ඡාවකටත් එක් වුණා. ඊට පස්සේ දාර් එස් සලාම් නුවර තිබුණ අන්තර්ජාතික මට්ටමේ සහයෝගීතා සංවාදයකටත් අපේ ජනාධිපතිතුමා සහභාගී වුණා. එතැනදි අවධානය යොමු වුණේ ආර්ථික , ආයෝජන , වෙළෙඳ , තාක්ෂණ වගේම සංචාරක ‍වගේ ක්ෂේත්‍ර ගැනයි. ඒ එක් ඒක් ක්ෂේත්‍රවල එක් එක් රටවල් සහයෝගයෙන් වැඩ කරන එක ගැනයි එතැනදී විශේෂයෙන්ම අවධානයට ලක් වුණේ.ටැන්සානියානු සංචාරයට පස්සේ ජනාධිපතිතුමා ගියේ සීෂෙල්ස් රාජ්‍යයටයි. ඒ එරට ජනාධිපති ජෙම්ස් මිෂෙල්ස් මහත්මයාගේ ආරාධනයෙන්. ‍‍ඊට පස්සේ ‍රටවල් දෙක අතර තියෙන සහයෝගීතාව තවදුරටත් වර්ධනය කරගන්න ගමන්ම දෙරට අතර සහයෝගීතා ගිවිසුම් තුනකටත් අස්සන් කෙරුණා. ඒ තමයි ද්විපාර්ශ්වික ගුවන් සේවා ගිවිසුම,වෘත්තීය පුහුණු සහ තරුණ සහයෝගීතා ගිවිසුම වගේම ආරක්ෂක සහයෝගීතා ගිවිසුම.ඒ වගේම තමයි අපේ ජනාධිපතිතුමා සීෂෙල්ස් පාර්ලිමේන්තුවේ විශේෂ සැසියකුත් ඇමැතුවා. ඊට පස්සේ එතුමා දෙරටේ ව්‍යාපාරික සංසද රැස්වීමකටත් සහභාගී වුණා. සීෂෙල්ස් ජෛව විවිධත්ව මධ්‍යස්ථානය නැරැඹීමටද ගිය ජනාධිපතිතුමා ඓතිහාසික සංචාරය වෙනුවෙන් සිහිවටනයක් විදියට පැළයක් රෝපනය කරන්ඩත් අමතක කළේ නැහැ.මේ විදෙස් සංචාර දෙකටම විදේශ ඇමැති ජී.එල් පීරිස් , ක්‍රිඩා ඇමැති මහින්දානන්ද අලුත්ගමගේ , ඇමැති මර්වින් සිල්වා , පාර්ලිමේන්තු මන්ත්‍රී සජින් ද වාස් ගුණවර්ධන සහ ජනාධිපති ලේකම් ලලිත් වීරතුංග ඇතුළු පිරිසක් එක්ව සිටියා.දුම්රිය හරස් මාර්ග ගේට්ටු නැතිකම නිසා පසුගිය කාලයේ ජීවිත රැසක්ම අහිමි වු බව කාටත් මතක ඇති. පසුගිය දවස්වල එක දිගටම ඒ වගේ අනතුරු රැසක්ම සිදු වුණා. ඒත් එක්කම මේ ගැන රටේ ලොකු කතා බහක් ඇති වුණා. අන්තිමට හැමදාමත්ම වගේ ජනාධිපතිතුමාට මේ ගැන අවධානය යොමු කරලා විසදුමක් දෙන්න සිද්ධවුණා.ජනාධිපතිතුමා තමයි හැම දේටම මැදිහත් වෙලා ගොඩක් ප්‍රශ්න කරට අරගෙන විසඳන්නේ. ඒ ගැන ඇත්තටම රටේ කවුරුත් එතුමාට ණය ගැති වෙන්ඩ ඕනේ. ගිය සතියේ සිළුමිණ පුවත්පතත් මේ අනාරක්ෂිත ‍රේල් ගේට්ටු ගැන ප්‍රධාන සිරස්තලයෙන් වාර්තා කළා.ඒත් එක්කම වගේ ගිය අඟහරුවාදා ජනාධිපතිතුමා ප්‍රවාහන ඇමැතිතුමා වගේම දුම්රිය දෙපාර්තමේන්තුවේ ප්‍රධානීන් අරලිය ගහ මැදුරට කැඳවලා තිබුණා. ඒ දුම්රිය හරස් මාර්ග ප්‍රශ්නයට විසඳුමක් දිය යුතු ආකාරය ගැන සොයා බලන්ඩ. එතනදී ජනාධිපතිතුමා දුම්රිය දෙපාර්තමේන්තුවේ බලධාරීන්ට විශේෂ නියෝගයක් දුන්නා.“ දුම්රිය හරස් මාර්ගයන්හි සිදුවෙන අනතුරු වළක්වා ගැනීම සඳහා ගේට්ටු සවි කොට ආරක්ෂිත වැඩපිළිවෙළක් වහාම සකස් කරන්ඩ.” ජනාධිපතිතුමා දුම්රිය දෙපාර්තමේන්තුවේ බලධාරීන්ට උපදෙස් දුන්නේ එහෙමයි. “ ඒ විතරක් නෙමෙයි.සිවිල් ආරක්ෂක කමිටු වගේම පොලීසිය සමඟ සම්බන්ධීකරණය කරලා සාමාන්‍ය මිනිස්සු දායක කරගෙන මේ වැඩපිළිවෙළ සාර්ථක කරගන්ඩ පුළුවන්.” ජනාධිපතිතුමා බලධාරීන්ට උපදෙස් දෙ‍මින් කිව්වා. ඊට පස්සේ ඒ ගැන පැහැදිලි කළේ ප්‍රවාහන ඇමැති කුමාර වෙල්ගමයි.“ දුම්රිය හරස් මාර්ග 1083 කි තියෙනවා. ඒකෙන් දුම්රිය හරස් මාර්ග 327කට ආරක්ෂක පද්ධති සවි කරලා තියෙනවා. ඒත් තවත් හරස් මාර්ග 754 ක් අනාරක්ෂිතයි.” එතැනදි ප්‍රවාහන ඇමැතිතුමා කිවා. ඒත් ඇත්තටම මේ ගැන දුම්රිය දෙපාර්තමේන්තුව මීට වඩා කලින් හිතුවේ නැත්තේ ඇයි කියන එක තමයි ප්‍රශ්නය තියෙන්නේ.ඊට පස්සේ ආයෙත් ජනාධිපතිතුමා අදහස් දැක්වුවා. “ අනාරක්ෂිත ස්ථාන පවතින ස්ථානවල ඒ ඒ ප්‍රදේශවල කාර්මික ශිල්පීන්ගේ උදව් අරගෙන ගේට්ටු ඉදි කරලා ඉක්මනින්ම මේ ගේට්ටු ප්‍රශ්නය විසඳන්ඩ පුළුවන් වෙයි” ජනාධිපතිතුමා නිලධාරීන්ට උපදෙස් දෙමින් කව්වා.ඒ විතරක් නෙමෙයි ජනාධිපතිතුමා බලධාරීන්ට උපදෙස් දුන්නේ රේල් ‍ගේට්ටු සවි කිරීම ගැනත් එහි පැවැතිය යුතු තත්ත්වය ගැනත් ඉදිකිරීම් ක්‍රියාත්මක කළ යුතු සැලැස්ම ගැනත් සැලැස්මක් හදලා කඩිනමින් එය තමන් වෙත ලබා‍ දෙන්න කියලායි. දහතුන්වන ව්‍යවස්ථා සංශෝධනය ගැන මේ දවස්වල රටේ තියෙන්නේ විශාල කතා බහක්. මේ ගැන අපේ රටේ විතරක් නෙමෙයි ඉන්දියවේත් කතා බහට ලක් වෙනවා. විශේෂයෙන්ම දකුණු ඉන්දියාවේ.මේ අතරතුර දහතුන්වන ව්‍යවස්ථා සංශෝධනය ‍වගේම තවත් විශේෂ කරුණු රැසක් ගැන කියන්න ගිය සතියේදී ජ්‍යෙෂ්ඨ ‍දේශපාලනඥයකු වන ආර්ථික සංවර්ධන ඇමැති බැසිල් රාජපක්ෂ මහත්තයා ඉන්දියාව බලා පිටත් වෙලා ගියා. බැසිල් මහත්තයා අපේ රටේ අනාගත සැලසුම් වගේම රටේ වත්මන් තත්ත්වය ගැනත් ඉන්දීය බලධාරීන් දැනුම්වත් කරන්ඩ කටයුතු කළා.ඉන්දු ලංකා ගිවිසුමත් එක්කම අපේ රටට හදුන්වා දීපු පළාත් සභා සහ දහතුන්වන ව්‍යවස්ථා සංශෝධනය ගැන වගේම ශ්‍රීලංකා රජයේ ස්ථාවරය ගැනත් බැසිල් මහත්තයා ඉන්දියාවට කරුණු කියන්ඩ කටයුතු කරනවා.ඒ වගේම රටේ සංවර්ධන කටයුතු ගැන, උතුරු නැ‍ඟෙනහිර පුනරුත්ථාපන කටයුතු ගැන, අභ්‍යන්තර වශයෙන් අවතැන් වුවන් නැවැත පදංචි කිරීම ගැන වගේම උගත් පාඩම් හා ප්‍රතිසංධාන කොමිෂන් සභා වාර්තාවේ නිර්දේශ ක්‍රීයාත්මක කිරීම ගැනත් බැසිල් ඇමැතිතුමා ඉන්දීය බලධාරීන් දැනුම්වත් කරනවා.දේශීය වෛද්‍ය අමාත්‍ය සාලින්ද දිසානායක ගිය සතියේ රත්නපුරයට ආවා. ඒ සබරගමු මහ ඇමති සහ පළාත් දේශීය වෛද්‍ය අමාත්‍ය මහීපාල හේරත්ගේ ආරාධනයෙන්. ඒ පැමිණීමට නිමිත්ත වෙලා තිබුණේ කුරුවිට පුස්සැල්ලේ ආයුර්වේද පෝෂණ මන්දිරය විවෘත කිරීම වගේම සබරගමු පළාත් ආයුර්වේද සමුළුවට සහභාගී වීමයි.අපේ රටේ ආහාර අපේ ජනතාව අතර ප්‍රචලිත කරන අරමුණින් ආරම්භ කරපු පෝෂණ මන්දිරය විවෘත කළාට පස්සේ සබරගමු පළාත් සභා ශ්‍රවණාගාරයේ තිබුණ පළාත් ආයුර්වේද මහ සමුළුවටත් සාලින්ද ඇමැතිවරයා එක් වුණා. රත්නපුර සහ කෑගල්ල දිස්ත්‍රික්ක දෙකේ දේශීය වෛද්‍යවරු හත්සීයක් විතර මේ සමුළුවට සහභාගී වෙලා හිටියා.අවුරුදු විසි පහකට වඩා කාලයක් සබරගමුව පළාතට සේවය කරපු දේශීය වෛද්‍යවරුන්ට මුලින්ම ආණ්ඩුකාර සම්මාන ලබා දීම සිද්ධ වුණා. ඊට පස්සේ පළාත් ආණ්ඩුකාර වි.ජ.මු ලොකුබණ්ඩාර චෝදනාවකුත් කළා. අපේ පාරම්පරික වෛද්‍යවරුන්ට ආයුර්වේද වෛද්‍ය සභාවේ සමහර උද්දච්ච නිලධාරින්ගෙන් කෙ‍ෙනහෙලි කම් වෙනවා.ඒ විතරක්යැ උඩඟු නිලධාරින්ට දඩුවම් කරන වගකීම වගේම බලය තියෙන්නේ දේශීය වෛද්‍ය ඇමැතිතුමාටයි. ඊට පස්සේ සාලින්ද දිසානායක ඇමතිවරයා පැත්තට හැරුණු ලොකුබණ්ඩාර ආණ්ඩුකාරතුමා කීවේ "ඔබතුමා ඔය උද්දච්ච නිලධාරීන්ට එරෙහිව පියවර ගත්තේ නැතිනම් සමන් දෙවිහාමුදුරුවන්ට මේ අවනඩුව කියනවා "කියලායි.අපේ රටේ පළමුවෙනි දේශිය වෛද්‍ය ඇමැතිතුමා වුණ වු වි.ජ.මු ලොකුබණ්ඩාරගේ මේ චෝදනා වගේම යෝජනා වත්මන් දේශීය වෛද්‍ය අමාත්‍ය සාලින්ද දිසානායකත් සබරගමු දේශීය වෛද්‍ය අමාත්‍ය මහීපාල හේරත් බොහොම බරපතළ විදියට සැලකිල්ලට ගත් බවක් තමයි ඔවුන්ගේ මුහුණුවලින් පෙනුණේ."සබරගමු පළාතට අවේණික දේශිය වෛද්‍ය සම්ප්‍රදායක් තියනවා. සම්ප්‍රදාය තව දුරටත් සංරක්ෂණ කරලා පෝෂණය කරන්ඩත් ඕනේ. පළාත් සභාවලට අදාළ බලතල සංශෝධනය විය යුතුයි කියන පනත මහීපාල හේරත් මහ ඇමැතිතුමා වැඩි ඡන්ද දහහතකින් සම්මත කර ගත්තා. ලොකුබණ්ඩාර ආණ්ඩුකාරවරයා තව දුරටත් කිව්වා.මමයි මහීපාල හේරත් මහ ඇමතිතුමයි සාලින්ද දිසානායක ඇමතිතුයි හරියට සිකුරු,සදු, ගුරු ග්‍රහයෝ වගේයි. ඒ ග්‍රහයො තුන්දෙනාගේ සංයෝගයට කරන්න බැරි දේකුත් නෑ". ලොකුබණ්ඩාර ආණ්ඩුකාරවරයා කතාව අවසන් කළේ ආයුර්වේදය ගැන විතරක් නෙමෙයි නක්ෂත්‍රය ගැනත් තමන්ට තියෙන විශාරද දැනුම නිසාම වෙන්ඩ ඇති කියලා කවුරුත් හිතුවේ.දැයට කිරුළ සහොදරත්වයේ සංහිදියාව කියලා කැපකරු පාසල් ව්‍යපෘතියක් මේ වෙනකොට ක්‍රියාත්මක වෙනවා. ඒ දැයට කිරුළ 2014 ජාතික ප්‍රදර්ශනයට සමගාමීවයි. කෑගල්ල කුරුණෑගල සහ පුත්තලම යන දිස්ත්‍රික්ක තුනේ පාසල් එකසිය හැට එකක් ආවරණය වෙන විදියට මේ වැඩසටහන ක්‍රියාත්මක වෙනවා. එහි සමාරම්භක උත්සවය පසුගිය සතියේ දෙවෙනිදා කෑගල්ල නගර ශාලාවේදී පැවැත්වුණා.කෑගල්ල දිස්ත්‍රික්කයේ දුෂ්කර පාසල් පනස්හතකට අත හිත දීමත් එතැනදි සිදු වුණා. ඒ විතරක් නෙමෙයි අපේ රටේ දියුණු පාසල්පනස් හතක විදුහල්පතිවරු ව‍ගේම ශිෂ්‍ය නියෝජිතයෝත් එතැනට ඇවිත් හිටියා. එතැනදී මුලින් අදහස් ප්‍රකාශ කළේ කෑගල්ල දිසාපති වරයායි.කෑගල්ල දිස්ත්‍රික්කය දුප්පත් කියලා කරපු ප්‍රකාශයට ඒ වෙලාවේදී මහ ඇමැති මහීපාල හේරත්ගේ හිතට ටිකක් අමාරු වුණා. මහීපාල හේරත් මහ ඇමැතිතුමා කීවේ ආර්ථික අතින් කෑගල්ල දුප්පත් වෙන්ඩ පුළුවන් වුණත් කෑගල්ලේ දරුවෝ කුසලතා අතින් නම් දිවයිනේ කාටවත් නොදෙවෙනි පෝසතුන් කියලායි.මෙච්චර කාලයක් අපේ රටට තිබුණු අඩුපාඩුවක් තමයි ජ්‍යොතිෂ විද්‍යා අධ්‍යයන මධ්‍යස්ථානයක් නැති කම. ඒත් ඒ අඩුව සම්පුර්ණ කරන්ඩ ජනාධිපතිතුමාගේ ප්‍රධාන ‍ෙජ්‍යතිෂවේදියා වන ප්‍රවීණ ‍ෙජ්‍යතිෂඥ සුමනදාස අබේගුණවර්ධන කටයුතු කරලා තිබුණා. ඒ තමයි ගිය බ්‍රහස්පතින්දා ජනාධිපතිතුමාගේ අතින් විවෘත කෙ‍රුණ ගාල්ලේ කච්චියවත්ත අංක 6 දරණ තැන ඉදිකරපු සුමනදාස අබේගුණවර්ධන ජ්‍යාත්‍යන්තර ‍ෙජ්‍යතිෂ විද්‍යා අධ්‍යයන මධ්‍යස්ථානය හා පුස්තකාලය.එතැනදී ජනාධිපතිතුමාට දේශබන්දු සුමනදාස අබේගුණවර්ධන විශේෂ තිළිණයකුත් පිළිගැන්වුවා. ඒ තිළිණයත් බො‍‍හොම අපූරු එකක්. ඒ චිත්‍රය උපුටාගෙන තිබුණේ හරිස් යාපාගේ කර්තෘත්වයෙන් රචානාකර තිබුණු මොරවක කෝරලය හා තේ වගාව කියන කියන පොතේ තිබුණු ඡායාරූපයකින්.ඒ ඡායාරූපයේ හිටියේ ඩී.එස්. සේනානායක හිටපු අගමැතිතුමාත්, දිවංගත ඩී.ඒ රාජපක්ෂ මැතිතුමාත් , එම්.ඩී බණ්ඩා මැතිතුමාත් සුමනදාස අබේගුණවර්ධන ප්‍රවිණ ජ්‍යෝතිෂවේදියාගේ පියාණන් වු එ.ජා.ප යේ ගම්සභාපති තනතුරක් වසර තිස් එකක් තිස්සේ දරලා තිබුණු ඩී.එස් අබේගුණවර්ධන මහතා ඇතුළු පිරිස මොරවක කෝරලයේ උත්සවයකට ඇවිත් හිටපු ඡායාරූපයක්. ඒ ඡායාරූපය චිත්‍රයකට නහල රාමු කරලා බොහොම වටිනා එකක්. ඒ ඡායාරූපය ජනාධිපතිතුමාට පිළිගැන්වුවාට පසුව ‍එතුමා බොහොම සන්තෝස වුණා.මේ චාම් උත්සවයට ජනාධිපතිතුමා වගේම රජයේ කැබිනට් මණ්ඩලයේ විශාල පිරිසක් එක් වෙලා හිටියා. ජනාධිපතිතුමා සුමනදාස අබේගුණවර්ධන ජාත්‍යන්තර ‍ෙජ්‍යතිෂ විද්‍යා අධ්‍යයන ආයතනය විවෘත කිරීමේ උත්සවයට අ‍වේ පස්වරු හතරයි තිහට විතර. මේ උත්සවයට මැති ඇමැතිවරුන්ට අමතරව තවත් ‍ෙජ්‍යතිෂඥයොත් ඇවිත් හිටියා.මේ චාම් උත්සවයේදී සබරගමුව ආණ්ඩුකාර වි.ජ.මු ලොකුබණ්ඩාර කෙටි අදහස් දැක්වීමක් කළා. " සුමනදාස අබේගුණවර්ධන ‍ෙජ්‍යතිෂඥයා ජනාධිපතිතුමාට දශක තුනක් තිස්සේ එතුමාගේ ජ්‍යෝතිෂ කටයුතුවලට තමන්ගේ විශේෂඥ දායකත්වය ලබා දීලා තියෙනවා. ජනාධිපතිතුමාගේ ‍ෙජ්‍යතිෂඥ කියන නිලය අවුරුදු එකසිය අනු අටකට පස්සේ බිහි වුණ‍ නිලයක්. එතුමා ඒ නිලයේ කටයුතු අකුරටම ඉටු කරනවා. 1983 වසරේදී වත්මන් ජනාධිපතිතුමාට සුමනදාස අබේගුණවර්ධන ‍ෙජ්‍යතිෂඥයා හදුන්වා දී තිබුණේ අජන්ත ගුණරත්න නම් හාමු මහතා විසිනි. ඔහුද මේ අවස්ථාවට එක්ව සිටිම කාටත් දැක ගත හැකි වුණා.මේ අතරතුර නව ‍ෙජ්‍යතිෂඥ විද්‍යා ආයතනය විවෘත කිරීමෙන් අනතුරුව පැවැති තේ පැන් සංග්‍රහයේදී ‍දේශබන්දු සුමනදාස අබේගුණවර්ධන ජනාධිපතිතුමාට කීවේ " සර් ඔබතුමා වැලිඔ‍ය තිබුණු උත්සවයකදී කියලා තිබුණා මගේ ‍ෙජ්‍යතිෂඥයා හදන්නේ පරාද වෙන ‍නැකත් නෙමෙයි කියලා. ඊට පස්සේ මං එක්තරා පුවත්පතකට කිව්වා.මං හදන නැකත් වගේම අ‍පේ ජනාධිපතිතුමා‍ගේ බලගතු යෝගයක් නිසා එතුමා හැම වෙලාවේම ජය ගන්නවා කියලා. හැබැයි ඉතින් මං නැකත් හැදුවත් චන්ද්‍රිකා වගේ කෙනෙක් කවදාවත් ආයෙත් දිනන්නේ නැහැ කියලා මං ඒ පුවත්පතට කිව්වා. ඒ වගේම තමයි රනිල්ට මං නැකත් හැදුවත් එයා කවදාවත් රටේ නායකයා වෙන්ඩ හැකියාවක් වාසනාවක් නැහැ කියලා මං කිව්වා‍."මේ ගැනත් සුමනදාස අබේගුණවර්ධන ‍ෙජ්‍යතිෂඥයා ජනාධිපතිතුමා ඇතුළු එතැන සිටි මැති ඇමැතිවරුන් එක්ක කිව්වා. ඒ ගැන තේ පැන් සංග්‍රහයේදී බොහෝ දෙනා කතා කරන්ඩ පටන් ගත්තේ ෂඥයා ඒ වෙලාවේ මේ කතාව කාටත් අහෙන්ඩ කියපු නිසායි.මේ චාම් උත්සවයට පාර්ලිමේන්තු මන්ත්‍රී නාමල් රාජපක්ෂ සහභාගී වෙලා හිටියේ නැත්තේ විශේෂ රාජකාරි කටයුතු කීපයක් නිසායි. නමුත් ගිය බ්‍රහස්පතින්දා මේ උත්සවය නිමා වුණාට පස්සේ සහ ඊට කලින් දවසේත් නාමල් මන්ත්‍රීතුමා ‍සුමනදාස අබේගුණවර්ධනගේ නි‍ෙවසට පැමිණ සුබ පතන්නටත් අමතක ක‍ළේ නැහැ.ගිය සතියේදී එජාප දෙවිනුවර ආසන බල මණ්ඩල රැස්වීම පැවැත්වුණා. එය සංවිධානය කරලා තිබුණේ දෙවිනුවර එජාප ආසන සංවිධායක එච්.ආර් විමලසිරි. ආසන බල මණ්ඩල රැස්වීමට ‍එ.ජා.ප මහ ලේකම් තිස්ස අත්තනායක , මංගල සමරවීර, සාගල රත්නායක වගේම මධ්‍යම පළාත් සභා මන්ත්‍රීනී ශාන්තිනී කෝන්ගහගේත් ආවා.ගිය ඉරිදා එජාප නායකයා සහ එජාප මහ ලේකම් තිස්ස අත්තනායක ගියේ මහනුවරට. ඒ මහනුවර දිසා පාර්ලිමේන්තු මන්ත්‍රී ලක්ෂ්මන් කිරිඇල්ලගේ නිවෙසේ තිබුණු උත්සවයකට. ලක්ෂ්මන් කිරිඇල්ලගේ දංගොල්ල නිවෙසට එදින මහනුවර දිසාවේ ස්වාමීන්වහන්සේ වැඩම කරලා තිබුණා. එතනදී සිදු වුණේ එ.ජා.පයේ කෙටුම්පත් කරන ලද නව ආණ්ඩුක්‍රම ව්‍යවස්ථාව ස්වාමීන්වහන්සේලාට පිළිගැන්වීමයි.ගිය සතියේදී එජාප නායකයා එජාපයේ පොලොන්නරුව ආසන සංවිධායකවරුන් හමු වුණා. එතැනදි එජාප නායකයා කිව්වේ 2014 ජනාධිපතිවරණයක් තියෙන්ඩ පුළුවන් ඒ නිසා ඒ ගැනත් හිතන්ඩ කියලායි. ඊට පස්සේ විපක්ෂයේ විරෝධය කණ්ඩායමේ රැස්වීමක් ගිය සතියේ තිබුණා. ඒ සීදුව රාමඩා ‍‍හෝටලයේදී . එතැනට කැදවලා තිබුණේ ගම්පහ දිසාවේ එජාප ආසන සංවිධායකවරුයි. එතැනදී එජාප නායකයා ආසනයෙන් ආසනයේ එජාපයේ ප්‍රගතිය විමසලා බැලුවා.ඒ වගේම තමයි එජාපයට අනුබද්ධ ජාතික සේවක සංගමයේ සභාපති වෙලා හිටිය දොස්තර ජයලත් ජයවර්ධන මන්ත්‍රීතුමා පසුගිය දවසක මෙලොව හැර ගියා. ඊට පස්සේ හිස්වුණු ජාතික සේවක සංගමයේ සභාපති ධුරයට පත්‍ කෙරුවේ එජාපයේ සිටින තවත් ජ්‍යෙෂ්ඨයෙක්. ඒ තමයි ජෝන් අමරතුංග පාර්ලිමේන්තු මන්ත්‍රීවරයා. ඒ පත්වීම සිදු කළේ එජාප නායක රනිල් වික්‍රමසිංහ අතින්. ඉන් අනතුරුව එජාප නායකයා සහ එජාපයේ ජ්‍යෙෂ්ඨයෝ රැස්වෙලා සාකච්ඡා කළේ ඉදිරි පළාත් සභා මැතිවරණවලට මුහුණ දෙන ආකාරය ගැනියි.ගිය සතියේදී දෙවලපළ ශාක්‍යසිංහාරාමයේ මුල්ගල් තැබීමේ උත්සවයක් පැවැත්වුණා. ඒ උත්සවයට එක්සත් ජාතික පක්ෂයේ හිටපු නියෝජ්‍ය නායක කරු ජයසුරියත් එක් වෙලා හිටියා. මේ විහාරස්ථානයයෙන් වෙන සාසනික වගේම ආගමික මෙහෙවර ගැන කරු එතනදී කතා කළේ බොහොම සතුටින්. අතීතයේ ඉදලාම ගමත් පන්සලත් අතර තිබ්බ සබැදි‍යාව හිංදා යහපත් සමාජයක් ගොඩ නැඟුණු හැටිත් එතනදී කරූ සිහිපත් කළා.ඕස්ට්‍රේලියාවේ වික්ටෝරියා පාර්ලිමේන්තුවේ මන්ත්‍රී වරයෙක් වෙන ඒ වගේම එරට සංස්කෘතික කටයුතු ඇමතිතුමාගේ පාර්ලිමේන්තු ලේකම් ජුඩ් පෙරේරා වගේම ඔහුගේ පවුලේ සාමාජිකයෝ ගිය සතියේදී අමරසේකර මාවතේ නිවසේ දී කරු හමු වුණා. ලංකාවේ ඕස්ට්‍රේලියානු නියෝජ්‍ය තානාපතිවරියත් ඒ අවස්ථාවට සහභාගී වෙලා හිටියා.කරු පෞද්ගලික අංශයේ සේවය කළ කාලයේ ජුඩ් පෙරේරා විධායක නිලධාරියෙකු විදියට සේවය කරලා තියෙනවා. ඔහු මවු රටට එන හැම වෙලාවකම කරු හමුවෙන්ඩ අමතක කරන්නේ නෑ. ඒ හමුවීමේදී මේ වෙනකොට විශාල ප්‍රශ්නයක් වෙලා තියෙන අවසරයක් නැතිව ඕස්ට්‍රේලියාවට යන ලාංකිකයන් ගැනත් කතාබහ කළා.ඕස්ට්‍රේලියාවේ ආයෝජන අවස්ථා ගැනත් ඒ හමුවේදී අදහස් හුවමාරු වුණා. ඒ වගේම තමයි ව්‍යාපාරික ක්ෂේත්‍රයේ ප්‍රධාන පෙළේ නියෝජිතයයෝ පිරිසකුත් ගිය සතියේ අඟහරුවාදා රාත්‍රියේදී කරු ජයසුරිය හමු වුණා.මධ්‍යම පාන්තික වගේම රටේ නොයෙක් තරාතිරමේ උදවිය වෙනුවෙන් නිවාස හා ඉදිකිරීම් අමාත්‍යාංශය රට පුරා නිවාස ව්‍යාපෘති ආරම්භ කරලා තියෙනවා. ඒ විදියටම පසුගිය දවසක කිරුළපන කවිහේන පැත්තේ ඉදිවෙන නිවාස ව්‍යාපෘතියකට මුල් ගල් තිබ්බා. ඒක මධ්‍යම පාන්තික පවුල් ඉලක්ක කර ගත්ත නිවාස ව්‍යාපෘතියක්.මේ ව්‍යාපෘතිය ආරම්භ කෙරුණේ ඇමැති විමල් වීරවංශ සහ කොළඹ නගරාධිපති මොහොමඩ් මුසාමිල්ගේ ප්‍රධානත්වයෙන්. ජන සෙවණ පෞද්ගලික සහ ඒකාබද්ධ නිවාස ව්‍යාපෘතියක් විදියට තමයි මේ ව්‍යාපෘතිය ආරම්භ කරලා තියෙන්නේ." මේ වෙනකොට කොළඹ නගරයේ ගොඩක් වෙනස්කම් වෙනවා. කොළඹ පුරපතිතුමා ඒක හොඳටම දන්නවා. කොළඹ නගරයේ සිද්ධ වෙන වෙනස ගැන එතුමා නම් දේශපාලන කන්නාඩි දාගෙන වපර ඇහෙන් බලන්නේ නෑ. කොළඹ පළමු වෙනි පුරවැසියා විදියට එතුමා ඒ සංවර්ධන වැඩසටහනට පුදුම දායකත්වයක් දෙනවා. ඒත් අවාසනාවට එජාපයේම සමහර පාර්ලිමේන්තු මන්ත්‍රීවරු මුසාමිල් නගරාධිපතිතුමාට ‍චෝදනා කරලා කතා කරනවා. එහෙම කරන්නේ වෙන කවුරුත් නෙමෙයි ඔළුවක් නැති කඳ විතරක් ‍තියෙන උදවිය. " මේ උත්සවය අවස්ථාවේ විමල් වීරවංශ ඇමැතිතුමා තමන්ගේ කතාවේදී කිව්වා." විමල් ඇමැතිතුමා එක්ක මගේ තියෙන්නේ බොහොම දුර හිතවත්කමක්. මං හැමදාමත් වාමාංශික දේශපාලන චරිතවලට බොහොම කැමැතියි. ඒ අය මං අගය කරනවා. ඒ සැබෑ වාමාංශික දේශපාලන චරිතවලින් අපට ගන්ඩ ගොඩක් දේවල් තියෙනවා. ෆිලිප් ගුණවර්ධන , ආචාර්ය ඇන්.ඇම් පෙරේරා , කොල්වින් ආර් ද සිල්වා වගේ උදවිය මොන තරම් වටින චරිතද? ඒ සුන්දර දේශපාලන චරිත ඇසුරෙන් උපන් සුන්දර මලක් තමයි විමල් විරවංශ මැතිතුමා. " කොළඹ නගරාධිපති මුසාමිල් කිව්ව කතාව කාගේත් සිත් ගත්තා.පසුගිය දවසක අපේ රටට මහත් කීර්තියක් අත් කර දෙන්ඩ අපේ රටේ රංගන ශිල්පියෙකුට වාසනාව ලැබුණා. ඒ වෙන කවුරුවත් නෙමෙයි අපේ ජගත් චමිල . රටේ නම ලෝකේ ඉදිරියේ රන්දන්න මේ තරුණ ප්‍රතිභාසම්පන්න රංගන ශිල්පියාට වාසනාව තිබ්බා. මේ වගේ රටේ ඉන්න විවිධ තරාතිරමේ උදවියට සුබ පතන්න විමල් විරවංශ ඇමැතිතුමාත් අමතක කරන්නේ නැහැ. ඒක එතුමාගේ පුරුද්දක්. ඒ නිසාම තමයි ජගත් චමිලටත් විමල් විරවංශ ඇමැතිතුමා හමුවෙන්ඩ ඇරැයුමක් ලැබුණේ.විමල් ඇමැතිතුමා ජගත් චමිලව උණුසුම්ව පිළි අරගෙන ඔහුට සුබ පැතුවා. " ඔබ කිව්වා මේ සම්මානය අයිති මට නෙමෙයි මගේ රටට කියලා. ඔබ මවුබසින් කරපු කතාවට කාටත් ආඩම්බරයක් ඇති වෙන්ඩ ඇති. අපේ රටේ නම ලෝකේ ඉහළින්ම ඔසවලා තියන්ඩ ඔබේ දායකත්වයක් ලැබුණා. ඒකට අපේ ප්‍රණාමය පුද කරනවා. " විමල් ඇමැතිතුමා ජගත් චමිලට කිව්වා." ඒ විතරක් නෙමෙයි ජගත් ඔයා ලාංකික කලා කේෂේත්‍රය වෙනුවෙන් කරපු මෙහෙවරට අතිගරු ජනාධිපතිතුමාගේ උපදෙසින් අපි ඔයාට ජන සෙවණ නිවාස වැඩසටහනින් තිළිණයක් දෙන්ඩත් හිතුවා. " විමල් ඇමැතිතුමා බොහොම ළෙන්ගතුව කිව්වා. ඒත් එක්කම ඉදිරියේදී ජගත් චමිලට සොයිසාපුර නිවාස සංකිර්ණයෙන් සුපිරි නව නිවසක් ලැබෙන්ඩත් නියමිතයි. ඒ වෙනුවෙන් වෙන නිවාස හිමිකම් පත්‍රය ලබන සතියේදී ලබා දෙනවා කියලත් විමල් ඇමැතිතුමා ජගත් චමිලට කිව්වා.බස්නාහිර පළාත් ජ්‍යෙෂ්ඨ නියෝජ්‍ය පොලිස්පති අනුර සේනානායකගේ පුත්‍රයාගේ විවාහ මංගල උත්සවය පසුගිය දවසක බත්තරමුල්ල‍ වෝර්ටස් එජ් ‍‍හෝටලයේදී පැවැත්වුණා‍. මේ විවාහ මංගල උත්සවයට ආරක්ෂක ලේකම් ගෝඨාභය රාජපක්ෂ , පොලිස්පති එන්.කේ ඉලංගකෝන් සහ ජනාධිපති පාර්ලිමේන්තු කටයුතු ලේකම් කුමාරසිරි හෙට්‍ටිගේ ඇතුළු පිරිසක් එක් වෙලා හිටියා. "මගේ කිරිල්ලී සින්දුව කියන කාලයේ ඉදලාම මෙයාට හොඳ කලාත්මක අහැක් තිබුණා. ඒ නිසා වෙන්ඩ ඇති"හෙට්ටිගේ කිව්වේ කාගේත් සිනා හඬ මැදයි.එක්සත් ජාතික පක්ෂයේ කෝට්ටේ ආසන බල මණ්ඩල රැස්වීම ගිය සතියේදී තිබ්බේ ‍සිරිකොත එජාප මුලස්ථානයේදී‍. ඒ එජාප නායක රනිල් වික්‍රමසිංහගේ ප්‍රධානත්වයෙන්. මේ ආසන බල මණ්ඩල රැස්වීම ටිකක් වෙනස් මුහුණුවරක් අරගෙන තිබුණා. ඒ තමයි ආසන බල මණ්ඩල රැස්වීම ටිකක් වෙනස් විදියකට කලාත්මක විදියට සැලසුම් කරලා තිබුණ නිසායි.ඇත්තටම කීවොත් එය මගුල් ගෙදරක සිරි ගත්තා. කෝට්ටේ යුගය සිහිපත් කරවමින් සැළලිහිණි සංදේශයේ කවි ලියලා ඒවා බලමණ්ඩලය තිබුණ ශාලාවේ එල්ලා තිබුණා. බල මණ්ඩල රැස්වීම පටන් ගත්තේ මහාචාර්ය ධම්මික ගංගානාත් දිසානායකගේ විශේෂ දෙසුමකින් පස්සෙයි. එතනදී එජාප නායකයා කෝට්ටේ ආසනයේ එජාප සංවිධායක පාර්ලිමේන්තු මන්ත්‍රී ආචාර්ය හර්ෂද සිල්වාට බොහොම ඉහළින් සුබ පැතුවා. " හර්ෂ අද මනාලයෙක් වගෙයි. මංගල උත්සවයක් ‍වගේ මේක සැලසුම් කරලා තිබුණා." එජාප නායකයා කියා සිටියේය.ගිය සතියේදී හම්බන්තොට රෝහල ඉදිකිරීම සඳහා මුල් ගල තිබ්බා. ඒකට කථානායක චමල් රාජපක්ෂ , ‍සෞඛ්‍ය ඇමැති මෛත්‍රීපාල සිරිපාල , නි‍යෝජ්‍ය ඇමැති නිරූපමා රාජපක්ෂ වගේම පාර්ලිමේන්තු මන්ත්‍රී නාමල් රාජපක්ෂ ඇතුළු පිරිසක් එක් වෙලා හිටියා.මේ මුල් ගල් තැබීමේ උත්සවයට පස්සේ සෞඛ්‍ය ඇමැති මෛත්‍රීපාල සිරිසේන , නියෝජ්‍ය ඇමැති නිරූපමා රාජපක්ෂ ගියේ තවත් විශේෂ උත්සවයකට. ඒ තමයි හෙඳ පුහුණු පාසලක් විවෘත කිරීමට. වගේම මේ අවස්ථාවට තවත් පළාත් මැති ඇමැතිවරුත් ඇවිත් හිටියා. මේ උත්සවයට නාමල් මන්ත්‍රීතුමා ඇවිත් හිටියේ නැහැ. ඒ ගැන නිරූපමා නියෝජ්‍ය ඇමැතිතුමියගෙන් ඇහුවේ අපේ සෞඛ්‍ය ඇමැතිතුමා.ඊට පස්සේ නාමල් මන්ත්‍රීතුමාට නියෝජ්‍ය ඇමැතිනී නිරූපමා රාජපක්ෂ හමු වෙලා තිබුණා. " මල්ලී දැන් ‍කොහොමද හම්බන්තොට ගුවන්තොටුපො‍ෙළ් තත්ත්වය." නිරූපමා නියෝජ්‍ය ඇමැතිවරිය නාමල් මන්ත්‍රීතුමාගෙන් ඇහුවා. " අක්කේ අපි ඒ ගැන හොයලා බලන්ඩත් එක්කම යමුද ‍ඒ පැත්තේ විසිට් එකකට නාමල් මන්ත්‍රීතුමා නියෝජ්‍ය ඇමැතුතුමියගෙන් ඇහුවා."ඊට පස්සේ නාමල් මන්ත්‍රීතුමාගේ වාහනයට නංවා ගත්ත නියෝජ්‍ය ඇමැතිවරිය ඇතුළු පිරිස ගියේ හම්බන්තොට මත්තල රාජපක්ෂ අන්තර්ජාතික ගුවන්තොටුපලට. ඒ වෙනකොට මත්තල ගුවන්තොටුපලට ගුවන්යානායකුත් ආවා. ඊට පස්සේ නාමල් මන්ත්‍රීතුමා , නි‍යෝජ්‍ය ඇමැතිතුමිය ඇතුළු පිරිස ඒ ගුවන් යානයෙන් මත්තලට ආපු ගුවන් මගීන් සමඟත් කථා බහ කරා. ඒ අයගෙන් ඇහුවේ කොහොමද ගුවන්තොටුපොළ කියාලා.චන්දන බණ්ඩාර   කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=ab1307074</link>
    <topic>විස්සයි විස්ස</topic>
    <author>සුභද්‍රා දේශප්‍රිය</author>
    <content>අනුරාධපුරය හා පොලොන්නරුව පළාත්වල පොහොර හිඟයක් පවතින බවට ඇතැම් මාධ්‍ය වාර්තාවල සඳහන් වූ කරුණ ගැනත් පළාත් සභා සහ තේරීම් කාරක සභාව සුදු අලියෙක් යැයි ඇතැමුන් දරන මත ගැනත් ආරක්ෂිත ගේට්ටු නොමැති දුම්රිය හරස් මාර්ගවල සිදුවන අනතුරු වැළැක්වීමේ වගකීමත්, ඩෙංගු රෝගය ව්‍යාප්ත වීම වැළැක්වීමේ වගකීමත් පළාත් සභාවලට පැවැරි ඇති බවට නැ‍ඟෙන චෝදනාවන් ගැනත් අදාළ විෂය භාර අමාත්‍යවරු කරන අදහස් දැක්වීමකි.. රජය ගොවීන්ට ලබාදෙන පොහොර සහනාධාරය වැඩි වශයෙන් ලබා දෙන්නේ වී ගොවිතැන බහුල වශයෙන් සිදුවන අනුරාධපුරය හා පොලොන්නරුව වැනි පළාත්වලටයි. එම ප්‍රදේශවල පොහොර හිඟයක් පවතින බව මාධ්‍ය වාර්තාවල දක්වා තිබෙනවා. මේ සම්බන්ධයෙන් ඔබතුමා ගෙන ඇති පියවර කුමක් ද?“පළමුවෙන්ම කියන්න ඕන මෙලෙස පොහොර හිඟයක් ඇති වී නැති බව. සහනාධාර වශයෙන් බෙදිය යුතු පොහොර ප්‍රමාණය ගොවිජන සේවා මධ්‍යස්ථානවලට බෙදා දී තිබෙනවා. නිර්දේශිත පොහොර ප්‍රමාණය අපි ඒ ඒ අදාළ ප්‍රදේශවලට යොමු කිරීමෙන් අනතුරුව ගොවින්ට බෙදා දුන්නත් ඔවුන් ඊට වඩා වැඩි ප්‍රමාණයක් පොහොර ඉල්ලා සිටිනවා.පාංශු සංරක්ෂණ වැඩපිළිවෙළ යටතේ කෘෂිකර්ම දෙපාර්තමේන්තුවේ නිලධාරීන් පිරිසක් පස සංරක්ෂණයට පොහොර‍ යෙදීමේදී යෙදිය යුතු පොහොර ප්‍රමාණය සම්බන්ධව සීමා පනවා තිබෙනවා. ගොවින් පිළිගන්නේ නැහැ මේ තත්ත්වය කලින් දීපු ප්‍රමාණයම ඉල්ලනවා.විශේෂයෙන් පොහොර හිඟයක් තියෙනවා කියන අනුරාධපුරය පොලොන්නරුව ප්‍රදේශවලට අවශ්‍ය ප්‍රමාණ යැව්වා. ඒ ඇනවුම් කළ ප්‍රමාණයටත් වඩා අතිරික්තයක් තියෙනවා.”“පොහොර භාවිතය පිළිබඳ ගැටලුවක් මිස පොහොර හිඟයක් සම්බන්ධ ගැටලුවක් නැහැ.කෘෂිකර්ම ඇමැතිමහින්ද යාපා අබේවර්ධනපළාත් සභා වගේම තේරීම් කාරක සභාවත් සුදු අලියෙක් බවට විපක්ෂය චෝදනා නඟා තිබෙනවා.“විපක්ෂයට ඕන දෙයක් කියන්න පුළුවන්. නමුත් රටේ ජනතාව එහෙම දකින්නේ නැහැ. තේරීම් කාරක සභාවේ වැඩපිළිවෙළ අපි දකින්න ඕන. තේරීම් කාරක සභාව පත්කරලා තියනවා අපි ඒකට සජිත් මහත්තයලාට ආරාධනා කරලා තියනවා. එතුමන්ලා සහභාගිවීම එතුමන්ලාගේ වගකීම ලෙස අපි දකිනවා. පත්කර තිබෙන තේරිම් කාරක සභාවේ කටයුතු අපි ඉදිරියට කරගෙන යනවා.සෙසු පළාත් සභාවලින් සේම උතුරු පළාත් සභාවෙන් ද ජනතාවගේ ප්‍රශ්නවලට විසඳුම් ලැබෙන්නේ නැති බවට විපක්ෂයේ චෝදනා තිබෙනවා.”“පළාත් සභාවලින් මේ රටේ ජනතාවට යම් කිසි සේවයක් නොවෙනවා කියලා කාටවත් කියන්න බැහැ. පළාත් සභා හරහා බලය විමධ්‍යගත වෙලා තියනවා. ඒ ඒ ප්‍රදේශවල ජනතාවට සේවයක් එයින් සිදු වෙනවා. කෙසේ වෙතත් උතුරු පළාත් සභාවෙත් අපි මැතිවරණ පවත්වන්නට ඕන ා.”“එක්සත් ජාතික පක්ෂ ආණ්ඩු සමයේ පළාත් සභා පිහිටෙව්වා. පළාත් සභා හරහා ජනතාවට යම් සේවයක් ලබා දෙනවා. කෙසේ වෙතත් එක්සත් ජාතික පක්ෂය විසින් පිහිටුවන ලද පළාත් සභා සංශෝධනය කළ යුතුයි කියලයි රජය තීරණය කර තිබෙන්නේ.ඒ අනුව තේරීම් කාරක සභාවකුත් පත්කර තියනවා. කෙසේ වෙතත් උතුරේ පළාත් සභා මැතිවරණයක් පවත්වන්න රජය කටයුතු කරගෙන යනවා. රජය විපක්ෂය ඇතුළු අනෙත් දේශපාලන පක්ෂ අපි උතුරේ මැතිවරණ නොපවත්වා සිටින විට දේශීය විදේශීය වශයෙන් ගිහින් කෑගහනවා රජය ඡන්දය පවත්වන්නේ නැහැ කියලා. කෙසේ වෙතත් ඡන්දය පවත්වන්න සුදුසු වාතාවරණයක් උදාවෙනතුරු අපි බලාගෙන හිටියා. ඒ අනුව බිම්බෝම්බ ඉවත් කිරීම් නැවත පදිංචි කිරීම් සිදුකළා.ඒ වැඩ කටයුතු බොහෝ දුරට අවසන් වෙලා තිබෙන නිසා රජය තීන්දු කර තියෙනවා උතුරේ පළාත් සභා ඡන්දය පවත්වන්න උතුරේ පළාත් සභා ඡන්දය හරහා ඉදිරියේ දී ඒ ප්‍රදේශවලට ජනතාවට ඒ සේවය ලබා ගැනීමට අනිවාර්යෙන්ම ලැබෙනවා.”පළාත් සභාවලින් ජනතා ප්‍රශ්නවලට විසඳුම් ලැබෙන්නේ නැහැ. උතුරේ ජනතා ප්‍රශ්නවලට විසඳුම් ලබාදෙන අතරේ පළාත් සභා අහෝසි කළ යුතු බව ජවිපෙ මන්ත්‍රීවරයෙක් සඳහන් කර තිබෙනවා. ඒ සම්බන්ධව ඔබතුමාගේ අදහස?“පළාත් සභා ගෙනාවේ අපේ ආණ්ඩුවෙන් නොවෙයි. එක්සත් ජාතික පක්ෂයයි එය ගෙන ආවේ. ජේ. ආර්. ජයවර්ධන මහත්තයාගේ ආණ්ඩුව එදා ඉන්දියාවේ ඕනෑකමකට තමයි ගෙනාවේ. මේ පළාත් සභා ක්‍රමයේ අඩුපාඩුකම් රාශියක් තියෙනවා. ඒක අපිත් පිළිගන්නවා.ඒ නිසයි මහින්ද රාජපක්ෂ ජනාධිපතිතුමා මේ පළාත් සභා ක්‍රමය සංශෝධනය කරන්න තේරීම් කාරක සභාවක් පත්කර තිබෙන්නේ. ජනාධිපතිතුමා 13 වැනි ව්‍යවස්ථා සංශෝධනය සිදුකිරීමට බලාපොරොත්තු වෙනවා.”අනාරක්ෂිත ගේට්ටු නොමැති දුම්රිය හරස් මාර්ගවල සිදුවන අනතුරු වළක්වා ගැනීම සඳහා පළාත් සභා මට්ටමින් කිසිදු පියවරක් ගෙන නැහැ නේද?“ජනාධිපතිතුමා ප්‍රවාහන අමාත්‍යාංශයේ නිලධාරීන් සමඟ මේ සම්බන්ධයෙන් සාකච්ඡා කර තිබුණා. අනාරක්ෂිත ගේට්ටු සඳහා සිවිල් ආරක්ෂක නිලධාරීන් යොදවන්න කියලා ජනාධිපතිතුමා නියෝග කර තියෙනවා. ඒ අයට ඒ සඳහා දීමනාවක් ද ලබාදීමට කටයුතු කරනවා. නැවත එවැනි අනතුරු සිදු නොවන බවට අපට විශ්වාසයක් තියෙනවා.”ඩෙංගු රෝගය ව්‍යාප්ත වීමේ වගකීම භාරගත යුත්තේ පළාත් පාලන අමාත්‍යාංශය වුවත් ඒ සඳහා කිසිදු පියවරක් පළාත් සභා මට්ටමින් ගෙන නොමැති බව ඇමැති මෛත්‍රිපාල සිරිසේන මහතා ප්‍රකාශ කළා. ඒ සම්බන්ධයෙන් විෂය භාර අමාත්‍යවරයා ලෙස ඔබේ අදහස කුමක් ද?“අපි ඩෙංගු මර්දනය සඳහා අවශ්‍ය සියලු පියවර ගෙන තිබෙනවා. සෞඛ්‍ය අමාත්‍යාංශය ඒ වගේම පරිසර අමාත්‍යාංශය, පළාත් සභා සහ පළාත් පාලන අමාත්‍යාංශය, රාජ්‍ය ආරක්ෂක අමාත්‍යාංශය මෙවැනි අමාත්‍යාංශ ගණනාවක් එකතු වෙලා ඩෙංගු මර්දනයට අවශ්‍ය පියවර ගෙන තිබෙනවා.පළාත් පාලන අමාත්‍යාංශය වශයෙනුත් අපි සෞඛ්‍ය අමාත්‍යාංශයේ උපදෙස් ඇතිව අපි අපේ පළාත් පාලන බලප්‍රදේශවල ජනතාව දැනුම්වත් කර තිබෙනවා. ඩෙංගු මර්දනයට අවශ්‍ය වැඩ කටයුතු ක්‍රියාත්මක කරන්න කියලා අපි ඔවුන් දැනුම්වත් කරලා තියෙනවා.ඒ වගේම මීට සති කිහිපයකට පෙර ජනාධිපතිතුමාගේ උපදෙස් මත විශේෂයෙන් කැලි කසළ කළමනාකරණය සඳහා අවශ්‍ය කරන ට්‍රැක්ටර් රථ එකසිය හතළිහක් අපි ප්‍රාදේශීය සභාවලට ලබාදීමට කටයුතු කළා. එලෙස ජනාධිපතිතුමාගේ උපදෙස් ලබාගෙන සෑම පළාත් පාලන ආයතනයක්ම ඩෙංගු මර්දනයට අවශ්‍ය කරන වැඩපිළිවෙළ ක්‍රියාත්මක කරනවා.පළාත් සභා හා පළාත් පාලන නියෝජ්‍ය ඇමැතිඉන්දික බණ්ඩාරනායකසුභද්‍රා දේශප්‍රියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=af1307071</link>
    <topic>සිරි දළදා වඩම්මන ඉන්දිරාජාගේ සහ නැදුන්ගමුවේ රාජාගේ අපූරු කතාව</topic>
    <author>උපාලි සමරසිංහ</author>
    <content>මේ ඇසළ මාසයයි. මේ මාසයේ ශ්‍රී ලංකාවාසීනගේ මතු නොව පිටරැටියන්ගේ ද සුන්දර ම බලාපොරොත්තුව දළදා පෙරහරයි. ඉනුදු නොනැවතී ඒ බලාපොරොත්තුව තවදුරටත් තටු ගසන්නේ ඒ අසිරිමත් උත්තම දළදාව වඩම්මන ඇතා දෙසටය.දළදාව වඩම්මන ඇත් රාජයා කාගේත් අභිමානයට පත්වේ. දේශ දේශාන්තරවල ද මේ ඇත් රජු පිළිබඳ යසෝරාව රාව ප්‍රතිරාව නඟයි. එනිසාම දළදා වඩම්මන්නට උපකාරී වේ යැයි සිතා කෙතරම් දේශීය හා විදේශීය ප්‍රභුවරුන් දළදා මාළිගාවට ඇතුන් පුදා ඇද්ද?එහෙත් කනගාටුදායක එක් පුවතකින් මම සසල වෙමි. ඒ පූජනීය දළදා වහන්සේ වඩම්මන්නට අද ජීවතුන් අතර සිටින්නේ ඇතුන් තිදෙනෙක් පමණි. ඉන් පළමු වැන්නා නැදුන්ගමුවේ රාජාය. දෙවැන්නා කතරගම වාසනා හස්ති රාජයාය. තුන්වැන්නා මාළිගයේම සිටින ඉන්දිරාජාය.වාසනා කතරගම පෙරහර මංගල්‍යය කරටගෙන සිටී. ඒ නිසා නුවර දළදා වැඩමවීමට ඇත්තටම සිටින්නේ ඇතුන් දෙදෙනෙකි. වෑවලදෙණියේ රාජා දළදා වහන්සේට මහත් ගරුසරු වුවද දැන් අසනීපකාරයෙකි.අද දළදාව වඩම්මන්නට සිටින නැදුන්ගමුවේ රාජා හා ඉන්දිරාජා යන දෙදෙනාම අපට ලැබුණේ ඉන්දියාවෙනි. නැදුන්ගමුවේ රාජා නීලම්මහර පන්සලේ ලොකු හාමුදුරුවන්ට ඉන්දියාවේ මහරාජා කෙනෙක් පූජා කළ අතර ඉන්දිරාජා දළදා මාළිගාවට පිදුවේ රජිව් ගාන්ධි හිටපු ඉන්දීය අගමැති තුමාය. බුදුන් වහන්සේගේ උත්තම ධර්මය ද අපට ලැබුණේ ඉන්දියාවෙනි. මේ පෙරහරේ වඩම්මවන්නේ ද ඒ ශාන්තිනායකයාණන්ගේ වාම දන්ත ධාතුවය.එමතු ද නොව ගංගාරාමයේ නවම් රාජා හා නැදුන්ගමුවේ රාජා ද අපට ලැබුණේ ඉන්දියාවේ මයිසූර් ප්‍රාන්තයේ එකම ඇත් ගාලකිනි. නවම් රාජා ගංගාරාම පෙරහරට මහ මෙහෙයක් කොට මියගියේය. සමහර විටෙක මේ ඇත් ගාලේ මේ පැටවු දෙදෙනා එකම අම්මා කෙනෙකුගේ කුසින් හා එකම තාත්තා කෙනෙකුට දාව ඉපදුණාදැයි විමසා බැලිය යුත්තකි.දළදා වහන්සේට යම් බඳු ගෞරවයක් තිබේ ද එබඳුම සෙනෙහසක් දළදා වඩම්මන අලි ඇතුන්ට ද දැක්වීම බොදුනු අප හැමගේ සිරිතය. ගල යටින් නුවර පෙරහරට යන නැදුන්ගමුවේ රාජාට මාවනැල්ලේ, පිළිමතලාවේ බෞද්ධ අපේ අම්මලා හරසර දක්වනු අපි කොතෙකුත් දැක ඇත්තෙමු.ඇත්තටම මෙවර ඒ අති උත්තම දළදා වහන්සේ වැඩම වන්නේ කවුරුන්දැයි අපට මේ මොහොතේත් සිතා ගත නොහැකිය. ඔවුනගේ රුව ගුණ සොයා ගිය ගමනක තොරතුරු ඔබට ලියා දක්වන්නේ හදපිරි සතුටිනි.වෛද්‍ය ශිරෝමණී පණ්ඩිත නැදුන්ගමුවේ රාළහාමි නැදුන්ගමුවේ රාජාගේ අයිතිකාරයාය. එහෙත් අද එම රාළහාමි අප අතරින් වියෝ වී ගොසිනි. එතුමාගේ පුතා වන වෛද්‍යාචාර්ය හර්ෂ ධර්ම විජය මහත්මයා අද මේ ඇතාගේ හිමිකාරයාය. එතුමා ඇසුරින් අපි නැදුන්ගමුවේ රාජා හඳුනා ගනිමු.“අපේ පරම්පරාවේ කවදත් අලි හිටියා. අපේ සීයත් අලින්ට ආදරෙයි. එතුමත් අලි ඇති කළා. තාත්තත් අවුරුදු 85 ක් ජීවත් වුණා. ඒ මුළු කාලය පුරාම අලිත් සමඟ තමයි ඔහු හුස්ම ගත්තෙ. නැදුන්ගමුවේ රාජා ඇතාට දැන් වයස හැටයි. ඒ කාලෙ මහරගම නීලම්මහර වෙද හාමුදුරුවො ඉන්දියාවෙ මයිසූර්වල හිටි මහරාජා කෙනෙකුගේ ඥාතියෙකුට තිබුණු දරුණු ශිර්ෂාබාධයක් සුව කරලා තියෙනවා.ඊට කළගුණ සැලකීමක් වශයෙන් ඒ මහරාජා හාමුදුරුවන්ට ඉන්දියාවේ සංචාරයක් සඳහා ආරාධනා කළා. හාමුදුරුවො දඹදිව වඳින්නත් එක්කම ගිහින් මහරාජත් හමු වුණා. එතුමා අපේ නායක හාමුදුරුවන් ගෞරවයෙන් පිළිගෙන දන් පින් කරල තමන්ගෙ විශාල වත්තෙ උන්වහන්සේ සමඟ ඇවිද්දා.එතුමාට විශාල ඇත් ගාලක් තියෙනවා. හාමුදුරුවන් ගෙන් ඇහැව්වා මේ අතරින් කවුරුන් හරි ඕන ද කියල. ඒ ඇත් ගාලෙ ඇතුන් සිය ගාණක් හිටියා. පැටවුන් හතළිහක්, පනහක් හිටියා. හාමුදුරුවො යමක් ඉල්ලුවෙ නැති වුණත් මහරාජා දළ තිබෙන පොඩි පැටවු දෙන්නෙක් නැව් මඟින් හාමුදුරුවන් සමඟම ලංකාවට එව්වා. මේක සිද්ධ වුණෙ නවසිය පනස් ගණන්වල මුල් භාගයේ.නීලම්මහර පන්සලට ගෙනාවට මොකද? මේ ඇත් පැටවු පන්සලේ එහෙ මෙහෙ දුවන කොට හාමුදුරුවන්ගෙ වෛද්‍ය කර්මෙට කරදරයි. ඒ නිසා හාමුදුරුවො මේ ඇත් පැටවු විකිණුවා. එක් පැටියෙක් ගියේ ඇඹිලිපිටියට. අනෙත් එක්කෙනා හොරණ උඩුව පළාතට. හොරණ උඩුව පළාතට ගිය සතා අවුරුදු විසිපහක පමණ තරුණ කාලෙ අපේ තාත්තා මිලදී ගත්තා. ඇඹිලිපිටියට ගිය පැටියා තමයි පසු කාලයක ගංගාරාමයට එන්නෙ. එයා තමයි ඊයෙ පෙරේදා මියගිය ගංගාරාමයේ නවම් රාජා.”“අපේ තාත්තා ගාවට ආවට පස්සෙ උඩුවෙ හිටපු ඇතා නැදුන්ගමුවෙ රාජා වුණා. මට එතකොට අවුරුදු දාහතක් විතර ඇති. රාජාට අවුරුදු විසිපහයි. අපි දෙන්නා සෙල්ලම් කරමින් තමයි හැදුණේ. ඒත් තාත්තා නිතරම කී කථාවක් තමයි ‘අලියා වෙනස් වෙනවා. කොච්චර පින් සහිත සතෙක් වුණත් කලබල කරන්න පුළුවන්. නැදුන්ගමුවේ රාජා ධර්ම විජය මහතා සමඟඒ නිසා වැඩිය අලියා ළඟට යන්න එපා’ ඒක තමයි තාත්තගෙ අවවාදය. අලි බාසුන්නැහැ වුණත් හැමදාම උදේට ඇතා ළඟට යන්නෙ එයාට කථා කරලා. එතකොට එයා ප්‍රතිචාර දක්වනවා. ඒ අමුතු සද්දයක් දාලා. බෙටි ගහලා. මුත්‍රා දාලා. එහෙම නැත්නම් එදාට යන්ඩ හොඳ නෑ.සාමාන්‍යයෙන් නැදුන්ගමුවේ රාජා ඉතාම හොඳ සතෙක්. මෙයා අනිවාර්යයෙන්ම ලබන ආත්මෙ මනුෂ්‍යයෙක් වෙන බව මට විශ්වාසයි. කවරදාවත් මනුෂ්‍ය ඝාතනයක් කරලා නෑ. මේ අවුරුදු 60 ට. එහෙම වෙන්න පුළුවන් විදියට අප ඉඩ තියලත් නෑ. එයා මේ වතාවෙ දළදා කරඬුව වඩම්මන්නෙ 8 වැනි වතාවට. අපි එයාට කියලා වැඩ ගන්නෙ නෑ. උතුම් දළදා වහන්සේ වඩමවන සතාට තමාට කන්න කිතුල් කොටයක් අදින්න විතරයි අපි දෙන්නෙ.මාත් ගැටයා කාලේ හරි වැඩක් වුණා. අලියට උදේම කිතුල් කොටයක් කන්න දීලා අලි බාසුන්නැහැත් එක්ක අත්තනගලු ඔයට ගියා එයාව නාවන්න. පෙරදා වැස්සට අත්තනගලු ඔය පිරිල පිටාර ගලන තත්ත්වයට තිබුණේ. සාමාන්‍යයෙන් අලියෙක් නාවන්න ගඟට බස්සන කොට දම්වැල ගඟ අයිනෙ විශාල ගහක බැඳල තමයි බස්සන්නෙ.ඒත් කීකරු සතා නිසා අපි නිකම්ම ඔයට බැස්සුව. මෙයා ඔය මැද්දටම ගිහින් සෙල්ලම් කර කර හිටියා. සාමාන්‍යයෙන් අලියා ජලයට කැමැති සතෙක්. දැන් වතුර පිටාර ගලන හින්ද බාසුන්නැහැට එතනට යන්න බැහැ. කථා කළා. කථා කළා. අලියා එන්නෙත් නැහැ. එයා හරි ආඩම්බරකමට එහෙම්මම හිටිය.අලි බාසුන්නැහැ බැරිම තැන වතුරෙ පීනල ගිහින් ඇතාගෙ පිටට ගොඩ වුණා. එහෙම ගොඩ වෙලා කියද්දි විතරයි ඇතා ඇහැව්වෙ. ඒ වගෙ වෙලාවට එයාට ආදරෙන් කථා කළොත් විතරයි යමක් අහන්නෙ. අපේ ගෙවල් ළඟම පිට්ටනියක බක්මහ සැණකෙළියකටත් මෙයා ගියා. මිනිස්සු ආශාවට මෙයාගෙ දළ අතගානවා. දැන් මේ දළ දෙක එළියට අඩි හතර හමාරක් විතර දිගයි. සමහරු ඇඟ අත ගානවා. මේ අතර බීපු මනුස්සයෙක් හිටියා එයා ඕනෑවට වඩා රාජාට කොළොප්පම් කළා. දළ දෙකේ එල්ලිලා අන්තිමේදී ඔන්චිලි පදින්නත් ගත්තා.පළාතේ සැඬ පරුෂ මිනිහෙක් නිසා දැන් අලි බාසුන්නැහැත් නිහඬයි. අරක්කු ගඳ ඇතාට දැනුණා. ඔළුව ගැස්සුව විතරයි අර මිනිහා යාර දහයක් විතර වීසිවෙලා පස් කණ්ඩියක හැපිලා කොන්දත් බිඳුණා. ඇතාට ආදරයෙන් කථා කරල අලි බාසුන්නැහැ රාජාව නවත්වා ගත්තා. මෙයා ප්‍රාණඝාතයට අකමැතියි. මත්ද්‍රව්‍ය පානයට අකමැතියි. කිසිම නරක වැඩක් කරන්නෙ නැහැ.මෙයා මුලින්ම දළදා කරඬුව පිට උඩ තබා ගන්නෙ 2005 වසරෙ. පළමු වතාවෙ හරි වැඩක් වුණා. කරඬුව සහිත රන්සිවිගෙය ගැටගහන්න පඩිපෙළ කීපයක් නැඟල යන්න ඕනෑ. එතෙක් එහෙම දෙයක් නුපුරුදු රාජා මේ පඩි නැංගෙ නැහැ. කොච්චර කථා කළත් ගියෙ නැහැ. අන්තිමේ දළදා මාළිගාවෙ ඉහළ නිලධාරීන් දළදා හාමුදුරුවන්ට බාරයක් වුණා.පුදුමයි! මෙන්න මෙයා හනි හනිකට උඩට නඟිනව. ඊළඟ ප්‍රශ්නය ආවෙ කරඬුව සහිත රන්සිවි ගෙය මෙයාගෙ බඳ වටා බඳින්න බැරි තරම් මෙයාගෙ බඳ මහත වැඩිවීමයි. කලින් හිටපු දළදා මාළිගාවෙ රාජාගේ බඳ පටි මෙයාට සෑහුණේ නැහැ. ඒ නිසා බඳපටි අලුතෙන් සකසන්නත් සිදුවුණා. අඩි එකොළහක් උස නිසා කරඬුව ගැට ගැහැව්වම වහලෙත් වදිනවා.කෑගල්ලේ ගල යටින් එදා තමයි මුලින්ම නැදුන්ගමුවෙ රාජා නුවර ගියේ. පාවාඩයක් නොදැම්මොත් කවරදාවත් කරඬුව පිට තියාන එයා ගමන් කරන්නෙ නැහැ. සාමාන්‍යයෙන් ආඩම්බර කාරයෙක් වුණත් නැට්ටුවො ඇ‍ඟේ හැපුණත් කරඬුව ගත්ත වෙලාවට මෙයා පොඩි ළමයෙක් වගෙයි. මහත්තයො මෙයා ලබන ආත්මෙ නම් අනිවාර්යයෙන්ම මනුෂ්‍යයෙක්. දළදා කරඬුව වඩමවාගෙන යනකොට මෙයා සතුටු කඳුළු වගුරවමින් යන්නෙ.ධර්ම විජය මහතාගේ කථාවට මොහොතක් සමු දී අපි ඊළඟ දළදා වඩමවන්නා ගැන කරුණු සොයමු. කතරගම වාසනා ඇතා කතරගම පෙරහර නියෝජනය කරන නිසා ඊළඟ තරගකරු ඉන්දිරාජා ගැන කෙටියෙන් පවසමි.ඉන්දිරාජා මේ රටට ලැබෙනුයේ ඉන්දියාවෙනි. 1986 දී එවකට ඉන්දීය අගමැති රජිව් ගාන්ධි මහතා දළදා මාළිගාවට මේ සතා පූජා කර තිබේ. දළදා මාළිගාවේ මාධ්‍ය කටයුතු අංශයේ ප්‍රදීප් මහතා මා සමඟ කීවේ මෙසේ ය.“එයා මෙහෙ එනකොට වයස අවුරුදු හයයි. දැන් අවුරුදු තිස් හයක් වෙනවා. දළ දෙක සාමාන්‍යයෙන් එළියට අඩි හතරක් විතර වෙනවා. එයාගෙ ශරීරය හුඟාක් ලොකුයි. 1992 වසරේ ඉඳන් වාර දහයකට වැඩිය මෙයා කරඬුව වඩම්මලා තියෙනවා. තාමත් තරුණ වයසෙ දඟකම් තිබුණත් කරඬුව ගත්තම උපාසකයෙක් වගෙයි. මද කිපෙන කාලයට සැරයි. ඒත් දියවඩන නිලමෙ තුමාට, නායක හාමුදුරුවන්ට ගොඩක් ආදරෙයි.බොහොම සියුම් කල්පනා තියෙන සතෙක්. කවරදාවත් අනවශ්‍ය තැන්වල කලබල කරල නැහැ. එහෙත් එක්තරා අවස්ථාවක එක් මිනිස් ඝාතනයක් කරලා තියෙනවා.වෑවලදෙණියෙ රාජා දැන් අසනීපයෙනි. කතරගම වාසනා කතරගම මහ පෙරහර සෝබමාන කරවයි. අති උත්තම දළදා වහන්සේ මෙවර වඩම්වන්නේ ඉන්දිරාජා ද? නැතහොත් නැදුන්ගමුවේ රාජා ද?හෙට දවසේ මේ පින්බර සතුන් අහිමි වූ දාට උත්තමසිරි දළදාව වඩම්වන්නේ කුමන ඇතුගේ පිටින්දැයි මම සංවේගයෙන් ඔබෙන් අසමි.උපාලි සමරසිංහඡායාරූපසුදම් ගුණසිංහදළදා මාළිගාවේ මාධ්‍ය ඒකකය කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=af13070716</link>
    <topic>“සිළුමිණට ස්තුති කරන්න අප ළඟ වචන නෑ”</topic>
    <author/>
    <content>ප්‍රධාන කාර්මික නිලධාරී ජී. ඩී. ශාන්ත මහතා ගැමියන් අමතමින්උඩකුඹුර ගැමියන් වසර ගණනාවක් තිස්සේ ගමෙන් නගරයට ආවේ ගියේ එල්ලෙන පාලමෙනි. එය ඉස්සර මෙන් නොව දැන් අබලන්ය. එහෙත් නගරයට ඒමට ඇති කෙටිම මඟ එය නිසා පාසල් දරුවෝ, ගැමියෝ දිනපතා අවදානම් ගමනක යෙදෙති.ඉකුත් වසරේ අප්‍රේල් මාසයේ දිනෙක අපි මේ පිළිබඳව පුවත්පතට ලියුවෙමු. ඊට ටික දිනකට පසුව ජනාධිපති ලේකම් කාර්යාලය සිළුමිණට සුබ ආරංචියක් කීවේය. එනම් උඩුකුඹුර ගම්මානය හා අනෙකුත් ගම්මානවල ගැමියන්ට නව පාලමක් ඉදිකර දීමට ජනාධිපතිතුමා ඒ පිළිබඳව සොයා බලන්නට ඔවුන් පත්කර ඇති බවය.ඒ අනුව ග්‍රාමීය පාලම් අංශයෙන් මේ පාලම ඉදිකර දීමට ඉදිරිපත්ව ඇති බවය. වසර ගණනක් පුරා නිහඬ සේවයක යෙදෙන ග්‍රාමීය පාලම් අංශය මේ සද්කාර්යය ආරම්භ කිරීමට කටයුතු සූදානම් කළේය.ග්‍රාමීය පාලම් අංශයේ අධ්‍යක්ෂ කමල් අමරවීර මහතාගේ මඟ පෙන්වීම යටතේ එම දෙපාර්තමේන්තුව ප්‍රධාන ඉංජිනේරුවරිය වන ඩී. එන්. විතානගේ මහත්මිය, ප්‍රධාන කාර්මික නිලධාරී ජී. ඩී. ශාන්ත මහතා ඇතුළු කාර්ය මණ්ඩලය මහඔය හරහා නව පාලමක් ඉදිකිරීමේ කටයුතු කඩිනම් කිරීමට යුහුසුලු වූහ. ලක්ෂ එකසිය තිහක පමණ මුදලින් වැඩ නිම කරවීමට නියමිත මේ පාලම වසරක් ඇතුළත ඉදිකර අවසන් කිරීමට නියමිතය.“අපේ ආයතනය අයත් වන්නේ මහාමාර්ග දෙපාර්තමේන්තුවට. මේ අංශයෙන් කෙරෙන්නේ ඈත පිටිසර දුෂ්කර ගම්මානවලට පාලම් සාදා දීම. මේ වන විට අප රටේ විවිධ ප්‍රදේශවල පාලම් විශාල සංඛ්‍යාවක් සාදා නිමකර තිබෙනවා.අපට මේ පාලම සෑදීම සඳහා අවස්ථාව ලැබුණේ ‘සිළුමිණ’ පුවත්පතින් කළ හෙළිදරව්ව නිසයි. ඉදිරියේදීත් රටේ ඕනෑම පළාතක පාලමක් සාදා දීමට අපි සූදානම්. එවැනි අවශ්‍යතා තිබේනම් ජනතාවට පුළුවනි අප දැනුම්වත් කිරීමට. අධ්‍යක්ෂ කමල් අමරවීර මහතා පවසන්නේය.පාලමක් තිබුණත් අවදානම් ගමනක යෙදුණ ගැමියෝ ගැමි දරුවෝ දැන් බලාපොරොත්තුවේ දෑස් දල්වාගෙන බලා හිඳීති. ඒ හෙට අනිද්දා නව පාලමේ කටයුතු නිම වනු ඇත. පසුගිය දා පාලම ඉදිකිරීම සඳහා මුල්ගල තැබීමේ අවස්ථාවට සහභාගි වීමට අවස්ථාව අපට ද ලැබිණි.උඩුකුඹුර, පදුපොළ, කළුගල ගම, අඹගහපිටිය ආදි ගම් රැසකට පහසුව සලසමින් මහඔය හරහා ඉදිකැරෙන පෝප්පිටිය පාලමේ මුල්ගල තැබීම මධ්‍යම පළාත් මහ ඇමැති සරත් ඒකනායක මහතා අතින් සිදුවිය. ‘සිළුමිණ’ පුවත්පතත් උඩුකුඹුර ගම්මානයත් යා කිරීමේ කාර්යය ඉටු කෙළේ උඩුදුම්බර ප්‍රාදේශීය ලේකම් කාර්යාලයේ සංවර්ධන නිලධාරී මංජුල සෙනෙවිරත්න මහතා ය.හැමදාමත් කාටත් සෙත සැලසීමේ අරමුණින් පෙරමුණ ගත් ‘සිළුමිණ’ පුවත්පත නියෝජනය කළ අපට උඩුකුඹුර ගැමියන්ගේ සතුටු කඳුළු දැක ඔවුනගේ සැබෑ හැඟීම් ගැන අවබෝධයක් ලබාගැනීමට හැකි විය.“අපි අවුරුදු ගාණක් තිස්සේ ගමට පාලමක් ඉල්ලුවා. ඒත් ‘සිළුමිණ’ පත්තරේ කට්ටිය අපේ ගමට ඇවිත් අපි ගැන ලිව්වට පස්සේ තමයි ජනාධිපතිතුමාට පින්සිද්ධ වෙන්න මේ පාලම ඉදිකිරීමේ වැඩ ආරම්භ කෙරුණේ. ‘සිළුමිණ’ පුවත්පතට ස්තුති කරන්න අපට වචන නැහැ. මේ කළ සත්කාර්යයට උඩුකුඹුර ගැමියෝ එක හඬින් පවසන්නෝය.බුද්ධසාර හිමියන්ටබුදු මැදුරක්‘සිළුමිණ’ එදා මෙදාතුර කළ සද්කාර්යයන් හි කෙළවරක් නැත. බොහෝ විට අප පුවත්පතට තොරතුරු ලබා දෙන්නේ පාඨකයෝය. අරන්තලා භික්ෂු ඝාතනයේ දී දිවි බේරාගෙන අබාධිතව සිටින ආඳාඋල්පත බුද්ධසාර හිමියන් පිළිබඳව මීට කලකට පෙර අපට කීවේ කිරිඳීවැල වසන්තා කුමාරි දසනායක මහත්මියයි.ආඳාඋල්පත බුද්ධසාර හිමියෝ නව බුදු පිළිමයට වන්දනාමාන කරමින්.අබලන් පාලමේ යන ගැමියෝස්වර්ණමාලි යුවළ හා දියණිය නෙත්මිණි විසින් සෙල්ලම්මාට නිවසේ ලියකියවිලි භාර දෙමින්.ලද තොරතුරු ඔස්සේ අප බුද්ධසාර හිමියන් සොයා ගියෙමු. එදා බුද්ධසාර හිමියෝ අපට මෙසේ පැවැසූහ. “සිල් සමාදන් වෙන්න වන්දනාමාන කරන්න මෙතැනට පිරිස එන්නේ නැහැ. මෙතැන විහාරස්ථානයක් කියලා කියන්න බැහැනේ. ඒත් වෙහෙර විහාර හදන්න මට පුළුවන්කමක් නැහැනේ.”බුද්ධසාර හිමි අපට පැවැසු දේ අපි ඔබට කීවෙමු. බුදු මැදුරක් සාදන්නට හැකිනම් එය මහඟු පින්කමකි.පාඨකයෝ යළිත් පෙළ ගැසුණෝය. අරන්තලා භික්ෂු ඝාතනය විසිපස් වසරක් පිරෙන දා බුද්ධසාර හිමියන් වැඩ වාසය කරන ස්ථානයේ අලංකාර බුද්ධ මන්දිරයක් සාදා විවෘත කරන ලදී. ඒ පාඨක ඔබේ වන පරිත්‍යාගයෙනි.සෙල්ලම්මාට දරු පස්දෙනාට නිවෙසක්“සිළුමිණ පුවත්පතේ තොරතුරු පළවුණාට පස්සේ බොහෝ අය මට කතා කළා. ඇතැම් අය මුදලින් ආධාර කළා. ඩීමෝ ආයතනයේ සුදත් සුරේන්ද්‍ර මහත්මයා බුදු මැදුර සාදාගන්න උදව් කළා. කැලණියේ පාල ඉන්ඩස්ට්‍රිස් අධිපති පාල විතාරණ මහතා මට වටිනා බුදු පිළිමයක් පරිත්‍යාග කළා.මේ සියලු කාර්යයට ලක්ෂ පනහක් පමණ වැය වෙන්න ඇති. ඒ සියල්ලම මට ලැබුණේ සිළුමිණ පුවත්පත නිසයි. මට උදව් කළ හැමෝටම බොහෝම පින්. මම පසුගිය කාලේ හිටියේ හරිම මානසික අසහනයක. එය දුරු කෙරුවේ ‘සිළුමිණ’ පුවත්පතයි.ඒ වගේම ප්‍රාදේශීය ලේකම් තුමිය ආත්මා ඩී. ජයරත්න මහත්මියට වගේම ප්‍රදේශ වාසීන්ටත් බොහෝම පින්.” බුද්ධසාර හිමියෝ පවසති.මේ කතා දෙකම වසරක් පමණ පැරැණිය. එහෙත් එහි ප්‍රතිඵල අපට අත්විඳීන්නට ලැබුණේ මේ වසරේදීය. සිළුමිණ සත්කාරක වැඩසටහනේ අලුත්ම තොරතුරු වන්නේ ඉකුත් සතියේ ජූනි 23 දා අප විසින් ලියන ලද “දරුවෝ පස්දෙනාටම ලියුකේමියා” ලිපියයි.රෝගී දරුවන් පස්දෙනෙකු සමඟ අසරණව සිටිනා නමසිවා හා සෙල්ලම්මා යුවළට නිවෙසක් මෙන්ම නිවසට අවශ්‍ය ගෘහ භාණ්ඩ ආදිය පරිත්‍යාග කිරීමට පින් කැමැත්තෝ රැසක් ඉදිරිපත්ව සිටිති.‘සිළුමිණ’ කියවූ හා ‘වෙනස’ රූපවාහිනි වැඩසටහන නැරැඹු අය මේ සද්කාර්යය කිරීමට ඉදිරිපත් වුණා. බොහෝ අය අපට කතා කළා. මේ පවුලට උදව් කළ හැමෝටම වගේම ඒ අවස්ථාව උදාකර දුන් සිළුමිණ පුවත්පතටත් බොහෝම ස්තුතියි.මරදාන පොලීසියේ ප්‍රජා පොලිස් ඒකකයේ ස්ථානාධිපති අයි. එම්. නියොමාල් ප්‍රනාන්දු මහතා පවසන්නේය. සාලිමාර්වත්තේ ටකරන් මඩුවක දිවි ගෙවූ මේ අසරණ දරු පවුලට ඔවුන්ටම කියා නිවෙසක් ප්‍රදානය කිරීමට ඉදිරිපත් වූයේ කැලණියේ එම්. චන්දිමා ස්වර්ණමාලි හා කේ. ඒ. සුසිල් යුවළයි.මේ නිවෙස මගේ මහ ගේ. මගෙ අම්මා මියගියෙත් ලියුකේමියා රෝගය වැලඳීමෙන්. ලොකු අම්මා මියගියේ පිළිකා රෝගයෙන්. මේ නිසා මට හිතුණා අපේ මවට පියාට පින්සිද්ධ වෙන්නත් එක්ක මීගමුව කොච්චි කඩේ වහලා දාලා තියෙන අපට අයත් මේ නිවෙස ඔවුන්ටම පරිත්‍යාග කරන්න.සිළුමිණ පුවත්පතට හා වෙනස රූපවාහිනි වැඩසටහන නිසයි අපි මෙවැනි පරිත්‍යාගයක් කිරීමට පෙලඹුණේ. අපට මේ අවස්ථාව ලබා දුන්න මරදාන පොලීසියටත් බොහොම ස්තුතියි.ස්වර්ණමාලි පවසන්නේ සතුටිනි.මේ අවස්ථාවට ප්‍රජා පොලිස් අධ්‍යක්ෂ ජ්‍යෙෂ්ඨ පොලිස් අධිකාරී මුදිත පුස්ඇල්ල, කොළඹ මධ්‍යම පොලිස් අධිකාරි රංජිත් දයානන්ද, ප්‍රධාන පොලිස් පරීක්ෂක බස්නායක, මරදාන පොලිස් ස්ථානාධිපති ප්‍රධාන පොලිස් පරීක්ෂක ලූෂන් සූරියබණ්ඩාර, මරදාන ප්‍රජා පොලිස් ඒකකයේ ස්ථානාධිපති නියොමාල් ප්‍රනාන්දු යන මහත්වරු ද සහභාගි වූහ.සියෙරා ඉදිකිරීම් ආයතනයේ නිරෝෂ් කරුණාරත්න හා අන්තරායකර ෙඖෂධ පාලක මධ්‍යස්ථානයේ දිලිනි රාමනායක මහත්මිය ද සහභාගි වූහ. රාමනායක මහත්මිය විසින් මෙහිදී ගෑස් උඳුනක් හා ගෑස් සිලින්ඩරයක් ද පරිත්‍යාග කරන ලදී.මෙපමණක් නොව මින් පෙර ද ‘සිළුමිණ’ හෙළිදරව්වෙන් පසුව සිදුවූ සද්කාර්යයන් බොහෝය. ඒ සැමට පිහිටට ආවේ සිළුමිණ පාඨකයෝය. ඉදින් අපේ මේ ස්තුතිය ආදරණීය සිළුමිණ පාඨකයන්ටය.ඉනෝකා සමරවික්‍රමඡායාරූප - විමල් කරුණාතිලක ඒ. ඇම්. ගුණපාලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=af1307072</link>
    <topic>තවත් ජීවිත දුම්රිය හරස් මාර්ග අනතුරුවලට බිලි නොදීමට නම්......</topic>
    <author>තාරක වික්‍රමසේකර</author>
    <content>අපේ රටේ කෝච්චි බස් හැප්පෙන්න බටන් ගත්තෙ අද ඊයෙ නෙමෙයි. මේකට ප්‍රධාන හේතුව අනාරක්ෂිත දුම්රිය හරස් මාර්ග. මේ අනාරක්ෂිත දුම්රිය හරස් මාර්ග හරහා යන වාහන කෝච්චි පාරෙ දෙපැත්ත බලල කෝච්චියක් එන්නෙ නැති බව හොඳට තේරුම් අරගෙන තමයි රේල් පාර හරහා යන්න ඕන. ඒක තමයි රටේ නීතිය.ඒත් මේ නීතිය රකින්නෙ අපේ ‍රටේ කීයෙන් කී දෙනාද? තමන්ගේ ජීවිතේ ගැන හිතලවත් කෝච්චියට යන්න දීල හරස් මාර්ග හරහා යනවනම් මේ අනතුරුවලින් ගොඩක් ඒව වළක්ව ගන්න පුළුවන්.ඒත් කොයිතරම් කිව්වත් කොයිතරම් අනතුරු වුණත් එක අනතුරෙන් සමහර වෙලාවට දහය පහළොව ක් මිය ගියත් තාමත් මේ අනතුරුවල අඩුවක් නැහැ. මේ ගැන විචාරාත්මකව හොයල බලපුවහම අපට නම් පේන්නෙ වාහන පදවන රියැදුරන්ගේ කොසැලකිල්ල මේ සියල්ලටම හේතුවක් බවයි.තවත් වෙලාවකට හිතෙනව පාරෙ යන රියැදුරන්ගෙ වරද නෙමෙයි බලධාරීන් මේ ගැන හොයල බලල අනතුරු වළක්වන්න ක්‍රමවේදයක් හදපු නැති නිසා මේ තරම් අනතුරු වෙනවද කියලත්. මේ මොන කතා වුණත් අනාරක්ෂිත දුම්රිය හරස් මාර්ග අනතුරු නිසා මාසෙකට සැලකිය යුතු පිරිසකට ජීවිත අහිමි වෙනවා.මාධ්‍ය මඟින් කොයිතරම් දැනුම්වත් කළත් මේ ව්‍යසනය නැති වෙලා නැහැ. ලොකුම ඛේදවාචකය වුණේ මීට අවුරුදු 25 කට විතර කලින්. ඒ ලංකාවෙ හැමෝම සුසුම් හෙළපු අහුන්ගල්ලේ දුම්රිය - බස් අනතුර. එදා ඉස්කෝලෙ ඇරිල ගෙදර යන්න ගිය පාසල් දරුවො ඇතුළු තිස් ගාණකට ජීවිත අහිමි වුණා.එවකට ජනාධිපතිවරයා ව සිටි රණසිංහ ප්‍රේමදාස මහත්තය හැම අනාරක්ෂිත ගේට්ටුවකටම උණ බම්බු ගේට්ටු දාන්න නියම කළා. උණ බම්බු ගේට්ටුවල වැඩ කරපු අයට රුපියල් 1000 ක පඩියකුත් ගෙව්වා. විසිහතර පැයේම මේ රාජකාරියේ යෙදෙන්න වෙන නිසා. එක ගේට්ටුවකට තුන් දෙනා ගානෙ හය දෙනෙක් සේවයට ගත්තා. ඒ වුණත් මේ වැඩේ ඒ තරම් හරි ගියේ නැහැ.සමහර අය ගේට්ටුව ඇරල දාල තමන්ගෙ රාජකාරිය පැහැර හැරිය. වගකීමෙන් තොරව වැඩ කරපු මේ අයට විරුද්ධව නීතිය ක්‍රියාත්මක කරන්න දුම්රිය දෙපාර්තමේන්තුවට පුළුවන්කමක් තිබුණේ නැහැ. මේ අය දුම්රිය සේවකයො නෙමෙයි. අනිත් එක හදිසි අවශ්‍යතාවකට එහාට මෙහාට යන්නවත් මේ අයට නිදහසක් නැහැ කියල ඒ දවස්වල උණ බම්බු ගේට්ටුකරුවන්ගෙන් චෝදනා ආවා.ඒත් හදිසියේ දොට්ට පිලකට යන්න බැරිතරම්ම අපේ රටේ කෝච්චි දුවනවද කියන එකත් ප්‍රශ්නයක්. මොනව වුණත් අන්තිමේදී පත් කරපු කමිටුවක් මඟින් පෙන්වා දුන්නේ උණ බම්බු ගේට්ටු මඟින් ආරක්ෂාවට වඩා අනාරක්ෂාව වැඩි වෙලා කියල.ඒක නිසා පුමුඛතා මට්ටමේ ඉහළින්ම තිබුණු ගේට්ටු ඇරෙන්න අනිත් උණ බම්බු ගේට්ටු අයින් කළා. කොහොමින් කොහොම හරි දුම්රිය හරස් මාර්ග අනාරක්ෂා වීම වැඩිවුණා මිස අඩු වුණේ නැහැ. වැඩිය කතා බහට ලක් නොවුණත් නිතරම වගේ මේ අනාරක්ෂිත හරස් මාර්ගවල අනතුරු සිද්ධ වුණා.වේගයෙන් එක යකඩ යකා එක්ක සෙල්ලම් නෑ. යන්තම් ගෑවුණොත් කෑලි හොයා ගන්නවත් බෑ. පහුගිය දවසක පොසොන් වන්දනාවෙ ගිය දොඩම්ගොඩ පැත්තෙ නඩයක් එක්ක ආපු වෑන් එකේ හිටපු ඩ්‍රයිවර් මහත්තයගෙ නොසැලකිල්ල නිසා වෙච්ච දුම්රිය වෑන් ගැටුමකින් වටිනා ජීවිත 6 ක් අහිමි වුණා.වෑන් එකේ රියැදුරු මහත්තයගෙ නොසැලකිල්ල කියල අපට කියන්න වෙන්නේ මේ වගේ අනතුරකදි අනිවාර්යයයෙන්ම වාහනේ යන අයට වන්දි ගෙවන්න වෙන නිසා. ඒ අනතුරින් අපෙන් වෙන් වෙච්ච හය දෙනාම කාන්තාවන්. වෑන් එකේ රියදුරු මහත්තයගේ නෝනයි දුවයි දෙන්නමත් මේ අනතුරෙන් එයාව දාල ගියා.මේ අනතුර වෙලා ඒකේ උණුසුම යන්නත් කලින් මීරිගමදි ලොරියක් බදුල්ල බලා යමින් හිටපු පොඩි මැණිකෙට අඩ තිබ්බා. ලොරියක් කියල හොයා ගන්න බැරි වෙන තරමට වාහනේ කෑලිවලට ගිහිල්ල. ලොරියෙ හිටපු රියැදුරු මහත්තයයි. ලොරියේ සහායට හිටපු අනිත් එක්කෙනයි දෙන්නම මේ අනතුරින් සදහටම සමු ගත්තා.මේ ගැන අපි කලින් කිව්ව වගේම මාධ්‍ය මඟින් යළිත් අවධාරණය කළා. සිළුමිණ ත් ඒ ගැන හොඳින්ම පෙන්නල දුන්නා. ‘දුම්රිය හරස් මාර්ග 775 ක්ම අනාරක්ෂිත‘ බව අපි ගිය සතියේ මුල් පිටු­‍ෙව් ප්‍රධාන පුවතින්ම පෙන්නල දුන්නා. ඒ විතරක්ම නෙමෙයි 4 වැනි පිටුවෙන් මේ විනාසයට වග කියන්න ඕන කවුදැයි කියල හොයන්න ඕන බවත් අපි කිව්වා. මේ නිසා මහින්ද රාජපක්ෂ ජනාධිපතිතුමාගේ අවධානයත් මේ ගැන යොමු වුණා.ජනාධිපතිතුමා මේ වැඩේට සම්බන්ධ වෙන්න පුළුවන් හැම කෙනෙක්ම ගෙන්වලා ඒ ගැන කතා කළා. ප්‍රවාහන ඇමැතිතුමා වගේම ආරක්ෂක ලේකම්තුමත් ජනාධිපති ලේකම්තුමත් ඒකට සම්බන්ධ වුණා.දුම්රියට විතරක් මේ වැඩේ කරන්න බැරි බව මේ සාකච්ඡාවෙදි තේරුම් ගිය කරුණක් වුණා. වග කියන්න ඕන කෙනා හොය හොය ඉන්නෙ එකෙයි කරන්න පුළුවන් හරි බැරි කාටද කියල හොය හොය ඉන්න එකෙනුයි මේකට කිසිම වැඩක් නැති බව ජනාධිපතිතුමාට තේරෙන්න ඇති. ඒක නිසා මේකට වහාම විසඳුමක් ඉදිරිපත් කරන්න කතා වෙලා තියෙනවා.අන්තිමේදී ගත් තීරණය තමයි පුළුවන් තරම් ඉක්මනට අනාරක්ෂිත හරස් මාර්ග ආරක්ෂා කරන්න පුළුවන් විදිහෙ වැඩ පිළිවෙළක් හදන එක. ඒකට පොලිසිය වගේම සිවිල් ආරක්ෂක බළකායේ සහයෝගයත් ලබා ගන්න මෙහිදී කතා බහ වුණා. දුම්රිය පැමිණීම දැනගන්න වගේම ඒ සම්බන්ධ කටයුතු වලදී දුම්රිය දෙපාර්තමේන්තුවේ පූර්ණ සහයෝගය ලබා දෙන්නත් කතා වෙලා තියෙනවා.දැන් මොකක්ද කරන්න යන්නේ. කලින් වගේම උණ බම්බු ගේට්ටු සවි කරන්නද? ඒකත් එහෙමම නතර වෙයිද? මේ ගැන පොලිසියෙන් වගේම දුම්රිය දෙපාර්තමේන්තුවේ ඒ වගේම ප්‍රවාහන අමාත්‍යාංශයේත් ලොකු වගකීමක් තියෙනවා. ඒ විතරක් නෙමෙයි අපි අමතක කරන්න හොඳ නෑ අනාරක්ෂිත දුම්රිය හරස් මාර්ග ආරක්ෂා කරන වගකීම ඒ පළාතෙ පළාත් පාලන ආයතනවලටත් තියෙනවා.ඒකට කෝච්චි පාරට යන්න ඕන නෑ. කෝච්චිය එන බව දැන ගන්න පාර අයිනටම යන්න ඕන නැහැ. කොහොම වුණත් දැන ගන්න තියෙන විදිහට දැන් කරන්න යන්නේ පොලිසියේ සහායෙන් සිවිල් ආරක්ෂක බළකායේ සේවකයන් මේ සඳහා යොදවන්න. උණ බම්බු නෙමෙයි යකඩ ගේට්ටු තමයි හයි කරන්න යන්නේ.ඒක නං හොඳ වැඩක්. ඒත් යකඩ නෙමෙයි ඊට වඩා හයිය දේකින් හැදුවත් අවැඩත් නෑ අපේ ආකල්පවල වෙනසක් වුණේ නැත්තං. අපිට පුදුම හදිස්සියක් තියෙන්නේ. හරියට ලෝක විනාසය වෙනව වගේ අපේ සමහරු පාරේ යන්නේ. ඒත් හැම වෙලාවෙම ඒක හරියන්නෙ නැහැ.අපට දැන ගන්න තියෙන විදිහට දක්ෂිණ ලංකා අධිවේඟී මාර්ගයේ වෙච්ච පළමු මාරක රිය අනතුරින් මිය ගිය පෞද්ගලික දුරකතන සමාගමේ සේවක මහත්තයා අනතුර සිදුවන වේලාවෙ ආරක්ෂිත ආසන පටිය පැලඳ ගෙන ඉදල නැහැ. ඇත්තටම එයා ආසන පටිය පැලඳ ගෙන නොහිටියනං වැරැද්ද කාගෙද?ආසන පටිය අනිවාර්ය කරල තියෙන්නේ ඒක පැළඳ ගෙන ගියේ නැත්තං පොලිසියට දඩ ලියන්න නෙමෙයි. අපේ ආරක්ෂාවට. ඒත් අපේ හුඟක් අය හෙල්මට් අතේ තියාගෙනයි මෝටර් සයිකලේ යන්නෙ. කාවද මේ රවට්ටන්නේ. අනතුරක් වුණොත් තමන් නේද අමාරුවේ වැටෙන්නේ කියල පොඩ්ඩක් හිතුව නං හොඳයි නේද?ඒ වගේම පළාත් පාලන ආයතනවලටත් මේ ගැන ලොකු වගකීමක් තියෙනවා. රාජ්‍ය ආයතනයක් විදිහට ඒ අයට මේ වගකීමෙන් නිදහස් වෙන්න බැහැ. කිසිම ගොඩනැගිල්ලක් හදන්න පුළුවන්ද පළාත් පාලන ආයතනවල අනුමැතියක් නැතුව. අඩු ගානේ තමන්ගේ වත්තෙ තාප්පයක්වත් හදන්න බෑ.නීතියෙ හැටියට නං ගෙදර ජනේලයක් දොරක්වත් වෙනස් කරන්න බෑ. එතකොට රට වටේම තියෙන දුම්රිය හරස් මාර්ග ගාව මේ වගේම අනවසර ඉදිකිරීම් ඇතිවුණේ කොහොමද? හුඟක් ගෙවල්වලට ලයිට් වතුර එහෙමත් දීල. ඒකෙ වගකීම කවුද ගන්නේ. දුම්රිය රක්ෂිත බලා ගන්න එක දුම්රිය කට්ටිය බලා ගන්න ඕන.ඒක වෙනම කතාවක්. ඒ වුණත් තමන්ගේ බල ප්‍රදේශයේ අනවසර ගොඩනැඟිලි හැදෙනකල් නිලධාරීන් වගේම ප්‍රාදේශීය දේශපාලනඥයන් කොහේද හිටියේ. හුඟක් දුම්රිය හරස් මාර්ග දෙපැත්තෙන් එන කෝචිචිය නොපෙනෙන තරමටම අනාරක්ෂිත වෙලා තියෙන්නෙ මේ අනවසර ඉදි කිරීම් නිසයි.ඒ වගේම දුම්රියට අයිති රක්ෂිතයේ හරස් මාර්ග ඇති තැන් එළි පෙහෙළි කරන එක දුම්රියේ වැඩක් බවත් නිලධාරීන් අමතක කරන්න හොඳ නැහැ. ඒ වගේම දුම්රිය රක්ෂිතයට අයිති නොවන කැළෑ එළි පෙහෙළි කරන එක අදාළ පළාත් පාලන ආයතනවල වගකීමක්.අරයට මෙයාට ඇඟිල්ල දික් නොකර තමන්ට පුළුවන් විදිහට මේ ප්‍රශ්නෙදි හැම කෙනෙක්ම තමන්ගේ වගකීම හරියට කරනව නම් කිසිම ප්‍රශ්නයක් නැහැ.ඒ විතරක් නෙමෙයි මේ වෙනකොට උසස් අධ්‍යාපන අමාත්‍යාංශයත් තවත් වැදගත් පියවරක් අරගෙන තියෙනවා. ඒ තමයි ආරක්ෂිත රේල් ගේට්ටුවක් නිර්මාණය කරන කෙනෙකුට රුපියල් ලක්ෂ 10 ක තිළිණයක් පිරිනමන්න. ඒකත් අපේ රටේ නව නිපැයුම් ගැන හිතන අයට හොඳ අත්වැලක්.ඒත් මේ මොනව තිබුණත් වැඩක් නෑ අපේ ආකල්ප, තේරෙන භාෂාවෙන් කියනව නම් අපි නිහතමානීව අපේ ගමන යන්න ඕන. හැම තිස්සෙම දිනන මානසිකත්වයෙන් ගියොත් අන්තිමට වෙන්නේ පරදින්නම බව තේරුම් ගන්න ඕන. එහෙම නොවුණොත් යාංගල්මෝදර වගේ වහල තියෙන ගේට්ටු අස්සෙන් රිංගල ගිහින් මාරයා හොයා ගෙන යන එක නවත්තන්න සක්කරයටවත් බැරි වෙයි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=af1307073</link>
    <topic>පින්තාරු කිරීම</topic>
    <author/>
    <content>2013 ජුනි මස 27 දා පළ වූ ‘සරසවිය’ පුවත්පතට එහි කර්තෘ අරුණ ගුණරත්න මහතා ලියූ ‘සැමීගේ කතාව ගැන නොකියූ කතාව‘ ලිපියෙන් සහ 2013 ජුනි මස 30 දා ‘සිළුමිණ’ පුවත්පතට එහි මාධ්‍යවේදී වසන්ත ජයසිංහ ආරච්චි මහතා ලියූ ‘පුළුන් ගුලි කටේ ඔබාගෙන ඩිරෙක්ටර් හමුවෙන්න ගිය ජගත්ගේ ගමන කෙළවර වුණේ ජගත් සම්මානයෙන්’ යන ලිපියෙන් ශ්‍රී ලංකා ජාතික චිත්‍රපට සංස්ථාව පිළිබඳ පදනම් විරහිතව එල්ල කර තිබූ චෝදනා, අසත්‍ය කරුණු දැක්වීම් සහ කරුණු විකෘති කිරීම් පිළිබඳ සංස්ථාවේ බලවත් විරෝධය සහ අප්‍රසාදය පළ කරමු.දූෂණ, වංචා, අකටයුතුකම් මෙන්ම වැරදි පෙන්වා දීම වැදගත් මාධ්‍යයක යුතුකම සහ වගකීම බව අපගේ ද පිළිගැනීමයි. නමුත් මෙරට ප්‍රමුඛතම මාධ්‍ය ආයතනයක් වන ඔබ ආයතනය ‘වැරදි පෙන්වාදෙනවා’ යැයි පවසමින් වගකීම් විරහිත ලෙස අසත්‍ය තොරතුරු සහිත එවැනි ලිපි පළ කිරීමෙන් පුවත්පතේ විස්වසනීයත්වය පිළිබඳ බරපතළ ගැටලු මතුකරයි.එමෙන්ම රාජ්‍ය මාධ්‍ය ආයතනයක් ලෙස තවත් රාජ්‍ය ආයතනයක් වන අප ආයතනය පිළිබඳ මෙසේ සදාචාර විරෝධී ලෙස පුවත් පළ කිරීමට පෙර අවම වශයෙන් ඒ පිළිබඳ සංස්ථාවෙන් කරුණු නොවිමසීම විමතියට කරුණකි.ප්‍රියංකර විතානච්චි අධ්‍යක්ෂණය කොට නිෂ්පාදනය කළ ‘සැමීගේ කතාව‘ චිත්‍රපටයේ ජගත් චමිල ඇමෙරිකාවේ නිව්යෝර්ක් සිටි අන්තර්ජාතික සිනමා උලෙළේ හොඳම රංගන ශිල්පියාට හිමි සම්මානය දිනා ගැනීම මෙරට සිනමා ක්ෂේත්‍රය ලැබූ අග්‍රගණ්‍ය ජයග්‍රහණයක් ලෙස ශ්‍රී ලංකා ජාතික චිත්‍රපට සංස්ථාව ඉතා ඉහළින් අගයන බව පළමු කොටම අවධාරණය කරන්නෙමු.ශ්‍රී ලංකා ජාතික චිත්‍රපට සංස්ථා පනත අනුව දේශීයව හෝ අන්තර්ජාතික මට්ටමින් සම්මාන සඳහා නිර්දේශ වීම මත පමණක් පදනම්ව කලා ශිල්පියකුට හෝ ශිල්පිනියකට මූල්‍ය ආධාර හෝ වෙනත් පහසුකම් සැලසීමට සංස්ථාවට හැකියාවක් නොමැති වුවත් ජගත් චමිල අදාළ සම්මානය සඳහා නිර්දේශවීම ද ජයග්‍රහණයක් කොට සලකමින් ඔහු ඇමෙරිකාව බලා පිටත්ව යාමටත් පෙර සංස්ථා සභාපති ලෙස නීතිඥ අසෝක සේරසිංහ මහතා සතු බලතල මත විශේෂ අධ්‍යක්ෂ මණ්ඩල පත්‍රිකාවක් මඟින් අදාළ ගුවන් ගමන සඳහා ජගත් චමිලට වැය වන සම්පූර්ණ මුදල සඳහා අනුග්‍රාහකත්වයක් දැරීමට සංස්ථාව කටයුතු කරන්නේ ඒ අනුවයි.මීට අමතරව ජගත් චමිල මහතා සමඟ අදාළ උලෙළට සහභාගිවීම සඳහා මෙරටින් පිටත්ව ගිය එම චිත්‍රපටයේ සහය අධ්‍යක්ෂ විමල් දේශපි‍්‍රය මහතාට සහ ඇඳුම් නිර්මාණ ශිල්පී අතුල සුල්තානාගොඩ මහතාට අවශ්‍ය වීසා බලපත් ලබා ගැනීම සඳහා මෙරට පිහිටි ඇමෙරිකානු තානාපති කාර්යාලය වෙත සංස්ථා සභාපතිතුමන්ගේ අස්සනින් වෙන් වෙන් රෙකමදාරු ලිපි නිකුත් කිරීම ද සිදු කරන ලද්දේ එකී ශිල්පීන් සහ චිත්‍රපටය ඇගැයීමට සහ සංස්ථාව ලෙස අවැසි සහයෝගය ලබා දීමේ අරමුණෙනි.ජයග්‍රහණයෙන් අනතුරුව මවුබිමට පැමිණි ජගත් චමිල වෙනුවෙන් කටුනායක ගුවන්තොටුපළේ ප්‍රභූ මගී පර්යන්තය වෙන් කරවා දීමට මැදිහත් වූයේ ද චිත්‍රපට සංස්ථාවයි. එම අවස්ථාවට දන්වා සහ නොදන්වා අදාළ ස්ථානය වෙත පැමිණි බොහෝ කලා ශිල්පීන්, හිතමිතුරන් සහ ජගත් චමිල ඉගෙනුම ලැබූ මොරටුව වේල්ස් කුමර විදුහලේ වත්මන් සහ ආදි සිසුන් ඇතුළු විශාල පිරිසක් අපහසුතාවකට ලක් නොකර අධි ආරක්ෂාවක් සහ අමුත්තන් සීමා පනවා ඇති ප්‍රභූ මගී පර්යන්තය වෙත ඇතුළු කරගැනීමට ද මැදිහත් වූයේ ද චිත්‍රපට සංස්ථා නිලධාරින් විසිනි.ජගත් චමිල එකී සම්මානය සඳහා නිර්දේශ වූ අවස්ථාවේ සිට සංස්ථා සභාපතිතුමා හෝ සංස්ථාව මඟින් ඉටුකළ එකී කටයුතු පිළිබඳ මෙසේ පුවත් පළ කිරීමට සංස්ථාව කිසි විටෙක අදහස් නොකළ අතර එය සංස්ථාව සතු යුතුකම් ලෙස පමණක් සැලකුණි. නමුත් ‘සරසවිය’ සහ ‘සිළුමිණ’ ලිපි මඟින් සංස්ථාව ‘සැමීගේ කතාව‘ චිත්‍රපටය හිතාමතා මෙරට ප්‍රදර්ශන ඉඩකඩ අහුරා ඇති බව දක්වමින් සහ එකී චිත්‍රපටය වෙනුවෙන් කිසිදු සහයක් සංස්ථාව පළ කර නොමැති බවට හුවා දක්වා තිබීම මත මෙකී තොරතුරු හෙළි කිරීමට තීරණය කළ බව සඳහන් කළ යුතුය.මෙරට නිපදවන සියලු චිත්‍රපට ‘දේශීය චිත්‍රපට ලියාපදිංචි කිරීමේ’ ක්‍රමවේදය මත සිදු කිරීම අප සංස්ථාව බිහිවූ දා සිට අනුගමනය කරන ක්‍රමවේදයකි. ඒ අනුව ‘සැමීගේ කතාව‘ චිත්‍රපටය ශ්‍රී ලංකා ජාතික චිත්‍රපට සංස්ථාවේ එකී ලේඛන ගත කිරීමට ඉල්ලුම් කිරීමෙන් අනතුරුව 2006 මාර්තු 20 වැනි දා පටන් සංස්ථාවේ ලියාපදිංචි වී ඇති අතර එදා මෙදා තුර අදාළ චිත්‍රපටය සම්බන්ධයෙන් චිත්‍රපටයේ නිෂ්පාදක/අධ්‍යක්ෂ පාර්ශ්වය සංස්ථාව සමඟ සිදු කෙරුණු සියලු ලිපි ගනුදෙනු පිටපත් ඇතුළත් ගොනුවක් මේ වන විටත් සංස්ථාව සතුව සුරක්ෂිතව පවතී. ඒ අනුව සංස්ථාව පාර්ශ්වයෙන් මේ කරුණු දැක්වීම සිදු කරනුයේ සාක්ෂි සහිතව වගකීමෙන් යුක්තවයි.ඉහත පුවත්පත් ලිපි මඟින් දක්වා ඇති පරිදි ‘සැමීගේ කතාව‘ චිත්‍රපටයට මෙරට ප්‍රදර්ශනය සඳහා සංස්ථාව වෙත ලබා දීමක් හෝ සංස්ථාව එය නොසළකා හැරීමක් හෝ චිත්‍රපට සංස්ථාවට අයත් ‘රිත්මා’ මණ්ඩලය මඟින් බෙදාහැරීමක් සඳහා ඉල්ලීමක් හෝ නිෂ්පාදක විසින් සිදු කර නොමැති බව අවධාරණය කරමු.අදාළ චිත්‍රපටයේ නිෂ්පාදක/අධ්‍යක්ෂ ප්‍රියංකර විතානච්චි 2006 ජුනි 20 වැනි දා ශ්‍රී‍්‍ ලංකා ජාතික චිත්‍රපට සංස්ථා සභාපතිතුමා වෙත ලිපියක් යොමු කරමින් සිය චිත්‍රපටය සඳහා නිෂ්පාදන සහයෝගිතාවක් හෝ පිටපත් මුද්‍රණ ණය පහසුකමක් ඉල්ලුම් කර ඇත.එකී අවස්ථාවේ රූපගත කිරීම් නිමවා තිබුණත් නිසි ලෙස ශබ්ද සංයෝජනය කොට හෝ නොතිබුණු පසු නිෂ්පාදන මට්ටමේ තිබූ ‘සැමීගේ කතාව‘ චිත්‍රපටය වී.එච්.එස් කැසට් පටයක් මඟින් එය අදාළ කමිටුවට ප්‍රදර්ශනය කර ඇති අතර ප්‍රියංකර විතානච්චි මහතාම එම පිටපත හඳුන්වා ඇත්තේ Wild Track පිටපතක් ලෙසිනි. කෙසේ වෙතත් සංස්ථාව ඒ මහතා දිරිගන්වමින් සඳහන් කර ඇත්තේ අදාළ පිටපතේ අඩුපාඩු අවසන් කර ප්‍රමිතිගතව සැකසූ පිටපතක් යළි මෙවන් කමිටුවකට ඉදිරිපත් කර ණය මුදලක් අනුමත කරගැනීමට උත්සාහ කරන ලෙසයි.නමුත් ඒ ආසන්න කාලයේ ප්‍රියංකර විතානච්චි මහතා කැනඩාවේ ස්ථිර පදිංචිය සඳහා සංක්‍රමණය වීමත් සමඟ වැඩ අවසන් නොකළ මට්ටමේම පැවති ‘සැමීගේ කතාව‘ චිත්‍රපටය පිළිබඳ කිසිදු ලිපි ලේඛන හුවමාරුවක් 2006 ජූලි 14 වැනිදා සිට 2011 පෙබරවාරි 26 වැනිදා දක්වා සිදු නොවීම විශේෂ සිද්ධියකි.අනතුරුව විතානච්චි මහතාගේ ලිඛිත අවසරය සහිතව අදාළ චිත්‍රපටයේ සහය අධ්‍යක්ෂ විමල් දේශප්‍රිය මහතා එහි පළමු මිමී35 පිටපත මුද්‍රණය කොට රැගෙන ඒම සඳහා 2011 මාර්තු 03 වැනිදාත් පසුව ඉංග්‍රිසි උපශීර්ෂ යෙදූ පිටපත රැගෙන ඒමේ බලාපොරොත්තුවෙන් 2011 අගෝස්තු 15 වැනිදාත් ඉන්දියාවට යෑම සඳහා වීසා සහ රේගු අවසර ලබාගැනීමට අදාළ ලිපි සංස්ථා සභාපතිතුමන්ගේ අස්සනින් ලබාගෙන තිබේ. එසේ රැගෙන ආ පිටපත රැඟුම් පාලක මණ්ඩලය වෙත ප්‍රදර්ශනය කිරීමෙන් ලබාගන්නා සහතිකයේ පිටපතක් මෙකී ලිපිගොනුවට ඇතුළත් නොවීම විශේෂිත වේ.ඉන් පසුව අදාළ ලිපිගොනුවේ ඇත්තේ නිව්යෝර්ක් සිටි අන්තර්ජාතික සම්මාන උලෙළ සඳහා ජගත් චමිල මහතා නිර්දේශ ලබා ඇති පුවත විද්‍යුත් පණිවුඩයකින් සංස්ථා සභාපතිතුමන් වෙත පි‍්‍රයංකර විතානච්චි මහතා දැනුම් දීමේ සිට ඊට සංස්ථාව ලබා දුන් ලිපිලේඛන පිටපත් සහිත වත්මන් තත්ත්වයයි.සංස්ථාවේ ලියාපදිංචි වන චිත්‍රපට සිය පළමු පිටපත ප්‍රසිද්ධ රැඟුම් පාලක මණ්ඩලයට ප්‍රදර්ශනය කිරීමෙන් අනතුරුව ලබාගන්නා සහතිකයේ පිටපතක් සංස්ථාවේ අදාළ චිත්‍රපටය නමින් පවත්වාගෙන යන ගොනුවට ඇතුල් කිරීම සඳහා ලබා දීම සාමාන්‍ය සම්ප්‍රදායකි.නමුත් ප්‍රියංකර විතානච්චි මහතා වෙනුවෙන් එකී කාර්යය ඉටු කළ විමල් දේශප්‍රිය මහතා 2011 නොවැම්බර් 04 වැනිදා ලබාගත් එකී සහතිකයේ පිටපතක් සංස්ථාවට ඉදිරිපත් කිරීමට අතපසුවීම පසු කලෙක මේ චිත්‍රපටයට රැඟුම් පාලක මණ්ඩලය සහතිකය ලබා තිබියදීත් සංස්ථාව විසින් කපා හරින ලදැයි යන වැරැදි පූර්වකථනයට පාදක වූ ප්‍රස්තුතය ලෙස හඳුනාගත හැකිය.මීට අමතරව රැඟුම් පාලක මණ්ඩලයේ සහතිකය ලැබුණු පසු මේ චිත්‍රපටය කිසිදු අවස්ථාවක සංස්ථාවට අයත් ‘රිද්මා’ මණ්ඩලයේ ප්‍රදර්ශනය කරන ලෙස ඉල්ලමින් අනුපෙළ ගැන්වීමට කිසිදු ඉල්ලීමක් චිත්‍රපටයේ අධ්‍යක්ෂ නිෂ්පාදක පි‍්‍රයංකර විතානච්චි මහතා හෝ ඔහු වෙනුවෙන් මෙරටදී කටයුතු කළ සහය අධ්‍යක්ෂ විමල් දේශප්‍රිය මහතා හෝ ඉකුත් සතිය වන තුරු ඉල්ලීමක් සිදු කර නොමැති බව අප අවධාරණයෙන් යුතුව සඳහන් කරමු.නමුත් ඔවුන් විසින් මෙරට එක් ප්‍රකට පෞද්ගලික ප්‍රදර්ශන මණ්ඩලයක් ඉලක්ක කරගනිමින් ‘සැමීගේ කතාව‘ චිත්‍රපටය මුදා හැරීමේ අපේක්ෂාවෙන් කළ විමසීමකදී අදාළ මණ්ඩලය නිෂ්පාදක වෙත දන්වා තිබූ වසර 2015 දී පමණ ප්‍රදර්ශනය කිරීමට අවස්ථාවක් ලබා දීමට උත්සහ කළ හැකි වෙතැයි යන්න සංස්ථාව විසින් කළ දැනුම් දීමකැයි ජනිතවන ස්වරූපයකින් අදාළ පුවත්පත් ලිපින පළ වී තිබීම කනගාටුදායකය.තවද අදාළ ලිපිය මඟින් හුවා දක්වා ඇති අනෙක් බරපතළ අසත්‍ය කරුණ වන්නේ චිත්‍රපට සංස්ථාව මඟින් ප්‍රසිද්ධ රැඟුම් පාලක මණ්ඩල අනුමැතිය ලබාගත් දිනය පාදක කරගනිමින් ප්‍රදර්ශනය වීමට නියමිත චිත්‍රපට නාමලේඛනයක් ප්‍රසිද්ධ කර ඇති බවත් එකී නාම ලේඛනයේ ‘සැමීගේ කතාව‘ ඇතුළත් නොවීමේ හේතුව කුමක් දැයි ලිපි රචකයින් සංස්ථාවෙන් ප්‍රශ්න කර සිටීමයි.මෙවැනි ලේඛනයක් සංස්ථාව විසින් කිසිදු අවස්ථාවක ප්‍රසිද්ධියට පත් නොකළ බව අවධාරණය කළ යුතුය. වැඩ නිමවා ඇති චිත්‍රපට විවිධ හේතු මත ප්‍රදර්ශනය කර ගත නොහැකිව සිටින නිෂ්පාදකවරු / අධ්‍යක්ෂවරු ඊට මැදිහත් වන ලෙස සංස්ථා සභාපතිවරයාගෙන් පසුගිය කාලයේ ඉල්ලීමක් කර තිබුණි.එහිදී ඔවුන් අතරින් තේරී පත්වූ නියෝජිතයින්ගෙන් සහ මෙරට චිත්‍රපට බෙදාහැරීම් සිදු කරන මණ්ඩල පහේ නියෝජිතයන්ගෙන් ද සැදුම් ලත් කමිටුවක් මඟින් මේ පිළිබඳ සාකච්ඡා කොට සියලු දෙනාට එකඟ විය හැකි විසඳුම් යෝජනා ගෙන එන ලෙස සභාපතිතුමන් යෝජනා කරන ලදී.එකී කමිටුව මඟින් පළමුව ගන්නා ලද තීරණයක් වූයේ එම අවස්ථාව වන විට රැඟුම් පාලක මණ්ඩල සහතිකය ලැබූ නමුත් ප්‍රදර්ශනය නොකළ චිත්‍රපට වල නාමලේඛනයක් කමිටුවේ කටයුතු සඳහා සකසා ගැනීමයි. එය කිසිදු අවස්ථාවක සංස්ථාව මැදිහත් වී සකසන ලද්දක් නොවුණි.එමෙන්ම ‘ප්‍රසිද්ධ රැඟුම් පාලක මණ්ඩලය’ යනු සංස්කෘතික හා කලා කටයුතු අමාත්‍යාංශය යටතේ පවතින වෙනමම ආයතනයක් වන අතර එය ඇතැමුන් හඳුනාගෙන ඇත්තේ ජාතික චිත්‍රපට සංස්ථාවට අයත් අංගයක්ය යන වැරැදි අවබෝධයත් මෙවැනි වරදවා වටහා ගැනීම් වලට පාදක වී තිබේ.කෙසේ වෙතත් ප්‍රදර්ශනය කර ගත නොහැකිව පවතින චිත්‍රපට පිළිබඳ ‍ෙල්ඛනයක් සකස් කරමින් සිටින බවට ලද තොරතුරු අනුව විටින් විට නිෂ්පාදකවරු අධ්‍යක්ෂවරු අදාළ කමිටුවටත් සංස්ථාවටත් සිය චිත්‍රපට තොරතුරු ලබා දී තිබිණ. කමිටු සාමාජිකයින් අත ගැවසුණු එකී ලේඛනය ක්ෂේත්‍රය තුළ පැතිර ගොස් තිබුණේ සංස්ථාව විසින් ප්‍රකාශයට පත් කරන ලද්දක් ලෙසිනි.එහිදී ද පෙර ලෙසම ‘සැමීගේ කතාව‘ චිත්‍රපටයේ ප්‍රියංකර විතානච්චි මහතා වෙනුවෙන් විමල් දේශප්‍රිය මහතා විසින් මේ පිළිබඳ ආරංචිය ලැබී එකී තොරතුරු සංස්ථාව වෙත ලබාදීමට යම් කාලයක් ගතවීම අර්ථ දැක්වී තිබෙන්නේ සංස්ථාව මැදිහත් වී එම චිත්‍රපටයට ලැයිස්තුවෙන් කපා දමා අසාධාරණයක් කළ සැටියෙනි.අප සර්ව නිර්දෝශී යැයි නොකියමු. නමුත් වාණිජකරණයට, පුද්ගලවාදයට, කුලවාදයට සහ අධිපතිවාදයට යටත් කරගැනීමට වෙර දරන මෙරට සිනමා කර්මාන්තය තුළ අනේක දුෂ්කරතා, තර්ජන, ගර්ජන මැද ක්ෂේත්‍රයේ නියුතු සැමට සේවා පහසුකම් සපයන එකම රාජ්‍ය ආයතනය වන ශ්‍රී ලංකා ජාතික චිත්‍රපට සංස්ථාව පිළිබඳ කරුණු හරිහැටි සොයා බැලීමකින් තොරව පළ කළ එකී ලිපි සැකසූ මෙරට පැරණිම සහ ප්‍රකටම පුවත්පත් ආයතනය වගකීම් සහගත ලෙස කටයුතු කළ යුතුව තිබුණ බව පමණක් පෙන්වා දෙමු.ශ්‍රී ලංකා ජාතික චිත්‍රපට සංස්ථාවචිත්‍රපට සංස්ථාවේ අලෙවි, නිෂ්පාදන පර්යේෂණ සහකාර සාමාන්‍යාධිකාරිවරයාගේ අස්සනින් යුත් ආවරණ ලිපියක් සහිතව එකී සංස්ථාව වෙනුවෙන් එවා ඇති ලිපියෙහි අදාළ කොටස් මෙසේ පළ කරමු.සිළුමිණ පුවත්පතෙහි පළ වූ ලිපියෙහි අරමුණ වූයේ එම ආයතනයට අපහාස කිරීමට ද එසේ නොමැති නම් එකී සම්මානනීය කලාකරුවා හා සුවිශේෂී කලා කෘතිය වෙනුවෙන් පෙනී සිටීම දැයි තීරණය කිරීම පාඨක ඔබට භාර කරමි.එසේම රජයේ හෝ රජයේ නොවන ආයතනයක් පිළිබඳ ප්‍රශංසාත්මකව හෝ විවේචනාත්මකව කරුණු දැක්වීමට අපට ඇති අයිතිය සුරකිමු.මේ පිළිතුර “සිළුමිණ හා සරසවියට පොදුවේ එවා ඇති එකකි. එහෙත් ලිපි දෙකෙහි අඩංගු කරුණු කාරණා වෙනස්ය. එසේ වුවද පාඨකයාගේ අවබෝධය සඳහා ‘සිළුමිණ’ ලිපියට අදාළ නොවන කොටස් ද මෙහි ඉතිරිව තිබෙන්නට ඉඩ හැරියෙමු.අප යළිත් අවධාරණය කරන්නේ සිළුමිණ පත්‍රයේ පළ වූ ලිපිය චිත්‍රපට සංස්ථාවට අපහාස කිරීමට ලියූවක් ද එසේත් නොමැති නම් සැබෑ සිනමා කෘතියක් සහ සැබෑ රංගන ශිල්පියෙක් පිළිබඳව ලියූ ලිපියක් ද යන්න තෝරා බේරා ගන්නා ලෙසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=af1307074</link>
    <topic>මාමාස්මිගේ මරණයෙන් පසු</topic>
    <author>දයා ඩී. ෆොන්සේකා</author>
    <content>පසුගිය බ්‍රහස්පතින්දා වි‍ශේෂ කාර්ය බලකායේ අටදෙනාගේ කණ්ඩායම පාන්දර 2.30 ට පමණ අඩ අඳුරේ මාලිගාවත්ත ඩිලාල් පල්ලියට පිටුපසින් වූ මහල් නිවාස සංකීර්ණය කරා පැමිණියේ කිසිවෙකුටත් නොදැනී ය. ඒ තමන්ගේ ඉලක්කය වූ අපරාධකරුවා එසේ මෙසේ අයකු නොවූ බැවිනි. ඔහුගේ ඔත්තු ජාලයට අයත් ත්‍රිරෝද රථ ගණනාවක් ම දිවා රාත්‍රි ඔහු රැකීමේ යෙදී සිටින බව පොලිස් බුද්ධි අංශ දැන සිටියේ ය. පොලිස් විශේෂ කාර්ය බළකාය විසින් අඳුරේ ම වට කළේ මාලිගාවත්ත ග්‍රෑන්ඩ්පාස් ප්‍රදේශ සොලවාගෙන සිටි මාමාස්මි හෙවත් මොහමඩ් අස්මින් සැඟව සිටි නිවසය. ප්‍රදේශයෙන් වාර්තා වූ මිනී මැරුම් හතරකට හා තවත් අපරාධ රැසකට සම්බන්ධ ඔහුට එරෙහිව වරෙන්තු කීපයක් ද විය.වෙස්වලාගෙන සිටීමට සමත් මාමාස්මි ප්‍රදේශවාසීන් බිය ගන්වා ගෙන සිටි නිසා ඔහුට එරෙහිව පැමිණිලි කිරීමට කිසිවකු පොලිසියට ගියේ නැත. ඔවුනට සිදුවූයේ මාමාස්මිගේ තර්ජන නිහඬව ඉවසා සිටීමට ය.එහෙත් මෙවර පොලිස් විශේෂ කාර්ය බළකායේ අණදෙන නිලධාරි නියෝජ්‍ය පොලිස්පති චන්ද්‍රසිරි රණවන මහතාගේ නියෝගය පරිදි අඳුරේම මාමාස්මි සොයා ‍ගිය විශේෂ බළකා නිලධාරීන්ගේ උත්සාහය සාර්ථක විය.විශේෂ බළකා බුද්ධි අංශයට ලැබී තිබූ තොරතුරු සත්‍යයක් බවට පත්කරමින් මාමාස්මි ඔහුගේ තුන් වැනි බිරිය ගේ නිවසේ දී පොලිසියට කොටුවිය. එහෙත් මාමාස්මි ලෙහෙසියෙන් යටත්වන පුද්ගලයෙකු නොවේ.එහෙත් තමා වටකළ බව දැනගත් ඔහු තම ඇඳ යට තිබූ පතුරම් පිරවූ ටී 56 ගිනි අවිය ක්‍රියාත්මක නොකරම පොලීසියට කොටු විය.මාමාස්මී හීලෑ පූස් පැටියෙකු මෙන් ප්‍රශ්න කිරීම් හමුවේ පොලිසියට තමා කළ අපරාධ පිළිබඳව වැමෑරුවේ ය.මාමාස්මිගේ නිවෙස පරීක්ෂා කිරීමේදී ටී 56 ගිනි අවියක් හා උණ්ඩ 30 ක මැගසිනයක් හා තවත් විදේශ රටක නිෂ්පාදිත ගිනි අවියක් ද අත්අඩංගුවට ගත හැකි විය.ඉන්පසු පොලිසියට ඔහු පැවසුවේ තමන් සතු ආයුධ රාශියක් බොරැල්ලේ ස්ථානයක සඟවා ඇති බව ය. පොලිස් විශේෂ බළකා භටයෝ දෑතට මාංචු දමා සිටි මාමාස්මි පොලිස් ඩි‍ෙෆන්ඩර් රථයට නංවා ගත්හ.“දැන් යමු.... පෙන්නපන් ආයුධ.‍”ඩිෆෙන්ඩර් රථයේ පිටුපස සිටි මාමාස්මි සන්සුන්ව සිටියත් ඔහු ගැන දන්නා පොලීසිය සුපරීක්ෂාකාරීව සිටියේ ය.මාංචු පිටින් සිටි පාතාල නායකයා බණ්ඩාරනායක සම්මන්ත්‍රණ ශාලාව පිටුපස වූ පාළු මාවතක යද්දී හිටි හැටියේ ම පොලිස් රථයේ රියැදු‍රුගේ ගෙල හිරවන සේ මාංචු කුට්ටම දමා තද කළේ ය. ඔහු සැලසුම් කළේ පැන යාමට ය.එහෙත් පරීක්ෂාවෙන් සිටි පොලිස් නිලධාරීහු රියදුරා බේරා ගැනීමට කළ තැත වැරදී ගියෙන් අන්තිමට ම කළ යුතු වූ දෙය කළේ ය. පිටුපස සිටි නිලධාරීයෙකුගේ ගිනි අවිය මාමාස්මි දෙසට එල්ල විය. එයින් පිටවූ වෙඩි පහරින් මාමාස්මි එතැනම මිය ගියේ ය.පොලිස් රියැදුරුගේ ගෙල තුවාල වී තිබූ නිසා ඔහු රෝහල් ගත කළේ ය. කොළඹ කැළඹූ පාතාලයාගේ අවසානය සිදුවූයේ එපරිද්දෙනි.1978 බොරැල්ලේ උපන් මොහොමඩ් අස්මින් පාතාලයට එක්වුණේ නරක මිතුරු ආශ්‍රය නිසා ය. මාලිගාවත්ත මුස්ලිම් පාතාලයේ නායකයාව සිටි ෆාජි, මාමාස්මිගේ පාතාල ලොක්කා ය. ෆාජිගේ කොල්ල කෑම් කප්පම් ගැනීම්වල පෙරමුණේ සිටියේ මාමාස්මිය.ෆාජි ද මාලිගාවත්ත පාතාලයේ රජු ලෙස සිටියේ මිනී මැරුම් හා කප්පම් ගැනීම් ආදිය ජයට පවත්වාගෙන යමිනි. පොලිසිය ඇස් වසමින් සැඟවී සිටි ඔහු ද 2009 අගෝස්තු 28 වෙනිදා මාලිගාවත්තේ දී මිය ගියේ ද පොලිස් විශේෂ බළකායේ වෙඩි පහරකිනි. ෆාජි මිය ගිය පසු මාලිගාවත්ත පාතාලය ටික කලක් නිහඬව තිබුණ ද මාමාස්මි ගේ නායකත්වය යටතේ යළිත් භීෂණය රජකරන්නට පටන් ගත්තේ ය. මාමාස්මි පළාතම බිය ගන්වන්නට වූයේ ය.ඔහුට කප්පම් නොදී මාලිගාවත්ත ප්‍රදේශයේ පමණක් නොව කොළඹ වෙනත් ප්‍රදේශවල පවා කිසිදු ගනු දෙනුවක් කළ නොහැකිව තිබුණි.පරණ යකඩ ව්‍යාපාරය පැවතු‍ෙණ් ඔහුගේ අණසක යටතේ ය. කුඩු ජාවාරම ද මෙහෙය වූයේ ඔහු ය. බිරියන් කීප දෙනෙකුම සිටින ඔහු නිල නොවන නඩු ද ඇසීය. දෙපැත්තෙන් ම මුදල් ගෙන නඩුව සමථයකට පත් කරන්නට ඔහුට ගතවන්නේ මාසයක් පමණ කෙටි කාලයකි. තීන්දුව අසාධාරණ වුවත් කිසිවකු කට හෙළවූයේ නැත.මහා පරිමාණ මත්කුඩු ජාවාරමට අමතරව ඔහු මිනී මැරීම සඳහා කොන්ත්‍රාත් ගත්තේ ය‍. සංවිධානාත්මක අපරාධ මෙහෙයවීම ඔහු කළේ පළාතම බිය ගන්වමිනි. පොලිසිය ඔහු අල්ලන්නට කොතරම් වෙහෙසුන ද අල්ලාගන්නට නොහැකි වූයේ ඔහු වටා තිබූ ඔත්තු ජාලය එතරම්ම ප්‍රබල වූ නිසා ය.ත්‍රිරෝද රථ තිහ හතළිහක් ඔහුගේ ඔත්තු ජාලයට සම්බන්ධ වී තිබිණි. මුහුණ වසාගත් පර්දාව පැලඳි මුස්ලිම් කාන්තාවක ගේ වෙසින් ඔහු ප්‍රදේශය පුරා සැරිසැරුවේ ය. නිදැල්ලේ මෙසේ වෙස්වලාගෙන ජීවත්වූ ඔහු ඇල්ලීමට පොලිසිය කීප වරක් ම කළ උත්සාහයත් වැරදී ගියේ ය.2012 වසරේදී මාමාස්මිගේ මල්ලි වන රසුල්ඩීන් මාලිගාවත්ත පොලිසියෙන් වෙඩි කා මිය ගිය පසු ඔහුගේ පාතාලය ඉරිතලා ගියේ ය. ඉන්පසු ඔහුගේ සගයන් දෙදෙ‍නකු වූ අස්වර් හා තවත් සගයෙක් පොලිසිය විසින් අත්අඩංගුවට ගෙන සිරගත කළ පසුව මාමාස්මිගේ පාතාලය තවත් දුර්වල විය.එහෙත් මාමාස්මි වෙස් වලාගෙන සිය පාතාල කල්ලි මෙහෙයවීය.ඔහු වාර්තා වූ මිනී මැරුම් 4 කට හා තවත් මිනී මැරුම් ගණනාවකට සම්බන්ධ බව පොලිසිය කියයි.කෙසෙල්වත්ත ප්‍රදේශයේ ජුවාඩ් හජ්ජියාර් හා නව්ෂාඩ් දෙදෙනා ඝාතනය කිරීම ඔහුට විරුද්ධව ඇති එක් චෝදනාවකි. 2007 දී ද යුද හමුදා බුද්ධි අංශ කණ්ඩායමකට වෙඩි තැබීම පිළිබඳව ද ඔහු චෝදනා ලබා තිබේ.‍මාමාස්මි පසුගිය ලෝක කුසලාන ක්‍රිකට් තරග සමයේ ටිකට්පත් වංචා කිරීමේ ‍සිද්ධියකට ද චෝදනා ලැබීය. මාමාස්මිගේ ගෝලයන් විසින් ලබාගත් ටිකට් වැඩිමිලට අලෙවි කිරීම කළේ ඔහුගේ අණසක යටතේ ය. මෙය ද පොලිසිය අනාවරණය කරගෙන ඇති ඔහුගේ තවත් නීති විරෝධී කටයුත්තකි.මාමාස්මි තම සහෝදරයාගේ මරණයෙන් පසු බොහෝ විට ජීවත් වූයේ වෙස් වලාගෙන ය. බොරැල්ල වැල්ලවත්ත වැල්ලම්පිටිය, වත්තල, මඩකලපුව , පුත්තලම වැනි ප්‍රදේශවල ද ඔහු විවිධ අවස්ථාවලදී විටින් විට සැඟවී සිටියේ ය. ඔහු ඒ සඳහා 1998, 2001, 2008 වර්ෂවලදී විවිධ නම් වලින් හැඳුනුම්පත් තුනක් ද ලබාගෙන ඇත.මාලිගාවත්ත ග්‍රෑන්ඩ්පාස් කෙසෙල්වත්ත ප්‍රදේශවලදී කරන ලද මිනීමැරුම් 4 කින් තුනකට වරෙන්තු ලබා සිටින මාමාස්මි විසින් කරන ලද බිය වැද්දීම් මරණ තර්ජන හා පහරදීම් අනන්තය. ඔහුට ඇති බිය නිසා කිසිවකු මේ අපරාධ පිළිබඳව පොලිසියට පැමිණිලි කරන්නට ගියේ නැත.2012 ජූලි 17 වෙනිදා දිනමිණ පුවත්පතේ මුල් පිටුවේ ඔහු පිළිබඳව ඔත්තුවක් දෙන අයෙකුට ලක්ෂ දහයක් දෙන බවට ප්‍රවෘත්තියක් පළ කර තිබිණි. එහෙත් මාමාස්මි පොලිස් ඇසට වැලි ගසමින් කට්ටි පනිමින් සිටියේ ය.ඔහුගේ මරණයෙන් පසුව තබන ලද මහේස්ත්‍රාත් පරීක්ෂණයේදී සාක්ෂි දුන් පොලිස් පරීක්ෂක ඩී. සාගර කුලසේකර මහතා කීවේ ඔහු පොලිස් රියදුරුගේ ගෙල සිරකිරීමෙන් ලොකු අනතුරක් වන්නට ගිය නිසා ‍ඔහුට වෙඩි තබන්නට අණ ක‍ළ බව ය.‍අනතුරුව මාමාස්මිගේ නීත්‍යානුකූල බිරිය වන ෆාතිමා පර්ශානාට මෘත ශරීරය බාරදීමට නියෝග කළ කොළඹ අතිරේක මහේස්ත්‍රාත් චතුරිකා ද සිල්වා මෙනෙවිය මහජන සාමය කඩ නොවන පරිදි භූමදාන කටයුතු කරන ලෙස නියෝගය දුන්නා ය.මෙසේ පාතාල නායකයකු වුව ද පොලිසියෙන් වෙඩි කෑ මාමාස්මිගේ කුඩා කාලය සුන්දර එකක් විය. මාලිගාවත්ත දරුසලම් විද්‍යාලයෙන් ඉගෙනුම ලැබූ ඔහු හොඳ පාපන්දු ක්‍රීඩකයෙක් ද විය.මාලිගාවත්තේ ලිවර්පුල් ක්‍රීඩා සමාජයට ක්‍රීඩා කළ ඔහු පාතාලයට ළං වුණේ පාපන්දු ක්‍රීඩාව නිසාම ය.එකල මාලිගාවත්තේ පාතාලයේ නැඟී එමින් සිටි ෆාජි, තාජි වැනි අය ද පාපන්දු රසිකයන් බැවින් පාපන්දු පිටියේදී මාමාස්මිගේ මිතුරන් බවට පත්වූහ.මේ කාලය වනවිට සුදා ‍රමේෂ් තෙල් බාලා වැනි අය මාලිගාවත්ත පාතාලයේ රජ කරමින් සිටි අවධියයි. ඔවුන්ගේ තාඩන පීඩනවලට එරෙහිව නැගී සිටින්නට ෆාජි ඇතුළු පිරිස මුස්ලිම් පාතාලයක් බිහි කළහ. එයට එකල නාගරික මන්ත්‍රීවරයෙකු වූ ඉම්ටියාස් ගේද සහාය ලැබිණි. ඇත්තටම මේ ‍ෆාජිලාගේ පාතාලයේ නිර්මාණකරුවන්ගේ පසු කළෙක වෙඩිකා මිය ගිය නාගරික මන්ත්‍රී ඉම්ටියාස් ය.‍ෆාජිගේ නායකත්වයෙන් නිර්මාණය වූ පාතාලය සුදා තෙල් බාලා වැනි අයගේ මරණයෙන් පසු මාලිගාවත්තේ රජ කරන්නට විය.පාතාලයක් නිර්මාණය වන්නට දේශපාලකයකු ද මුල් වී ඇත්තේ එපරිද්දෙනි‍. පාතාලයෙන් එල්ලවූ තර්ජනවලට එරෙහිව බිහිවූ මේ පාතාලය ද එලෙසින් ම ජනතාවට කරදර කළේ ය.මාමාස්මිගේ මරණයෙන් හෙල්ලී සිටින මාලිගාවත්තේ පාතාලය දැන් සීසීකඩ විසිරී ඇත. එහෙත් අනාගතයේ තවත් පාතාල නායකයෙක් බිහි නොවීමට පොලිසිය වගබලා ගත යුතු ය.තොරතුරු පොලිස් මාධ්‍ය ප්‍රකාශක පොලිස් අධිකාරි බුද්ධික සිරිවර්ධන සහ මාලිගාවත්ත පොලිසියේ ප්‍රධාන පොලිස් පරීක්ෂක රොහාන් පෙරේ‍රා මහත්වරුන්ගෙනි.දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=af1307075</link>
    <topic>ගොවි විශ්‍රාම වැටුප් ක්‍රමය ළඟදීම ක්‍රියාත්මක කරනවා</topic>
    <author>සාකච්ඡා කෙළේ</author>
    <content>- කෘෂි රක්ෂණ මණ්ඩලයේ අධ්‍යක්ෂ ජෙනරාල් පණ්ඩුක වීරසිංහගොවි විශ්‍රාම වැටුප් ක්‍රමය ක්‍රියාත්මක කිරීමට මහින්ද රාජපක්ෂ ජනාධිපතිතුමාගේ උපදෙස් මත මුදල් අමාත්‍යාංශය මගින් ඇමැති මණ්ඩලයට කැබිනට් පත්‍රිකාවක් ළඟදීම ඉදිරිපත් කරන බව කෘෂි රක්ෂණ මණ්ඩලයේ අධ්‍යක්ෂ ජෙනරාල් පණ්ඩුක වීරසිංහ මහතා පවසයි.මේ අනුව ගොවි විශ්‍රාම වැටුප් ක්‍රමය ළඟදීම ක්‍රියාවට නංවන බව ද වීරසිංහ මහතා කියයි.ගොවි විශ්‍රාම වැටුප ආරම්භ වූයේ කොහොමද? මෙය ක්‍රියාත්මක කරන ආයතනය ගැන පැහැදිලි කිරීමක් කළොත්;“1987 අංක 17 දරන ගොවි විශ්‍රාම වැටුප් සහ සමාජ ආරක්ෂණ ප්‍රතිලාභ යෝජනා පනත මඟින් ගොවි විශ්‍රාම වැටුප් ක්‍රමය ආරම්භ කළා. 1987 මාර්තු 27 වන දින මේ යෝජනා ක්‍රමය ගැසට් පත්‍රයක් මගින් ප්‍රසිද්ධියට පත් කර 1987 මාර්තු 29 දින පොළොන්නරුව මැදිරිගිරියේ දී ඩී.එම්. බිසෝ මැණිකා මහත්මිය ප්‍රථමයෙන් විශ්‍රාම වැටුප් යෝජනා ක්‍රමයට බඳවා ගෙන තියෙනවා.මේ පනතේ ම මේ යෝජනා ක්‍රමය පාලනය කිරීමේ සම්පූර්ණ වගකීම කෘෂි රක්ෂණ මණ්ඩලය වෙත පවරලා තියෙනවා. හැබැයි කෘෂි රක්ෂණ මණ්ඩලය පිහිටුවල තියෙන්නේ 1973 දී. කෘෂි කර්මාන්තයේ නියැළෙන අයට සිදුවෙන හානි පූර්ණය කිරීමේ අරමුණ ඇතිව. කෘෂි රක්ෂණ මණ්ඩලයේ මූලික අරමුණ තමයි කෘෂි කර්මාන්තයේ යෙදී සිටින අයට සිදුවෙන කෘෂි කාර්මික අවදානම කළමනාකරණය කිරීම. කෘෂි රක්ෂණ මණ්ඩලය 1973 ඉඳලා මේ කාර්යය කරගෙන යන අතරේ දී තමයි 1987 දී එවකට කෘෂිකර්ම ඇමැතිවරයාව සිටි ගාමිණී ජයසූරිය මහතා ගොවීන්ගේ ජීවිතේ සැදෑසමය සුරක්ෂිත කිරීම සඳහා මේ ගොවි විශ්‍රාම වැටුප් යෝජනා ක්‍රමය ආරම්භ කරලා තියෙන්නෙ.”වර්තමානය වෙනවිට මේ යෝජනා ක්‍රමයට කොපමණ ගොවීන් ප්‍රමාණයක් සක්‍රියව දායක වෙලා තියෙනවද?“වර්තමානය වනවිට මේ ගොවි විශ්‍රාම වැටුප් යෝජනා ක්‍රමයට ගොවි මහත්ම මහත්මීන් 959254 ක් පමණ දායකවෙලා තියෙනවා. මේ වෙනවිට ඔවුන්ගෙන් ලක්ෂයකට අධික ප්‍රමාණයක් වයස අවුරුදු 60 සම්පූර්ණ වෙලා ගොවි විශ්‍රාම වැටුප් ක්‍රමයේ ප්‍රතිලාභ ලබාගැනීමට හිමිකම් ලබා තියෙනවා.”මාසික ගොවි විශ්‍රාම වැටුප් වශයෙන් කොපමණ මුදලක් එක් ගොවි මහත්මයෙකු වෙනුවෙන් ගෙවීම් කරනවාද?“1987 අංක 12 දරන ගොවි විශ්‍රාම වැටුප් පනත හා ඊට සමගාමීව නිකුත් කරන ලද අතිවිශේෂ ගැසට් පත්‍රය අනුව රු. 200 ක මාසික විශ්‍රාම වැටුපකින් ආරම්භව මේ යෝජනා ක්‍රමයට දායක වන වයස අනුව වැඩිවන මුදලක් ගෙවීමට තමයි මේ යෝජනා ක්‍රමය සැලසුම් කරලා තිබුණේ. උදාහරණයක් වශයෙන් කියනවා නම් වයස අවුරුදු 55 ක ගොවි මහත්මයකු මාස හයකට රු. 690 බැගින් වූ වාරික 10 ක් අවුරුදු පහකදී ගෙවලා අවසන් වුණොත් ඔහුට ඔහුගේ වයස අවුරුදු 60 සම්පූර්ණ වෙච්ච දිනයේ සිට ජීවිතාන්තය දක්වා මසකට රු. 200 බැගින් වූ විශ්‍රාම වැටුපක් ගෙවීමට තමයි සැලැසුම් කරලා තිබුණේ. නමුත් 1992 ජූලි මාසයේදී මේ රු. 200 බැගින් වූ විශ්‍රාම වැටුප් මුදල රු. 500 දක්වා වැඩි කළා. ඒ වගේ ම 1995 සැප්තැම්බර් මාසයේ දී මේ ප්‍රමාණය රු. 1000 දක්වා වැඩි කළා.”ඔබ මේ කියන්න උත්සාහ දරන්නේ රු. 200 විශ්‍රාම වැටුපක් ගෙවන්න සැලසුම් කරපු යෝජනා ක්‍රමයක් පස් ගුණයකින් වැඩි කළා කියන කරණය ද?“ඇත්තෙන් ම හරි. රු. 200 කින් ආරම්භ වෙලා මේ යෝජනා ක්‍රමයට දායක වීමේ වයස අනුව වැඩිවෙන විශ්‍රාම වැටුපකට හිමිකම් කියපු දායකයන්ට ඉහත කී උදාහරණයට අනුව ඔවුන් විසින් ගෙවනු ලැබූ රු. 6900 දායක මුදල කිසිසේත් ම වැඩි නොකර ඔවුන්ට හිමිවුණු ප්‍රතිලාබ පස් ගුණයකින් වැඩි කරලා. ඒ කියන්නේ රු. 6900 ක් ගෙවපු දායකයෙකුට ඔහු විශ්‍රාම වයසට එළඹුණාට පස්සේ අවම වශයෙන් වසර 20 ක කාලයකට මාසෙකට රු. 1000 බැගින් රු. 240,000 ක් ගෙවන ආකාරයට මේ මුදල වැඩි කරලා. එහෙම බලපුවහම මේ කාලය පුරාවට ගෙවන මුදලින් 90% කට වැඩි ප්‍රමාණයක් ගෙවිලා තියෙන්නේ සහනාධාරයක් ලෙස.දැනට ගොවි විශ්‍රාම වැටුප අතරමග නවතින්න හේතුව මොකද්ද?“මම කලින් විස්තර කළා වගේ සකස් කළ යෝජනා ක්‍රමයක දායක මුදල් එකතු කිරීම වෙනස් නොකොට ප්‍රතිලාභ පමණක් පස් ගුණයකින් වැඩි වුණහම එවැනි අරමුදලකට සිදුවන දෙය අමුතුවෙන් පැහැදිලි කරන්න ඕනෙ නැහැ. සැලසුම් කරන ලද මුදල ලැබීම් එසේ පවතිද්දී, සැලසුම් කරන ලද ප්‍රමාණය ඉක්මවා ගෙවීම සිදු වුණහම අරමුදලක් ශුන්‍ය කරා ළඟාවීම කිසිවෙකුට වළක්වන්න බැහැ.” උදාහරණ වශයෙන් කියනවා නම් 1987 ඉඳලා මේ දක්වා ගොවි විශ්‍රාම වැටුප් අරමුදලට දායකයින්ගෙන් ලැබුණ මුදල් ප්‍රමාණය රුපියල් මිලියන 3228 ක්. 1992 සිට මේ දක්වා වයස අවුරුදු 60 සම්පූර්ණ වුණ ගොවි ජනතාවට රුපියල් මිලියන 6868 ක් විශ්‍රාම වැටුප් වශයෙන් මේ මුදලින් ගෙවා තිබෙනවා. මීට අමතරව තවත් විශාල මුදලක් මරණ හා බෙලහීන ප්‍රතිලාභ ලෙස ගෙවා තිබෙනවා.”“ඇත්තටම මේ අරමුදලට දායක මුදල් වශයෙන් ලැබුණ ප්‍රමාණය වගේ දෙගුණයක් ඉක්මවූ මුදලක් ගොවි ජනතාව අතරේ විශ්‍රාම වැටුප් වශයෙන් ගෙවලා තියෙනවා. එහෙම වුණහම අරමුදලක් කඩා වැටෙනවා. 2006 ඉඳලා අරමුදලට මුදල් ලැබීම සහ විශ්‍රාම වැටුප් ගෙවීම් දිහා බැලුවහම විශ්‍රාම වැටුප් අරමුදලට මොකද වුණේ කියන එක පැහැලිව පෙනෙයි.ඉහත ආකාරයෙන් බැලුවොත් 2010 ඉඳලා අරමුදල ශුන්‍ය වුණාම ඉදිරියට ගොවි විශ්‍රාම වැටුප් ගෙවලා තියෙන්නේ සම්පූර්ණ වශයෙන් වෙනත් අරමුදලකින්. 2008 වර්ෂයේ ඉඳලා මේ අරමුදල ඉදිරියටත් රැකගනිමින් විශ්‍රාම වැටුප් ගෙවීම අඛණ්ඩව කරගෙන යාමට, ජනාධිපති තුමාගේ උපදෙස් පරිදි විවිධ අවස්ථාවල දී මේ අරමුදල (විශාල වශයෙන්) මිලියන 923 අරමුදලට බැර කළා. ඒ මත තමයි 2010 අගෝස්තුවලින් පසු විශ්‍රාම වැටුප් ගෙවීම සිදු කරගෙන ආවේ.”ගොවි විශ්‍රාම වැටුප් විදිහට මාසයකට දැනුම වැය වෙන ප්‍රමාණය කොපමණ ද? එය ගෙවීමේ ක්‍රමවේදය කුමක්ද?“දැනට පවතින තත්ත්වය අනුව ගොවි විශ්‍රාම වැටුප් විදියට වයස අවුරුදු 60 සම්පූර්ණ කර ඇති ගොවීන්ට විශ්‍රාම වැටුප් ගෙවන්න මසකට රුපියල් මිලියන 125 කට අධික මුදලක් අවශ්‍යයි. ඒ කියන්නේ අලුතින් වයස අවුරුදු 60 සම්පූර්ණ වුණ අයත් එකතු වුණහම වසරකට රුපියල් බිලියන දෙකේ සිට වැඩිවෙන අනාගතයක් කරා මෙය විහිදිලා තිබෙනවා. මේ මුදල් ප්‍රමාණය දිවයින පුරා පිහිටි තැපැල් කාර්යාල මඟින් ගෙවීමේ ක්‍රමයක් තමයි පසුගිය කාලය පුරා ක්‍රියාත්මක වුණේ.”ඔබ කියනවා ජනාධිපතිතුමාගේ උපදෙස් පරිදි රුපියල් මිලියන 900 ක් මේ යෝජනා ක්‍රමයට බැර වුණා කියලා. 1987 දී මේ යෝජනා ක්‍රමය ආරම්භ කරන කොට අරමුදල පිහිටුවන්න කොපමණ මුදලක් ආයතනයට ලැබුණ ද?“1986 දී අය වැය යෝජනා මගින් එවකට සිටිය මුදල් අමාත්‍ය රොනී ද මැල් මහතා රුපියල් මිලියන 750 ක මුදලක් මෙයට වෙන් කළ නිසා මේ යෝජනා ක්‍රමය ආරම්භ කිරීමට අවස්ථාව ලැබුණා.නමුත් මේ මුදලින් 1990 වර්ෂය දක්වා ලැබී තිබුණේ රුපියල් මිලියන 173.25 ක ප්‍රමාණයක් පමණයි. සැලැසුම් කරපු පරිදි ආරම්භයේ දී රුපියල් මිලියන 750 ක් මේ යෝජනා ක්‍රමයට බැර කළා නම් ඒකේ ආයෝජන ප්‍රතිඵල විදිහට අද දක්වා වූ අවුරුදු 25 තුළදී එම මුදල රුපියල් මිලියන 2500 ක් 3000 ක් පමණ වන ප්‍රමාණයට වර්ධනය කරගත හැකි ව තිබුණා. එහෙම වුණා නම් අදටත් අරමුදල ශුන්‍ය නැහැ. ඇත්ත වශයෙන් ම ගොවි විශ්‍රාම වැටුප් අරමුදල ශුන්‍ය වෙන්න ප්‍රධාන හේතුව වන්නේ අරමුදල ඇරැඹීමට යෝජනා වුණ පරිදි සම්මත වුණ මුදල් අරමුදලට බැර නොකිරීමත් ය. 1992 දී අවම විශ්‍රාම වැටුප රු. 200 සිට රු. 500 දක්වා වැඩිකිරීම හා 1995 සිට රු. 500 ක් වූ ගොවි විශ්‍රාම වැටුප රු. 1000 ප්‍රමාණයෙන් වැඩි කිරීමත් ය.“කොටි ත්‍රස්තවාදීන් විසින් මාවිල් ආරු සොරොව්ව වැසීමෙන් පසු ගොවීන්ට සිදු වූ හානිය වෙනුවෙන් ගෙවූ වන්දි නිසා අරමුදලේ මුදල් නැති වුණ බවට නඟන චෝදනාව සත්‍යයක් ද?“සම්පූර්ණ අසත්‍යයක්. මාවිල්ආරු සිද්ධියේ දී ගොවීන් වෙනුවෙන් සිදු වූ හානිවලට වන්දි ගෙවන මණ්ඩලයෙන් රුපියල් මිලියන 119 ක් යොදවපු කතාව ඇත්ත. ඒක මණ්ඩලයෙන් ගෙවුවේ එම අවස්ථාව වන විට රටේ කෘෂිකාර්මික අවදානම කළමනාකරණය කරමින් රක්ෂණය කරන ලද ගොවීන්ගේ වගා හානි වෙනුවෙන් හානි පූර්ණය කරන ආයතනය කෘෂි රක්ෂණ මණ්ඩලය වන නිසා භාණ්ඩාගාරයෙන් එම වන්දි ගණනය කර ගෙවන ලෙසට අප වෙත දීපු දැනුම් දීමක් අනුව. ඒ අනුව ඒ අවස්ථාවේදී භාණ්ඩාගාරයෙන් එම මුදල් නැවත මණ්ඩලයට ලබාදෙන බවට එකඟතාවක් තිබුණි. ඒ අනුව 2008 දී භාණ්ඩාගාරයෙන් මේ අරමුදලට රුපියල් මිලියන 227 ක් බැර කරලා තියෙනවා.දැනට ගොවි විශ්‍රාම වැටුප් ක්‍රමයට ඉදිරියට ගෙන යන්න තියෙන සැලසුම් මොනවාද?“ගොවීන් ගේ අභිමතය පරිදි දැනට නොගැලපෙන දේවල් මේ යෝජනා ක්‍රමයේ තියෙනවා. ඒවා සංශෝධනය කරලා නුදුරේදීම එය විධිමත්ව ක්‍රියාත්මක වෙනවා.සාකච්ඡා කෙළේරූපාන්ති බුලත්සිංහලඡායාරූපය - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=af1307076</link>
    <topic>වීදි දරුවන්ට සෙත සලසන කතරගම පුංචි ළමා නිවාසය</topic>
    <author>කතරගම විශේෂ</author>
    <content>ලංකාවේ පූජාභූමිවලදී නිතර දැකගැනීමට පුළුවන් අසරණ තත්ත්වයට පත්ව වන්දනාවේ එන බැතිමතුන්ගෙන් යමක් ඉල්ලාගෙන ජීවත්වන අය. මේ අය අතර ළමයින් ද සිටින බව දැකගැනීමට පුළුවන්.පුදබිම්වලින් අවුරුද්ද පුරාම බැතිමතුන් පිරී පවතින පුදබිමකි කතරගම. මෙම පුදබිමේ වීදි දරුවන් බහුලව දැකගැනීමට පුළුවන්. අම්මා හෝ තාත්තා නැති ළමයින් ඒ දෙන්නම නැති අය මෙන්ම දෙමාපියන්ට ළමයාගේ නඩත්තු කටයුතු කරගැනීමට වත්කමක් නැති නිසා අසරණ තත්ත්වයට පත්ව වීදිවලට පැමිණ ජීවත්වීම සඳහා යමක් ඉල්ලන ළමයින් ඒ අතර වේ.වීදි දරුවන් සඳහා ලංකාවේ ස්ථාන පහක (05) දිස්ත්‍රික්ක 04ක ඉගෙනීම් මධ්‍යස්ථාන ඇති කළා. නමුත් අද තිබෙන්නේ කතරගම වීදි දරුවන් වෙනුවෙන් පිහිට වන ‘කතරගම නැණ සරණ ප්‍රජා ඉගෙනීම් මධ්‍යස්ථානය’ පමණයි.කතරගම සෙල්ලකතරගම පාරේ ගලහිටිය ධීවර ගම්මානයේ ප්‍රජා ශාලාවේ මෙම ඉගෙනීම් මධ්‍යස්ථානය තාම ක්‍රියාත්මකයි.අධ්‍යාපන අමාත්‍යාංශය යටතේ පාලනය වන ලංකාවේ ක්‍රියාත්මක වන වීදි දරුවන් සඳහා ඇති එකම අධ්‍යාපන මධ්‍යස්ථානය මෙයයි. වැල්ලවාය කලාප අධ්‍යාපන කාර්යාලයට අයත් තණමල්විල කොට්ඨාස අධ්‍යාපන කාර්යාලයේ ව්‍යාපෘති නිලධාරි මහත්මයකු විසින් මෙම කටයුතු ක්‍රියාත්මක කරනවා.බත්තරමුල්ලෙ ඉසුරුපායේ නොවිධිමත් අධ්‍යාපන ඒකකය මෙම වැඩසටහන ආරම්භ කර තිබෙනවා. මෙම අධ්‍යාපන ඒකකයේ මූලික පරමාර්ථය “වීදි දරුවන් නැවත හිඟා නොකන ළමයින් බවට පත්කිරීමයි”වීදි දරුවන් පිළිබඳව කතරගම ප්‍රදේශයේ කළ සමීක්ෂණයකින් වීදි දරුවන් 102 සොයාගෙන තිබෙනවා. මේ ළමයින්ට අධ්‍යාපනය ලබාගැනීමට කිසිම ක්‍රමයක් නැහැ.මූලික හේතුව මේ ළමයින්ට උප්පැන්න සහතිකයක් නැතිකමයි. මේ අතර සමහරුන්ට අම්මා කෙනෙක් සිටියත් තාත්තා කෙනෙක් නැහැ. සමහරුන්ගේ දෙන්නම නැහැ.කතරගම නැණ සරණ ප්‍රජා ඉගෙනුම් මධ්‍යස්ථානය 2003 වර්ෂයේ ආරම්භ කරන ලද්දේ ඊට පිටුබලයක් ලෙසයි.ධීවර හා ජලජ සම්පත් අමාත්‍යාංශය විසින් කතරගම ගලහිටිය ගම්මානයේ ඉදිකරන ලද ධීවර ගම්මානයේ ප්‍රජා ශාලාවේ මෙම නැණ සරණ ප්‍රජා ඉගෙනුම් මධ්‍යස්ථානය පවත්වාගෙන යනු ලැබෙනවා.දැනට මෙම ස්ථානයේ අවු. 5 – 14 අතර පිරිමි දරුවන් 16 දෙනෙක් නේවාසිකව ඉන්නවා. මේ ළමයින්ට කෑමබීම ලැබෙනවා. නිදාගැනීමට තිබෙන්නෙ මදුරු දැල් සහිත ඇඳන් .මේ ළමයින් සෙල්ලකතරගම මහා විද්‍යාලයේ ඉගෙනීම ලබනවා. එම විදුහලේ විදුහල්පතිතුමා, ගුරු මණ්ඩලයේ මහත්ම මහත්මීන් වීදි දරුවන් යැයි නොසිතා අනිත් දරුවන්ට මෙන්ම මේ ළමයින්ට ද අධ්‍යාපනය ලබාදෙනවා. උප්පැන්න සහතිකයක් නැති, පාසලක ඉගෙනීම ලැබීමට අවස්ථාවක් නැතිව වීදිවල සිටි මේ දරුවන්ට නවාතැන් පහසුකම් කෑමබීම ඇඳුම් පැලඳුම් මෙන්ම අධ්‍යාපනය ලබාදීම මොවුන් බලාපොරොත්තු නොවූ සම්පතක් ලැබීමක්. මේ දරුවන් අතරින් සෙල්ලකතරගම මහා විද්‍යාලයෙන් 2012 වර්ෂයේ ශිෂ්‍යත්වයෙන් සමත් දරුවෙක් ද සිටීම විශේෂත්වක්.මෙම ස්ථානය පවත්වාගෙන යාමට තණමල්විල කොට්ඨාස අධ්‍යාපන කාර්යාලයේ නොවිධිමත් අධ්‍යාපන ඒකකයේ ව්‍යාපෘති නිලධාරි එච්.එස්.ඩී.ජයවර්ධන මහතා කටයුතු කරනවා. ඇත්ත වශයෙන්ම මෙම ස්ථානයේ පැවැත්ම තිබෙන්නේ මෙම නිලධාරි මහතාගේ කැපවීම නිසා යැයි කීවොත් නිවැරදිය.මෙම ළමයින්ගේ තාත්තා බවට පත්වී තිබෙන්නේ ඒ ව්‍යාපෘති නිලධාරිතුමායි. මේ දරුවන් පාසලට අවශ්‍ය පොත් පෑන් පැන්සල් පාට පෙට්ටි ආදී අවශ්‍ය ද්‍රව්‍ය කියන්නේ මේ මහතාටය. ඒ සඳහා අරමුදලක් නැහැ. ඒ මහතා මේ ළමයින්ගේ අඩුපාඩු සපුරයි. ව්‍යාපෘති නිලධාරි මහතා ලබාගන්නා වැටුපත් වැඩිපුර ප්‍රමාණයක් වැය වෙන්නේ මේ ළමයින්ගේ අනාගතය සඳහාය.මේ ළමයින් බලාගැනීම සඳහා මාසය පුරා වැඩ බෙදාගෙන දිවා රාත්‍රි සේවය කරන පාලිකාවන් 04 දෙනෙක් ඉන්නවා. ඒ අය ද කැපවීමෙන් යුතුව තමන්ගේ දරුවන් මෙන් මේ ළමයින් බලාගන්නවා.හිටපු ඌව පළාත් අධ්‍යාපන අධ්‍යක්ෂ කේ.ඇම්.ජයසූරිය මහතා මෙම ස්ථානය පවත්වාගෙන යාමට විශාල උනන්දුවක් දක්වා ප්‍රතිපාදන ලබාදෙනවා. ඌව පළාත් ප්‍රධාන අමාත්‍ය රුහුණු කතරගම මහා දේවාලයේ බස්නායක නිලමේ ශෂීන්ද්‍ර රාජපක්ෂ මහතා මෙම ස්ථානයේ නේවාසික ළමයින්ට ආහාරපාන සකස්කර ගැනීම සඳහා අංගසම්පූර්ණ කුස්සියක් සාදා දී තිබෙනවා. ළමයින්ගේ අධ්‍යාපනය වර්ධනය කරගැනීම සඳහා ලබාදීල තිබෙන්නෙ නවීන පරිගණකයක් .මෙම ස්ථානය සාර්ථකව පවත්වාගෙන යාම සඳහා ඌව පළාත් ප්‍රධාන අමාත්‍යවරයාගේත් විශේෂ අවධානය යොමුවී තිබෙනවා.ප්‍රජා ඉගෙනුම් මධ්‍යස්ථානයේ සිට සෙල්ලකතරගම මහා විද්‍යාලයට ළමයි යන්නේ අත්ට්‍රැක්ටරයෙන්. මෙම ළමයින් උදේ පාසලට ගොස් එම ට්‍රැක්ටරයෙන්ම ආපසු පැමිණෙනවා.දානපති මහත්මයෙක් කිරි එළදෙනක් ළමා නිවාසයට ලබා දී තිබෙනවා. ළමයින්ට ඒ නිසා උදේට කිරි ලැබෙනවා.ඉගෙනීමට යොමුවීමෙන් පසුව මේ දරුවන්ගේ සහජ දක්ෂතාවයන් එළිදැක්වීමට පටන්ගෙන තියෙනවා. නැටීමට විරිඳු කීමට මෙන්ම දක්ෂ ලෙස නිවේදන කටයුතු කිරීමට හා කථා පැවැත්වීමට දක්ෂයන් මේ අතර ඉන්නවා. මේ දරුවන්ගේ ඉගෙනීම්වලට උදව් කිරීමට දානපති අය ඉන්නවා නම් මොවුන්ගේ දක්ෂකම් දැකීමට පිළිවන්.කතරගම වන්දනාවේ එන බැතිමතුන් පසුපස යමින් පොතක් අරන් දෙන්න. පෑනක් අරන් දෙන්න බෑග් එකක් අරන් දෙන්න සපත්තු දෙකක් අරන් දෙන්න කිය කියා එන දරුවන් ඔබ දැක ඇති.මෙසේ සිටි දරුවන් අතරින් වඩාත්ම අසරණ අය 16 දෙනෙක් තෝරාගෙන මෙසේ නේවාසික පහසුකම් සපයා තිබෙනවා. උදව් කිරීමට දානපති අය ඉන්නවා නම් නේවාසික පහසුකම් පුළුල් කර කතරගම පුදබිමේ විදිවල සිඟමන් ඉල්ලන දරුවන්ට නේවාසික පහසුකම් ලබා දී ඉගෙනීමට යොමු කළ හැකි බව ව්‍යාපෘති නිලධාරි මහතා පවසනවා.කතරගම එන ඔබට මෙම ස්ථානයට පැමිණ මේ ළමයින්ට දානයක් දීමට පොත් පැන්සල් ඇතුළු අධ්‍යාපනය ලැබීමට අවශ්‍ය උපකරණ ආධාර උපකාර ලබාදීමට පුළුවන් නම් ලොකු පිනක්.”ඔබට කතරගම දෙවියන්ගේ ද පිහිට ලැබෙනවා ඇත.” මෙම ස්ථානයේ ව්‍යාපෘති නිලධාරි මහතාගේ බලාපොරොත්තුව අම්මා තාත්තා නැතිව වීදිවල අසරණව සිඟමන් යදින මේ ළමයින්ට හොඳ අධ්‍යාපනයක් ලබාදී විශ්වවිද්‍යාලයට යැවීමයි.කතරගම සිට සෙල්ලකතරගම යන විට “කතරගම නැණ සරණ ප්‍රජා ඉගෙනුම් මධ්‍යස්ථානය” නාම පුවරුව දකින්නට පුළුවන්.කතරගම පුද බිමේ වීදිවල හිඟා නොකන ළමයින් පිරිසක් ඇතිකිරීමේ අරමුණ සාර්ථක කරගැනීමට ඔබගේ අවධානය යොමු කරන්න. මේ සඳහා තණමල්විල කොට්ඨාස අධ්‍යක්ෂ කාර්යාලයේ නොවිධිමත් අධ්‍යාපන ඒකකය ව්‍යාපෘති නිලධාරි ජයවර්ධන මහතා 0718027999 ඇමතීමට පුළුවන.කතරගම විශේෂඊ.එච්.සෝමපාලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=af1307077</link>
    <topic>තේක්ක ගසක් නිසා පහක් එල්ලුම්ගහට</topic>
    <author>අමල් යශෝමන් ජයසිංහ ඩී.එස්.ගුණතිලක</author>
    <content>බන්ධනාගාර නිලධාරීන් අපරාධකරුවන් ගෙන ගිය අයුරු           දොර ඇරපන් – අපි පොලිසියෙන්”මැදගම පොලිස් වසමේ එගොඩ කළගහවාඩිය ප්‍රදේශයේ නිවසකට ඉකුත් 2002 වසරේ ඔක්තෝබර් මස 15 වැනි දින රාත්‍රියේ කිසියම් පිරිසක් පැමිණ වසා තිබූ නිවසේ දොරපළු දෙදරා යන තරමට අත්-පාවලින් පහර දෙන්නට වූහ. හාත්පස මහ ගන කළුවර මැදින් පොළොවට පතිත වී තිබුණේ තරුකැට එළිය පමණෙකි.ගහකොළ වසා පැතිර ගත් මූසල නිහඬ රෑ යාමයේ ඒ නිවසේ දොරට තඩිබාන්නට වූවන්ගේ නියෝගයේ හඬ ගෙහිමියාට එක්වරම හඳුනාගන්නට නොහැකි විය. තම නිවසේ බිරිය හා දරු දෙදෙනා සමඟ කතාබහක යෙදී හුන් ඩී.එම්.මහින්ද මහතා දොර නෑරම මොහොතක් සවන් යොමා සිටියේය. “කවුද?” යැයි විමසුවේය.”දොර ඇරපන් යකෝ - අපි පොලිසියෙන් - දොර ඇරපන්”එසැණින් හෙතෙම තැතිගත්තේ පොලිසියෙන් තම ගෙදරට එන්නට තරමේ කිසිදු වරදක් තමන් අත නොවූ බැවිනි. ගොවිතැනින් සිය දරුපවුල රක්ෂා කරනා 32 වන වියෙහි පසු වූ මහින්ද තම බිරිය ගේ හා දරුවන්ගේ බියපත්ව ගිය මුහුණු දෙස බලා යළි දොර දෙස බැලුවේය.ඔහුගේ මුහුණෙහි විමතිය ද බිය ද මුසු වී තිබිණි. නොනැවතී දොරට ගසන ශබ්දය ද දොර ඇරපන් යැයි යන නියෝගය ද අසා හුන් හේ දොර අරින්නට වූයේ කිසිවක් සිතා ගත නොහැකිව ගිය බියපත් හදවතකිනි.යක්ෂාවේශයෙන් පැමිණියවුන් සේ එක පොදියට කඩාවැදුණු නරුම රැළකගේ ප්‍රහාරයකට මහින්ද ගොදුරු වුයේය. තම සැමියාට පහර පිට පහර දෙන අයවළුන්ගෙන් තම හිමි බේරාගන්නට නොහැකි වූ බිරිය යටිගිරියෙන් විලාප නැඟුවාය. දරු දෙදෙනා ද කෑ මොර දෙන්නට වූයේ “අනේ අපේ තාත්තාට ඇයි ගහන්නේ” යැයි හඬමිනි.බලාපොරොත්තු රහිතව ම මෙසේ කිසියම් පිරිසකගේ පහරකෑමට ලක්ව සිටි මහින්ද තමන්ට පහර දෙන්නවුන් පොලිසිියෙන් නොවේ යැයි අහල පහල උන් බව ද ඉඳුරා හඳුනාගත්තේය. ඔහු ඒ අයගේ නමින් අමතා තමන්ට පහර නොදෙන්නැයි අපහසුවෙන් කීයේය.පහර පිට පහර දීම නැවතුණ ද බිරිය හා දරුවන් විලාප නඟමින් මොර දෙන්නට වූයේ “තාත්තා ගෙනියන්නට එපා” යැයි කියමිනි. සිත්පිත් නැත්තවුන් වන් පැමිණියෝ මහින්ද ඒ මහ රාත්‍රියේ ඔහුගේ නිවසින් පැහැරගෙන යන්නට වූහ. පහර කෑමට ලක්වූ මහින්දට තවත් ඔවුන් හා පොර බදා හෝ “මාව කොහේද අරන් යන්නේ” යැයි කියා හෝ අසන්නට වත් ගත සවියක් රැඳී නොතිබිණි.කිසිවකුට වරදක් නැති තම සැමියාට පහර දී පැහැරගෙන යාම සම්බන්ධයෙන් බිරිය වහා මැදගම පොලිසියට ගොස් පැමිණිලි කළාය. මෙතෙක් තමන් අබිමුවෙහි සිදුවූ සියලු පවත් ඕ පොලිසියට කියා සිටියාය. වැලහින්නක සේ වැලපෙනා ඇයගෙන් දරු දෙදෙනා අසන්නට වූයේ එකම පැනයකි. “අම්මේ – අපේ තාත්තාව කොහෙද අරන් ගියේ”පොලිස් පරීක්ෂණ වහා ඇරඹිණි. එකම ගම් පියසක සමීප ව වෙසෙනා එදා පැමිණියවුන් කලක්මහින්ද හා සුහදව පසුවූ අයුරු ද ඒ සුහදතා කණපිට හැරී පෙරැළී යමින් නොසිඳෙනා වෛරයකට තුඩු දුන් හේතුව ද පොලිස් පරීක්ෂණවලදී හෙළිවිණි. සිතන්නට සිතක් නැති තේක්ක ගසක් සහ මායිම් වැටක් එයට හේතුව විය. මායිම් වැටත්, තේක්ක ගසත් මහින්ද සන්තකයේ ය.ඊට උරණ වූ සැහැසි වූවන්ගේ බද්ධ වෛරය තේක්ක ගසටත් ඉහළින් වැඩී ගියාක් වැන්න. ඒ ක්‍රෝධය නමැති ගස අතු ඉති ලා වනස්පතියක් වී තිබිණ. මුලදී විටින් විට ඇතිවුණු අඬදබරකම් නපුරට හැරුණේ එදින රාත්‍රියේදීය. රහසේ කතිකා කොට ගත් ඔවුන් මහින්දගේ ගෙට වැදී පහර දී ඔහු පැහැරගෙන ගියේ ඒ අනුවය.”අනේ මයෙ බුදු මහත්තයෝ - මේ අපරාධය කරන්නද උන් ඔයාව අරන් ගියේ - මේ ටික කරන්ඩද දෙයියනේ උන් ඔයාව ගෙදරින් අරන් ගියේ”තියුණු ආයුධවලින් කපාකොටා ඝාතනය කොට ලේ දහරා මැද නිරුද්ධ ප්‍රාණයෙන් වැතිරී සිටි සිය හිමි දුටු ඕ සිහිසුන් වූවාය. “අනේ අපේ තාත්තේ” යැයි කී දරුවෝ පොළවේ වැටී – හැපී හඬන්නට වූහ.මහින්දගේ ඝාතනයට සම්බන්ධ වූවන් අත්අඩංගුවට ගැනීමට පොලිසිය සමත් විණි. නීතිවිරෝධී රැස්වීමක සාමාජිකයන් වීම, පැහැරගෙන යාම හා මිනීමැරීම යන චෝදනා තුනක් යටතේ මෙම විත්තිකරුවනට එරෙහිව අධි චෝදනා ගොනු කැරිණි.ලේ තැවරුණු දෑත් මනාව සෝදා පවිත්‍ර කර සිටිය ද එහි පාපයේ විපාකය ඔවුන් පසුපසම ලුහුබැඳ පැමිණියා වැනිය.මොනරාගල පළාත්බද මහාධිකරණයේ විනිසුරු ගිහාන් එච්.කුලතුංග මහතා ඉකුත් පළමුවනදා නඩු විභාගයේ අවසන් තීන්දුව ප්‍රකාශයට පත් කරමින් විත්තිකරුවන් පස්දෙනාට මරණීය දණ්ඩනය නියම කළේය.විත්තිකරුවන් වූ ආර්.කේ.ඩී.පියදාස, ආර්.කේ.ඩී.සුගතදාස, කේ.ඩී.උපුල් කුමාර හා කේ.ඩී.ජෝන් නමැත්තන් එකම පවුලේ සහෝදරයන් බව ද අධිකරණයේ දී හෙළිවිණි.මෙම නඩුවේ චෝදනා ලැබ සිටි ආර්.කේ.ඩී.චමින්ද රාජපක්ෂ නමැත්තා මහාධිකරණ විනිසුරුවරයා විසින් නිදොස් කොට නිදහස් කරනු ලැබිණි.මෙම අපරාධයට සහාය වූ මොහොමඩ් නියාස් නමැත්තා ද මරණීය දණ්ඩනයට යටත් කැරිණි.විත්තිකාර පාර්ශ්වයේ බිරින්දෑවරුන් ද දෑත් ඉහ මත තබා වැලපෙනු පෙනිණි.කිවයුත්තක් ඉතිරි ව තිබේ. මිනිසත් බව ලැබූ මිනිසුන් පිරිසක් විසින් තවත් මිනිසකු සාහසික අන්දමින් මරා දැමීමෙන් දරු දෙදෙනකු සමඟ තනිවූ මවක් ගින්දර උහුලන්නීය. ව්‍යසනයට මුලපිරුවෝ එල්ලුම් ගස අබිමුව නෙතින්, මුවින්, හදින් වැලපෙන්නෝය. ඔවුන් අහිමි වූ ශෝකයෙන් ඔවුන්ගේ ඥාතීහු වැලපෙන්නෝය.සිතන්න..! ඒ මායිම් වැටත් තේක්ක ගසත් මේ සියලු සිදුවීම් දෙස උපේක්ෂාසහගතව බලමින් මෙන් හුන් තැනම තවමත් නිදැල්ලේ පසුවන්නේය.අමල් යශෝමන් ජයසිංහ ඩී.එස්.ගුණතිලකපින්තූර – ඌව වෙල්ලස්ස විශේෂ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=af1307078</link>
    <topic>හරි හුරතල් නිවුන්නු අපි</topic>
    <author>ටිරෝනි වෑවලගේ</author>
    <content>මෙලීසා ගේට්ටුව අරින්න ආවේ ජේඩ්න්වත් වඩාගෙන."කෝ අනිත් අය"මොනවා අහන්න හිතේ තියාගෙන ආවත් මට මුලින්ම ඇහුණේ ඒ ප්‍රශ්නය."එන්න"මෙලීසා හිනාවෙවී මාව එක්කගෙන ගියා.මහනුවර තවත් අම්මා කෙනෙකුට පස් නිවුන් දරුවන් ලැබිලා කියන ආරංචිය ආපු ගමන් මට මතක් වුණේ මේ පුංචි පැටවුන්ව. මහනුවර පස් නිවුන් දරුවන් ගැන වාර්තා තියද්දී මාලබේ මෙලීසා ඩිලිවේරාත් ඒ අම්මලා අතරට එක්වෙන්නේ කොළඹ නගරයත් හුදෙකලා නොකරමින්. දැන් මෙලීසාගේ පුංචි පැටවුන්ගේ වයස මාස අටයි.ඇත්තටම කාමරේ ඉඩ මදි. ඒත් මෙලීසා හරිම පිළීවෙළයි. රෝස පාට ඇදුම් ඇඳපු ගෑනු ළමයි ටික එක කොට් එකක පෙරළි පෙරළි සෙල්ලම් කරනවා. පුංචි කේලබ් තවත් කොට් එකක. අයියා එනකල් බලාගෙන. මෙලීසා ජේඩ්න්වත් එතනින් තිබ්බා. දැන් පහ හරි. ඇත්තටම හරිම ආස හිතෙනවා.පුංචි පැටවුම පස් දෙනෙක්. මුළු ගේ ම පිරිලා. තවම මාස අටයි. තව ටිකක් ලොකු වුණාම.... මෙලීසා හරිම ප්‍රබෝධමත්. තමන්ගේ දරු පැටවු පස් දෙනා ගැන ආඩම්බරෙන්. තාත්තා ඩෙන්වර් නම් ගෙදර නැහැ. කොහොම ගෙදර ඉන්නද? පැටව් පස් දෙනා වෙනුවෙන් කරන්න මොනතරම් දේ තියනවද? වගකීම් වැඩි තාත්තටනේ. මම මෙලීසගෙන් දරුවන්ගේ විස්තර අහන්න ගත්තා." අනික් හැම අම්මෙක් වගේම මමත් බලාගෙන හිටියේ එක දරුවෙක්. ඒත් පළවෙනි ස්කෑන් පරීක්ෂණයේදී කිව්වා නිවුන්නෝ ඉන්නවා කියලා. දරුවන් කුසට ඇවිත් ටික දවසක ඉඳන්ම මට සංකූලතා ඇති වුණා. ගොඩක් වමනේ ගියා. රෝහල් ගත වුණා.මාස පහක් විතර වුණාට පස්සෙ කරපු ස්කෑන් පරීක්ෂණයකින් තමයි දැන ගත්තේ දරුවෝ පස් දෙනෙක්ම ඉන්න බව. ඇත්තටම මම බය වුණා. බයත්, මගේ ශාරීරික අපහසුතා සියල්ලත් මැද්දේ මමත් සැමියාත් එකම තීරණයක හිටියා. මේ දරුවෝ ඔක්කොම කොහොම හරි හදා ගන්නවා කියලා. "පෞද්ගලික රෝහලකදී හදිසියේම දරුවන් බිහි කරන්න මෙලීසට සිදු වෙන්නේ ශාරීරික සංකූලතා තවත් වර්ධනය වුණු නිසා. ඒ‍ වෙනකොට කුසේ ඉන්න පුංචි පැංචන්ට මාස හත ඉක්මවුණා විතරයි. පස් දෙනාගෙන් හතර දෙනෙක්ගේම බර කිලෝ ග්රෑම් එකකට අඩුයි. මද්දුමයා වෙච්ච ජේඩ්න් විතරක් කිලෝ එකයි ග්රෑම් හාරසීයක බරකින් යුක්ත වුණේ." වැඩිමල් දුව සොයිගේ උපත් බර ග්රෑම් 530. දෙවෙනියා ක්ලොයි ග්රෑම් 750. හතරවෙනියා ලියෑන් ග්රෑම් 910. බාලයා කේලබ් ගේ උපත් බර ග්රෑම් 900. මේ අතරින් සොයි, කේලබ් දෙන්නා ජීවත් කරවන්න අමාරුයි කියලා තමයි ඩොක්ටර්ස්ලා මුලින්ම කිව්වේ. පැය හතළිස් අටක් යනකල් පස් දෙනා ගැනම මොකුත් කියන්න බැහැ කිව්වා. ඒත් අපි දෙවියන් වහන්සේ විශ්වාස කළා. "මෙලීසාගේ දරුවෝ පස් දෙනාට උපත ලබා දෙන්න සිසෙරියන් සැත්කම කරන්නේ ප්‍රසව හා නාරි විශේෂඥ වෛද්‍ය වර්ණකුලසූරිය මහතා. ඒ වෙනකල් මෙලීසගේ වගකීම උරමත දරාගෙන හිටපු මේ වෛද්‍යතුමා දරුවන් මෙලොව එළිය දැක්කට පස්සේ ඒ බැරූරුම් වගකීම වෛද්‍ය ශකිලා නානායක්කාරට පවරනවා.එතන ඉඳන් මේ පොඩිත්තන් නිරෝගීව ලොකුමහත් කරන වගකීම පැවරෙන්නේ ඇයට. ප්‍රතිකාර කිරීමේ පහසුව මත ඇය මේ දරුවන් කාසල් වීදියේ කාන්තා රෝහලට ගෙන එනවා. වෛද්‍ය ශකිලා නානායක්කාර මේ පැටව් පස් දෙනා ගැන මතකය අවදි කළේ මෙහෙම." මේ දරුවන් උපත ලබපු තැන ඉඳලා වගකීම් පැවරුණේ මට. දරුවන්ගේ උපත් බර ඉතාම අවදානම් මට්ටමක තිබුණේ. පස් දෙනාටම ශ්වසන අපහසුතා තිබුණා. පැය 48ක් ගෙවෙනතුරු මොකුත් කියන්න බැරි තත්ත්වයක් තමයි තිබුණේ. පස් දෙනාම ශ්වසන ආධාරකවලට සම්බන්ධ කළා.වැඩිමල්ම දරුවා සහ බාලම දරුවාගේ ජීවිත ඉතාමත් අවිනිශ්චිත තත්ත්වයක තමයි තිබුණේ. ඒත් මට මේ දරුවන්ගේ අම්මාගෙන් උපරිම සහයක් ලැබුණා. ඇය මම ඉන්න අවස්ථාවල හඬා වැළපුණේ නැහැ. ඇය ධෛර්යයෙන් මුහුණ දුන්නා. දරුවන් පස් දෙනාම ආරක්ෂා වන බව විශ්වාස කළා.මට සහය දුන්නා. සතියක් ගතවෙනකොට මේ දරුවන් නිරෝගීව ජීවත් කළ හැකි බව මට තහවුරු වුණා. මාස එකහමාරකින් දරුවන් පස් දෙනාම ගෙදර ගෙනියන්න තරම් නිරෝගී කරන්න මට හැකියාව ලැබුණා. ඒත් එයාලා වෙනුවෙන් මහන්සි වෙලාම මාව රෝගී වුණා."මෙලීසා ඒ ගතවුණූ දවස් මතක් කරන්නෙත් බයෙන්.. ඒත් අසීරු අතීතයක් ජයගත්තම ජයග්‍රාහී සිතුවිලි සමරන එක සුන්දර වැඩක්. මේ අතරේ කට්ටියට වැඩ ගොඩයි. ‍ඡායාරූපවලට පෙනී ඉන්න නම් හැමෝම ආසයි වගේ. මෙයාලට ඇඳුම් අන්දවන, ගලවන වැඩෙත් ලේසි නැහැ. මේ පස් දෙනාම බලා ගන්න ඉන්නේ තුන් දෙනයි.ඒ මෙලීසයි, එයාගේ අම්මයි, කරුණයි. පොඩ්ඩෝ පස් දෙනා නින්දට යනතුරු මේ තුන්දෙනා එක දිගට වැඩ. ඡායාරූපවලට පෙනී ඉඳලමද කොහෙද කට්ටියට මහන්සියි වගේ. එහෙන් මෙහෙන් සද්ද ඇහෙනවා. මෙලීසා තමයි මේ පුංචි පුංචි ඉඟි මුලින්ම වටහා ගන්නේ. අම්මනේ.දරුවෝ තේරුම් ගන්න අම්මා තරම් කෙනෙක් වෙන කොහෙන්ද? ඉක්මනින් කුස්සියට යන මෙලීසා ආපහු එන්නේ කිරි බෝතල් පහක් අරගෙන. ඒ වැඩෙත් ලේසි නැහැ. ළදරු කරත්ත දෙකක්. එකක දෙන්නෙකුට ඉන්න පුළුවන්. මෙලීසත් අම්මත් එකවර දෙන්නෙකුට කිරි පොවනවා. අනික් පුංචි පැංචි කරුණ අතේ." කරුණා ඔයා කිරි පොවලා තියෙන්නේ ක්ලොයිට"මෙලීසා කියනවා." මම හිතුවේ මේ ඉන්නේ සොයි කියලා"කරුණට තවමත් සොයි, ක්ලොයි පැටලෙනවා. මේ අක්කයි නංගියි ඒ තරමට සමානයි. ඒත් මෙලීසට නම් පැටලෙන්නේ නැහැ. අම්මලා ගේ විශේෂත්වය ඒකනේ. කිරි බීපු ගමන් කට්ටියට නිදි මතයි. සද්ද බද්ද සේරම ඉවරයි. මුළු ගෙදරම හරිම සාමකාමීයි. මෙලිසා කියන්නේ එයාලාට හුස්මක් කටක් ගන්න තියෙන්නේ මේ වෙලාව කියලා. දැන් ඇයට මාත් එක්ක නිදහසේ කතා කරන්න පුළුවන්. ඒත් දරුපැටව් ටික නිදා ගත්තම පාළුයි වගේ." දරුවෝ ගෙදර ගෙනාවට පස්සේ මට අභියෝග වැඩි වුණා. මේ මගේ කුළුඳුල් දරු උපත. එකපාර පස්දෙනෙක්ගේ වැඩ කර ගන්නේ කොහොමද කියලා මම බය වුණා. ඒත් මම ටිකෙන් ටික හැඩ ගැහුණා. දරුවන්ගේ බර කිලෝ දෙකහමාරක් වෙනකල් නාවන්න එපා කිව්වා. ඒ නිසා මාස ගණනක් යනකල්ම මම එයාලව යන්තම් තෙමලා පිහ දැම්මා.දැන් මෙයාලා හරිම ක්‍රියාශීලී. මම ගොඩක් සතුටු වෙනවා මගේ දරුවෝ පස්දෙනාම නිරෝගීව ඉන්න එක ගැන. ආර්ථික අපහසුතා තියනවා. එකපාරම පස් දෙනෙක්ට වියදම් කරන එක පහසු දෙයක් නෙමෙයි. ඒත් මේ දෙවියන් වහන්සේ අපට දීපු තෑග්ග. ඒ තෑග්ග අපි කොහොම හරි ආරක්ෂා කර ගන්නවා. ‍"මෙලීසා ඇත්තටම හරිම ධෛර්යවන්තයි. ඇයගේ වාසනාවන්ත පවුලට නොයෙක් අයගේ උපකාර නැතිවම නෙමෙයි. ඒත් දරුවන් පස් දෙනෙක් නඩත්තුව ලේසි නැහැ. ඇයත් සැමියාත් මේ දරුපැටවු පස් දෙන්නා එක්ක ධෛර්යයෙන් යුක්තව අනාගතයට මුහුණ දෙනවා.ටිරෝනි වෑවලගේඡායාරූපදුශ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=af1307079</link>
    <topic>ගිය ආත්මෙ සුනිල්ගෙ මල්ලි කෙනෙක්</topic>
    <author>කසුරි</author>
    <content>මේ දවස්වල මසිත සැහැල්ලුවකින් එහෙමත් නැතිනම් ආහ්ලාදයකින් එසේත් නැතිනම් ප්‍රහර්ෂයකින් ප්‍රබෝධවත් ව පිරී යන සිද්ධි මුණ ගැසෙනවා. ඒක නම් හරිම වාසනාවක්.ගිය සතියේ මසිත සටහන්ව තිබුණේ යෞවන සම්මාන උත්සවයෙන් අත් විඳි වෙහෙසකර නොවන උත්කර්ෂවත් බව පිළිබඳ අත්දැකීමක්.මේ සතියේ මසිත සැහැල්ලුවකින් නොව ප්‍රබෝධයකින් සහ ප්‍රහර්ෂයකින් පිරී ගියේ ගුවන් විදුලිය නිසා. (රේඩියෝ සිලෝන් එක)හිදිස්සියෙන් ම වගේ ත්‍රීවිල් ස්ටාර් වැඩසටහනේ මූලික වටයේ ගී ප්‍රසංගයක් අසන්නට ලැබුණා.ත්‍රීවිල් සංස්කෘතිය ගැන සමාජයේ ඇතැම් කොටස් අතර තිබෙන්නේ සුපසන් හැඟීමක් නම් නෙමෙයි. චාරයක් නැතුව එහෙන් මෙහෙන් දාන... අණක් ගුණක් නැතුව කඩාගෙන බිඳගෙන යන... පාරේ ඉන්න මිනිස්සුවත් අනික් වාහනවත් තුට්ටුවකට මායිම් කරන්නෙ නැති... පාරේ නීති පයිසෙකටවත් ගණන් ගන්නෙ නැති... හරියට පාර තමන්ට විතරක් වාගෙ සලකන අමුතුම තාලේ සංස්කෘතියක් කියලයි හුඟදෙනෙක් හිතාගෙන ඉන්නෙ. හුඟාක් වේලාවට පාතාලයේ වැඩකිඩවලටත් සපෝට් එකක් දෙන... අයියලා හෙවත් පොරවල්ගෙන් සමන්විත සමාජ කොටසක් විදියටත් සලකන අය ඕනතරම් ඇති.බොළඳ නවකතාවක්... බොළඳ පත්තරයක්.. විශේෂයෙන් ම රාගික කතා තියෙන.. නිරුවත් පින්තූර තියෙන පත්තර සඟරා ගහන්නෙ ත්‍රිවීල් මල්ලිලාටත් ගාමන්ට් නංගිලාටත් විකුණන්ඩ බලාගෙන කියල මතයකුත් තියෙන බව ඇත්තක්.ගාමන්ට් නංගිලා විඳින දුකට වඩා ලියැවෙන්නෙ එක්කෙනෙක් දෙන්නෙක් කරන අනම් මනම් අනියම් වැඩ ගැන.. ත්‍රිවීල් මල්ලිල ගැනත් එහෙමයි. නමුත් ඇත්ත තත්ත්වය ඒකම නෙමෙයි. තමන්ගෙ ගෙදර අය වෙනුවෙන් අපා දුක් විඳිනා ගාමන්ට් නංගිලා වගේ ම මනුස්සකම් වලින් පිරුණ ත්‍රිවීල් මල්ලිලාත් ඉන්නවා.මේක එහෙම මනුස්සකම පිළිබඳ කතාවක් නෙමෙයි. උපන් දක්ෂතා පිළිබඳ කතාවක්.සමාජයේ වැඩිපුර අවධානයට ලක් නොවුණ ත්‍රීවිල් මල්ලිලා වෙනුවෙන් “ත්‍රිවිල් ස්ටාර්” නමින් සංගීතමය වැඩසටහනක් සංවිධානය කරන්නට කටයුතු කිරීම ගැන එක පාරක් නෙමෙයි දෙපාරක් අපේ ආණ්ඩුවෙ ගුවන් විදුලියට නම්බුකාර ස්තුතියක් පිරිනමනවා.ඒ වැඩසටහන මරු. ත්‍රිවිල් මල්ලි කෙනෙකුගෙ පුතෙක් වෙන්ඩ ඇති... “මේ තරම් සියුමැලි ද කළු ගල්...” කියන ගීතය ගායනා කළා. ඇත්තට ම මට හිතෙන්නෙ ගිය ආත්මභාවයක සුනිල් එදිරිසිංහ ගෙ මල්ලි කෙනෙක් වෙන්ඩ ඇති. හරිම මරු. නව යොවුන් වයසේ සිටින නමුත් ඔහුගේ ගායනයෙහි සහ කටහ‍ඬෙහි තිබුණු සංවර බව ගැන නම් කියලා වැඩක් නෑ...හරිම සුන්දර දේවලුත් සිදුවුණා. ප්‍රසංගය මෙහෙයවූයේ ගුවන්විදුලි සභාපති තුමාමයි. ආධුනික ගී ප්‍රසංගයක් මෙහෙයවන්නේ කොහොමද කියන එක ගැන හොඳ පූර්වාදර්ශයක් සපයා දුන්නා.එක වේලාවකදි ආධුනික ගායිකාවගෙන් තොරතුරු විමසුවා. පළමු වතාවට ගුවන්විදුලි මැදිරියක මයික්‍ර‍ෆෝනය ඉදිරිපිට සිට ගත්තාම ඇතිවන සබකෝලය නැති කරන්ඩයි එහෙම ප්‍රශ්න අහන්නෙ.. හඩ්සන් මහත්මයා ඒක අපූරුවට කළා.. ප්‍රශ්න කිහිපයක් ඇහුවා.. ආධුනික ගායිකාව පිළිතුරු දුන්නා.“දැන් මං ඔයාගෙන් ප්‍රශ්න ඇහුවා නෙ, දැන් ඔයා මගෙන් ප්‍රශ්නයක් අහන්ඩ.”ගායිකාව ඇහුවේ අපූරු ප්‍රශ්නයක්.. මුළු ශාලාවම නෙමෙයි හඩ්සන් මහත්තයාටත් හොඳටෝම හිනා ගියා. ඒ ප්‍රශ්නය මේකයි.“එහෙම නම් දැන් මම සින්දු කිව්වට කමක් නැද්ද?”ඒ සිද්ධියේ අපූරුව හඩ්සන් මහත්මයා සිනාවකින් විඳගත්තේය ඊට පසු දින ගණනාවක් යනතුරු මේ අපූරු ප්‍රශ්නයත් සිනා හඬත් ප්‍රචාරය කළේය.මොනව වුණත් හඩ්සන් මහත්මයා වැඩේ හොඳයි. අපි විශාල සතුටක් වින්ඳා.. මුල් වටය එහෙම නම් අවසාන වටය ගැන දැන්ම ම හිතාගන්ඩ පුළුවන්.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=af13070712</link>
    <topic>මගෙ අම්මගෙයි තාත්තගෙයි මිනී එම්බාම් කළෙත් මමමයි</topic>
    <author>උපාලි සමරසිංහ</author>
    <content>නිකිණි වැස්සෙන් බැට කෑ යකඩ ගැහැනියක ගේ සත්‍ය කතාවඇඹිලිපිටිය නගරයේ සිටින අපගේ ඉහට උඩින් පාත්වන අව්රශ්මිය ඉතාම පීඩාකාරිය. හිරු අහසේ ගිනි ගනිමින් තිබේ. බඩවැටි ළඳු පඳුරු ගහණ දුෂ්කර මාවතක් දිගේ අප ඇදී යන්නේ කිසියම් අපූරු චරිතයක රුව ගුණ ඔබට ගෙන එනු පිණිසය.ඇඹිලිපිටිය මහ ටවුමේ සිට කොළොන්න නමැති ගමේ ග්‍රාම වසම් විසිනවයම මේ අපූරු ගැහැනිය ගැන හොඳින් දනී. මේ ළඳ බොළඳ සියුමැලි ඒ සිංහල කුල කත මත අභීතව නඟින යකඩ ගැහැනියක් ද? වළඳක් මුට්ටියක් කළයක්, පලා මල්ලක් අතැතිව හිඳින ඒ අපට හුරු පුරුදු ගැමි ගැහැනිය නොව ඇය අත ඇත්තේ මිනී කපන කතුරකි. නැත්නම් පිහියකි.මිනී පෙට්ටි සාප්පුවක් පවත්වාගෙන යන ඇය නමින් සෝමවතී දේවනාරායනය. කොළොන්න පොලීසිය අසල ඉඩමක ඇති මේ මිනී පෙට්ටි සාප්පුවට හිතවත් සේවකයන් දෙන්නකු හිටියත් සියලු කටයුතු කරන්නේ සෝමාවතීම වීම සුවිශේෂයකි.“මරණයක් සිදුවූ වහාම මිනිස්සු මාව හොයාගෙන එනවා. මිනියට ඇඳුම් මහන්නෙත් මම. පෙට්ටි හදලා තියන්නෙත් මම. එම්බාම් කරන්නෙත් මමයි. අවමංගල ගෙදරට අවශ්‍ය පාවාඩ, මල්වඩම්, ඇත් දත් මේ සේරම මං ‘හයර්’ කරලා කීයක් හරි හොයාගන්නවා මහත්තයො. අවමංගල රථය ‘හර්ස්’ එක එළවන්න කෙනෙක් නැත්නම් රෑ දොළහට හරි ඕනෑම තැනකට ‘මිනිය’ ගෙනියන්නෙත් මම.ඇය ගැන සොයමින් දුෂ්කර මාවත් දිගේ කොළොන්නට පැමිණි ගමනේ වීඩාව පහව ගියේ ඇගේ වීර්යවන්ත කතාව ඇසීමෙනි.සෝමවතීය කීය වෙනකම් ඉගෙන ගත්ත ද? මම ඇසුවෙමි.“මම අපොස සාමාන්‍ය පෙළ විෂයයන් හයක් සම්මාන හතරක් එක්ක සමත්. අපේ තාත්තා අම්මා අහිංසක මිනිස්සු. පුංචි කාලයේ ඉඳන්ම මාපියන්ටත් බරක් නොවී මා යමක් සොයාගත්තා. මුලින්ම මා හිටියෙ තිස්සමහාරාමයෙ. එහෙ කළේ ‘ගරාජ්’ එකක්.ඕනෑම වාහනයක් කැඩුණොත් මට හදාගන්නත් පුළුවන්, ගෙවල් විදුලි ‘වයරින්’ කරන්න, කම්බි කපන්න, රෝදවලට ‘පැච්’ දාන්න, එන්ජිම යට ඉඳන් වාහනය හදන්න, මිනිස්සු කරන ඕනෑම දෙයක් මට එක වතාවක් හරියට බලාන හිටියොත් ඒ විදියටම කරන්න පුළුවන්.”“මගේ මේ හැකියාව නිසා මට විශ්වාසයක් ඇතිවුණා. මං මිනී එම්බාම් කරන තැන්වලත් ගැවසීලා ඒකත් ඉගෙන ගත්තා. මට යම්තම් අවුරුදු 20 වෙනකොට පුංචි කාලේ ඉඳන් එකට ඉස්කෝලෙ ගිය මගේම මස්සිනා කෙනෙකු සමඟ විවාහ වුණා. මගේ සැමියගෙන් මා ගෙදරට කියලා සත පහක් වියදම් ගත්තෙවත් නෑ.මගේ අතේ ඕනෑම වෙලාවක ‘මොනර’ කොළ දෙක තුනක් තිබුණ මහත්තයො. ඉතින්! ඒ මිනිහා හරිහම්බ කළ දේ එයාටම විතරයි වියදම්. අපට දරුවන් දෙන්නෙක් ඉන්නවා. පුතාට අවුරුදු 24 යි. දුවට අවුරුදු 13 යි. දැන් මටත් 48 ක් වෙනවා.දැන් මහත්තයා කෝ? එයාගෙන් මේ මිනී පෙට්ටි සාප්පුවට උදව් නැද්ද?මොනවා කතා කරනව ද මහත්තයො. ඒ මිනිහා මළ ගෙවල්වල මා යනවටත් විරුද්ධයි. මිනී එම්බාම් කරනවට තියා මේ බඩු හයර් කරනවටත් විරුද්ධයි. ඒත් මට දරුවන්ට හොඳින් උගන්වන්න ඕනෑ. ඒ නිසා මේ කොළොන්නට ඇවිත් 85 ඉඳන් මා ඒ කටයුතු කරනවා. මිනිහා මගේ රස්සාව නිසා මාව අතහැරලා ගියා. එයාගෙ මහ ගෙවල් මාතර මුහුදු වෙරළ ළඟ. සුනාමියට මගේ මහත්මයත් ගොදුරු වුණා. එයාගෙ පවුලෙ තවත් කීපදෙනෙකුත් මැරුණා. මෙයාගෙ ‘බොඩිය’ හමුවුණා. මා හාමුදුරු නමක් වඩමවාගෙන ගිහින් පාංශූ කූලය දීලා පින් පමුණුවලා අවමංගල කටයුතු කරලා ආවා.ඇය අපූරු ගැහැනියක් වන්නේ ද එනිසාමය. යකඩ හැඟුමින් කටයුතු කළත් ඇය අවශ්‍ය මොහොතකදී සංවේදී වූවාය.ඇය මිනී එම්බාම් කරන ඇඳ තබා ඇති පිළිකන්න එළිමහනට විවරය. මම ඒවා රහසින් සිදුවිය යුතු නොවේදැයි ඇගෙන් ඇසුවෙමි.“ඕවා ඔක්කොම බහුභූත. සමහර මළගෙවල්වල ගියාම මිනිස්සු කියනවා අඟහරුවාදා සිකුරාදා වළලන්නේ නෑ කියලා. හොඳයි! අඟහරුවාදා සිකුරාදා මිනිස්සු උපදින්නෙ නැද්ද? ඉපදුණොත් ඒකෙ වරදක් තියෙනව ද? අඟහරුවාදා සිකුරාදා ඉපදිච්ච ලෝකෙ හොඳ කෙළිකාරයෝ ඕනෑ තරම් ඉන්නවා.අප මිනී කපන්නෙ පිළිකන්නෙ ඇඳක තබාගෙන. ඕනෑකමකින් බැලුවොත් කෙනෙකුට බලාගන්න පුළුවන්. ඉතින්! බලාගත්තම අපට මොකද? සංසාරෙ ගැන හරියටම දැනගන්න ඒව බලනවානම් හොඳයි.” සෝමාවතීගේ වචනයේ එක් අතකින් වරදක් නැත. ඒත් මට ප්‍රශ්නය විසබීජ හොඳින් ආවරණය නොවීම ගැනය.මං අවුරුදු 3 1/2 ක් කොළොන්න ඉස්පිරිතාලේ මිනී කැපුවා. බොහෝ වෙලාවට ඒකෙ මෝචරියෙ හිටියෙ මායි මිනියයි විතරයි. නැත්නම් මිනියක් පශ්චාත් මරණ පරීක්ෂණයට ඇඹිලිපිටියට ගෙනියන්න ඕනෑ. කාන්තාවක් නිසා ද දන්නෙ නෑ රස්සාව ස්ථිර කළේ නෑ. මුදල් හදල් නැතිවම මං අවුරුදු 3 1/2 ක් වැඩ කළා. මිනියක් දැක්කම මට ඒකෙ විස්තරේ හරියටම කියන්නත් පුළුවන්. ඇත්තටම එල්ලිලා මළා ද නැත්නම් මරලා එල්ලුවා ද කියලා එල්ලපු මිනියක් දැකලා මා කීවා.මරණ පරීක්ෂණයක කාර්ය කෙරෙන හැටි නියමාකාරයෙන් දැනගැනීමේ කුහුල මා තුළ එසැවෙයි. මම ඇයගේ අවධානය එදෙස හරවමි.මුලින්ම කරන්නේ මිනිය මනින එක. මිනියේ උස මැනලා කොරනේල් රාළහාමි (හදිසි මරණ පරීක්ෂක) ලියාගන්නවා.මිනිය තිබුණු ස්වරූපය ඊළඟට රාළහාමි ඇඳගන්නවා. ඊළඟට මා මිනිය පෙරළලා බලනවා. ඒ බලන්නේ සීරිම් තුවාල ආදිය තිබේ ද යන්න ගැනයි. දිස්ත්‍රික් වෛද්‍ය නිලධාරී (ඩී එම් ඕ) මේ වෙලාවට ළඟින් ඉන්න ඕනැ. වස බීපු හෝ සැක කටයුතු නැති මිනී විතරයි මෙලෙස බලන්නේ. ඊළඟට ඒ හැම මිනියටම පෙට්ටිය දෙන්න, ඇඳුම් මහන්න වෙන්නෙ මටයි. ඉස්පිරිතාලෙදි මට ලැබුණු ලාභය එච්චරයි. මෝචරියට උදේ 8 ට ගිහින් දවල් 12 දක්වා ඉන්නවා. ඊට පස්සෙ ආයිත් 2 ට ගිහින් 4 දක්වා ඉන්නවා. සමහර දාට කපන්න මිනී ඇත්තෙත් නෑ. ඇය කීවාය.ඔබ ‍උදේට බුදුන් වැඳලා පහන් තියන්නේ මිනී පෙට්ටි සාප්පුවේ ඒකෙ ප්‍රාර්ථනය කුමක් ද? මම ඇසුවෙමි. ‍වැඩි වැඩියෙන් මැරියන් කියලනම් නෙවෙයි මහත්තයො. මේ වසම් විසිනවයෙ කොහේ හරි කෙනෙක් මිය යනවා. ඒක අපට ලබාදෙන්න ආශිර්වාදයක් වේවි ය හිතලයි. මහත්තයා තරහා නැත්නම් තවත් කතාවක් කියන්නම් මම දෙවියන්ටත් පහනක් තියනවා. ඒ දෙවියො නම් මට කියන්නෙ මෙහෙමයි. “උඹත් කීයක් හරි හොයාගෙන මටත් තෙල් ටිකක් අරන් පහනක් පත්තු කරපන්” කියලයි. එසේ කී ඈකොක් හඬලා හිනැහෙන්නීය.මේ පෙට්ටියක් කීයක් විතර වෙනව ද?ඔය බුරුත තේක්ක පෙට්ටි ගැන කියනවා නේද? අලි බොරු. ඒවා සියල්ලම පාට කරපුවා. පෙට්ටියෙ බර වැඩි වෙනවට මිනිස්සු කැමැතියි. ඒ ලීය හොඳ වැඩි හිතලයි.ඒවයේ තනිකර පිදුරු හා වෙනත් දේ පුරවලා තියෙන්නෙ. හුඟාක් මිනී පෙට්ටි සාප්පු කාරයො පෙට්ටි හදන්නෙ ඇල්බීසියා ලීයෙන්. මාත් හදන්නෙ එහෙමයි. ඕනැනම් අවශ්‍ය ද්‍රව්‍ය ටිකක් කියන්නම්.මෙච්චරයි යන්නෙ. අඟල් 1/2 අටේ ලෑලි 9 යි. පළල 4 පටි අඩි 6 ක්. දිග අඩි 6 1/2 යි. සරනේරු 12 යි. ඇණ ග්රෑම් 250 යි. (අඟල් 1 1/2) ඇණවල කඳ හීන් වෙන්නත් ඕනැ. ඉටි රෙදි ග්රෑම් 500 ක් හා පිදුරු හා අනෙක් දේ.ඔබේ ජීවිතයේ සුවිශේෂ සිදුවීම් නැද්ද? මම අසමි.මොකෝ නැත්තෙ. සමහරු මිනී එම්බාම් කරන තැනට බීගෙන ඇවිත් ‘කුලප්පු කතා’ කියනවා. මා නැගිට එහෙනම් උඹ කරපන්, මං යන්නම් යැයි කී ගමන් ඒ මිනිස්සු මාරු වෙලා යනවා. දවසක් ඉස්පිරිතාලේ පුංචි මාස ගණනක කිරි කැටියෙක් කිරි හිරවෙලා මැරුණා. වාට්ටුවේ සිටි අම්මලා ඔක්කොම අඬනවා.මං මරණය ගැන අඳුනන නිසා චුට්ටක්වත් අඬන්නෙ නෑ. මං ඒ මිනිය කපන්න යන වෙලාවෙ දොස්තර මහත්මයෙක් මගෙන් ඇහුවා. අනෙක් අම්මලාට වගෙ ඔබටත් දුක නැද්ද? කියලා. මං හිනා වෙලා ජීවිතේ මුලදි මැරෙනවා. අගදිත් මැරෙනවා කිව්වා.ඔබේ ජීවිතයේ අමතක නොවන සිදුවීමක් ඇති. ඒක හැමෝටම පොදුයි. සෝමවතීට මම කීමි.ඔව්, මහත්තයො. මගෙ අම්මා මිය ගියෙ මේ ඉහළින් තිබෙන ගෙදර. තාත්තත් අන්තිම කාලෙ මගෙ ළඟ හිටියා. මේ දෙන්නගේම මිනී කපලා එම්බාම් කළේ මම. ඒක මට ගාණක් නෑ. ඕනෑම මිනියක් සති ගණනක් තියාගන්න සාස්තරේ මා දන්නවා. මගෙ අම්මගෙ මිනිය දින 4 ක් තියාගත්තා.එම්බාම් කරන විට ඇය මිනියේ බලනහරය මුලින් ම කපන්නීය. ඉන්පසු එතැනින් ‘ඇනීටා’ සිරින්ජරය ඔබා සිරුර විනිවිද යන සේ බෙහෙත් ගල්වන්නීය. මෙය හරිහැටි කැර තැබුවොත් මිනියක් නරක් නොවී දින 10 ක් 21 ක් තබා ගත හැකි බව ඈ සපථ කරන්නීය. ඇය හොල්මන් අවතාර තුට්ටුවකට මායිම් කරන්නේ නැත.ඒවා අමු බොරු. මිනී කපන මා ළඟට එකෙක්වත් එන්නේ නෑ. උන් යන්නෙත් උන්ට යමක් දෙන තැන්වලට. මගෙන්නම් උන්ට මුකුත්ම ලැබෙන්නෙ නෑ. මං බොහෝ වෙලාවක් ගත කරන්නෙ මිනී එක්ක. ගෙදරකට ගියාම නැගෙනහිරට මිනියේ හිස තියන්න එපා. අර පැත්තට එපා. මේ පැත්තට තියන්න කියනවා. මා නම් ගෙදර ඉඩකඩ තිබෙන හැටියට මිනී තියන්නෙ. මං මේ රස්සාව කරන්නෙ මගෙන් පෙට්ටිය ගන්නවානම් විතරයි.මිනියට පෙට්ටි දීම, ඇදුම් ඇන්දීම හා වෙනත් ඇත් දත්, පහන් ආලෝක දීම මතු නොව එම්බාම් කිරිම ද දැන් ඇය අතින් ඉටුවෙයි. දැන් ඇයගේ එකම අරමුණ මිනී ආදාහානාගාරයක් කොළොන්න නව නගරයේ කඩන ලද තම නිවස ළඟ තනන්නටය. එය ද ඉටුවුණු තැන මරණයේ සිට ආදාහනය දක්වාම කටයුතු කිරීමට සෝමාවතී සූදානම්ය.ඔබ අවමංගල රථ පදවා තිබේ ද? එය යාම වෙලාවට නවත්වා තබන සිරිතක් තිබේ යැයි මා අසා තිබෙනවා.මහත්තයො ගිවිසුම අහවල් තැන ඉඳන් අහවල් තැනට මිනිය ගෙනැවිත් දෙන්නනේ. ඒ අතර අර වෙලාවට වාහනය නැවැත්තුවා කියලා කාට ද නඩු දාන්න පුළුවන්. මං ඕනෑතරම් යාම වෙලාවටත් පෙට්ටි ගෙනිහින් තියෙනවා. මොන බලු කුක්කෙක්වත් මට ‘පාට්’ දාලා නෑ. ඇය කියන්නී ය.කාන්තාවක් හැටියට ඔබට සමාජ පිළිගැනීමක් වගේම මෝඩ මිනිසුන්ගේ අවමන් නැතිවාම නොවේ නේදැයි මම අසමි.මං බස් එකේ ගියත් මගෙ ළඟ සීට් එකේ කවුරුත් වාඩි වෙන්නෙ නෑ. හේතුව මගේ මල්ලෙ තිබෙන්නේ මිනී කපන ආයුධ. ලෝකෙ මිනිස්සු කොයි තරම් මෝඩ ද? කියලයි මා කල්පනා කරන්නෙ.උපාලි සමරසිංහඡායාරූපවිමල් කරුණාතිලක- කොළොන්නේ සෝමවතී අසයි’නිකිණි වැස්ස’ චිත්‍රපටයේ නිෂ්පාදකවරයා වෛද්‍යවරයෙකි. ඇත්තටම චිත්‍රපටයක් නිෂ්පාදනය කරනවා හැරෙන්නට ඒ චිත්‍රපටයට ප්‍රස්තුත වන අත්දැකීම පිළිබඳව වැඩිමනත් සොයා බැලීම ඔහුට අයත් කාර්යයක් නොවේ. එහෙත් සමාජ වටපිටාව පිළිබඳ යම් බඳු අවබෝධයක් ඔහු සතුව ඇත්නම් ඒ නිර්මාණ කාර්යය වඩාත් සමාජ මෙහෙවරක් ඉටුකරනු ඇත.”සිළුමිණ පත්තරේ 2009 මා ගැන පළවුණායින් පස්සෙ මේ අවට ගම්වලිනුත් මට “ඕඩර්” ආවා. කලින් වැඩ කළ ඉස්පිරිතාලෙ මෝචරියෙනුත් කථා කළා. මහත්තයගෙ ලිපිය පළවුණාට පස්සෙ නොයෙක් කට්ටිය මාව සොයන් ආව. ඒ අය ලෝක කාන්තා දිනයට අම්මාවරුන්ගේ දිනයට මගෙන් ප්‍රකාශ ගත්තා. එහෙත් අද වනතුරු රුපියල් පනහක්වත් මට ලැබුණෙ නැහැ. මා ගැන චිත්‍රපටයක් හදල නීතියෙන් බේරෙන්න චිත්‍රපටයේ අවසානයේ ජීවත්වන මං මරා දමල හම්බකර ගන්නව කියල දැනගන්න ලැබුණා. මුලින්ම මට මේ ගැන කිව්වෙ ඉස්පිරිතාලෙ සුරංග දොස්තර මහත්තය. මගෙ ආදාහනාගාරය තවම ඉවරකර ගන්න බැරි වුණා මහත්තයො. මං දැන් ජීවත් වෙන්නෙ මිනි කපල විතරක් නෙමේ. මිනී පෙට්ටි හදල සාප්පුවෙන් සාප්පුවට ගෙනිහින් දාලා. මා ගැන චිත්‍රපටයක් හදපු මහත්වරුන්ට කියන්ඩ ජීවත්වෙන මාව එම්බාම් කළා නම් එලොවදිවත් පව් ගෙවන්න සූදානම් වෙන්න කියලා.”එහෙත් චිත්‍රපට තිරනාටකයා හා අධ්‍යක්ෂවරයා යන භූමිකා දෙකම ඉටුකරන අරුණ ජයවර්ධන නම් නිකිණි වැස්සේ අධ්‍යක්ෂවරයාට මේ ප්‍රශ්නයෙන් ගැලවී යා නොහැකිය.නිකිණි යනු අගෝස්තුවයි. වැස්ස යනු වර්ෂාවයි. නිකිණි වැස්ස යනු කවරදාවත් නොවසින වැස්සකි. අගෝස්තු මාසයට වහින්නේ නැතැයි ගැමියෝ ද විශ්වාස කරති. එසේම මිනී එම්බාම් කරන ගැහැනියක හා ගෙතුණු මේ කථා පුවතේ එන ගැහැනියද තම ප්‍රධාන අභිමතාර්ථය පොදි බැඳගෙනම මිය යන්නීය. ඒ දේශපාලන ගොදුරක් ලෙසිනි.2009 මාර්තු1 දා සිළුමිණ “සිත්මල් යාය” මුල් පිටුවෙන් අපි මෙම ගැහැනිය පිළිබඳව අනුවේදනීය කථා ප්‍රවෘත්තිය පළ කළෙමු. විමල් කරුණාතිලක නමැති අපේ ඡායාරූප ශිල්පියා සමඟ ඇඹිලිපිටියෙන් එහා බොහෝ දුෂ්කර මඟක් ගෙවමින් දින කිහිපයක් වෙහෙස මහන්සිව ඇය සොයා ගත්තේ කළුනික සොයන්නාක් මෙනි. අපට මේ ගැහැනිය ගැන මුලින්ම ඉඟියක් පැවසුවේ එවකට සිටි ඇඹිලිපිටිය පොලිස්ථානාධිපතිවරයාය.ඉහතින් පළවන්නේ එදා “සිළුමිණ” පුවත්පතේ පළ වූ එම ලිපියයි. ලිපිය පළවූ වහාම මෙරට වෙනත් මුද්‍රිත හා විද්්‍යුත් මාධ්‍යයන් ද එම ගැහැනිය සොයා එම ගම් පීරූ බවද දැන් නොරහසකි. එම චරිතයේ විශ්වසනීයත්වය මතු කිරීමට පාඨකයා වෙනුවෙන් අපි නම් ගම් සියල්ල ලීවෙමු.සමහරුන් මේ ලිපිය බැලීමෙන් අනතුරුව ඇය කොළඹට කැඳවා තම සීත මැදිරිවල තබා ගෙන සම්මුඛ සාකච්ඡා මෙහෙය වීමට ද උත්සාහ ගත් බව ඇය මා සමඟ කීවාය. ඇය තොරතුරු ලබා දුන්නේ ‘සිළුමිණට’ ද ගෞරවය පළ කරමිනි. ඒ ගෞරවය තවමත් ඈ තුළ නොසිඳ පැවැතීම භාග්‍යයකි.එහෙත් අරුණ ජයවර්ධන නැමැති මේ සදාචාර විරෝධී අධ්‍යක්ෂවරයා හා තිර නාටක රචකයා කිසිදු ලජ්ජාවක් ඇය හමු වන්නේ ද නැතිව “සිළුමිණ” ලිපිය පමණක් පාදක කරගෙන තම නිර්මාණය හා තිර නාටකය හැඩ ගස්වා තිබේ. ඒ කතාවට අනුපාන වශයෙන් හෙතෙම ඊට දේශපාලන සන්දර්භයක් හා තම සේවක එම්බාම්කරුවෙක් හා ගමේ කෙල්ලක් අතර පවත්නා අසැබි දර්ශන කීපයක් ඇතුළු ‍ෙකාට අවසානයේ මේ කථා නායිකාව චිත්‍රපටයේ දී මරා දමා තම අත පිසදා ගනී.(1) චිත්‍රපටය ඇරඹෙන්නේ තම පියා ගේ මිනිය එම්බාම් කිරීමට සූදානම් වන මේ ගැහැනියගේ දර්ශනයෙනි. පසු තැනක තම අම්මා ගේ මිනිය ද එම්බාම් කිරීමට සූදානම් කොට තැබීමක් පෙන්වයි. මා සමඟ සම්මුඛ සාකච්ඡාවේදි තම අම්මගෙත් තාත්තගෙත් මිනි එම්බාම් කෙළේ තමා යැයි සෝමවතී දේවනාරායන නම් මේ මාතාව මා සමඟ කීවාය. සිරස්තලය යෙදුණේ ද ඒ පසුබිම් කොටය.(2) තමාට සේවකයින් දෙදෙනෙක් සිටින බව ඇය මට කීවාය. චිත්‍රපටයේ ද ඇයට සිටිනුයේ ප්‍රධාන සේවකයින් දෙදෙනෙකි. එය වෙනස් කිරීම සඳහා අතරින් පතර මිනී පෙට්ටි ගෙනයන ලෑන්ඩ් මාස්ටර් හා තවත් සුළු වෙනස්කම් කීපයක් කර ඇත.(3) ඇය ඕනෑම රාත්‍රියක මිනියක් ගෙන යාමට හර්ස් එක පදවාගෙන හෝ යන බව ලිපියේ පැහැදිලිව කියා ඇත. මේ චිත්‍රපටයේ සියල්ල සිදුවනුයේ “හර්ස්” එක පදවන මේ කාන්තාව නිරූපණය කරමිනි.(4) සෝමවතී දේවරායනගේ 2009 සිට තිබෙන එකම පැතුම තමා සතු ආදාහනාගාරයක් තනා ගැනීමේ අරමුණයි. චිත්‍රපටයේ මේ කාන්තාවගේ කූට ප්‍රාප්තිය පෙන්වන්නේ ද ආදාහනාගාරයක් සකස් කර ගැනීමේ පැතුමයි. මීටත් අමතරව තවත් බොහෝ දේ දැක්විය හැකිය. 2009 මාර්තු 1 දාට ප්‍රථම කිසියම් මාධ්‍යයක මේ ගැහැනිය පිළිබඳ තොරතුරක් පළවී නොමැත. මුලින්ම ඈ පිළිබඳ ලෝකයට කියා සිටියේ “සිළුමිණ” බව සෝමාවති අදත් පවසන්නීය.(5) චිත්‍රපටයේ ඇය අවිවාහක බව පෙන්වන අතර ඇත්ත සිද්ධියේ ඇගේ ස්වාමි පුරුෂයා මේ රස්සාව නිසා ඇගෙන් ඈත් වී යයි.රළු ගැහැනියක වුණත් තම සැමියා “සුනාමිය” ට හසුවී මිය ගිය පසු සෝමවතී (ඇත්ත ගැහැනිය) හාමුදුරුනමක් වඩමවාගෙන ඒ ගමට ගොසින් පින් පමුණුවන ඇගේ සංවේදී අවස්ථාව මුදා හැරීමට මේ අධ්‍යක්ෂවරයා තම සේවකයාගේ සල්ලාලකමින් විනාශ වන ගමේ කෙල්ල ඔහුට තම වියදමින් විවාහ කරවන අවස්ථාව ඒ වෙනුවට කදිමට ගළපා ගනී.චිත්‍රපටයේ මේ චරිතයේ නම සෝමලතාය. ඇත්ත ගැහැනිය සෝමවතීය.මෙවැනි ලජ්ජා සහගත බුද්ධිමය දේපළ උදුරා ගැනීම ගැන අපි කම්පා වෙමු.මීට පෙරද නොයෙක් මූලාශ්‍ර ආශ්‍රයෙන් චිත්‍රපට නිපදවී ඇතත් ඒවා සදාචාර සම්පන්නව ඇසුරු කරගත් අයට ගෞරවය පිරිනමා එම නිර්මාණ ලොවට දායාද වූ බව අපි දනිමු.”නිධානය” ලංකාවේ මෙතෙක් නිර්මාණය වූ විශිෂ්ටතම චිත්‍රපටය සකස් කළේ ජී.බී. සේනානායකයන් ගේ “නිධානය” කෙටි කතාවෙනි. දයා රාජපක්ෂ ගේ, දෙනගම සිරිවර්ධන ගේ, ටී.බී. ඉලංගරත්නගේ, සයිමන් නවගත්තේගමගේ, මාර්ටින් වික්‍රමසිංහයන්ගේ, පියදාස වැලිකන්නගේ ගේ, කේ. ජයතිලක ගේ ආදී වශයෙන් අපට මේ ආකාරයෙන් බොහෝ නිර්මාණ පෙළගැස්විය හැකිය.2013-06-28 සිකුරාදා සවස දෙකත්, තුනහමාරත් අතර 0112 429269 දුරකථන මාර්ගය ඔස්සේ අරුණ ජයවර්ධන නමැති නිකිණි වැස්ස සිනමා අධ්‍යක්ෂවරයා ඔහුගේ ජංගම දුරකථනය ඔස්සේ මම ඇමතීමි. මේ චිත්‍රපටයට මූලාශ්‍ර, ප්‍රස්තුත ලැබුණේ කෙලෙසකදැයි මම ඔහුගෙන් ඇසුවෙමි.මොහු එයට පිළිතුරු දුන්නේ එම මූලාශ්‍රය ලැබුණේ සිළුමිණ ලිපියෙන් බවයි. චිත්‍රපටයේ නාමාවලියේ සිළුමිණ ලිපියක් ඇසුරෙන් යැයි සඳහන් කළා නම් වැරැදි නැති බවත්, තමා කර ඇත්තේ සදාචාර විරෝධී වැඩක් බවත් මම කීවෙමි. ඔහු එයට පිළිතුරු දුන්නේ එසේ සඳහන් කළා නම් වෙනත් ජාතික පුවත්පත් තමාට චිත්‍රපටියට ප්‍රසිද්ධිය ලබා නොදේ යැයි තමා සිතූ බවයි. ජාතික පුවත්පත් අතර එතරම් පටු චින්තනයක් නොමැති බව ඔහු උගත යුතුය.ඒ අසරණ සෝමවතී දේවනාරායන මහත්මියට නම් සාධාරණය ඉටුවිය යුතුය. ඒ පිළිබඳ අපි විමසිල්ලෙන් සිටිමු.උපාලි සමරසිංහ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=af13070714</link>
    <topic>හෙට එච්චර කළුවර නෑ</topic>
    <author>රංජිත් සියඹලාපිටිය</author>
    <content>අපේ රටේ පාසල් 9500 ක ළමයින් හතළිස්පන් ලක්ෂයක් පමණ ඉගෙනුම ලබති. කෙටියෙන්ම කිව්වොත් හැම රටේ ජනගහනයෙන් හතර දෙනෙක් ගෙන් එක් අයෙක් පාසල් දරුවෙකි. සාමාන්‍යයෙන් මෙයින් වර්ෂයකට සාමාන්‍ය පෙළ විභාගයට දරුවන් තුන් ලක්ෂ පනස් දහසක් පමණ පෙනී සිටිති.ඉන් සමත් වන්නේ 61% පමණ ප්‍රමාණයකි. වර්ෂයකට උසස් පෙළට පෙනී සිටින සංඛ්‍යාවෙන් දළ වශයෙන් විශ්ව විද්‍යාලයට යාමට වරම් ලබන්නේ 63% පමණ ප්‍රමාණයකි. ඉන් අභ්‍යන්තර සිසුන් වශයෙන් සරසවියට ඇතුළත් වීමට හැකි වන්නේ 23000 කට පමණ ප්‍රමාණයකි. ඉතිරි අයගෙන් 20% ක් පමණ කොටසක් වෘත්තීය පුහුණු පාඨමාලාවන්ට ඇතුළත් වෙති.ඉන් පසු ඉතිරි වන කොටස වඩා වැඩි කොටසයි. එනම් සාමාන්‍යයෙන් සම්ප්‍රදායානුකූලව අධ්‍යයන පොදු සහතික පත්‍ර උසස් පෙළින් පසු රැකියා සොයන්නන්ගේ ප්‍රමාණය 90% වේ. මින් වැඩි දෙනෙක් සොයන්නේ ද රජයේ රැකියාය. කලා අංශයෙන් හැම විෂයන්ටම විශිෂ්ට සාමාර්ථ ගත් දරුවෝ ද සනීපාරක්ෂක කම්කරු තනතුරු හෝ සොයා ගනිති. මහා සමාජ ගැටලුව පැන නඟින්නේ මේ සමඟය.මේවාට විසඳුම් බොහෝ ඈත අතීතයේ උන් අය දැන සිටියහ. සී. ඩබ්ලිව්. ඩබ්ලිව්. කන්නන්ගර මැතිතුමා නිර්මාණය කළ මධ්‍ය විද්‍යාල සියල්ලේම ජ්‍යාමිතිය, ලෝහ වැඩ, වඩු වැඩ ආදිය උගන්වන්නට පටන් ගත්තේ මේ නිසා ය.70 - 77 යුගයේ දී අධ්‍යාපන ඇමැති වූ ආචාර්ය බද්යුදීන් මොහොමඩ් මහතා ප්‍රාග් වෘත්තීය විෂය යටතේ තාක්ෂණ විෂයන් දෙකක් සාමාන්‍ය පෙළට නැතහොත් එදා පැවති ජාතික පොදු අධ්‍යාපන සහතික පත්‍ර විභාගයට අනිවාර්ය කළේ ඒ නිසාය. මමත් ඒ යටතේ මුද්‍රණ කර්මාන්තය හා ලෝහ වැඩ ඉගෙන ගත්තා මතකය.77 පත්වූ අයට මේවා මදිපුංචිකමක් ලෙස පෙනුණි. ඔවුන් නැවතත් අධ්‍යාපනය සුද්දාගේ සාම්ප්‍රදායික තැනට තල්ලු කළේය. 71 සහ 89 තරුණ නැගිටීම් දෙකෙන් පෙන්වන ලද සිද්ධි දාමය සහ ගලා ගිය ලේ කඳුළු තුළවත් මේ ගැන හිත්නනට කාටවත් බැරි විය.අවසානයේ සියලු ප්‍රශ්නවලට විසඳුම් සොයන මහින්ද චින්තනයෙන් ඊට විසඳුමක් ලැබී ඇත. ඒ ප්‍රථමයෙන් මහින්දෝදය පාසල් 200 කින් පාසල් දරුවන්ට තාක්ෂණ ශිල්පය ලබා දීම ඇරඹිමයි. මේ යටතේ ඉංජිනේරු තාක්ෂණය, තාක්ෂණය සඳහා විද්‍යාව, නිර්දේශ කරන ලද විෂයන් 10 න් තෝරා ගත් විෂය යටතේ තාක්ෂණ පාඨමාලාවන් හැදෑරිය හැක.මෙහිදී අධ්‍යාපන අමාත්‍යාංශය පමණක් නොව යෞවන කටයුතු හා නිපුණතා අමාත්‍යාංශයත් මෙම වැඩපිළිවෙළට දායක වෙයි. වසර දෙකක් අවසන් වූ විට විෂයන් 3 ටම සිද්ධාන්ත විභාගයක් ඇත. නමුත් ඉංජිනේරු ජෛව පද්ධති තාක්ෂණ විෂයවල සිද්ධාන්ත ලැබෙන්නේ 75% ක් පමණි. ඉතිරි ලකුණු 25 ලැබෙන්නේ පුහුණු ආයතනයේ කළ වැඩ සඳහායි.දරුවන් විභාගය ඉහළින් සමත් වුණොත් 2015 දී සෑම විශ්ව විද්‍යාලයකම ඇරැඹෙන තාක්ෂණ පිඨයට බැඳී උපාධියක් හැදැරීමට අවස්ථාවක් ලැබෙයි. එසේ නැත්නම් යෞවන කටයුතු හා නිපුණතා අමාත්‍යාංශය ආරම්භ කරන යුනිවර්සිටි කොලේජියට ඇතුළත්වීමේ අවස්ථාව උදාවෙයි. එසේත් නැතිනම් ලංකා ජර්මානු තාක්ෂණ ආයතනයේ දොර සිසුන්ට විවර වෙයි.යම් විදියකින් දරු­ෙකු තාක්ෂණ විෂය ධාරා අසමත් වුවහොත් NVQ III (ජාතික වෘත්තීය සුදුසුකම් තුන් වන මට්ටම) හිමි වී කාර්මික අධ්‍යාපනය හදාරා තවදුරටත් ඉදිරියට යාමේ හැකියාව උදාවෙයි. ඒ අනුව මේ දරුවෝ ජීවිතයෙන් අසමත් නොවෙති.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=af13070715</link>
    <topic>“කැබරේ” ට සමාන දිග්ගෙයි නැටුම් තිබූ ඇමටියගොඩ වලව්ව</topic>
    <author>අරුණි මුතුමලී</author>
    <content>අවුරුදු 252ක් පැරැණි වලව්ව“ඉඟුරු දීලා මිරිස් ගත්තා වගෙයි’’ කියලා සිංහල රජකුගේ කටින් පිටවුණේ පෘතුගීසීන් එලවන්න ඕලන්දකාරයින්ගෙන් උදව් ගත්තට පස්සේ.ඒ ලන්දේසීන් රටේ බලය අල්ලන්න කෙරූ දේවල් නිසයි. අපේ රටේ සිංහල රාජ වංශය ජයග්‍රහණය කළ අන්තිම සටනත් කෙරුණේ ලන්දේසීන්ට විරුද්ධව.ඒ 1760 වස‍රේ. එය නම් කළේ කටුවන සටන කියලා. අද මුල්ගිරිගලට අයත් මාතර කටුවන ප්‍රදේශයේ සවිමත් බළකොටුවක් හදලා කන්ද උඩරට රාජධානිය යටත් කරගන්න ඕලන්දකාරයින් හැදූ පිඹුරුපත් සුනු විසුණු කරමින් කටුවන සටනින් සිංහලයින් දිනුවේ එවක රජ කළ කීර්ති ශ්‍රී රාජසිංහ රජ්ජුරුවන්ගේ සහභාගීත්වයෙන් තොරවයි.රජකු නැතිව සටනක් මෙහෙය වූ ඇමිටියගොඩ ගුණතිලක අලහකෝන් ඇතුළු මහ මුදලිවරුන් 13 ‍ෙදනා ගැන පැහැදුණු රජ්ජුරුවෝ ඔවුන් රදළ භාවයට පත්කර රට බේරාගත් වීරයන්ද රජු වගේම විසිය යුතුයි කියා නින්දගම් සමග උළු වහල සහිත වළව් තනා ගැනීමට ආභරණ වශයෙන් රාජ මුද්‍රාව තැබූ තඹ උළු කැට ලබා දුන්නා.ඒ වගේම තවත් රාජ වරප්‍රසාදත් භුක්ති විඳින්න ඉඩ දුන්නා. එහෙම රාජ ආඥාවෙන් හැදූ සබරගමුවේ වලව් 13න් අද ඉතිරිව ඇත්තේ දෙකක් පමණයි. එකක් ම‍ඩුවන්වල වලව්ව. අනෙක ඇමිටියාගොඩ වලව්ව.හාවාට නරියා පැරදුණ තැන මඩුවන්වල වලව්ව හැදුවා වගේම ස්වභාවික වායු රික්තයක් ඇති තැනක් සොයා ඇමටියාගොඩ වලව්ව තැනුවා කියලයි කියන්නේ. කොළඹ සිට ගොඩකවෙලට ගොස් ඇමිටියාගොඩ රිදී විහාර පාරේ කිලෝ මීටර 2 ½ ක් පමණ දුර ගෙවන තුරු හොඳින් සංඥා දැක් වූ අපේ විවිධ ජාලවල ජංගම දුරකථනවල එකදු සංඥාවක් හෝ නිවසේ ආලින්දය‍ට ගොඩවූ පසු නැති වූ නිසාම අපට රික්තයේ කතාව පිළිගන්නට සිදුවුණා.අධි සංඛ්‍යාත තරංග හැර සාමාන්‍ය තරංග නිවස තුළට නොඑන නිසා මැසි මදුරු කෘමි උවදුරු අවම වන බවත්, ඉව අල්ලා ජීවත්වන විසකුරු සතුන්ගෙන් ආරක්ෂාවීමත්, මකුළු දැල් බැඳීම අවම වීම, අකුණුවලින් ආරක්ෂාව මෙන්ම අණවින කොඩිවින ප්‍රේත භූත දෝෂ හා ඇස්වහ කටවහ හෝවහ ආදී අසුබ තරංගයන්ගෙන්ද ආරක්ෂාවන බවයි කියන්නේ.දිග්ගෙයි ගිරයරික්තයක් තුළ වෙසෙන විට ගුරුත්වාකර්ශණය අවම වීමෙන් අපේ ශරීරයේ බර අඩුවෙන් දැනීමත්, දීර්ඝායුෂ හා නිරෝගී සම්පත්තිය වර්ධනයවීමත් සිදුවන බව ඇමිටියගොඩ පරපුරේ ඇත්තන්ගේ මෙන්ම ගැමියන්ගේ ද විශ්වාසයයි.කෑම කාමරයේ වැහි ළිහිණි කූඩුවක් තිබීමෙන් ද තරංග ඇතුළු වීම අවම බව තහවුරු වන වග අපට කීවේ වලව් වැසියන්මයි. අද මෙන් දියුණු තාක්ෂණයක් නොතිබුණු එදා, වෙනත් කුරුලු කූඩු නැති, හුඹස් බැඳ නැති, සර්පයින් අවම, බිම්වල වායු රික්තක තිබිය හැකි බවයි විශ්වාසය වී තිබෙන්නේ.එසේ ආයු වර්ණ සැප බල ඕජාවෙන් සිටින්නට රාජාවසරයෙන් මේ වලව්ව ගොඩනැගීමට පෙර 1630 දී පරපුරේ කිරිකිත්තා වන ඇමිටියගොඩ අලහකෝන් මුදියන්සේ තැනූ නිවසක් මේ අසලම තිබූ බවයි ඉතිහාසඥයින් සඳහන් කරන්නේ. අද වන විටත් පවතින නව වැනි පරපුරේ කිත්තා වන්නේ 1761 දී කීර්ති ශ්‍රී රාජසිංහ රජුගේ සන්නස ලැබුණු පසු මේ වලව්ව ඉදිකළ කටුවන සටනේ ගිය ඇමටියගොඩ ගුණතිලක අලහකෝන් මුදලිතුමයි.ඇහලේපොළ නිලමේගේ අනුගාමිකයකු වූ හෙයින් ශ්‍රී වික්‍රම රාජසිංහ රාජ උදහසින් මැරුම් කෑ සබරගමු රදළයින් 60න් කෙනෙකු වූ ඇමටියාගොඩ මුදියන්සේ හෙවත් පනත්තාට දුම්බර අදිකාරම නින්දගම් අයිතිය තුඩපතකින් යාවත්කාලීන කළේ 1801 දීයි. අද කුඩා කතරගම බස්නායකනිලමේ තනතුර දරන උදය ඇමටියගොඩ මහතාත් නව වැනි පරපුර වන ඔහුගේ දරුවනුත් අදටත් මේ වලව්‍වත් එහි ඇති පුරාවිද්‍යාත්මක වටිනාකම් සහිත බඩු භාණ්ඩ රැකගෙන සිටිනවා.ඔවුන් පණ මෙන් රකින ඕලන්ද ගෘහ නිර්මාණ ශිල්පය අනුව කළ වලව්ව බලන්නට ගිය අප මුලින්ම පිවිසියේ පිච්ච මලක් කෙටූ සඳකඩ පහණක හැඩය ගත් මුල් පඩියටයි. එහෙත් කළු ගලින් නිමවූ පඩි පේලී තුන හතරකින් පසු පොළවේ සිට අඩි 4ක පමණ උසින් පිහිටි අංගනයට ඇතුළුවන්නට වුණේ එහි ඉදිරිපස දිගට වවා තිබූ මල් වැලකින් බේරීමට හිස පාත් කරමිනි.මඩුවන්වල හා නියංගම වලව්වල උළුවහු කොටට තනා සුද්දන්ට හිස පාත් කරන්නට සැලැස් වූවා සේම ඇමටියාගොඩ වලව්වට ආ බ්‍රවුන්රිග් ආණ්ඩුකාරයාගේ හිස නම්මා ඇත්තේ ඒ මල් වැලේ ආධාරයෙන් බවයි ඔවුන් කීවේ. කළුගල් පලා අතුරා තැනූ අංගනය සීමා කරමින් නැගෙන කුලුනු 16 එක සීරුවට සිටවා ඇත්තේ පසෙකින් බැලූ විට තනි කුලුනක් සේ පෙනෙන අයුරින්.වලව්වකට අනිවාර්ය වූ ඉතිරි අංග දෙක වන්නේ ඇතුළු අංගනය සහ පිටක්කනයයි. ඇතුළු අංගනයේ විශේෂත්වයක් වන ප්‍රභූවරුන්ට වියන් බැඳීමට වහලේ දෙපස පටි දෙකක් ද මෙහි දක්නට වුණා. එය නින්දගමක් බාරදෙනවිට පවරන එක් රාජකාරියක් ලෙසයි එය සලකන්නේ. අංගනයේ බිමට ටෙරා කොටා වැනි හැඩය‍ට නිම වූ කිරි මැටියෙන් තැනූ ගෙබිම් අලංකාරයක් යොදා තිබෙන්නේ ශරීරයේ උණුසුම උරාගන්නට සලස්වමින්.ගම ගෙදරක පිලට වලව්වකදී කියන්නේ පිටක්කනය කියලයි. එය වලව්වේ ඇත්තන්ට ඇතුන්, අසුන් පිට නැගීමට වෙන්කර ඇති කොටසයි.කොස් අරටුවෙන් සැදූ අඩියක් පමණවත් පළල සෑම උළුවස්සක් පාසාම පයට පෑගෙන්නට එළිපත්තක් සවිකර තිබීම මේ වලව්වේ විශේෂයකි. ඒ උළුවහු සවිකරද්දී ඉහළ පහළතෝරාගෙන ඇත්තේ වතුරට දමා යට යන පැත්ත පහළට සිටින අයුරිනි. කළුගලින් කළ අඩි එකහමාරක් පමණ ඝනකම බිත්ති බැඳ කපරාරුව කර ඇත්තේ හුඹස් මැටි හුණුගල් වැලි සහ උක්පැණි මිශ්‍ර බදාමයෙන් වරිච්චි බැඳ සෑදූ ඇතැම් කාමර අදද පැවතීම පුදුමයක්.ඒ කාලයේ ජනේලවල ලින්ටල් නැති නිසා අංශක තිහක පමණ ආනතියට සැකසූ බිත්තියට ඝනකම කොස් ලී යොදා රැඳවුම් සකස් කර තිබෙනවා. අද වන විට සිමෙන්ති යොදා තිබුණද එදා බිත්ති බදාමය සෑදූ අමුද්‍රව්‍යවලට මී ඉටි ද මිශ්‍රකර ඇතුන් ලවා පාගා අනා ගෙබිම සකස් කළ බවට සාක්කියක් ලෙස තිබූ කාමරයට පය තැබූ විට අපට දැනුණේ දොළකට බැස්සා වැනි සීතලක්.ප්‍රධාන දිශා හතරට ‍‍ෙයදූ දොරවල් හා ජනේල මඟින්ද වහළට යෙදූ සිංහල උළු නිසාද ගෙබිම හා බිත්තිවලින් ලැබෙන ස්වභාවික වායු සමීකරණ ගුණය දෙගුණ තෙගුණ වී තිබෙනවා. ඒ වගේම ස්වභාවික ආලෝකය නිවස පුරා මනාව පැතිරෙනවා. මැද මිදුලෙන් එන ස්වභාවික සුළං ප්‍රවාහය හා එළිය ද ඊට සපයන්නේ මහත් රුකුලක්.කොස් අරටුවෙන්ම තැනූ රීප්ප හා යට ලී වසර දෙසිය පනහකට අධික කාලයක් රැකී ඇත්තේ මකුළු මැටි සමග පත්‍ර යුෂ වර්ගයක් මිශ්‍ර කර ආලේප කළ දැව ආරක්ෂකය නිසයි. වහලේ මුදුන් උළුවල සන්ධි ලේන්සු උළු නම් හතරැස් හැඩැති උළුකැටවලින් ද හතර පලයේ බෑවුම් විශාල කොළපත් උළුවලින් ද ආවරණය කර තිබෙනවා.රජතුමා දුන් තඹ උළු කැටය මෙන්ම ඉදිරිපස නෙරුමක් යොදා කොත සවිකිරීමට සැදූ මංගල උළු කැටය අද සංරක්ෂණය සඳහා වහලෙන් ඉවත්කර තිබෙන්නේ රාජ සංකේත යෙදූ එවන් උළු කැට සෙවීම කළුනික සෙවීමක් බඳු නිසයි.වලව්වේ දොර ජනේල බොහෝමයක අගුල් තනා ඇත්තේ කොළඹ ඕලන්ද කෞතුකාගාරයේ ඇති තාක්ෂණයටයි. ඕලන්ද ගෘහ නිර්මාණ ශිල්පය අනුගමනය කරමින් කන්ද උඩරට රජමාලිගයේ හැඩයට තනන්නට උත්සාහ කළ ඇමටියගොඩ වලව්වේ සොල්දරයේ සිට සී මැදුරු කවුළුවලින් අවට බැලූ අපට එදා නිලමේවරුන් ආරක්ෂාව සපයාගත් ආකාරයත් අවට තොරතුරු නිරීක්ෂණය කළ අයුරුත් අත්දකින්නට හැකි වුණා. සේවක කාමරවල උළුවහු මිටියටත් වලව්වේ මට්ටමට පහළින් තිබූ ඉලුක් සෙවිලි කළ කොටන ගෙය හෙවත් මුළුතැන්ගෙය අද දක්නට නැතත් එහි නෂ්ඨාවශේෂ වැඩවසම් යුගයේ සංකේත ලෙස හඳුනා ගන්න පුළුවන්.වලව්වකට ඇතුළුවන විටම දැකිය යුතු කුඩිම්බි කනප්පුවේ මුහුණත ලෑල්ල පොළවට ලම්භක වන අයුරින් හැරවිය හැකි අතර එය සවි වන්නේ ලී අගුලකින්. ඊට පසෙකින් ඇතුළු අංගනය තිබූ දැව මුවා නයි පෙණය ඇමටියගොඩ වලව්වේ සංකේතයයි.විසිත්ත කාමරයේ අත්‍යවශ්‍යම අංගයක් වන ඇත් කනප්පුවේ පාද හතරම එකම අච්චුවේ කැපුවා වැනි අතින් නෙළූ ඇත් හිස් වලින් යුතු අතර එහි ඇස් වලට යොදා ඇත්තේ මුතුය. එය අන්නාසි මල මොස්තරයෙන් ලියකම්කර තිබේ. විශේෂ භෝජන ශාලාවට ආවේණික සිංහ කනප්පුව පිහිටන්නේ සිංහ පාද හතරක් මතයි.සිංහල පෙට්ටගමට මෝස්තර යොදා ඇත්තේ පොල් මල හා පොල් අතු කැටයමකින්. එහි ඇති අනික් සියුම් මෝස්තර කළුවර ලීයේ ගිල්වා සකස් කළද ඉතා සුමුදු මතුපිටක් සහිතයි. කාමරංගා ගෙඩියේ මෝස්තරයට කකුල්‍ යෙදූ ඕලන්ද අල්මාරියේ කැටයම කජුමල් මොස්තරයෙන් සරසා තිබේ. බෙර කකුල් සහිත ඕලන්ද පෙට්ටගමේ ඇත්තේ කොහිලවැල් මෝස්තරයයි.එහි විශේෂත්වය වන්නේ වැසූ පසු වායුරෝධක වීම නිසා එතුළ ඇති අලි ඇතුන්ගේ වස්ත්‍රවලට කෘමි හානි නොවීමයි. පළිඟු කන්නාඩි යෙදූ කන්නාඩි මේස පියන හැර මේසයක් ලෙස භාවිත කළ හැකි කබඩය, තොප්පි රඳවන ආදී කළුවර, බුරුත, නැදුන් ලී භාණ්ඩ අතර සිංහල ඇඳුම්කට්ටලය බහා අලියා පිටේ බඳින පෙට්ටිය, අශ්ව කරත්තයෙ ගෙනියන ට්‍රන්ක පෙට්ටිය, කටුවන කොටුවේ තිබූ ඕලන්ද පදක්කම් බහා ලූ ජර්මනියේ නිෂ්පාදිත යකඩින් වක්කරන ලද සේප්පුව ඇතුළු නොයෙක් බඩු භාණ්ඩද වෙනවා.පෙට්ටගමක්වැරදි අනුව විවිධ දඬුවම් දීමට භාවිත කළ බස්තම් මෙන්ම කටුවන සටනේ සිහිවටන වූ විස පොවා සතුරන්ට එල්ල කළ සිංහල හෙල්ලයේ කොටසක්ද, රීදි මානං කටුව සහිත ලන්දේසි තුවක්කු බටයක්ද, සටනේදී මුදලිතුමා ඉන බැඳි යන්ත්‍රය, ආශිර්වාද ලබා ගැනිමට වැඩම වූ කිරිගරුඬ බුදුපිළිමය, ධාතු සහිත රිදී කරඬුව, එය බහා ලූ දැව කරඬුව හා ශ්‍රී වික්‍රම රාජසිංහ රජුගේ ශ්‍රී ලාංඡනය යොදා ඇතුළට වතුර නොයන පරිදි එළහරක් අඟ විද පුරුක්වල විවිධ රෝග සඳහා අවශ්‍ය ඖෂධ ගෙන යා හැකි පරිදි සැකසූ බෙහෙත් සැරයැටිය ද මෙහි සුරක්ෂිතයි. එළ හරක් අංවලින් තැනු වෙඩි බෙහෙත් ගුලා සාදා ඇත්තේ ඉනේ එල්ලාගෙන යා හැකි පරිදියි.අතපැන් වත් කරන ලක්ෂ්මි වර්ගයේ වාලම්පුරිය, ඇතුන් මෙල්ල කිරීමට ජීවම් කරන ලද මදාරා ලීයෙහි ලියවැල් යෙදූ අංකුශය, හරකුන් ගෙල බැඳි ලී ටකය, හුණු කිල්ලෝටය, ලීයෙන් තැනූ සිංහල ඉලත්තට්ටුව, කුකුළු වැලින් තැනූ ආභරණ පෙට්ටි, ගෝන හමෙන් සැකසූ අලි පැටව් අල්ලන මන්ද, හණ කෙන්දෙන් කැනූ නැව් කඹය, දේවාලයේ අලුත් සහල් මංගල්ලයට මී රා ගෙනෙන කටුකිතුල්කොළේ වේවැලෙන් එතූ රා මුල, නගුල, කුරුණිය, මී හා කැකුණ ඉටි, පෙරා ගත් පහනේ කොටස, යකඩ භාණ්ඩ තැනූ යපස් ආදී නානා විධ ඉපැරණි අංගෝපාංගද දක්නට ලැබෙනවා.වසරකට වරක් ඇසළ පෙරහර අවසානයේ පවත්වන ගරා යක් නැටුමෙන්ද පසු අනවිණ කොඩිවිණ වෙතොත් කපා හැරීමට කෙරූ ගෙරිහිසේ කොඩිවිනය හා දිවිහිසේ කොඩිවිනයට යොදා ගත් හරක් හා දිවි හිස් කබල් බිත්තිවල කවමත් එල්ලී තිබෙනවා. ‍මැද මිදුලේ අලංකාරයට තබා ඇති ගල් කූඤ්ඤය රජ දවස භාවිත කර ඇත්තේ සතුරු සේනා එන විට බෝක්කු කඩා වැට්ටීමටයි. කූඤ්ඤය සවිකළ තැන මුදලිඳු පමණක් දන්නා රහසක් වන අතර මෙවැනි ගල් කූඤ්ඤ නිදන් වලටද යෙදූ බව ගැමි විශ්වාසයයි.තම නින්දගමේ සතකු දඩයම් කළ විට වලව්වට අයිති “ගංගාතය” නම් කොටස මද ගින්දරෙන් තව් ගසා, කටුකිතුල් කොළයෙන් ඔතා, වේවැලෙන් ගැට ගසා, පිටක්කනේ සවිකර ඇති ගෝන අ‍‍ෙඟ් එල්ලා සීනුව නාද කළ විට එය මුළුතැන්ගෙට ගන්නා බවයි සඳහන් වෙන්නේ.ඇමටියගොඩ වලව්වේ වටිනා සිහිවටන අතර එළාර කොඩිය මෙන්ම, දිසා කොඩි, 1865 පළමු වරට ඇමරිකානු චන්ද්‍රිකා ඡායාරූපයෙන් පෙනුණු ආදම්ගේ පාළමද සහිත ලංකා සිතියම, කඩුකස්තාන, රාජකීය අත්සන සහිත ඇමටියගොඩ සන්නස, බ්‍රිතාන්‍ය සමයේ භාවිත කළ කෑම සීනුව, ලන්දේසි මුරභටයන් නළලේ බැඳි ගෑස් ලාම්පුව, කටු පෑන් රඳවනය, තීන්ත බඳුන හා දික්ගෙයි ගිරය ආදියයි.රත්තරනින් සැදි දික් ගෙයි ගිරය භාවිතකර ඇත්තේ දික්ගෙයි නැටුම වේලාවටයි. කටුවන සටන වේලාවේ සිංහල සෙබළුන්ගේ මානසික සැහැල්ලුව උදෙසා මෙන්ම ලන්දේසි සෙබළුන් වශිකෘත කර ඔත්තු ලබා ගැනීඹ උදෙසා කළ බව කියන මෙය, විශේෂිත කුල හතරක රුවැත්තියන් නූතන කැබරේ නර්තනයට සමානව කළ නැටුමකි.රජුන් හා දෙවියන් ඉදිරියේ පමණක් ඉදිරිපත්කරන මෙය කටුවන සටන මෙහෙය වූ රණවිරුවන් 13 දෙනාගේ වලව්වල නැටීමට අවසර දුන්නේ විශේෂ වරප්‍රසාදයක් ලෙසය. වලව්වේ විනෝද කාමරය වූ දික්ගෙයි මධු විතින් සප්පායම් වූ ප්‍රභූන් ඉදිරියේ මෙය රඟන විට කාන්තා හා පිරිමි රූප දෙකක් ආලිංගනයේ යෙදෙන අයුරින් සැකසුණු දික්ගෙයි ගිරයද රස සිතිවිලි උද්දීපනයට හේතු වූ බව පැවසෙනවා. සැවුල් සංදේශයට අනුව දික්ගෙයි නැටුමට තවුසන්ගේ බඹසර බිඳීමටද හැකිවන නිසා එය වර්ණනා කිරීමට හැක්කේ මුඛ දහසක් ඇති අනන්ත නම් නාග රාජයාට හෝ බල සම්පන්න විෂ්ණු දෙවියන්ට පමණයි. අද දේවාලවල දිග්ගෙයි නැටුම කාන්තාවන් ලෙස සැරසුණු පිරිමින් විසින් සිදුකරන බව කියනවා.වලව්වේ දක්ගෙයින් එළියට බසින දොර අසල ඇත්තේ නන්දසේන සූරියආරච්චි මහතාගේ "සිංහල රාජවංශයේ අවසන් ජයග්‍රහණය" පොතේ සඳහන් පරිදි එදා ඇහලේපොළ අදිකාරම්ගේ ගමන්බිමන්වලට යොදාගත් තිරික්කලයයි. අක්කර විසිහතර දහසක නින්දගමක් වූ මෙහි වලව්වත්ත අක්කර 25 ක්. ඇමටියගොඩ විහාරයද වලව්වද එක ළඟ ඉදිකිරීම නිසා මෙයට පන්සල වලව්ව ලෙස නම් පට බැඳුණා.කටුවන මාතර ලන්දේසි සටන ජය ගැනීමත් සමග වසර 171ක් අන්‍ය ආගමිකයන් අතට පත්වූ ශ්‍රී පාදස්ථානය බෞද්ධ අයිතියට ලැබීම, කැටකිරිලි සංදේශය ආදිය මගින් සාහිත්‍ය මෙන්ම සබරගමු සෞන්දර්ය ආදී පෝෂණයට මං පෑදුණා. ඒවාට පුරෝගාමී වූ සිංහල විරුවකුගේ අපූර්ව නිවහනින් අප නික්මුණේ මෙකී නොකී කරුණු රැසක් හිස දරා ගෙනයි.විශේෂ ස්තූතිය ඇමටියගොඩ වලව්වේ වත්මන් උරුමකරු කුඩා කතරගම බස්නායකනිලමේ උදය ඇමටියගොඩ මහතාට සහ ආචාර්ය අකිල විජය රාජපක්ෂ මහතාටඅරුණි මුතුමලීඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=af13070717</link>
    <topic>ශිෂ්‍යයින් කුල්ලෙන් පෙළීම්වේ.</topic>
    <author/>
    <content>පළමු වසරට ළමයි ඇතුළත් කළ දින පටන් පාසලෙන් දැනට සිදුවන්නේ කුල්ලට දමා පොළන කාර්යයි. ළමයින් සියලු දෙනාම කුල්ලට දමා පළමු වසරේ සිට එකොළහ ශ්‍රේණිය දක්වා පොළනු ලැබීමෙන් පසු කුල්ලේ ඉතිරිවන අතළොස්සක් උසස් පෙළ කලා වාණිජ විද්‍යා විෂයධාරා තෝරා ගනු ලැබේ. එයින් ඉතා සුළු ප්‍රමාණයක් විශ්වවිද්‍යාලවලට ඇතුළු කර ගැනේ. ඉතිරි සියලු දෙනා හසරක් නොමැතිව ඉබාගාතේ යති. යමක් කමක් ඇති මවුපියන්ගේ ළමයි පිටරට විශ්වවිද්‍යාලවලට හෝ මෙරට පෞද්ගලික අධ්‍යාපනිත ආයතනවලට අධික මුදල් ගෙවා ඇතුළු වී ජාම බේරාගනිති.මේ ක්‍රියාවලියේ දී පළමු ශ්‍රේණියේ සිට එකොළහ ශ්‍රේණිය දක්වා කුල්ලෙන් හැලී ඉවතට වීසිවෙන ලක්ෂ සංඛ්‍යාත දරුවන් අධ්‍යාපනයේ අපද්‍රව්‍ය බවට පත්වේ. ඔවුන්ට අඩුම ගණනේ රැකියාවකට ඉල්ලුම් කිරීමටවත් සුදුසුකමක් නැති අය සේ සැලකේ.මෙවැනි වාතාවරණයක් යටතේ සම්ප්‍රදායික සුදුසුකම් මඳක් හෝ වෙනස් කොට අඩුම ගණනේ උසස් පෙළ සඳහා නව මාවතක් දියත් කර තම කුසලතා මත අනාගතය ගොඩනඟා ගැනීමට සිසුන් පිරිසකට අවස්ථාවක් සලසා දීම අධ්‍යාපනයේ නව නැම්මක් ලෙස පෙන්විය හැක. මේ සඳහා පෙරමුණ ගත් අධ්‍යාපන අමාත්‍ය බන්දුල ගුණවර්ධන, යෞවන කටයුතු භාර අමාත්‍ය ඩලස් අලහප්පෙරුම සහ අධීක්ෂණ මන්ත්‍රී මොහාන් ලාල් ග්‍රේරු මහත්වරුන්ට ගෞරවය හිමි විය යුතු වේ.එක්සත් ජාතීන්ගේ ළමා අයිතිවාසිකම් ප්‍රඥප්තියේ 29 වැනි වගන්තිය යටතේ පැවසෙන්නේ “සෑම ළමයෙකුටම තම නිසග කුසලතා මත අධ්‍යාපනය ලැබීමට හිමිකම් ඇති” බවයි. එය ඇත්ත වශයෙන් සිදුවන්නේ ද? කුසලතාව ඇති අය ලෙස අප සලකන්නේ පාසල නම් ආයතනයේ විෂයමාලාව යටතේ ළමයින් වෙත පටවන දෙය වසර එකොළහකට පසු පැය තුනේ ප්‍රශ්න පත්‍ර කිහිපයකට දෙන පිළිතුරු පත්‍ර පරීක්ෂා කර සමත් යයි සලකන පිරිසකටය.ඔවුන් සැබැවින්ම කුසලතා ඇති අය බවට විවාදයක් නැත. එහෙත් ප්‍රශ්නය වන්නේ අසමතුන් යයි සලකන විශාල සිසු දරුවන් කිසිම කුසලතාවක් නැත්තවුන් ද යන්නයි. අනිත් අතට සාමාන්‍ය අධ්‍යාපනයේ අවසානයේ පවත්වන සාමාන්‍ය පෙළ විභාගයෙන් සියලු කුසලතා මනින්නේ ද යන්න ද සලකා බැලිය යුතු වැදගත් ප්‍රශ්නයකි.අපි සියලුම ළමයින් පෙනී සිටින විෂයයක් වන මවු බස උදාහරණයක් ලෙස ගනිමු. භාෂාවක් පිළිබඳව කෙනකු ලබන මූලික කුසලතා වන්නේ සවන්දීම, කථාකිරීම, කියවීම සහ ලිවීම යන සතර බව පිළිගත් කරුණකි. ඇත්තවශයෙන් කෙනකු තම මවු බස හෝ වෙන ඕනෑම බසක් ඉගෙනගන්නේ එම අනුපිළිවෙළට බව සිතා බැලූ විට පෙනීයයි.එහෙත් විභාගයේ දී මනිනු ලබන්නේ ලිවීමේ කුසලතාව පමණකි. එදා මෙන්ම අද ද ලොව සෑම දෙනාගේම ජීවිත පිළිබඳ තීරණ ගන්නා දේශපාලනඥයින් එම තනතුරුවලට පත්වන්නේ බොහෝවිට කථිකත්වය මතය. එයට ඕනෑ තරම් නිදසුන් දේශීය වශයෙන් මෙන්ම විදේශීයව ද දැක්විය හැක. ඒ කෙසේ වෙතත් සමාජය තුළ ජීවත්වීමේ දී අත්‍යවශ්‍ය සන්නිවේදන කුසලතාවකි කථනය.එය ලිවීමේ කුසලතාවට වඩා කුදු මහත් සෑම කෙනකුටම අවශ්‍ය කුසලතාවකි. මෙරට සිටින රජයේ සේවකයන් ගෙන් බහුතරයක් වන ගුරුවර ගුරුවරියන්ට අත්‍යවශ්‍යම සන්නිවේදන කුසලතා වකි කථනය. නීතිඥ වෘත්තිය තවත් එවැනි ක්‍ෂේත්‍රයකි. එහෙත් එය ඇගැයීමකට විභාගයේ දී පත්වන්නේ ද?ලිවීමට කුසලතාවක් නැතත් කථනයට මනා හැකියාවක් ඇති සිසුන් කොපමණ ප්‍රමාණයක් අර අහක දමන අපද්‍රව්‍ය ගොඩේ සිටින්නට ඇත්ද? ඉන් අතළොස්සක් යම් අන්දමකින් තම හැකියාව නිසා දේශපාලනඥයන් හෝ නිවේදකයන් වැනි කථන කුසලතා ප්‍රයෝජනයට ගන්නා ක්‍ෂේත්‍රයකට සම්බන්ධ වන්නට ඇත. එහෙත් ගුරුවරයකු හෝ නීතිඥයකු වැනි වෘත්තීමය තත්ත්වයකට යාමට නොහැක්කේ ඔහු / ඇය අ.පො.ස. සා.පෙ. කුසලතා ද නැත්තවුන්ගේ ගොඩට වැටුණු නිසාය.භාෂාවක මූලික කුසලතාවක් වන ශ්‍රවණය ද අද ඉතා අගයන කුසලතාවකි. එය ‘සක්‍රිය සවන්දීම’ ලෙස හඳුන්වනු ලැබේ. මනෝවිද්‍යා උපදේශක, ගුරු, වෛද්‍ය, කළමනාකරණ ආදී වෘත්තිකයන්ට අවශ්‍යම කුසලතාවක් ලෙස එය අද හඳුනාගෙන තිබේ. වෘත්තිකයන්ට පමණක් නොව එදිනෙදා ජීවිතයට ද කථනය මෙන් එය ඉතා වැදගත් කුසලතාවකි. සාම්ප්‍රදායික අධ්‍යාපනය එවැනි කුසලතා වර්ධනය සඳහා ඇති අවකාශ මොනවාද?සාම්ප්‍රදායික විභාගවලින් සිසුන්ගේ නිසග කුසලතා හඳුනාගැනීමක් හෝ මැනීමක් නොවන බවට නිදසුන් සැපයුණේ එක් විෂයයක් තුළින් පමණි. එවැනි නිදසුන් රාශියක් අනිකුත් විෂයයන් තුළින් ද අපට පෙන්විය හැක. දැනට මුදු කුසලතා ලෙස හඳුන්වන අන්තර් පුද්ගල කුසලතා, සමාජශීලීබව, අවංකබව, ඉගෙනීමට කැමැත්ත, කණ්ඩායම් කුසලතා, නම්‍යතාව වැනි සේවායෝජකයන් අපේක්ෂා කරන කුසලතා 60ක් එක් පර්යේෂණයකින් හඳුනාගෙන තිබේ.අප දුටු අන්දමට පාසලින් දියුණු කිරීමට උත්සාහ කරන්නේ එම ලයිස්තුවෙන් ව්‍යාකරණය සහ ගණිතය යන දෙක පමණි. ප්‍රවීණ අධ්‍යාපනඥයකු වන විශ්‍රාමලත් අධ්‍යාපන අධ්‍යක්ෂ එල්.බී.සමරකෝන් මහතා 2013 වසරේ පළකළ කෘතියක අවසානයේ පවසා ඇත්තේ කෙතරම් ප්‍රතිසංස්කරණ හඳුනා දෙනු ලැබුව ද තවමත් පවතින්නෙ දැනුම බෙදා දෙන දේශන ක්‍රමය මුල් කර ගත් ඉගෙනුම් ඉගැන්වීම් ක්‍රියාවලියක් බවයි.අපට පෙනෙන අන්දමින් මෙහි දෝෂය ඇත්තේ ඇගැයීම් ක්‍රමය මතය. විභාග කේන්ද්‍රීය අධ්‍යාපන ක්‍රමය වෙනස් කිරීම සඳහා කෙතරම් ප්‍රතිසංස්කරණ හඳුන්වා දුන්නත් විභාග තුළින් ඇති තරගය එන්න එන්න වැඩි වූවා මිස එහි අඩුවක් දැකීමට නැත. හතු පිපෙන්නා වැනි උපකාරක පන්තිවලින් එය මනාව පිළිබිඹු වේ.මීට දශක තුන හතරකට පෙර උසස් පෙළ සඳහා ඇරැඹි එම උපකාරක පන්ති ඉන්පසු සාමාන්‍ය පෙළ පසුව පහවසර ශිෂ්‍යත්වය ආදියට පැතිර ගොස් පළමු ශ්‍රේණියේ සිට ළමයින් උපාකරක පන්තිවලට යාම (වඩාත් නිවැරැදිව කියනවා නම් මවුපියන් විසින් යැවීම) අද සුලභ දෙයකි.විභාගවලට ඇති අවධාරණය අවම කිරීම සඳහා අඛණ්ඩ ඇගැයීමේ ක්‍රමය හඳුන්වා දෙනු ලැබීය. එහෙත් ඉහත කී ලෙස විභාග සඳහා ඇති උනන්දුව ක්‍රම ක්‍රමයෙන් වැඩිවීමෙන් පෙනී යන්නේ එම ප්‍රධාන අරමුණ ඉටු වී නැති බවයි. එය බොහෝවිට හුදෙක් කොළ පිරවීමේ අභ්‍යාසයක් බවට පත්ව ඇතැයි චෝදනාවක් ඇත.කෙසේ හෝ පාසල්වල ඒ සම්බන්ධව එතරම් උන්දුවක් ඇති බවක් නොපෙනේ. එයින් පෙනී යන්නේ එහි යම්කිසි දුර්වලතාවයක් හෝ දුර්වලතාවන් ඇති බවයි. ඒ සම්බන්ධව අධ්‍යයනය කිරීම බලධාරීන්ගේ වගකීම වේ. එයටම ඈඳුන එවැනිම බැරෑරුම් දුර්වලතාවක් ප්‍රාථමික ශ්‍රේණිවල දැකිය හැක. ඒ ළමයින්ට දෙන ගෙදර අභ්‍යාසයි.ඒවා බොහොමයක් නිදිමරා ගෙන කරන්නේ ළමයින්ගේ මවුපියන් හෝ වෙනත් වැඩිහිටි සහෝදර සහෝදරියන් බව නොරහසකි. එක්කෝ පාසලෙන් දෙන මේ ගෙදර වැඩ ළමයින්ගේ මට්ටමට ඔරොත්තු නොදෙයි. එසේ නොමැත්තේ නම් පවරනු ලබන වැඩ ප්‍රමාණය ළමයකුට දෙන ලද කාලය තුළ කර අවසන් කර නොහැකිකම, එසේත් නැත්නම් දරුවන් උපකාරක පන්තිවලට ගොස් රෑ බෝ වී නිවෙසට ආපසු ඔවුන්ට ඒ සඳහා යෙදවීමට කලක් නොමැති වීම විය හැක.මෙයින් දිගු කාලීන වශයෙන් සිදුවන අයහපත නම් දරුවන් ස්වාධීනව වැඩ කළ නොහැකි, අන් අය මත රැඳී සිටින, ස්වයං අධ්‍යයන කුසලතා රහිත ළමයින් පිරිසක් බිහිවීමයි. මෑතකදී පස්මහල් ගොඩනැඟිල්ලකින් පැන සියදිවි හානිකර ගත් සරසවි සිසුවියගේ ඛේදවාචකයෙන් පෙන්වන්නේ පවතින අධ්‍යාපන ක්‍රමය අනාගතයේ බිහිකරන කුසලතා ඇත්තවුන් ලෙස පෙන්වීමට මවුපියන් වළිකන දරුවන්ගේ තත්ත්වයයි.එසේ නම් අධ්‍යාපනයේ, විශේෂයෙන් පාසල් මට්ටමේ සාමාන්‍ය අධ්‍යාපනයේ, පරමාර්ථය විය යුත්තේ කුමක් ද යන්න පිළිබඳව අප අලුතින් සිතා බැලිය යුතු වේ. එය මෙරට විධිමත් පාසල් ක්‍රමය ඇරඹුණු කල පටන් \;බන විභාග මඟින් දක්ෂයින් තෝරා අන් අය අපද්‍රව්‍ය මෙන් ඉවත ලන ක්‍රමයක් විය යුතු ද?නැත්නම් පාසලට ඇතුළුවන සෑම ළමයකුම යම් හැකියාවක් / හැකියාවන් ඇති සම්පතක් ලෙස සලකා ඔහු / ඇය සතු එම නිසග කුසලතා හඳුනා ගෙන ඒවා වැඩිදියුණු කිරීමට මඟ සලසන ක්‍රමයක් බවට පරිවර්තනය කිරීම අවශ්‍ය වන්නේ ද? ඒ සඳහා දැනට ළමයින්ට දෙන මූලික දැනුම ආකල්ප කුසලතා (භාෂා මූලික ගණිත කුසලතා සන්නිවේදන තාක්ෂණ කුසලතා ආදිය) කාලීන වශයෙන් සලකා බලා ලබාදීම කළ හැක. එහෙත් අද පවතින ලෙස එය අධ්‍යාපනයේ එකම පරමාර්ථය නොවිය යුතුය. අවශ්‍ය වන්නේ තම නිසග කුසලතා වර්ධනය කරගන්නා අතරම ඉහත කී විෂයාන්තර දැනුම, කුසලතා සහ ආකල්ප (මුදු කුසලතා කෙරෙහි වැඩි අවධානයක් යොමු කරමින්) වර්ධනය කිරීමයි.මෑතකදී වෛද්‍යවරුන් පිරිසක් පෙන්වාදුන් පරිදි ශිෂ්‍යයන්ට අදටත් අනාගතයටත් ප්‍රයෝජනයක් නොව විෂය කරුණු සොයා බලා ශිෂ්‍යයන් අධ්‍යාපනයේ නමින් මානසික රෝගීන්, කායික රෝගීන් (වෛද්‍යවරුන් පෙන්වා දෙන පරිදි අධික බර පොත්මලු උස්සාගෙන යාමෙන්) වීම වැළකීම ගැන ද විෂයමාලා සම්පාදකයින් උනන්දු විය යුතුය.අවසානයේ සෑම ළමයකුම සමතකු හෝ අසමතකු ලෙස නොව විෂයාන්තර දක්ෂතාව දක්වන සිසුන්ගේ එම දක්ෂතා ඇතුළුව ඔහු / ඇය දියුණු කර ගත හැකි නම් කුසලතාවක් / කුසලතාවන් ගෙන් හෙබි සම්පතක් ලෙස පාසලින් පිටවීමට අවස්ථාව සැලසීමයි. අවධාරණයෙන් පැවසිය යුත්තේ තම හැකියාවන් පිළිබඳ දරුවාට මෙන්ම මවුපියන්ට ද මඟ පෙන්වන ක්‍රමයක් අධ්‍යාපනඥයින් සැකසිය යුතු බවයි. එයින් පසු තෘතිය මට්ටමේ දී එම කුසලතා වර්ධනය කරගැනීමට සෑම ළමයකුටම අවස්ථාව සැලසීමයි.යෞවන කටයුතු අමාත්‍යාංශය යටතේ මෑතක දී අරඹන ලද රත්මලානේ ‘යුනිවොටෙක්’ විශ්වවිද්‍යාලය එම දිසාවට තෘතීය අධ්‍යාපනය යොමු කිරීමට සමත් කාලීන පියවරක් වශයෙන් හැඳින්විය හැක. මේ සඳහා නව තාක්ෂණ විෂයධාරාව යටතේ ශිෂ්‍යයන්ට අනාගත දිවියේ දී ප්‍රයෝජනවත් වන දැනට ඉංජිනේරු තාක්ෂණවේදය සහ ජෛව පද්ධති තාක්ෂණවේදය යන මාර්ග දෙක යටතේ විෂයයන් 10 හඳුනා ගෙන තිබීම සහ ඒ සඳහා පාසල් 200ක ඉගැන්වීම් කටයුතු ඇරඹීම, එමෙන්ම උසස් පෙළින් පසු ඒ සඳහා අලුතින් තාක්ෂණ විශ්වවිද්‍යාල 100ක් ආරම්භ කිරීමට කටයුතු යොදා තිබීම ප්‍රඥාගෝචරය. එම විද්‍යාල මෙතෙක් පාසලින් ඉවත් වන හසරක් නොමැතිවූ සිසුන්ට යම්කිසි සහනයක් වනු නොඅනුමානය.පරිවර්තනයක්තාක්ෂණ විශ්වවිද්‍යාලඅධ්‍යාපන උපදේශක ආර්.සී.පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=af13070718</link>
    <topic>ගහකොළට, කවියට, ඡ්‍යොතිෂයට ඇලුම් කළ අපේ තාත්තා</topic>
    <author/>
    <content>කවුඩානේ පියදාස පෙරේරා තෙමස් සැමරුම නිමිත්තෙනි.පත්තර මහගෙදර හදවත ‘දිනමිණ’ පුවත්පත යි. එහි පුවත්පත් කලාවේදියකු වූ තාත්තා ගැන එකල ළමා ලොවේ සිටි මගේ සිතෙහි වූයේ ආඩම්බරයකි. ඒ නිසා පත්තර මහගෙදර ලෙස හැඳින්වෙන ලේක්හවුස් ආයතනයට පියගැටපෙළ නැඟ යන තාත්තාගේ අතේ එල්ලී යන්නට මා ද ප්‍රිය කළා වන්නට ඇත.ලේක්හවුස් ආයතනයේ පුවත්පත්කලාවේදීන් ළමා ලොවේ සිටි මට ද අනාගත බලාපොරොත්තු දැල්වූහ. ඒ සිහිනයට පන්නරය ලබා දුන් තාත්තා ඔහු ගිය මඟෙහි පිය මනින්නට මට ද මඟ විවර කළේය.’සිළුමිණ’ පුවත්පතෙහි දාහතරවන කතුවරයා වීමට තාත්තා භාග්‍යය ලැබුවේය.පුවත්පත් කලාදිවියට මෙන්ම ඔහු තම ආත්මය හැඩ කළ කවියට දැක්වූයේ දැඩි ඇල්මකි. හදවතින් ගලා හැලෙනා සියුම් සිතිවිලි පෙළ කවියකට පෙරැළෙද්දී එය කඳු මුදුනක සිට ගලා හැලෙනා දිය ඇල්ලක් සේ සුන්දර විය යුතු බව තාත්තාගේ අදහස විය.ජ්‍යෙෂ්ඨ කවීන් රැසකට ‘සිළුමිණ කාව්‍ය සම්මාන’ පිදීමට මූලික වූ ඔහු සිළුමිණ පුවත්පතේ වජ්‍ර ජයන්තිය වෙනුවෙන් ‘සිළුමිණ පද්‍ය සංග්‍රහයත්’, ‘අම්බලමේ ගීය’ සහ අධ්‍යාපන අමාත්‍යාංශයේ අනුග්‍රහයෙන් මුද්‍රණය කළ පාසල් සිසුන් අතරට පත්වුණු ‘සී.ඩබ්ලිව්.ඩබ්ලිව්.කන්නන්ගර සංක්ෂිප්ත චරිතාපදානය’ සංස්කරණය කළ කෘතීන් ය.තාත්තා ජීවිතයේ සැඳෑ සමය ගත කළේ දුර කතර කතරගම පුදබිමට ආසන්නයේ පිහිටි සෙල්ලකතරගම හුදෙකලා ප්‍රදේශයේය.පසුකාලීනව විටින් විට රෝගී වූ ඔහුගේ දකුණු පාදය ඉවත් කිරීම මගේ හදවතෙහි කොටසක් අකර්මණ්‍ය වූවා සේ මට දැනිණි.කය දුබල වී ගිය ද සිත දුබල නොවූ තාත්තා මා මුණගැසුණු අවස්ථාවකදී පැවසුවේ ‘ඈතින් ඈතට විහිදෙනා මේ ගහ කොළ දකින විට ඒ අතුරින් දුව, පැන යන්නට හිතෙනවා ලොකු පුතේ’ කියාය.ඔහු ලියූ ‘තරණය’ කවි පෙළ මට මෙහිදී මතකයට නැඟෙයි.සැඬ පහරකට මගෙ ඔරු කඳ හසු වේ දෝ බිහිසුණු සුළඟකට නැතිනම් මැදි වේ දෝ ගොඩබිම දකින්නට පෙර දියබත් වේ දෝ මේ යන ගමන කවදා කෙළවර වේ දෝමවුිපිය සෙනෙහස කෙතරම්දැ’යි අද දරු දෙදෙනකුගේ මවක වූ මට ද වටහා ගැනීම අසීරු නොවේ.සදාදරණීය තාත්තේ, ඔබ මානසිකව, කායිකව විඳි වේදනා අපමණ බව මම දනිමි. ඒ සියුම් වේදනා සමනය කළ හැකි සදා සුව ඇති නිවන් සුවය ඔබට ලැබේවා !ජම්මික ප්‍රබෝධනී වැලිකලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=af13070719</link>
    <topic>අමරපුර වජිරවංශ නිකායේ නව මහානායක නෙල්ලිවල විමලජෝති නාහිමි</topic>
    <author>සෙවනගල ජිනෝරස හිමි</author>
    <content>ඕපනායක සිරි විජයාරාමය, පෑලියගොඩ ශ්‍රී නිග්‍රෝධාරාමය යන උභය විහාරාධිපති අමරපුර වජිරවංශ නිකායේ අනුනායක විනයකීර්ති ශ්‍රී වජිරඥාන වංසාලංකාර ශාස්-ත්‍රවේදී පණ්ඩිත පූජ්‍ය නෙල්ලිවල විමලජෝති අනුනාහිමියන් ‘අමරපුර වජිරවංශ නිකායේ මහානායක’ පදවියෙන් පිදුම් ලදහ.සසුනබර පහන් කළ මේ යතිවරයාණෝ 1923 සැප්තැම්බර් මස 14 වන දින බළංගොඩ නෙල්ලිවල ග්‍රාමයේ දී මෙරෙඤ්ඤගේ මත්තු සිඤ්ඤෝ ජයවර්ධන උපාසක මහතාට හා ඇන්. ජයවර්ධන මහෝපාසිකාවටත් පුත්ව ජන්ම ලාභය ලැබූහ. මවු පිය සෙනෙහසින් වැඩුණු මේ කුල කුමරුවා මෙරෙඤ්ඤගේ හෙන්ද්‍රික් ජයවර්ධන නම් විය. කුඩා අවදියේ සිට ම මේ කුමරුවාගේ ඇවතුම් පැවතුම් අනුව පැවිදි කිරීමට සුදුසු බව මවුපිය දෙපළගේ සිත් තුළ ජනිත විය. ඒ අනුව මහවලතැන්නේ වජිරඥාන නාහිමියනුත්, ඕපනායක සිරි විජයාරාමාධිපතිව වැඩ සිටි බිබිලේගම අභය තිස්ස මහ නා හිමියෝත් මේ කුල කුමරුවන් පැවිදි බිමට පත් කළහ.1939 මාර්තු මාසයේදී නෙල්ලිවල විමලජෝති නමින් පැවිදි වී දෑ අවුරුද්දක් තම ගුරු දෙවියන් ඇසුරේ සාමණේර බණ දහම් හදාරා 1941 වසරේදී කොළඹ මාලිගාකන්ද, විද්‍යෝදය මහ පිරිවෙනට ඇතුළත්ව සිංහල, පාලි, සංස්කෘත යන භාෂාත්‍රයම ප්‍රගුණ කළේ ය. 1946 ජූලි මස 7 වැනි දින කැලණිය උදකුඛේප සීමා මාලකයේදී උපසම්පදා සීලයෙහි පිහිටවනු ලැබූහ. පාලි, සිංහල, සංස්කෘත, අධ්‍යාපන විද්‍යාව හදාරා ශාස්ත්‍රවේදී උපාධිය දිනාගත් නෙල්ලිවල විමලජෝති හිමියෝ ගාල්ලේ දඩල්ලේ විද්‍යාරාජ පිරිවනේ උපගුරුවරයකු ලෙස සේවයට එක් වූහ. උන්වහන්සේ කෙටි කාලෙකින් එම පිරිවෙනේ පරිවෙණාධිපති තනතුරට ද පත්වී වසර 18 ක් පමණ ගුරු සේවයෙහි නියැළුණහ.ඉන් ටික කලකට පසු උන්වහන්සේගේ ගුරු හිමියන් වන බිබිලේගම අභයතිස්ස නා හිමියන් අපවත් වීමෙන් හිස් වූ ඕපනායක සිරි විජයාරාමාධිපති පදවියට 1980 වසරේදී පත්වීමෙන් අනතුරුව එම විහාරස්ථානයට අනුබද්ධිත විහාරස්ථානයන් වන බලංගොඩ මස්සැන්නේ ශ්‍රී දේවගිරි විහාරය, පනානේ මැදගම ධර්මවිජයාරාමය ආදී විහාරස්ථාන යන්හි ද අධිපතිත්වය දරමින් එම විහාරස්ථානයන්හි අඩුපාඩු සපුරා සකලාංග සම්පූර්ණ කිරීමට උන්වහන්සේ කැපවූහ.එසේම මෙම විහාරස්ථානයන්හි මූලස්ථානය වන ඕපනායක සිරිවිජයාරාමය කේන්ද්‍ර කරගෙන මීට වසර කීපයකට ඉහතදී වෘත්තීය පුහුණු අමාත්‍යාංශයේ අනුග්‍රහය ඇතිව ඇරඹූ වෘත්තිය පුහුණු මධ්‍යස්ථානයේ සුධම්ම පරිගණක ආයතනය මගින් සබරගමු පළාතේ තරුණ තරුණියන් දහස් ගණනකට රැකියාවන් ලබාගැනීමට මං පෙත් එළිකිරීමෙන් නෙල්ලිවල විමලජෝති අනුනාහිමියෝ කර ඇති උදාර සේවාව විශේෂයෙන් මෙහි සඳහන් කළ යුතු කරුණකි. එසේම ළමුන් 500 කට අධික පිරිසක් අධ්‍යාපනය හදාරන සිරි විජය දහම් පාසල ද, ළමුන් 75 කට අධික පිරිසක් ඉගෙනුම ලබන සීවලී පෙර පාසල ද ආරම්භ කර ඇත. එම පාසල් මගින් බෞද්ධ අබෞද්ධ ජනතාවගේ දුවා දරුවන්ගේ ධර්මඥානය වර්ධනය වේ.මෙම විහාරස්ථානයන්හි දියුණුවත් ප්‍රදේශවාසී බොදු දනන්ගේ සිත් සතන් තුළ තුනුරුවන් කෙරෙහි ශ්‍රද්ධාවත් වර්ධනය කිරීම සඳහා තම ආගමික දැනුම භාවිත කරමින් කරන ලද සේවාව ප්‍රදේශයේ බෞද්ධ ජනතාවගේ චිත්ත සන්තානවල අද පවා නොමැකී පවතී. ප්‍රදේශයේ බෞද්ධස්ථාන අලුතින් ආරම්භ කිරීමේ කාර්යය සඳහා වෙසෙසින් කටයුතු කළ උන්වහන්සේ එකළ ප්‍රවාහන හා මාර්ග පහසුකම් නොමැති වුවද නියරවල්, කඳු වැටි, තැනිතලා, මුඩුබිම් හරහා පයින් ඇවිදගෙන ගොස් බෞද්ධ භික්ෂුන් වහන්සේ නමකගෙන් තම ආගමට සිදුවිය යුතු යුතුකම් හා වගකීම් ඉටු කිරීම සඳහා ගත් වෙහෙස ඉතා විශාල ය.එතුමන් වහන්සේ කළ මහඟු සාසනික මෙහෙවර ඇගයීමට ලක් කළ අමරපුර වජිරවංශ නිකාය මගින් අනුනායක ධූරය ද, විනය කීර්ති ශ්‍රී වජිරඥාන වංසාලංකාර යන ගෞරව සම්මාන නාමය ද පූජා කළහ. එවකට අමරපුර වජිරවංශ නිකායේ මහානායක ධූරය හොබවමින් වැඩසිටි වැලිකඩමුල්ල වාළුකාරාමාධිපති ශ්‍රී සද්ධර්ම වාගීස්වර සාහිත්‍යාචාර්යය පණ්ඩිත දුනුකේවල ධර්මාරාම මහා නාහිමියන් වහන්සේගේ නිදනප්‍රාප්තියෙන් පුරප්පාඩු වූ මහානායක ධූරයට 2012 නොවැම්බර් මස පෑලියගොඩ ධර්මවිජයාරාම විහාරස්ථානයේදී රැස්වූ ගරු කාරක සංඝ සභාවේ ඒකච්ඡන්දයෙන් අතිපූජ්‍ය නෙල්ලිවල විමලජෝති නා හිමියන් පත් කරගන්නා ලදී.සෙවනගල ජිනෝරස හිමිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=as1307071</link>
    <topic>විවාහ දිවියේ හතළිස් පස් වසර ගෙවෙද්දී යළි මඟුලක් කෑ යුවළක්</topic>
    <author>ඉනෝකා සමරවික්‍රම</author>
    <content>විවාහ දිවියේ හතළිස් පස් වසර ගෙවෙද්දී යළි මඟුලක් කෑ යුවළක්ජයසේන පෙරේරාගේ මුල්ම රැකියාව වුණේ ඉංග්‍රීසි ගුරුවරයකු ලෙසින් යාපනය ප්‍රදේශයේ පාසලක ඉගැන්වීම් කටයුතු ඇරැඹීමය. ජයසේනට ජුලියට් හමුවූයේ අහම්බෙනි. එවකට ඇය දාසය හැවිරිදි වූවාය. දෙමළත්, ඉංග්‍රිසි භාෂා පමණක් දැනගෙන සිටි ජුලියට්ට සිංහල ඉගැන්වූයේ ජයසේනය. ආගම්, ජාතිභේද පසෙකලා ඔවුහු ප්‍රේමයෙන් බැඳුණහ. සීමා මායිම් නැති ඔවුන්ගේ ප්‍රේමය ඵල දැරුවේ එක්දහස් නවසිය හැට අටේ ජූනි මස දිනෙක ඔවුහු යුග දිවියටඑළැඹීමෙනි. ගෙවී ගිය කාලය වසර හතළිස්පහකි. ජයසේන අද හැත්තෑපස්වැනි වියේය. ජුලියට් හැට අටවැනි වියේය.මෙදා ඔවුන් යළි මගුල් කෑවේ එම යුගදිවි ගමන සමරමිනි .අපි යමින් සිටින්නේ රත්තනපිටියේ පිහිටි උත්සව ශාලාවක් වෙතටය. දිනය ඉකුත් 28 වැනිදා ය. වේලාව සවස හයයි තිහ පමණ වන්නට ඇත. හාත්පස ඇත්තේ වැහි අඳුර හා මුසු වූ සැඳෑ අඳුරකි. ඒ මඳ අඳුර මතින් අපි උත්සව ශාලාවේ ප්‍රධාන ශාලාව වෙත පිවිසුනෙමු. යන මඟ දෙපස ඉටි මල් පහන් දල්වා බිම නෙළුම් මල් පියල්ලෙන් සරසා තිබීම ඒ පරිසරයට තවත් සොඳුරු බවක් ගෙන ආවේය.සැඳෑ සාදයක සිරි විඳින්නට ගිය ඒ ගමන අපට පමණක් නොව එහි පැමිණි සිටි කාටත් සොඳුරු බවක් ගෙන ආ හැඩය.මේ සැඳෑසාදයේ අපූරු බව කුමක්ද? ඔබට සිතෙනු ඇත. සාදය පිළිබඳව අපට තොරතුරු කීවේ ප්‍රවීණ ගුවන්විදුලි ශිල්පිනි සුමනා ජයතිලකයි.’විවාහය’ අද නම් ඇතැමුන්ට මෙහි කිසිදු වටිනාකමක් නැත. එහෙත් ප්‍රේමය හා සෙනෙහස විසින් ද නීතිමය වශයෙන් ද බැඳෙන විවාහය තවකෙකු සුරකින්නේ දෙවියන් විසින් දෙන්නා වූ පුද පඬුරක් ලෙසිනි. ජයටම මගුල් කා පින්තූර ඇල්බමය සකසන්නටත් පෙර දික්කසාද වන විවාහ සිදුවන රටේ හතළිස් පස්වසරක් ආදරයෙන් බැඳී සිටි යුවළකගේ සොඳුරු සැමරුම් මොහොතක අසිරිය කෙබඳුදැයි කියන්නටයි මේ සූදානම.එච්.බී.ජේ.පෙරේරා හා ජුලියට් යුවළ සෑම වසරකම තම විවාහ සංවත්සරය සැමරූහ. ඒ ඉතා සුළුවෙනි. එහෙත් ඔවුන් විවාහ වී හතළිස්පස් වසරක් සපිරෙන දා එය සැමරීමට ඉදිරිපත් වූයේ ඔවුන් දෙදෙනාගේ දූදරුවන් හා මුනුපුරු මිනිබිරියන් ය.”අපේ අම්මයි තාත්තයි විවාහ වෙලා මේ එළැඹෙන්නේ හතළිස් පස්වැනි වසරයි. මට මේ වෙනකොට වයස අවුරුදු හතළිස් හතරයි. මගෙ නංගියි මල්ලියි දැනට පදිංචිව ඉන්නේ ඕස්ට්‍රේලියාවේ. ඔවුන් දෙදෙනාම විවාහකයි. අපේ පවුලේ පස්දෙනාම අවුරුදු පහකට පසුව එකට හමුවන අවස්ථාවක් තමයි මේ. අම්මයි තාත්තයි වෙනුවෙන් තෑග්ගක් දීලා අපේ ආදරේ කියනවාට වඩා ඔවුන්ගේ හිත් සතුටු වන ආකාරයේ කටයුත්තක් කිරීම සියල්ලටම වඩා වැදගත් කියලා හිතුණා. අපේ තාත්තා රජයේ විශ්‍රාමික නිලධාරියෙක්. අම්මා සේවය කළේ ගුවන්විදුලි සංස්ථාවේ. අම්මයි තාත්තයි කවදාවත් අපට ජීවිතේ අඩුපාඩුකම් දැනෙන්න සැලසුවේ නැහැ. අම්මයි තාත්තයි කැමති ඇති කියලා හිතුණා එයාලගේ පැරණි යාළු මිත්‍රයෝ හමුවෙන්න. ඒ නිසාමයි අපි මේ උත්සවය සංවිධානය කළේ.”පෙරේරා පවුලේ වැඩිමහල් පුතු දිනේෂ් චින්තක විවාහ සංවත්සර උත්සවයේ අරමුණ අපට කීවේය.කෙමෙන් ප්‍රධාන ශාලාව ඥාති මිත්‍රාදීන්ගෙන් පිරී යන්නට විය. එය සොඳුරු රාත්‍රියකි. හැටේ හැත්තෑව දශකයේ මෙන්ම අද ද ගුවන්විදුලියේ ජනප්‍රිය මුහුණු රැසක් ඒ අතර විය. කාලයකට පසුව යහළු යෙහෙළියන් එකට හමුවීමකි. මේ සැවොම අතීත මතකයන් අතර තනි වූ සෙයකි.එකල මෙන්ම අද ද ජනප්‍රිය ගුවන්විදුලි තරු අතර දයා ද අල්විස්, රත්නා ලංකා අබේවික්‍රම, රම්‍යා වනිගසේකර, සුමනා ජයතිලක, ග්‍රේෂ් ආරියවිමල්, චිත්‍රා කුමාරි පත්තප්පෙරුම, පුන්‍යා කත්‍රිආරච්චි, රත්නා පුෂ්පකුමාරි ආදීහු රැසක් එහි සිටියහ. සතුටු කතාබහ සිනාවන් අතරේ ශාලාව මොහොතකට නිශ්ශබ්ද විය. අලංකාර නර්තන පෙරහරකින් ජයසක් හඬ මධ්‍යයේ දරු මුනුපුරන් පිරිවරාගෙන පෙරේරා යුවළ ශාලාවට ඇතුළු වූයේ අලුත දෑඟිලි බැඳි යුවළක් පරිද්දෙනි. ඔවුන් දෙදෙනාගේ මුව නැඟි හසරැලි හි එදා මෙදා ජීවිතයේ විඳි සතුට කැටිගැන්වී තිබිණි. තෙරුවන් ගුණ සිහිකරමින් ද කතෝලික ආගම සිහිකරමින් ද උත්සව සභාවේ කටයුතු ආරම්භ කෙරිණි.විවාහ උත්සවයක් නොවූවද මේ අපූරු විවාහ සංවත්සර උත්සවයේ ඊළඟ පියවර කුමක්දැයි කිසිවෙකුටවත් සිතාගැනීමට නොහැකි විය. දූදරුවන් පිරිවරාගත් යුවළ පොල්තෙල් පහන දැල්වූහ. ඉන්පසුව ඔවුහු මුදුමාරු කරගත්හ. එතැනින් පසුව මංගල කේක් ගෙඩිය කැපූහ. මෙය රැස්ව සිටි ඥාති හිතමිතුරන් කාටත් සතුට සොම්නස ගෙන දෙන දසුනක් වූවාට සැක නැත.”අපිට ඕන අපේ අම්මයි තාත්තයි හැමදාම සතුටින් තියන්න. අපි කවදාවත් දැකලා නැහැ අම්මයි තාත්තයි රණ්ඩු සරුවල් වෙනවා. ඒ වගේම අම්මයි තාත්තයි ආගම් දෙකක වුණාට අපිට ඒ වෙනස දැනෙන්න දුන්නේ නැහැ. තාත්තා කවදාවත් හැන්දෑවේ පහට පසුව ගෙදර ආවේ නැහැ. ඔහු හැම දවසකම හිටියේ අපිත් එක්ක. අම්මත් නංගි මල්ලි ලැබෙන්න රෝහලට ගියා ඇරෙන්න අපිව තනිකරලා ගෙදරින් පිට ගිහින් නැහැ. අපි ජීවිතේ ඉගෙන ගත්තේ අම්මගෙන් තාත්තගෙන්. අද මේ දෙන්නා සතුටින් ඉන්නව දුටුවම ඒ සතුට අපට දරාගන්න බැහැ” දිනේෂ් පවසන්නේ හැඟුම්බරවය.පසුබිමින් නැඟෙන සංගීතය ළයාන්විතය. එය බටහිර සංගීතය නොවේ. හැටේ හැත්තෑවේ දශකවල ගුවන්විදුලියෙන් ඇසුණු මියුරු ගීතනු රැසක් රාව නංවයි. සංගීතවේදී රෝහණ බෝගොඩගේ මෙහෙයවීමෙන් සත්සර රාව නැංවෙද්දී පෙරේරා යුවළ තාලයට ගයන්නට වූහ.”සැරයටියෙන් අප යනෙනතුරාසංසාරේ අපි එකට යමු”ඔවුන් සැරයටියෙන් යනතුරු ද එකමඟ සෙනෙහසින් යන්නට පෙරුම් පුරන්නේය. මේ පෙරුම් පිරීම ඇරඹුණේ මීට වසර හතළිස් පහකට හයකට පමණ පෙරදීය.”මං එයාව මුලින්ම දකින කොට ජුලියට්ගෙ වයස අවුරුදු දාසයක් විතර ඇති. මම යාපනයේ පාසලකට එක්දහස් නවසිය හැට එකේදි ගුරුපත්වීමක් ලැබිලා ගියා. ජුලියට් මට හමුවුණේ ඒ ගමනෙදි. ජුලියට්ගෙ මව ඇවිත් කිව්වා එයාගේ දුවට සිංහල උගන්වන්න කියා. මම එකවරම ඊට කැමැති වුණේ නැහැ. නමුත් ඊට පස්සේ මම ඊට කැමැති වුණා. පසුව මම කොළඹ නගර සභාවේ ලිපිකාර රැකියාවක් ලැබුණා. ඊට පසු මම කොළඹට ආවා. මේ කාලයේම ජුලියට් ලඝුලේඛනය ඉගෙනගැනීමට කොළඹ ආවා. අප අතර තිබූ බැඳීම ඒ සමඟම වැඩිවුණා. මම බෞද්ධ, ජුලියට් ද්‍රවිඩ ජාතියට අයත්. ඒත් ඒක අපේ ප්‍රේමයට බාධාවක් වුණේ නැහැ. ජුලියට් ගේ මව මේ බව දැනගත්තම කිව්වේ අනිත් සොයුරියන් විවාහ වනතුරු අපට ඉන්නය කියා. අපි ඒ විදිහටම කටයුතු කළා. ජුලියට්ගෙ මව අපට මුදු දෙකක් එවා තිබුණා. අපි එක් හැන්දෑවක මුහුදු වෙරළේදි ඒවා මාරු කරගත්තා.ජයසේන පෙරේරා පවසන්නේ වසර ගණනක් අතීතයට එබීබලාය. ඔවුහු අතැඟිලි බැඳ යුගදිවිය ට එළැඹුණෝය. ජුලියට්ට ගුවන්විදුලි සංස්ථාවේ භාෂා පරිවර්තක රැකියාවක් ලැබුණේය. ඒ ඇයට සිංහල දෙමළ මෙන්ම ඉංග්‍රීසි භාෂාව පිළිබඳව මනා දැනීමක් තිබූ නිසාය.අපි විවාහ වෙනකොට එයා මගෙන් ඉල්ලීමක් කලා. අපි මොන ආගමට අයත් වුණත් අපේ දරුවෝ බෞද්ධ දරුවන් විය යුතුයි. ඔවුන් බෞද්ධ පරිසරයක හැදී වැඩිය යුතුයි කියා කවදාවත් අප අතර ආගම් ජාතිභේද තිබුණේ නැහැ. මේ වසර හතළිස් පහම අපි බොහෝම සතුටින් ජීවත් වුණා. මගෙ දරුවොත් හොඳ දරුවෝ. අද අපිට දරුවෝ දිහා බලලා සතුටු වෙන්න පුළුවන්. මගෙ දරුවන්ගේ දරුවොත් දකින්නට ලැබීම අප දෙදෙනාටම සතුටුයි.ජුලියට් නෙත ඇත්තේ තුටු කඳුළකි. වසර හතළිස් පහක් යනු සුළු පටු කාලපරාසයක් නොවේ. එමෙන්ම සිත්බිඳීම් තැලීම්, පළුදු නොවීම් වලින් තොරව විවාහ ජීවිතය සතුටින් ගෙන යාම නම් අසීරු කටයුත්තකි. ලොවට පෙනෙන්නට නොව සැබෑවටම හදවතේ පතුලෙන්ම නැඟෙන සෙනෙහස දයාබර බව, කරුණාව සමඟ හතළිස් පස් වසරක් පුරා ඔවුහු කුලගෙය සිරි නිවසක් කරගෙන ජීවත් වූහ. ඒ ජීවත්වීමේ සැබෑ සතුට ඔවුහු සමරන්නාහ. සැම තැනකම විවාහ සංවත්සර ඇත. එහෙත් ජුලියට්, පෙරේරා යුවළගේ විවාහ සංවත්සරය වැදගත් වන්නේ ඔවුන් පමණක් නොව ඔවුන්ගේ දූදරුවන් ද සැබෑ ආදරය පිළිබඳ පණිවුඩය සමාජයට දෙන බැවිනි.තවත් කාලයක් යෙහෙන් වැජඹීමට යුවතිපතින්ට අපි ද සුබ පතමු.ඉනෝකා සමරවික්‍රමඡායාරූප -සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=as1307072</link>
    <topic>නිම්වළල්ල</topic>
    <author>රෝහණ ආර්යරත්න</author>
    <content>නිම්වළල්ලලෝක ප්‍රකට එසේම අතිවිශාල බෞද්ධ හා හින්දු පූජා භූමියක් මෙන්ම ලෝක උරුමයක් ලෙස හඳුන්වනු ලබන අංකෝර්වට් කම්බෝජ ඉතිහාසයේ හා ශිෂ්ටාචාරයේ මුලාරම්භය සිහිගන්වන බවට පැවති මතය බිඳ හෙළමින් ගන වනාන්තරය විසින් වසා ගෙන අභිරහස් ලෙස සැඟවී ගොස් තිබු නගරයක් නව තාක්ෂණය උපයෝගී කරගෙන මෑතකදී සොයා ගනු ලැබ ඇත.එවැනි සොයා ගැනීමකට ප්‍රධාන වශයෙන් මුල් වූයේ නව තාක්ෂණ මෙවලම් ය. අංකෝර්වට් පුදබිම අවට ප්‍රදේශය මතින් පසුගියදා හෙලිකොප්ටර් යානයක් එහාට මෙහාට ගමන් කරන අන්දම කාගේත් කුතුහලයට ලක්වූ සිද්ධියක් විය. බොහෝ කලක් තිස්සේ පැවැති යුද්ධයෙන් හෙම්බත්ව සිටි කාම්බෝජ ගැමියන්ට මෙය මහත් අසහනකාරී දර්ශනයක් වූවාට සැකයක් නැත.එහෙත් එය නැවත යුද්ධයේ ඇරැඹුමක් නොවීය. එය කාම්බෝජ ඉතිහාසයට නව පිටුවක් එක් කිරීමට ගත් උත්සාහයක් ලෙස පෙන්වා දිය හැකිය.මෙම මෙහෙයුමේ ලීඩර් නමැති ලේසර් උපකරණය මෙම හෙලිකොප්ටර් යානයේ සවිකර තිබු අතර එම උපකරණයෙන් නිකුත් වන ලේසර් කිරණ මඟින් අංකෝර්වට් ප්‍රදේශය පරීක්ෂණයට භාජනය කරනු ලැබීය.කාම්බෝජය ගන වනාන්තර හා කඳු පල්ලම් සිසාර පදවනු ලැබු හෙලිකොප්ටරයේ සවිකර ඇති ලිඩාර් උපකරණයෙන් නිකුත් කරනු ලබන ලේසර් කිරණ මෙම ප්‍රදේශයට වැදී එම කිරණ පතිත වන ස්ථානයත් හෙලිකොප්ටරයත් අතර දුර මැන බැලීමෙන් එම ප්‍රදේශය පිළිබඳව ත්‍රිමාණ සිතියමක් සකස් කර ගැනීමට හැකි වේ. ලේසර් කිරණවලට ගන කැලෑ විනිවිද යෑම හැකියාව නිසා මෙම සිතියම පුරාවිද්‍යාඥයින්ට බෙහෙවින්උපකාරී වන්නේ පයින් ඇවිදගෙන ගොස් එම ස්ථාන පිරික්සීමට වඩා මෙම සිතියම මඟින් පරීක්ෂා කළ යුතු ස්ථානය ඉක්මනින් හරිහැටි දැන ගැනීමට ඔවුන්ට හැකි වන නිසා ය.කාම්බෝජයේ සියෙම් රීප් ප්‍රදේශයේ පිහිටි සුප්‍රසිද්ධ අංකොර්වට් පූජා භූමිය මෙසේ පිරික්සුමට භාජනය කිරීමේ දී ඊට සැතපුම් 25 ක් පමණ ඈතින් පිහිටි නොම් කුලෙන් කඳු ප්‍රදේශයේ තිබු ගන කැලෑව තුළින් අතිවිශාල නගරයක නටබුන් දක්නට ලැබිණ. මහා මාර්ග පද්ධති, වැව් හා පන්සල් ආදියේ නෂ්ටාවශේෂ මේ ඡායාරූපවලින් සොයා ගත හැකි විය.අංකොර්වට් පූජා භූමියට සම්බන්ධ එහෙත් ඊට වඩා පැරැණි එනම් වසර 1200 ක් පමණ පෞරාණික නගරයක සුංබුං මෙසේ හමුවී ඇත. මහේන්ද්‍රාපර්වත යනුවෙන් හඳුන්වනු ලැබු මෙම පුරාණ නගරය වඩා හොඳින් පරීක්ෂා කිරීමටත් එහි නියම තත්ත්වය පිළිබඳ පුරාවිද්‍යාත්මක අධ්‍යයනයක් කරනු සඳහා ඕස්ට්‍රේලියාවේ සිඩ්නි විශ්ව විද්‍යාලයේ පුරා විද්‍යා අංශයේ පුරාවිද්‍යාඥ ඩේමියන් එවන්ස් ඇතුළු පිරිසක් සිසියෙම්රිප් ප්‍රදේශය බලා ගියහ.නොම්කුලෙන් කඳු මුදුනට යෑම ඉතාම දුෂ්කර ගමනක් විය. ගන කැලෑව එළිපෙහෙළි කරමින් එසේම පසුගිය කාලවල පැවැති යුද්ධ නිසා එම ගන කැලෑවේ අතුරා ඇති බිම් බෝම්බ මඟ හරමින් එපමණක් නොව උතුරා යන ගංගා තරණය කරමින් මෙම නටබුන් සොයා යෑමට ඔවුනට සිදුවිය. මේ පුරාවිද්‍යාත්මක මෙහෙයුම වසර ගණනාවක් තිස්සේ එවන්ස් ඇතුළු පුරාවිද්‍යාඥයින් විසින් කරනු ලැබු පර්යේෂණවල ප්‍රතිඵලයකි.මේ දුෂ්කර මෙහෙයුමට මඟ පෙන්වන්නෙකු ලෙස කීමර් රූජ් හමුදාවේ සේවය කරද්දී බිම් බෝම්බ තුනකට හසුවී කකුලක් අහිමි කරගත් හෙං හීප් ද සහභාගි විය. ඔහු එම ප්‍රදේශය හොඳින් දැන සිටීම පුරා විද්‍යාඥයින්ට මහත් පහසුවක් විය.ලීඩාර් මඟින් ලබාගත් දත්ත උපයෝගී කරගෙන පැරැණි ගඩොල් ගොඩක් මුලින්ම ඔවුනට හමුවූ අතර ඉන් පසුව පන්සල් භූමි දෙකක්, ගල් කැටයම්, ආදි නටබුන් රැසක් හමු වී ඇත. මේවා අතුරෙන් බුදුන්ගේ පිළිරුවක් ගලක කොටා ඇති අන්දම විශේෂ සොයා ගැනීමක් විය.ඩේමියන් එවන්ස් ප්‍රධාන ඕස්ට්‍රේලියානු පුරාවිද්‍යාඥයින් විසින් සොයා ගනු ලැබු තොරතුරු අනුව මේ නගරය ක්‍රි. ව. 800 දී පමණ ඉතා දියුණු තත්ත්වයේ තිබු අතර අංකොර්වට් පූජා භූමිය නිර්මාණය කරනු ලැබු කීමර් රජ දරුවන්ගේ පාලනය යටතේ පැවැතියේය. ක්‍රි. ව. 900 දී පමණ කීම් රාජධානියට කම්බෝජය, තායිලන්තය හා ලාඕස යන රටවල් අයත්ව තිබිණ. එසේම පතොම්තුලෙන් කඳු මුදුනේ මහේන්ද්‍රා පර්වත නගරය දෙවැනි ජයවර්මන් රජතුමාට පෙර නිර්මාණය කරනු ලැබු බවත්, දැනට අංකොර්වට් පවතින ස්ථානයේ තවත් විශාල නගරයක් ඒ අවධියේ නිර්මාණය කරනු ලැබු බවත් ලිඩාර් දත්තවලින් හෙළි වන බව එවන්ස් පවසයි. අංකොර් ශිෂ්ටාචාරය මේ ස්ථානයෙන් ආරම්භ වූ බවට ද සාක්ෂි ඇති බවත් හෙතෙම පවසයි.පසු කාලයකදී නොම්කුලෙන් ප්‍රදේශය ක්‍රමයෙන් ගන වනාන්තරය විසින් ගිලගනු ලැබු අතර සිවිල් යුද්ධයෙන් පසු ගස් කැපීම සඳහා වනාන්තරයට ඇතුළුවීම තෙක් මෙම ප්‍රදේශය “ක්මර් රූජී” පාලනයට නතු වී තිබුණේය. එම අවධියේදී එහි විසු මිලියනයක් පමණ ජනතාව මරා දමනු ලැබු බවත් හෙළි වේ.ඒ කෙසේ වෙතත් මහෙන්ද්‍රපර්වත නගරය කෙතරම් විශාල ද යන්න තවමත් හරිහැටි සොයා ගැනීමට නොහැකි බව එවන්ස් පවසන්නේ දැනට ඔවුන් විසින් පරීක්ෂණයට භාජනය කර ඇත්තේ එම ප්‍රදේශයෙන් ඉතාම සුළු ප්‍රදේශයක් නිසාවෙනි.දැනට ලැබී ඇති තොරතුරු අනුව කීමර් ශිෂ්ටාචාරයේ මූලාරම්භය මහේන්ද්‍රපර්වත පදනම් කරගෙන සිදුවී ඇත්නම් මෙම ස්ථානය අති විශාල නගරයක් විය හැකි බව එවන්ස් ප්‍රධාන ඕස්ට්‍රේලියානු පුරා විද්‍යාඥයින්ගේ අපේක්ෂාවය. ඒ අනුව තව දුරට මෙහි කැනීම් කටයුතු කරගෙන යන බව ද ඔවුහු පවසති.රෝහණ ආර්යරත්න27 හැවිරිදි මොනික් වෑන්ඩර් වර්ස්ට් නෙදර්ලන්ත බයිසිකල් ධාවන ශූරියක්. ඇය බයිසිකල් පැදීමට ආශා කළේ කුඩා කල සිටයි. ඒක් අවාසනාවට වයස අවුරුදු 13 දී සිදුවූ අනතුරකින් ඇගේ දෙපා වළලූකර ප්‍රදේශයට දැඩි හානි සිදුවුණා. දෙපයින් බයිසිකල් පැදීමට නෙහැකි වූ ඇය සිය ආශාව ඉටුකර ගත්තේ දෑතින් පැදිය හැකි බයිසිකල්පැදීමට හුරුවෙමින්.ආබාධිතයන් සඳහා වෙන්වූ බයිසිකල් තරග සඳහා ඇය පුහුණුව ලැබුවා. ඇය චීනයේ බෙයිජිං නුවර පැරා ඔලිම්පික් තරග වලදී රිදී පදක්කම දෙකක් දිනුවේ දැඩි පුහුණුවකින් පසුවයි.මෙසේ පැරා ඔලිම්පික් තරග වලට පුහුණු වෙමින් සිටියදී 2008දී ඇය ගේ බයිසිකලය මෝටර් රියක ගැටුණා.එයින් ඇගේ ‍දෙපා ඉණෙන් පහළ මුළුමණින්ම පණ නැතිවුණා. එයින් ද ඇගේ ධෛර්යය නැතිවුණේ නෑ.ඇය දෙපා පණ නැති වුණත් දෑතින් බයිසිකල් පැ දීම අත් හළේ නැහැ.මේ අතර වසර දෙ කකදී යළිත් ඇගේ බයිසිකලය තවත් බයිසිකලයක ගැටුණා. ඒ අනතුරින් තුවාල ලද ඇයට සිදුවූයේ පුදුම හාස්කමක්.එයින් පසු ඇගේ පණ නැති වූ දෙපා ක්‍රියාත්මක වන්නට පටන් ගත්තා.මුලින් මුලින් ටිකෙන් ටික ක්‍රියාකළ දෙපා රෝහල් ප්‍රතිකාර වලින් හා අභ්‍යාස වලින් පසු මුළුමනින්ම යථා තත්ත්වයට පත් වුණා.ඉන්පසු ඇයට ඇවිදින්නට හැකිවුණා. දෙදෙනෙකු ගේ වාරුවෙන් ඇවිදගිය ඇය ක්‍රමක්‍රමයෙන් දුවන්නට පුරුදු වුණා.සිය ධෛර්යය නිසාම ඇගේ දෙපා ශක්තිමත්වුණා.දැන්ඇය හොඳින් බයිසිකල් පදිනවා.හොකී හා ටෙනිස් ක්‍රීඩාවන්හි යෙදෙන ඇය 2016 ඔලිම්පික් කාන්තා බයිසිකල් ධාවන තරඟ සඳහා දැන් පුහුණු ‍ෙවනවා. "මගේ ශරීරය වෙනස් වූ අයුරු පුදුමයි. මා දැන් ඩච් රොබෝබෑන්ක් කාන්තා බයිසිකල් ධාවන කණ්ඩායම සමඟ පුහුණුවෙනවා. 2016 දීඔලිම්පික් පදක්කමක් දිනා ගැනීම මගේ අරමුණයි." මොනික් පවසනවා. ඇගේ ධෛර්යය කාන්තාවන්ට ආදර්ශයක්.දයාෂෝන් මර්ෆිගේ මැදැඟිල්ලේ තිබූ ඉන්නා ඔහුට පුදුම කරදරයක් විය.එයින් ඇතිවන කැසීම හා ඉන්පසු ඇතිවන දැවිල්ල නැති කැරගැනීමට හෙතෙම නොයෙකුත් බෙහෙත් වර්ග හා ආලේපන පාවිච්චි කළත් එයින් කිසිදු සහනයක් ලබාගත නොහැකි විය.එංගලන්තයේ උතුරු යෝක්ෂයර් ප්‍රාන්තයේ ඩොන් කැස්ටර් නගරයේ ජීවත් වූ 38 හැවිරිදි මර්ෆි මෙය ඉවසාගත නොහැකි තැන මීළඟට කළේ “බෙරෙටා” නම් වූ තුවක්කුවක් ගෙන ඇඟිල්ල එල්ලකොට වෙඩි තැබීමයි. ඇඟිල්ල ගැලවී ගියේය. ඉන්පසු එයින් ඇතිවූ තුවාලයට බෙහෙත් කළේය.එහෙත් මර්ෆිට තුවාලයට වඩා ලොකු අකරතැබ්බයකට ඉන්පසු මුහුණදීමට සිදුවිය. එනම් නීතිවිරෝධී තුවක්කුවක් ළඟ තබා ගැනීම වෙනුවෙන් උසාවියේ පෙනී සිටීමට සිදුවීමයි. ඔහුට මාස 18ක් අත්හිටවූ දඬුවමක් ලැබිණ.දඬුවම ගැන නොතැකූ මර්ෆි “අවුරුදු පහක් තිස්සේ විඳපු දුක් යන්තම් නැතිවුණා” යැයි කීවේ සැනසුම් සුසුම් හෙළමිනි.ඇය වරක් මරණයට පත්වූවාය. ඇයගේ සිරුර භූමදාන කිරීමට සූදානම් වූ අවස්ථාවේ මළවුන් ගෙන් නැඟිට වටපිට බලා මළගෙදරට පැමිණ සිටි පිරිස දැක මහා හඩින් බෙරිහන් දුන්නා.. එහෙත් ඇය එවර පණපිටින් සිටියේ සුළු මොහොතකි. තමාගේම මරණය ගැන ඇතිවූ බලගතු කම්පාව නිසා හෘදයාබාධයක් හටගෙන ඇය යළිත් සදහටම මෙලොවින් තුරන් වූවාය.මේ අරුම පුදුම පුවත වාර්තා වූයේ රුසියාවේ කසාත් නගරයෙනි.49 හැවිරිදි ෆැගිල්යු මුබා මෙට්සියනොව් මරණයට පත්වුයේ යැයි ඇයගේ සැමියා ඇතුළු නෑදෑ සියල්ලෝම තීරණය කළහ. ඔවුන් සියලු දෙනාම ඇයගේ භූමදානය සිදුකිරීමට සියල්ල සූදානම් කරද්දී හදිස්සියේම නින්දෙන් නැගිට්ටාක් මෙන් ෆැගිල්යු “මළවුන්ගෙන් නැඟිට්ටාය.ඇය සිටින්නේ කුමන තත්ත්වයක ද යන්න ඇයට වැටහුණේ අවට සිටි නෑදෑ හිතවතුන් හා සැමියා කඳුළු වගුරමින් සිටිනු දැකීමෙනි. ඒ දැක කම්පාවට පත්වූ ඇයට ඉබේම කෑගැසිණි.ඒ කම්පාව ඉතාම දරුණු තත්ත්වයක පැවති නිසා ඒ සමඟම හෘදයාබාධයක් ඇතිවී හුස්ම ගැනීමට අපහසුවී පපුව අල්ලා ගෙන එතැනම ඇලවූවාය. ඒ සමඟම ඇය නැවත වරක් සදහටම මළවුන් අතරට ගියාය.ඇයගේ සැමියා ඇතුළු සියල්ලෝම ඇයගේ සිරුර ඔසොවාගෙන රෝහලට ගෙනගිය නමුදු ඒ වන විට ඇය සැබැවින්ම මියගොස් සිටියාය.බරණැස අසල චටවා ගමේ වාසය කරන ගොවියකු වූ ගුරු කයිලාෂ් සිං ලෝකයේ වැඩියෙන්ම දුගඳ හමන මිනිසා යන නම ලැබීමට සුදුස්සා ලෙස හැඳින්වේ. සිය ගමේ බයිසිකලය පැදගෙන යද්දී කොල්ලො කුරුට්ටෝ සිය නාස් වසාගෙන “මෙන්නෝ ගඳගහන මිනිහා යනවෝ” යැයි කියමින් හූ කීම ඔහුට දැන් හුරුපුරුදුය.කයිලාෂ් සිං නෑම හෝ සබන් ගෑම මෙන්ම රැවුල හා හිසකෙස් කැපීම මීට අවුරුදු 37කට පෙර එනම් 1974 දී සම්පූර්ණයෙන්ම අත්හළේය.හැටපස් හැවිරිදි කයිලාෂ් මෙසේ ස්නානය අත්හළේ එක්තරා සාධුවරයෙකුගේ කීම අනුවය. එනම් පුතෙනª ලැබීමට නම් ස්නානය කිරීමෙන් හා හිසකේ හා රැවුල කැපීමෙන් වැළකී සිටිය යුතුය යන අදහස තරයේ විශ්වාස කල හෙතෙම ස්නානය හැටියට කරන්නේ ගිනිගොඩක් වටේ ගංජා බොමින් නට නටා යෑම පමණි. දහවල් කාලයේ ගිනි අව්වේ හරක් බැලීම හා ගොවිතැන් කටයුතු කර දහඩිය පෙරාගෙන එන ඔහු “ගිනි ස්නානය” කරයි.ඔහු එය සලකන්නේ ශිව දෙවියන් උදෙසා කරන පුජාවක් හැටියටය. දියණියන් හත්දෙනකුගේ පියකු වන ඔහුගේ එකම අරමුණ පුතකු ලබා ගැනීමයි. මේ අසම්මත පූජාව ඔහු විසින් පවත්වනු ලබන්නේ ඒ නිසාය. දිනක් පවුලේ සියලු දෙනාම එකතු වී ඔහු අල්ලා ගඟට දැමීමට තැත්කළ නමුත් ඔවුන් සියලු දෙනාටම පහරදී ඔවුන්ගෙන් ගැලවී පලා යෑමට ඔහු සමත් විය.වෙනෙකක් තබා ස්නානාය නොකළහොත් ඔහු සමඟ සයනයට යෑම ප්‍රතික්ෂේප කරන බවට ඔහුගේ බිරිය 60 හැවිරිදි කලාවතී දේවි තර්ජනය කළ නමුත් ඇයට දුඟද ඉවසාගෙන ඔහු අසල නිදාගැනීමට සිදුවිය. ”කොයිතරම් කොලොප්පම් කළත්, කොයිතරම් කෙනෙහිලිකම් කළත් මං මගේ තීරණය වෙනස් කරන්නේ නෑ”යි තරයේ ප්‍රකාශ කරන කයිලාෂ් සිං “මේ දෙවියන්ගේ කැමැත්තයි. එය එසේම සිදුවේවා” යැයි ද පැවසීය.ඔහු මහා කවි රවීන්ද්‍රනාත් තාගෝර්. 1913 දී ලියූ ගීතාංජලී නම් වංග කාව්‍යය උදෙසා නොබෙල් තෑග්ග දිනූ යුරෝපීයයකු නොවූ එකම සාහිත්‍යධරයා. ඔහු රටවල් දෙකක ජාතික ගී ලියූ එකම ගීතරචකයා. ඉන්දියාව වෙනුවෙන් "ජන ගන මන ජයහේ" ගීතයත් බංග්ලා දේශය හෙවත් එකල බෙංගාලය වෙනුවෙන් ලියූ "අවර් ෂොනර් බංග්ලා"ගීත ඔහුගේ නිර්මාණ.ඔහු කවි ලියන්නට පටන් ගත්තේ වයස අවුරුදු 8දී . මුල්ම ග්‍රන්ථය ප්‍රකාශයට පත් කළේ වයස අවුරුදු 16 දී. ඒ බිකිනි නම්වූ බෙංගාල කවි පොතයි. 1878 දී ඔහු නීතිය හැදෑරීමට එංගලන්තයට ගියත් එහිදී ෂෙක්ශ්පියර් පිළිබඳ හදාරන්නට පටන් ගත්තෙන් උපාධියකින් තොරව සියරටට ආවා. සුද්දන්ගේ ගැත්තෙකු නෙවූවත් තාගෝර් තුමාට 1915 දී නයිට් පදවියක් පිරිනැමුණේ බ්‍රිතාන්‍ය රජු විසිනි. එහෙත් 1919 දී ජූලියන්කාලාබාග් හි බ්‍රිතාන්‍ය භටයන් විසින් සිදු කළ මිනිස් ඝාතනයනට විරෝධය පෑ තාගොර් තුමා සිය නයිට් පදවිය යළිත් බ්‍රිතාන්‍ය රජයට බාර දුන්නා.1916 දී සැන්ප්‍රැන්සිස්කෝ නුවර සිටියදී ඉන්දියානු ජාතිවාදීන් විසින් ඔහු ඝාතනය කරන්නට තැත් කළා. තාගෝර් මහා කවියා ලොව මහාද්වීප පහක රටවල් තිහක පමණ සංචාරය කළ අතර ඔහු එහිදී එකල ලොව සිටි මහා වියතුන්දේශපාලකයන් බොහෝ දෙනෙකු හඳුනා ගත්තා. වික්ටෝරියා මහ රැජන, 3 වැනි අගාඛාන්, බෙනිටෝ මුසොලිනි,සර් ඇල්බට් අයින්ස්ටයින් , බර්නාඩ් ෂෝඉන් කීපදෙනෙකි.තාගෝර් තුමා සිය ශාන්ති නිකේතන් පාසල පටන් ගත්තේ ශිෂ්‍යයන් 5 දෙනෙකු ගෙනි. ඒ 1901 දෙසැම්බරයේදී ය. ගුරුවරු ද සිටියේ 5 දෙනෙකි. අද එය ඉන්දීය විශ්ව භාරතී විශ්ව විද්‍යාලයයි. අද එහි සිසුන් 6500 ක් පමණ ඉන්නවා. 1905 දී කාර්සන් සාමිවරයා විසින් බෙංගාලය දෙකඩ කිරීමට ගත් උත්සාහයේ දී ඔහු එයට තදින් විරුද්ධවු ණා.ඒ වෙනුවෙන් තාගෝර්තුමා කවි ගීත සිය ගණනාවක්ම ලිව්වා. 1940 දී එතුමාට සාහිත්‍යය පිළිබඳ ආචාර්ය උපාධිය පිරිනමනු ලැබුවේ ඔක්ස්ෆර්ඩ් විශ්ව විද්‍යාලය මගිනුයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=as1307073</link>
    <topic>ජීවිතය නිවැරැදි නම් බියක් තැති ගැන්මක් ඇති නොවේ</topic>
    <author>රමණී සුබසිංහ</author>
    <content>ජීවිතය නිවැරැදි නම් බියක් තැති ගැන්මක් ඇති නොවේශාස්ත්‍රපති ගලගම ධම්මරංසි හිමියාන වාහන, ගේ දොර, මිල මුදල් ආදී භෞතික සැප සම්පතින් ආඪ්‍ය වුවද මානසික සුවය නොවේ නම් ජීවිතය කරදරකාරීය. ඒ කරදරකාරී බවම අප රෝගීන් බවට පත් කරන්නේ ය. සැනසිලිදායක බව උදුරා ගන්නේය. ධාර්මික බව තුළ විශාල සැනසීමක් හිමි වේ. එය ආධ්‍යාත්මික සැනසීමකි. ජීවිතය නිවැරැදි වූ විට බියක්, තැති ගැන්මක්, ලොමු දැහැගැන්වීමක් ඇති නොවේ. වැරැදි කරන පුද්ගලයා කවර මොහොතක තමන්ට විපාක ලැබේදැයි, දඬුවමට ලක්වන්නට සිදුවේදැයි අසහනකාරී සිතිවිල්ලෙන් පසු වේ.මේ නිසා තමන් ගැන මෙන්ම අනුන් කෙරෙහි ද මෙත් සිතිවිලි පැතිරවීම වැදගත් වේ. සමාජය පිළිබඳ මෛත්‍රී සහගතව, අනුකම්පා සහගතව කටයුතු කරන පුද්ගලයා සුවසේ නිදන්නේ ය.රාජ්‍ය පිළිබඳ ඇති වූ ලෝභී සිතින් අනුන් බස් අසා තම පිය රජු මරණයට පත් කළ අජාසත් ඒ පාපකාරී ක්‍රියාව නිසා ජීවිත කාලයටම නින්ද නොලැබුවේ ය. නෙත් පියවෙන මොහොතක් පාසා තමා කළ පාපය ඔහු ගේ සිත අසහනයට පත් කළේය. අනුන් හමු වේ හෙළි නොකළ ද වැරැදි කරන සියල්ලන්ට සිදු වන්නේ මෙවැනි කනගාටුදායක තත්ත්වයන්ට මුහුණ දීමට ය. නිවැරැදි තැනැත්තා සුව සේ නිදන්නා සේ ම සුව සේ පිබිදෙන්නේ ය. වෛරී සහගත, සිතිවිලිවලින් තොර නිසා නපුරු සිහින නොදකින්නේ ය. හේ මිනිසුන්ට ද ප්‍රිය ය. අමනුෂ්‍යයිනට ද ප්‍රිය ය. දෙවියෝ ද රකිති. ගින්නෙන්, ජලයෙන්, වස විසෙන්, අවි ආයුධවලින් වන විපත් කරදරවලින් මිදුණේ වන්නේ ය. මුහුණ ප්‍රිය වන්නේ ය. සිත වහා සමාධිගත වන්නේ ය. ඒ තැනැත්තා මරණයේ දී ද බිය නොවේ. ඔහුට මරණය ද සුව දායකය. නින්දෙන් පිබිදි අයකු සේ බ්‍රහ්ම දිව්‍ය ලෝකවල උපදින්නේ ය.මෙවැනි වාසනාවන්ත සැනසිලි දායක දිවි පෙවතකට අපි කවුරුත් ප්‍රිය වෙමු. අප තථාගතයන් වහන්සේ දේශනා කළ පරිදි ගිහියන් වන ඔබට ඒ සඳහා අඩුම තරමින් පංචශීල ප්‍රතිපදාවට අනුව හෝ ජීවිතය හැඩ ගස්වා ගන්නට හැකි නම් සැනසිලිදායක ජීවිතයක උරුම කරුවෙක් වීම අපහසු වන්නේ නැත. බුදුරජාණන් වහන්සේ සැවැත් නුවර දෙව්රම් වෙහෙර වැඩ වෙසෙන දිනෙක කොසොල් රජ තෙමේ උන්වහන්සේ හමුවට පැමිණියේ ය. ඒ දැක බුදුරජාණන් වහන්සේ,“කිමෙක් ද? මහ රජ! ඔබ මෙතෙක් දවස් නො දුටුවෙමි” යි විමසූ හ.මේ කොසොල් රජු රාජකාරියට වඩා අලසව, සැප විඳීමෙහි ම ඇලී සිටියෙකි. තමා ගේ කටයුතු නිසි සේ සිදු නො කැර ප්‍රමාදයෙන් ම කල් යවන්නෙකි. දිගු කලකට පසු බුදුරජාණන් වහන්සේ බැහැ දුටු ඔහුට උන්වහන්සේ විමසූ ප්‍රශ්නයට දිය හැකි නිවැරැදි පිළිතුරක් නො වූයෙන්,“තථාගතයන් වහන්ස, යම් යම් කටයුතු ඇති බැවින් පමා වීමි” යි කීය.එවිට,“මහ රජ ප්‍රමාදයෙන් කල් යැවීම මනුෂ්‍යයකුට තරම් නොවන්නේ ය. රජහු නම් රාජ කාර්යයෙහි නොපමා විය යුතුය. අගතියෙන් තොර විය යුතුය. දැහැමෙන් සෙමෙන් රජකම් කළ යුතු ය. රජ දැහැමි නම් වැසියන් ද දැහැමි ය.” යි දේශනා කළ බුදුරජාණන් වහන්සේ කොසොල් රජුට, යටගිය දවස බරණැස විසු ජනසන්ධ නම් රජකු තමාත් දැහැමිව රට වැසියන් ද ධාර්මික පුද්ගලයන් බවට පත්කළ ආකාරය විස්තර කළහ. එම කතා පුවතට අනුව පෙහෙවස් සමාදන් වූ ජනසන්ධ රජු වැසියන් අමතා පසුතැවිලි නොවන ජීවිතයකට මඟ කියා දුන්නේය. කරුණු දහයකින් යුත් එම සදූපදේශය ඔබට ද අගනා මාර්ගෝපදේශයකි.ධනය ඉතිරි නොකිරීමෙන් මහලු වූ කළ පසුතැවිලි වීමට සිදුවන බව පළමු කරුණින් කියැවේ. තරුණ වියෙහි දී වෙළෙඳාම්, රැකී රක්ෂා කොට මිල මුදල් උපයා නම්, එහෙත් ඒවා ඒ ඒ වේලෙහි ම වියදම් කර මහලු වයසේ ප්‍රයෝජනයට ඉතිරි කර නොතැබූයේ නම්, මහලු වූ කල්හි හේ දුගී ව, දුක සේ දිවි ගෙවන්නේ ය. ධන සම්පත් බොහෝ වුව ඒවා විනාශ වී යන්නට ගත වන්නේ සුළු මොහොතකි. සොරුන් ගෙන්, ගින්නෙන්, ජලයෙන් ආදි අනේකවිධ ක්‍රමයන් ගෙන් ඒවා විනාශ වී යා හැකිය. එහෙත් තමා උගත් ශිල්පය සොරකුට හෝ පැහැර ගත නොහැකිය.  ‘තිබු තැනක සොර සතුරන් ගත නොහෙනාඑසැඩ මනාවත් වතුරෙන් වළ නොහෙනාකෝප වුවත් රජ මැතිඳුන් ගත නොහෙනාඋගත මනා ශිල්පයමයි මතු රැකෙනා’යන කවෙන් කියැවෙන්නේ ද ඒ පණිවුඩයයි. කවර විපතක දී වුවද මනා ශිල්පය ලැබූවෙකුට ජීවන මාර්ගයක් සපයා ගැනීම අපහසු නො වන්නේ ය. බාල කාලයේ මේ ගැන නොසිතා බාල වියෙහි මනා ලෙස සිප් සතර නො උගත්තේ තරුණ වියේ හෝ මහලු වියේ මනා වූ ජීවනෝපාය මාර්ගයක් සොයා ගත නො හී සිප් සතර උගත් අය දෙස බලා මමත් සිප් සතර උගත්තේ නම් මොවුන් සේ ම රැකෙන්නේ නොවේ දැයි පසුතැවිලි වන්නේය. ඒ දෙවැනි සදූපදේශයයි.තෙවැන්න නම් බොරු, කේළාම්, කීම නිසා වන තැවීමය. යමෙක් බොරු හා කේලාම් කියා, රළු පරොස් ව සිටියේ නම්, අවස්ථාව ලද විගස අත්ලස් ගත්තේ නම් මරණය ළං වූ කල අනේ මම මොන තරම් බොරු කීවා ද? කේලාම් කියා අනුන් කොටු වූවා ද, අත්ලස් ගෙන අනුන් පීඩාවට පත් කළේ ද? ඉදින් මරණින් මතු කුමක් නම් වේදැයි පසුතැවෙන්නේ ය.ප්‍රාණවධ කළ තැනැත්තේ ද, අනුන් සතු දේ පැහැර ගත්, පරදාර සේවනය කළ තැනැත්තේ ද, අනේ මම මේ මේ පාප කර්මයන් කළේ යැයි පසුතැවෙන්නේ ය.එකල මට බොහෝ සම්පත් තිබුණි. ඒත් මා ගේ සුඛ විහරණය පිණිසම ඒ ධනය වැය කළා මිස දන් පින් නොකෙළෙමි. මරණින් මතු කුමක් නම් වේදැයි තවත් කෙනෙක් පසු තැවෙන්නේය.බොහෝ දුක් ගෙන කවා පොවා පෝෂණය කොට, සිත් සතර දී, මනා වූ ජීවිතයක් ළං කර දුන් මවුපියන්ට අබල දුබල වූ කල උවටැන් නොකොට මරණය ළං වූ තැන ‘අනේ මම මා ගේ මවුපියන් නොසලකා හැරියෙමි. කෑම් පීම් පවා නොදුන්නෙමි. මම මහා පාපයක් කළෙමියි තැවෙන්නේය.යම් පුද්ගලයෙක් මේ ආදී ලෙස අප්‍රමාදීව, සැපයු ධනය නිකරුණේ විනාශ නොකර, අපදාවක දී ප්‍රයෝජනය පිණිස ඉතිරි කර, සිප් සතර මනා සේ ඉගෙන, බොරු, කේලාම්, පරොස් බස් නොකියා, ප්‍රාණවධයෙන් අදත්තාදානයෙන් වැළකී තුන්දොරින් පිරිසිදු වී කටයුතු කරනවා නම් ජීවිතයේ සැනසිලිදායක බව උදාකර ගැනීම අපහසු නොවන්නේ ය.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=as1307074</link>
    <topic>සෑම මෝස්තරයක්ම තමන්ට ගැළපෙන්නේ නැති බව අප සිහි තබා ගන්න ඕනෑ</topic>
    <author>අද කතා බහශ්‍රී ජයවර්ධනපුර විශ්වවිද්‍යාල</author>
    <content>සෑම මෝස්තරයක්ම තමන්ට ගැළපෙන්නේ නැති බව අප සිහි තබා ගන්න ඕනෑ- නෙහාරා පීරිස්අද බොහෝ තරුණියන් රෙඩි මේඩ් ඇදුම් අඳින්න පුරුදු වෙලා. ඊට ප්‍රධාන හේතුව ඉන් බොහෝ දෙනකුට මැහුම් ගෙතුම් ගැන දැනීමක් නැති කම. ඒත් ඉස්සර නම් මනාලියක් බලන්න ගියාම ඇයගේ මැහුම් ගෙතුම් හා ඉවුම් බිහුම් ගැන තමයි නැන්දම්මලා මාමණ්ඩිලා සොයා බැලුවේ. අද තරගකාරී ලෝකයේ තිබෙන කඩිමුඩියත් එක්ක ගෑනු පිරිමි භේදයකින් තොරව රැකියාවට යන නිසා මහන්න කරන්න වෙලාවක් කාන්තාවන්ට ඉතුරු වෙන්නේ නෑ කියලයි කියන්නේ.ඇත්තටම ගෘහණියන් පවා කියන්නේ වෙලාව නැතිකම ගැනම තමයි. ඒත් ටී.වී එකේ කතා බලන අතර වෙළෙඳ දැන්වීම් යන අතර වුණත් පොඩි මැහුමක් ගෙතුමක් කරගන්න වෙලාව ඕන නම් තියෙනවා. ඒ නිසා අද අපි ජනප්‍රිය තරුවක් වන නෙහාරා පීරිස් සමඟ ඇගේ ඇඳුම් පැළඳුම් තෝරා ගැනීම සහ මැහුම් ගෙතුම් දැනීම ගැන කතා බහ කළා."මම සාමාන්‍යයෙන් මෝස්තර පස්සේ යන කෙනෙක් නෙවෙයි. මොකද රැල්ලේ එන හැම මෝස්තරයක්ම මම වැලඳ ගන්නේ නැති නිසා. මම ඇඳුමක් අඳින්නේ මට ගැළපෙනවා නම් පමණයි.ඉස්කෝලෙදි ගෘහ විද්‍යාවට නූල් ඇදීම, කතිර මැස්ම, දම්වැල් මැස්ම, පිරවුම, බ්ලැන්කට් මැස්ම වගේ ඒවා ඉගෙන ගත්තා. පහේ පන්තියෙදි මැහුම්වලින් දෙවැනි ස්ථානයත් දිනා ගත්තා.වාටි මහන්න, ඉරුණු තැන් මහන්න, බොත්තම් අල්ලන්න, කොට්ට උර එහෙම මහන්න පුළුවන් හැබැයි ඇඳුමක් සම්පූර්ණයෙන් කපලා මහන්න නම් මම දන්නේ නැහැ. මහන්න අකමැත්තකුත් නෑ. ඉගෙන ගත්තොත් හොඳට මහගන්න හැකිවෙයි කියලත් මට හිතෙනවා. මට නම් වෙලාවත් ඕනතරම් තියෙනවා. ඒත් උනන්දුවක් නෑ. මම හිතන්නේ මම ඒ ගැන ටිකක් විතර කම්මැලියි. අනෙක අපේ අම්මටත් මැහුම් ගෙතුම් බැහැනේ.ඒ වුණාට මම සමහර උත්සව, සම්මාන උලෙළ, මගුල් උත්සව වගේ විශේෂ අවස්ථාවලට ඇඳුම් මස්සවගෙනයි අදින්නේ. විශේෂයෙන් ඔසරිය අඳින්න වඩාත් කැමති නිසා සකස් කළ ඔසරි සදවා ගැනීමට කටයුතු කරනවා. එහෙම මේඩ් අප් ක්‍රමයට හදන්නේ එකක් එවිට ඇඳුම හරි පිළිවෙළයි. අනෙක ඔසරිය තනිවම ඇඳගන්න මම දන්නේ නැති නිසයි. ඉන්දියානු සාරිවලට විවිධ හැට්ට මස්වා ගැනීමටත් මට හුරුවුණු කෙනෙක් ඉන්නවා. අවුරුදු උත්සව වගේ ‍අවස්ථාවලට කුරුතා මහන්නේත් ඇයයි. එහෙම නැති විට මසා නිමි කුරුතාවක් හෝ මිලට ගන්නවා.හැබැයි ඇඳුම් ගන්නම කියලා කඩ සාප්පු ගානේ "ෂොපින් යන පිස්සුව" මට නැහැ. රූපවාහිනී වැඩසටහන්, උත්සව වගේ දේවලට හැර ඇඳුමක් ගන්නේ අහම්බෙන් දැකලා ඒකට ඉතාම ආශා හිතුනොත් පමණයි. මම හිතන්නේ කඩ සාප්පු ගානේ ඇවිදිමින් අනවශ්‍ය වියදමක් ඇඳුම් වෙනුවෙන් දරන්න ඕන නෑ කියලයි. ඒ නිසා උවමනාවකදි වුණත් මම තෝරා බේරා ගන්නේ මගේ පසුම්බියට දරාගන්න පුළුවන් තරමේ ඇඳුම් පමණයි. අනෙක අද තිබෙන සමහර ඇඳුම්වල මිල වැඩි වුණාට ඊට ගැලපෙන පෙනුමක් හා වටිනාකමක් නෑ.සමහර ඇඳුම් මිල වැඩි වන්නේ සන්නාමය (බ්‍රෑන්ඩ් නේම්) නිසයි. ඒවා තෝරා බේරාගෙන වැඩි කාලයක් පාවිච්චි කළ හැකි මිල සාධාරන අඳුම් තමයි මම ගන්නේ. මොකද අපි අරපිරිමැස්මෙන් ජීවත්වෙන්න පුරුදු වන්නත් ඕනා. එහෙමය කියලා තමන්ට ඉතාම ආශා හිතුන ඇඳුමක් තියෙනවා නම් ටිකක් ගණන් වුණත් කමක් නෑ වටිනවා කියලා දැනෙනවා නම් ඒ මිල දරාගන්න පුළුවන්නම් නොගෙන ඉන්නෙත් නෑ.මගේ වෘත්තියේ හැටියට සමහර ඇඳුම් වරකට දෙකකට වඩා අඳින්න බැහැ. උදාහරණයක් හැටියට එක සම්මාන උලෙළකට ඇන්ද ඇඳුමක් තවත් එවැනිම අවස්ථාවකට අඳින්න බැහැ. ඒත් ඒවා මගුල් උත්සව ආදියට මම අඳිනවා. මොකද ඇඳුම් එහෙම ඉවත දාන්න අපට බැහැනේ? රූපවාහිනියට ඇඳින ඇඳුම් වුණත් තවත් තැනකට අඳින්න මගේ අකමැත්තක් නෑ.අනෙක අපි එක උලෙළකට භාවිත කළ ඇඳුම වසරකින් දෙකකින් කාටවත් මතක නෑ. ඒ නිසා ඒවා ටික දවසකින් ආයෙත් වෙන අවස්ථාවකදි අඳින්න පුළුවන්.ටෙලි නාට්‍යවලට අඳින ඒවා නම් ආපසු අඳින්නේ නැහැ. නමුත් උත්සව සඳහා යොදා ගන්නා ඇඳුම් නම් තුන් හතර වතාවකට පසු නැතිබැරි අයට දෙනවා. ඒ වගේම සමහර පරණ ඇඳුම් තියෙනවා ඒවා ඉවත් කරන්න හිතෙන්නෙත් නෑ. නමුත් අප කොතරම් අශා කළත් හැම දේ ම සදාකාලිකව අප ළඟ තියා ගන්න බෑ.ඒ නිසා කිසිම දේකට වහල් වෙන්න හොඳ නෑ. උමතුවෙන් වගේ මොස්තර පසුපස දුවමින් තමන්ට, තමන්ගේ සිරුරේ හැඩයට නොගැළපෙන ඇඳුම් ඇඳලා පසුම්බියත් හිස් කරගෙන තමනුත් සමාජයේ විහිළුවක් වෙනවට වඩා අපට ගැළපෙන, ලස්සන, දුටුවන්ට අප්‍රිය නොවන, තැනට සුදුසු ඇඳුම් අඳිනවා නම් තමයි වඩාත් හොඳ.අනෙක මාධ්‍ය මඟින් පෙන්වන, නිරූපිකාවන් යොදා ගන්නා සෑම මෝස්තරයක්ම තමන්ට ගැළපෙන්නේ නැති බව වගේම ඒවා ඇඳගෙන පාරේ රටේ තොටේ බස් රථවල යන්න බැරි බවත් අප සිහි තබා ගන්න ඕන‍. මේ සමාජයේ විවිධ මානසික තත්ත්වයන් තිබෙන අය ඉන්න බවත් අප අමතක කරන්න හොඳ නෑ. ඒ සෑම දේකින්ම බේරිලා ඉන්න පුළුවන් විදිහටයි විශේෂයෙන් කාන්තාවන් වන අපි අඳින්න පලඳින්න දෙයක් තොරා ගත යුත්තේ.අද සමාජය හුරුවෙලා තිබෙන්නේ හැම දෙයක්ම වගේ කඩෙන් ගන්නයි. බොහෝ වෙලාවට ගෙදර උයන කෑමවලට වඩා පිටින් ගන්න කෑමවලට ඇතැමුන් කැමතියි. මිනිසුන් පිටින් කෑම ගන්න හුරුවී ඇති අන්දම අපට මඟ තොටේ ඇති කෑම කඩදිහා බැලුවම මැන ගන්න පුළුවන්. ඒ වගේ තමයි අද ගෙදරදී තමන්ගේ ඇඳුම් මහගන්නට වඩා වෙළෙඳසලෙන් මිලට ගන්නයි බොහෝ දෙනා හුරුව සිටින්නේ.මට මතකයි අපි පුංචි කාලේ අපේ ඇඳුම් මැහුවේ ගෙදරදි. අම්මාට වගේ ම නිවසේ හිටිය අනෙක් වැඩිහිටි කාන්තාවන්ටත් ඇඳුම් මහන්න පුළුවන්. ඒ වගේම අම්මට එවැනි දෙයක නිරත වෙන්නට ඕනෑ තරම් කාලය තිබුණා. නමුත් අද දවසේදි ප්‍රධානම ගැටලු තමයි කාලවේලා නැතිකම.විශේෂයෙන් ම ගෑනු ළමයෙක් වුණාම ඇඳුමක් මහන්න ඉගෙන ගත යුතුමයි. තමන්ගේම ඇඳුමක් මහලා ඇඳගන්න පුළුවන් නම් එය ආර්ථිකයටත් හොඳයි. ඇතැමුන්ට මැහුම්වලට විශේෂ දක්ෂතා තිබෙනවා. ඉස්සර හැම කෙනෙකුට ම වගේ අතේ එම්බ්‍රොයිඩර් කරන්න පුළුවන්. ඒක එහෙම වුණේ පාසලේ පන්තිකාමරයේදි මැහුම් ඉගැන්නුව නිසා. මැහුම් ඉගෙන ගැනීම හා ඉවුම් පිහුම් දැනගෙන සිටීම ගෑනු ළමයෙකුගේ විශේෂ අංගයක්. නමුත් අවාසනාවට අද ඉන්න ළමයි මේ දෙකම දන්නේ නැහැ. එදා සිටි අම්මලාට වඩා අද ඉන්න අම්මලා කාර්යය බහුලයි. අද අම්මලාට රැකියාවට යෑමට අමතරව දරුවන් උපකාරක පන්ති අරගෙන යෑමටත් සිදුවෙලා. මේ කාලය මදිකම නිසා නොවටිනා ගණන්වලට ඇඳුම් මිලට ගැනීමටත් සිදුවෙලා තිබෙනවා.වෙළෙඳපළෙන් ගන්න ඇඳුමත් තමන් විසින් ම මසා අඳින ඇඳුමත් අතර විශාල වෙනසක් තිබෙනවා. කඩෙන් ගන්න ඇඳුමේ බොත්තමක් කැඩුණත්, පොඩි වෙනසක් තිබුණත් හරි ඉක්මනට එය ඉවත දාන්න පෙලඹෙනවා. නමුත් තමන් විසින් මසාගන්න ඇඳුමේ එවැනි සුළු අඩුපාඩුවක් තිබුණත් එය සකස්කරගෙන අඳින්නත්, එම ඇඳුම පරිස්සම් කරගන්නත් කෙනෙක් කැමතියි. ඒ එය තමන්ගේ ම නිර්මාණයක් නිසා. ඒ වගේ ම තමන්ටම ඇඳුමක් මසා පිළියෙල කර ගැනීමට පුළුවන්නම් තමන්ට කැමති රෙද්දකින්, කැමති මෝස්තරයකින් තමන්ට ගැළපෙන විදිහට සකසා ගැනීමට පුළුවන්. එවිට එවැනි මෝස්තරයේ ඇඳුම් තිබෙන්නේ එකයි. නමුත් වෙළෙඳ පළෙන් මිලට ගන්න ඇඳුම් මෝස්තරවල තව එවැනිම එකක් තිබෙන්න පුළුවන්. ඒ එකම මෝස්තරයෙන් එකම රෙද්දෙන් එකම විදිහට ඇඳුම් තොගයක් නිර්මාණය කැරෙන නිසා.මෙහිදි මම දකින තවත් දෙයක් තමයි කාර්ය බහුල බව නිසා වෙළෙඳපළෙන් ඇඳුම් මිලට ගැනීමට මිනිසුන් හුරුවෙලා. මේ නිසා ඔවුන්ගේ හැකියා යටපත් වෙලා. නිර්මාණ හැකියාවක් නැහැ. ඉගෙන ගන්න දරුවෙක් වුණත් අද පුස්තකාල පාවිච්චිය අඩුයි. නමුත් තමන්ට ඇඳුමක් මහගන්න පුළුවන් නම් අපි ඇඳුම් මෝස්තර ගැන හොයනවා. ඒ සම්බන්ධ පොතපත බලනවා. එසේ වුවත් අද හැම දෙයක් ම රෙඩිමේඩ් නිසා තරුණ ළමයි රෙදි වර්ග ගැන හෝ නූල්වර්ග හඳුනන්නෙත් නැහැ.අද අපේ වෙළෙඳපළට බොහෝ ඇඳුම් ගෙන්වන්නේ පිටරටින්. පිටරටවල ඇඳුම් මෝස්තර කොහොමද අපේ රටට ගැළපෙන්නේ. බොහෝවිට අපේ වෙළෙඳපළේ තිබෙන්නේ බැංකොක් වලින් ගෙන්වන ඇඳුම්. ඒ රටවල ඇඳුම් අඳින්නේ කොටට. මේ ඇඳුම් කොහොමද අපේ රටට අපේ සංස්කෘතියට ගැළපෙන්නේමට හිතෙනවා අපේ පාසල්වල යළිත් මැහුම් ඉගැන්විය යුතුයි කියලා. ඉස්සර පාසලේ ගෘහවිද්‍යාව, මැහුම් දෙකම කුඩා පන්තිවල සිට ඉගැන්වීම කළා.මට මතකයි අපි මැක්රම් ගොතන්න ඉගෙන ගන්න පන්තිවලටත් ගියා. නමුත් අද තිබෙන්නේ ටියුෂන් පසුපස යන අධ්‍යාපන රටාවක්.කෙසේ වෙතත් පාසල් වියේ සිට මැහුම් ඉගෙනුම කරනවා නම් එය ආර්ථිකයට මෙන් ම ළමයින්ගේ හැකියාවන් දියුණු වීමටත් හොඳයි.අද කතා බහශ්‍රී ජයවර්ධනපුර විශ්වවිද්‍යාලසමාජ විද්‍යා හා මානව විද්‍යා අධ්‍යනාංශ‍ෙය්ආචාර්ය චාමලි නාහාල්ලගේසහනෙහාරා පීරිස්ලිව්වේ -අරුණි මුතුමලී ඉනෝකා සමරවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=as1307075</link>
    <topic>නෙළුම් විල</topic>
    <author/>
    <content>නෙළුම් විලනොබෝදා මම අපූරු සිදුවීමක් අත්වින්දෙමි.ඒ මාගේ මිතුරකු ඔහු ගේ එකම මුනුපුරා වෙනුවෙන් පැවැත්වූ අපූරු උපන්දින උත්සවයකට සහභාගි වෙමිනි.එදින ඔහු මුනුපුරා ද ඔහු ගේ මවුපියන් ද අප ද කැඳවාගෙන දුරබැහැර පෙදෙසකට ගියේය. ගව මුදලාලි කෙනකු හමුවූ ඔහු මුදල් ගෙවා වැස්සියක මරණින් මුදාගත්තේය. බේරාගන්නා ලද වැස්සිය හදාවඩා ගන්නා ලෙස ළඟ පාත අයකුට භාර කෙරිණි.මරණයෙන් බේරුණු වැස්සියගේ නෙතින් ගලා ගියේ සතුටු කඳුළු විය යුතුය. ඇය කඳුළු උතුරන දෑසින් අප දෙස බලා සිටියාය. අභය දානයෙන් සැනසීම ලද ඇය නිහඬවම අර පුංචි දරුවාට ආශිර්වාද නොකළා යැයි කිව හැකි ද?මගේ මිතුරා විශේෂ පුද්ගලයෙකි. සෑම පුන් පොහෝ දිනකම අසපුවකට ගොස් පෙහෙවස් සමාදන් වීමත්, ඊට තම මිතුරන් ද පවුල්වල උදවිය ද සහභාගි කරවා ගැනීමත් ඔහු ගේ සිරිතකි.භාවනාව පුරුදු පුහුණු කරන ඔහු බවුන් වැඩීමට මිතුරන්ට ද උදව් උපකාර කරයි. ඔවුන් හා දහම් කරුණු සාකච්ඡා කරයි. එබඳු දහම් පත්‍රිකා බෙදා හරියි. මිතුරන්ට ප්‍රඥාව ලබා දීමට ඔහු ගන්නා වෙහෙස පැසසිය යුතුය.අප විශ්‍රාමික ගුරු සංසදය මාසිකව රැස්වෙයි. ඔහු එහි අනුශාසකවරයෙකි. එහි දී අන්තර්ජාලයට පිවිසෙන ඔහු නූතන ආහාරපානවල අඩංගු වස විස ගැන අප දැනුවත් කරයි. යහපත් ජීවන ඇවතුම් පැවතුම් මොනවාදැයි පෙන්වා දෙයි.විශ්‍රාමික ගුරු සංසදයේ චාරිකාවල ප්‍රධාන උපදේශක සේම දුක්ගන්නාරාල වන්නේ ද ඔහුය.අප කොහේ වන්දනා චාරිකාවක ගියත් ලක්දිව විසිරී සිටින ඔහුගේ ගෝල පිරිස් අප සොයා විත් ආහාරපානයෙන් සංග්‍රහ කරන්නේ තම මවුපියන් දුටුවාක් මෙන් සතුටිනි.ඔහු පරිසරහිතකාමියෙක් ද වෙයි. ඔහුගේ කුඩා ගෙවත්තේ පලතුරු ගස් ද එළවුළු ද වෙයි. කොම්පෝස්ට් පොහොර පමණක් යොදා පවත්වාගෙන යන කුඩා ගොවිපොළක් ද ඔහු සතුය. ඔහු ඉන් නෙළනා එළවුළු තම හිතමිතුරන්ට තිළිණ කරන්නේ සතුටිනි. වගා කටයුතු පිළිබඳ අත්හදාබැලීම් කර උපද්දා ගන්නා අලුත් බීජ මිතුරන්ට බෙදා දීමෙන් ද ඔහු විඳින්නේ සතුටකි.නාරම්මල මයුරපාද මධ්‍ය මහා විද්‍යාලයයේ ඉතා දිගු කලක් විද්‍යා ගුරුවරයකුව සිට පසුව මලියදේව පිරිමි විද්‍යාලයයේ නියෝජ්‍ය විදුහල්පතිවරයකු වශයෙන් කටයුතු කර විශ්‍රාම ගත් පසු මෙසේ නිහඬ සමාජ සේවාවක් ඉටු කරන ජයරත්න පෙරේරා කලණ මිතුරාණනි, ඔබට දිගායු පතමි.හොරොම්බාව, පල්ලේගෙදර එම්.පී.සිරිසේන මහතා විසින් යොමු කරන ලද ලිපියක් ඇසුරිනි.මා පිය සෙවණේ සොහොයුරන් දෙදෙනකු ගේ සෙනෙහසට මැදිව කල්ගෙවූ මා තුළ විවාහ ජීවිතයකට පිවිසිය යුතු යැයි යන උනන්දුවක් නොවීය.මා ඒ කෙරෙහි යොමු කරමින් ඒ වෙනුවෙන් මහත් වෑයමක් දැරුවේ මගේ මව ය.මට විවාහ යෝජනාවක් ආයේ ය. මම ඊට අකැමැත්ත පළ කළෙමි.යෝජිත මනාලයා ඉතා හොඳ ගුණයහපත් අයකු බව මගේ මව විසිනුත් මගේ හොඳම මිතුරිය විසිනුත් වරින් වර පෙන්වා දෙන ලදී. අවසානයේ මම ඒ යෝජනාවට කැමැති වීමි.මම අද ගුණයහපත් ආදරණීය සැමියකුගේ පෙම්බර බිරියක් වී මතු දවසක මවක වීමේ බලාපොරොත්තුවෙන් සිටිමි.සැබැවින්ම මා දැන් ගෙවන්නේ වාසනාවන්ත පවුල් ජීවිතයකි. මේ ප්‍රීතිමත් ජීවිතය මට හිමිකරදීමට වෙහෙස මහන්සි වූ ආදරණීය මෑණියන්ටත්, පියාණන්ටත් පින්දෙමි. මට මේ දිවිය අත්පත් කරදීමට කරුණු කියමින් මා උනන්දු කළේ මගේ මිතුරියයි. ඇය දැන් මගේ සතුට බලා තුටු වෙයි. ඈ බඳු මිතුරියන් අන් කාටත් ලැබේවායි යන්න මගේ පැතුමයි.මෙවන් සොඳුරු කැදැල්ලකට පිවිසීමට මඟ පාදා දුන් මගේ ආදරණීය මහත්තයාගේ පවුලේ හැමදෙනාට ද හිස නමමි.මේ සතුට මට අත්කරදීමට හැම අතින්ම උදව් කළ මගේ සොහොයුරන් දෙදෙනාටත්, නෑනලා දෙදෙනාට හා දරුවන් දෙදෙනාටත් මගේ විවාහ උත්සවයට සහභාගිවූ හැමදෙනාටත් ගෞරව කරමි. හෙට දිනත් මම ඔබ හැමදෙනා සමඟ ළඟින් ඇසුරු කරමි. ඒ ඔබ හැමගේ ආශිර්වාදය අපට වටිනා බැවිනි.ඇඹිලිපිටියේ මංගලා සජීවනී මහත්මිය විසින් යොමු කරන ලද ලිපියක් ඇසුරිනි.වෙළෙඳ සලක් ඉදිරිපිටට භික්ෂුවක් පැමිණියේය.හිස කෙස් වැවී තිබිණි. සිවුර ද කිළිටිය.පාත්‍රය දරාගෙන වෙළෙඳ සල ඉදිරියේ නිහඬව සිටියේය.වෙළෙඳසලෙන් මුදලක් පිදිණි. එහෙත් පින් පැතීමක් නොසිදු විය.එතැන ම බිම හිඳ සිඟමන් යදින මවක් අර පාත්‍රයට කාසි කිහිපයක් පිදුවා ය.භික්ෂුව නොපෙනී ගියේ ය.ටිකකින් යාචක මව එතැන සිටි මදෙස බැලුවාය.”කවුරු වුණත් මං වාගෙම යමක් ඉල්ලගෙන ආව කෙනෙක්නෙ”ඇගේ අවබෝධය හා ගුණයහපත්කම ගැන මා තුළ පැහැදීමක් හා දයාවක් ඇතිවිය.කඩවත සුජාතා ගුණවර්ධන මහත්මිය විසින් යොමු කරන ලද ලිපියක් ඇසුරිනි.තැපැල්පතක් ලැබිණි. එය එවා තිබුණේ සමූපකාර කළමනාකාර මහත්මියයි.එමඟින් දන්වනු ලැබ තිබුණේ කලින් නවතා තිබූ පෝෂණ මුද්දරවලට භාණ්ඩ ලබා ගන්නා හැටියට සමූපකාරයට එන ලෙසයි.රුපියල් 500ක වටිනාකමින් යුත් පෝෂණ මුද්දරය සඳහා භාණ්ඩ නිකුත් කිරීම ගිය වසරේ ජූලියේ දී නවතා දමා තිබිණි.අදාළ පෝෂණ මුද්දරවලට භාණ්ඩ ලබා දෙන ලෙස ප්‍රාදේශීය ලේකම් කාර්යාලය දන්වා එවා තිබුණත් කටයුතු මාස තුනකින් පමා වන විට අප සිතා සිටියේ ඒවා නොලැබෙන බවයි.එහෙත් අපගේ ලිපිනයන් සොයාගෙන අප දැනුම්වත් කර අදාළ භාණ්ඩ ලබාදීමට උනන්දු වූ මිනුවන්ගොඩ වි.සේ.සමූපකාර සමිතියේ කළමනාකාර මහත්මියට තුති පුදමි.කෝපිවත්තේ, ෆාතිමා රබීෂා මහත්මිය විසින් යොමු කරන ලද ලිපියක් ඇසුරිනි.නෙළුම් විල, සිළුමිණ,ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=av1307072</link>
    <topic>සෙනෙහස වෙනුවෙන් පිදෙන ගී මල් පොකුර</topic>
    <author>ජෝජ් රොබ්සන් ද සිල්වා</author>
    <content>සෙනෙහස වෙනුවෙන් පිදෙන ගී මල් පොකුරමේ නොනිමෙන දිවි ගමනේමේ නොනිමෙන දිවි ගමනේ නිවනේ මඟ පෙනෙන තුරා අම්මේ ඔබෙ පුතෙකු වෙලා මම එන්නම් සසර පුරා පියතුම නැති දා ඉඳලා ගියේ නෑ මට තනි කරලා කුසගිනි මට නොම දීලා දුක වේදනාව නිවලා අම්මේ ඔබ බුදු වේවා මව්ගුණ ගී ගයනෙමි මා පැටලී ලෝ මායාවෙන් ගලවා මා අවමානෙන් නුවණැස මගෙ පාදාලා දියුණුවෙ මඟ පෙන්නාලා ලැබුවේ ආශිර්වාදේ දිවි මාවත එළිය වුණේ පියතුම නැති දා ඉඳලා ගියේ නෑ මා තනි කරලා කුසගිනි මට නොම දීලා දුක වේදනාව නිවලා අම්මේ ඔබ බුදු වේවා//  * පද රචනය – තිස්ස ඩයස්* සංගීතය - සරත් වික්‍රම* ගායනය – එච්.ආර්. ජෝතිපාල***************************************************චිත්‍රපටය - “ඔබට දිවුරා කියන්නම්” (1985)1983 දී හොඳම ගායකයා ලෙස ජෝතිපාලයන් ට ‘සරසවි’ සම්මානය හිමි වූයේ මේ ගීතයේ ගායනයට යි.සරා ස‍ඳේසරා ස‍ඳේ සිනා සේලේ - ගිලිහී වැටිලා වලා තලේ ඔබේ දෑසේ - සිනහා මැවිලා තනි වේ - අඳුරේ - සුසුමේ - වෙළිලා වැතිරී සීත මීදුම් පායේ හදේ වේදනා හඬා වැටේ එදා ඇසූ ඔ‍බේ ගීතිකා සැඟවී ඈත මේ හිමපායේ ඔහේ පාවෙලා මිලාන වී ගියා ද ඒ සිනා වාසනා  පද රචනය - කුලරත්න ආරියවංශසංගීතය - සරත් දසනායකගායනය - එච්. ආර්. ජෝතිපාලචිත්‍රපටය - “මිහිඳුම් සිහින” (1982)***************************************************1976 දී හොඳම ගායකයා ලෙස ජෝතිපාලයන් ‘සරසවි’ සම්මානය හිමි කර ගත් ගීතය.මේ ජීවනයේමේ ජීවනයේ මුළු සංසාරේ // උදාරයි උදාරයි උදාරයි ආදරේ මහද ගිලෙන්නේ පෙම් සිලිලාරේ // උදාරයි උදාරයි උදාරයි ආදරේ මේ ජීවනයේ දෑත දෑතේ බැඳ ඈ ළං වී මට පෑව ආදරේ // සනසාලු ලාලන තාලේ දිවි තෙක්ම සිහි කෙරේ ඒ නිල් දෑසේ බැල්මෙන් කැල්මෙන් මා යන ගමනට දිරි දෙයි මේ ජීවනයේ මුළු සංසාරේ මේ ජීවනයේ සුවඳ හාදු දුනි සතපාලා යහනාවෙ මා හොවා // පින්සාර ඇයගේ තුරුලේ සැනසේ රජුන් පවා ඒ දරුවෙකුගේ පණ වැනි උත්තම අම්මාගේ ආදරයයි මේ ජීවනයේ මුළු සංසාරේ මහද ගිලෙන්නේ පෙම් සිලිලාරේ උදාරයි උදාරයි උදාරයි ආදරේ මේ ජීවනයේ  පද රචනය - කරුණාරත්න අබේසේකරසංගීතය - පී. එල්. ඒ. සෝමපාලගායනය - එච්. ආර්. ජෝතිපාල***************************************************1986 දී හොඳම ගායන ශිල්පියා ලෙස ජෝතිපාලයන් සහ හොඳම ගී පද රචකයා ලෙස අජන්තා රණසිංහයන් ද ‘සරසවි’ සම්මානයෙන් පිදුම් ලැබූ ගීතයයි මේ.පාළු සුසානේ ප්‍රේම පුරාණේපාළු සුසානේ ප්‍රේම පුරාණේ කඳුළු විලාපේ මා තමයි අප දෙදෙනාගේ එදා සෙනේ සැමරුම් කිසිදා මැකී නොයේ මට අමතක නෑ ඔබට මතක නෑ ප්‍රාණය අද හෝ හෙටින් නිමා වී ආදරයක් මිය යාවිදෝ හදවත ගොළු වී ඔබේ නාමයෙන් ජීවිතයත් නවතීවිදෝ මම විමසන්නෙමි කියන්නකෝ මට කෙලෙස ද මේ ලෙස කුරිරු වුණේ මගේ අත්තටු බිඳ පියා සරාලා යන්නට ඔබ පැතු චේතනා ඔබයි දිනුවේ පරාජිතයි මා මේකද මට දුන් වාසනා ආදර රේඛා සුසුම් හෙළාවී කම්පා කරවා මහීතලේ දෛවය මේ නම් සුදු අපි නාඬමු හමුවෙමු මතු සංසාරයේ කුරා කුහුඹුවන් හෝ නොවිඳීවා ඇවිළෙන මේ ගිනි මා ළයේ ඔබ නොව ළඳුනේ මමයි සදාකල් අසරණ වූයේ කුමාරියේ  පද රචනය - ආචාර්ය අජන්තා රණසිංහසංගීතය - සරත් ද අල්විස්ගායනය - එච්. ආර්. ජෝතිපාල*************************************************** ඔබේ පෙම වදන් නෑඔබේ පෙම් වදන් නෑ එදා මෙන් ඇසෙන්නේ හදේ පෙම් හැඟුම් නෑ එදා මෙන් නැඟෙන්නේ සඳේ රන් කැළුම් නෑ එදා මෙන් දිලෙන්නේ විලේ නිල් නෙළුම් නෑ එදා මෙන් පිපෙන්නේ මෙමා මුණ ගැහීමත් විඩාවක් වගේ දෝ මෙමා හා දෙඩීමත් විඩාවක් වුණේ දෝ දිනක් නුදුටුවොත් මා එදා ඔබ හැඬූවේ අදයි ඔබව කලින් පසු මා දුටුවේ ඔබේ පෙම් වදන් නෑ හිතේ් නැද්ද ඔබගේ මෙමා ගැන දයාවක් ඔබේ මුළු හදින් පෙම් කළා මට වතාවක් බිඳක් මට නොදේ නම් ඔබේ මුදු සිනාවක් මතක් වෙන්න සිහිනෙන් කියන්නම් කතාවක්  * පද රචනය - සිසිර සේනාරත්න* ගායනය – එච්.ආර්. ජෝතිපාල(හින්දි තනුවකට ගැයූ ගීයකි.)***************************************************ජෝති ගැයූ ගී ඉල්ලා මේ අයත් SMS එවා තිබුණා.පිළියන්දල නිලක්ෂි කල්දේරා, ක්‍රිශාන්ත සහ චාමර විජේසිංහ, අම්බලන්ගොඩ – චන්ද්‍රා මාලනී ද සිල්වා සහ රුසිරු, ඇල්පිටියේ නුවන් දර්ශන, මොරටුවේ – ගයානි පීරිස්, කළුබෝවිල – රුක්මා අල්විස්, අංගමුවේ – දිස්නා රංගනී, ගම්පහ - සිරි පෙරේරා කහවල, අකුරුගොඩ – කිංස්ලි, ගාල්වෙල – චන්දන, දෙහිවල – හැම්ලට් කුමාරසිංහ, ඇලහැර - සරත් සෙනෙවිරත්න, කිරිමැටියේ - අනුරුද්ධ, මාතර - සහන් මාලක, පස්යාලේ - සුජිත්, වීරපනේ – ලක්මිණි, කුලියාපිටියේ - මධුෂාන් සමඟ සුමුදුනී, බලංගොඩ – ඉනෝකා, කිරිඳිවැල – පූර්ණි, කැලණියේ - ධනුෂ්ක සිල්වා, කඩවත - සුජාතා ගුණවර්ධන, රඹුක්කන – දැහැමි ලසන්තිකා, කහවන්දල – වත්සලා, ගොනගල්දෙණියේ - ප්‍රියන්ත රණවීර, ඕස්ට්‍රේලියාවේ මෙල්බන් හී - ජගත් වෙත්තසිංහ, අනුරාධපුර - සුදර්ශනී ශ්‍රියන්ති, ඛ්තරලියද්දේ – නිරූපමා, කළුතර – ප්‍රභාෂ්වරී, කෑගල්ලේ - දයාරත්න, කිණිගම – ජයන්ත සමඟ අරවින්දජෝජ් රොබ්සන් ද සිල්වාලබන සතියේ“සිරි පැරකුම්”චිත්‍රපටයේ ගීත බලාපොරොත්තු වන්න.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=av1307073</link>
    <topic>‘නිකිණි වැස්ස’ අභියෝගයට මම හොඳින් මුහුණ දුන්නා</topic>
    <author>ගාමිණී සුසන්ත</author>
    <content>‘නිකිණි වැස්ස’ අභියෝගයට මම හොඳින් මුහුණ දුන්නාසුලෝචනා වීරසිංහබොහෝ දෙනෙක් ඇයව හඳුන්වන්නේ ‘පිංකි බබා’ යනුවෙනි. ඒ පසුගිය දිනවල විකාශය වූ ‘සිහින පුරය’ ටෙලි නාට්‍යයේ ඇය නිරූපණය කළ චරිතය නිසාය. ඇය සුලෝචනා වීරසිංහ. සුලෝචනා මේ දිනවල කාගේත් කතාබහට ලක්වන්නේ මේ දිනවල තිරගත වන ‘නිකිණි වැස්ස’ චිත්‍රපටයේ ඉතා සාර්ථක රංගනයක නියැළෙන නිසාය. සුලෝචනා වේදිකාවෙන් පුංචි තිරයටත් රිදී තිරයටත් පැමිණි රංගන ශිල්පිනියකි. අද “තරුවක් සමඟ වරුවක්” විශේෂාංගය වෙන් වන්නේ සුලෝචනා සමඟ කළ කතාබහ වෙනුවෙනි.කොහොම ද 'නිකිණි වැස්ස' චිත්‍රපටියේ ඔබේ රංගනයට ලැබෙන ප්‍රතිචාර?ඉතාම ඉහළ මට්ටමේ ප්‍රතිචාර ලැබෙමින් පවතිනවා; ප්‍රේක්ෂකයින්ගෙන් සහ විශේෂයෙන්ම ක්ෂේත්‍රයේ සිටින ප්‍රවීණයින්ගෙන්. ‘නිකිණි වැස්ස’ චිත්‍රපටියේ තේමාවම ඉතාම සුවිශේෂී එකක්. මෙය මිනී එම්බාම් කරන ස්ත්‍රියක් වටා ගොඩනැඟුණු කතාවක්. මෙහි සුවිශේෂත්වය වන්නේ මෙය සත්‍ය කතාවක් වීමයි. මේ චිත්‍රපටය තමයි මම රංගනයෙන් දායක වී තිරගත වුණු පළමු චිත්‍රපටය. ඉතින් මගේ පළමු රංගනයට හොඳ ප්‍රතිචාරයක් ලැබීම ගැන සතුටුයි.'නිකිණි වැස්සේ' මේනකාගේ චරිතය නිරූපණය ඔබට අභියෝගයක් වුණා ද?දවසක් අරුණ ජයවර්ධන මහත්මයා මහරගම තරුණ සේවා සභාවේදී මුණගැසිලා ‘නිකිණි වැස්ස’ තිර පිටපත මට දුන්නා; ඒ ගැන කතා කළා. මම ඒ පිටපත ගෙදර අරගෙන ඇවිත් හොඳින් කියෙව්වා.මට තේරුණා මේ චිත්‍රපටයේ මගේ චරිතයෙන් මට යමක් කරන්න පුළුවන් බව. මේනකා අම්පාර ප්‍රදේශයේ දුෂ්කර ගමක ජීවත්වන අලි මිනිස් ගැටුම වැනි පාරිසරික ප්‍රශ්නවලටත් ආර්ථික ප්‍රශ්නවලටත් මැදිව ජීවත්වන තරුණියක්. ඇයටත් මනුස්ස යුවතියකට තියෙන හැඟීම්, මනෝභාව සියල්ල තියෙනවා.මේ චරිතය මේ පොළොව මත ජීවත්වන චරිතයක්. ඉතින් මම ඉතාම ආශාවෙන් මේ චරිතය නිරූපණයට බාරගත්තා. මේ චිත්‍රපටයට දායක වෙන අනෙක් පිරිස ක්ෂේත්‍රයේ ඉන්න දක්ෂ පිරිසක්. එවැනි පිරිසක් සමඟ වැඩ කරන්න ලැබීමත් මේ චිත්‍රපටියට මාව උනන්දු කළ තවත් කාරණයක්. මම හිතනව මෙවැනි චරිතයක් නිරූපණය කිරීම කිසියම් අභියෝගයක් වුණත් වෘත්තීය රංගන ශිල්පිනියක් විදියට මම ඒ අභියෝගයට හොඳින් මුහුණ දුන්නා කියලා.මේ දවස්වල ඔබ මොන වගේ වැඩත් එක්ක ද ඉන්නෙ?මේ දවස්වල රූපගත කිරීම්වලට අඩුවෙනුයි දායක වෙන්නේ. ටෙලි නාට්‍ය දෙක තුනකට ඇරියුම් ලැබුණත් ඒ ටෙලි නාට්‍යවල තිබුණු මූල්‍ය සහ වෙනත් ගැටලු නිසා මම ඒවා බාරගත්තෙ නෑ. මේ දවස්වල 'පුන්තිලා' වේදිකා නාට්‍යයේ නව නිෂ්පාදනයේත්, ‘ඉඩමේදී විකිණේ’, ‘මයි කාර් කොයි පෙට්‍රල්’ යන වේදිකා නාට්‍යවලත් පුහුණුවීම් වල නිරත වෙලා ඉන්නවා. ඒ නිසා මම මේ දවස්වල වේදිකාව සමඟ වැඩියෙන් ඉන්නවා කීම නිවැරැදියි.ඒ වගේම ‘ෆෝර්ම් තියටර්’ කණ්ඩායමත් සමඟ එකතු වෙලා ළමා අපචාර සම්බන්ධව පාසල් ළමයින් සහ දෙමවුපියන් දැනුම්වත් කිරීමේ වැඩ සටහනකටත් සම්බන්ධ වෙලා ඉන්නවා.ඔබ කොහොම ද කලාවට සම්බන්ධ වුණේ?මම පාසල් ගියේ කෑගල්ල හෙට්ටිමුල්ල බණ්ඩාරනායක විද්‍යාලයට සහ කෑගල්ල ශාන්ත ජෝශප් බාලිකා විද්‍යාලයට. පාසලේදී මම ආශා කළේ සංගීතයට. මගේ ජීවිතය වෙනස් කළේ කැලණිය විශ්ව විද්‍යාලය. විශ්ව විද්‍යාලයට ඇතුළු වෙලා මම ඉගෙන ගත්තේ ජනසන්නිවේදනය විෂය. 2005 අවුරුද්දේ විශ්ව විද්‍යාලයේ මගේ මිතුරියක් වන ලක්ෂි චන්දිමා මට කතා කළා වේදිකා නාට්‍යයක රඟපාන්න. ඒ ඇයගේ නිර්මාණයක් වුණු අන්තර් විශ්ව විද්‍යාල කෙටි නාට්‍ය තරගාවලියට ඉදිරිපත් කෙරුණු ‘පෙම්වතා නැතිවෙලා’ වේදිකා නාට්‍යයට. එහි එක් චරිතයකට එනව කියල කියපු කෙනෙක් නාව නිසයි මට කතා කළේ.එක පාරටම මම බැහැයි කිව්වා. ඒ මොකද රංගනයට මගේ ආශාවක් වගේම දැනුමකුත් ඒ වන විට මට නොතිබුණු නිසා. බැරිම තැන මම මගේ මිතුරියගේ ආරාධනයට කැමැති වුණා.ඒ මගේ පළමු රංගනය. එය එම නාට්‍ය උලෙළේදී ඇගැයීමකට ලක්වුණා. කොහොමහරි ඒ දවස්වල මම සෝමලතා සුබසිංහ සහ කෞෂල්‍යා ප්‍රනාන්දු මහත්මීන්ගේ නාට්‍ය වැඩමුළුවකට සහභාගි වුණා. ඉන් ටික කලකට පසුව මම රඟපෑ ‘ග්ලැඩියේටර් ප්‍රේමය’ වේදිකා නාට්‍යය මගේ රංගන ජීවිතය වෙනස් කළා. එය නැරඹු කලාකරුවන් රැසක්ම ඔවුන්ගේ නිර්මාණවලට මට කතා කළා. ඉන් පසුව ටෙලි නාට්‍ය කීපයකටත් චිත්‍රපට කීපයකටත් දායකවෙන්න අවස්ථාව ලැබුණා.‘සිහින පුරය’ ටෙලි නාට්‍යයේ ‘පිංකි බබා'ට සමාජයේ බොහෝ දෙනෙක් ආදරය කළා නේද?ඇත්තෙන්ම ‘සිහින පුරය’ ටෙලි නාට්‍යයට ලැබුණු සහ තවමත් ලැබෙන ප්‍රතිචාර හරිම ඉහළයි.මම රට පුරාම වේදිකා නාට්‍යවලට යන විට සමාජයේ ගොඩක් දෙනෙක් මට කතා කරන්නේ ‘පිංකි බබා’ කියලා. ඒ වගේම ‘සිහින පුරය’ රූපගත කළ කාලය හරිම සුන්දර කාලයක්. එක පවුලක අය වගේ අපි කට්ටිය වැඩ කළේ.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=av1307074</link>
    <topic>මං ගත්තු තීරණය ගැන පොඩ්ඩක්වත් දුක නැහැ</topic>
    <author/>
    <content>මං ගත්තු තීරණය ගැන පොඩ්ඩක්වත් දුක නැහැනිරංජලා සරෝජිනීඅප අතරින් වියෝ වූ ප්‍රවීණ ගායන ශිල්පී අබේවර්ධන බාලසූරිය ජීවත්ව සිටියදී එළිදක්වන්නට සූදානම් වූ ‘රන්දිවයින’ ගීත එකතුව ඔහුගේ අසනීප තත්ත්වය මත එළිදක්වන්නට නොහැකි විය. ඔහු වියෝ වී වසර තුනක් ගතවන තැන ප්‍රිය බිරිය නිරංජලා සරෝජිනී ඔහුගේ එම උත්සාහය මල් ඵල ගන්වමින් මෙම සංයුක්ත තැටිය එළි දැක්වීමට සූදානම් වේ‍. මෙම මස 12 වැනිදා සවස 4.00 ට ශ්‍රී ලංකා පදනම් ආයතනයේ දී මෙය එළිදැක්වෙයි. මෙය දේශාභිමානී ගීත 16 කින් සමන්විතය. අප නිරංජලා සරෝජිනී හා කළ කතාබහකින් මෙම ලිපිය සැකසෙයි.‘රන්දිවයින’ සංයුක්ත තැටියේ සියලු වැඩ කටයුතු 2007 වර්ෂය වෙත්දී අවසාන වෙලයි තිබුණේ. අබේට අවශ්‍ය වුණේ නිදහසින් 60 වැනි වජ්‍ර ජයන්ති උත්සවය නිමිති කොට ගෙන මේ ගීත එකතුව එළි දක්වන්නයි. ඒත් 2008 වර්ෂයේදී ඔහු අප අතහැර ගිය නිසා ඒක කරගන්න බැරුව ගියා‍. අබේට ලොකු ආසාවක් තිබුණා තමයි ඔහු අපි දෙන්න ගියපු දේශාභිමානී ගීත එකතු කරලා තෝරාගත් ගීත 16 ක් සංයුක්ත තැටියක් කරන්න හිතුවේ‍. මේ ගීත එකතුවට අලුත් ගීත 07 ක් පැරණි ගීත 9 ක් අඩංගු වෙනවා. ඔහු අද අප අතර නැති වුණත් ඔහුගේ හිතේ තිබුණු ඒ බලාපොරොත්තුව ඉෂ්ට කිරීම බිරියක් හැටියට මගේ යුතුකම, වගකීම හැටියට මම සලකනවා.‘රන්දිවයින’ සැබැවින් ම අපූරු ගීත එකතුවකි. එදා 70 - 80 දශකයන්හි අපි ගුවන් විදුලියෙන් ඇසූ අබේ - නිරංජලා යුවළගේ දේශාභිමානී ගීත අදටත් අපේ මතකයේ පවතී.“ගංගා - එන්නකෝ ගංගා’, ‘සුදු වැලි මතු පිට’, ‘ඔබට හෙටක් තිබේද දූ දරුවනි’, ‘තොටිල්ලේ ලී වැටෙන් එහා’, ‘ලඹදෙන සිතියම් පොතේ’, ‘අනුරාධපුරය ඔබයි’, ‘මං නැතිදා’, ‘අනුරාධපුරේ අනුරාධ නැඟූ ආදී වූ මේ සියලු ගීත එදා අපේ දේශානුරාගී හැඟීම් පිබිද වූ හැටි ඔබට මට අමතක කළ නොහැකි ය. ‘රන් දිවයින’ යනු යළි යළිත් ඒ ගීත අපට, අපේ දරුවන්ට අ‍ැසෙන්නට සැලසෙන මොහොතකි.‘රන්දිවයින’ එළි දැක්වීමේ උලෙළේදී මේ ගීත සඳහා සංගීත නිර්මාණය කළ ආචාර්ය වික්ටර් රත්නායක, මහාචාර්ය සනත් නන්දසිරි සහ සමන්ත පෙරේරා ගීත ගායනයෙන් එක්වෙනවා. මගේ ගීත දෙකකට බුදවත්ත රංගායතනයෙන් නර්තන ඉදිරිපත් කරනවා. මහාචාර්ය සරත් විජේසූරිය සහ ලූෂන් බුලත්සිංහලයන්ගේ දේශන දෙකක් ද පැවැත්වීමට නියමිතයි. ඒ සමඟම මේ සංයුක්ත තැටියේ අඩංගු ගීත ඇතුළත් ගීත පොතක් ද මේ සමඟ නිකුත් වෙනවා. මේ සඳහා සම්පත් දායකත්වය පිරිනැමුවේ මැක්ස් ටී.වී. අධිපති මහින්ද රාමනායක මහතායි.අබේ අපේ ගීත සංරක්ෂණය කළේ දරුවෝ වගේ. අපේ සංයුක්ත තැටි නිෂ්පාදනය කළෙත් අපිමය. අපි ලෝකේ වටේ සංචාරය කරත්දි ඒවා විකුණා ගත්තා. ඒත් ඒවා කළේ කිසිම ලාභ අපේක්ෂාවකින් නොවෙයි. මේ සංයුක්ත තැටියත් වෙළෙඳපළට නිකුත් වෙන්නේ නෑ. උත්සවය දවසට සහන මිලකට ලබාගන්න පුළුවන්.අබේවර්ධන බාලසූරිය නික්ම ගොස් පුරා වසර තුනකුත් ගෙවී අවසන්ය. එහෙත් නිරංජලාගේ ලෝකය තුළ ඔහු තවමත් ජීවමාන ය. මේ නිවෙස පුරා හැම බිත්තියකම ඇත්තේ ඔහුගේ රූ සටහන් ය. මේ නිවෙසින් ඇසුණොත් ඇසෙන්නේ ඔහුගේ ආදරණීය හඬම ය. ඕ සිය සැමියාට පණමෙන් ආදරය කරන පතිදම් සුරකින ආදරණීය බිරියකි. ඔහු අසනීප තත්වයෙන් හඬ අවදිකරගත නොහැකි වූ දා සිට ම ඈ තීරණය කළේ “මින් මතු මාද ගීත නොගයමි” කියා ය. අදටත් ඈ ඒ ප්‍රතිපත්තිය සුරකිමින් සුවහසක් සිත් සතන් සිය ගී හඬින් නැලවූ ‘සුමිහිරි හඬ ගොළු කොට තබා ගන්නීය.‘අබේ නැති වුණාට මගේ මුළු ජීවිතේ පුරාම පසු පස්සේ ඔහු ඉන්නවා කියලා මට දැනෙනවා. මට තවමත් ඔහු රැකවරණ සලසනවා කියලා හිතෙනවා‍. මොන දේ කරන්න ගියත් ඔහුව මට අමතක වෙන්නේ නෑ. එයා මගේ පසු පස්සේ ඉන්නවා කියලා හිතලා තමයි මම හැම තිස්සේම වැඩ කරන්නේ. මම ගීත ගැයුවේ නෑ කියලා මට කනගාටුවක් නෑ. එයාට කතා කරන්න නොහැකි වුණු දා ඉඳල ම තමයි මම සිතුවේ මමත් ආයෙත් ගීත ගයන්නේ නෑ කියලා. මම ගත්ත ඒ තීරණය ගැන මට පොඩ්ඩක්වත් දුක නෑ. මම හිතනවා ඒක මම එයා වෙනුවෙන් කළ යුතුයි කියලා. මට නමක් හදාගන්න, මට ඉදිරියට එන්න, සම්භාව්‍ය ගීත රචකයන්, සංගීතඥයන් ඇසුරු කරන්න ලැබුණේ ඔහු නිසයි. ඒ නිසා ඔහු වෙනුවෙන් කැපවෙන එක මට සතුටක්.ඔහුගෙන් හිස්වුණු මේ පාළු නිවහන තුළ ඈ ඉඳහිට ‍‍ඔවුන් දෙදෙනාගේ ගීතයක් අසයි. එක්ව ගෙවූ සොඳුරු අතීත දිවියේ ආදරණීය මතක ස්මරණය කරයි.ඔහු නික්ම ගොස් ය... එහෙත් ඒ නික්ම යාම ඇයට දැනෙන්නේ නැත. සංසාරේ පුරාම ඒ බැඳීම ආදරණීයය. මේ නිරංජලා නම් වූ පෙම්බර බිරිය ඔහුට දක්වන උත්තම පූජාවකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=av1307076</link>
    <topic>යාත්‍රා</topic>
    <author/>
    <content>යාත්‍රා”ජූලි හතට ජූලි හතක්” එක්වෙන බව අපිට දැනගන්නට ලැබුණා. මේ ජූලි හතේ නිර්මාතෘ ප්‍රවීණ අධ්‍යක්ෂවරයකු වන සංජය නිර්මාල්. සංජයගේ නවතම චිත්‍රපටය වන ‘ජූලි හතේ’ මංගල මුහුරත් උලෙළ අද පැවැත්වෙනවා. මේ ගැන සංජය අපට මෙහෙම කිව්වා.”මේ චිත්‍රපටය මගේ 5 වන නිර්මාණයයි. මානුෂීය සම්බන්ධතාවල විවිධ පැතිකඩයන් විවරණය කරන මෙය ප්‍රහසන චිත්‍රපටයක්. මෙය නිර්මාණය වන්නේ ප්‍රංශ වේදිකා නාට්‍යයක පිටපතක් ඇසුරින්. මෙහි චරිත 6ක් තිබෙනවා. ප්‍රධාන චරිත සඳහා අනර්කලී ආකර්ෂා, සාරංග දිසාසේකර, පුබුදු චතුරංග, චරිත් අබේසිංහ වැනි ජනප්‍රිය රංගන ශිල්පී ශිල්පිනියන් එක්වෙනවා.ජනප්‍රිය ගායිකා ඉන්ද්‍රනි පෙරේරා ප්‍රමුඛ ‘ත්‍රී සිස්ටර්ස්’ ගායිකාවන් අපේ ගීත රසිකයින්ට කිසිදාක අමතක වෙන්නෙ නෑ. ඔවුන් අතුරෙන් කලකට පෙර ජීවිතයෙන් සමුගත් මල්ලිකා පෙරේරාගේ දියණිය වන හිරණ්‍යා වර්ණකුලසූරිය පසුගිය දා ගීත ගායනයට එක් වුණ බව අපිට ආරංචි වුණා. ‘සේපාලිකා මල් දෙරණ සිඹින හිමිදිරියේ’ නමින් ඇය ඇගේ ප්‍රථම ගීතය ගායනා කරන්නේ ලක්ෂ්මන් විජේසේකරත් එක්කයි හිරණ්‍යා මේ ගැන අපිත් එක්ක කතා කළා.”මේ ගීතය රචනා කළේ මමයි. මෙහි සංගීතය අජිත් නානායක්කාරගේ. පුංචි කාලෙ ඉඳලම මම ගීත ගායනා කරන්න ආසයි. විශාරද නන්දා මාලනිය ගෙනුයි සංගීත් නිපුන් මහාචාර්ය සනත් නන්දසිරි මහතා ගෙනුයි මං සංගීතය හැදෑරුවා. හොඳ ගීත ගයමින් දිගටම සංගීත ක්‍ෂේත්‍රයේ රැඳී සිටීමට මම උත්සාහ දරනවා.මේ සඳහා මට සහයෝගය ලබාදුන් ලක්ෂ්මන් විජේසේකරයන්ටත් ඉන්ද්‍ර නි පෙරේරා මගේ පුංචි අම්මාටත් ස්තුතිවන්ත වෙනවා.පසුගිය දවසක ටෙලිනාට්‍ය රූගත කිරීමක් අතරතුරදී නව පරපුරේ ජනප්‍රිය නිළියක වන බුවිනි චාපා දියලගොඩ අපූරු සිදුවීමකට මුහුණ පෑ පුවතක් අපිට ආරංචි වුණා.මේ ටෙලිනාට්‍ය රූගත කිරීම අතරතු රේ දී කෙටි විවේක කාලයක් බුවිනිට ලැබුණා.ඒ අවස්ථාවේදී ඇයට උළුඳු වඩේ කන්නට අවස්ථාවක් උදාවුණා.කාලෙට පසුව ලැබුණු මේ උළුඳු වඩේ රසවිඳිමින් ඉන්න අතරතුර එතැනට ලොකේෂන් එකේ හිටපු කෙනෙක් ආවා. ඔහු බුවිනි ළඟට ඇවිත් ‘අයියෝ බුවිනි, ඔයා උළුඳු වඩේ කන්නේ සම්බෝලත් එක්කද? අනේ අනේ උළුඳු වඩේ කන්නේ සීනිත් එක්කනේ කියලා බුවිනිට විහිළු කළා.ඇත්තටම බුවිනි හිතුවේ උළුඳු වඩේ කන්නේ සීනිත් එක්ක කියලා.බුවිනි හිමින් සීරුවේ ලොකේෂන් එක ළඟ තිබුණු ගෙදරට ගිහින් සීනිත් අරගෙන උළුඳු වඩේ කන්නට සැරසුණාලු. මේක දැකපු අර පුද්ගලයා ඇවිත් බුවිනි උළුඳු වඩේ කන්නේ සීනිත් එක්කද උළුඳු වඩේ කන්නේ සම්බෝලත් එක්කනේ කියලා ආයෙත් විහිළු කරන්න පටන්ගත්තලු. බුවිනිටත් හරි හිනාලු.මෙරට පරිවර්තන සාහිත්‍ය කලාවේ ජනප්‍රියතම නාමයක් තමයි රංජිත් කුරුප්පු නම. රංජිත් කුරුප්පු ජීවත් වන්නේ ජර්මනියේයි. රංජිත් පරිවර්තකයෙකු ලෙස ජනාදරයට පත් වුවත් ඔහු හොඳ ලේඛකයකු ද වෙනවා. රංජිත් මේ දිනවල ඔහුගේ ප්‍රථම ස්වතන්ත්‍ර නවකතාව රචනා කරමින් සිටින බව අපිට දැනගන්නට ලැබුණා.එය එළැඹෙන සැප්තැම්බර් මාසයේ දී එළිදැක්වීමට නියමිතයි. “මඟියා” ලෙස නම් කොට ඇති මේ නවකතාවේ ඇති විශේෂත්වය නම් මෙය ඔහුගේ අර්ධ ස්වයං චරිතාපදානයක්් වීමයි.ඔහු මෙරටින් ජර්මනියට ගොස් ජිවිතයේ ලැබූ අත්දැකීම් මෙරට දී ඔහු ලැබූ අත්දැකීම්, 71 කැරැල්ල සම්බන්ධ අත්දැකීම් මේ කෘතියට ඇතුළත් වෙනවා.ඒ වගේම ඔහු චිත්‍රපටයක් නිර්මාණය කරන්නට ද සැලසුම් කොට තිබෙනවා.Over the waves නමින් නම් කොට ඇති මෙය දැවැන්ත සිනමා කෘතියක් ළඟදීම ලංකාවට පැමිණ මේ සියලු කටයුතු ඇරැඹීමට රංජිත් සුදානම්ව සිටිනවා.සජිත් අනුත්තර කවුරුත් දන්නා හඳුනන නමක්. මේ නව යෞවනයා ප්‍රවීණ රංගනවේදී ජැක්සන් ඇන්තනී ගේ දෙටු පුතණුවන් වෙනවා. සජිත ගැන මේ දවස්වල වඩාත් කතාබහට ලක්වෙන්නේ ‘සිටි ඔෆ් ඩාන්ස්’ වැඩසටහන හරහායි. නර්තනයට උපන් හපන්කම් දක්වන සජිත ඒ ගැන අපිත් එක්ක කතා කළා.”සිටි ඔෆ් ඩාන්ස්” වැඩසටහනට මම හුඟාක්ම කැමැතියි.මම උසස් පෙළ හදාරලා එහි ප්‍රතිඵල ලැබෙනකම් මාස කිහිපයක නිදහසක් ලැබුණා. ඒ කාලය යෙදී සෞන්දර්යාත්මක පුහුණුවක් ලබා දෙන්නට මගේ අප්පච්චිට වුවමනාවක් තිබුණා. ඉතින් මේ කාලය යෙදි මට ‘සිටි ඔෆ් ඩාන්ස්’ වැඩසටහනට දායක වෙන්නට ආරාධනා ලැබුණේ. ඒ හරහා නැටුම් පිළිබඳ හොඳ පුහුණුවක් ලබන්න මට හැකි වුණා. අද වෙනකොට මම තරග වට පහකට සම්බන්ධ වෙලා ඉදිරියට පැමිණ තිබෙනවා.ඒ සඳහා රසික ප්‍රතිචාර නොඅඩුව ලැබෙමින් පවතිනවා.ප්‍රවීණ සහාය අධ්‍යක්ෂවරයෙකු වන චන්දන එදිරිසිංහගේ නවතම ටෙලිනාට්‍ය නිර්මාණය ‘වසන්තයට පෙර’ රූගත කිරීම් මේ දිනවල කුරුණෑගල අවට සිදුවෙනවා. මල් දෙවැට, උත්පලා, අවංකා, වසූදා වැනි ජනප්‍රිය ටෙලිනාට්‍ය රැසක් අධ්‍යක්ෂණය කළ චන්දන මෙම ටෙලිනාට්‍ය ‘ආදර්ශවත් පවුලක එදිනෙදා සිදුවීම්’ තේමා කරගනිමින් නිර්මාණය වෙනවා. මෙහි මුහුරත් උලෙළ පසුගිය දා පැවත්වුණු අතර අකිල සඳකැළුම්, ගයත්‍රි රාජපක්ෂ, වීණා ජයකොඩි, ජනක කුඹුකගේ මෙහි ප්‍රධාන චරිත හරහා දායක වෙනවා. මෙහි තිර රචනය අකිල සඳකැලුම් ගෙන් වන අතර නිෂ්පාදනය අජිත් වර්ණකුලසූරිය ගෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=av1307077</link>
    <topic>ගායනයට දක්ෂ ත්‍රිරෝද රියැදුරන් සරල ගී ශිල්පීන් ලෙස බඳවා ගන්නවා</topic>
    <author>ඉනෝකා සමරවික්‍රම</author>
    <content>ගායනයට දක්ෂ ත්‍රිරෝද රියැදුරන් සරල ගී ශිල්පීන් ලෙස බඳවා ගන්නවාගුවන් විදුලියේ නියෝජ්‍ය අධ්‍යක්ෂ ජනරාල්ටී.ඩී.කේ.ඒ. ජයන්තඕනෑම මොහොතක පාරට අතදැමූ සැණින් අපට හමුවන්නේ පොඩි මිනිහාගේ වාහනය ත්‍රිරෝද රථයයි. සමාජයේ එතරම්ම වටිනා කියන ස්ථානයක් මොවුන්ට නොතිබුණ ද ඔවුන්ගෙන් ඉටුවන සේවය ඉමහත්ය. එමෙන් මේ ත්‍රිරෝද රියදුරු සොහොයුරන් අතර ද සැඟවුණ දක්ෂතා ඕනෑ තරම් තිබෙන්නට පුළුවන. මේ සැඟවුණු දක්ෂතා අතරෙන් ඔවුන් සතු ගායන හැකියාව මතුකර ගැනීමට, ඒ හැකියාවන්ට සමාජයේ වටිනාකමක් ලබා දීම සඳහා ගුවන්විදුලි මහගෙදරින් ආරම්භ කෙරුණු නවතම වැඩසටහන ’ත්‍රිවිල් ස්ටාර්’&amp;lt;$&amp;gt; ය. අසන්නන්ට මෙන් ම ත්‍රිරෝද රථ හිමියන්, රියදුරන්, ඔවුන්ගේ පවුල්වල සාමාජිකයන්ට නවමු අත්දැකීමක් ගෙන එන මේ ‘ත්‍රිවිල් ස්ටාර්’ පිළිබඳ අපි ශශ්‍රී ලංකා ගුවන් විදුලි සංස්ථාවේ නියෝජ්‍ය අධ්‍යක්ෂ ජෙනරාල් - වැඩසටහන් ටී.ඩී.කේ.ඒ. ජයන්ත මහතාගෙන් තොරතුරු විමසුවෙමු.”ගුවන් විදුලි සංස්ථාවේ සභාපති හඩ්සන් සමරසිංහ මහතාගේ අදහසකට අනුව තමයි මෙම වැඩසටහන ආරම්භ කරන්නේ. නිල්වලා අධිපති උපුල් ජයසිංහ මහතාත් හඩ්සන් සමරසිංහ මහතාත් අතර කෙරුණු කථා බහක් තමයි මෙයට මූලික වී තියෙන්නෙ. මෙය ත්‍රිරෝද රථ රියදුරන්ට, හිමිකරුවන්ට ඔවුන්ගේ පවුලේ සියලු දෙනාටම මෙන් ම ඥාතීන්ට මෙම තරගය සඳහා සහභාගි වෙන්න පුළුවන්. අපි මේ වන විට මුල්වටයේ තරග පටන් අරගෙන තියෙන්නේ.කොළඹ දිස්ත්‍රික්කයේ තරගකරුවන් තෝරා ගැනීමේදී තරගකරුවන් 500 දෙනෙක් සහභාගි වුණා. ඒ අතරින් තරගකරුවන් දොළොස් දෙනෙකු තෝරාගෙන තිබෙනවා. ඒ වගේම වයඹ පළාතේ ඉදිරිපත් වූ තරගකරුවන් දෙසිය පනහ අතුරෙන් තරගකරුවන් නවදෙනෙකු තෝරා ගනු ලැබුවා. ඒ වගේම රුහුණු සේවය, රජරට සේවය, යාපනය පලාලි සේවය, ඌව ප්‍රජා ගුවන්විදුලිය, පිරෙයි එෆ් එම් ගුවන් විදුලි සේවාවල සහයෝගයෙන් තරගකරුවන් තෝරා ගනු ලබනවා.මූලික වටය සඳහා තරගකරුවන් කීදෙනෙක් තෝරා ගන්නවාද?සියදෙනෙක් තෝරා ගන්නවා. මේ අයට අප ගායනය හා ඊට අදාළ දේ පිළිබඳ මාසයක පමණ කාලයක පුහුණුවක් ලබාදෙනවා. ‘ත්‍රිවිල් ස්ටාර්’ තරගය සඳහා සහභාගි වෙන අයට යම් කැප කිරීමක් කිරීමට සිදුවෙනවා. ඔවුන්ට එය කාලය කා දැමීමක් ලෙස කිසි විටෙකත් දැනෙන එකක් නැහැ. මෙම තරගය අවසානයේ අපේ බලාපොරොත්තුව හොඳ ගායක කණ්ඩායමක් බිහි කිරීමයි. ගුවන් විදුලියේ ගායකයින් තෝරා ගන්නේ ශ්‍රේණි ක්‍රමයට. ඒ අනුව අවසන් වටයට එන තරගකරුවන් ඒ ශ්‍රේණියේ ගායකයන් හැටියට තෝරා පත්කර ගන්නවා. ඒ වගේම පූර්ව තරග විස්ස අවසානයේ දී මේ ශිල්පීන් සරල ගී ශිල්පීන් ලෙස බඳවා ගනු ලබනවා.විවිධ ස්ටාර්ස් තරගවලින් ත්‍රිවිල් ස්ටාර්ස් වෙනස් වෙන්නේ කොහොමද?මේ තරගයේදි අපි ඔවුන් ලවා අනුන්ගේ ගීත ගයවන්නේ නැහැ. එමෙන්ම රටේ අනෙකුත් නගරවලට ගිහින් ප්‍රසංග පැවැත්වීමටත් ප්‍රසංග මාලාවක් පැවැත්වීමටත් ඉදිරියේදි කටයුතු කරනවා. ගුවන් විදුලි මහගෙදරට වසර අසූ අටක් පිරීම නිමිත්තෙන් මේ වසරේ දෙසැම්බර් මස මැද වන විට ත්‍රිවිල් ස්ටාර් ප්‍රසංගයේ අවසන් තරගය පවත්වනු ලබනවා. මෙහි ප්‍රධානම දේ තමයි තරග විනිශ්චය මණ්ඩලයේ ඉන්නේ ප්‍රවීණ සහ ජ්‍යෙෂ්ඨ සංගීතවේදීන්. අපි තරගයේ ජයග්‍රාහකයා තෝරන්නේ එස්.එම්.එස් මගින් නොවෙයි. නමුත් අසන්නන්ට පුළුවන් ඔවුන්ගේ හදබැදි ගායන ශිල්පියාට හෝ ගායිකාවට එස්.එම්.එස්. මගින් තැපැල්පත් මගින් ඔවුන්ගේ මනාපය පලකරන්නට. අවසන් වටයේදී හොඳම ගායන ශිල්පියා තෝරනු ලබන්නේ විනිශ්චය මණ්ඩලය විසින්.තරගකරුවන් සඳහා ලබාදෙන තෑගි මොනවාද?මෙහිදී පළමු ස්ථානය සඳහා බජාජ් ත්‍රීරෝද රථයක් ද, දෙවන ස්ථානය සඳහා පල්ස මෝටර් සයිකලයක් සසහ තුන්වන ස්ථානය සඳහා රුපියල් ලක්ෂයක මුදලක් ද ලබාදෙනවා. ඊට අමතරව හැම තරගයකදීම මූලික වටයේ තේරෙන තරගකරුවන්ට ත්‍රීවිලර්වල සවි කිරීම සඳහා මීටරයක් ලබා දෙනවා. මෙම වැඩසටහනට ලේක්හවුස් ආයතනය, ශ්‍රී ලංකා රූපවාහිනි ආයතන මාධ්‍ය අනුග්‍රහය දක්වනු ලබනවා. එමෙන් ම බජාජ් ත්‍රීරෝද රථ ගෙන්වන ඩේවිඩ් පීරිස් ආයතනය, ඇසට් ලයින් ලීසිං කොම්පැනිය හා එම්.ඩී.එෆ්.සී බැංකුව හා නිල්වලා ආයතනය ජනශක්ති ඉන්ෂුවරන්ස් අනුග්‍රහය දක්වනු ලබනවා.ගුවන් විදුලි වැඩසටහන් කලාවට නව මාවතකට යොමු කරන ‘ත්‍රිවිල් ස්ටාර්ස්’ ගීත ප්‍රසංගය සෑම ඉරිදාකම දහවල් 12.00 සිට 12.45 දක්වා සිටි.එෆ්.එම් සේවයෙන් විකාශය වේ.ඉනෝකා සමරවික්‍රමඡායාරූප – විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=av1307078</link>
    <topic>ජෝතිගේ ගීත පෙන්ඩ්‍රයිව්වල විකුණන්නේ කාගේ අවසරයකින් ද?</topic>
    <author/>
    <content>ජෝතිගේ ගීත පෙන්ඩ්‍රයිව්වල විකුණන්නේ කාගේ අවසරයකින් ද?අතිගරු ජනාධිපතිතුමෙනි; ගරු ආරක්ෂක ලේකම් තුමෙනි, සී. ඩී. - පෙන්ඩ්‍රයිව් මාෆියාවෙන් අප බේරා දෙන්න. ශ්‍රී ලංකා සී.ඩී. කැසට් සංගමයේ උපදේශකස්වර්ණදාස හේරත් අසයිඅසහාය ගායක එච්.ආර්. ජෝතිපාල ගායන වේදියාණන් අපෙන් සමුගෙන 26 වසරක් සපිරෙන මේ ඓතිහාසිත මොහොතේත් අපේ රටේ ජනප්‍රියම ගායකයා ජෝතිපාලයන් බව අමුතුවෙන්ම කිවයුතු නැතැයි සිතමි. ගුවන් විදුලියේ නාළිකා මෙන්ම අලුතින් නිපදවෙන චිත්‍රපට පවා ස්වකීය ජනපි‍්‍රයත්වය පවත්වාගෙන යාමට අදත් භාවිතාකරන්නේ ජෝතිපාලගේ ගීතය. පදික වේදිකාවේ සිට රජමැදුර තෙක් සියලු ගීතලෝලීන් පිනවූ එකම ගායකයා ජෝතිමත් ජෝති පමණක් නොවන්නේ ද? සිංහල සිනමාවේ තිර කටහඬක් තිබූ විශිෂ්ටතම ගායකයා ද මොහුය.එක ගීතයක් පමණක් ගයා උඩඟු වන ගායක ගායිකාවන් සිටින රටක ගීත දහදාහක් නොඅඩු සංඛ්‍යාවක් ගායනා කළ ජෝති අතිශය නිහතමානි කලාකරුවෙක් වූයේය. ඔහු ප්‍රකට කළාවූ මානව දයාවෙන් සපිරුණු ගුණාංග ගෙවුණු 26 වසර තුළ ඔහු ඇසුරු කළ අය විසින් වරින්වර අනාවරණය කරනු ලැබ ඇත්තේය. මේ සියලු කරුණු කාරණා සැලකිල්ලට ගත් විටදි එක් කරුණක් සාක්ෂාත් වෙයි. එනම් ජෝතිපාල වැනි ගායනවේදියකු යළිත් අප අතරේ කිසිදා බිහි නොවන බවයි.ජෝතිපාල නාමයෙන් ජෝතිගේ 26 වැනි අනුස්මරණය යෙදෙන අද වැනි දිනක ශ්‍රී ලංකා සී.ඩී. කැසට් නිෂ්පාදකයන්ගේ සංගමයේ උපදේශක වශයෙන් මට සුවිශේෂ ආයාචනයක් කිරීමට සිදුවෙයි. මා ඒ ආයාචනය කරන්නේ කලාවට අසීමිතව ආදරය කරන, කලාකරුවාට අසීමිතව ළෙන්ගතුකමක් දක්වන අතිගරු ජනාධිපති මහින්ද රාජපක්ෂ මැතිතුමාට සහ ආරක්ෂක ලේකම් ගෝඨාභය රාජපක්ෂ මැතිතුමාටය. එනම් කැසට් හා සංගත තැටි (සී.ඩී.) ව්‍යාපාරයේ අද පැන නැඟී ඇති අර්බුදයට ස්ථිරසාර විසඳුමක් ලබාදෙන ලෙසය.මේ අර්බුදය පිළිබඳ කිසියම් පැහැදිලි කිරීමක් පළමුව කළ යුතු වන්නේය. අප විසින් නිෂ්පාදනය කරනු ලබන සියලු ගී තැටි ව්‍යාජ ලෙස පටිගත කර වංචනිකව අලෙවි කරන ජාවාරමක් අද දිවයින පුරා මහා පරිමාණයෙන් දිගුකලෙක සිට ක්‍රියාත්මකව පවතී. මෙය මාෆියාවක් තත්වයට වර්ධනය වූවකි. එසේම මෙය බුද්ධිමය දේපළ පනත දැඩි සේ උල්ලංඝනය කිරීමකි. මේ ජාවාරම හේතුවෙන් අද අලුත් ගී රැගත් සංගත තැටි කිසිවක් නිෂ්පාදනය නොවේ. ‍ෙබාහෝ කැසට්, සී.ඩී. නිෂ්පාදන සමාගම් වැසී යමින් පවතී. බොහෝ රෙකෝඩ් බාර් වැසීයමින් පවතී. ගායක ගායිකාවන්, ගීත රචකයන්, සංගීතවේදින්, පටිගත කරන ශිල්පීන්, රෙකෝඩ් බාර් හිමියන් යනාදි වශයෙන් වූ මේ සියලු දෙනාගේ ම පැවැත්මට මෙය දරුණු තර්ජනයක් එල්ලකර ඇති බව පෙන්වාදිය යුතුය. මේ හේතුව නිසා මෙයින් ජීවත් වූ ලක්ෂ දෙකකට වැඩි පිරිසක් අතරමංවී ඇත.සී.ඩී. නිෂ්පාදකවරයකු වශයෙන් මම එක්තරා කලෙක මාසයකට ලක්ෂ හත, අටක පමණ ආදායමක් ලැබුවෙමි. මෙම හොර ජාවාරම් හේතුවෙන් දැනට වසර කිහිපයක සිට මාසික ආදායම පනස්දහසක පමණ ප්‍රමාණයකට පහත බැස ඇත. මේ මාසයේ අපගේ මාසික ආදායම 14 දාහකි. පැවැත්ම පිළිබඳ මේ අර්බුදකාරි තත්වය මත මා සහ මගේ සේවකයින් දැඩි අපහසුතාවයකට පත්ව ඇත. සෙසු නිෂ්පාදකවරුන්ගේ තත්වයද එපරිදිමය.නව ගී නිර්මාණ බිහි නොවීමෙන් සංගීත කලාවේ වර්ධනයක් සිදු නොවේ. මිනිස් සිත් පහන් කරන්නේ කලාවෙනි. රටේ අපරාධ රැල්ලක් ක්‍රියාත්මක වන්නේ මිනිසා ආගම, ධර්මයෙන්, කලාවෙන් හා සාරධර්මවලින් අනුක්‍රමයෙන් ඈත් වෙමින් සිටින නිසා බව සමාජ විද්‍යාඥයන් පෙන්වා දී ඇත. මා ඉහත සඳහන් කළ ව්‍යාජ පෙන්ඩ්‍රයිව් සහ සී.ඩී. ජාවාරම නිසා අද අලුත් නිර්මාණ බිහිවීමට කිසිදු අවකාශයක් නොමැත්තේය. අද බොහෝදුරට බිහිවන්නේ ඇතැම් නවකයින්ගේ අර්ථශුන්‍ය ගීත පමණි. ඒවා අප සිත් පහන් කරන්නේ නැත.අප විසින් ලක්ෂ ගණන් ආයෝජනය කර නිෂ්පාදනය කරනු ලැබූ එච්.ආර්. ජෝතිපාලයන්ගේ ගී අද ව්‍යාජ ලෙස කොපිකර වෙළෙඳ පොළේ විකිණෙයි. අනෙකුත් ශිල්පි ශිල්පිනීන්ගේ ගීත ද එසේමය. සියලුම දක්ෂ ශිල්පි ශිල්පිනියන්ගේ කිසිම අලුත් නිර්මාණයක් අද බිහි නොවෙයි. එය අතිශය කනගාටුදායකය. මේ සියල්ල අන්තර් ජාලයේ ද ප්‍රචාරය කෙරේ. කොටින්ම එම ගීත අද ප්‍රධාන වසංගතයක් වී ඇති පෙන්ඩ්‍රයිව් වලට ඇතුළත් කර විශාල වශයෙන් අලෙවි කරයි. එහෙත් ඒ කාගේ නිත්‍යානුකූල අවසරයකින් ද?අතිගරු ජනාධිපති තුමෙනි, ගරු ආරක්ෂක ලේකම් තුමෙනි, හොර සී.ඩී. ජාවාරම මැඩලන්ට බුද්ධිමය දේපළ කාර්යාංශයට කළ හැකි කාර්ය භාරය සීමා සහිතය. වංචනිකයන් දුටු තැන ඇල්ලීමේ, ඔවුන්ට දැඩි දඬුවම් පමුණුවාලීමේ පිළිවෙතකට නොයා අර්බුදය විසඳිය නොහැකිය. එහෙයින් ජෝතිපාල නාමයෙන්, සංගීත කලාවේ නාමයෙන්, සියලුම ගෞරවනීය කලාකරුවන්ගේ නාමයෙන් අපේ පූර්වෝක්ත ආයචනය කෙරෙහි සාවධානව අපට ස්ථිරසාර විසඳුමක් ලබාදෙන මෙන් අතිගරු ජනාධිපතිතුමාගෙනුත් ආරක්ෂක ලේකම් තුමාගෙනුත් ඉතා ගෞරවයෙන් ඉල්ලා සිටිමි.මෙයටස්වර්ණදාස හේරත්ශාසන බන්ධු - මහාබෝධි රංසිදිවයිනට සාම විනිසුරුකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=av1307079</link>
    <topic>වෙන තරුණියකගෙ දෑත රැගෙන මට’ සුවසේ ඉන්නයි කීවාදෝ</topic>
    <author>ජෝජ් රොබ්සන් ද සිල්වා</author>
    <content>වෙන තරුණියකගෙ දෑත රැගෙන මට’ සුවසේ ඉන්නයි කීවාදෝවෙන තරුණියකගෙ දෑත රැගෙන මට සුවසේ ඉන්නයි කීවාදෝ ඔබෙ පය ගෑවුණු දූවිල්ලද මට මිණිමුතු බව නොම දන්නේ දෝ දීපාවලියක රිදී කිරණ මැද පෙර එක් දිනයක ඔබ දුටුවා ඒ මොහොතේ දස දහස් ගණන් රන්තරු මල් මෙහි අහසෙහි නැටුවා මුළු ලෝකෙම අද අපට එරෙහි වී ඔබ අප තනිවී වුව ඉන්නේ මයුරියනේ මගෙ කුමට තැවෙන්නද පරාජයෙනි ජය ඉපදෙන්නේ සතුට මෙන්ම දුක එකම මලක පෙති දෙකක් පමණි වෙනසක් නැත්තේ අඳුරු වලාවන් ඉරා දමාගෙන හෙට දින හිරු පායනු ඇත්තේ  * පද රචනය – ඇලෝයි ගුණවර්ධන* සංගීතය – පී.එල්.ඒ. සෝමපාල* ගායනය – එච්.ආර්. ජෝතිපාලඑච්.ආර්. ජෝතිපාලයන් ගැයූ ප්‍රථම ගුවන් විදුලි ගීතය “මුලදි බැන්ද ආදරයක මිහිර දැන්” ගීතය ය. එම ගීතය මෙන්ම ජෝතිපාලයන් මුල් යුගයේ ගායනා කළ “මා ලැබූ ජීවිතයේ” – “ඇස් දෙක වාගෙ හිටිය” – “පණ වාගෙ හිටියාට” – “පායා ඇයි හිනැහෙන්නේ” – “වෙන තරුණියකගෙ දෑත රැගෙන” – “මගෙ ජීවිතයේ සතු වී” වැනි ජනප්‍රිය ගීත ගණනාවකම සංකල්පනා හිමිකරු ප්‍රවීණ ගී පද රචක ඇලෝයි ගුණවර්ධන ය. ජෝතිපාලයන් ඇසුරු කළ හිතවතෙකු ද වන ඇලෝයි අද අසනීප තත්වයෙන් පසු වූවත් ජීවතුන් අතර සිටින ජෝතිපාලයන්ට ගී ලියූ ජ්‍යෙෂ්ඨතම ගී පද රචනයා ලෙස ‍ෙකසේ වත් ඔහු අමතක කර හිඳින්නට අපට නොහැකි ය. එහෙයින් මෙවර “ගී මිහිර” ගෙනෙන්නට තමා පද රචනය කළ “වෙන තරුණියකගෙ දෑතරැගෙන” පිළිබඳ කලකට පෙර ඇලෝයි අප සමඟ කළ මෙම කෙටි කතාබහ එක්කර ගනිමු.”තබ්ලා පොඩි අප්පුහාමි කියන්නේ ජේ.ඒ. මිල්ටන් පෙරේරාගේ පියාටයි. ඔහුට කොටහේනේතිබුණා සින්දු කාමරයක්, එකල ඒ සින්දු කාමරයේදී සංගීත ක්ෂේත්‍රයේ බොහෝ දෙනෙකු මුණ ගැසී ඇසුරු කළා. මට ද මිල්ටන්ව වගේම ජෝතිපාලවත් ඇසුරු කරන්න මේ සින්දු කාමරේ හොඳ තැනක් වුණා. කොහොම හරි මිල්ටන්ගෙයි ජෝතිපාලගෙයි මුල්ම ගුවන් විදුලි ගීත දෙක වන “ආලේහි බැඳි ජීවිත අඳුරේම ගැලේවී” (මිල්ටන්) සහ “මුලදි බැන්ඳ ආදරයක මිහිර දැන්” (ජෝතිපාල) ලියන්න මට අවස්ථාව ලැබුණෙත් ඒ අතර කාලයේදී තමයි. මේ ගීත දෙක රසිකයින් අතර ජනප්‍රිරය වෙන්න වුණාම මිල්ටන්වයි ජෝතිපාලටයි තවත් ගීත ලියන්න මට අවස්ථාව ලැබුණා.”ඒ කාලේ අපි වැඩිපුරම ගීත හැදුවේ අපේ අත්දැකීම් ඇසුරු කරගෙනයි. මිල්ටන් සහ ජෝතිපාල ගායනා කළ මා ලියූ සමහර ගීත වලට මගේ පෞද්ගලික අත්දැකීම් වගේම ඔවුන් දෙදෙනාගේම අත්දැකීම් ද ඇතුළත් වුණු අවස්ථා තමයි වැඩිපුරම තියෙන්නේ. අපි තුන්දෙනාම තරුණ කාලේ අපිට ලැබුණු ආදරය පිළිබඳ අත්දැකීම් පවා එකිනෙකා සමඟ බෙදාගන්න තරම් සමීප මිත්‍රත්වයක් අපේ තිබුණේ. ඉතින් ඒ කාලේ කැලණිය පැත්තේ මම ආදරය කළ තරුණියක් උන්නා. මම එයාව ඇමතුවේ ‘රත්නේ’ කියලයි. ඇය වෙනුවෙන් මම මිල්ටන්ට ‘ඔබට නැහැ නේද රත්නේ’ සහ ජෝතිපාලට ‘වෙන තරුණියකගෙ දෑත රැගෙන’ වැනි ගීත රාශියක්ම ලිව්වා.””මේ ජෝති ගායනා කරපු ‘වෙන තරුණියකගෙ දෑත රැගෙන’ ගීතයේ විශේෂත්වය තමයි රත්නේ මගෙන් සමුගනිද්දී මට කියපු එම වචන වලින්ම ගීතය ආරම්භ කර තිබීම. ‘රත්නේ’ මගෙන් වෙන්වුණේ වැරදි වැටහීමකිනුයි. ඒ දේ සිද්ධ වුණෙත් හරි පුදුම විදිහටයි. මේ ‘නෝනෙ’ (ඇලෝයිගේ බිරිය - සුමනා) එවිට මගේ පෙම්වතිය වී උන්නේ නැතුවත් අපි ශ්‍රී පාදේ වන්දනාවේ ගිය දවසකදී මට සිද්ධ වුණා මෙයාගේ අත අල්ලා ගෙන ශ්‍රී පාදේ නග්ගවන්න. හිතාගන්න බැරි විදිහට ශ්‍රීපාදේ වැඳලා බහින ‘රත්නේ’ අපිව දැකලා තමයි ඇය මගෙන් වෙන් වුණේ. ‘වෙන තරුණියකගෙ දෑත රැගෙන සුවසේ ඉන්න’ කියා තමයි ‘රත්නේ’ මගෙන් ඈත් වුණේ. ඒත් මම සැබැවින්ම රත්නේට මිසක් වෙන තරුණියකට ආලය කෙරුවේ නැහැ. ඇයට ඒ බව තේරුම් ගන්න බැරි වුණු නිසා මට මහත් වේදනා විඳ දරාගන්න වුණා. ඒ වේදනා තමයි මේ ගීතයෙනුත් මං පවසන්න වෑයම් කෙරුවේ. ඒ වගේම ඒ දවස්වල ජෝතිගෙත් ආදරවන්තියක් හින්දා ඔහුටත් තරමක් සිත් වේදනාවක් දැනිලයි උන්නේ. මම ඔහුගේ අත්දැකීමත් ඇගේ නම ඇතුළත්වන ලෙස මේ ගීතයට එකතු කළා - ‘මුළු ලෝකෙම අද අපට එරෙහි වී – ඔබ අප තනිවී වුව ඉන්නේ – මයුරියනේ මගෙ කුමට තැවෙන්නද – පරාජයෙනි ජය ඉපදෙන්නේ’ යනාදි වශයෙන් යොදා ගෙන. එම නිසා ජෝති වඩා හැඟුම්බරව මේ ගීතය ගායනා කළා කියා මං හිතනවා.”පසුගියදා අසූ එක්වැනි වියට පා තැබූ ඇලෝයි පදිංචි වී සිටින්නේ හිඹුටාන, උඩුමුල්ලේ අංක – 25 දරන නිවෙසේ ය.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=av13070710</link>
    <topic>'සුමිගෙන් අහන්න'</topic>
    <author/>
    <content>'සුමිගෙන් අහන්න'මාකඳුරේ ගුණසිරි අබේනායකප්‍රශ්නය - වික්ටර් රත්නායක හා ඇන්ජලින් ගුණතිලක යුග ගී ගයා නැතැයි ඔබ කිව්වත් ඔවුන් කුසුම්චන්ද්‍ර ගමගේ අධ්‍යක්ෂණය කළ ‘ජයශක්ති’ චිත්‍රපටයට යුග ගී ගැයුවා. ‘මින්දද රංගන පානා සේ’ නම් වූ එම ගීතය ලිව්වේ ප්‍රේමදාස ශ්‍රී අලවත්තගේ. මෙය නිවැරදි කරන්න.පිළිතුර - ඔව්. මා නොදත් තොරතුරක් ලබා දී එය නිවැරදි කිරීම ගැන ඔබ මගේ ප්‍රණාමය.කඩවත පහළ බියන්විල භද්‍රා බියංකා මධුප්‍රශ්නය - ජුනි මස 2 වැනිදා ‘රසඳුනේ’ සු. මි.ගෙන් අහන්න තීරය යටතේ චිත්‍රා බාලසූරිය හා සෝමවීර බෝපිටිය යන දෙදෙනාගේ ඡායාරූප පළව තිබුණත් ඔවුන්ට අදාළ කිසිම ප්‍රශ්නයක් හෝ පිළිතුරක් එහි තිබුණේ නැහැ නේද?පිළිතුර - ඔව්. ඒ ප්‍රශ්න දෙකම එම තීරයේ දිග වැඩිවීම මත ගැලවී තිබුණා. එය අප අතින් වූ වැරැද්දක්.උඩුනාවර අලුත් තැන්නේ එස්. බී. වීරතුංගප්‍රශ්නය - ‘සෙන්කඩගල පුර දළදා බුදුරැස් විහිදෙන තුරු නැහැ වරදින්නේ’ ගීතය ගයන ගායිකාව කවුද?පිළිතුර - අමිතා වැදිසිංහවස්කඩුව දෙදියවල ගාමිණි ගුණතිලකප්‍රශ්නය - ක්ලැරන්ස් විජේවර්ධන, මහගමසේකර අනුස්මරණය කරමින් ගැයු ගීතය කුමක් ද?පිළිතුර - ‘සීත පවන් හමා ඇදේ අඳුර ගලන හැන්දෑවක’ නම් වූ මෙම ගීතය ක්ලැරන්ස් ගැයු විශිෂ්ටතම ගී අතරින් එකක්. මං හිතන්නේ ඒ ගීතය ලිව්වෙත් ක්ලැරන්ස්මයි.ඉහළ තල්දූවේ ආනන්ද වික්‍රමආරච්චිප්‍රශ්නය - බොහෝ කලාකරුවන් තම නිර්මාණ සඳහා පුවත්පත්වලින් ප්‍රචාරය ලබා ගත්තාට ඔවුන්ගේ නිර්මාණ (පොත්, සංගත තැටි යනාදිය) මාධ්‍යවේදින්ට නොදෙනවා යැයි කියන්නේ ඇත්ත ද?පිළිතුර - බොහෝ කලාකරුවන් එහෙම තමයි ආනන්ද. ඔවුන් දෙන්නේ පොත්වල කවර, සී. ඩී. කවර පමණයි. පත්තර තමන්ගේ බූදලයක් කියලනෙ ඒ අය හිතාගෙන ඉන්නෙ.බේරුවල චන්ද්‍රසිරි පීරිස්ප්‍රශ්නය - ප්‍රේම් ජයන්ත්, සන්ධ්‍යා කුමාරි, රවින්ද්‍ර රූපසේන, රවින්ද්‍ර රන්දෙනිය හැරුණු කොට තම මුල් නම වෙනස් කළ වෙනත් නළු නිළියන් කවුද?පිළිතුර - ඇයි රුක්මණි දේවි, වසන්ති චතුරාණි, වීණා ජයකොඩි, සෝනියා දිසා. තව හුඟ දෙනෙක් ඉන්නවා.කපුගොඩ මාළිඳ සරත් රණසිංහප්‍රශ්නය - මා සිංහල චිත්‍රපට 678 ක් නරඹා තිබෙනවා. ඔබ නැරඹු චිත්‍රපට සංඛ්‍යාව කීය ද?පිළිතුර - අපොයි මං එච්චර බලලා නැහැ. කවදත් මා චිත්‍රපට බැලුවේ තෝරා බේරා ගෙන. කබල් වාණිජ චිත්‍රපට බැලීම මා එදා කළෙත් නැහැ. අද කරන්නෙත් නැහැ.ගම්පහ අඹන්විට සිරිවර්ධනප්‍රශ්නය - පෞද්ගලික සමාගම්වලට ඕනැ පරිදි චිත්‍රපට ප්‍රදර්ශන පිළිවෙත වෙනස් කිරීම ගැන ඔබේ අදහස් දක්වන්න?පිළිතුර - පෞද්ගලික අංශයට ඕනැ විදියටනේ ඒක කෙරෙන්නේ. එහි කිසිම නියාමනයකුත් නැහැනේ.අම්බලන්ගොඩ චන්ද්‍රා මාලිනි ද සිල්වාප්‍රශ්නය - ‘ඩිංගිරි මැණිකා’ චිත්‍රපටයේ රඟපෑ විමලා වැනිෂියා දැන් කෝ? ඇය රඟපෑවේ එම චිත්‍රපටයේ පමණක් ද?පිළිතුර - 2011 දී ඇය මියගියා. ඇය රඟපෑවේ මෙම චිත්‍රපටයේ පමණයි.කුලියපිටියේ පාලිත විජේමුනිප්‍රශ්නය - අපේ හුඟක් දක්ෂ නළු නිළියන් මෙගා ටෙලි නාට්‍ය වැනි කසිකබල් නිර්මාණවල රඟපාන්නේ ඇයි?පිළිතුර - ඒක උදරයට සෞම්‍යයිනේ. ඒකයි.කැලණිය නුංගමුගොඩ නිල්මිණි තිසේරාප්‍රශ්නය - ‘රන්මුතු දූව’ චිත්‍රපටයේ අභ්‍යන්තර දර්ශන රූපගත කළේ එහි අධ්‍යක්ෂ මයික් විල්සන් ද?පිළිතුර - නැහැ. ඔහු බාහිර දර්ශන විතරයි රූපගත කළේ. අභ්‍යන්තර දර්ශන රූගත කළේ එම්. එස්. ආනන්දන්. ඒ හැරුණුකොට සුමිත්ත අමරසිංහ අමතර දර්ශන රූපගත කළා.ගොතටුවේ ආනන්ද වෙඩිසිංහප්‍රශ්නය - අද විකාශය වන ටෙලිනාට්‍ය දෙස බලද්දි ඔබට මොනව ද හිතෙන්නෙ?පිළිතුර - මේ හුඟක් ටෙලිනාට්‍ය ලංකාවට රූපවාහිනි මාධ්‍ය එන්නත් කලින් හදපු ඒවා බවයි මට පේන්නේ.කුලියපිටියේ ප්‍රියංකා ගුණසේකරප්‍රශ්නය - අයිරාංගනි සේරසිංහ හා ඇගේ සැමියා (වින්සන්ට් සේරසිංහ) සිංහල වේදිකාවේ එකට රඟපා නැද්ද?පිළිතුර - ධම්ම ජාගොඩ නිෂ්පාදනය කළ ‘පෝරිසාදයා’ නාට්‍යයේ දෙදෙනා එකට රඟපෑවා. ඒ ඔවුන් දෙදෙනා එකට රඟපෑ එකම සිංහල නාට්‍යය වෙන්න ඕනැ.ගල්කිස්සේ නදී කරුණාරත්නප්‍රශ්නය - ‘තිලක හා තිලකා’ චිත්‍රපටයේ ප්‍රධාන චරිතය රඟපෑ කරුණාරත්න හඟවත්ත දැන් කොහේ ද?පිළිතුර - දැන් ඔහු සිටින්නේ විදේශගතවයි. එසේම දැන් ඔහු මහාචාර්යවරයෙක්.මේ සතියේ පහත නම් සඳහන් අයත් ප්‍රශ්න එවා තිබුණා. මුරුතලාවේ පී. එස්. විජේවර්ධන, කන්දෙගෙදර කිත්සිරි ගුණසේන, අත්තිඩියේ ප්‍රියංකර දිසානායක, මාවනැල්ලේ දර්ශිකා වීරකෝන්, බණ්ඩාරවෙල එල්. ඒ. පී. ලියනආරච්චි, පිළියන්දල මකුළුදූවේ ප්‍රේමා ඒකනායක.ඔබේ ප්‍රශ්නය පහත ලිපිනයට යොමු කරන්න'සුමිගෙන් අහන්න' රසදුන, සිළුමිණ, ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=av13070711</link>
    <topic>සෙනෙහසට ගී සෑයක් බැන්ද ‘ජෝතිමත් ජෝති’</topic>
    <author>ජෝජ් රොබ්සන් ද සිල්වා</author>
    <content>සෙනෙහසට ගී සෑයක් බැන්ද ‘ජෝතිමත් ජෝති’ අදට යෙදී ඇති එච්. ආර්.ජෝතිපාල 26 වැනි ගුණානුස්මරණය නිමිත්තෙනි!සුමියුරු ගී දස දහසකටත් වැඩි ගණනක් සිය හඬින් ගීතවත් කරමින් එච්. ආර්. ජෝතිපාල ගායකයා ගීතලෝලී අපගේ සෙනෙහස වෙනුවෙන් ගී සෑයක් බැන්දේ ය. එම ගී පරම්පරාවෙන් පරම්පරාවට ශ්‍රාවක සිත් අමන්දානන්දයට පත් කරනු නොඅනුමානය. එහෙයින් ඔහු ගීත ශ්‍රාවකයින්ගේ ආදරණීය ‘ජෝතිමත් ජෝති’ වන්නේ ය. හරියටම මීට වසර 26 කට පෙර එනම් 1987 ජූලි 07 වැනිදා ජෝතිපාලයන් සදහටම අප අතරින් සමුගෙන ගියත් ඔහුගේ මතක සුවඳ කිසිදා වියැකී නොයන්නේ ය.ඔහු ජීවත්ව සිටියදීත් වඩා අද ඔහුගේ අගය දැනෙන්නේ එම නිසා ය. එදා ප්‍රසංග වේදිකාවට නැතුවම බැරි ගායන ශිල්පියකුව සිටි ජෝතිපාලයන් ගැයූ ගී අද ද ප්‍රසංග වේදිකා වෙතින් වෙනත් ගායකයින්ගේ හඬින් ද ඇසෙන අතර එම ගී සංගීතවත් කරන සංගීත කණ්ඩායම්වල වාදකයින් යනු ඒ ගීතයන් හී අගය දන්නා අපූර්ව පිරිසකි. එහෙයින්ම ජනප්‍රිය සංගීත කණ්ඩායම්වල නායකයින් කිහිප දෙනකු හට ජෝතිපාල ගායන ශිල්පියාණන් සහ ඔහුගේ ගීත පිළිබඳව ඔවුන්ගේ අදහස් එක්කර මෙවර “ස්වර වර්ණ” වර්ණවත් කරන්නට අපි ආරාධනා කළෙමු.එක ජෝතිපාල ගායකයින් හතළිහකට සමානයි!'සන්ෆ්ලවර්' නායක නීල් වර්ණකුලසූරිය“අදත් ජෝති අයියාගේ ගීත වලට එදා ලැබුණු ප්‍රතිචාර ඒ විදිහටම ලැබෙනවා. ජෝති අයියා ලබපු ප්‍රතිචාර වෙන කිසිඳු ගායකයකු ලබා ගන්නවා මම නම් දැකලා නැහැ. ඔහු ගැයූ ගීත වලට මිනිස්සු පුදුම ආසාවක් දක්වන්නේ එයාගේ හඬ, ගායන විලාශය සහ පෞරුෂත්වය හින්දා. ඔහු ජීවතුන් අතර නැතුවාට ඒ හඬ, ගායන විලාශය සහ පෞරුෂත්වය මිනිසුන්ගේ මතකයෙන් ඈත් වී යන්නේ නැතුව ජෝති අයියාගේ ගීත සමඟ රැඳී තියෙනවා. මිනිස්සු ජෝති අයියාට ආදරේ කරන්නේ ඒ නිසයි. ඒ හින්දම තමයි ජෝති අයියාගේ ගීතයක් තව කෙනෙක් ගායනා කළාම ඔහුටත් මිනිස්සු ආදරේ කරන්නේ. ඒ ලැබෙන්නේ ජෝති අයියාට ඇති ආදරෙන් කොටසකුයි.ජෝති අයියාගේ මේ අසාමාන්‍ය ජනප්‍රියත්වයට හේතුව ඔහුගේ කටහ‍ඬේ ප්‍රබලතාවය සහ quality කියලයි මම හිතන්නේ. ජෝති අයියාගේ වැනි ඉතාම ප්‍රබල පිරිමි කටහඬක් තිබුණු ගායකයින් හරිම විරලයි මේ ලෝකයේ. මම ප්‍රසංග වේදිකාවේ මෙන්ම ශබ්දාගාර පටිගත කිරීම් වලින් අවුරුදු ගණනාවක් පුරා ලබපු අත්දැකීමෙන් මේ කියන්නේ. ජෝති අයියා වැනි කටහඬ ප්‍රබල ගායන හැකියාවෙන් ද පූර්ණ ගායකයෙක් බිහිවෙන්නේ ඉතාම කලාතුරකිනුයි. කොටින්ම එවැනි ගායකයින් මගේ එක අතක ඇඟිලි ගණනටවත් මෙතෙක් මට හමුවෙලා නැහැ.”“සංගීතය හදාරපු ගායන හැකියාව වැනි දස්කම් තියෙන ගායකයින් ‍නම් මට බොහෝ දෙනෙක් හමුවෙලා තියෙනවා. ඒත් ජෝති අයියා අසාමාන්‍ය ගායනවේදියෙක්. ඔහුගේ ගීත ඇහෙන කොට මිනිස්සු වශි වෙනවා. ඒකයි අපේ වෙන කිසිම ගායකයකුට නැති ජනප්‍රියත්වයක් මේ රටේ මිනිස්සු අතර තවමත් ජෝති අයියාට ලැබී තියෙන්නේ. කටහ‍ඬේ ප්‍රබලකම, කටහ‍ඬේ quality සහ ගායන හැකියාව යන කාරණා තුනට ලකුණ දුන්නොත් ජෝති අයියා සම්පූර්ණ ලකුණු ප්‍රමාණය ගන්නවා. මට මේ එකම එක එච්. ආර්. ජෝතිපාල ගායකයාණන් තවත් ගායකයින් හතළිහක් හා සමානයි.”සිනමාවේ හොඳම ගායකයා ජෝතිපාලයි‘සනිධප’ සහ ‘වායෝ’ නායක - සංගීත් විජේසූරිය“අපි කවුරු ගායනා කළත් ජෝතිපාලගේ ගීතයක් නම් එය ජෝතිපාලගේම ගීතයක් තමයි. මොකද ජෝතිගේ ගීත කවුරු කොහොම ගායනා කළත් මිනිස්සුන්ගේ හදවත් වලට අමුතුවෙන්ම යවන්න කිසිම හැඟීමක් ජෝතිපාල ඒ ගීත ගායනයේ දී ඉතුරු කරලා ගායනා කරලා නැහැ. ගීතයකින් රසික හදවතකට දීමට හැකි හැම හැඟීමක්ම ජෝතිපාලයන්ගේ ගායනයෙන් ඔහු ලබා දී තියෙනවා. එම නිසා රසිකයින් ගායකයා කවුද කියා හිතන්නේ නැතුව ජෝතිගේ ගී රස විඳිනවා. මිනිස්සුන්ට ඒ ගීත හුරු පුරුදු වෙලා. ලංකාවේ ගායකයින් ගෙන් හොඳම තැන තමයි ජෝතිපාල ඉන්නේ. මම දකින්නේ එයාගේ කටහ‍ඬේ තිබුණු පරාසයයි. සංගීතය හොඳින් හදාරා නැති වුණාට සංගීතය හදාරපු ගායකයකුට වැඩිය කටහ‍ඬේ පළල් බව සහ තීව්‍රතාව එයාගේ ගායන හැකියාවේ විශේෂත්වයයි.”“කටහඬින් මිනිසුන්ට හැඟුම් දනවන ගතියෙන් ජෝතිපාල ඉදිරියෙන්ම උන්නා. එයා ගායනා කළ හැම ගීතයක්ම වාගේ ඊට උදාහරණයි. චිත්‍රපට පසුබිම් ගීත ගයන්න මෙතෙක් මේ රටේ බිහිවුණු හොඳම කටහඬ හිමිවෙලා තිබුණෙත් එයාටයි. ඕනෑම නළුවකුට හරියන කටහඬක් තමයි ජෝතිපාලට තිබුණේ. එයා තව ජීවත් වෙලා හිටියා නම් පෞද්ගලිකව අපිටත් හොඳයි. එහෙනම් අපිට එයා ගී ගයද්දී වාදනයෙන් හවුල් වෙන්නත් තිබුණානේ.”ජෝතිපාල තමයි සැබෑ ‘සුපර් ස්ටාර්’‘සන්ෂයින්’ නායක - ලාල් විතානගේ“ජෝති අයියාගේ ගීතයක් ගායනා නොකරන ප්‍රසංග වේදිකාවක් මම නම් දැකලා නැහැ. ඒ ගීතයක් නොගැයුවොත් ඒක විශාල අඩු පාඩුවක් වෙනවාමයි. එහෙම වුණොත් ගීත රසික රසිකාවියන් ජෝති අයියාගේ ගීත ගයන්න කියා නොවරදවාම අපෙන් ඉල්ලනවා. අපේ අනිකුත් ගායන ශිල්පීන්ව මෙන් ළඟින් ආශ්‍රය කරලා නැති වුණාට අපි ‘සුපර් රිදම්ස්’ නමින් play කරපු කාලේ ජෝති අයියාට සංගීතය සපයන්න අපිට අවස්ථාව ලැබිලා තියෙනවා.ප්‍රසංග වේදිකාවේ දී වාදක මණ්ඩලය සමඟ සහයෝගයෙන් කටයුතු කරන්න ජෝති අයියාගේ තිබුණු නිහතමානී ගුණාංගය තමයි මගේ හිත වැඩියෙන්ම ඇද ගත්තේ. ඔහු මේ රටේ ජනප්‍රියම ගායකයා කියලා හිස උදුම්මා ගෙන උන්නේ නැහැ. අපිට ඔහු හැමවිටම කතා කළේ ‘ආ - මල්ලී’ කියා හරිම සුහදශීලිවයි.”“මං හිතන්නේ ජෝති අයියා තමයි ලංකාවේ සැබෑ එකම ‘සුපර් ස්ටාර්’ කියලයි. සුපර් ස්ටාර්ස්ලා ගෙත් ‘සුපර් ස්ටාර්’ ජෝති අයියායි. අද ජෝති අයියාට සම කරන්න තබා ඔහුට ළං කරන්න තරමට වත් වෙන ගායකයෙක් නැහැනේ. කොටින්ම ජෝතිපාල කෙනෙක් ආයෙත් බිහි වෙන්නේ නැහැ. ඉතින් සදහටම අපේ ගීත ලෝකයේ සුපිරි තරුව ජෝති අයියාම තමයි.”‘ජෝතිපාල’ කියන්නේ පින්වන්තයෙක්!‘මේරියන්ස්’ නායක - නලින් පෙරේරා“එච්. ආර්. ජෝතිපාලයන් සමඟ ඇන්ජලින් ද ලැනරෝල් ගුණතිලක ගායනා කළ ‘ඉර සඳ වැඳලා’ ගීතය ඇන්ජලින් සමඟ ගයන්න මටත් අවස්ථාව ලැබිලා තියෙනවා. රජකම ලැබුණත් නොලැබෙන තරම් ඊට එහා ගිය සතුටක් මම එදා ඉන් ලැබුවා. ජෝතිපාලයන් ගැයූ ගීතයක් ගයන්න ලැබීමත් මං හිතන්නේ පින්වන්තකමක් කියලයි.මොකද ජෝතිපාලයන් අපේ ගායන ක්ෂේත්‍රයේ පින්වන්තයා ලෙසයි මං විශ්වාස කරන්නේ. එදා මෙදා ජනප්‍රිය සියලුම චරිතයන්ට වඩා ජනතාවගේ ආදරය දිනා ගන්න පින් මහිමයක් ජෝතිපාලයන්ට උරුමව තිබුණා. ජෝතිපාලයන් ඒ පින් කරලා තියෙන්නේ මේ භවයට පමණක් නෙමේ, මතු සංසාරේ හැම භවයකටම කියලත් මට හිතෙනවා. ඒ නිසානේ, පරම්පරාවෙන් පරම්පරාවට ජෝතිපාලයන් ගැයූ ගීත මෙහෙම ජනප්‍රිය වෙමින් පවතින්නේ. ජෝතිපාලයන් වියෝ වුණාට පසුව උපන් රසික රසිකාවියන් පවා අද ජෝතිපාලයන්ගේ ගී රසවිඳින්නේ අර පින් මහිමය හින්දයි.”“කලාකරුවකු ලෙස ජෝතිපාලයන් සමඟ එක්ව කටයුතු කරන්න මට අවස්ථාවක් ලැබුණේ නැහැ. ඒ වුණාට මං පුංචි කාලේ සංගීත ප්‍රසංගයකදී ජෝතිපාලයන්ගේ සුලැඟිල්ලෙන් ඇල්ලූ අවස්ථාවක් මට තවම මතකයි. ඒ තරම්ම මම පුංචි කාලේ ඉඳලම මේ පින්වන්තයාට ඇලුම් කළා. ලෝබ කමක් නැතුව අපේ සිංහල ගීතාවලියට තමන්ගේ හඬින් අමිල වූ ගීත දස දහසකට වැඩි ගණනක් තිළිණ කළ පින්වන්ත ජෝතිපාලයන් ආශ්චර්යක්ම බවයි මගේ හෘද්‍යාංගම හැඟීම.”කිසිදා නොමියෙන ගායකයා ජෝතිපාලයිසීදුවේ ‘සකුරා’ නායක අජිත් විතානගේ“ජෝතිපාලයන්ගේ ගීත මම හඳුන්වන්නේ කොපමණ ඇහැව්වත් එපා නොවන ගීත හැටියටයි. ඒ වගේම ජෝතිපාල කියන්නේ කවදාවත් මිය නොයන ගායකයකුටයි. එච්. ආර්. ජෝතිපාල නමැති පුද්ගලයා මිය ගියත් එම නමින් ගීත ගායනා කළ ගායකයා කිසිදාක මිය යන්නේ නැහැ කියලයි මම හිතන්නේ.අද වගේම මතුවටත් ජෝතිපාලගේ අගය එන්න එන්න වැඩි පරම්පරාවෙන් පරම්පරාවට පැවතෙනවා. ජීවතුන් අතර ඉන්න කොට කාටවත් කිසි අගයක් දැනුණේ නැතුවාට ගීත රසිකයින්ට ජෝතිපාලගේ අගය දැනුණු හින්දා තමයි ජෝතිපාල නොමියෙන ගායකයකු වී සිටින්නේ. ගීත රසික රසිකාවියන්ගේ ආදරය ගායකයකුගේ පැවැත්මට අත්‍යවශ්‍ය සාධකය බව මනාව ඔප්පු කළ ගායකයා තමයි ජෝතිපාල. එය අනිකුත් ගායකයින්ටත් ආදර්ශයක්.”“සිරිසඟබෝ රජ්ජුරුවෝ හිස දන් දුන්නා වගේ ජෝතිපාල ඇඳගෙන උන්න ඇඳුම පවා ගලවා දුප්පතුන්ට දුන්නානේ. ඒ වගේ ක්‍රියා කළ මම අහපු පළමුවැනි සහ අවසාන ගායකයා ජෝතිපාල පමණයි. මිනිසකු වශයෙන් ඔහුගේ යහපත් ගතිගුණයෙන් එයින් එළි වෙන්නේ. අපි හැමෝටම එවැනි ගතිගුණ පිහිටන්නේ නැහැ. ඒ අතින් ඔහු හොඳ ගායකයෙක් වගේම හොඳ මිනිසෙක්. ඒත් ජෝතිපාල පරපුරට ඉදිරියට ගෙනයන්න පුතකු බිහි නොවුණු එක තමයි කනගාටුවට එකම කරුණ.”‘ජෝති ගී’ ජනතාවගේ අවශ්‍යතාවයක්!‘ප්ලෑෂ්බෑක්’ නායක, රොෂාන් ප්‍රනාන්දු“ජාති ජාති ගීත ගයපු ජෝති, මේ මුළු ලෝකෙටම එක්කෙනයි. ඒ හඬ කවදාවත්ම පරණ වෙන්නේ නැහැ, අහන්න අහන්න අලුත් වෙනවා මිස. ජෝතිපාල උන්නා නම් කිසිදාක වෙන කාටවත්ම ‘ජනප්‍රිය ගායකයා සම්මානය’ නම් හිමි වෙන්නේ නැහැ. මන්ද ජීවතුන් අතර නැතුවත් ජනප්‍රිය ගායකයා ලෙස ජෝතිපාලයන්වමනේ තවමත් මිනිස්සු පිළිගන්නේ. ආදර ගී, විරහ ගී, විනෝද ගී, විකට ගී, රණවිරු ගී ඇතුළු ශාස්ත්‍රීය සරල ශෛලීන් ගෙන් විවිධ වූ ගීත ගායනා කරන්න සුවිශේෂ දක්ෂතාවයක් මෙන්ම සහජ හැකියාවක් තිබුණු ගායන ශිල්පියකු තමයි ජෝතිපාලයන් කියන්නේ.” “අද ගීත සඳහා රූප රචනා ජනප්‍රිය අංගයක් වී තිබුණත් ලංකාවේ වැඩිම රූප රචනා ගණනාවක්ම හිමි ගීත ගයා ඇති ගායකයා ජෝතිපාලයි. ජෝතිපාලයන් ගැයූ චිත්‍රපට පසුබිම් ගී සියල්ලේම වාගේ රූප රාමුවල ජනප්‍රිය නළු නිළියන් තමයි පෙනී සිටියෙත්. ඒ නිසා ජනතාවගේ හදවත් වලට ජෝතිපාලයන්ගේ ගීත වඩ වඩාත් සමීප වුණා. කෙටියෙන් කියනවා නම් ජෝතිපාල සහ ජෝතිගේ ගීත කියන්නේ මේ රටේ ජනතාවගේ අවශ්‍යතාවයකටයි.”කටහඬ ගැඹුරුයි, පෙනුම කඩවසම්, ඒ තමයි ජෝතිපාල‘ගැලැක්සීස්’ නායක, රෝයි ප්‍රනාන්දු“ජෝතිපාල මහත්මයාගේ ‘සිරිය මෙ සරා’ ගීතය ඇතුළු ගීත කිහිපයක්ම අපි ප්‍රසංග වේදිකාවේ දී ගායනා කරනවා. අපි ජෝතිපාල මහත්මයාගේ ගීයක් ගායනා නොකළොත් සංවිධායක මණ්ඩලයේ සාමාජිකයින් හෝ රසිකයින් හෝ කෑ ගහලා - ‘අනේ, ජෝතිපාල මහත්මයාගේ සින්දුවක් කියන්න’ කියා ඉල්ලනවා. ඒ හින්දා අපි අනිවාර්යෙන්ම ජෝතිපාල මහත්මයාගේ ගීත, ප්‍රසංග වලදී නොවරදවාම ගායනා කරනවා. සාමාන්‍යයෙන් වෙනත් ගායකයින්ගේ ගීත මිනිස්සු එහෙම ඉල්ලන්නේ නැහැනේ. ඒකෙන්ම තේරෙනවානේ, ජෝතිපාල මහත්මයාගේ ගීත වල වටිනාකම. මං හිතන්නේ ජෝතිපාල මහත්මයා තමයි අපේ රටේ උන්නු ආකර්ෂණීයම ගායකයා.” “ජෝතිපාල මහත්මයාට හොඳ ආකර්ෂණීය ගැඹුරු කටහඬක් වගේම කඩවසම් පෙනුමකුත් තිබුණා. චිත්‍රපට පසුබිම් ගී ගායනයට ජෝතිපාල මහත්මයාගේ කටහඬ තරම් සුදුසු කටහඬක් එතුමා ගෙන් පසු තවම අපට හමු වී නැහැනේ. මං හිතන්නේ නැහැ, ජෝතිපාල මහත්මයා වගේ ශිල්පියෙකු අපේ මේ ක්ෂේත්‍රයට යළි කවදාවත් බිහිවේවි කියලා. ඒ තරම්ම රසට මිහිරටයි ජෝතිපාල මහත්මයා ගී ගායනා කරලා තියෙන්නේ. එහෙම ගයන්න ආයෙත් කාටවත්ම බැරි වෙයි.ජෝතිපාල මහත්මයාගේ ගී ගියද්දී, ඇහෙද්දී වගේම එතුමාට සිහිවෙද්දී අපට සියුම් වේදනාවක් විඳින්න සිදුවෙලා තියෙනවා. ඒ - එතුමා අපෙන් හදිසියේම වියෝ වූ දිනයට පසු දිනයකදී දුම්මලසූරියේ දී පැවැත්වීමට නියමිතව තිබුණු සංගීත ප්‍රසංගයක අප සමඟ ගී ගයන්න සූදානම්ව සිටීමයි. එතුමාට අපි ප්‍රථම වරට සංගීත සපයන අවස්ථාව එය වූ නිසා අපි එතුමාගේ ගීත හොඳින් පුහුණු වී ආසාවෙන් බලා උන්නත් අපේ අවාසනාවට ඊට පෙර එතුමා වියෝ වුණා. එදා සිට ‘අනේ, අපිට ඇයි එතුමාට back කරන්න හම්බ වුණේ නැත්තේ’ කියන දුක මුසු වුණු ප්‍රශ්නය අපිට හැමදාම ඉතිරි වෙලා තියෙනවා.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=av13070712</link>
    <topic>කොරියානු සිනමාවේ ප්‍රවර්ධනයට කැපවූ KOFIC</topic>
    <author>ඈෂ්ලි රත්නවිභූෂණ</author>
    <content>කොරියානු සිනමාවේ ප්‍රවර්ධනයට කැපවූ KOFICපසුගිය සතියක ‘රසඳුන’ අතිරේකයේ සිකුරාදා හැන්දෑව තීරුවේ සු.මී. විසින් අතිශය කාලෝචිත අදහසක් මතුකරනු ලැබ තිබුණි. ඔහු ප්‍රකාශ කර තිබුණේ වර්තමාන ජාතික චිත්‍රපට සංස්ථාව අහෝසිකර ඒ වෙනුවට ජාතික චිත්‍රපට අධිකාරියක් පිහිටුවිය යුතු බවයි. එය කියවූ මට මෙවර තීරුව කොරියානු චිත්‍රපට කවුන්සලය Koreon Film Council- KOFIC පිළිබඳ සාකච්ඡා කිරීම සඳහා වෙන් කළ යුතු යැයි හැඟුණි.කොරියානු සිනමාවට අනුග්‍රහ දැක්වීම සහ ප්‍රවර්ධනය කිරීම අරමුණු කොට ගෙන කොරියානු සමූහාණ්ඩුවේ සංස්කෘතික, ක්‍රීඩා හා සංචාරක කටයුතු අමාත්‍යාංශය විසින් කොරියානු චිත්‍රපට කවුන්සලය පිහිටුවන ලද්දේ 1973 දීය. එම අමාත්‍යාංශය මඟින් පත්කරනු ලබන පූර්ණකාලීන සභාපතිවරයකු සහ කොමසාරිස්වරු අටදෙනෙකුගෙන් සමන්විත මණ්ඩලයක් මඟින් එය පාලනය වෙයි. කොරියානු සිනමාවට අදාළ ප්‍රධාන ප්‍රතිපත්ති පිළිබඳ තීරණය කරනු ලබන්නේ එම මණ්ඩලය මඟිනි. කොරියානු චිත්‍රපට කර්මාන්තය සංවර්ධනය කිරීමේ අරමුණ ඇතිව 2007 සිට කොරියානු චිත්‍රපට කවුන්සලය මඟින් පිහිටුවන ලද චිත්‍රපට සංවර්ධන අරමුදල 2012 වර්ෂය වන විට ඇමෙරිකානු ඩොලර් මිලියන 430ක ඉලක්කයකට ළඟාවී ඇත.මෙම ආයතනය කොරියානු චිත්‍රපට නිෂ්පාදන කටයුතු සඳහා ද උපකාර කරනු ලැබේ. එය අංශ රාශියක් සඳහා විහිදී ඇත. ස්වාධීන සිනමාකරුවන්ට වෘත්තාන්ත, කෙටි හා වාර්තා චිත්‍රපට සඳහා කිසියම් සීමාවක් යටතේ මූල්‍ය ආධාර ලබා දෙන අතර චිත්‍රපට නිෂ්පාදනයට සම්බන්ධ වන සේවකයන් සඳහා මූල්‍ය අනුග්‍රහ ලබා දෙන අතර ආදායමෙන් ආපසු අය කර ගන්නා පදනම යටතේ චිත්‍රපට මුදාහැරිම සඳහා ද මූල්‍ය දායකත්වය සපයනු ලැබේ.KOFIC මඟින් සිදු කෙරෙන තවත් සුවිශේෂී කාර්යයක් වන්නේ online තිර රචනා වෙළෙඳ පොළක් පවත්වා ගෙන යාමයි. මේ මඟින් විශේෂයෙන් සම්ප්‍රදායානුකූල කොරියන් සංස්කෘතිය විදහා දක්වන කතා පුවත් සහ කොරියානු නවකතා පදනම්කරගත් තිරකතා මෙම online වෙළෙඳපළ මඟින් අධ්‍යක්ෂවරුන් සහ නිෂ්පාදකයන් සඳහා අලෙවි කළ හැකිය.තවද ස්වාධීන සිනමා කෘති සහ කලාත්මක චිත්‍රපට තිරගත කරනු ලබන සිනමා ශාලා සඳහා අනුග්‍රහ දක්වනු ලැබේ. ඒ අනුව කොරියාව පුරා විසිරී ඇති චිත්‍රපට ශාලා 25ක් සඳහා ද, සෝල් නගරයේ පිහිටුවා ඇති ස්වාධීන චිත්‍රපට තිරගත කිරීම සඳහා කැපවූ සිනමා ශාලා 03ක් සඳහා ද අනුග්‍රහ දක්වනු ලැබේ. ස්වාධීන වාර්තා හා සජීවිකෘත චිත්‍රපට සඳහා ද, එම චිත්‍රපට විදේශ රටවල තිරගත කිරීම සඳහා ද සහයෝගය ලබා දෙනු ලැබේ.KOFIC සිනමා අරමුදල කොරියානු චිත්‍රපට කර්මාන්තය සඳහා මුදල් ආයෝජනය කරන අවස්ථා ද වේ. කොරියානු සිනමා කර්මාන්තය විධිමත්ව පවත්වා ගෙන යාම සඳහා වාර්ෂිකව ඇමෙරිකානු ඩොලර් මිලියන 8.9ක් පමණ ආයෝජනය කරන අතර පසුගිය වර්ෂ 12 තුළ චිත්‍රපට 602ක් සඳහා ඇමෙරිකානු ඩොලර් මිලියන 43.1ක් ආයෝජනය කර ඇත. එම ආයතනය ප්‍රධාන පෙළේ ජගත් සිනමා උත්සව සඳහා නිල වශයෙන් සහභාගි වන අතර කොරියානු චිත්‍රපට ප්‍රවර්ධනය කිරීම සඳහා එම සිනමා උත්සව මඟින් පවත්වාගෙන යන Film Market සඳහා ද සහභාගි වන අතර එම උත්සව පැවැත්වෙන කාලය තුළ Korean Film Night නමින් සම්භාෂණයක් ද සංවිධානය කරනු ලැබේ. ඊට අමතරව විදේශ රටවල කොරියානු සිනමා කෘතිවල විශේෂ දර්ශන පැවැත්වීම කෙරෙහි ද සුවිශේෂ අවධානයක් යොමු කෙරේ. මෙම අමාත්‍යාංශයේ කාර්යාල දෙකක් ඇමෙරිකාවේ හා චීනයේ පවත්වා ගෙන යනු ලැබේ. මෑතකදී මෙම කවුන්සලය බෙයිජිං හී Film Business Centre නමින් සාමූහික නිෂ්පාදන කටයුතු ප්‍රවර්ධනය සඳහා ද කාර්යාලයක් විවෘත කරන ලදී.ඊට අමතරව කොරියන් සිනමාව පිළිබඳ අංගසම්පූර්ණ වාර්ෂික ග්‍රන්ථයක් ද, ඉංග්‍රිසි සඟරාවක් ද ප්‍රකාශයට පත් කෙරේ. තවද කොරියාවේ රූපගත කරන විදේශ චිත්‍රපට සඳහා කවුන්සලයේ කොන්දේසිවලට යටත්ව ආයෝජනය කරන්නේ නම් 25%ක ප්‍රතිශතයක් දක්වා මූල්‍ය ප්‍රතිපූරණයක් කරනු ලැබේ.1984 දී ඔවුන් විසින් The Korean Academy of Film Arts ආයතනය ස්ථාපිත කරන ලද අතර චිත්‍රපට අධ්‍යක්ෂණය, සිනමා ඡායාරූප ශිල්පය, තිර රචනය හා සජීවීකරණය පිළිබඳ පාඨමාලා පවත්වා ගෙන යනු ලැබේ. KOFIC ආයතනය යාවත්කාලීනව ආදායම් වාර්තා පවත්වාගෙන යනු ලැබේ. සිනමා ශාලාවන්හි ප්‍රවේශ පත්‍ර අලෙවිය හා ඉන් ලද ආදායම CENEMA ON WHEELS මඟින් ලබා ගත හැකි ආකාරයට තාක්ෂණය දියුණු කර ඇත.මා මෙහිලා සඳහන් කර ඇත්තේ එම ආයතනය මඟින් සලසන සේවා අතරින් කීපයකි. ඔවුන්ගේ තවත් එක් කාර්යයකින් මෙම තීරුව අවසන් කරමි. ආබාධිතයන් සඳහා පහසුවෙන් සිනමා හලට ගොස් චිත්‍රපට නැරඹීමට හැකි වන පරිදි සිනමා ශාලාවන්හි පහසුකම් ප්‍රවර්ධනය කිරීම සඳහා අනුග්‍රහ දක්වන අතර එය හඳුන්වනු ලබන්නේ යනුවෙනි. දැන් පාඨක ඔබට මෙම කටයුතු අපගේ ජාතික චිත්‍රපට සංස්ථාව ඉටුකරන කාර්යභාරය හා සැසැඳිය හැකිය.ඈෂ්ලි රත්නවිභූෂණකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=av13070713</link>
    <topic> ජෝති අයියා උන්නා නම් මම මෙහෙම අසරණ වෙන්නෑ</topic>
    <author>ජෝජ් රොබ්සන් ද සිල්වා</author>
    <content> ජෝති අයියා උන්නා නම් මම මෙහෙම අසරණ වෙන්නෑඑච්.ආර්. ජෝතිපාල ගායන ශිල්පියාණන් වියෝ වී ගෙවී ගිය පසුගිය වසර විසිපහ පුරාම ඇය ජෝතිපාලයන් වෙනුවෙන් එවැනි කවි පන්ති ගණනාවක් ම ලියුවා ය. එසේ ම ඇය ලේකම්වරිය ලෙස කටයුතු කරන ‘එච්.ආර්. ජෝතිපාල මිතුරු සමාජය සහ ගුණ සමරු පදනම’ හරහා ජෝතිපාල සමරු වැඩ සටහන් උදෙසා සිය දායකත්වය ලබා දෙමින් අගය කළ හැකි කාර්ය භාරයක් ඉටු කළා ය. එහෙත් දිවි ගමන හුදකලාවම යනෙන ඇය ජීවත් වෙන්න ස්ථිර ආදායමක් හෝ හිසට සෙවණක් හෝ නොමැතිව අද අසරණව හිඳින්නී ය.“රසඳුන” මෙම අනාවරණය කරන්නේ දශක ගණනාවක් පුරා ජෝතිපාලයන්ගේ ගීත රසිකාවියක් ලෙසින් ඉමහත් කැපවීමකින් යුතුව ජෝති ගැයූ ගීත පට, පදමාලා, ජෝති පිළිබඳ පළ වූ පුවත්පත් ලිපි, ජෝතිගේ තොරතුරු සහ ඡායාරූප සංරක්ෂණය කරමින් සිය ජීවිතයෙන් වැඩි කාලයක් ගෙවා ඇති මල්ලිකා යූ. ලියනගේ පිළිබඳ සත්‍යය ජෝති ගීත ලෝලීන්ගේ දැන ගැනීම පිණිස ය.මුලින් ම ඇය අප සමඟ පැවසුවේ මෙවර එච්.ආර්. ජෝතිපාලයන්ගේ 26 වැනි ගුණානුස්මරණය වෙනුවෙන් පැවැත්වෙන ‘අමරණීය ජෝති’ ගීත ප්‍රසංගය ඇතුළු අනිකුත් වැඩසටහන් පිළිබඳ ය.“ජූලි හත්වෙනිදා (අද) උදේ දහයට බොරැල්ල කනත්තේ පිහිටි ජෝති ගී සෑයට මල්දම් උපහාර පුදා අප මිතුරු සමාජය සහ ගුණ සමරු පදනම මඟින් අපේ ආදරණීය ජෝති අයියාව අනුස්මරණය කරනවා. සවස හයට මරදාන ටවර් රඟහලේ දී ජනප්‍රිය ගායක ගායිකාවන් ජෝති අයියාගේ ජෝතිමත් ගීත ගායනා කරන ‘අමරණීය ජෝති’ ගීත ප්‍රසංගය පැවැත්වෙනවා. කෙහෙළිය රඹුක්වැල්ල ඇමැතිතුමා ප්‍රධාන ආරාධිතයා වශයෙන් මෙයට සහභාගි වන අතර ප්‍රධාන දෙසුම පවත්වන්නේ ජැක්සන් ඇන්තනී. ‘ආදරණීය ජෝති’ ප්‍රසංගයේ සංගීතය මෙහෙයවන්නේ අර්නස්ට් සොයිසායි.”. මාළිගාවත්තේ ජෝතිපාල පිළිරුව අසලදී සමරු වැඩසටහනක් පැවැත්වෙන්නේ නැද්ද?“නැහැ, එහිදී විශේෂ සමරුවක් කෙරෙන්නේ නැහැ. ජෝති අයියාගේ උපන් දිනය යෙදෙන පෙබරවාරි 12 වැනිදා තමයි එතැනදී සමරු උත්සවයක් අප පවත්වන්නේ.”. ඔබ ලේකම්වරිය ලෙස කටයුතු කරන ‘එච්.ආර්. ජෝතිපාල මිතුරු සමාජය සහ ගුණ සමරු පදනම’ පිළිබඳ කෙටි හැඳින්වීමක් කරනවාද...?“අපේ මේ එකමුතුවේ සභාපතිනිය ජෝති අයියාගේ බාල දියණිය ක්‍රිෂ්ණි නර්මදා ජෝතිපාලයි. ජනාධිපති නීතිඥ හේමන්ත වර්ණකුලසූරිය, චිත්‍රපට සහ ටෙලිනාට්‍ය නිෂ්පාදක පද්මසිරි කොඩිකාර, කැසට් නිෂ්පාදක ඩබ්ලිව්. ජයසේන ද අල්විස් අනුශාසකවරු ලෙසත් ප්‍රියන්ත උදයකුමාර ප්‍රධාන සංවිධායක ලෙසත් මා ලේකම්වරිය ලෙසත් කටයුතු කරන අතර අංක - 20, මැගසින් පාර, බොරැල්ල, කොළඹ - 08 ලිපිනයේ මෙය පවත්වා ගෙන යනවා. අපි මෙය ආරම්භ කළේ 2010 දීයි. ජෝති අයියාගේ ගීත රසවිඳින රසික රසිකාවියන් එක්රැස් කිරීමත්, මතු පරම්පරා උදෙසා ජෝති අයියා ගයා ඇති ගීත ආරක්ෂා කර තැබීමත් අපේ ප්‍රධාන පරමාර්ථයයි.‍”. මෙම එකමුතුවෙන් දැනට ඉටු කෙරී හෝ යෝජනා කෙරී ඇති වැදගත් ක්‍රියා මාර්ග මොනවාද...?“දිවයින පුරා සිටින ජෝති අයියාගේ ගීත රසවිඳින විශාල රසික රසිකාවියන් පිරිසක් අපි දැනට මේ එකමුතුවට එක් රැස් කරගෙන තිබෙනවා. ඔවුන් හා එක්වී ජෝති අයියා වෙනුවෙන් අනුස්මරණ උත්සව සහ වැඩසටහන් සංවිධානය කර තියෙනවා. ජෝති අයියා වෙනුවෙන් කෞතුකාගාරයක් අපි ඉල්ලා ඇති අතර ජෝති අයියා ජීවත් වූ මාළිගාවත්ත ‘ජෝතිපාලපුරය’ ලෙසින් නම් කරන ලෙසත් යෝජනා කර තිබෙනවා. එමෙන් ම ජෝති අයියා නමින් නිවාස සංකීර්ණයක් ඉඳි කරන්නත් යෝජනා කෙරුණා‍.‍. ඔබ මුලින් ම ජෝති අයියාගේ ගීත රසිකාවියක් වූ අයුරු ඔබට මතකද...?“අපෝ... ඔව්. එතකොට මට අවුරුදු දහයක් විතර ඇති. අපේ ගමේ මඟුල් ගෙදරක බැඳ තිබුණු ස්පීකරයකින් ජෝති අයියා ගැයූ ‘මුලදි බැන්ද ආදරයක මිහිර දැන්’ ගීතය ඇසීමෙන් තමා මුලින් ම ‍මම ජෝති අයියාගේ ගී අහන්න පෙලඹුණේ‍. අදහස ගැන තේරුමක් ඇතිව නෙමේ ‍මං එ‍හෙම පෙලඹුණේ. ඒ ගීතයේ මුලටම ජෝති අයියා ‘මගෙ අත ඔබට හැර’ යනුවෙන් ගයන කවියට තමයි වැඩියෙන් ම ආසා හිතුණේ. ඊට පස්සේ මගේ අක්කා ජෝති අයියාගේ ‍ෙෆ‍ාටෝ එකක් අලවා තිබුණු සින්දු පොතක් මට පෙන්නුවා. එහෙම ටික ටික මං ජෝති අයියාගේ ගීත අහන්නත් ඔහුගේ ගීත ලිපි, ඡායාරූප එකතු කරන්නත් පුරුදු වුණා. මං ඉන්න කාමරේ පුරවලා තියෙන්නේ ඒවා වලින් තමයි. 1973 අගෝස්තු මාසේ 19 වැනිදා මහනුවර දී පැවැත්වූ ‘ඇසළ මේලා’ ප්‍රසංගයේ දී තමයි පළමුවෙන් ම ජෝති අයියා සමඟ මම කතා කළේ. ඉන්පසු ‘ජෝති රාත්‍රිය’ ප්‍රසංගවලදී හමු වී කතාබහ කිරීමෙන් ජෝති අයියාගේ රසික හිතවතියක් වෙන්න මට හැකි වුණා. ඔහු අද ජීවතුන් අතර නැති වුණත් මගේ හිතවත්කම මම මියයන තුරුම අඩුවක් වෙනසක් වෙන්නේ නැහැ. මම කැමැති හැමදාමත්ම ජෝති අයියාගේ ගීත රසික හිතවතිය ලෙස මාව හඳුන්වනවාටයි.”. ඔබව මුලින් ම අප හඳුනා ගත්තේ ‘පොල්ගොල්ලේ මල්ලිකා’ ලෙසයි. ඉන්පසු ඔබ ‘පල්ලේතලවින්නේ මල්ලිකා’ වුණා. දැන් ඔබ ‘ගෙලිඔය මල්ලිකා’ වෙලා. එලෙස වෙන්නේ ඇයි...?“ඇත්තම කියනවා නම් ඊට හේතුව තමයි මට ස්ථිර පදිංචියට නිවෙසක් නැතිකම. මගේ පියා පොලිස් සැරයන්වරයෙකු ලෙස රාජකාරිය කළ පුද්ගලයෙක්‍. පියා විශ්‍රාම ගත් පසු අපි උන්නේ කුලී නිවාස වල. ඒත් අද මගේ පියාත් මවත් ජීවතුන් අතර නැහැ. දැන් මං මේ ලෝකේ තනිවෙලා‍. ඇඳුම් මහන්න සහ පැච් වර්ක් මට පුළුවන්. ඒත් මේ ගමේ මට කුලී ඇඳුමක් මහන්න වත් ලැබෙන්නේ කලාතුරකිනි. පුංචි දරුවන්ට ඇඳුම් ටිකක් මැහැව්වා විකුණාගන්න හිතාගෙන. අනේ, ඒත් ඒවා කවුරුත් ගන්නේ නැහැනේ මගේ ම අසරණකමට.මට පැච් වර්ක් පුළුවන් හින්දා ඒ සඳහා පාඨමාලාවක් ආරම්භ කළා. කෝ කිසිම කෙනෙක් ආවේ නැහැ ඉගෙන ගන්න. පසුගිය දිනවල මැහුම් සාප්පුවල වැඩ ඉල්ලගෙන ගියත් එහෙම වැඩක් වත් හරි ගියේ නැහැ. මේ ප්‍රශ්න මං කාට කියන්නද දෙවියනේ, ඉතින්...? මට මගේ ජීවිතේ නැති කරගන්න හිතුණු වාර අනන්තයි. ඒත් අපේ බුද්ධාගමේ හැටියට ඒක ගෙවා ගන්න බැරි පවක් වෙන හින්දා ඉවසාගෙන උන්නත් තව කොච්චර කල් නම් මෙහෙම ඉන්නද මං.”. ඔබට පදිංචියට සුදුසු නිවෙසක් කවුරුන් හෝ ලබා දෙනවා නම් ඔබට සහනයක් වේද...?“සත්තකින් ම කවුරු හරි මට ජීවත් වෙන්න සුදුසු ප්‍රදේශයකින් ඉන්න තැනක් ලබා දෙනවා නම් එය මට ලොකු සහනයක් වෙනවා. එවිට පුළුවන් තරම් කාලයක් මට ජෝති අයියා වෙනුවෙන් මොන දුක් කරදර මැද වුණත් මිතුරු සමාජයේ වැඩ කටයුතුත් කරගෙන ජීවත් වෙන්න කුමක් හෝ ස්වයං රැකියාවක් කරන්න නිදහසක් ලැබේවි. පැච් වර්ක් පාඨමාලාවක් කරගෙන, කුලී ඇඳුමක් මහගෙන හෝ එළවළු, පළා මොනවා හරි වවාගෙන විකුණා ගෙන හෝ ජීවත් වෙන්න එවිට මට පුළුවන්නේ.අනේ, ඇත්තමයි - මේ තනි මට ඉන්න තැනක් කවුරු හරි ලබා දෙනවා නම් ඒක ඔහුට හෝ ඇයට ලොකු පිනක් වෙනවා නිසැකයි. කවුරුන් හෝ එවැනි කෙනෙකු ඉන්නවා නම් මගේ 072 3493455 දුරකථනයට අමතන්න කියන්න. නැතිනම් අංක 230, දෙල්අංග, ගෙලිඔය යන දැනට මා පදිංචි වී සිටින ලිපිනයට ලියන්න කියන්න. ජෝති අයියා උන්නා නම් මං මේ තරම්ම අසරණ වෙන්නේ නැහැ. මොනවා කරන්නද, ජෝති අයියා හදිසියේ ම වියෝ වුණෙත් මගේ ම අවාසනාවටම වෙන්න ඇති.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=av13070714</link>
    <topic>'ඉඳුනිල් මිණි කැට පරදවන' ගීතය මං ලීවේ ඉංග්‍රීසියෙන්</topic>
    <author>ඉනෝකා පෙරේරා බණ්ඩාර</author>
    <content>'ඉඳුනිල් මිණි කැට පරදවන' ගීතය මං ලීවේ ඉංග්‍රීසියෙන්La - Ceylonians නායක නොයෙල් රණසිංහබතික් සරම් – කමිස හැඳ පන් තොප්පි පැලැඳගත් මේ ගායකයන්ගේ දෙපා නිරුවත්ය.ඔවුන් වයන්නේ සරල සංගීත භාණ්ඩ කිහිපයක් පමණි.කොංගෝ ඩ්‍රම් එකත් බැන්ජෝ ගිටාරය සහ බොක්ස් ගිටාරයත් මරක්කාවත් පමණක් එක්වූ විට මැවෙන ඒ මිහිරි සංගීතය සමඟ ඔවුහු ගයත්.’තරුණ ජීවිතේ අපේ විනෝදයෙන් ගෙවන්න ඕනෙ සතුරු නොවී සාමයෙන් මිතුරු මිතුරියන් ලෙසේ අපි හොඳින් එන්න ප්‍රිති වන්න සැවොම දැන් ඉතින්...’මේ නම් අමුතු කණ්ඩායමකි. කණ්ඩායම් සංගීතයකි. ගී මිහිර රස මුත් ඔවුන් හැඳ පැලැඳ සිටින අමුතු ඇඳුම්, පිළිගන්නට රසිකයෝ කැමැති නැති හැඩකි.’හූ.... හූ... හූ.... මාළු කාරයෝ ගෙදර පලෝ.... රස්තියාදු කාරයෝ ගෙදර පලෝ...’හූ හඬ වැඩිවත්ම කණ්ඩායම තවත් ජවය ගනී. ඇත්තේ එකම එක මයික්‍රෆෝනයකි. ඒ වටා රොක්ව සිටින නොයෙල් රණසිංහ ප්‍රමුඛ ‘ලා - සිලෝනියන්ස්’ කණ්ඩායම හූ හඬ මැදින් ඊළඟ ගීතයත් අරඹයි.’හෝයියා.... හෝයියා... හෝයියා... හෝයියා...’ එතෙකින්ද නැවතුමක් නැත.’ඉඳුනිල් මිණි කැට පරදවන ඇගේ නෙත් යුවළින් කැලුම් විහිදුන සිහිනිඟ - සුඟ ගත හැකි මිටින ඒ... තොල් නා දලු පරදවන... මාලි... රුවන්මාලි... මාලි... රුවන්මාලි...,එතෙක් ආ හූ හඬ වෙනුවට කන් දෙදරවන අත්පොළසන් හඬ ඇසෙන්නට මහ කාලයක් ගියේ නැත.La - Ceylonians සංගීත කණ්ඩායම, ශ්‍රී ලාංකේය ශ්‍රාවක – රසිකයන්ට එතෙක් පුරුදුව තිබූ හින්දි රැල්ල වෙනස් අතකට යොමු කරමින් සිටියේය.නෙවිල් ෆර්නැන්ඩෝ එක් ආරකින් ගයන්නට වූ අතර නොයෙල්ලාගේ කැලිප්සෝ සංගීතය, තවත් ආරකින් ගමන ආරම්භ කළේය.ඒ, 1963 මාර්තු 09 වැනිදායිනි.ඊටත් පෙර ඇරැඹුණු නොයෙල්ගේ සංගීත ජීවිතයට දැන් වසර 55 කි. ඔහුගේ ලා - සිලෝනියන්ස් සංගීත කණ්ඩායම සිය අභිමානවත් 50 වැනි වසර සපුරන්නේ ද මේ අවුරුද්දේ ය. එහෙයින් 2013, නොයෙල් රණසිංහයන්ට කොහොමත් සුවිශේෂීය.දැන් නොයෙල්ට 72 කි.ඊයේ පෙරේදා ඉන්දියාවේ කළ බරපතළ හිසේ සැත්කම නොවන්නට වෙන කිසිදු රෝගයක් ඔහුට තිබුණේ ද නැත.දෙවියන්ට පින් සිදු වන්නට ඔහු දැන් සුවයෙනි. නෙළුම් සහ නිලූෂි දූලා දෙදෙනාම විවාහ පත්වී දරුමල්ලන් ද සමග පදිංචිය ඕස්ට්‍රේලියාවේ බැවින් බිරියත් ඔහුත් වෙසෙන නුගේගොඩ – පාගොඩ නිවෙසේ පුංචි පාළුවක් නැත්තේ ම නැත.මේ අඩ සිය වසම ළඟින් හුන් බැන්ජෝ ගිටාරය සහ බොක්ස් ගිටාරය තවමත් තමන් අතැර නැති බැවින්, බිරිය හැරුණුකොට නොයෙල්ට පාළු මකන්නට ඒ දෙදෙනාත් හවුල්ය.’මට ආසයි, ‘තරුණ ජීවිතේ’... අහන්න...’එදා ගුවන් විදුලියෙන් විනාඩි 15 ක් පමණක් ඇසෙන්නට සැලැස්වූ කණ්ඩායම් සංගීතයෙහි මිහිරට වශී කෘත වූ අපගේ ඉල්ලීම ඔහු අහක දැමුවේ නැත. බැන්ජෝ ගිටාරයෙන් සුමියුරු තාල මවමින් ඔහු ගීත කිහිපයක් ම වාදනය කළේ පෙර දවසක මෙන් ම කඩිසර ඇඟිලි තුඩුවලිනි.ඒ මිහිරෙන් මොහොතකට හෝ මන්මත් නොවන්නො කවුරුද... ගුවන් විදුලියේ ඇසූ ‘කණ්ඩායම් ගී’ අතීතය ළඟ, සිත නැවතිණි. කියන්නට බොහෝ දේ නොයෙල්ට තිබෙයි.”ගුවන් විදුලියෙන් මේ ගීත ඇහෙන්න කලින් අපි සෑහෙන වෙහෙසක් ගත්තා ඒ තැනට එන්න. 1958 බටහිර සංගීත ක්‍ෂේත්‍රයේ පෙරැළියක් කළElvis Presly, Everly Brothers, Connie Francis, Shirley Basseyගායක ගායිකාවන්ගේ ගීත අපේ සංගීත කණ්ඩායම් තුළින් ගායනා කළා. ඒ, ඇන්ටන් රත්නායක සමඟ ඇරැඹූFlames, Blue Bells හා Moon Beams කියන අප පිහිටුවාගත් සංගීත කණ්ඩායම් තුළින්.නමුත් මට ඒක ඇතිවෙලා තිබුණේ. අලුත් ක්‍රමයකට මිනිසුන් අතර මතක හිටින යමක් කරන්න ඕනෙ කියලා හිත හිතා ඉන්නකොට තමයි සරොම් – පන් තොප්පි, සෙරෙප්පු නැතිව Styleඑකක් හදාගන්න ඕනෙ කියලා ඔළුවට ආවේ. මගේ ළඟ සින්දු දෙක තුනකුත් තිබුණා. සරොම් – පන්තොප්පි අනන්‍යතාවත් එක්ක, අපි හෝටල්වල ගයනකොට එහි හිටපු සුදු ජාතික ‘මැනේජර්’ කෙනෙක් තමයි කිව්වේ, ‘උඹලා කැලිප්සෝ සංගීත කණ්ඩායමක්...’ කියලා.බටහිර පන්නෙ ගීත ආරක් වුණාට එහි දේශීය ගතියකුත් තිබුණා. ඇඳුම්වලින් ඒ ගතිය තවත් වැඩිවුණා. මං කිව්වා, ‘මොන කැලිප්සෝ වුණත් කමක් නෑ, අපි ‘ශ්‍රී ලන්කන් කැලිප්සෝ’ කියලා.මම ගීත ලියන්නෙ ඉංග්‍රීසියෙන්. ‘ඉඳුනිල් මිණි කැට...’ ගීතයත් මං එහෙම ලියලා සිංහලට නඟපු, මගේම මුල්ම ගී දෙකතුනකින් එකක්. අද නම් ඒ ගීත එක එක්කෙනා ‘ටයිට්ල්’ මාරු කරලා අයිති කරගෙන වගේ කතා කරනවා.කොහොම වුණත් ලා - සිලෝනියන්ස් පිටුපස්සෙන් ලා - බම්බාස්, මී මැස්සෝ, ලැවීනියන්ස්, ෆ්ලැමින්ගෝස්, බෙන්තොට බීච්, මූන්ස්ටෝන්ස් වගේ විශාල කණ්ඩායම් ගී රැල්ලක් ආවා.”1968 මාර්තු මස එවකට PHILIP ලේබලයේ ලංකා නියෝජිත හා ගව්රි ආයතනයේ අධිපතිවරයා වූ පැට්‍රික් කුරේරා මහතාගේ ආරාධනයෙන් ලා සිලෝනියන්ස් කණ්ඩායමේ පළමු ගීත එකතුව JVPC 1002 EP තැටියෙන් නිකුත් කරන ලද්දේ ගීත 4 ක් ඊට ඇතුළත් කරමිනි.ඉන්පසු තවත් තැටි 40 ක් සඳහා ගීත ගායනා කිරීමට කුරේරා මහතා කළ ඉල්ලීමට නොයෙල් දුන්නේ අමුතු පිළිතුරකි.’මේ අවස්ථාව අනෙක් කණ්ඩායම් අතරේ බෙදා දෙන්න...’නොයෙල් කළ ඒ පරිත්‍යාගයෙන් සියලුම කණ්ඩායම්වලට වෙළෙඳතැටි නිකුත් කිරීමේ අවස්ථාව උදා විය.’මංගෝ නැන්දලා...’ එළි බැස්සේ ද ශ්‍රාවකයින් ඒ පිළිගත්තේ ද ඔය සිදුවීමෙන් පසු බව අදත් ඇනස්ලි මාලේවනට නම් අමතකව නැත.ගුවන් විදුලියේ එකල අතිශය ජනපි‍්‍රයව තිබූ හින්දි රැල්ලට අභියෝග කිරීම නොයෙල්ට පහසු වූයේ නැත.ඉන්දියාවේ ගොස් ඉගෙනගෙන පැමිණි සංගීත ඔස්තාර්ලා ඒ වන විට ගුවන් විදුලියේ සංගීත අංශයේ බලපරාක්‍රමය විහිදුවාගෙන සිටි බැවිනි.’තුත්පහි සංගීත කාරයෝ..., සංකර .... පීචං...’ පිරිසක් ලෙස, කණ්ඩායම් සංගීතකරුවන් වර්ග කෙරුණේ ඔවුන් අතිනි.ගුවන් විදුලියේ 1970 – 77 කාලයේ හඳුන්වා දුන් ප්‍රබුද්ධ ලේබල් සංස්කෘතිය අනුව ගීත හා ශිල්පීන් වර්ග කිරීම තුළ මුලින්ම කප්පාදු කෙරුණේ කණ්ඩායම් සංගීතයයි. ඔවුන්ගේ තැටි සිගරට් කොට මඟින් පිළිස්සීම, අල්පෙන්ති තුඩුවලින් සීරීම, පළුදු කිරීම කණ්ඩායම් සංගීත කරුවන් මුහුණ දුන් ප්‍රබලම ඛේදවාචකයයි.එහෙත් ඉංග්‍රීසි සේවයේ වර්නන් කොරයා වැනි මහත්මා ගුණැති මිනිසුන් කිහිපදෙනකු දුන් අතහිත නිසා විනාඩි 15 ක ප්‍රචාරක කාලය කණ්ඩායම් සංගීතයට හිමි විය.අදත් අපට මතක හිටින ඒ මිහිර ගෙනා විනාඩි 15 මොන තරම් ප්‍රේමණීයද...ඒ විනාඩි 15 රැකගන්නටත් නිතර සටන් වදින්නට නොයෙල්ට සිදුවිය.ඔතෑනි සරල ගීවලට මහත් ඉඩකඩක් ලැබෙන අතර මනරම් කණ්ඩායම් සංගීතයට එල්ලවන මේ අසාධාරණය හමුවේ සියලු සංගීත කණ්ඩායම්කරුවන්ගේ ගී එක්කොට නොයෙල්, ‘ලංකා ගී සමාජය’ Song of SriLanka Club 1967 – 68 පිහිටුවූයේ තවත් බලා ඉන්නට බැරි තැනය.ඔහු ශ්‍රී ලාංකේය කණ්ඩායම් සංගීතය ජාත්‍යන්තරයට රැගෙන ගිය හපනෙකි.අනුර ජයසිංහ සහ රොහාන් රුවන්වැල්ල සාමාජිකයන් සමඟ 1976 නොවැම්බර් 19 සිට 21 දක්වා ජපානයේ ටෝකියෝ නුවර Yamaha ආයතනය සංවිධානය කළ World popular song festival in Tokyo තරගයට ශ්‍රී ලංකාව නියෝජනය කර අවසන් පූර්ව වටය දක්වා නොයෙල් ආවේ, ශ්‍රී ලංකාව පිළිබඳ කියැවුණු දේශාභිමානි සහ ඔහුගේ සුපුරුදු ගීත ගායනා කරමිනි.රටවල් 57 ක් අයදුම්පත් 1780 ක් සහ තරග වට 5 ක් ඔස්සේ කණ්ඩායම් 46 ක් සමඟ තරගකොට ඔහු අවසන් පූර්ව තරගය දක්වා ආවේය. එහිදී ඔහුගේ පන්තොප්පිය – බතික් සරම – කමිසය කැපී පෙනුණු බව කියැවිණි.එම සාමාජිකයන් සමඟ 1982 අගෝස්තු 26, 28 ඇමරිකාවේ ලොස් ඇන්ජලිස් සිට රෝමය, නෙදර්ලන්තය, (ඇමස්ටර්ඩෑම්) ආසියාව හරහා ලංකාවට පැමිණි ‘ට්‍රයිස්ටාර්’ ගුවන් යානයේදි නොයෙල් සිය සගයන් දෙදෙනා සමඟ ගායනා ඉදිරිපත් කළේය. තවත් රාජ්‍ය උත්සව ගණනාවකදී ඔහු ලංකාව වෙනුවෙන් ගායනාවේ යෙදුණේ මහත් අභිමානයෙනි.නිහාල් කුමාර පතිරගේ, ලෙස්ලි ගෝමස්, ක්ලැරන්ස් බ්‍රවුන්, ජෝසෆ් මොරේල්, නිමල් පෙරේරා සමඟ 1963 වසරේ ‘ලා සිලෝනියන්ස්’ ලෙස වේදිකාවට නැඟි නොයෙල්ට, එය අඩසිය වසක් පවතින සංගීත කණ්ඩායමක් වේ යැයි එදා නිකමටවත් නොසිතෙන්නට ඇත.එංගලන්තයේ Performing Right Society Limitedහි එකම සාමාජිකත්වය දරන ශ්‍රී ලාංකේය ශිල්පියා ද වන ඔහුගේ ගීත ගයන්නන්ට ජාත්‍යන්තර බුද්ධිමය දේපළ පණත යටතේ අවසර නැත. නොයෙල්ගේ එක පැමිණිල්ලකින් එම ආයතනය ඔහු වෙනුවෙන් නඩු මගට බසියි.ඒ බැව් නොදන්නා අය, තමන්ගේ ගීත අයිතිකරගන්නට දරන වෑයම දෙස නොයෙල් සානුකම්පිතව බලා හිඳියි.ඔහු හිත හොඳ මිනිසෙකි.කවදාවත් ප්‍රසිද්ධියට පත් විය නොහැකි, කිසිවකුත් අත නොදෙන කෝච්චියේ බස් රියේ හමුවන පුංචි කණ්ඩායම් සංගීතකරුවන්ට ඔහු තමන්ගේ ගීත හොඳින් පුරුදුවී ගයන්නැයි කියයි.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=av13070715</link>
    <topic>ආනන්දනීය ආස්වාදය හා බැඳුණු මගේ ආශිර්වාදය</topic>
    <author>සංගීතවේදී වික්ටර් රත්නායක</author>
    <content>ආනන්දනීය ආස්වාදය හා බැඳුණු මගේ ආශිර්වාදයනොබෝ දා පන්නිපිටිය ධර්මපාල විද්‍යාලයීය කලා සංගමය ඉදිරිපත් කළ ‘සංකලන 7’ නම් වූ ප්‍රසංගය නැරඹීමට නෙළුම් පොකුණ මහින්ද රාජපක්ෂ රඟහලට මා ගියේ දිනකට මට ලැබෙන එවන් ආරාධනාවලින් තවත් එකක් නිසා ම නොවේ. විදුහල්පති තුමා කලාකරුවකු හැටියට මට ආරාධනය කළ නිසාමත් නොවේ. මගේ වැඩිමහල් දියණියගේ බාල දරුවා එනම් මගේ මුනුපුරා එම ප්‍රසංගයේ ඉදිරිපත් කිරීමට යන සක්‍රීය දායකත්වය හා සීයා කෙනෙකු හැටියට මා තුළ උපන් නිහතමානී ආඩම්බරය ද හිත දැරිවයි මා එදා රඟහලට ඇතුළු වූයේ, මා එදින මගේ මුනුපුරාගේ ප්‍රේක්ෂකයකු වීම මා අමන්දානන්දයට පත් කළ සුවිශේෂ‍ී කරුණක් විය. ධර්මපාල දරුවන් ‘සංකලන 7’ ප්‍රසංගයෙන් මා තුළ ඇති කළ අපූර්ව චමත්කාරයෙන් ඇතිවූ ආහ්ලාදය මෙවන් සටහනක් ලිවීමට මා පෙලඹවී යැයි කිවහොත් එය ද අතිශයෝක්තියක් නොවේ.ගුරුවරයකු ලෙස වෘත්තීය ජීවිතය ඇරඹී මට ධර්මපාලයේ විදුහල්පතිතුමා ඇතුළු සෞන්දර්ය ගුරු මණ්ඩලය එක්වී දරුවන් රැගෙන ගිය සෞන්දර්ය චාරිකාව පිළිබඳ මා සිත් හි අසීමිත ගෞරවාදරයක් හට ගත්තේ ය. එ තුළ මගේ මුනුපුරා සිටීම ද මට මහත් ආඩම්බරයක් විය. එම ගෞරවය හා ආඩම්බරය ඇති වූයේ මගේ මුනුපුරාගේ පාසල ලංකාවේ හොඳම මිශ්‍ර පාසල නෙළුම් පොකුණ රඟහලේ ප්‍රසංගයක් ඉදිරිපත් කළ නිසා නම් නොවේ. මෙම ප්‍රසංගය වෘත්තීය මට්ටමේ කලාකරුවන්ට පවා ආදර්ශයක් දෙමින් හුදු අනුකරණවාදී පිළිවෙතින් විනිර්මුක්තව අතිශය නිර්මාණාත්මක ප්‍රසංගයක් අප ඉදිරියේ ඉදිරිපත් කළ නිසා ය. ඒ බැව් එදින ඒ අවස්ථාවට සහභාගි වූ විශාරද නන්දා මාලනිය පවා කියා සිටියා ය.නව නිර්මාණාත්මක ගීත, නර්තන හා නාට්‍ය රසයෙන් පරිපූර්ණව තිබූ මේ ප්‍රසංගයේ තවත් සුවිශේෂී තත්ත්වයක් වූයේ සමස්ත ප්‍රසංගය එකිනෙක වෙන් කළ නොහැකි ආකාරයෙන් නිර්මාණය වී තිබූ ඒකමිතිකත්වය නිසා ය‍. එය එකම නාට්‍යයක් සේ එහි තේමා වූ මානව ප්‍රේමයේ විවිධ හැඩතල මතු කෙරෙමින් ජවනිකා හයක් ලෙස පෙළ ගස්වා තිබීමයි. මිහි මඬලේ ප්‍රේමය, ප්‍රේමයේ ශාන්තිය, සාහිත්‍යමය ප්‍රේමය, දාරක ප්‍රේමය, ගීත ලොවේ ප්‍රේමය හා නූතන ප්‍රේමය යනුවෙන් නම් කොට තිබූ ප්‍රසංග තේමාව මුතු පොටක ඇමිණූ මුතු කැට මෙන් එකිනෙක සම්බන්ධව වේදිකාව මත දිගහැරුණු ආකාරය තවමත් මගේ දෑස් ඉදිරියේ ඉමහත් චමත්කාරයක් මවා පායි.විදුහලේ කීර්තිමත් ආදි සිසුවකු ව‍ූ රවිබන්ධු විද්‍යාපති ගේ ප්‍රතිභාව මෙතරම් දියුණු තියුණු වන්නට ධර්මපාලීය විදුහල් තෝතැන්න කෙතරම් මහෝපකාරී වන්නට ඇද්දැයි මට එවෙලේ සිතුණි. සංගීතය, (ගායනය, වාදනය) නර්තනය නාට්‍යමය ජවනිකා කෙතරම් එකිනෙක සමීප බවක් ඇති කළේ ද යන්න ගැන කල්පනා කරද්දී ඒ වෙනුවෙන් අදාළ ක්ෂේත්‍ර තුනේම ගුරුවරුන් කෙතරම් කැපකිරීමකින් ‍එකිනෙකා පරයා නොයන අන්දමින් සිදු කොට තිබූ මෙහෙවර පසසන්නට ලැබීම ඉමහත් භාග්‍යයක් කොට සලකමි.මොනරාගේ භාව විලාසයන් මතු කළ නර්තනය, යශෝධරා දේවියගේ කරුණා රසයෙන් යුතු ප්‍රේමය, වේදිකාව මත නව නිර්මාණාත්මකව ගොඩ නැඟුණු ගොළු හදවතේ ‘සුගත් දම්මි ආදර අන්දරය’, සාලිය අශෝකමාලා පිළිබඳ ලියැවුණු ‘කවුරුද මේ මල් කුමරිය’ වැනි සංගීතාංග හා නර්තනාංග වඩාත් මා සිත් ගත් අංග හැටියට සටහන් කරනු කැමැත්තෙමි.විවිධ මතවාදයන්ට තුඩු දෙන නූතන ප්‍රේමය වැනි විෂයයක් අතිශය සංයමයකින් ඉදිරිපත් කිරීම අප සිත් තුළ ද අනාගතය පිළිබඳ බලාපොරොත්තු වැඩි කළ බව කිව යුතු ය. නාට්‍ය හා රංග කලා ගුරුතුමා ද, නර්තන අංශයේ ගුරුවර ගුරුවරියන් ද, සංගීත අංශයේ ගුරුභවතුන් ද මේ ප්‍රසංගය යථාර්ථයක් බවට පත් කිරීමට විදුහල්පති කේ.ජී. විමලසේන මහතාගේ මඟ පෙන්වීමෙන් අති මහත් මෙහෙයක් සිදු කොට ඇති බව ප්‍රත්‍යක්ෂ කාරණයක් වෙයි.අවසානයේ දී අදහස් දැක්වීමට මා වේදිකාවට කැඳවූ මොහොතේ මේ නිර්මාණශීලී දරුවන් අමතා ‘නංගියේ මල්ලියේ මට දෙන්න මගෙ පුංචි කාලේ” යනුවෙන් ගයන්නට මට සිත් වුවත් මා දැන් ජීවිතයේ සැඳෑසමයට පත් සීයා කෙනෙකු වී සිටින බැවින් මා කෙසේ නම් මේ කුඩා දරුවන්ට නංගියේ මල්ලියේ යැයි අමතන්නද? එවේලෙහි එතැන මා සමඟ සිටි නන්දා මාලිනිය මගේ සිත් තුළ උපන් චමත්කාරය වෙනත් අයුරකින් සම්පූර්ණ කළ අයුරු මට සිහිපත් වෙයි.“කලා වැවෙන් දිය දෝතක් සේ වටී, ඔබ අපට වටී,“බෝධියකින් වට බෝ කොළයක් සේ අගෙයි අගෙයි ඔබ අපට අගෙයි.”නිර්මාණාත්මක ධර්මපාල දරුවෙනි ඔබට ජය! මම සැනසුම් සුසුමක් හෙළමි. ඒ ඇයි? හෙට දින මට මෙන් අපේ යුගයේ අන් අයට ද ඔබට මේ වේදිකාව බාරදී සතුටු සිතින් ජීවිතයෙන් සමුගෙන යා හැකි නිසා ය.සංගීතවේදී වික්ටර් රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=av13070716</link>
    <topic>‘පිත්තල කොණ්ඩෑරු‍මේ’ ‘සංඛ’ගේ චරිතයට හුඟක් ආසයි</topic>
    <author>තුෂාරි නේරංජා වික්‍රමසිංහ</author>
    <content>‘පිත්තල කොණ්ඩෑරු‍මේ’ ‘සංඛ’ගේ චරිතයට හුඟක් ආසයිතුෂර චාමිකර මුතුකුමාරණපරම්පරාවෙන් පරම්පරාවට කලා ලොවට උරුමකම් කියන්නට හැකි නම් එය කෙනෙකු ලබන සැබෑම වාසනාවක්. එවැනි වාසනාවන්ත කලාකරුවන් බොහෝ දෙනෙක් මේ වන විට අපේ කලා කෙත හැඩ කරනවා. මේ කියන්නට යන්නෙත් එවන් වාසනාවන්ත රංගන ශිල්පියෙක් ගැනයි. ඔහු නව යොවුන් වියේ සිටින රංගන ශිල්පියෙක්. කුඩා දරුවෙකු ලෙසින් ඇරැඹි සිය රංගන ජීවිතයේ ප්‍රධාන කඩඉමක් වෙත මේ වන විට මේ යොවුන් රංගන ශිල්පියා පැමිණ සිටිනවා. ඔහු නමින් තුෂර චාමිකර මුතුකුමාරණයි. තුෂර අපිට හොඳින්ම දැක පුරුදු මුහුණක්. ඇසු නමක්. වේදිකාව, පුංචි තිරය, රිදී තිරය ඔස්සේ අප නෙතු ගැටුණු තුෂර ඔහුගේ නවතම තොරතුරු අපිත් එක්ක කතාබහ කළා.තුෂර මේ දවස්වල යෙදෙන කලා කටයුතු මොනවා ද?මේ දවස්වල ටෙලි නාට්‍ය කිහිපයකම රඟපානවා. ‘පිත්තල කොණ්ඩෑරම’, ‘අත්තම්මා’ යන ටෙලි නාට්‍යවලට රංගනයෙන් දායක වෙනවා. ඊට අමතරව මම උසස් පෙළ විභාගය සඳහා සූදානම් වෙනවා. කලා විෂයන්වලින් තමයි මම උසස් පෙළ හදාරන්නේ. එයට නාට්‍ය හා රංග කලාව ද ඇතුළත් වෙනවා.ඔබ කුඩා දරුවකුව සිටින අවධියේදියි රංගනයට පිවිසෙන්නේ. මේ ගැන මොකද හිතෙන්නෙ?මට මතකයි මම මුලින්ම රංගනයට අත්පොත් තැබුවේ මගේ පියාගේ (ජගත් මුතුකුමාරණ) නාට්‍යයකින්. ඒ ගැන විශාල සතුටක් මට දැනෙනවා. 1998 දී රාජ්‍ය ළමා නාට්‍ය උලෙළට මගේ පියා වේදිකා නාට්‍යයක් නිර්මාණය කළා. ඒ ‘කිරියි පැණියි’ කියලා. මට ඒ වෙනකොට අවුරුදු 4 ½ ක් විතර ඇති. ඒ නාට්‍යයේ තමයි මම ගමගෙදරක ගම පුතා විදිහට මුලින්ම රඟපෑවේ.ඔබ ටෙලි නාට්‍යවලත් චරිත නිරූපණය කළා.මම පළමු වරට ටෙලි නාට්‍යයක රඟපෑවේ ආනන්ද අබේනායක අධ්‍යක්ෂණය කළ ‘නන්නාදුනන්නී’ ටෙලි නාට්‍යයේ. ඇත්තටම මට එය මහ බරපතළ රඟපෑමක් ලෙස දැනුණේ් නැහැ. එහි රඟපෑ චාන්දනී සෙනෙවිරත්න, පාලිත සිල්වා වගේ ප්‍රවීණයන් මට බොහොම සුහදව ළෙන්ගතුව ආදරෙන් සැලකුවා. ඒ නිසා ටෙලි නාට්‍ය පසුබිමක් මට එතැන දැනුණේ නැහැ. ළමා මගේ හිතට බයක් දැනුණේ නැහැ.ඔබ හොඳම නළුවා ලෙස ළමා නාට්‍ය උලෙළවලදී සම්මාන ලැබුවා. ඒ ගැන කතා කරමු.ඒ 2002 රාජ්‍ය ළමා නාට්‍ය උලෙළේදී. 2006 හා 2007 වසරවලදී හොඳම ළමා නළුවා විදිහට රාජ්‍ය රූපවාහිනී ටෙලි සම්මාන උලෙළේදී සම්මාන ලැබුණා. මේවා මගේ රංගන ජීවිතයේ ඉදිරි ගමනට ලැබුණු අභියෝග වගේම ශක්තියක් ලෙස මම දකිනවා.ඔබ සිනමා රංගනයට දායක වුණේ නැත්ද?බුද්ධික ජයරත්න ගේ ‘දේදුනු වැස්ස’ චිත්‍රපටයට මම දායක වුණා. ඒ වගේම විදේශීය චිත්‍රපට දෙකකට රංගනයෙන් දායක වී තිබෙනවා. ඉංග්‍රිසි, ප්‍රංශ භාෂා මට හොඳින් හසුරුවන්න පුළුවන්. එය රංගනයේ දී ලොකු වාසියක් ලෙස මම දකිනවා.රඟපෑ චරිත අතුරින් ඔබේ හිත ගත් චරිත මොනවා ද?සුවිශේෂී වූ චරිත කීපයක්ම තිබෙනවා. ඒ අතර ‘නන්නාදුනන්නී’ ටෙලි නාට්‍යයේ මා රඟපෑ කුඩා පුතු ගේ චරිතය. මෑතකදී විනාශ වූ ලක්ෂ්මන් විජේසේකර ගේ ‘දඟයන්ට පමණයි’ ටෙලි නාට්‍යයේ ‘ටිකිරි’ ගේ චරිතය. සමන් කුමාර ලියනගේ ගේ ‘රන්තලිය වලව්ව‘ ටෙලි නාට්‍යයේ ‘කොලුව‘ගේ චරිතය වගේම මේ දිනවල විකාශය වන ‘පිත්තල කොණ්ඩෑරුම’ ටෙලි නාට්‍යයේ ‘සංඛ’ ගේ චරිතයට මම හුඟාක්ම ආසයි.ඔබේ අනාගත බලාපොරොත්තු මොනවා ද?මම මේ වසර අගභාගයේදී මගේම වේදිකා නාට්‍යයක් නිෂ්පාදනය කිරීමේ බලාපොරොත්තුවක් තිබෙනවා.එය පොදුවේ සැම දෙනාට ම රස විඳින්න පුළුවන් හොඳ ලස්සන නාට්‍යයක් වේවි. ඊට අමතරව මම ඉදිරියේ දී සිනමා අධ්‍යක්ෂණයකටත් යොමුවීමේ බලාපොරොත්තුවක් තිබෙනවා.තුෂාරි නේරංජා වික්‍රමසිංහ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=av13070718</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමඑංගලන්තෙ තිබිච්ච ක්‍රිකට් යුද්දෙට ඕන්න ඉතින් යාන්තම් ෆුල්ස්ටොප් එක වැටුනෙ වර්ල්ඩ් චැම්පියන්ස් ඉන්ඩියාම චැම්පියන්ස් ට්‍රොෆි එකත් උස්සලා.ඔය ක්‍රිකට් යුද්දෙ දවස්වලම අපේ රටෙත් යුද්ධයක් තිබුණ කියල කට්ටිය අහන්න ඇති නේ. ඒක ඔය තර්ටි ඉයර්ස් ප්ලස් එල්ටීටීඊ යුද්දෙ වගේ එකක් නෙවි, හැබැයි. මේක තියෙන්නෙ ෆිල්ම්ස් ෆීල්ඩ් එකේ. දැන් ඕන්න මීටර් වෙනව නේද? අපේ සෝමෙ අය්යයි සේරසිංහ මල්ලිලගෙයි මිනිබැට්ල් එක ෆිෆ්ටිෆයිව් වර්සස් තර්ටිෆයිව් 55/35. තාම නැගල යනවා අලුත්කඩේ පැත්තෙත්.ට්‍රිනිටි රෝයල් බ්‍රැඩ්බි ෆීල්ඩ් එකට ඇනුවලි තියෙන ගේම වාගේ නෙවි මේවා. හැබැයි සෝමෙඅය්යා නම් දැනටමත් කප් එක උස්සගෙන ෆිෆ්ටිෆයිව් ගේම් එකේ. රට වටේ යන්නෙ ‘ජය අපටයි ලංකාවේ, අතන මෙතන කොතැන ගියත් ලංකාවේ’ කිය කියා පපර බෑන්ඩ්ස් එකකුත් ගහගෙන. සේරසිංහ මල්ලිලගෙ ටීම් එක ඔය බලාගෙන ඉන්නෙ ප්‍රසන්න, හඳගම, පතී, විමුක්ති බෙනට්ල එක්ක අලුත්කඩෙන්වත් ..... ලයිට් එකක් ලැබෙයි ද කියල. ඩොක්ටර් සෝමරත්න දිසානායක සොරි පටලවගන්න එපා ඕන්, ප්‍රොෆෙසර් සෝමරත්න නෙවි, එයත් ෆිල්ම්ස් ෆීල්ඩ් එකේ කැප්ටන් කෙනෙක් වෙලා හිටියනේ කාලෙකට ඉස්සර.ඩොක්ටර් සෝමරත්න කලින්ම කියල තිබුණනේ එයාට ෆිෆ්ටිෆයිව් සීන් එක කරගන්න දුන්නෙ නැත්නම්, ශ්‍රී ලංකාවෙ ෆිල්ම්ස් හැදිල්ල නවත්තලම දානව කියල.විජේ මල්ලිට මීට් වෙන නසරානි පොරවල් නම්, මාර කමෙන්ට්ස් ටිකක් තමයි දුන්නෙ ඒ ස්ටේට්මන්ට් එකට. එකපොරක් මෙහෙම අහපි. බුදුසන්තෝ එහෙම වුණොත් අපිට ෆිල්ම්ස් කියල බලන්න භාණ්ඩයක් නැතුවම යාවි නේද විජේ මල්ලි?” තව නසරානියෙක් නම් කිව්වෙ ඊට වැඩිය ආෂික් කතාවක්. ලක්ෂයක් දීලවත් කරගන්න බැරි වැඩේ.අනේ සෝමෙ අයියා ඔයා සේරසිංහලට පාඩමක් ඉගෙන ගන්නත් එක්ක කොහොමහරි නවත්තලම දාන්නකො ඔය ළමා චිත්‍රපටි හැදිල්ල. එතකොට කවුද බලන්න ශ්‍රී ලන්කන් සිනමා ඉන්ඩස්ට්‍රි එකේ පොඩි එවුන්ට කියල බයිස්කෝප් එකක් හදන්නෙ කියලා. විජේ මල්ලිට ඔය සීන් එක සත අලුක්කාලක් වටින්නෙ නෑ.55/35 ද, නෙවි විජේ මල්ලි නම් ෆිෆ්ටි ඕවර්ස් ද ටුවෙන්ටි ටුවෙන්ටි ද කියල අප්සෙට් එකක් නැතුව ක්‍රිකට් නම් බලනවා, හැබැයි ඒව ක්‍රිකට් නම් විතරක්. ෆිෆ්ටිෆයිව් නෙවි හන්ඩ්‍රර්ඩ් ඇන්ඩ් ෆිෆ්ටි ෆයිව් වුණත් මොකෝ ඒව පික්චර්ස් නම්. සිනෙමා නම්. එහෙම නැති එක නේ දුක.බුදුහාමුදුරුවො නම් දේශනා කරල තියෙන්නෙ දුකට මුල හොයාගත්ත කියල නේ. දුක කිව්වාම ඉතින් දුක හිතෙන කතාවක් මේක. ෆිල්ම්ස් ෆීල්ඩ් එකට උ;රක්ට්ම ඩිරෙක්ට් නැති වුණත් ඉන්ඩිරෙක්ට් කියන්නත් බෑ වගේ. හැම ටෙලි නිළියක්ම ගණිකාවක් ද කියන අලුත්ම හිට් සබ්ජෙක්ට් එකට පරාක්‍රම නිරිඇල්ල, ශ්‍රියානි අමරසේන, රෝයි ද සිල්වා, නාලන් මෙන්ඩිස්, ශාන්ත සොයිසා වගේ ෆිල්ම්ස් ටෙලිසීන්ස්වල කට්ටිය ඒ ගොල්ලන්ගෙ අයඩියාස් කියල තිබුණ.අර ෆිෆ්ටිෆයිව් තර්ටි ෆයිව් සීන් එකට හොට දාපු නසරානි කොල්ලෙක් නම් මේ ලේටස්ට් ටෙලි නිළි ගණිකා සීන් එක ගැන ඉන්ෂෝට් කිව්වෙ මෙහෙමයි. හොඳට බොන්න ඕන ප්‍රශ්නයක් විජේ මල්ලි කියලයි. බොන්න ඕන ප්‍රශ්නයක් ද අනේ මන්දා, මෙතන ප්‍රශ්නයක් තියෙනවද කියන එක නේ විජේ මල්ලිට තියෙන ප්‍රශ්නෙ? ටෙලි නිළියො ගණිකාවො ද ගණිකාවො ටෙලි නිළියො ද එහෙමත් නැත්නම් ඔය නිළියො කියල ඉන්න කට්ටිය ඔක්කොම ගණිකාවොද වගේප්‍රොබ්ලම්ස් එකකුත් හෙට අනිද්දට ෆීල්ඩ් එකට එන්න බැරි නෑනේ. ෆිල්ම් ඇක්ට්‍රසස් මේ ගණිකා ස්ටෝරියෙන් කැපිලා ටෙලි නිළියො විතරක් සීන් එකට ඇවිත් තියෙන්නෙ අවුරුද්දකට හදනටෙලි ගණන වැඩි නිසා වෙන්නැති.බයිස්කෝප් විස්සක විසිපහක කොහේද ඔය තරම් නිළියො ඇක්ටින්වලට අමතරව ලෝකෙ ෆස්ට්ම ජොබ් එක කරන? මේක නම් ලේසියෙන් අතාරින්න පුළුවන් ෂේප් වෙන්න පුළුවන් ප්‍රශ්නයක් නම් නෙවි කියල විජේ මල්ලිටත් පස්සෙ කල්පනා කරගෙන යනකොට හිතුනනේ. හැබැයි ෆස්ට් ඔෆ් ඕල්, හොයල බලමුද කවුද ටෙලි නිළියක් කියන්නෙ කවුද ගණිකාවක් කියන්නෙ කියලා? ඊළඟට බලන්න බැරිය මේ දෙකටම කොලිෆයි වෙන කට්ටිය ද අද ටෙලි ෆීල්ඩ් එකේ ඉන්නෙ කියලා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=av13070719</link>
    <topic>සුපිරි මිනිසා  75 දී වානේ මිනිසා වෙයි</topic>
    <author>කුමාර</author>
    <content>සුපිරි මිනිසා  75 දී වානේ මිනිසා වෙයිවීරයා දුෂ්ටයා හා සටන් වැදුණේය. එහෙත් දුෂ්ටයා ඇටවූ උගුලකට අනුව වීරයාගේ පෙම්වතිය ගමන් කරන දුම්රිය වේගයෙන් ඇදී එන්නේ අනතුරක් වෙතය. දුෂ්ටයාට බේරී යන්නට දී පෙම්වතිය බේරාගන්නට වීරයාට නුපුළුවන. ඔහු දිගින් දිගටම සටන් කළේය. ඒ අතරතුර දුම්රිය අනතුර සිදුවී ඉන් ඔහුගේ පෙම්වතිය මරුමුවට පත්විය. වීරයා දුෂ්ටයා පරාජය කළේය.එහෙත් පෙම්වතිය මරු තුරුළේය. තවත් අය මරු මුවට පත්කරවමින් දුම්රිය අනතුර සිදුවී හමාරය. පෙම්වතියට යළි ජීවිතය ලබා දෙන්නේ හා සිදුවී හමාර දුම්රිය අනතුර වළකන්නේ කෙසේද? වීරයා වහා පෘථිවියේ භ්‍රමණය නවතා පෘථිවිය ආපස්සට කැරකැවූයේ එතෙක් මිහිමත සිදුවූ සියල්ල ආපස්සට සිදුවන ලෙසිනි. අනතුරට පත් දුම්රිය ආපසු ගමන් ගත්තේය. යළි පෘථිවිය ඉදිරියට කැරකැවෙන්නට සැලැස්වූ වීරයා අනතුර සිදුවන්නට පෙර දුම්රිය නවතා පෙම්වතියගේ ජීවිතය බේරාගත්තේය.පෘථිවියේ භ්‍රමණය නවතා එය ආපසු කරකැවිය හැකි විරුවකු සිටී නම් ඔහු සාමාන්‍ය මිනිසකු විය නොහැකිය. ඔහු සුපිරි මිනිසෙකි. ‘සුපර් මෑන්’ යනුවෙන් ලොවම හඳුනන මෙම වීර චරිතය පළමුවෙන්ම ලෝකය හමුවට පැමිණියේ 1938 ජූනි 1දා නිකුත් වූ චිත්‍රකතාවකිනි. එම චිත්‍රකතාව ලැබූ ජනප්‍රියත්වය නිසාම එම චරිතය ඊට තෙවසරකට පසු 1941 දී සිනමාවට පිවිසියේ කෙටි කාටූන් චිත්‍රපටයක් හරහාය.1948 හා 1950 වසරවලදී ද සුපර්මෑන් කාටූන් චිත්‍රපට ප්‍රේක්ෂකයන් හමුවට පැමිණි අතර එම චරිතය රැගත් ප්‍රථම වෘත්තාන්ත චිත්‍රපටය ‘සුපර් මෑන් ඇන්ඩ් ද මෝල් මෑන්’ රිදී තිරයට පැමිණියේ 1951 වසරේදීය. එහි සුපර් මෑන්ගේ චරිතයට පණ පෙවූයේ ජෝර්ජ් රීව්ස් නමැති නළුවාය. ඔහු ගේ පෙම්වතිය ලුවිස් ලේන් ලෙස චරිත නිරූපණය කළේ ෆිලිස් කොඒට්ස්ය.සුපර් මෑන් යනු සාමාන්‍ය මිනිසකු නොවේ. අසාමාන්‍ය ශක්තියකින් හා දක්ෂතාවන්ගෙන් හෙබි සුපර් මෑන් ‘ක්‍රිප්ටන්’ නමැති ග්‍රහ ලෝකයෙන්. කුඩා දරුවකු ලෙස පෘථිවියට පැමිණ මෙහි ඇතිදැඩි වී සාමාන්‍ය මිනිසකු හා ක්ලාර්ක් කෙන්ට් නමැති පුවත්පත්කලාවේදියකු ලෙස ජීවත්වන තැනැත්තෙකි. එහෙත් මෙලොව කිසිවකු සුපර්මෑන් ගේ සැබෑ ස්වභාවය දන්නේ නැත.වර්තමාන සිනමාවේ සුපර් මෑන් ගේ ආධිපත්‍යය පැතිර ඇත්තේ 1978 පටන්ය. ඉල්යා සහ ඇලෙක්සැන්ඩර් සැල්කින්ඩ් සුපර් මෑන් චරිතය සිනමාවට නැඟීමේ අයිතිය 1974 දී ලබාගත්තේය. ඔවුන් සිනමා තිරනාටකය ලිවීම Qගෝඩ් ෆාදර්’ වැනි නවකතා ලියා ප්‍රකටව සිටි මාරියෝ පූසෝට බාර කළ අතර එහි එක් චරිතයක් රඟපෑමට විශිෂ්ට නළු මාලන් බ්‍රැන්ඩෝට ඇරැයුම් කළෝය. ඒ අතර තුර සිනමාපටය අධ්‍යක්ෂණ කාර්යය හොලිවුඩ් සිනමාවේ විස්මකර්මයා ලෙස ප්‍රකට සම්මානනීය අධ්‍යක්ෂ ස්ටීවන් ස්පීල්බර්ට ඇරියුම් කළේය. ස්පීල්බර්ග් එම ඇරියුම ප්‍රතික්ෂේප කළ අතර අවසානයේ ‘සුපර් මෑන් 1’ අධ්‍යක්ෂණය බාර වූයේ රිචඩ් ඩෝනර්ටය.ක්‍රිස්ටෝපර් රීව් ‘සුපර් මෑන්1’ චිත්‍රපටයේ ප්‍රධාන චරිතය රඟපෑ අතර එය 1978 දී තිරගත වූයේය. විශිෂ්ට ආදායම් වාර්තා තබමින් මෙය ප්‍රදර්ශනය වූ නිසාම රිචඩ් ඩෝනර් ගේ අධ්‍යක්ෂණයක් ලෙස සුපර් මෑන් ii 1980 දී තිරගතවීම ඇරැඹීය. එය ද ප්‍රේක්ෂක අවධානයට පුළුල්ව පාත්‍ර වූ හෙයින්ම බොක්ස් ඔෆීස් වාර්තා පිහිටුවමින් ප්‍රදර්ශනය වූයේය. එම චිත්‍රපට පෙළේ තෙවැන්න සුපර් මෑන්iii 1983 දී තිරගත විය.සුපර් මෑන් චරිතයට හිමිකම් කී ඇලෙක්සැන්ඩර් හා ඔහුගේ පුත් ඉල්යා සැල්කයින්ඩ් ඊළඟට සුපර් මෑන්ගේ ඥාති සොහොයුරිය ලෙස චිත්‍රකතාවලින් දැක්වුණ ‘සුපර් ගර්ල්’ චරිතයේ අයිතිය ද ලබාගත්තේය. එම චරිතය ප්‍රධාන කොටගත් ‘සුපර් ගර්ල්’ 1984 දී තිරගත වූ අතර එම චරිතයට පණපෙවූයේ හෙලන් ස්ලේටර් නමැති නිළියයි. එය ඇගේ පළමු චිත්‍රපටය ද වූයේය. එය සුපර් මෑන් චිත්‍රපට පෙළ තරම් සාර්ථක වී යැයි පැවසිම අසීරුය.සුපර් මෑන් චිත්‍රපට පෙළේ සිවුවැන්න ‘ද ක්වෙස්ට් ෆො පීස්’ 1987 දී තිරගත වූ නමුත් එය සාර්ථක වූයේ නැත. අඩු වැයකින් මෙම චිත්‍රපටය නිපැයීමට උත්සාහ ගැනීම නිසා මෙහි විශේෂ ප්‍රයෝග සහිත දර්ශන දුර්වල මට්ටමක පැවතිණි.ඉන්පසු තවත් සුපර් මෑන් චිත්‍රපට කීපයක් පිළිබඳ යෝජනා ඉදිරිපත් වුවද ව්‍යාපෘති කිහිපයක්ම ක්‍රියාවට නැංවුණ ද ඒවා අතරමඟදී කඩාකප්පල් වුයේය. ඒ අතරතුර සුපර් මෑන් චරිතයට පණ පෙවූ ක්‍රිස්ටෝපර් රීව් රිය අනතුරකට ලක්වූයේය. දෙපා හා සිරුර අප්‍රාණික වීම නිසා ඔහුගේ ජීවිතය රෝද පුටුවකට සීමා විය.බ්‍රයන් සිංගර් ගේ අධ්‍යක්ෂණයක් ලෙස සුපර් මෑන් චිත්‍රපට පෙළේ ඊළඟ චිත්‍රපටය ප්‍රේක්ෂකයන් හමුවට පැමිණියේ වසර 19කට පසු ‘සුපර් මෑන් රිටර්න්ස්’ යනුවෙන් 2006 දීය. එහි කෙන්ට් ක්ලාර්ක් හා සුපර් මෑන් ලෙස රඟපෑවේ බ්‍රැන්ඩන් රෞත්ය. පළමු චිත්‍රපට තරම් සාර්ථක නොවූවත් මෙය අසාර්ථක චිත්‍රපටයක් ද නොවීය. ලොව පුරා ප්‍රදර්ශනය වෙමින් ඩොලර් ලක්ෂ 3910ක ආදායමක් ලබා ගගන්නට ඊට හැකි විය.යළි වසර ගණනාවක්ම සුපර් මෑන් චරිතය සිනමා ප්‍රේක්ෂකයන්ට දැකගන්නට ලැබුණේ නැත. චිත්‍රකතාවක් හරහා රසිකයන් අතරට මෙයට ඛ්ැත්තෑපස් වසරකට පෙර ආ සුපර් මෑන් චරිතය මේ වසරේදී යළි ප්‍රේක්ෂකයන් හමුවට ගෙන ඒමට උත්සුක වූයේ වෝනර් බ්‍රදර්ස් චිත්‍රපට සමාගමයි. එසේ වුවත් එහි කිසියම් වෙනසක් ද තිබේ. පසුගිය වසර 75 පුරාම ‘සුපිරි මිනිසා’ යන හැඳින්වීම පමණක් ලද ක්‍රිප්ටන් ග්‍රහයා වෙතින් පෘථිවියට පැමිණි විරුවාට මෙම චිත්‍රපටයේදී ‘වානේ මිනිසා’ යන අන්වර්ථය ද ලබා දී තිබේ. එමෙන්ම මෙහිදී ඔහුට අන්දවා ඇත්තේ් ද අලුත් ආකාරයේ ඇඳුම් කට්ටලයකි.’මෑන් ඔෆ් ස්ටීල්’ යන නමින් හැඳින්වෙන සුපර් මෑන් චිත්‍රපට පෙළේ නවතම නිර්මාණය සැක් ස්ෆයිඩර් ගේ අධ්‍යක්ෂණයකි. මෙහි ක්ලාක් කෙන්ට් හා සුපර් මෑන් ලෙස රඟපාන්නේ හෙන්රි කැවිල්ය. ඔහුට පෙම් කරන යුවතිය ලුයිස් ලේන් ගේ චරිතයට පණපොවන්නේ අමි ඇඩම්ස්ය. ඒ හැර රසල් ක්‍රෝ, කෙවින් කොස්ට්නර්, මයිකල් ෂැනොන් හා ඩයනා ලේන් වැනි ජනප්‍රිය හා සම්මානනීය හොලිවුඩ් නළු නිළියෝ ද මෙහි රඟති. සුපර් මෑන් චිත්‍රපට පෙළේ පළමු ත්‍රිමාණ චිත්‍රපටය ලෙස ද ‘මෑන් ඔෆ් ස්ටීල්’ හඳුන්වන්නට පුළුවන. ඇමෙරිකානු ඩොලර් ලක්ෂ 2250ක වැයකින් තැනූ මෙම චිත්‍රපටය පසුගිය ජූනි 26 දා සිට ලොව පුරා ද ශ්‍රී ලංකාවේ ද ප්‍රදර්ශනය වෙයි.විශේෂ ප්‍රයෝග රැසක් සහිතව නිර්මාණය කොට ඇති මෙම නවතම ත්‍රිමාණ ක්‍රියාදාම චිත්‍රපටය පිළිබඳ ලොව පුරා විචාරකයන් දැනට මත පළකොට ඇත්තේ ධනාත්මකවය. සමහර විචාරකයන් ‘මෑන් ඔෆ් ස්ටීල්’ හඳුන්වා ඇත්තේ සුපර් මෑන් චිත්‍රපට පෙළේ වෙනස්ම ආරක චිත්‍රපටයක් ලෙසිනි.කුමාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=av13070720</link>
    <topic>නිකිණි වැස්ස</topic>
    <author>සුනිල් මිහිඳුකුල</author>
    <content>නිකිණි වැස්සඅරුණ ජයවර්ධනගේ ‘නිකිණි වැස්ස’ අති දුර්ලභ අත්දැකීමක් ගෙන එන්නා වූ චිත්‍රපටයකි. අද සාමාන්‍යයෙන් සිනමා පටවලින් (විශේෂයෙන් ටෙලි නාට්‍යවලින්) කෙරෙන්නේ අප එදිනෙදා සමාජයේ අසන, දකින දේ මඩේ සෝද සෝදා හෝදන රෙද්දක් සේ ඉදිරිපත් කිරීමය. මහාචාර්ය සුනිල් ආරියරත්නගේ ‘සරාගී’ හා චන්ද්‍රරත්න මාපිටිගමගේ ‘සුරබිදෙන’ මා මීට ඉහත අති දුර්ලභ අත්දැකීමක් තිරයේ දුටු කෙටි චිත්‍රපටයක් හා වෘත්තාන්ත චිත්‍රපටයක් සේ සිහිපත් කරමි.‘නිකිණි වැස්ස’ චිත්‍රපටයේ තල කීපයක් ඇති බැවින් එය විවිධ දෘෂ්ටි කෝණ ඔස්සේ විග්‍රහ කළ හැකිය. චිත්‍රපටයේ දක්නට ඇත්තේ වියළි කලාපයේ යැයි සිතිය හැකි ගමක් කේන්ද්‍ර කරගත් යුද හෝ පශ්චාත් යුද සමාජ පසුබිමකි. ඒ ගමේ ඇත්තේ ද සෙසු පරිසරවල මෙන්ම සන්ත්‍රාසනීය වූ සංස්කෘතියකි. එය කෙතරම් ද යත්; මිනිපෙට්ටි හෝ එය ප්‍රවාහනය කරන අත් ට්‍රැක්ටර් සාමාන්‍යකරණය වී ඇත. පාසල් ළමයින් පමණක් නොව සාමනේර වහන්සේ ද ගමනාගමන පහසුව තකා යොදා ගන්නේ මිනිපෙට්ටි රැගෙන යන මෙම වාහනයයි.චිත්‍රපටයේ දක්නා ලැබෙන්නේ කළු රෙද්දකින් පෙරවාගත් චරිත සමූහයකි. ඔවුන්ගේ තැති ගැන්වෙන ආධ්‍යාත්ම අපට බියකරු ලෙස දිස්වෙයි. කේන්ද්‍රිය චරිතය පුරුෂ සමාජයේ වෘත්තියක් සේ සම්මත මිනි එම්බාම් කරන්නියකි. (සෝමලතා - චාන්දනි සෙනෙවිරත්න) එය තම පියා ගෙන් ඇයට උරුම වන්නකි. ඇය මෙකී වෘත්තියට දැඩිව බැ‍ඳෙන්නේ (කොටින්ම තම විවාහය පවා ප්‍රමාද කරමින්) කවර හේතු නිසාදැයි චිත්‍රපටයේ දැක්වෙන්නේ නැත. ඇතැම් විට එය ඇගේ චරිතය සතු සුවිශේෂ පෞරුෂයක් නිසා යැයි උපකල්පනය කළ හැකිය.ප්‍රධාන චරිතය වන ‍ෙසා්මලතා පුවත්පත්වල මංගල යෝජනා බලමින් සිටිය ද ඇගේ සුවිශේෂී කැමැත්තක් ගෘහ නිර්මාණ ශිල්පියා (බිමල් ‍ජයකොඩි) වෙත ඇත. ඔහු නිවුරෝසියාවෙන් (NEU ROSIS) පෙළෙන අයකු බව පැහැදිලිය. අවසානයේ ඔහු අවස්ථාවේ ගොදුරක් බවට පත්කරගන්නේ ද මේ රෝගී ස්වභාවය නිසාමය.කෙමෙන් වියපත් වන (වයස 44) සෝමලතාගේ ලිංගික ජීවිතය ද අධ්‍යක්ෂවරයාගේ සියුම් විවරණයට හසුවන්නේය. තම සේවකයා තරුණියක හා සම්භෝගයේ යෙදෙන අවස්ථාව දැකීමෙන් හටගන්නා ප්‍රතිඵලයක් වන ඇගේ සිහිනමය හෝ මායාමය දර්ශනය ඊට අදාළ රූපරාමු සරණියකි.මරණ කීපයක් ගැනම චිත්‍රපටයෙන් අසන්ට ලැබේ. ඒවා සර්පයකු දෂ්ඨ කර හෝ අලි ගැසීම නිසා ඇතිවන මරණය. එහෙත් සැබෑ ගැටුම ඇත්තේ අලි - මිනිස් සමූහය අතර නොවේ. එය නිසැකවම ප්‍රාග්ධන ආධිපත්‍ය පිළිබඳ බරපතළ ගැටුමකි. ආචාර්ය ධර්මසේන පතිරාජගේ ‘බඹරු ඇවිත්’ චිත්‍රපටයට පසු මෙවන් ප්‍රස්තුතයක් ගැඹුරින් කතාබහට ලක්වන අවස්ථාව ‘නිකිණි වැස්ස’ ය.ආදාහනාගාරය ඉදිකිරීම චිත්‍රපටයේ මුඛ්‍ය සංසිද්ධියකි. එහිදී ග්‍රාමසේවකගේ සිට මන්ත්‍රීවරයා දක්වා රාජ්‍ය ව්‍යුහය හා බැ‍ඳෙන පුද්ගලයන්ගේ දූෂිත භාවය අනාවරණය කෙරෙන්නේ ය.ආබාධිත සෙබළා ගේ චරිතය ද (තුමිඳු දොඩන්තැන්න) අපූර්ව සමාජ චිත්‍රයකි. ආබාධිත බවේ විපාක ඵල වශයෙන් ඔහු කෙසෙල් ලෙල්ලක මට්ටමට ඌනනය වී ඇත. තැබෑරුම් දර්ශනයෙන් වඩාත් අවධාරණය කරන්නේ සිවිල් සමාජයට ඔහු කරදරකාරයකු බවය.‘නිකිණි වැස්ස’ අපූර්ව කලාත්මක සංකල්ප රූප රැසක් නිර්මාණය කරයි. ‘ජීවන’ මල් ශාලාව, ‘සමගි’ මල් ශාලාවේ සිට කෝවිලේ දර්ශනය දක්වා ද එතැනින් අවසානයේ ආදාහනාගාරයේ නාම පුවරුව දක්වා ද ඒවා අපට විශද කළ හැකිය. මෙයින් කෝවිලේ දර්ශනය වඩාත් මා සිත්ගන්නකි. එක පැත්තකින් සෝමලතා පොල් ගසා පළි ගැසීමට එන විට අනිත් පැත්තෙන් අපට පෙන්වන්නේ ඇගේ හතුරා දෙවියන්ට පලතුරු වට්ටියක් රැගෙන යන අයුරුය. මෙය මොන තරම් උත්ප්‍රාසාත්මක ද?මෙම චිත්‍රපටයේ අධ්‍යක්ෂ අරුණ ජයවර්ධනගේ පරිකල්පනීය ප්‍රතිභාව මම ගෞරවයෙන් අගය කරමි. අප කම්පනය කරවන සුලු අත්දැකීමකින් ඔහු අවසානයේ අප භාවමය ශුන්‍යත්වයකට පත් කරයි.සෝමලතාගේ චරිතයට පණ පොවන චාන්දනී ගේ රංග චාතුර්ය අති ප්‍රසංශනීයය. ‘රිද්මය’ නොබිඳ පවත්වාගෙන යමින් රඟන ඇය තම සමකාලීන නිළියන්ට එමඟින් මහත් අභියෝගයක් එල්ල කරයි. ඒ; පුළුවන්නම් මීට වඩා හොඳ චරිතාංග නිරූපණයක් දක්වා පෙන්වන්න යන්නයි. තුමිඳු දොඩන්තැන්න, ලක්ෂ්මන් මෙන්ඩිස්, ජගත් මනුවර්ණ මේ සියලු දෙනාම රඟපාන්නේ අති විශිෂ්ට අයුරිනි.සිනමාව නිසැක වශයෙන්ම අධ්‍යක්ෂවරයාගේ මාධ්‍යයක් වුවත් එහිදී සෙසු ශිල්පීන්ගේ සාමූහික ධී ශක්තිය ද වැදගත්ය. මෙහි කැමරාකරණය, සංස්කරණය, සංගීතය, කලා අධ්‍යක්ෂණය යනාදිය රූප රාමු එකිනෙක වශයෙන් ගෙන වෙනමම විග්‍රහ කළ යුත්තකි. විශේෂයෙන් තේමාවට, අන්තර්ගතයට උචිත රූපාවලියක් ඉදිරිපත් කරගැන්මට ඉන් ලැබී ඇති අනුබලය ඉමහත්ය.සිනමාව මනුෂ්‍ය ජීවිතයේ පත්ලට කිඳා බසින ගැඹුරු දෝනාවක් බවට පත්කරගනිමින් අරුණ කර ඇති මෙකී නිර්මාණය සමකාලීන සිංහල සිනමාවේ අද්විතීය ස්ථානයක් හිමිකර ගන්නා කෘතියක් බව අවසාන වශයෙන් කියනු කැමැත්තෙමි.සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=av13070721</link>
    <topic>සින්දුවක් ලියන්න කලින් ‘කෝමල රේඛා’ කියවන්න</topic>
    <author/>
    <content>සින්දුවක් ලියන්න කලින් ‘කෝමල රේඛා’ කියවන්නඑක්තරා කාලයකදී මට සින්දු ලියන ‘උණක්’ තිබුණා. මම ලියපු සින්දු අරන් ගායක ගායිකාවන් හමුවන්ට ගිය ගමන් මට තවමත් මතකයි. ගුණදාස කපුගේ මා එසේ හමුවන්ට ගිය එක් ගායකයෙක්. ඒ දවස්වල ඔහු හිටියේ මරදානේ සේන වීරසේකරලගෙ ගෙදර.මගේ සින්දු ටික කියවල බලපු කපුගේ මගෙන් මෙහෙම ඇහැව්වා.මල්ලි ‘කෝමල රේඛා’ කියවලා තියෙනව ද?මම ‘නැහැයි’ කිව්වා.“ඔයා මානවසිංහගේ ‘කෝමල රේඛා’ කියවන්න. සින්දු ලියන ආධුනිකයන්ට ඒක බොහෝම වටිනා පොතක්.”කපුගේ මට කිව්වා. මම ඒ වන විට ‘කෝමල රේඛා’ විතරක් නෙමෙයි මානවසිංහ ගැනවත් අහලා තිබ්බෙ නැහැ. (ඉතිං කොහොමද සින්දු ලියන්නේ)ඊට මාස කීපයකට විතර පස්සේ මට ‘කෝමල රේඛා’ පොත කියවන්න ලැබුණා. ඒ; එහි 2 වැනි මුද්‍රණය‍. ‘කෝමල රේඛා’ මුලින්ම පළ වෙලා තිබුණේ මම ඉපදෙන්නත් කලින්. ඒ 1954 දී.මට මේ අතීත සිද්ධිය මතක් වුණේ ‘කෝමල රේඛා’ නව මුද්‍රණයක් (4 වැනි මුද්‍රණය) පසුගියදා පළවුණු බැවින්. ඒ මානවසිංහ ජන්ම ශත සංවත්සරය නිමිත්තෙන්.මහගමසේකර ගීත රචනයට පිවිසියේ මානවසිංහගේ කතාවක් ඇසීමෙන් ලද පෙලඹවීමකින් බව මම කොහේදෝ තැනක කියවා තිබෙනවා. ඒ වගේම මානවසිංහගේ ‘කෝමල රේඛා’ කියැවීමෙන් කවි සිතක් ඇති ඕනෑම කෙනෙකුට කවියක්, ගීතයක් ලියන්න කිසියම් උත්තේජනයක් ඇති නොවන්න විදියක් නැහැ.එදා කපුගේ ‘කෝමල රේඛා’ කියවන්න කිව්වේ එහි තිබුණු ගී පදමාලා නිසා නෙමෙයි. ඒ පොතට මානවසිංහ ලියපු දීර්ඝ සංඥාපනය නිසයි. (එය නම් කරල තියෙන්නෙ ‘පෙරතලය’ යනුවෙන්)කවියක් ලියන්න, ගීතයක් ලියන්න ප්‍රතිභා ශක්තියක් අවශ්‍යයි. හැම කෙනකුටම ඒවා ලියන්න බැහැ. මානවසිංහට ප්‍රතිභා මහිමය ඕනෑවටත් වඩා තිබුණා. ඒ වගේම ඒ සඳහා ඔහුට හොඳ පසුබිමක්, වටාපිටාවක් ද තිබුණා. ඔහු තොටගමුවේ, වීදාගම, කොරතොට, කිරම, මිහිරිපැන්නෙ යතිවරුන්ගේ, අලගියවන්න, පත්තායමේ ලේකම්, ගජමන් නෝනා ආදි කවින් ගැන දැන සිටියේ අවුරුදු 12 පිරෙන්නත් කලින් බව මේ ‘පෙරතලය’ කියවද්දි අපිට පෙනෙනවා.කවියක් ලියන්න නම් වේදයිතයක් අවශ්‍යයි. වේදයිතයක් කියන්නේ වින්දනයක් ගෙන දෙන හැඟීමක් පහළ කළ හැකි කරුණුවලට බව මානවසිංහ කියනවා. ඒක අත්දැකීමක් වෙන්නත් පුළුවන්. නොඑසේනම් පරිකල්පනයෙන් මවාගත් දෙයක් වෙන්නත් පුළුවන්. මුලින්ම ඒක තමාගේ සහනුභූතියක් කරගන්න ඕනැ. අනුන්ගේ සිත්වල දුක්බර හැඟුම් මැවීම පිණිස වේදයිතයන් මතු කරමින් තමා ලියු හැම එකක්ම ලිවීමට කලින් තමාගේ ඇස්වලට කඳුළු පිරුණු බව මානවසිංහ කියා තිබෙනවා. ඒක තමයි සහානුභූතිය. එහෙම නැතුව රසිකයන් තුළ සංවේදනයක් ඇති කරන්න බැහැ.සෞම්‍ය, කාන්ති, චන්ද්‍රා, අම්බරේ, රමණි, ශ්‍රියා, ශෝභන, ප්‍රේම, සුන්දර, රම්‍යා යන වචන ඒ මේ අතට මාරු කළ පමණින් වේදයිතයක් නොලැබෙන බව මානවසිංහ කියනවා.ගීතයක් රසවත් කරනු පිණිස අමුතුවෙන් අදහස් සොයා යන්නට වුවමනාවක් නැතැයි යන්නයි මානවසිංහගේ මතය. ඔහු ‘මහබෝ වන්නම’ ලිව්වේ කොළඹ කොටුව ‘ටයිම්ස්’ මන්දිරයේ තුන්වැනි තට්ටුවේ කවුළුවක් ළඟ ඉද්දි බෝ ගසක නැටවෙන කොළ දෙස බලා හිඳීමෙන්.මානවසිංහ ගීත කීපයකදී හැරුණුකොට සෙසු ගීත ලිවීම සඳහා උපයුක්ත කරගත්තේ බොහෝම සරල භාෂාවක්. එහිදී ඔහු ජන කවිවලින් ලද ආභාසය කැපී පෙනෙනවා.‘සීතල මොකද දිය යට යන කිඹුලන්ට බඩගිනි මොකද අම්මා නැති දරුවන්ට’මේකම‘දිය තුලැ සැරිසරන - කිඹුලනට කිම සීතල මව නැති සුතන්හට ලොවැ - කිමෙක කුසගිනි දැනුමෙක්’යන ලෙසිනුත් ලියන්න පුළුවන් බව මානවසිංහ කියනවා.ව්‍යුත්පත්ති ඥානය කවියකුට අවශ්‍ය තවත් සාධකයක්. මානවසිංහ පාලි, සංස්කෘත වැනි භාෂා විතරක් නෙමෙයි ‘ගුත්තිලය’, ‘සැළලිහිණි සංදේශය’ වැනි පැරණි කවි පොත් ද, අපේ ජනකවි ද හොඳ හැටි දැන සිටියා.ඒ නිසා ඔහු සතුව තිබුණේ පුළුල් වාග් කෝෂයක්.සතතාභ්‍යාසය ද ගීත රචනයේ දී ඉතා වැදගත්. එක් වාරයකින් බැරිනම් හත්අට වාරයක්වත් උත්සාහ කර ගීතය ලිවීමේ වැදගත්කම මානවසිංහ හුවා දක්වා තිබෙනවා.හැබැයි ‘කෝමල රේඛා’ පොත වංගෙඩියක දාලා කොටලා උදේ හවා බොන්න දුන්නත් ප්‍රතිභාවක් නැති කෙනකුට නම් කවියක් වත් සින්දුවක් වත් ලියන්න බැහැ රජෝ. මේ මට වුණේ ඒ වගෙ දෙයක්. ඒකයි මං ගීත රචකයෙක් නොවුණේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=av13070722</link>
    <topic>හොලිවුඩ් පුරෙන්</topic>
    <author>සුජීව තේවහෙට්ටිගේ</author>
    <content>හොලිවුඩ් පුරෙන්එක රැයින් අතිශය ජනප්‍රියත්වයට පත්ව ඉතාම ඉක්මනින් ජීවිත සිනමාවෙන් සමුගත් තාරකාවිය ජියා ඛාන්. ගෙල වැළලාගෙන සියදිවි නසාගත් විසි පස් වියැති මේ සුරූපිනිය ගැන බොලිවුඩ්පුර කලාකරුවන්, කලාකාරියන් සහ රසික පිරිස තවමත් කම්පා වෙනවා. ජියා ගේ මරණයෙන් පසුව සුරාජ් පන්චෝලි නම් වූ තරුණයා පොලිස් අත්අඩංගුවට පත්වී පසුව රිමාන්ඩ් භාරයට පත් කෙරුණා. (සුරාජ් පන්චෝලි, ජනප්‍රිය බොලිවුඩ් නළු ආදිත්‍ය පන්චෝලි සහ සරීනා පන්චෝලි ගේ පුත්‍රයායි)සුරාජ්ව අත්අඩංගුවට ගැනුණේ ජියා විසින් ලියන ලද ලිපියක් හේතුවෙන්. ජියාගේ මව ප්‍රකාශ කළේ මේ ලිපිය ජියා විසින් ලියා ඇත්තේ සුරාජ්ට බවයි. ජියා මිය යන්නට මොහොතකට පෙර මේ ලිපිය සුරාජ්ට ලියා ඇති බවත් එම නිසා ජියාගේ මරණයට සුරාජ් වගකිව යුතුබවත් පවසමින් ජියාගේ මව පොලිසියට පැමිණිල්ලක් ඉදිරිපත් කළා. සුරාජ්ව අත්අඩංගුවට ගැනුණේ ඉන්පසුවයි. උසාවියට ඉදිරිපත් කළ සුරාජ්ට ඇප ලබාදීම අධිකරණයෙන් ප්‍රතික්ෂේප වුණා. දැන් ඔහු සිටින්නේ බන්ධනාගාරයේ.‍මේ හේතුවෙන් දැන් බොහෝ දෙනා සුරාජ්ව දකින්නේ වරදකාරයා හැටියට. ඒත් සුරාජ් මීට පෙර පෙමින් බැඳී සිටි ජනවි තුරාඛියා නම් වූ නිරූපණ ශිල්පිනිය පවසන්නේ සුරාජ් අහිංසක පුද්ගලයෙකු බවයි. තමන් සුරාජ්ව වසර පහක පමණ කාලයක් ඇසුරු කළ බවත් ඒ කාලයේදී කිසිදු විටක ඔහුගෙන් නපුරුකමක් නොදිස්වූ බවත් ජනවි පවසනවා. ඇය සුරාජ්ව නිදොස් කරමින් කතා කළේ මෙහෙමයි.“ජියාගේ මරණය සිද්ධ වු‍ණායින් පස්සෙ එයාට හැම පැත්තෙන් ම චෝදනා එල්ලවෙන හැටි මම දැක්කා. ඒ වෙලාවෙ මම නිශ්ශබ්දව හිටියා. නමුත් මම හිතුවා ඇත්ත කියන්න ඕනෙ කියලා. ඒ දවස්වල පත්තර, ටී.වී. බලද්දී මට හිතුණා මේ දොස් අහන්නෙ සුරාජ් ද වෙන කෙනෙක් ද කියලා. ඒ මොකද සුරාජ් නපුරු කෙනෙක් නොවන නිසා. මම තමයි කාටත් වැඩිය සුරාජ් ගැන හොඳින් ම දන්නෙ. මගේ සුරාජ් කොයිම වෙලාවකදීවත් කේන්ති ගත්ත කෙනෙක් නෙමෙයි. කාටවත් විපතක් කරන්න උත්සාහ කරන කෙනෙකුත් නෙමෙයි‍. අපි දෙන්න ආශ්‍රය කරන කාලෙ මට නම් කේන්ති ගිහින් තියෙනවා. සුරාජ් ඒ වෙලාවට නිශ්ශබ්දව ඉන්නවා. වචනයක්වත් කියන්නෙ නැහැ.”‘යේ ජවානි හේ දිවානි’ චිත්‍රපටය දැන් තිරගත වන්නේ සිනමා රසික රසිකාවියන්ගේ උණුසුම් ප්‍රතිචාර මැද්දේ. මෙහි ප්‍රධාන චරිත රඟන්නේ දීපිකා පදුකෝන් සහ රන්බීර් කපූර්. මේ චිත්‍රපටයේ මංගල දර්ශනය පසුගියදාක පැවැත්වුණේ ලන්ඩන් නුවර සිනමා ශාලාවකදී. ඒ වෙනුවෙන් චිත්‍රපටයේ අධ්‍යක්ෂවරයා සහ රන්බීර් කපූර් ඇතුළු අනෙකුත් සියලු දෙනා ම පාහේ සහභාගි වී සිටියත් ප්‍රධාන නිළිය දීපිකා නම් පැමිණ සිටියේ නැහැ. ප්‍රධාන නිළිය නැති චිත්‍රපටයක මංගල දර්ශනය මනාලිය නැති මඟුල් ගෙදරක් වගෙයි. දීපිකාගේ නොපැමිණීම හොඳින් ම මතුවී පෙනුණා. මේ නිසා චිත්‍රපටයේ අධ්‍යක්ෂවරයා ඇතුළු සියල්ලන්ම දැඩි අපහසුතාවකට පත්වුණා.‘යේ ජවානි හේ දිවානි’ චිත්‍රපටය තිරගත කිරීම ආරම්භ කළ මොහොතේදී නම් දීපිකා ප්‍රසිද්ධියේ කීවේ රන්බීර් තමන්ට සුවිශේෂ පුද්ගලයෙකු බවයි. එහෙම නම් ඇය රන්බීර් සහභාගිවූ මේ අවස්ථාවට එක් නොවුණේ ඇයි? මේ ගැන හේතු සොයන්න රන්බීර්ගේ හිතවතුන් පැකි‍ලුණේ නැහැ. ඔවුන් ‘හේතුව’ ඉක්මනින් ම සොයා ගත්තා. දීපිකා ලන්ඩන්, නාවේ කට්රිනා කායිෆ් ලන්ඩන්වල සිටිය නිසාලු. කට්රිනා ලන්ඩන් නුවරට පැමිණ සිටියේ ඇගේ දෙමව්පියන් එක්කයි.රන්බීර් ලන්ඩන් පැමිණියේ ඔහුගේ මව (නීතු කපූර්) එක්කයි. කට්රිනා ගේ මේ සංචාරය සිදුවුණේ රන්බීර්ගේ ම ‘ප්ලෑන් එකක්’ අනුව විය හැකි යැයි ඔහුගේ මිතුරන් විශ්වාස කරනවා. චිත්‍රපටයේ මංගල දර්ශනය නිමවූ පසුව රන්බීර් මව සමඟ කට්රිනා සහ පවුලේ උදවිය හමුවෙලා. මේ හමුවීම සිදුවුණේ ලන්ඩනයේ සුපිරි අවන්හලකදී. එහි රාත්‍රී භෝජන සංග්‍රහයක් ද පැවැත්වුණා. මේ සංග්‍රහයේ ‘ප්‍රධාන දායකයා’ රන්බීර් ඒ මොහොතේ දී අවන්හලට පැමිණි බොහෝ දෙනා රන්බීර් - කට්රිනා ඇතුළු සියලු දෙනාම හැඳින ගෙන තිබෙනවා. ඔවුන් ඉතාම සැහැල්ලුවෙන් කතාබහ කරමින් රාත්‍රී භෝජනය ගන්නා අයුරු දුටු ඔවුන්ගෙන් සමහරෙකු රන්බීර් සහ කට්රිනාගේ ඡායාරූප ගන්නත් උනන්දු වෙලා.මැදියම් රැයට කිට්ටුවෙද්දී රන්බීර් සහ කට්රිනා ගේ රසික රසිකාවියන් විශාල පිරිසක් ඔවුන් දකින්නට රොද බැඳ ගත් බව පැවසෙනවා. රසිකයන් ගේ පැමිණීම තරමක අපහසුවක් මතු කළත් රන්බීර් - කට්රිනා දෙපාර්ශවයේ ම පවුල්වල උදවිය ඉවසීමෙන් රැඳී සිටියා.මැදියම් රැය ඉක්මයද්දී කලබලය නැති වුණා. රන්බීර් සහ කට්රිනාට නිස්කලංකව කතා කරන්න ඉඩ ලැබුණා. හැමෝම අවන්හලෙන් නික්මුණේ අලුයම් කාලයේදී ලු.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=am1307071</link>
    <topic>සැලුන් එකේදී අලුත් බ්ලේඩ් එකක් ගන්නවා දැයි විමසිල්ලෙන් බලන්න</topic>
    <author>ගාමිණී සුසන්ත</author>
    <content>සැලුන් එකේදී අලුත් බ්ලේඩ් එකක් ගන්නවා දැයි විමසිල්ලෙන් බලන්නAIDSදිනකට මෙරට එක්ලක්ෂ පනස්දහසක් දෙනා ලිංගික ශ්‍රමිකයන්ගේ පිහිට පතනවාකාන්තා ස්කෑන් පරීක්ෂණවලදීHIV ආසාදනය වෙන්නේ නෑජාතික ලිංගාශ්‍රිත රෝග මර්දන ඒකකයේ අධ්‍යක්ෂ වෛද්‍ය සිසිර ලියනගේ  ජාතික ලිංගාශ්‍රිත රෝග මර්දන ඒකකයේ විශේෂඥ වෛද්‍ය ලිලානි රාජපක්ෂඑච්.අයි.වී. ආසාදිත තත්ත්වය සහ ඒඩ්ස් රෝගය පිළිබඳව අප රටේ බොහෝ දෙනෙකුට ඇත්තේ මනා දැනුවත් භාවයකි. එසේ වුවත් මේ පිළිබඳව මේ වනවිට සමාජයේ අවධානය අඩුවී ඇත. ඒ නිසා එච්.අයි.වී. ආසාදිතයින් සංඛ්‍යාව සහ ඒඩ්ස් රෝගීන් සංඛ්‍යාව ක්‍රමයෙන් සමාජයේ වැඩි වෙමින් පවතී. මෙය ඉතා භයානක තත්ත්වයකි. “සුව සම්පත” තුළින් මෙවර එ්ඩ්ස් රෝගය පිළිබඳව අවධානය යොමු කරන්නේ එබැවිනි.එච්. අයි. වී. ආසාදිතයන් සහ ඒඩ්ස් රෝගීන් පිළිබඳව වෙන වෙනම හැඳින්වීමක් කළොත්...?ඒඩ්ස් රෝගය ඇතිවන්නේ එච්. අයි. වී. වෛරසය ශරීරගත වීමෙන්. එම වෛරසය ශරීරගත වූ පුද්ගලයන් එච්. අයි. වී. ආසාදිතයන් ලෙස හඳුන්වනවා. එච්. අයි. වී. යන්නෙහි අර්ථ දැක්වීමට අනුව එම වෛරසය ශරීරගත වීමෙන් සිදුවන්නේ ශරීරයේ ප්‍රතිශක්තිකරණ පද්ධතියට හානි පැමිණීමයි. එසේ හානි වීමට වෛරසය ශරීරයට ඇතුළු වී කාලයක් ගත වෙනවා.ප්‍රතිශක්තිකරණ හැකියාව දුර්වල වීමේ ප්‍රතිඵලය වන්නේ ඉතාම පහසුවෙන් ඕනෑම ආසාදනයකට එම පුද්ගලයා ගොදුරු වීමයි. එසේම එච්. අයි. වී. වෛරසය ශරීරයේ ස්නායු පද්ධතිය ඇතුළු සෑම කොටසකටම බලපෑම් ඇති කරනවා.ඒ තත්ත්වයට පත්වූ විට ආසාදිත පුද්ගලයාට ක්ෂය රෝගය, නිව්මෝනියාව, පෙණහලුවල වෙනත් ආබාධ, අන්ත්‍රවල ආබාධ වැනි රෝගවලට ඉතාම පහසුවෙන් ගොදුරු වෙනවා. ඒ අවස්ථාව හඳුන්වන්නේ ඒඩ්ස් යනුවෙන්. ඒඩ්ස් තත්ත්වයට පත්වූ අය බොහෝ විට වසරක් හෝ දෙකක් ඇතුළත මියයනවා.එච්. අයි. වී. වෛරසය ශරීරගත වී ඒඩ්ස් තත්ත්වයට පත්වෙන්න කොපමණ කාලයක් ගත වෙනවා ද?එච්. අයි. වී. වෛරසය ශරීරගත වී ඒඩ්ස් රෝගියකු බවට පත්වීමට වසරක් හෝ වසර 10 ක් දක්වා කාලයක් ගතවීමට පුළුවනි. බොහෝ විට ඒඩ්ස් රෝග ලක්ෂණ මතුවන්නේ එච්. අයි. වී. වෛරසය ශරීරගත වී වසර 8 - 10 අතර කාලයේදී. එපමණ කාලයක් යන තෙක් එම පුද්ගලයා දන්නේ නෑ තමාට එච්. අයි. වී. වෛරසය ශරීරගත වී ඇති බව. එය ඉතාම භයානක තත්ත්වයක්. එම නොදැනීම නිසා එම පුද්ගලයාගෙන් තවත් නිරෝගී පුද්ගලයින් ගණනාවකට වෛරසය ශරීරගත වීමට ඉඩ තිබෙනවා.එච්. අයි. වී. වෛරසය ශරීරගත වූ සෑම කෙනෙක්ම ඒඩ්ස් තත්ත්වයට පත්වෙනවා ද?ඔව් සෑම එච්. අයි. වී. ආසාදිතයෙකුම ඒඩ්ස් තත්ත්වයට පත්වෙනවා. එම වෛරසය විනාශ කිරීමට හෝ එච්. අයි. වී. ආසාදිත තත්ත්වයෙන් මිදීමට මේ වන තෙක් කිසිඳු ඖෂධයක් සොයාගෙන නෑ.නිරෝගී පුද්ගලයකුගේ සිරුරට එච්. අයි. වී. වෛරසය ඇතුළු වෙන්නේ කෙසේ ද?ක්‍රම තුනකින් සිදුවෙන්න පුළුවනි. ඉන් පළමුවැන්න, එච්. අයි. වී. ආසාදිත පුද්ගලයකු සමඟ සිදුවන අනාරක්ෂිත ලිංගික සබඳතාව. දෙවැන්න, ආසාදිත පුද්ගලයකුගේ රුධිරය හෝ රුධිර කොටස් නිරෝගී පුද්ගලයකුගේ රුධිරය සමඟ මිශ්‍ර වීම. තුන්වැන්න, එච්. අයි. වී. ආසාදිත මවකගෙන් දරුවාට ආසාදනය වීම. එය දරුවා ගර්භාෂයේ සිටින විට හෝ දරු ප්‍රසූතියේදී හෝ මවුකිරි මඟින් හෝ සිදුවිය හැකියි.ඒඩ්ස් තත්ත්වයට පත්වූ පුද්ගලයකුගේ ජීවිත කාලය කෙටි වෙනවා ද?ඉහතින් සඳහන් කළ ආකාරයට ඒඩ්ස් තත්ත්වයට පත්වූ රෝගියකුගේ ජීවිතය ඉතා කෙටියි. එය අවුරුද්දක් දෙකක් පමණ විය හැකියි.එහෙත් වෛරසය ආසාදනය වී ඒඩ්ස් තත්ත්වයට පත් නොවූ කෙනෙකුට ඉදිරි ජීවිත කාලය යහපත්ව ගතකිරීමේ හැකියාව දැන් තිබෙනවා. ආසාදිත තත්ත්වය හඳුනාගත්තොත් ලබාදෙන නවතම ප්‍රතිකාර ක්‍රම මඟින් රෝගියාගේ ශරීරය තුළ වෛරසය වැඩීම වැළකෙනවා. එමගින් එම පුද්ගලයා ඒඩ්ස් තත්ත්වයට පත්වීමට ගතවන කාලය දීර්ඝ කරගත හැකියි.ශරීරය තුළ වෛරසය තිබෙන්නේ සුළු ප්‍රමාණයක් නම්, එම පුද්ගලයාගේ ප්‍රතිශක්තිකරණයට ගැටලුවක් මතු වන්නේ නෑ. ආසාදිතයාට ලබාදෙන ප්‍රතිකාර මඟින් ශරීරගත වූ වෛරසය අඩුවීම ඊට හේතුවයි. එවිට එම පුද්ගලයාගේ ශරීරයේ ප්‍රතිශක්තිකරණ හැකියාව හොඳ තත්ත්වයකට ගෙන එන්න පුළුවන්.එවිට වෙනත් රෝගයකට ගොදුරු වීමේ හැකියාව නැතිවී යනවා. එසේ වූ විට එම පුද්ගලයා එච්. අයි. වී. ආසාදිතයකු වුවත් ඔහුට සාමාන්‍ය පහසු ජීවිතයක් ගෙවීමට හැකි වෙනවා.එයින් පැහැදිලි වන්නේ එච්. අයි. වී. ආසාදනය වුවත් නියමිත වෛද්‍ය ප්‍රතිකාර නිසි පරිදි ලබා ගනිමින් වෛද්‍ය උපදෙස් අනුව ක්‍රියා කළහොත් වෙනත් අයකුට රෝගය වැලඳීමේ හැකියාව අඩුවන බවයි; එමෙන්ම ඉදිරි ජීවිත කාලය සාර්ථකව ගත කිරීමට හැකියාව ලැබෙන බවයි.එච්. අයි. වී. ආසාදිතයකුගෙන් පෙන්නුම් කෙරෙන රෝග ලක්ෂණ මොනවා ද?එච්. අයි. වී. වෛරසය ශරීරගත වූවායැයි කියා කිසිඳු රෝග ලක්ෂණයක් මතු වන්නේ නෑ. මෙහි ඇති විශේෂත්වය එයයි. කිසිඳු විශේෂඥ වෛද්‍යවරයකුට කිසිම පුද්ගලයකු බාහිරින් නිරීක්ෂණය කළ විට එච්. අයි. වී. ආසාදිතයකු ද කියා සොයාගත හැකි වන්නේ නෑ. ආසාදිතයකු ද කියා තහවුරු කරගත හැකි වන්නේ රුධිර පරීක්ෂාවකින්ම පමණයි.රුධිරය මඟින් එච්. අයි. වී. ආසාදනය වීම ගැන කතා කරන විට රෝහලකදී රුධිරය ලබාදීමකදී එච්. අයි. වී. ආසාදනය වීමේ හැකියාවක් නෑ. එයට හේතුව සෑම විටම රෝහලකදී ලබාදෙන රුධිරය ජීවානුහරණ ක්‍රියාවලියකට භාජනය කිරීමයි. එසේ වුවත් අද සමාජයේ බොහෝ දෙනෙක් නොයෙකුත් හේතුන් මත සම සිඳුරු කරනවා.පච්චා කෙටීම, විවිධ රූපලාවණ්‍ය කටයුතු සඳහා සම සිඳුරු කිරීම, සීරීම, පිරිමින් කරාබු දැමීම සඳහා කන් විදීම, වැනි ක්‍රියාවන්වලදී ජිවානුහරණය කළ උපකරණ භාවිත කළේ නැතිනම්, එක් පුද්ගලයකුගෙන් තවත් පුද්ගලයකුට එච්. අයි. වී. ආසාදනය වීමේ හැකියාව තිබෙනවා.එසේම මත්ද්‍රව්‍ය එන්නත් කරගන්නා පුද්ගලයන්ට ද වෛරසය ඉතාම පහසුවෙන් ශරීරගත වෙන්න පුළුවන්. එවැනි අනාරක්ෂිත ක්‍රම මඟින් ශරීරගත වන්නේ එච්. අයි. වී. වෛරසය පමණක්ම නොවේ. “හෙපටයිටිස් බී” වෛරසයත් ශරීරගත වීමට ඉඩ තිබෙනවා.ඇතැම් ස්කෑන් පරීක්ෂණවලදී මෙන්ම සැලූන්වලදී වෛරසය ශරීරගත වෙන්න පුළුවන් ද?විශේෂයෙන්ම කාන්තාවන්ට කරනු ලබන අභ්‍යන්තර ස්කෑන් පරීක්ෂණවලදී වෛරස ශරීරගත විය හැකි බවට සමහරු හිතනවා. එසේ සිදුවන්නේ නෑ. ඒ; එම පරීක්ෂණවලදී ස්කෑන් යන්ත්‍රයේ අදාළ උපකරණයට කොන්ඩමයක් භාවිත කිරීම නිසයි.එසේම තවත් මතයක් තිබෙනවා සැලුන් එකකින් රැවුල කොණ්ඩය කැපීමේදී භාවිත වන බ්ලේඩ් තලයෙන් වෛරසය ශරීරගත වන බවට. එහි යම් පමණකට සත්‍යයක් තිබෙනවා. මෙහිදී ආසාදිත පුද්ගලයකුගේ රැවුල කපන විට ඔහුගේ සම තුවාල වී බ්ලේඩ් තලයේ ලේ තැවරුණොත්, දෙවනුවට රැවුල කපන පුද්ගලයාගේ සම තුවාල වී මුල් පුද්ගලයාගේ රුධිරය දෙවැනි පුද්ගලයාට ශරීරගත වුණොත් වෛරසය ශරීරගත වීමට ඉඩකඩ තිබෙනවා.නමුත් එවැන්නක් සිදුවූ බවට තවම වාර්තා වී නෑ. සැලුන් වැනි ස්ථානවලින් රැවුල බාන විට සෑම විටම අලුත් බ්ලේඩ් තලයක් භාවිත කරනවා. අලුත් බ්ලේඩ් තලයක් පාවිච්චි කරන්නැයි ඉල්ලා සිටින්න, එසේ කරනවාදැයි විමසිලිමත්ව බලන්න.මෙහිදී සඳහන් කළ යුතු වැදගත් කරුණක් තිබෙනවා. ඒ; මැස්සන් මදුරුවන් මඟින් සිප වැලඳ ගැනීමෙන් ස්පර්ශයෙන් පොදු වැසිකිළි භාවිතයෙන්, කැස්ස හෝ කිවිසුම් මඟින් පිඟන් කෝප්ප හවුලේ භාවිතයෙන් එච්. අයි. වී. ශරීරගත නොවන බවයි. ඒ නිසා අපට හමුවන එච්. අයි. වී. ආසාදිතයන් අප ප්‍රතික්ෂේප නොකළ යුතුයි.මුඛ සංසර්ගයෙන් සහ ගුද සංසර්ගයෙන් එච්. අයි. වී. ශරීරගත වෙනවා ද?අනිවාර්යෙන්ම ඔව්. ඒ ක්‍රම දෙක මඟින් ඉතා පහසුවෙන් වෛරසය ශරීරගත වෙනවා. එච්. අයි. වී. වෛරසය පමණක් නොවේ හර්පීස්, ගොනෝරියාව, සිපිලිස් වවැනි ඕනෑම ලිංගාශ්‍රිත රෝගයක් එවැනි විකෘති හැසිරීම් මගින් ශරීර ගත වෙනවා. ලිංගාශ්‍රිත රෝග සායනවලදී ඇතැමුන් පවසන කරුණක් තමයි මම ඔහු එක්ක ලිංගික ඇසුරක් තිබුණේ නෑ, ඇති වුණේ මුඛ සංසර්ග ක්‍රියාවක් පමණක් බව. ඕනෑම ලිංගාශ්‍රිත රෝගයක් බෝවීමට මුඛ සංසර්ගය ප්‍රමාණවත්.පිරිමින් අතර එච්.අයි.වී. ආසාදිතයන් වැඩිවීමට බලපා ඇත්තේ සම ලිංගික ඇසුරයි. එහිදී ගුද සංසර්ගයේ යෙදෙන්නේ නම් එය ඉතාම භයානකයි. මිනිසාගේ ගුද මාර්ගය නිර්මාණය වී තිබෙන්නේ සංසර්ගය වැනි ක්‍රියාවකට සුදුසු ආකාරයට නොවේ. ගුද මාර්ගයේ බිත්ති ඉතාම සියුම් ලෙසයි නිර්මාණය වී තිබෙන්නේ. එම බිත්ති ඉතාම පහසුවෙන් තුවාල වෙනවා. එම තුවාල හරහා ඉතාම පහසුවෙන් එච්අයිවී වෛරසය ඇතුළු ඕනෑම ලිංගාශ්‍රිත රෝග විෂබීජයක් ශරීර ගත වෙනවා. පිරිමි සිර කඳවුරුවල එච්.අයි.වී ආසාදිතයින් බහුල ඒ නිසයි.එච්.අයි.වී වෛරසය ආසාදනය වී ඇතිදැයි හඳුනා ගන්නේ කෙසේද?හඳුනාගත හැක්කේ රුධිර පරීක්ෂණයකින්ම පමණයි. යමෙකු තමා කිසියම් අවදානම් සහගත ලිංගික ඇසුරකට යොමුවී යැයි කියා සැක සිතුණොත් එදිනම රුධිර පරීක්ෂාවක් කර ගැනීමෙන් ප්‍රතිඵලයක් අත්වන්නේ නෑ. මෙම පරීක්ෂණයේ නිවැරැදි ප්‍රතිඵල දැන ගැනීමට අවදානම් සහගත ලිංගික හැසිරීමකට යොමුවී මාස තුනකවත් කාලයක් ගත විය යුතුයි. මාස තුනකදී ඉතා නිවැරදිව ඒ බව කිව හැකියි.ඒ නිසයි එච්.අයි.වී. සඳහා කරනු ලබන පළමු පරීක්ෂණය සිදු කර මාස තුනකට පසුව නැවත පරීක්ෂණයක් සිදු කරන්නේ.නමුත් ඕනෑම අවස්ථාවක ලිංගාශි‍්‍රත රෝග සායනයකට ගොස් රුධිර පරීක්ෂාවක් කර ගැනීම වැදගත්. ඒ නිසා නොදන්නා සහකරුවකු, සහකාරියක සමඟ අනාරක්ෂිත ලිංගික සබඳතාවක් පැවැත්වූවේ නම්, සමලිංගික සබඳතාවකට යොමු වූයේ නම්, මත්ද්‍රව්‍ය විදීමට ගන්නා උපකරණ හුවමාරු කරගන්නා අයෙකු නම්, ඔබේ සහකරු හෝ සහකාරිය ඔබ හැර වෙනත් අය සමඟ ලිංගික සබඳතා පවත්වන බව දන්නේ නම් හෝ හැඟේ නම්, වහාම රුධිර පරීක්ෂණයකට යොමුවීම වැදගත්. එමඟින් තමාගේ එච්.අයි.වී. ආසාදිත තත්ත්වය පිළිබඳව නිශ්චිතවම කල්තියා දැනගත හැකියි.එසේ වෛරසය ශරීරගතවී ඇති බව ඔප්පු වුණොත් නොමිලයේම ලබාදෙන ප්‍රතිකාරවලට සහ උපදේශන සේවාවලට යොමුවිය හැකියි. ඊටත් අමතරව වෙනත් අයකුට තමාගෙන් බෝවීම වළක්වා ගත හැකියි. විශේෂයෙන්ම ගර්භණී මවක නම්, කුස තුළ සිටින දරුවාට ආසාදනය පැතිරීම වළක්වා ගත හැකියි.කිසියම් බිරියක් සිතනවා නම් තමාගේ සැමියා වෙනත් කාන්තාවක් ඇසුරු කරනවා යැයි කියා ඒ සඳහා සාධක ද ඇත්නම් බිරිය රුධිර පරීක්ෂණය සිදුකර ගැනීම සුදුසුයි. එවැනි ගැටලුවලට මුහුණ දුන් ඕනෑතරම් බිරියන් ලිංගාශ්‍රිත රෝග සායනවලට පැමිණෙනවා. ලිංගාශ්‍රිත රෝග සායනයකට යාම ඉතාම නුසුදුසු දෙයක්, එය මදිකමක්, ලජ්ජාවට කරුණක් යැයි කිසි විටෙකත් සිතිය යුතු වන්නේ නෑ.ඒවා පැරණි මත. ලිංගාශ්‍රිත රෝගයක හෝ එච්.අයි.වී. ආසාදනයක සැකයක් ඇත්නම් වඩාත්ම සුදුසු වන්නේ සායනයකට ගොස් වෛද්‍යවරුන් හමුවී තම ගැටලුව පවසා තමාගේ සැකය දුරු කර ගැනීමයි.එම රුධිර පරීක්ෂණය සිදුකර ගත හැක්කේ කොතැනින්ද?දිවයිනේ ප්‍රධාන රෝහල්වල පැවැත්වෙන ලිංගාශ්‍රිත රෝග සායනවලදී මෙන්ම මූලික රෝහල්වලදී ද එම රුධිර පරීක්ෂණය නොමිලයේ සිදුකර ගැනීමට හැකියාව තිබෙනවා. එම පරීක්ෂණය සිදුකර ගැනීමට වෛද්‍ය නිර්දේශයක් අවශ්‍ය වන්නේ නෑ. ලිංගාශ්‍රිත රෝග සායනයකට ගොස් රුධිර පරීක්ෂණයක් සිදුකර ගැනීමට අවශ්‍ය යැයි කී විට එය කර ගැනීමේ හැකියාව තිබෙනවා.මෙහිදී රෝගියාගේ පුද්ගලිකත්වය ආරක්ෂා වෙනවා. කිසිදු කෙනෙක් රෝගියාගෙන් ප්‍රශ්න කිරීමට පෙළඹෙන්නේ නෑ. පෞද්ගලික අංශයේ පිළිගත් වෛද්‍ය රසායනාගාරයකින් ද එම වෛද්‍ය පරීක්ෂණය සිදුකරගත හැකියි. එහිදී වෛද්‍ය නිර්දේශය සහ මුදල් ගෙවීමක් ද අවශ්‍ය වෙනවා.එච්.අයි.වී. ආසාදිතයකු යැයි රුධිර පරීක්ෂණයෙන් හෙළිවුණොත් ජීවිතය එතැනින් අවසන් යැයි සිතීම හරිද?නැහැ එසේ සිතිය යුතු නෑ. මොනයම් ක්‍රමයකින් හෝ එච්.අයි.වී. ශරීරගත වී ඇති බව ඔප්පු වුණොත් ඒඩ්ස් තත්ත්වයට යාමට පෙර එය හඳුනා ගතහොත් ලිංගාශි‍්‍රත රෝග සායනවලදී ලැබෙන ප්‍රතිකාර සහ උපදේශන මඟින් ජීවිත කාලය දික් කර ගැනීමටත් ඒ කාලය සාර්ථකව ගෙවීමට හැකියාව ලැබෙනවා.මහිදී උපදේශනය මගින් බලාපොරොත්තු වන්නේ, රෝගියාව යහපත් ජීවන රටාවකට හුරුකරවීමයි. ඒ නිසා එච්.අයි.වී. ආසාදිතයකු යැයි දැනගත්විට “ජීවිතය ඉවරයි” කියා සිතීම වැරදියි. මෙහිදී සඳහන් කළ යුතු වැදගත් දෙයක් තිබෙනවා. ඒ තමයි සෑම පුද්ගලයකුම අදිටන් කරගත යුත්තේ එච්.අයි.වී. ආසාදිතයෙක් නොවී සිටීමටයි. එමෙන්ම තමන්ගේ ජීවිතයට විශාල වටිනාකමක් ඇති බව සිතිය යුතුයි.මෙහිදී ලබාදෙන ඖෂධ වෙනත් ඖෂධ වගේමද?එච්.අයි.වී. ආසාදිතයන් සඳහා ලබාදෙන ඖෂධ හිසරදයට, උණ සෙම්ප්‍රතිශ්‍යාවට ලබාදෙන ඖෂධ සේ සරලව සිතීම සුදුසු වන්නේ නෑ. එම ඖෂධ දිනයේ නියමිත වේලාවකටම දිනපතා ජීවිත කාලය පුරාම ගත යුතු වෙනවා. ඖෂධ පටන් ගැනීමට පෙර වෛද්‍යවරුන් මේ පිළිබඳව රෝගියා සමඟ දිගින් දිගටම සාකච්ඡා කරනවා. එසේ සාකච්ඡා කිරීමෙන් පසුවයි රෝගියා ඖෂධ ලබාගත යුතු වේලාව පිළිවෙළ තීරණය වන්නේ.එහිදී තීරණය කරගන්නා නිශ්චිත වේලාවකටම ඖෂධය ලබාගැනීම ඉතා වැදගත්. එසේ නොවුණහොත් එම ඖෂධවලින් නියම ප්‍රතිඵල ලැබෙන්නේ නෑ. ඖෂධ ගැනීමේ නිසි පිළිවෙළක් නැතිනම්, ශරීරය තුළ වෙනස් වෙනස් ආකාරයේ වෛරස නිර්මාණය වෙනවා. එය විශාල ගැටලුවක්. එවිට රෝගියාට දීමට සුදුසු ඖෂධ නැතිව යනවා.අනාරක්ෂිත ලිංගික ඇසුරකදී කොන්ඩම් භාවිතා කිරීමෙන් එච්.අයි.වී. ආසාදනය වීමෙන් වැළකෙන්න පුළුවන්ද?පළමුව, තම සැමියා හෝ බිරිඳ හැර වෙනත් අයකු සමඟ ලිංගික ඇසුරකට යන සෑම අවස්ථාවකම තම බිරිය, දරුවන්, දෙමවුපියන්, හිතවතුන්, සමාජය පිළිබඳව සිතිය යුතුයි. තමා එච්.අයි.වී. ආසාදිතයෙකු බව දැන ගත්තොත් ඔවුන් පත්වෙන තත්ත්වය පිළිබඳව සිතිය යුතුයි.ඒ නිසා වඩාත් වැදගත් වන්නේ අනාරක්ෂිත ලිංගික සබඳතාවකට නොයා සිටීමයි. එවැනි අවස්ථාවකට මුහුණ දීමට සිදුවුවොත් කොන්ඩමයක් නිවැරැදිව භාවිතා කිරීම අනිවාර්යයෙන්ම කළ යුතුයි. කොන්ඩම භාවිතයෙන් ලිංගාශ්‍රිත රෝග රැසකින්ම වැළකීමේ හැකියාව ලැබෙනවා.එච්.අයි.වී. වෛරසය විනාශ කිරීමට හෝ මර්දනය කිරීමට විකල්ප වෛද්‍ය ක්‍රම තිබෙනවාද?වෛරසය විනාශ කරන්න ඖෂධයක් තවම සොයා ගෙන නෑ. බටහිර වෛද්‍ය ක්‍රම සහ ඖෂධ මඟින් වෛරසය හොඳින් පාලනය කළ හැකියි. එච්.අයි.වී. සඳහා කරන බටහිර වෛද්‍ය ප්‍රතිකාර අතරමග නවතා විකල්ප වෛද්‍ය ක්‍රමවලට යොමුවීම ඉතාම අවාසනාවන්ත තත්ත්වයක්. එයින් සිදුවන්නේ රෝගියාගේ ජීවිතය කෙටිවීම පමණයි.ලංකාවේ එච්.අයි.වී. ආසාදිතයින්ගේ තත්ත්වය කෙබඳුද?ලංකාවේ මවකගෙන් උපදින දරුවාට එච්.අයි.වී. ආසාදනය වීමේ ප්‍රවණතාවය ද ඉහළ යමින් තිබෙනවා. ඒ වගේමදිනකට ලිංගික ශ්‍රමිකයින්ගේ පිහිට පතන සංඛ්‍යාව එක්ලක්ෂ පනස්දහසක් දක්වා ඉහළ අගයක පවතිනවා.සංචාරක ව්‍යාපාරය දියුණු වීම, ශ්‍රී ලාංකිකයින් විදේශ රැකියාවලට යාම ඉහළ යාම වැනි කරුණු නිසා ඉදිරියේදී ලංකාව තුළ එච්.අයි.වී. ආසාදිතයින් සංඛ්‍යාව තවත් ඉහළ යා හැකියි. ලංකාව තුළ එච්.අයි.වී. ආසාදිතයින් වැඩිවීමක් පෙන්නුම් කිරීමට හේතුවී ඇත්තේ තමා එච්.අයි.වී. ආසාදිතයෙක් බව බොහෝ දෙනෙක් නොදැන සිටීමයි.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=am1307072</link>
    <topic>අපස්මාරය මතු වෙන්නේ වේලාවට බෙහෙත් ගැනීම අතපසු කළාමයි</topic>
    <author>සාකච්ඡා කළේ සාගරිකා දිසානායක ජයසිංහ</author>
    <content>අපස්මාරය මතු වෙන්නේ වේලාවට බෙහෙත් ගැනීම අතපසු කළාමයිකොළඹ වෛද්‍ය පීඨයේඖෂධ වෛද්‍ය විද්‍යා පීඨයේ අංශ ප්‍රධානීකායික රෝග පිළිබඳ වි‍ශේෂඥ වෛද්‍යමහාචාර්ය ප්‍රියදර්ශනී ගලප්පත්ති“අපස්මාරය” හෙවත් “වලිප්පුව” බොහෝ දෙනා බියට පත් කරන අසහනකාරී රෝගයක්. කුඩා ළමයින්ට උණ සැදුණු විට උණ වැඩි වීමෙන් හැදෙන වලිප්පු තත්ත්වය වගේම සාමාන්‍ය වලිප්පු තත්ත්වය ගැන ඔවුන් තුළ තිබෙන අවබෝධය ප්‍රමාණවත් නොවීමෙන් රෝගීන් වඩාත් අපහසු තාවට පත් වෙනවා. රෝගීන් මෙන්ම ඔවුන් රැක බලා ගන්නන් ද රෝගය හා රෝගීන් ට කළ යුතු ප්‍රථමාධාර , ඔවුන් ලබා ගන්නා ඖෂධ ගැනත් යම් දැනුමක් තිබීම වැදගත් වෙනවා. ඒ පිළිබඳ අදහස් විමසන්නට අපි කොළඹ වෛද්‍ය පීඨයේ ඖෂධ වෛද්‍ය විද්‍යා අංශයේ අංශ ප්‍රධානි කායික රෝග පිළිබඳ විශේෂඥ වෛද්‍ය මහාචාර්ය ප්‍රියදර්ශනී ගලප්පත්ති මහත්මිය හමු වුණා.අපස්මාරය යනු කවර රෝග තත්ත්වයක් ද ?අපස්මාරය යනු මොළයේ අධිවේගී විද්‍යුත් ක්‍රියාකාරීත්වයේ ප්‍රතිඵලයක් ලෙස සුළු මොහොතකට ඇතිවන රෝග තත්ත්වයක්. අපස්මාරය “ෆිට් එක” යනුවෙන් ද හඳුන්වනවා.රෝග ලක්ෂණ මොනවාද?අතපය දරදඬු වීම, සිහි නැති වීම, කටින් සෙම වැගිරීම, දත කට පූට්ටු වීම, ඇඟ ගැස්සීම, දිව හෝ තොල් සැපීම ,ඇතැම් විට මල මූත්‍රා පිට වීම.සමහර විට ෆිට් එක හැදෙන්නට පෙර අරමුණකින් තොරව හිස් බැල්මෙන් බලාගත් අත බලා සිටීම , තොල් සෙලවීම, ආහාර ගිලින ස්වරූපයක් පෙන්වීම, රූප කුඩාවට හෝ විශාල වී පෙනීම මෙන්ම විටින් විට අදාළ නැති දේ කියවීම ‍‍, වේගයෙන් ඇස් පිල්ලම් ගැසීම හෝ උමතු ලෙස හැසිරීම නිතර දැකිය නොහැකි රෝග ලක්ෂණ.මෙම රෝගය ඇති වීමට හේතු මොනවාද?මොළයේ ඇතිවන ක්ෂණික වෙනස් වීමක්, කුඩාම කාලයේ මොළයේ ව්‍යුහයේ ඇති වන රෝග තත්ත්ව, ජැපනීස් එන්සෙෆලයිටිස් හෝ මෙනින්ජයිටිස් වැනි රෝග තත්ත්ව , උපතේ දී මොළයට සිදු වන හානි, මොළයේ ගෙඩි , හදිසි අනතුරුවලින් මොළයට හානි සිදු වී සුවය ලද පසු ව ද අපස්මාර තත්ත්වයක් ඇති වෙන්නට පුළුවන්. එමෙන් ම කිසිදු හේතුවක් නැතිවත් ෆිට් එක හැදෙන්න පුළුවන්.ඉහත කී රෝග ලක්ෂණ හැම දෙනාටම පොදු ද?නෑ. එක් එක් රෝගියා ට අනුව රෝග ලක්ෂණ වෙනස් විය හැකියි. ඒ ඒ රෝග ලක්ෂණ අනුව අපස්මාරය වර්ග කෙරෙනවා.අපස්මාරය දිගු කාලීන රෝග තත්ත්වයක් ද?ඔව් . තරමක කාලයක් පවතින රෝගයක්. එහෙත් එක දිගටම පවතින රෝගයක් නොවෙයි. වරින් වර මතු වන රෝගයක්. ඖෂධ ගැනීම හා වෛද්‍ය උපදෙස් ඒ ආකාරයෙන් ම පිළිපදිනවා නම් හොඳින්පාලනය කර ගත හැකි රෝගයක්. එමෙන් ම දිගු කාලයක් පුරා ෆිට් එකක් නො හැදුණොත් එවැනි රෝගීන්ට ඖෂධ නතර කරන්නටත් පුළුවන්.වලිප්පුවත් උණ නිසා ඇතිවන වලිප්පුවත් වෙන් කර හඳුනා ගන්නේ කෙසේද?උණ වලිප්පුව ඇති වන්නේ උණක් හැදී එය උත්සන්න වූ අවස්ථාවකදී. සාමාන්‍ය වලිප්පු තත්ත්වයක්ඕනෑම අවස්ථාවක ඇති වන්නට පුළුවන්.උණ වලිප්පුව නිතරම හැදෙන ළමයින් ට අනාගතයේ දී වලිප්පුව හැදෙනවා ද?නෑ. උණ වලිප්පුව බොහෝ විට ළමයා වයසින් වැඩෙන විට ක්‍රමයෙන් නැති වී යනවා. එහෙත් නිතර නිතර උණ වලිප්පුව හැදෙනවා නම් එය වෛද්‍ය උපදෙස් ගත යුතු තත්ත්වයක්.රෝගය නිශ්චිතව හඳුනා ගත හැක්කේ කෙසේද?මොළයේ ක්‍රියාකාරීත්වය මැන බලන ඊ ඊ ජී පරීක්ෂණයකින්. මෙම පරීක්ෂණ වාර්තාව සාමාන්‍ය වුණත් ඉහත කී රෝග ලක්ෂණ ඇත් නම් වෛද්‍යවරයා ඔබට වලිප්පුව ඇතැයි නිගමනය කළ හොත් ස්නායු පිළිබඳ වෛද්‍යවරයකු වෙත ඔබ යොමු කරනු ඇත.රෝග ලක්ෂණ පහළ වූ විට දිය හැකි ප්‍රථමාධාර මොනවාද?මෙවැනි ලක්ෂණ මහ මඟදී, පොදු වාහනයක දී හෝ වෙනත් ඕනෑම තැනකදී පහළ වන්නට පුළුවන් එහෙයින් පළමුව කළ යුත්තේ රෝගියා අනතුරුදායක ස්ථානයක වේ නම් එතැනින් ඉවත් කිරීමයි. රෝගියා දඟලන ගැස්සෙන විට ඔහුට හෝ ඇයට තුවාල විය හැකි දේ අවට වේ නම් ඒවා ඉවත් කරන්න.සමතලා බිමක හිස සහ සිරුර පැත්තකට යොමු වන පරිදි දිගා කරවන්න‍‍. එමඟින් උගුරේ සෙම හිරවීමෙන් සිදු විය හැකි අනතුරු වළක්වා ගත හැකියි.මෙවැනි රෝගීන් දුටු විට වැඩි හොඳට කරන උපකාර මඟින් රෝගියා තව තවත් අපහසුතාවයට පත්වන අවස්ථා තිබෙනවා‍. මෙවැනි අවස්ථාවක නොකළ යුතු දේ මොනවාද?මෙය භූත දෝෂයක් හෝ තනිකම් දෝෂයක් යැයි සිතා යකඩ කෑලි අතට දීම. හැඳි වැනි දේ කටට එබීම. වතුර ඇඟට දැමීම. බෙහෙත් හෝ වෙනත් දෑ පෙවීම. අපස්මාරයට ලබා දෙන ඖෂධ මොනවාද?ඖෂධ වර්ග කීපයක් ම දෙනවා. ඒවා නම් :කාබිමසෆින් (Carbamazepine). සෝඩියම් වැල්ප්‍රොඒට්. (Sodium Valpravate) සෝඩියම් පෙනිටයින්.(Sodium Phenytoine). ක්ලෝබසෑම් ( klobazam) ලැමෙ‍‍ට්‍රිජින් ( Lametrigine).මෙම ඖෂධ ගන්නා විට පිළිපැදිය යුතු කරුණු මොනවාද?බොහෝ විට මෙම ඖෂධ දිගු කාලීනව ලබා ගැනීමට දෙන ඒවා. එම ඖෂධ නියමිත මාත්‍රාව නියමිතවෙලාවට නියමිත කාලය පුරාම අඛණ්ඩව ගැනීම ඉතා වැදගත්. මෙම ඖෂධ ගන්නා අතර රෝගය පාලනය නොවේ නම් වෛද්‍යවරයා ඔබට බෙහෙත් වර්ග දෙකක් හෝ තුනක් නියම කරනු ඇති. මෙම බෙහෙත් වර්ග සියල්ල වෛද්‍ය උපදෙස් අනුව නොකඩවාම ගැනීම ඉතාම වැදගත්.එසේ නොකළ විට ඇති වන ප්‍රති විපාක මොනවාද?ළඟ ළඟ ‍වලිප්පු තත්ත්ව ඇති වීම. වලිප්පු තත්ත්වය වැඩි වෙලාවක් තිබුණු‍ හොත් මොළයේ සෛලවලට ඔක්සිජන් සැපයුම අඩාළ වී මොළයේ සෛලවලට හානි සිදු විය හැකියි. බොහෝ විට මෙම රෝගීන් ට නිතර නිතර වලිප්පුව ඇති වන්නේ වෙලාවට බෙහෙත් ගැනීමට අතපසුවීමෙන්.නිදිමත ගතිය, කලන්තය , අතපය වෙව්ලීම හෝ එක දෙක වී පෙනීම මෙහි තවත් අතුරු ඵල.මෙවැනි ලක්ෂණ පහළ වූ විට කළ යුත්තේ කුමක්ද?ඉක්මනින් ම වෛද්‍යවරයා හමු වීම. එවිට රෝගියාගේ රුධිරයේ ඇති ඖෂධ ප්‍රමාණය මැන බලා බෙහෙත් අඩු වැඩි කිරීම වෛද්‍යවරයා විසින් සිදු කරනු ඇති.වලිප්පුව ඇති රෝගියකු විසින් නොකළ යුතු දේ මොනවාද?වලිප්පු තත්ත්වයක් ඇති වූ විට රෝගියාට මද වේලාවක් සිහි නැති ගතියක් ඇති වන නිසා අනතුරුදායක කටයුතුවල යෙදීම සුදුසු නෑ. රථ වාහන පැදවීම, උස් ස්ථානවල වැඩ කිරීම යන්ත්‍ර සූත්‍ර ආශ්‍රිත කටයුතුවල යෙදීම, ගින්දර සමඟ කටයුතු කිරීම, වතුරවලවල් ළිං , හෝ ජලාශ අසල ගැවසීම වැනි අනතුරුදායක ටයුතුවල යෙදීම නොකළ යුතුයි.රෝගය පාලනය කර ගැනීම සඳහා පිළිපැදිය යුතු කරුණු මොනවාද?නියමිත ඖෂධ නියමිත ආකාරයට නියමිත කාලය පුරාම ලබා ගැනීම. තමාට නොසුදුසු අවදානම් ක‍ටයුතුවලින් වැළකී සිටීම. අධික ලෙස නිදිමැරීමෙන් වැළකී සිටීම. පමණට වඩා වෙහෙස වීමෙන් වැළකී සි‍ටීම. ගින්දර දෙස හෝ නිවෙන පත්තුවන ආලෝක දෙස බලා සිටීමට අපහසු නම් එවැනි අවස්ථා මඟ හැරීම.අපස්මාරයට දිවි ඇති තුරා බෙහෙත් ගන්නට සිදු වෙනවාද?නෑ. වලිප්පු තත්ත්වයක් ඇතිවී අවුරුදු තුනක් පමණ යන තුරු නැවත වලිප්පු තත්ත්වයක් ඇති වී නැත් නම් වෛද්‍යවරයා ඔබට දෙන ඖෂධ ප්‍රමාණය ක්‍රමයෙන් අඩු කරනු ඇති‍. වෛද්‍ය අනුමැතියෙන් තොරව රෝගියා ගේ හිතූමතේට එකවර බෙහෙත් අඩුවෙන් ගත් විට හෝ නතර කළ විට කෙටි කාල සීමාවන්තුළ නිතර නිතර වලිප්පු තත්ත්ව ඇති වන්නට පුළුවන්.ගර්භණි මාතාවකට එම ඖෂවලින් කුස තුළ සිටින කළලයට බලපෑමක් ඇති විය හැකිද?රෝගියා ගේ තත්ත්වය අනුව ඇයට දෙනු ලබන්නේ සැර අඩු කළලයට අවම වශයෙන් බලපෑ හැකි ඖෂධයි. කළලයට හානි සිදු විය හැක්කේ මුල් මාස තුන ඇතුළත නිසා ගැබිනි සමයේ ලබා දෙන ෆෝලික් ඇසිඩ් වැනි අමතර පෙති වර්ග නොකඩවා ලබා ගැනීම ඉතාම වැදගත්. දරු උපතක් පතන කතකට ‍මෙම රෝගය ඇත් නම් ඇය ගැබිනියක වීමට පෙර සිය වෛද්‍යවරයාට ඒ ගැන පැවසිය යුතුයි.මෙම රෝගයට දෙන ‍බෙහෙත්වලින් අතුරු ආබාධ ඇති වෙනවාද?ඇතැම් ඖෂධ ගත් විට ශරීරයේ වැඩිපුර රෝම වැවීම, වීදුරුමස් වැඩිපුර වැඩීම, මුහු‍ණේ රෝම වැවීම වැනි අතුරු ආබාධ ඇති විය හැකියි. සෝඩියම් වැල්ප්‍රොඒ‍ට් වැනි ඖෂධ ගත්විට අවුරුදු තුන‍ට අඩු කුඩා දරුවන් ගේ අක්මාවට බලපෑමක් ඇති විය හැකි හෙයින් එවැනි රෝගීන් නිතරම අක්මාව පරීක්ෂා කර ගැනීම වැදගත්කාබොමෙසොෆීන් ඖෂධය හේතුවෙන් ශරීරයේ පළු දැමීම, කැසීම හෝ සම ගැලවී යාමට පුළුවන්.එවැනි ලක්ෂණ දැඩිව ඇත් නම් වෛද්‍යවරයා ට ඒ බව පවසා ඒ වෙනුවට වෙනත් ඖෂධ ලබා ගන්න‍ට පුළුවන්.ඖෂධ ගබඩා කළ යුත්තේ කෙසේද?හොඳින් කට වැසිය හැකි දුඹුරු පැහැති බෝතලයක අසුරා කුඩා දරුවන්ට අත නොගැසෙන ස්ථානයකතබන්න. තමාට පහසුවෙන් ගන්නට හැකි පරිදි නිතර තමා ළඟ තබා ගත යුතුයි.සාකච්ඡා කළේ සාගරිකා දිසානායක ජයසිංහ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=am1307073</link>
    <topic>කරපු වැරැදිවලට තමන්ට තමන්ම දඬුවම් දීගෙන</topic>
    <author/>
    <content>කරපු වැරැදිවලට තමන්ට තමන්ම දඬුවම් දීගෙනමනෝ විද්‍යා උපදේශකමේජර් සුසන්ත ද සිල්වා(විශ්‍රාමික)පියල් හා උපුලී මැදි වියේ පසුවන යුවළකි. රත්නපුර ප්‍රදේශයේ පදිංචිව සිටිති. කොළඹ පදිංචි උපුලී හා කොළඹ රැකියාවක් කරමින් සිටි පියල් අතර ඇති වූ ප්‍රේම සම්බන්ධයකින් විවාහ වී මේ දෙදෙනා පියල්ගේ රත්නපුර නිවෙසට පදිංචියට ගොස් ඇත. විවාහයෙන් වසරක් ගත වීමෙන් පසු පියල් සමඟ එක නිවසේ සිටි පියල්ගේ මව මිය ගොස් ඇති අතර පියා පියල්ගේ අයියා සමඟ පදිංචියට ගොස් ඇත. අප කතා නායිකා වන උපුලීගේ ප්‍රශ්නය පටන් ගත්තේ ඊටත් මාස කිහිපයකට පසුවයි.නෑදෑයන්ගේ සහ ගම්වාසීන්ගේ අදහස වී තිබුණේ උපුලීට යම් අමනුස්ස බලපෑමක් ඇති වී ඇති බවයි. තවත් අයගේ අදහස වී තිබුණේ ජීවත්ව සිටියදී පියල්ගේ මව සමඟ උපුලී උරනව සිටි බැවින් මවගේ අවතාරය උපුලී වෙත පැමිණ ඇති බවයි. සමහර අවස්ථාවල දී උපුලී මියගිය නැන්දම්මා සමඟ කතාබහ කරනවා යහළුවන් දැක ඇත. මේ තත්ත්වයෙන් අත්මිදීම සඳහා අප වෙත පැමිණි උපුලීට යකැදුරන් පවසා ඇත්තේ මෙහෙම කතාවකි.නැන්දම්මාගේ ආත්මය උපුලී හට වැසී ඇති බවත්, උපුලීවත් මරා දැමීමට ඇය පැමිණ ඇති බවත්, යකැදුරන් පවසා ඇත. දෙමාපියන්ගේ අවසාන කාලයේ සිදු වූ සිදුවීම් දැන සිටි උපුලීගේ ඉහමොළ රත් විය. හද සලිත විය. එය තව තවත් තහවුරු වූයේ උපුලී ආවේශ වී තමාව මරා කන බවට පුතාට තර්ජනය කිරීමට පටන් ගැනීමෙන් පසුවය.අම්මාගේ ආත්මයෙන් ගැලවීම සඳහා පියල් හා උපුලී නොකළ දෙයක් නැත. යකැදුරන් කිහිප දෙනෙක් ලවා තොවිල් කිහිපයක් ද පවත්වන ලදී. එවැනි පිළියම් කිරීමෙන් උපුලී යහපත් තත්ත්වයට පත් වන අතර නැවතත් ටික කාලයකදී එම තත්ත්වයටම පත් වේ. දෙදෙනාට හරි හැටි කෑමක් බීමක් නින්දක් පවා නැත. අමාරුවෙන් උපයා ගත් මුදල් පමණක් නොව ඉඩම් ද විකුණා තොවිල් පවිල් කර යන්ත්‍ර මන්ත්‍ර කරන ලදී.යහළුවෙකුගේ මඟ පෙන්වීම මත පියල් සහ උපුලී අප වෙත පැමිණ ඇති අතර ඒ වන විට මෙම යුවළ මුදල් අතින් ද ශාරීරික හා මානසිකව ද ඉතා පහත් තත්ත්වයකට පත්ව සිටියහ.පියල් උගත්කමින් හෙබි යමක් කමක් ඇති පවුලක තරුණයෙකි. උපුලී උගත් කමක් ද නොතිබුණ ද රූපයෙන් මත් වූ මානයෙන් පිරි කාන්තාවකි. පියල්ගේ මවුපියන්ගේ විරෝධතා මැද මේ යුවළ විවාහ වූ අතර උපුලී හට හොඳ නිවසක් නොතිබූ බැවින් පදිංචිය සඳහා පියල්ගේ මහ ගෙදර ගියාය. උපුලී එහිදී පියල්ගේ දෙමාපියන් සමඟ නිතර නිතර ගැටුම් ඇතිකරගෙන ඇත.පියල්ගේ දෙමාපියන් ඉතා ගුණ යහපත් වූ බැවින් තම ලේලිය අතින් සිදු වන අක්‍රමිකතා පිළිබඳව පියල් හට නිතර නිතර දොස් පවරන ලදී. පසුව පියල්ගේ සොහොයුරන්ට අයත් ඉඩකඩම් ද බලහත්කාරයෙන් පියල්ගේ නමට පවරාගෙන ඇත.එය දරා ගත නොහැකි වූ පියල්ගේ මව දිනක් පැවසුවේ “උඹ මගෙ කොල්ලාව රවට්ටලා මේ කරපු දේට මං මැරිලා හරි උඹෙන් පළි ගන්නවා” කියලයි. එම කතාබහෙන් ටික දිනකට පසු පියල්ගේ මව මිය ගොස් ඇත. මවගේ සත් දින දානයෙන් පසු පියා පියල් හැර දමා වැඩිමහල් පුතු ළඟට ගොස් ඇත. ඉතා කලකිරීමෙන් සිටි පියා ද ටික කලකින් මිය ගියේය.පියල්ගේ දෙමාපියන්ගේ මරණ පිළිබඳව පියල්ගේ නෑ හිතමිතුරන් හා ගම්වාසීන් උපුලී හට දෝෂාරෝපණය කරන්නට විය. මුල් කාලීනව උපුලී මේ කිසිවක් ගණන් නොගත්ත ද මහගෙදර තනිව සිටියදී ඇයට පසුගිය දේවල් ආවර්ජනය වී මැවී පෙනෙන්නට පටන්ගෙන ඇත. තමා යම් වරදක් කළ බවත් යම් දිනක තමාට ඒ වෙනුවෙන් දඬුවම් විඳින්නට සිදු වන බවත් පිළිබඳව සිත තුළ බියක් හට ගන්නට විය.කාලය එසේ ගෙවෙද්දී තමාගේ ශරීරයට යමක් ඇතුළු වන බවත් තමාව මැරීමට උත්සාහ දරන බවත් ඇයට වැටහී ඇත. එම තත්ත්වය සමඟ තමා අධිකව භියට පත් වන බවත් එයට කුමක් කරන්නේ දැයි තමාට හිතා ගත නොහැකි බවත් උපුලී අප හා පැවසුවාය. උපදේශන කාර්යයෙන් පසු මෝහන නිද්‍රාවට ද පත් කරන ලදී. එම නිද්‍රාවේදී අදෘශ්‍යමාන බලවේගයට පැමිණෙන ලෙස ආරාධනා කරන ලදී. ටික වේලාවකට පසු නැන්දනියගේ ආත්මය උපුලී වෙතින් කතා කරන්නට විය.“ඇයි ඔබ මේ වගේ දේවල් කරන්නෙ?” “මේකි අපිට සැලකුවෙ නෑ. මගෙ කොල්ලාව රවට්ටගත්තා. මාව මරා ගත්තා. මගෙ මහත්තයාටත් නොයෙකුත් වද දීලා මරා ගත්තා.” නැන්දම්මාගේ ආත්මය වැසුණු උපුලී දිගටම කියවගෙන ගියාය. “ඉතින් ඔබ හොඳ ආත්මයකට යන්න. දැන් මෙයාට කරදර කරලා වැඩක් නෑනේ.” “නෑ මම මේකිව මරනවා. අපෙන් උදුර ගත්ත දේට පළිය ගන්නවා. ලොකු පුතාගෙන් උදුර ගත්ත දේවල් වලටත් මම පළිය ගන්නවා.” “මොකක්ද අම්මාගෙ නම.” කල්පනා කරයි. උත්තර නොදෙයි. එම සාකච්ඡාව ටික දුරක් කරගෙන යෑමේදී උපුලීගේ තත්ත්වය වෙනස් විය. ඇය ටිකෙන් ටික දුර්මුඛ විය.මෙය සැබෑ භූත ආත්මයක් නොවන බව අපට පැහැදිලි ව වැටහිණි. ප්‍රශ්න වලට පිළිතුරු දුන්නේ උපුලී දන්නා පරාසය මතයි. එය කිසි විටෙකත් මියගිය නැන්දම්මාගේ මතකය නොවන බව තේරුම් ගත් අපි උපුලි විසින් ඇතිකරගෙන මවාගත් නැන්දම්මාගේ ආත්මය ඇයගෙන් ඉවත්ව යන බව අපි උපුලීට ඒත්තු ගැන්වීමු. තව තවත් මෝහන නිද්‍රාව තුළ තබද්දී ඇය විසින් දෙමාපියන්ට කළ දේ පිළිබඳව පාපොච්චාරණය කරන ලදී.ඇයට භූත බලපෑමක් ඇති වී නොමැති බවත් තමා විසින් සිදු කරන ලද වැරදි වලට තමා විසින්ම තම සිතට දඬුවම් ලබා දීමක් සිදු කර ඇති බවත් ඇයට අවබෝධ කර දුන්නෙමු. මෝහන නිද්‍රාවේදී බොහෝ කරුණු ඇය හට අප ඒත්තු ගන්වන ලද අතර නිද්‍රාවෙන් අවදි කරවූ පසු ද තව දුරටත් උපදේශනයට යොමු කරන ලදී.උපුලීට පැවැති තත්ත්වයෙන් මුදාගෙන හැඩ ගැසීමට යම් කාලයක් ගත වූ අතර දැන් ඇය අතින් සිදු වූ සියලු වැරදි අවබෝධ කොටගෙන ඒවා නිවැරැදි කොටගෙන ආගමානුකූල ජීවිතයකට යොමුව සිටී.සිටින කෙටි කාලය තුළ කිසිවෙකුටත් කරදරයක් නොවී තමා කවුද යන්නත් තම යුතුකම් හා වගකීම් මොනවා ද යන්නත් තේරුම් ගෙන ජීවත් විය හැකිනම් යක්ෂ භූත ප්‍රේතයන් ඔබ පසුපස හඹා නොඑනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=am1307074</link>
    <topic>මේ ගැටිති පිළිකාවක් ද? බයොප්සි පරීක්‍ෂණයෙන් හරියට දැනගන්න පුළුවන්</topic>
    <author>සාකච්ඡා කළේ සුනිල් දයා අල්විස්</author>
    <content>මේ ගැටිති පිළිකාවක් ද? බයොප්සි පරීක්‍ෂණයෙන් හරියට දැනගන්න පුළුවන්කීර්ති වික්‍රමරත්නශරීරයේ යම් යම් ස්ථානවල රෝගයක් නිසා හෝ රෝගයක් නැතිව හෝ ගැටිති මතු වෙන්න පුළුවන්.ඒ සමහර ගැටිති පිළිකා වැනි භයානක රෝගයක් පෙන්නුම් කරන්නත් පුළුවන්.ඒ වගේම කිසිම රෝගයක් නැතිවත් ගැටිති මතු වෙනවා. ඒවා අහිංසක මට්ටමින් මතුවෙන ගැටිති මිස ශරීරයට හානිකර නෑ.ශරීරයේ එලෙස මතුවෙන ගැටිති අහිංසක ද භයානක රෝග තත්ත්වයක පෙර නිමිති ද කියා දැනගන්න වෛද්‍ය රසායනාගාර පරීක්ෂණ තිබෙනවා.ඒ පර්යේෂණය හැඳින්වෙන්නේ ‘ෆයින් නීඩිල් ඇස්පිරෙෂන් සයිටොලොජි’ නැතිනම් ‘ෆයින් නීඩ්ල් ඇස්පිරේෂන් බයොප්සි’ යනුවෙනි.බෙල්ලේ තයිරොයිඩ් ග්‍රන්ථිය ආශි‍්‍රතව එමෙන්ම වසා ගැටිති කිහිලි ඉකිලි ආශි‍්‍රතව සහ කාන්තාවන්ගේ පියයුරු ආශි‍්‍රතව ද සමහර විට පිරිමි අයගේ ද පියයුරු ආශි‍්‍රත ප්‍රදේශයේ වුවද ගැටිති ඇතිවිය හැකිය.ගැටිත්තක් කොතැනක හෝ ඇති වුවහොත් ඕනෑවට වඩා භයවීමක් හෝ කලබලයට පත්වී අනේ මට පිළිකාවක් ද දන්නේ නැහැ යන පසුතැවිල්ලට හෝ බියට පත්වීම කලබලයට පත්වීම නොව විශේෂඥ වෛද්‍යවරයකු වෙත ගොස් ඒ ගැටිති කුමක්දැයි පෙන්වීම වඩාත් සැනසිලිදායක තීරණයකි.එවැනි පරීක්ෂණයකදී කරන්නේ මොකක්ද කියන එක රෝගියා දැනගෙන සිටීම වැදගත්. මෙහිදී සිදු කරන්නේ සාමාන්‍ය ලේ පරීක්ෂණයකට යොදා ගන්නා සිලින්ජරයකට හා ඒ සඳහා යොදා ගන්නා ඉඳිකටුවට වඩා ලොකු ප්‍රමාණයේ සිලින්ජරයක් සහ ඉඳිකටුවක් ලබාගෙන ගැටිත්තට විද එහි අඩංගු සාරය නැතිනම් එම ද්‍රව්‍යය සිලින්ජරයට ලබා ගැනීමය.මේ සාර ද්‍රව්‍යය ලබා ගැනීමට යොදා ගන්නා සිලින්ජරයේ ඉඳිකටුව ප්‍රමාණයෙන් ග්‍රේජර 23 ක් පමණ වෙනවා. මෙයින් ගැටිති ප්‍රදේශය විද ලබා ගන්නා සාරසනී ඒ සැණින්ම වීදුරු කදා කිහිපයක අතුරා අනතුරුව එම වීදුරු කදා කිහිපයක (වීදුරු ස්ලයිඩ්) ශුද්ධ එතල් ඇල්කොහොල් සහිත භාජනයක දමා පටකවේදය කොටස්කරන රසායනාගාරයකට යවනු ලබනවා.ඉන්පසු සෛල කොටස් හා පටක කොටස් කරන අංශය වෙත යොමු කරවනවා.රජයේ රෝහලක ව්‍යාධිවේදී වෛද්‍ය විශේෂඥයකු හෝ විශේෂඥවරියක් සිටිනවා නම් එවැනි රෝහල් රසායනාගාර පහසුකම් තිබේ නම් ඒවායේ ද එසේ නැතිනම් බොරැල්ල රජයේ වෛද්‍ය පර්යේෂණායතනයේදී මේ පරීක්ෂණ කටයුතු සිදු කළ හැකිය.පරීක්ෂණය අවසානයේදී එහි වාර්තාව ලබා ගන්නා ව්‍යාධිවේදී විශේෂඥයා ගැටිති පිළිකාවක් ද, පිළිකාවක ආරම්භය ද නැතිනම් අහිංසක ද යන්න සඳහන් කර රෝගියා යොමු කළ වෛද්‍යවරයා වෙත යවනවා.මෙවැනි ගැටිති හටගත් විට ඒ ගැන ගණන් නොගෙන තැකීමක් නොකර සිටීම පසුකලෙක පසුතැවීමට පමණක් නොව ඇතැම්විට පිළිකාමය තත්ත්වයක් නම් ඒ හේතුකොට මරණය අත්වීමට හේතුවන කරුණක් ද විය හැකිය.මේ පරීක්ෂණය සඳහා රෝහල්ගතවීම අවශ්‍ය නැත. බාහිර රෝගී අංශයට ගොස් පරීක්ෂණයට පෙනී සිටිය හැකිය.සාමාන්‍යයෙන් මෙවැනි පරීක්ෂණයක වාර්තාවක් රජයේ රෝහලකින් ලබා ගැනීමට දින 5 – 7 ක් පමණ ගතවීමට ඉඩ තිබේ. එහෙත් පෞද්ගලික අංශයේ රෝහල් රසායනාගාරයක පරීක්ෂණ වාර්තාව දින 2 – 3 කින් වුවද ලබාගත හැකිය.සාකච්ඡා කළේ සුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=ay1307071</link>
    <topic>හිරිමල් හිරු</topic>
    <author/>
    <content>සංස්කාරක, සඳ දිය, සිළුමිණ, ලේක්හවුස්, කොළඹ 10. ලිපිනයට ඔබේ නිර්මාණ එවන්න. එහිදී අපට ඔබ හා සම්බන්ධ විය හැකි දුරකථන අංකයක් ද ලියා එවන්න අමතක නොකරන්න.  ගස මුල ගැයූ ගී ගස වෙත නො යාවිද - පස නිසරු නම් පැළ නිලකට හැරේවි ද උස ගිය නමුත් රිටි සඳ ළඟ රැඳේවි ද- කෙලෙසක කීවත් නුඹෙ සිතනම් නැවේවි ද වැස්සක් වෙලා ඇවිදින් නුඹ තෙමුවා නම් - ඉස්ස වගේ පැන නො ගොසින් ළඟ ඉන්නෙමි නිස්ස නො තේරී අන් අත රැඳුණා නම් - බිස්ස වගේ දුක් ගොඩකට කර නො තියමිගින්නලියේ සුනිල් ලීවානගේ   යව්වන‍ෙය් සුන්දර මිටියාවතඇස්වලට කඳුළු මොටද? අඬන්න ඕන හින්ද. කන් දෙකක් තියෙන්නෙ මොටද? වැඩියෙන් අහන්න. කටවල් දෙකක් නැත්තෙ මොකද? ටිකක් කතා කරන්න.හිත පේන්නෙ නැත්තෙ මොකද? සිතිවිලි අනෙක් අය හොරා ගන්න හින්ද. නාදලු වන් දෙතොල් නැතුවට ළෙන්ගතුව සිනාවෙලා ඇස් දෙකෙන් කතා කරන්න පුළුවන්.ඒ මොනව වුණත් හිතේ හැංගිලා තියෙන දේවල් වේලාවකට ඇස් දෙකෙන් පේනවා. දුක හිතේ උපදින කොට ඇස්වල කඳුළු දොරට වඩිනවා. අහිංසකකම ඇස්වල වුණත් වේලාවකට සරාගී බව එළිදකිනවා.සුන්දර යෞවනය වැහිලා තියෙන දේ, නොපෙනෙන දේ, බලන්න හොයන්න වෙර දරනවා. හැංගෙන්න, හැංගෙන්න, හොයන්නමයි හිතෙන්නෙ. ඒක හරියට පුංචි කාලේ හැංගිමුත්තන් සෙල්ලම් කළා වගේ. හොයා ගත්තහම ඇස්වලට සතුටක් දැනෙනව.ගම්පහ සිරි පෙරේරා - කහවල   දුන්හිඳ ඇල්ල වගේ ගලා බසිනා ඔබේ ආදරේ එක් විටම අගරු චෙක්පතක් විය. කිසිදාක මාරු කිරීමට නොහැකි....මහියංගණයේ දුලානි රසිකා එදිරිසූරිය   වෙන් වෙලා ගේදොරින් හිරවෙලා බෝඩිං කාමරයක පනම් හතරක් හොයාගන්න මහ රෑ නිදිමරන් උපාධි කරන අපි.හෙට්ටිගොඩ චෙසිකා ලහිරුනී   අවුරුදු දහතුනක්ම.. බඩගෑවා පාසල වෙත ලිව්වා හැම විභාගයම පාස්වුණා හිත පිරෙන්ට උගත්කමක් තිබුණු නිසා කම්කරුවෙක් වෙන්න බැරිය කොම්පැනියක රැකියාවට ගෙදර ඈයෝ කැමති නැතිය ආණ්ඩුවේ රැකියාවක් ලැබෙන පොටක් නැත පේන්න. රට පුරාම කෝස් කෙරුවා අනෙක් අයට උඩින් ඉන්න ඒ වුණාට මටත් වුණේ උඩ බලාන කෙළ ගිලින්න උගත්කමට රැකියා නැත රැකියාවට උගතුන් නැත රට පුරාම රැකියා?බණ්ඩාරවෙල රසංජලී විජේසුන්දර   කලක් රුහුණේ වන සෙනසුනක බවුන් වඩමින් සිටි මා ළබැඳි මිතුරු යතිවරයාණන් වහන්සේ නමක ඌව වියළි කලාපයේ කටුක බිමක් තෝරාගෙන එහි සෙනසුනක් තැනී මේ වැඩ අරඹා දින කීපයකින් මා එහි කැඳවීය.දියත් නැති එළියක් නැති අතපොවන මානේ පහසුකමක් නැති ඇස හරින මානේ දායකයිනුත් නැති ඒ කටුක බිම අන්දර එරමිණියා උපතක් ම විය.ඉපැරණි රජ දවස නිමැවූයේ යැයි සිතෙන යම් යම් ස්ථානයන්හි අවශේෂයන් මෙහි දක්නට ලැබිණි.අප යතිවරයාණන් වහන්සේ දුක් උසුලන බව මට හැඟිණි. ඇතැම්විට දන් පිරිනමන්නෙකු ද නැතිවා විය යුතුය. ඔබ වහන්සේට දානයක් නැතුව ඇති! මම විමසීමි.”ඉඳහිට යමක් වළඳනවා. මට බඩගිනි නෑ... යමු අපි ටිකක් එහාට ඇවිදින්න.”මට කළ ආරාධනයෙන් මම උන්වහන්සේ පිටුපසින් පියවර තබා මද විටකින් මහා සෙල්පව්ක් මත නතර වීමි.”මේ බලන්න මේ ගල පාමුල වැව.. අර බලන්න අර ඈත ඈත වන ලැහැබ එක වර්ගයක නොව එක එක වර්ගයේ ගස්... එක එක වර්ගයේ මල්... සවන් දෙන්න... එක එක වර්ගයේ කුරුලු ගීත... සමනල රෑන්... අර බලන්න ඇහැළමල් පොකුරු පාන්දර කිචි බිචිය අහන් ඉන්න ආසයි.. දහවල ටිකක් උණුසුම්.. රාත්‍රිය සීතලයි.. මේ සොඳුරු වනපෙත දකිද්දි කොහෙද බඩගින්නක්.. මේ සෞන්දර්යය මගේ කුසගින්න නිවනවා...””හරිම ගැඹුරු දෙයක්” මම කීමි.ඔව් මේ වනපෙත ජීවිතය වගෙයි. දුක සතුට වේදනාව වින්දනය සේරම ලබා දෙනවා. අපට අවශ්‍ය මේවා තේරුම් ගැනීමේ බුද්ධිය යි.අදත් මම ඒ සත්‍යය ගැන සිතමි.දඹේගොඩ ජිනදාස   ජීවිතය කියන්නෙ ගොතා අවසන් කළ නොහැකි කලාලයක් ද? වියා අවසන් කළ නොහැකි පැදුරක් ද? ජීවිතය එහෙම එකක් කියල හඳුන්වා දීපු ලේඛකයො ඉන්නවා. ඒත් ජීවිතය කියන්නෙ නෙලා අවසන් කරන්නට බැරිතරම් මල් පිපිල තියෙන මල් ගහක් කියල කවුරුවත් කියල නැහැ.”ඔච්චර හිතන්න එපා” ඔයා හැමදාමත් කිව්වෙ එහෙම තමයි. ඒ ඔයා ජීවිතය ගැන හිතන්නෙ නැති හින්දද? එහෙම නැත්නම් හිතේ මැවෙන කිසිම දෙයක් වචනවලට හරවල පිටකරන්නෙ නැති හින්දද?කල්ප... මට ඔයා ප්‍රශ්නයක්. කොච්චර හිතුවත් සරල විසඳුමක් නැති සංකීර්ණ ප්‍රශ්නයක්.එක අතකට එහෙම සරල විසඳුමක් නැති එක තමයි සුන්දර... ඔයා සරල විසඳුමක් වුණා නම් මගෙ හිත මේ තරමට ආකර්ෂණය නොවන්නට ඉඩ තිබුණා.”ඔය විදියට මා දිහා බලාගෙන ඉන්නකොට ලස්සනයි” ”ඒ කිව්වෙ?” ”මල් උයනක් දිහා බලාගෙන ඉන්න විදියට නැතුව මහා පර්වතයක් දිහා බලාගෙන ඉන්නව වගේ පේනකොට මට පුදුම හැඟීමක් ඇතිවෙනවා. .. එතකොට ඔයාගෙ මූණත් තේරුම් ගන්ඩ බෑ” ”පිස්සු... මං මේ බලාගෙන ඉන්නෙ බස් එක මොකද මෙච්චර පරක්කු කියල...” ”බස් එක පරක්කු වෙනව නම් හොඳයි” ”ඒ මොකද?” ”එතකොට වැස්සක් එන්ඩ පුළුවන්... බස් එකට ඉස්සෙල්ල” ”ඉතින්?” ”මගෙ ගාව කුඩයක් නෑනෙ” ”ඉතින්?” ”දෙන්නටම එක කුඩයයි” ”පිස්සු”ඒත් එදා වැස්සක් ආවෙ නෑ... බස් එකක් ආවා.. බස් එකේ නැඟල මං ආවා. කල්ප එතනමයි. බස් එකේ මිනිස්සු හිටගෙන ගියේ නෑ. ඒත් හැම සීට් එකකම වගේ පිරිල හිටියා.”ජීවිතය කියන්නෙ බස් එකක් වගේ.. එක එක ජාතියෙ සිතිවිලි බලාපොරොත්තු පුරවගෙන කොහේ හරි ගමනක් යන”කල්පට ඇහෙන්ඩ එහෙම කිව්ව නං කියාවි “පිස්සු” කියල. එහෙම තමයි එයාගෙ හැටි. සරලයි. සරලයි කියල කියන්නෙත් බොළඳයි කියන එකට ද? මං දන්නෙත් නෑ.. ඇත්තටම කල්ප කියන්නා වාගෙ මට පිස්සු තමයි.”කල්ප ඔයා මොකද්ද ජීවිතේ ගැන හිතන්නෙ?”එක දවසක් මං ඇහුව. එදත් අපි හිටියෙ බස් නැවතුමේ. එයා මගෙ දිහා බලාගෙන හිටිය. කඳු ගැටයක් දිහා බලාගෙන ඉන්නව වගේ නෙමෙයි. ඇපල් ගෙඩියක් දිහා බලාගෙන ඉන්නව වගේ.”මට බඩගිනියි” ”ඉතින්?” ”මට හිතෙනවා ඔයාව කන්ඩ”ඊට පස්සෙ අපි දෙන්නම හිනාවුණා. වටපිට මිනිස්සුත් අපි දිහා බැලුව. ඒත් ඒ හිනාව ද ජීවිතේ? මට එහෙම අහන්ඩ හිතුණා.”අපි යමු බේත් ටිකක් ගන්ඩ” එහෙම ඇහුව නම් කල්ප නිච්චියටම එහෙම දෙයක් කියනවා. එතකොට ඒ පරිච්ඡේදයත් ඉවරයි.බස් එක මෙලෝ සිහියක් නැතුව යනවා. මිනිහෙක් බෙල් එක ගහපුවාම විතරක් හීනෙන් අවදිවෙලා වගේ නවත්වනවා. වැහි පොද වැටෙන්ඩ පටන් අරගෙන තව ටිකකින් වැස්ස ඒවි. කල්ප වැස්සට තෙමෙනවා. කුඩයකුත් නැතුව. කුඩේ එයාට දීල බස්එකට නගින්ඩ තිබුණෙ.එහෙම වෙන එකක් නැහැ. වැස්සට ඉස්සෙල්ල බස් එකක් එයි. එතකොට ඒ ප්‍රශ්නය ඉවරයි. බලාගෙන ගියාම හැම ප්‍රශ්නෙකටම උත්තරයකුත් තියෙනවා. හැබැයි බස් එකක් නාවොත් තමයි ප්‍රශ්නය. එහෙම වෙන එකක් නැහැ. ජීවිතය කියන්නෙ ප්‍රශ්න පත්‍රයක් විතරක් නෙමෙයි. උත්තර පත්‍රයකුත් වෙනවා. සමහර ප්‍රශ්න අමාරුයි. ඒත් ලේසි ප්‍රශ්න තෝරගෙන උත්තර ලිව්වාම පාස්.ආදරී අනුරාධා   ම ට මැරෙන්න ඕනෙ මට මැරෙන්න ඕනෙ මට මැරෙන්න ඕනෙ දෙයි හාමුදුරුවනේ මට මැරෙන්න ඕනෙ ඉතින් මැරෙන්න බැරියැ, කව්ද අල්ලගත්තෙ ඒත් කොහොම ද මම මැරෙන්නෙ, කෝච්චියට පැනල වසක් විසක් කාල, ගඟකට මුහුදට පැනල, බෙල්ල හිරකරගෙන ඒ එකක්වත් හරියන්නෙ නෑ ඔය හැම එකක්ම වැරදුණොත් විඳවන්න වෙනවා, අවුරුදු ගාණක් ම.ඒක නෙවෙයි මම නිකමට අහන්නෙ ඇයි මැරෙන්න ඕනෙ?රස්සාවක් නෑ. ආදායමක් නෑ. ජීවත්වෙන්න විදියක් නෑ. ගෙදර අයගෙ කිසිම සතුටක්, සමාදානයක් නෑ. කවුරුත් කතා කරන්නෙ නෑ. ආශ්‍රය කරන්න යාළුවෙක් නෑ. කතා බහ කරන්න කෙනෙක් නෑ. යන්න එන්න බලන්න නෑදෑයෙක් නෑ. නිකන්ම නිකන් ඔහේ ඉන්නවට ඉන්නවා. අවලංගු කාසියක් වගේ. කොටින්ම කිව්වොත් මම තනිවෙලා, මුළු ලෝකෙන්ම කොන්වෙලා.වෙන කරන්න දෙයක් ඇත්තෙම නැද්ද?මුලින් මුලින් මම ගහකොළ හිටෙව්ව. ඒව මේව වගා කළා. ඒවත් එකක්වත් සාර්ථක වුණේ නැහැ. මගේම කරුමෙට.ඉතින් බණක් භාවනාවක් කරන්න බැරිද?කෝ ඉතින් ඒකටත් හිතේ එකලාසයක් තියෙන්න එපායෑ. හිත සන්සුන් නෑ, තැන්පත් නෑ. හැමතැනම දුවනවා. වෙලාවකට කෑ... ගහල අඬන්න හිතෙනවා.තව වෙලාවකට හැමෝටම ඇහෙන්න හයි...යෙන් හූ... කියන්න හිතෙනවා.හැබෑටම ඔහේට පිස්සු ද?ඒකත් දන්නෙ නෑ. මට මැරෙන්න ඕන කියන එක විතරයි මම දන්නෙ. පර පණ නසන එක වගේම තම පණ නසා ගැනීමත් පවක් කියල මම අහල තියනවා.ඒත් මට මැරෙන්න ඕනෙ. මම මැරුණාම ජීවත්වෙලා ඉන්න අයට අපහාසයක් නොවෙන්නත් ඕනෙ. කතන්දරයක් අහන්නෙ නැතිව ඒ අය පාරෙ බැහැල යන්න තියෙන්නත් ඕනෙ. තින් කොහොමද මම මැරෙන්නෙ. ඒකටවත් මට නිදහසක් නැද්ද දෙයියනේ. කවුරු හරි හදිසියෙ මාව මැරුවා නම්. කිසිම ප්‍රශ්නයක් නෑ. කාටවත් අපහාසයක් නෑ. මට වේදනාවක් විඳවන්න වෙන්නෙත් නෑ. අන්තිමට මම එහෙමත් කල්පනා කරල බැලුවා.ඉතින් කාටවත් කිව්වෙ නැද්ද? මොකක්ද? ඔහේව මරන්න කියලා?මොකෝ නැත්තෙ කිව්වා. කීප දෙනෙකුටම කිව්වා. ඉතින් බැහැ කිව්වද?බැහැ කිව්වෙ නැහැ. ඒකටත් ලොකු ගාණක් ඉල්ලුව.ඉතින්? ඉතින් කොහේ තියන සල්ලිද?දැන් මොකද කරන්නෙ.මම හොයනව පින් තකා මිනී මරණ කෙනෙක්ව.හම්බ වෙයිද?බලමු. බලමු. අනේ මාව මරන්නකෝ. අනේ පින් ඇති මාව මරන්නකෝ අනේ මාව කොහොම හරි මරන්නකෝ. පින් සිද්ධ වෙයි.පියසෝම රුද්‍රිගු අවිස්සාවේල්ල   හසරැල්ලත් එපා ඔබේ දුක් කඳුළුත් එපා ඔබේ විඳින්න බැරි ජීවිතයක් මරණය තෙක් ගෙවනු කෙසේ. අද නැතුවත් හෙට හොඳවෙයි සිතුවත් හෙට නැත එන්නේ හොඳම දෙයයි ඉතිරිව ඇති නොපෙනෙන දුරකට යන්නේකඩවත සුජාතා ගුණවර්ධන   දැන් කාලේ තරුණ අපට දිවි ගෙවන්න නම් ඉන්න ඕනැ මේ ලෝකේ යක්ෂණියන් මෙන් හොඳට අපව රවටන්නයි කොහෙත් මිතුරුකම් ළං වෙන්නේ හතුරො අපට බොරුවට පා පෙම්මූණමල්දෙණියේ වසන්ති චතුමාලි   නුඹ විලකි, සිහිලැල් දිය පිරුණු මම පියුමකි, නිකළැල් එවිලෙහි තවම නොපිපුණුමාලනී සී.වන්නිසේකර   සඳ නැති හින්දයි අහසට කරුවල මල නැති හින්දයි ගසටත් තනිකම වැසි නැති හින්දයි කතරට සරතැස නුඹ නැති හින්දයි මගෙ මේ ළතැවුල නුඹ මැදිකර මා බැඳි පෙම් රන්වැට අද නුඹ රිදවන තැවුලක් වූවද පෙර දින නුඹ එහි සතුටින් සිටි වග මතුයම් දිනයක හෝ කිව මැන මටනදීරා රෝෂිණී නල්ලපෙරුම   Mal Parawenakota duka nammal pipenakotasathutu wenna oneda?  දිගු දෑස් ඇත්තී... මද නලට වරල මුදද්දී... මා දෙනෙත් ඒ නයන හා බැඳෙද්දී... තිරිංගය පෑගී ... රියෙහි ජවය නැතිවී... එක්වරම එක්තැන් වෙද්දී... ලැසි ගමනින් පාර පනිද්දී... සියොළඟම ගල් වී... උන්හිටි තැන් මතකයෙන් ගිලිහී... එක්වරම නැඟුණු කටෝර නළා නාදයෙන් මා සිහින ගඟ බිඳෙද්දී.. ඉදිරියට ඇදුණත් නළා නදට නතුවී... දෙනෙත් මිදුණ ද රුවට සමුදී ... හදවත නැතිය තවම කීකරු වී....මීගොඩ සාගර සම්පත් රණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=aj1307071</link>
    <topic>ශ්‍රීලන්කන් මෙල්බන් කාර්යාලය විවෘත වේ</topic>
    <author/>
    <content>ශ්‍රීලන්කන් මෙල්බන් කාර්යාලය විවෘත වේලෝකයේ ගුවන් සංචාරක ව්‍යාපාරයේ මහා පරිමාණ වෙළෙඳපොළක් වන ඕස්ට්‍රේලියාව ඉලක්ක කරගනිමින් පසුගියදා ශ්‍රීලන්කන්හි නවතම කාර්යාලය ඕස්ට්‍රේලියාවේ මෙල්බන් නුවර දී විවෘත විය.ශ්‍රීලන්කන් මෙල්බන් කාර්යාලය නිල වශයෙන් ආරම්භ කිරීමේ අවස්ථාවට විදේශ කටයුතු පිළිබඳ අමාත්‍ය ජී. එල්. පීරිස් මහතා සහ පාර්ලිමේන්තු මන්ත්‍රී නාමල් රාජපක්ෂ මහතා, ශ්‍රීලන්කන් ගුවන් සේවයේ සභාපති නිශාන්ත වික්‍රමසිංහ මහතා සහ ශ්‍රී ලංකා සංචාරක ආයතනයේ ප්‍රධාන විධායක නිලධාරී ඩිලාන් ආරියවංශ මහතා ඇතුළු පිරිසක් එක් වූහ.ශ්‍රීලන්කන් ගුවන් සේවයේ සභාපති නිශාන්ත වික්‍රමසිංහ මහතා පවසා සිටියේ ඕස්ට්‍රේලියාවට සෘජු ගුවන් ගමන් ආරම්භ කිරීමේ වැදගත් මුල් පියවරක් ලෙස මෙය හඳුන්වා දිය හැකි බව සහ ඒ මඟින් ශ්‍රී ලාංකිකයන් විශාල සංඛ්‍යාවකට මෙන්ම යුරෝපය, මැදපෙරදිග සහ ඉන්දීය ගමනාන්තයන් භාවිත කරන සංචාරකයන් විශාල සංඛ්‍යාවකට පහසුව සැලැසෙන බවයි.එමෙන්ම මේ මඟින් ඕස්ට්‍රේලියාවෙහි ගමනාන්තයන් බොහොමයක් සමඟ සම්බන්ධ වීමට ශ්‍රීලන්කන් ගුවන් සේවයට අවස්ථාව ලැබෙන බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=aj1307072</link>
    <topic>ශ්‍රී ලංකා ඉන්ෂුවරන්ස් විශිෂ්ටයෝ 31 දෙනෙක් ජගත් රක්‍ෂණ සමුළුවට</topic>
    <author/>
    <content>ශ්‍රී ලංකා ඉන්ෂුවරන්ස් විශිෂ්ටයෝ 31 දෙනෙක් ජගත් රක්‍ෂණ සමුළුවටශ්‍රී ලංකා ඉන්ෂුවරන්ස් හි විශිෂ්ටතම දක්ෂතා දැක්වූ ජීවිත රක්ෂණ උපදේශකවරුන් 31 දෙනෙකු මෙවර මිලියන් ඩොලර් රවුන්ඩ්ටේබල් සමුළුවට සහභාගි වීමේ භාග්‍ය උදාකරගෙන ඇත.වාර්ෂිකව පැවැත්වෙන එම සමුළුව මෙවර ඇමෙරිකාවේ වෙනිසියුලා නගරයේදී පැවැත්විණි.ලෝකයේ රටවල් රාශියක් නියෝජනය කරන එම සමුළුවේ සමාරම්භක උත්සවයේ කොඩිය ගෙනයාමේ ඓතිහාසික අවස්ථාව ශ්‍රී ලංකා ඉන්ෂුවරන්ස් මාතර ශාඛාවේ ජිටී සේනාරත්න මහතාට හිමිවීම මෙම වසරේ විශේෂ සිද්ධියක් වූ අතරම ශ්‍රී ලංකා ඉන්ෂුවරන්ස් හි උපදේශකවරුන් දෙදෙනෙකුටම court of the table වරප්‍රසාදය හිමිවීම විශේෂත්වයකි.ශ්‍රී ලංකා ඉන්ෂුවරන්ස් ඉතිහාසයේ වැඩිම රක්ෂණ උපදේශකවරුන් පිරිසක් මිලියන් ඩොලර් රවුන්ඩ්ටේබල් සමුළුවට සහභාගි වන වසර ලෙස මෙම වසර හැඳින්විය හැකිය.එය වර්තමාන අධ්‍යක්ෂක මණ්ඩලයේ මනාකළමනාකාරිත්වය තුළින් 50 වසර සපුරන 2012 වසරේ ශශ්‍රී ලංකා ඉන්ෂුවරන්ස් ලැබූ තවත් විශිෂ්ටතම ජයග්‍රහණයක් ලෙස විදහා දැක්විය හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=aj1307073</link>
    <topic>AMW සුසුකි ඇල්ටෝ 2013</topic>
    <author/>
    <content>AMW සුසුකි ඇල්ටෝ 2013AMW සමාගමේ සමූහ කළමනාකාර අධ්‍යක්ෂ සමන්ත රාජපක්ෂ මහතා පළමුවෙන්ම අලෙවි වූ නව ඇල්ටෝ රථයේ හිමිකරු ලසන්ත කෝරාල විදානගේ මහතාට යතුරු පිරිනමමින්.සුසුකි ඇල්ටෝ සඳහා වසර 20 කට අධික කාලයක් එකම නියෝජිතයන් වන ඇසෝසියේටඩ් මෝටර්වේස් සමාගම (AMW) විසින් පසුගියදා පැවැත්වුණු සුවිශේෂී උත්සවයක දී නව සුසුකි ඇල්ටෝ 2013 රථය මෙරට වෙළෙඳපොළට හඳුන්වා දෙනු ලැබීය.නව අංග රැසකින් යුතුව පැමිණෙණ සුසුකි ඇල්ටෝ 2013 මෝටර් රථය රුපියල් මිලියන 1.98 ක තරගකාරී මිලකට කොළඹ, මීගමුව, කුරුණෑගල, මහනුවර, මාතර, රත්නපුර හා අම්පාර AMW සුසුකි ප්‍රදර්ශනාගාර වලින් ලබාගත හැකිය.ජපන් තාක්ෂණය භාවිතයෙන් නිෂ්පාදිත මෙම රථය, පසුපස සපෝර්ට් ස්පොයිලර්, රිවර්ස් සෙන්සර් සහ පවර් වින්ඩෝස්, USB port සහිත රේඩියෝ CD mp3 ප්ලේයරය, හිස, උරහිස් සහ පාද සඳහා වැඩි ඉඩකඩ, බඩු ගෙන යාමට වැඩි ඉඩක්, පහසු හැසිරවීමක් සඳහා වැඩිදියුණු කළ ගියර පද්ධතිය ඇතුළු අංග රැසකින් සමන්විත වේ. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=aj1307074</link>
    <topic>ෆවුසුල් හමීඩ්ගේ නව ඇඳුම් විලාසිතා එකතුව</topic>
    <author/>
    <content>ෆවුසුල් හමීඩ්ගේ නව ඇඳුම් විලාසිතා එකතුවෂෙව්රොන් ලුබ්රිකන්ටිස් ලංකා කළමනාකාර අධ්‍යක්ෂ කිෂු ගෝමස් හමීඩියා, එන්වොයි මෙන්ෂන් කළමනාකාර අධ්‍යක්ෂ ෆවුසුල් හමීඩ්, හැරිස් විජේසිංහ නව මංගල විලාසිතා එකතුව සමඟ.ඇඳුම් නිර්මාණ ශිල්පී ෆවුසුල් හමීඩ් විසින් පිරිමින් සඳහා උත්සව විලාසිතා එකතුවක් හඳුන්වා දෙනු ලැබීය. “උත්සවාකාර මංගල විලාසිතා එකතුව“ ලෙසින් හැඳින්වුණු එය පිරිමින් සඳහා සැකසුණු උත්සව ඇඳුම් එකතුවක් වේ.එන්වොයි මෙන්ෂන් හිදී පැවැති උලෙළකදි එළිදැක්වුණු ඇඳුම් එකතුව සම්මානනීය ඇඳුම් නිර්මාණ ශිල්පී ෆවුසුල් හමීඩ් විසින් නිර්මාණය කර එළිදක්වන ලද ප්‍රථම ඇඳුම් කට්ටල මාලාව වීමද සුවිශේෂීය.ඉහළ පෙළේ රෙදිපිළි සහ උපාංගයන් භාවිතයෙන් සහ නවතම තාක්ෂණය උපයෝගීත්වයෙන් නිර්මාණය කර ඇති මෙම විලාසිතාවන් හරහා පාරිභෝගිකයින් හට විලාසිතා ලෝකයේ නවීන ප්‍රවණතාවයන්ට අනුව සැකසුණ විශිෂ්ට මට්ටමේ ඇඳුම් කට්ටලයක අත්දැකීම ලබා දේ.විවාහ ඇඳුම් කට්ටල වලින්ද සමන්විත මෙම උත්සවාකාර මංගල විලාසිතා එකතුවේදී පාරිභෝගිකයින්ට ලබා දී ඇති, තමන්ට සුදුසු වන පරිදි සකස් කරවා ගැනීමේ, නිර්මාණය කරවා ගැනීමේ සහ විලාසිතා තවදුරටත් ඉහළ නැංවීමේ හැකියාව හේතුවෙන් ඔවුන්ට ගෝලීය විලාසිතා අංගයන්ට සමාන විලාසිතා අත්දැකීමක් ලබා ගැනීමට හැකි වේ.එසේම හමීඩ් මහතාගේ මඟපෙන්වීම සහ උපදෙස් යටතේ පාරිභෝගිකයින් හට නව පෙනුමක් ලබා ගැනීමට හැකි වේ.වෙනසක් කිරීමට අවශ්‍ය, තත්ත්වය සහ නිවැරදි රෙදිපිළිවල වැදගත් බව තේරුම්ගත් පාරිභෝගිකයින්ට අප කරා පැමිණ ජාත්‍යන්තර මට්ටමේ ඇඳුම් කට්ටලයක් නිර්මාණය කරගත හැකියි.අලුත් සහ වෙනස් දෙයක් අවශ්‍ය ඕනෑම කෙනෙක් වෙනුවෙන් අපි සංකල්ප සහ විලාසිතා නිර්මාණය කරනවා.” ඔහු වැඩිදුරටත් පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=aj1307075</link>
    <topic>SADP පොළ තෙවැනි වරටත්</topic>
    <author/>
    <content>SADP පොළ තෙවැනි වරටත්’තිරසාර කෘෂිකාර්මික සංවර්ධන වැඩසටහන’ යටතේ මඟපෙන්වීම් ලද ගොවීන්ගේ අස්වැන්න අලෙවි කිරීම සඳහා පැවැති SADP පොළ පසුගියදා තුන්වැනි වරටත් පැවැත්විණි.දිස්ත්‍රික්ක 14 ක් පුරා ආවරණය වන පරිදි පැවැති පොළට එම වැඩසටහන යටතේ ලියාපදිංචි වූ ගොවීන් විසින් නිෂ්පාදනය කරන ලද එළවළු, පලතුරු, මී පැණි සහ කිතුල් පැණි ආදී නිෂ්පාදන ඇතුළත් විය.ස්වෝත්සාහයෙන් නැඟී සිටින්නට වෙර දරන්නන් හට උපකාර කිරීම අපේ අරමුණයි. තවද ප්‍රතිලාභීන්ගේ පෝෂණ මට්ටම ඉහළ නැංවීමත්, කෘෂිකර්මය ඔස්සේ ආදායම් මට්ටම වැඩිකිරීමත් මෙම වැඩසටහන ඔස්සේ අපේක්ෂා කෙරෙනවා.SADP පොළෙන් කෘෂිකර්මය පිළිබඳ දශක 5 කට අධික කාලයක් තුළ ලබාගත් දැනුම ඔස්සේ දිවයින පුරා දහස් ගණනක් ගොවීන්ට අත්වැලක් වන්නටත් ඔවුන් ස්වයංපෝෂිත කරන්නටත් අපට හැකියාව ලැබී තිබෙනවා.” ලංකා දුම්කොළ සමාගමේ ප්‍රධාන විධායක නිලධාරී හා කළමනාකාර අධ්‍යක්ෂ ෆිලීෂියෝ ෆෙරාස් මහතා කියයි. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=aj1307076</link>
    <topic>පීපල්ස් ලීසිං වෙන්නප්පුව ශාඛාව නව නිවහනකට</topic>
    <author/>
    <content>පීපල්ස් ලීසිං වෙන්නප්පුව ශාඛාව නව නිවහනකටපීපල්ස් ලීසිං ඇන්ඩ් ෆිනෑන්ස් සමාගමේ වෙන්නප්පුව ශාඛාව වඩාත් පහසුකම් වලින් සමන්විත නව ස්ථානයකට ගෙනයාම පසුගියදා සිදු කෙරුණි.කොළඹ පාරේ, අංක 327 1/1 දරන ස්ථානයේදී නව ශාඛාව විවෘත කෙරුණේ පීපල්ස් ලීසිං ඇන්ඩ් ෆිනෑන්ස් සමාගමේ ප්‍රධාන විධායක / සාමාන්‍යාධිකාරී ඩී. පී. කුමාරගේ මහතාගේ ප්‍රධානත්වයෙනි.එම අවස්ථාවට එම සමාගමේ නියෝජ්‍ය සාමාන්‍යාධිකාරී යු. ගාමිණි සරත් මහතා, සහකාර සාමාන්‍යාධිකාරී රොහාන් තෙන්නකෝන් මහතා සහ මහජන බැංකුවේ පුත්තලම ප්‍රාදේශීය කළමනාකරු ටී. ජී. කරුණාරත්න මහතා ඇතුළු ගනුදෙනුකරුවන් රැසක් සහභාගි වූහ.කුමාරගේ මහතා පැවසුවේ ශ්‍රී ලංකාවේ බැංකු නොවන මූල්‍ය ක්ෂේත්‍රයේ පුරෝගාමී සමාගම ලෙස අඛණ්ඩව වසර 12 ක් රැඳී සිටීමට ගනුදෙනුකරුවන් සහ කාර්යය මණ්ඩලය ලබාදුන් සහයෝගය ඉතා ප්‍රශංසනීය බවය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=aj1307077</link>
    <topic>ඩිමෝ සේවා මධ්‍යස්ථානයෙන් බෙන්ස් නඩත්තුව අකුරටම</topic>
    <author/>
    <content>ඩිමෝ සේවා මධ්‍යස්ථානයෙන් බෙන්ස් නඩත්තුව අකුරටමමර්සිඩීස් බෙන්ස් රථයක පවතින නවීන ඉංජිනේරුමය ශිල්ප ක්‍රම භාවිතය නිසා ඒ සඳහා සැලකිලිමත් නඩත්තුවක් සහ සේවය සැපයීමේදී විශේෂඥ දැනුමක් උපයෝගී කර ගැනීම අත්‍යවශ්‍යය.එය ඔබේ මර්සිඩීස් බෙන්ස් රථයේ, ඔබේ සහ ඔබේ මගීන්ගේ සුරක්ෂිතතාවය තහවුරු කිරීම සඳහා අතිශය වැදගත්ය.සමහර මෙවන් නිශ්චිත නඩත්තු කටයුතු අවශ්‍යතා සහ නිර්දේශ කිරීම් සේවා අත්පොත්වල සටහන්ව තිබුණ ද සියල්ල එසේ සොයා ගත නොහැකිය.කෙසේ වෙතත් මෙම සියලු තත්ත්වයන්, විශේෂීකරණයන්, නිර්දේශ කිරීම් සහ යාවත්කාලීන කිරීම් ආදිය Daimler AG හරහා සෑම නියෝජිත රටකම සිටිනා බලයලත් බෙදාහරින්නන් / ගනුදෙනුකරුවන් කරා නිරන්තරයෙන්ම සන්නිවේදනය කෙරේ.ඔබේ තරු සලකුණ සහිත රථය ද බලයලත් නියෝජිතයෙකුගේ රැකවරණය ලැබිය යුත්තේ එහෙයිනි.ශ්‍රී ලංකාවේ මර්සිඩීස් බෙන්ස් රථ වාහනවල බලයලත් බෙදාහරින්නා වන්නේ සීමාසහිත ඩීසල් සහ මෝටර් ඉංජිනේරු පොදු සමාගමයි.ඔබේ මර්සිඩීස් බෙන්ස් රථයේ සේවා සැපයීමට පවතින එකම බලයලත් සේවා මධ්‍යස්ථානය එය වන අතර ඊට කිසිදු ආකාරයක නිෂ්පාදිත වර්ෂයක් හෝ මාදිලියක් අදාළ නොවේ.ඔබ ඔබගේ මර්සිඩීස් බෙන්ස් රථය දිනපතා නඩත්තු කටයුතු සඳහා ඩීමෝ වෙත රැගෙන යන්නේ නම් ඔවුන්ගේ තාක්ෂණඥයින් විශේෂිත උපාංග, උපකරණ, තාක්ෂණික දැනුම, නියම මර්සිඩීස් බෙන්ස් අමතර කොටස් සහ අසම සම තාක්ෂණික පුහුණුව භාවිතයෙන් ඔබේ රථයට ඉහළ සේවයක් ලබා දේ.ඔබගේ රථයේ ඉහළ කාර්යක්ෂමතාවයක් සඳහා අවශ්‍ය විශේෂිත උපාංග සහ උපකරණ පවතින ශ්‍රී ලංකාවේ එකම සේවා සපයන්නා වන්නේ ඩීමෝය.බලයලත් නියෝජිතයකුගේ ‍සේවය ලබා ගැනීම රථයේ කල් පැවැත්මට පමණක් නොව ඔබේ මගීන්ගේ ආරක්ෂාව කෙරෙහි ද තීරණාත්මකව බලපාන බව බොහෝ පාරිභෝගිකයින් නොසලකා හරිනා කාරණාවක් වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=aj1307078</link>
    <topic>ඉන්ටර්ෆාම් සම්මාන දිනයි</topic>
    <author/>
    <content>ඉන්ටර්ෆාම් සම්මාන දිනයිශ්‍රී ලංකා රාජ්‍ය ඖෂධ නීතිගත සංස්ථාව 16 වන වරටත් සංවිධානය කළ ඖෂධ සැපයුම්කරුවන්ගේ සමුළුවේදී ‘දේශීය නිෂ්පාදකයා’ විශේෂ සම්මානය අඛණ්ඩව දෙවන වරටත් දිනා ගැනීමට ඉන්ටර්ෆාම් පුද්ගලික සමාගම සමත් විය.වෛද්‍ය තාක්ෂණ හා සැපයුම් අධ්‍යක්ෂ, වෛද්‍ය බී. වී. එස්. එච්. බෙනරගම මහතා විසින් අදාළ සම්මානය හා සහතිකය ඉන්ටර්ෆාම් පුද්ගලික සමාගමේ සභාපති හා කළමනාකාර අධ්‍යක්ෂ කළණ හේවාමල්ලික මහතාට පිරිනැමු අවස්ථාව.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=aj1307079</link>
    <topic>දීවා නිධන් එක්ක ඉඩම්</topic>
    <author/>
    <content>දීවා නිධන් එක්ක ඉඩම්දීවා සිය පාරිභෝගිකයින් වෙත තිළිණ ලෙස ඉඩම් පිරිනමමින් නව ප්‍රවර්ධන වැඩසටහනක් ආරම්භ කරයි. එම ප්‍රවර්ධන වැඩසටහන යටතේ කොළඹට නුදුරින් රුපියල් මිලියනයක් බැගින් වටිනාකමින් යුත් ඉඩම් කැබලි 4 ක් පිරිනැමීමට කටයුතු යොදා තිබේ.ජයග්‍රාහකයින් වැඩි දෙනෙකු බිහි කිරීමේ අරමුණින් එම ප්‍රවර්ධන වැඩපිළිවෙළ ක්‍රියාත්මක වන දින 90 පුරා දිනපතා දිනුම් ඇදීම් ඔස්සේ රුපියල් 10,000 ත්‍යාගයක් පිරිනැමීම ද සිදු කරනු ලබයි.අලෙවි කළමනාකාරිනි ෆියෝනා මුණසිංහ මහත්මිය සඳහන් කළේ “දීවා සිය ළෙන්ගතු පාරිභෝගිකයින් වෙනුවෙන් ඉඩම් පිරිනමමින් මෙම දැවැන්ත ප්‍රවර්ධන වැඩසටහන 2011 වසරේ දී ආරම්භ කරනු ලැබු අතර ගත වූ වසර 3 ක කාලය තුළ එය අඛණ්ඩව ඉදිරියට පවත්වාගෙන එනු ලැබුවා.පාරිභෝගිකයින්ගේ ජීවිතවල වෙනසක් සිදුකළ හැකි යමක් ඔවුන් වෙත ලබා දීම අපගේ අපේක්ෂාවයි” යන්නයි.නිධන් එක්ක ඉඩම් ප්‍රවර්ධන වැඩසටහනේ පළමු දිනුම් ඇදීමෙන් බිම් කොටසක් හිමිකරගත් ජයග්‍රාහිකාව බී. ඩී. නදීශා ප්‍රියාංගිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=aj13070710</link>
    <topic>බ්‍රැන්ඩික්ස් ජල සැපයුම් ව්‍යාපෘති 460ක වැඩ නිමයි</topic>
    <author/>
    <content>බ්‍රැන්ඩික්ස් ජල සැපයුම් ව්‍යාපෘති 460ක වැඩ නිමයිබ්‍රැන්ඩික්ස් ‘මෙහෙවරට දියවර’ සමාජ සත්කාරක වැඩසටහන යටතේ ජලය ලබාගැනීමට දුෂ්කර පවුල් 460 ක් වෙනුවෙන් ලබා දුන් ජල සැපයුම් ව්‍යාපෘති මඟින් එම පවුල්වලට සහ අසල්වාසීන්ට ද සෙත සැලසී ඇත.බ්‍රැන්ඩික්ස් විසින් 2012-13 මූල්‍ය වසර තුළ දිස්ත්‍රික්ක 18 ක ජනතාවගේ මූලික ජල ගැටලු විසඳීම සඳහා වඩාත් උචිත පහසුකම් සලසා දෙන ලැබු අතර ඒ අනුව සාමාන්‍ය ළිං 293 ක්, නළ ජල සැපයුම් පද්ධති 115 ක්, නළ ළිං 35 ක්, වැසි ජලය රැස් කිරීමේ පද්ධති 11 ක්, ප්‍රජා ළිං 5 ක් සහ එක් මධ්‍යම පරිමාණයේ ප්‍රජා ජල සම්පාදන ව්‍යාපෘතියක් මඟින් විශාල පිරිසක් මුහුණ දුන් උග්‍ර ගැටලුවකට විසඳුම් ලබා දී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>07</day>
    </date>
    <link>http://www.silumina.lk/2013/07/07/_art.asp?fn=aj13070711</link>
    <topic>මිලියනය ඉක්මවා අලෙවි වන සමාගම් වැඩි වුවත් ගනුදෙනු අඩුවෙයි</topic>
    <author>තාරක වික්‍රමසේකර</author>
    <content>මිලියනය ඉක්මවා අලෙවි වන සමාගම් වැඩි වුවත් ගනුදෙනු අඩුවෙයිසතිය ආරම්භක සඳුදා ගන දෙනු ඉහළ ගියේ ගනුදෙනු 4442 ක් දක්වා ඉහළ යමිනි. ඒ පෙර සතිය අවසානයේ වාර්තා කළ ගනුදෙනු 2185 සැලකිය යුතු ලෙස ඉහළ යමිනි. මිලියනය ඉක්මවා කොටස් අලෙවි වූ සමාගම් අතර බ්ලූ ඩයමන්ඩ් (ඡන්ද බලය රහිත) 1528243, සී.අයි..එප්.එල්. (1490365), නේෂන් ට්‍රස්ට් (2102479), පී.සී. හවුස් (5768262) , ටච්වුඩ් (1278987) සමාගම් විය.මිල ඉහළ ගිය සමාගම් අතර එලායන්ස් (28.90) කැපී පෙනුණි. මිල පහළ ගිය සමාගම් අතර පැරගන් (75.30) කැපී පෙනුණි. සතියේ දෙවන දිනය වූ 2 වැනිදා අඟරුවාදා වෙළෙඳ පොළ ගනුදෙනු 5770 ක් දක්වා ඉහළ ගියේය. මිලියනය ඉක්මවා කොටස් අළෙවි වූ සමාගම් අතර බ්ලූ ඩයමන්ඩ් (ජන්ද බලය රහිත) -23942224, සී.අයි.එප්. එල් (4223001) , පී.සී. හවුස්(4930308), ටෙස්ක්ටර්ඩ් ජර්සි (1892253) සමාගම් කැපී පෙනුණි. මිල ඉහළ ගිය සමාගම් අතර සතොස මෝටර්ස් (රුපියල් 18.50) මොරිසන්ස් (7.80), රේණුකා සිටි හොටෙල් (5.80) කැපී පෙනුණි. මිල පහළ ගිය සමාගම් අතර කළම්ඹු පාමසි (26.90), ලයන් බෘවරි (14.50) සමාගම් කැපී පෙනුණි.පසු දින එනම් බදාදා මිලියනය ඉක්මවා කොටස් අලෙවි වූ සමාගම් අතර සී.අයි.එප්.එල්. (3916119), ජනශක්ති ඉන්ෂුවරන්ස් (12159082), ලංකා සෙරමික් (2400015), පී.සී. හවුස් (2596472), ටච්වුඩ් ( 2674383) කැපී පෙනුණි. මිල ඉහළ ගිය සමාගම් අතර සෙලින්කෝ ඉන්ෂුවරන්ස් (146.00), මිල පහළ ගිය සමාගම් අතර සමාගම් එතරම් කැපී නොපෙනුණු අතර මිල ඉහළ සහ පහළ ගිය සෙසු සමාගම්හි කොටස් 100 ඉක්මවා අලෙවි වූයේ නැත.එක්ස්පෝ ලංකා හෝල්ඩින්ග්ස් පීඑල්සී කොටසකට ශත 12 ක් පීපල්ස් ලීසිං ඇන්ඩ් පිනෑන්ස් පී එල් සී කොටසකට ශත 50 ක් ද කළම්ඹු පෝර්ට් ඉන්වෙස්මන්ට් පී එල් සී කොටසකට රුපියලක් ද ඔරියන්ට් පිනෑන්ස් පී එල් සී කොටසකට ශත 20 ක් ද ටෝකියෝ සිමෙන්ට් කොම්පැනි (ලංකා) පීඑල්සී කොටසකට රුපියලක් ද ටෙක්ස්ටර්ඩ් ජර්සි කොටසකට ශත 58 බැගින්ද ලාභාංශ ගෙවනු ලබන බවට නිවේදනය කර තිබුණි.කොටස් වෙළෙද පොළ තුළ පසුගිය සතියේ සිදු වූ විශේෂිතම සිදුවීම වූයේ ප්‍රධාන විධායක නිලධාරිනිය වන සුරේඛා සෙල්ලහේවා මෙනවිය වෙළෙද පොළෙන් ඉල්ලා අස්වීමයි.පෙර සතිය අවසානයේදී සමස්ත කොටස් මිල දර්ශකය දැක්වුණේ ඒකක 6121.01 ලෙසිනි.සතිය ආරම්භක සඳුදා 6132.75 එය ඒකක ලෙසින්ද අඟරුවාදා එම අගය ඒකක 6140.79 ලෙසින්ද බදාදා එය ඒකක 6117.97 ලෙසින්ද දැක්වුණි. එස් ඇන්ඩ් පී එස් එල් දර්ශකය පෙර සතිය අවසානයේ ඒකක 3431.74 ලෙසින්ද සතිය ආරම්භක සඳුදා 3447.74 එය ඒකක ලෙසින්ද අඟරුවාදා එම අගය ඒකක 3462.51 ලෙසින්ද බදාදා එය ඒකක 3433.00 ලෙසින්ද දැක්වුණි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>14</day>
    </date>
    <link>http://www.silumina.lk/2013/07/14/_art.asp?fn=aa1307141</link>
    <topic>මට නින්ද යන්නෙ මහින්දවයි ගෝඨාභයවයි යුද අධිකරණයට ගෙන ගියදාටයි</topic>
    <author>සුනිල් දයා අල්විස්</author>
    <content>- චැනල් 4 අධ්‍යක්ෂ මැක්රේ- ශ්‍රී ධරන්සුනිල් දයා අල්විස්මහින්ද රාජපක්ෂ ප්‍රධාන යුද අපරාධකරුවන් යුදාධිකරණයට ගෙන ගිය දවසටයි මට නින්ද යන්නේ. එවිට තමයි මට සතුටු වෙන්ඩ පුළුවන්” යැයි ශ්‍රී ලංකාවට එරෙහිව නිෂ්පාදනය කරන ලද ‘නෝ ෆයර් සෝන්’ චිත්‍රපටයේ අධ්‍යක්ෂ කැලම් මැක්රේ පසුගියදා කැනඩාවේ දී පැවැති දෙමළ සංස්කෘතික උත්සවයකදී ප්‍රකාශ කොට ඇත.ශ්‍රී ලංකාවෙන් ඊට සහභාගි වී සිටි ශ්‍රී ධරන් මන්ත්‍රීවරයා එවිට ප්‍රකාශ කොට ඇත්තේ ‘ඒ දිනය ළඟදීම උදාවේවි’ යනුවෙනි.මේ දෙමළ සංස්කෘතික උත්සවය සංවිධානය කර ඇත්තේ එල්ටීටීඊ හිතවාදීන්ගෙන් සමන්විත කැනඩා දෙමළ කේන්ද්‍රය විසිනි. ලෝකය පුරා විසිරී සිටින එල්ටීටීඊ නායකයන් රැසක් මේ උත්සවය සඳහා කැනඩාවට පැමිණ සිටියහ.මැලේසියාවේදී ‘නෝ ෆයර් සෝන්’ ප්‍රදර්ශනය කිරීමට උත්සාහ ගැනීමේදී එම චිත්‍රපටය තහනම් කර මැක්රේ අත්අඩංගුවට ගත් නමුත් පසුව ඔහු කැනඩාවට පැමිණියේ ය.දැනට එල්ටීටීඊ සංවිධානයේ නායකයකු ලෙස සැලකෙන එක්සත් රාජධානියේ වෙසෙන එමෑනුවෙල් දේව ගැතිවරයා ද විශේෂ ආරාධිතයකු ලෙස මීට සහභාගි වී ඇත.ශ්‍රී ලංකාවේ දැනට සිදුවන අපරාධ ගැන විස්තර කරමින් ‘නෝ ෆයර් සෝන්’ ප්‍රදර්ශනය කර අවසානයේදී මැක්රේ විසින් මේ ප්‍රකාශය සිදු කොට ඇත.මහින්ද රාජපක්ෂ ජනාධිපතිතුමාට අමතරව ගෝඨාභය රාජපක්ෂ මහතා ද ඔවුන්ගේ දෝෂ දර්ශනයට ලක්වී ඇති බවට වාර්තා වෙයි.තමන් නිදහස් මාධ්‍යවේදියකු ලෙස හඳුන්වා දුන්නත් මැක්රේ නිතරම දේශන පවත්වන්නේත් පෙනී සිටින්නේත් චිත්‍රපට ප්‍රදර්ශනය කරන්නේත් එල්ටීටීඊ හිතවාදීන්ට බවද ඔහුගේ ක්‍රියා කලාපයෙන් පැහැදිලි වී ඇත.මේ අතර මංගල සමරවීර මහතා පොදු රාජ්‍ය මණ්ඩලයීය නියෝජිතයන්ට දීර්ඝ ලිපියක් යවමින් යුද අපරාධ චෝදනා ඉදිරිපත් කැර ඇති බව ද වාර්තා වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>14</day>
    </date>
    <link>http://www.silumina.lk/2013/07/14/_art.asp?fn=aa1307142</link>
    <topic>“හැම අපේක්ෂකයෙක්ම රට බෙදීමට විරුද්ධ විය යුතුයි”</topic>
    <author/>
    <content>මෙවර පළාත් සභා මැතිවරණයට තරග කරන සියලු ඡන්ද අපේක්ෂකයන් ‘රට බෙදීමට විරුද්ධයි. රටට පක්ෂපාතයි’ යන්න සඳහන් දිවුරුම් ප්‍රකාශයක් ද මැතිවරණ කොමසාරිස්වරයා වෙත බාර දිය යුතු වෙයි.මේ විශේෂ දිවුරුම් ප්‍රකාශය මැතිවරණ අපේක්ෂකයන් සිය නාමයෝජනා පත්‍රය බාර දෙන විට ඒ සමඟ අමුණා බාර දිය යුතු යැයි මැතිවරණ කොමසාරිස් දෙපාර්තමේන්තුව කියයි.උතුර, වයඹ හා මධ්‍යම පළාත් සභා තුනේ ඡන්ද විමසීම සැප්තැම්බර් 21 හෝ 28 වැනිදා පැවැත්වීමට නියමිතය.මේ වෙනුවෙන් නාම යෝජනා බාර ගැනීම ලබන 25 වැනිදා සිට අගෝස්තු මස 1 වැනිදා මධ්‍යහ්න 12 දක්වා සිදු කෙරේ. නාම යෝජනා බාර ගැනීම අදාළ දිස්ත්‍රික්කවල දිස්ත්‍රික් ලේකම් කාර්යාලවල පිහිටුවන ලබන නාම යෝජනා බාර ගැනීමේ මධ්‍යස්ථානවලදී සිදු කෙරෙනු ඇත.මධ්‍යම පළාත් සභාවට අයත් වන මහනුවර, මාතලේ, නුවරඑළිය, යන දිස්ත්‍රික්ක තුන ද උතුරු පළාත් සභාව යාපනය, කිලිනොච්චිය, මන්නාරම, වවුනියාව සහ මුලතිව් යන දිස්ත්‍රික්ක සහ වයඹ පළාත් සභාවට කුරුණෑගල, පුත්තලම යන දිස්ත්‍රික්ක අයත් වන අතර මේ දිස්ත්‍රික්කවලින් මන්ත්‍රීවරුන් තෝරාපත් කර ගැනීම සඳහා මෙම නාමයෝජනා කැඳවා තිබේ.ඡන්දයට ඉදිරිපත් වන සෑම අපේක්ෂකයකුම රුපියල් 2000 බැගින් ඇප මුදලක් ද තැන්පත් කළ යුතුය.නාමයෝජනා අවසන් වන දින අගෝස්තු 1 වැනිදායින් පසුව පක්ෂ හා කණ්ඩායම් සඳහා සලකුණු වෙන් කරදීම තේරීම් භාර නිලධාරීන් විසින් සිදු කිරීමට ද නියමිතය.2012 ඡන්ද හිමි නාම ලේඛනය මේ ඡන්ද විමසීමට භාවිත කරනු ලැබේ. තැපැල් ඡන්ද සඳහා අයදුම් කිරීම සිකුරාදා (12) ආරම්භ වූ අතර අගෝස්තු 2 වැනිදා දක්වා සිදු කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>14</day>
    </date>
    <link>http://www.silumina.lk/2013/07/14/_art.asp?fn=aa1307143</link>
    <topic>ඇමැති මෛත්‍රිට W. H. O. සම්මානයක්</topic>
    <author/>
    <content>ලෝක සෞඛ්‍ය සංවිධානය මඟින් වසරකට වරක් සෞඛ්‍ය ක්ෂේත්‍රය වෙනුවෙන් සිදුකරන සේවය අගයා පිරිනමන විශිෂ්ට සම්මානය පිරිනැමීමට මෙවර සෞඛ්‍ය ඇමැති මෛත්‍රිපාල සිරිසේන මහතා තෝරාගෙන ඇත. මෙරට දුම්කොළ භාවිතය අවම කිරීමට ඇමැතිවරයා ගත් පියවර මෙහිදී ලෝක සෞඛ්‍ය සංවිධානයේ ඇගැයීමට ලක්වී තිබේ.සෑම සිගරට් පැකට්ටුවකම සියයට අසූවක රූප සටහනක් මඟින් මුඛ පිළිකා අවදානම ගැන සටහන් කිරීම වැදගත් පියවරක් ය යන්න මේ සම්මානය පිරිනැමීමේදී ලෝක සෞඛ්‍ය සංවිධානයේ අගැයීමට ලක්වූ ප්‍රධාන කරුණ වී ඇත.මධ්‍යම මට්ටමේ ආදායම් ලබන රටක් ලෙස වුවද ?ශ්‍රී ලංකාව දුම්කොළ ආශ්‍රිතව උපදවන ආදායම ගැන නොසිතා මේ සම්බන්ධයෙන් ගත් එඩිතර ක්‍රියාමාර්ගය හා ඒ සඳහා මූලික වූ සෞඛ්‍ය ඇමැතිවරයාගේ ක්‍රියාමාර්ගය ලෝක සෞඛ්‍ය සංවිධානයේ ඇගැයීමට වෙසසින්ම ලක්වී තිබේ.ලෝක සෞඛ්‍ය සංවිධානයෙන් පිරිනමා ඇති මේ සම්මානය සෞඛ්‍ය ඇමැතිවරයා වෙත පිරිනැමීම ළඟදීම මහින්ද රාජපක්ෂ ජනාධිපතිතුමා අතින් සිදු කිරීමට නියමිතය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>14</day>
    </date>
    <link>http://www.silumina.lk/2013/07/14/_art.asp?fn=aa1307144</link>
    <topic>රඹකැන් ඔය 20 වැනිදා ජනතා අයිතියට</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහඅලුත් ඉඩම් අක්කර 10000 ක් අස්වද්දමින් පළාත්වාසීන් 25000 කට පමණ පිරිසුදු ජලය ලබා දෙන අම්පාර මහඔය රඹකැන්ඔය බහුකාර්ය වාරිමාර්ග ව්‍යාපෘතිය 20 වැනිදා සෙනසුරාදා සවස මහින්ද රාජපක්ෂ ජනාධිපතිතුමා අතින් ජනතා අයිතියට පත් කෙරේ. ඒ සමඟම අරලගන්විල - මහඔය කිලෝමීටර් 37 දිග නව මහා මාර්ගය ද විවෘත කෙරේ. මහින්ද චින්තනයෙන් නැඟෙනහිර පළාතට ලැබෙන ලොකුම ත්‍යාගය ලෙස හැඳීන්විය හැකි රඹකැන්ඔය ව්‍යාපෘතියට රජය රුපියල් කෝටි 450 ක් පමණ වැයකර තිබේ. මෙහි සියලු කටයුතු දේශීය වාරි ඉංජිනේරුවරුන් ඉටුකර ඇති බවත් රඹකැන් ඔය නව ජලාශය අපේ වාරි ඉංජිනේරුවරුන් ඉදිකළ 72 වන මහ වාරි ජලාශය බවත් වාරිමාර්ග අමාත්‍යාංශයේ ලේකම් ඉංජිනේරු අයිවන් ද සිල්වා මහතා පවසයි.රඹකැන් ඔය ව්‍යාපෘතිය යටතේ සංවර්ධනය කෙරෙන මහඔය අවට ගම් 12 ක ප්‍රදේශය මහවැලි අධිකාරියේ 10 වැනි මහවැලි ප්‍රදේශය ලෙස පූර්ණ සියලු යටිතල පහසුකම් ඇතිව සංවර්ධනය කිරීමට ද කටයුතු යොදා ඇතැයි ලේකම්වරයා කීය. නව ව්‍යාපෘතිය යටතේ රුපියල් ලක්ෂ 5000 ක් වටිනා අවට යටිතල පහසුකම් රැසක් ද මහඔය හා අවට ජනතාවට ලැබුණි.මෙම ව්‍යාපෘතියේදී සිදු කෙරුණේ මුංදෙණි ඔයේ ප්‍රධාන ශාඛාවක් වන රඹකැන් ඔය හරහා මහඔය කුරුඳුවත්තේදී අඩි 3600 ක් දිග අඩි 81 ක් උස වේල්ලක් බැඳ අක්කර අඩි 45000 ක් ගබඩා කර හැකි ජලාශයක් ඉදිකර එහි ජලය කෘෂිකාර්මික කටයුතු හා පානීය ජලය ලෙස ජනතාවට ලබාදීමයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>14</day>
    </date>
    <link>http://www.silumina.lk/2013/07/14/_art.asp?fn=aa1307145</link>
    <topic>සේලයින් අවපාටදැයි බලන්න</topic>
    <author/>
    <content>ඩෙංගු රෝගීන් සඳහා ලබා දෙන ඩෙක්ස්ට්‍රෑන් 40 සේලයින් තත්ත්වයෙන් බාල බවට නැඟෙන චෝදනා සම්බන්ධයෙන් සෞඛ්‍ය අමාත්‍යාංශයේ විමර්ශන අංශය විසින් පරීක්ෂණයක් ආරම්භ කර ඇත. කිසියම් ඖෂධයක් හෝ සේලයින් වර්ගයක් අවපැහැ ගැන්වී තිබේ නම් හෝ සේලයින්වල කිසියම් ද්‍රව්‍යයක් තිබෙන බව පෙනේ නම් ඒවා රෝගීන්ට භාවිතයට ලබා නොදිය යුතු බවට සෑම රෝහලකම සෞඛ්‍ය කාර්ය මණ්ඩලවලට දැනුම් දී තිබෙන බව ද සෞඛ්‍ය අමාත්‍යාංශ අවධාරණය කරයි.මෙවැනි උපදෙස් ලබා දී තිබියදීත් හෝමාගම රජයේ රෝහලින් ‘ඩෙස්ට්‍රෑන් 40’ සේලයින් බෝතලයක කැබලි සහිත ද්‍රව්‍ය තිබුණ බව චෝදනා එල්ල වී ඇතත් මේ සම්බන්ධයෙන් ජාතික ඖෂධ අධිකාරියට, වෛද්‍ය සැපයීම් අංශයට තත්ත්ව පාලන අංශයට හෝ වගකිවයුත්තෙකුට දැනුම් දීමක් කර නැති බව ද වාර්තා වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>14</day>
    </date>
    <link>http://www.silumina.lk/2013/07/14/_art.asp?fn=aa1307146</link>
    <topic>දයාසිරි කතා නොකරයි</topic>
    <author/>
    <content>සින්දු කියන අලියෙක් ආණ්ඩු පක්ෂයෙන් වයඹ මහ ඇමැති පුටුවට තරග කරන බවට කතාවක් මේ සතිය පුරාවට පාර්ලිමේන්තු සබා ගැබ තුළත් ඉන් පිටතත් පැතිර ගියේය. මේ පැතිරෙන කතාබහ ගැන විමසූ අවස්ථාවේ එජාප පාර්ලිමේන්තු මන්ත්‍රී නීතිඥ දයාසිරි ජයසේකර මහතා කියා සිටියේ පක්ෂයේත් පාක්ෂිකයාගේත් ගෞරවය ආරක්ෂා කර ගැනීමට කටයුතු කළ යුතු නිසා පළාත් සභා මැතිවරණය කට ළඟට පැමිණ ඇති මේ වේලාවේ ප්‍රකාශයක් නොකරන බවයි.අවශ්‍ය අවස්ථාවේ තමන් ප්‍රකාශයක් කරන බව ද ජයසේකර මන්ත්‍රීවරයා කීය.ජයසේකර මහතා කරන ප්‍රකාශය දෙස කවුරුත් බලා සිටින බව පැවසු අවස්ථාවේ මන්ත්‍රීවරයා කියා සිටියේ අවශ්‍ය අවස්ථාවේ තමන් ප්‍රකාශයක් කරන බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>14</day>
    </date>
    <link>http://www.silumina.lk/2013/07/14/_art.asp?fn=aa1307147</link>
    <topic>කොට කොට යනවනම් 0115559595 ට කියන්න</topic>
    <author>තාරක වික්‍රමසේකර</author>
    <content>තාරක වික්‍රමසේකරමඟීන් ප්‍රවාහනයේදී බස් නැවතුම් පොළවල නතර කරගෙන සිටින බස් රථ හා අතරමඟ ‘කොට කොට යන’ බස්රථ සම්බන්ධයෙන් 0115559595 අංකයට දැනුම් දෙන ලෙසත් එම බස් රියැදුරන්ට එම ස්ථානයේදීම දඩ නියම කිරීමට කටයුතු යොදන බවත් බස්නාහිර පළාත් මාර්ගස්ථ මඟී ප්‍රවාහන අධිකාරියේ සභාපති අමිල රණ්මන්ඩල මහතා ‘සිළුමිණ’ට කීය.පැය 24 ම එම අංකය ක්‍රියාත්මකව ඇති බවත් පවසන සභාපතිවරයා එකී වැරැදි සිදු කර හසුවන රියැදුරන් පොලීසියේ සහාය ඇතිව අධිකරණයට ඉදිරිපත් කරන බවත් කීය.ඒ සඳහා දිනය ස්ථානය, එම ස්ථානයට පැමිණි වේලාව යළි ගමන් ආරම්භ කළ වේලාව බස්රථ අංකය ආදිය දැන්වීමෙන් පසු අවස්ථාවකදී වුවත් ඒ ගැන නීතිමය ක්‍රියාමාර්ග ගන්නා බව ද පළමු අවස්ථාවේදී රියැදුරුට සහ බස් හිමිකරුට අවවාද කෙරෙන අතර ඉන්පසු දඩ නියම කැරෙනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>14</day>
    </date>
    <link>http://www.silumina.lk/2013/07/14/_art.asp?fn=aa1307148</link>
    <topic>13 ට ජනමත විචාරණයක් වුවත් පැවැත්විය හැකියි</topic>
    <author/>
    <content>- ඇමැති කෙහෙළිය13 වන ව්‍යවස්ථා සංශෝධනයේදී තේරීම් කාරක සභාව ජනමත විචාරණයකට යන්නට තීරණය කළහොත් එම තීරණය අනුව ජනමත විචාරණයක් පැවැත්විය හැකි බව ජනමාධ්‍ය හා ප්‍රවෘත්ති ඇමැති සහ ඇමැති මණ්ඩල තීරණ දැනුම් දීමේ රජයේ මාධ්‍ය ප්‍රකාශක කෙහෙළිය රඹුක්වැල්ල මහතා ප්‍රකාශ කෙළේ ය.තේරීම් කාරක සභාව මගින් 13 වන ව්‍යවස්ථා සංශෝධනය පිළිබඳව සියලු දෙනාගේ ම සහයෝගයෙන් ගන්නා තීරණය කවරක් වුවත් පාර්ලිමේන්තු සම්ප්‍රදාය ප්‍රජාතන්ත්‍රවාදය අනුවම එය පිළිගැනීමට හැකි බවත් ජනමත විචාරණයක් පැවැත්විය යුතු යයි තීන්දු කළහොත් එය වුවද රජයට පැවැත්වීමට හැකියාව තිබෙන බව ද ඇමැතිවරයා කීය.විපක්ෂය මෙයට සහභාගි නොවෙනවා නම් ඉන් පැහැදිලි වනුයේ මේ සම්බන්ධයෙන් ඔවුන්ට ඕනෑ නැතිකමක් නැති බව යයි ද ඇමැතිවරයා කීය.මොන බලපෑම් ආවත් උතුරේ පළාත් සභා ඡන්දය ලබන සැප්තැම්බර් මාසයේදී පවත්වන බවට ජනාධිපතිතුමා ප්‍රකාශ කර තිබෙන නිසා එම ඡන්දය සැප්තැම්බර් මාසයේ පැවැත්වීමට රජය බලාපොරොත්තු වන බවත් ඇමැතිවරයා කීය.13 වැනි ව්‍යවස්ථා සංශෝධනයේදී ඒ සඳහා පාර්ලිමේන්තුවේ සියලු ම පක්ෂ එකතු වී සාකච්ඡා කොට තීරණයකට එළැඹීම වඩාත් ම සුදුසු ක්‍රියාමාර්ගය බව ඉන්දියානු රජයේ ආරක්ෂක උපදේශක ශිව ශංකර් මෙනන් මහතා ද මහින්ද රාජපක්ෂ ජනාධිපතිතුමා හමුවී පැවැත්වූ සාකච්ඡාවේදී අදහස් දක්වා තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>14</day>
    </date>
    <link>http://www.silumina.lk/2013/07/14/_art.asp?fn=aa1307149</link>
    <topic>ලූනු බද්ද ඉහළට</topic>
    <author>අරුණි මුතුමලී</author>
    <content>අරුණි මුතුමලීආනයනික ලොකු ලූනු කිලෝවක් සඳහා රුපියල් 15 ක් වූ විශේෂ වෙළෙඳ භාණ්ඩ බද්ද රුපියල් 30 දක්වා ඉහළ නංවා ඇතැයි මුදල් හා ක්‍රම සම්පාදන අමාත්‍යාංශය ප්‍රකාශ කරයි.මෙසේ මිල ඉහළ නැංවීමට හේතුව අගෝස්තු මාසයේ දී දේශීය ලොකු ලූනු අස්වැන්න වැඩිවන බැවින් ගොවීන්ගේ නිෂ්පාදන සඳහා සාධාරණ මිලක් සහතික කිරීම බවත්, දේශීය කෘෂි නිෂ්පාදන දිරි ගැන්වීමේ රජයේ ප්‍රතිපත්තිය අනුව බීජ, පොහොර සහන මිලට සැපයෙන බවත් මහ භාණ්ඩාගා?රයේ වෙළෙඳ හා ආයෝජන ප්‍රතිපත්ති දෙපාර්තමේන්තුවේ අධ්‍යක්ෂ ජනරාල් සමන් ඒකනායක මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>14</day>
    </date>
    <link>http://www.silumina.lk/2013/07/14/_art.asp?fn=aa13071410</link>
    <topic>දහම් පාසල් ගුරුවරුන්ට මිලියන 240 ක්</topic>
    <author>රමණී සුබසිංහ</author>
    <content>රමණී සුබසිංහදිවයිනේ සියලු දහම් පාසල් ගුරු භවතුන් සඳහා නිල ඇඳුම් හා පුස්තකාල දීමනා ලබාදීම සඳහා මේ වසරේ රුපියල් මිලියන 240 ක මුදලක් වෙන්කර ඇතැයි බෞද්ධ කටයුතු කොමසාරිස් ජෙනරාල් චන්ද්‍රප්‍රේම ගමගේ මහතා පවසයි.දහම් පාසල් ගුරු භවතුන් 87000 ට මේ යටතේ රුපියල් 2000 ක් බැගින් වූ පුස්තකාල දීමනා හා නිල ඇඳුම් පිරිනැමීමට කටයුතු යොදා ඇත. මේ වන විට දහම් පාසල් ගුරුවරුන් 121000 ක් සිටින අතර දෙපාර්තමේන්තු චක්‍රලේඛ අනුව වසරක සේවා කාලයක් සම්පූර්ණ කළ ගුරු භවතුන්ට මේ පුස්තකාල දීමනා හා නිල ඇඳුම් පිරිනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>14</day>
    </date>
    <link>http://www.silumina.lk/2013/07/14/_art.asp?fn=ab1307141</link>
    <topic>අනෙක් රටවල් ආර්ථික වශයෙන් ආපස්සට යද්දී අපි ඉදිරියට ගියෙමු</topic>
    <author>දයා ඩී. ෆොන්සේකා</author>
    <content>මුදල් අමාත්‍යාංශයේ ලේකම් ආචාර්ය පී. බී. ජයසුන්දරලංකා වාණිජ මණ්ඩලයේ 14 වැනි ශ්‍රී ලංකා ආර්ථික සමුළුට සහභාගිවන්නට ලැබීම මට සතුටකි. වාණිජ මණ්ඩලය විසින් සමුළුවේ තේමාව වශයෙන් “ආර්ථිකය ප්‍රතිසමබර කිරීම තෝරා ගැනීම ගැන මම හොඳීන් නිරීක්ෂණය කළෙමි. අපේ ආර්ථිකය මූල්‍ය හිඟය පියවීම සඳහා ප්‍රතිසමබර කිරීම අදට උචිත මාතෘකාවක් ලෙස තෝරා ගැනීම පිළිබඳව මට පැහැදිලි නැත.පසුගිය වසර කීපය දෙස බලන විට 2012 දී අප දේශීය දළ නිෂ්පාදනය 6.4% විය. එය ලෝකයේ අනිකුත් රටවල් ආපස්සට යද්දී අප ඉදිරියට යාමකි. එමෙන්ම අප බොහෝ අභියෝගවලට මුහුණ දී ඒවා පාලනය කළෙමු. එම නිසා යළිත් ප්‍රතිසමබර තාවයන් ක්‍රියාවලියත් සලකා බැලිමත් අවශ්‍ය නැහැ.1977 න් පසුව ශ්‍රී ලංකා වෙළෙඳපළ ආර්ථිකයේ විශාල වෙනසක් ඇතිවූ බව අපි කවුරුත් දනිමු. ආරම්භයේ සිටම එහි පරතරයක් ඇතිවිය. 1980 දශකයේ මුල් අවධියේ 19% හා 16% ක්වූ ගෘහස්ථ දළ ආදායම අසූව දශකය අවසානයේ දී 12% හා 7% දක්වා පසුබැස්සේය.වෙළෙඳායතන1980 අවසානයේ හා 1990 දශකය පුරාමත් මේ ආර්ථිකය වෙළෙඳ ආර්ථිකයේ ආරම්භයේ සිටම විවිධ මාන ආවරණය කරමින් පැතිර ගියේය. 1983 වන විට රුපියලේ අගය අඩුවී ආර්ථිකය 2000 වන විට නිදහසේ පාවෙන ආර්ථික රටාවක් දෙසට ඇදී ගියේ රාජ්‍ය සතුව පැවැති විවිධ වෙළෙඳ ආයතන හෝටල් වැවිලි කර්මාන්ත හා කෘෂි ආයතන සන්නිවේදන ආයතන, ගුවන් සේවා, මිනිරන් කර්මාන්තය, සීනි නිෂ්පාදනය, බැංකු හා මූල්‍ය ආයතන වෙළෙඳ හා ගමනාගමන සේවා පෞද්ගලීකරණය කිරීමෙන් පසුවය.රාජ්‍ය අංශය නැවත පිහිටුවීම හා කම්කරු අයිතීන් රැකගැනීම මේ අවස්ථාවේදී අසාර්ථක විය. ඒ, ඒ වන විට මේවා පාලනය කළේ රජය විසින් නොව පෞද්ගලික අංශය මඟින් වීම නිසාය.ඔබ සියලු දෙනාම දන්නා පරිදි රටේ මේ මූලික ප්‍රතිසංස්කරණ වැඩ සටහන් නඟා සිටුවීමට අන්තර්ජාතික මූල්‍ය අරමුදලේ හා ලෝක බැංකුවේ පිහිට පැතීමට අපේ රටට සිදුවිය.2000 දශකයේ මුල් භාගයේ දී මේ නව ප්‍රතිසංස්කරණ ඉදිරියට ගෙන යාම සඳහා රක්ෂණ සමාගම් පෞද්ගලීකරණය කිරීම, ඉන්ධන ආනයනය, රාජ්‍ය අංශය නැවත පිහිටුවීම ආදිය සඳහා මූල්‍ය අරමුදලේ හා ලෝක බැංකුවේ සහාය ගන්නට අපනයනය හා දේශීය දළ නිෂ්පාදන අතර පරතරයන් බදු අය කිරීම සිට දේශීය දළ නිෂ්පාදන අතර පරතරයක් 1980 දී 29% හා 20% වූ අතර එය 2005 වන විට පිළිවෙළින් 17%, 14% විය.ආදායම බෙදී යාමරැකියා හිඟය, උද්ධමනය හා දුප්පත්කම් වැඩිවීම ක්‍රමයෙන් දෙගුණ විය. කලාපීය හා ආදායම බෙදීයාම ඉතා වැඩි විය.පසුගිය සත් අවුරුදු කාලය තුළ මේ සියල්ල වෙනස් වීය. 2009 - 2001 දක්වා සියලුම වැඩසටහන් ඉලක්ක ගත ලෙස සම්පූර්ණ කරගත හැකි විය.එම නිසා දැන් මූල්‍ය හිඟයන් පාලනය කොට යළි සමබර කිරීමත් අවශ්‍ය වේද?මේ තේමාව තෝරා ගැනීම පිළිබඳව මම පුදුම වෙමි. වර්තමාන ගෝලීය ආර්ථිකය දෙස බලන විට බොහෝ රටවල් සිය නිවාස ප්‍රශ්න සඳහා මෙන්ම ඔවුන්ගේ ආර්ථික අසමබරතාවය තුලනය කරගැනීමට දැඩි පරිශ්‍රමයක යෙදී සිටින්නේ තමන්ගේ බැංකු හා මූල්‍ය ආයතන ක්‍රමය සමබර කරගත නොහැකිවයි.බොහෝ රටවල කෘෂිකර්මය හා ව්‍යාපාර ඉපැදවීම ද අභියෝගයක් වී තිබේ. කෙසේ වෙතත් ශ්‍රී ලංකාව එවැනි අභියෝග ජයගෙන ඇත.අභියෝගමේ අනුව අපි ලෝකයේ අනෙත් රටවල තත්ත්වය සලකා බලමු. අන්තර්ජාතික මූල්‍ය අරමුදලේ විග්‍රහයන් අනුව යුරෝපා සංගමයේ ඇතැම් රටවල් බොහෝ අභියෝගවලට මුහුණ දී සිටී.ඔවුහු මූල්‍ය හිඟය පියවා ගැනීම සඳහා සිය රන් සංචිත මත යැපෙමින් සිටිති. මේ බොහෝ රටවල සංවර්ධනයේ පසුබෑම මේ තත්ත්වයන්ට හේතු වී ඇත.ශ්‍රී ලංකා මහ බැංකුව මේ වන විට ‘සංවර්ධනය හා ස්ථාවරත්වය’ තේමාව යටතේ කටයුතු කිරීමට පටන් ගෙන ඇත.ස්ථාවරත්වයඊට හේතුව වන්නේ සංවර්ධනය පමණක් රටක ආර්ථිකය රඳා පැවැත්වීමට බලපාන බව ජනාධිපතිතුමා විශ්වාස නොකරන බැවිනි. රටක සංවර්ධනය සඳහා එහි ස්ථාවරත්වය ද බලපානු ඇත.ඔබ දන්නා පරිදි ‘මහින්ද චින්තන’ වැඩසටහන යටතේ අප මේ වන විට දස අවුරුදු සංවර්ධන වැඩසටහනකට යොමු වී ඇත.2011 සිට 2015 දක්වා එම සැලැස්මේ දෙවැනි අදියර එනම් පස් අවුරුදු සැලැස්ම ක්‍රියාත්මක වේ. 2006 සිට 2010 දක්වා එහි පළමුවන පස් අවුරුද්ද අවසන් වී ඇත. එහිදී මානුෂීය සම්පත් සංවර්ධනය රාජ්‍ය ආයෝජන හා යටිතල පහසුකම් සංවර්ධනය මෙන්ම වෙළෙඳපළ ශක්තිමත් කිරීම රජයේ ප්‍රතිපත්තිය වී ඇත.කලාපීය සම්පත් මෙන්ම ග්‍රාමීය සංවර්ධනය මුල්කොටගත් ආර්ථිකය භාරය රජය විශ්වාසය තබා ඇත.ආයෝජනකුඩා ආර්ථික ව්‍යාපාරවල සිට මහා පරිමාණ ආර්ථිකයක් ස්ථාවර කිරීම කෙරෙහි රජය විශ්වාසය තබා ඇත්තේ ඒ ඔස්සේ සාමය හා ආරක්ෂාව ස්ථාවර වන බැවිනි. එමෙන්ම පෞද්ගලික අංශයේ ආයෝජන හා නිෂ්පාදන කෙරෙහි ද රජය විශ්වාසය තබා ඇත.ගෘහාශ්‍රිත සත්ත්ව පාලනය සංවර්ධනය කිරීම ආහාර නිෂ්පාදනය සඳහා වන කෘෂිකාර්මික සංවර්ධනය ද රටේ ආර්ථික සංවර්ධනයට වඩාත් අවශ්‍ය වන බව මෙන්ම ඒ සඳහා වන පෞද්ගලික අංශයේ ක්‍රියාකාරකම් ද රටේ සංවර්ධනයට රුකුලක් වෙයි.ගෝලීය ආර්ථිකයට තරගකාරී වන්නට නම් නාවික හා ගුවන් සේවා අංශයක් මෙන්ම පුහුණු ශ්‍රම බළකායක් ද අවශ්‍ය වෙයි. එය දිගුකාලීන ආයෝජන සඳහා අවස්ථාවන් වැඩිවීමට ආරක්ෂිත පරිසරයක් ද අවශ්‍ය වෙයි.ජාතික ඉලක්කයඉදිරිපත් කළ සංවර්ධන ක්‍රමෝපායයන් පැහැදිලිය. ආර්ථිකය තහවුරු කිරීම සඳහා මධ්‍යම පාන්තිකයන්ගේ ආදායම වන වසරකට ඇ. ඩො. 4000 ක් වූ ආදායම ද දුප්පත්කමින් තොරවීම ද ජාතික ඉලක්කය වන්නේය.උද්ධමනය අඩු කිරීමත් විරැකියාව හා දුප්පත්කම අඩු කිරීමත් 2015 වන විට රජයේ ඉලක්කයයි.අයවැය හිඟය 5% දක්වා අඩු කිරීමත්, ණය අනුපාතය 2018 වන විට 70% දක්වා අඩු කිරීමත් එය 2020 දී 60% කරගැනීමත් රජයේ බලාපොරොත්තුවය. මේ සියල්ල බලන කල අපේ රට ආරක්ෂාව සාමය හා ස්ථාවරත්වය සඳහා අවශ්‍ය අවස්ථාවන් ගෙන් සන්නද්ධ වී සිටී.විවෘත ආර්ථිකයඑහෙත් 1977 ඇරඹු විවෘත ආර්ථිකයත් සමඟම ඇරඹුණු 30 අවුරුදු ත්‍රස්තවාදී යුද්ධය නිසා අපට බොහෝ දේ නැති විය.අපට පසුගිය වසර හත පුරා ප්‍රතිපත්තිමය රාමුවක් යටතේ රාජ්‍ය හා පෞද්ගලික අංශයේ සහභාගිත්වය යටතේ ගොඩනඟාගත් සංවර්ධනය වැඩිදියුණු කරගැනීම අපට අවශ්‍යය. ඒ නිසා අප ඉදිරියට යා යුතුය.එම නිසා නව ප්‍රතිසංස්කරණ රැගත් නව පරපුරේ කොටස් සමඟ අපි වසර ගණනක් ඉදිරියට ආවෙමු.පශ්චාත් යුද සමයේ ශ්‍රී ලංකාව මධ්‍ය ආදායම් රටක් වශයෙන් ගමනක් යාමට දැනටමත් මඟට බැස තිබේ. අප ඉදිරියේ ඇති එක් ප්‍රධාන අභියෝගයක් වන්නේ ත්‍රස්තවාදයෙන් බැටකෑ ආර්ථිකය සංවර්ධනයේ මාවතට ගෙනඒමයි.වසර තුනකදී අපි බිම්බෝම්බවලින් 95% ක්ම ඉවත් කරගත්තෙමු. 2006 දී අවතැන් පුද්ගලයන් නැවත පදිංචිකොට ඔවුන්ට සත්ත්ව පාලනය දියුණු කරගැනීම සඳහා අවස්ථා සලසා දුනිමු. ඔවුන්ට නිවාස තනා දුන්නෙමු. ඔවුන්ගේ අධ්‍යාපනය හා සෞඛ්‍ය සේවා සංවර්ධනය කළෙමු. ඔවුන්ගේ මූලික ප්‍රධාන යටිතල පහසුකම් හා විදුලිය, ජලය වාරිමාර්ග හා මහාමාර්ග මෙන්ම දුම්රිය මාර්ග ද සංවර්ධනය කොට වෙළෙඳපොළ හා ගමනාගමන පහසුකම් ලබා දුනිමු.සිවිල් පරිපාලනය ස්ථාපිත කරමින් අවතැන්වූ ජනතාවට පොලිස් ස්ථාන උසාවි යළිත් ලබා දුන්නෙමු.ප්‍රතිසංධාන කොමිසමනොමඟ ගිය තරුණ පරපුර හා හිටපු කොටි සාමාජිකයන් පුනරුත්ථාපනය කොට නැවත සමාජගත කළෙමු. අනුමත ප්‍රතිසංධාන කොමිසම මඟින් කළ යෝජනා ක්‍රියාවට නංවමින් ඔවුන්ට මැතිවරණ ලබාදීමට ක්‍රියා කරමින් සිටිමු. මේ වන විට පළාත් පාලන මැතිවරණය ප්‍රකාශයට පත්කොට ඇත. මේ සියල්ලම සඳහා රජයට විශාල මුදලක් වැය විය. මේවා නොමිලේ ලද ඒවා නොවේ.මේ සියලු දේ සඳහා කරන ලද වියදම් දේශීය හා විදේශීය ආදායම් හා බදු මුදල් මෙන් ම ණය මගින් පියවා ගන්නට සිදුවිය.තුන් අවුරුද්දක් තරම් වූ මේ සුළු කාලය ඇතුළත අප ලත් දියුණුවෙන් විද්‍යමාන වන්නේ ඉතා හොඳීන් අභියෝගවලට මුහුණ දුන් රටක විලාසය යි. අපේ මූල්‍ය පාලනයේ ඇති සඵල බවයි. මෙය වසරින් වසර අයවැය හිඟය අඩු කරමින් ඉදිරියට යාමකි.2005 වනවිට ?ශ්‍රී ලංකා?වේ විශාල යටිතල පහසුකම් හිඟයක් තිබිණ. විදුලිබල සැපයුම වරාය හා ගුවන් තොටුපොළ පහසුකම් මෙන් ම මාර්ග පද්ධතිය ද අබලන්ව තිබිණ. අපට එය එසේ වූයේ සම්පත් හිඟය නිසා ය.ඊටත් වඩා ඒ වනවිට අපට දිගුකාලීන දැක්මක් හෝ අධිෂ්ඨානයක් නොවී ය.? තීරණ ගැනීමේදී අඩු පාඩු තිබිණ. රජයේ ආයෝජන අඩු වී තිබිණි.රජය මේ අවස්ථාවේදී රජයේ ආයෝජන මෙන් ම පෞද්ගලික අංශයේ ආයෝජන කෙරෙහිද එකසේ විශ්වාසය තබා තිබේ. ඒ සඳහා අවස්ථාවන් ද රජය ලබාදුනි. මේ නිසා රජයට යටිතල පහසුකම් සඳහා වැඩසටහන් අරඹන්නට සිදුවිය. බලශක්ති නිෂ්පාදනය දියුණු කිරීම හා බෙදා හැරීම, වරාය, ගුවන් තොටුපළ, ජලප්‍රවාහන ව්‍යාපෘති, ජල සම්පාදන හා අපද්‍රව්‍ය පාලනය, නාගරික සංවර්ධනය, මහා මාර්ග පද්ධති, අධ්‍යාපනික හා සෞඛ්‍ය පහසුකම් සඳහා ජාතික අයවැයක් අවශ්‍ය විය.සංවර්ධනය2006 සිට ඇරඹුණ මේ සියලු සංවර්ධනයන් දෙස බලන විට ?ශ්‍රී ලංකාවේ බලශක්ති නිෂ්පාදනය සිදුවූයේ වාණිජ හා කර්මාන්ත සඳහා පමණක් නොව එයින් 95% ක් ම නිවාස සඳහා විය.වරාය හා ගුවන් තොටුපළ සංවර්ධනය ඉතා අවශ්‍ය වූයේ වෙළෙඳ හා ගමනා ගමන පහසුකම් වැඩිදියුණු කිරීමට ය. මේ අංශ දැන් අලුත් මාන කරා ගොස් තිබේ. හම්බන්තොට වරාය හා දෙවැනි අන්තර්ජාතික ගුවන් තොටුපළ පිහිටුවීම රජයේ ජයග්‍රාහී ඉලක්කයන් ය.කොළඹ දකුණ වරාය ද රජයේ විශාල ආයෝජනයකි. කටුනායක ගුවන් තොටුපළ ද විදේශීය වෙළෙඳාම හා ගමනාගමනය සඳහා නව අවශ්‍යතා සපුරයි.විදේශීය හා දේශීය ආයෝජකයන් සඳහා අවස්ථා ලබාදීමට නිදහස් වරාය පහසුකම් ලබාදීමට ද නව නීති සම්පාදනය කරමින් සිටී.අධිවේගී මාර්ගදකුණු අධිවේගී මාර්ගය හා දකුණු ගුවන් තොටුපළ මාර්ගය ලබන මස සම්පූර්ණ වීමෙන් පසුව උතුරු අධිවේගී මාර්ගය තැනීම ඇරඹෙනු ඇත.ඒ සඳහා විදේශීය ආයෝජනය ඇ.ඩො. 1500 ඉක්මවයි. රජය ඒ මාර්ගය මහනුවර කුරුණෑගල හා දඹුල්ලට සම්බන්ධ කිරීමට බලාපොරොත්තු වෙයි. එය උතුරට හා නැ?ඟෙනහිරට එක්වෙයි. ඒ 2016 දී ය.මේ අධිවේගී මාර්ග ජාලය සියලුම වරාය හා ගුවන් තොටුපළ දෙක එකට සම්බන්ධ කිරීම ඉලක්කගතව සිදුවෙයි.මේ මාර්ග ජාලය නිසා රටේ කෘෂි කර්මාන්ත නිෂ්පාදන වෙනත් නිෂ්පාදන හා සංචාරක සම්පත් මෙන් ම මූල්‍ය මාර්ග ද එක්තැන් වෙයි. මෙය නවීන ආර්ථිකය හා අපනයන ආර්ථිකය එකට එක්වීමකි.මහවැලි සංවර්ධන ව්‍යාපාරයෙන් පසු වාරිමාර්ග, ජල කළමනාකරණය හා පානීය ජලය සැපයීම හා අපද්‍රව්‍ය කළමනාකරණය සඳහා දිගුකාලීන සංවර්ධන ක්‍රමෝපායයන් අවශ්‍ය නැත.ජල සම්පාදනය2006 සිට ජල සම්පාදනය නවීකරණය කිරීමේ අවශ්‍යතාවය මතු වී ආවේ ය. ඒ අනුව අත්හැර දැමූ මොරගහකන්ද කළුගඟ වාරිමාර්ග පද්ධතියේ ජලය නැ?ඟෙනහිරට උතුරු මැදට ඊසාන දිග හා වයඹ දිගටත් ගෙන යාමට අරමුණ වී ඇත.එමෙන් ම යාපනය, කිළිනොච්චිය හා සමහර දකුණේ වියළි ප්‍රදේශවලට ද උමා ඔය හරහා ජලය සැපයීමටත් කටයුතු යොදා ඇත. ප්‍රධාන වැව් 30 ක වේලි සකස් කොට බැදීමටත් ගංගා හරහා නව වාරිමාර්ග පද්ධති සකස් කිරීමට පානීය ජල යෝජනා ක්‍රම ඇති කිරීමටත් ඒ වගේ ම ප්‍රධාන නගරවල නාගරික පානීය ජල යෝජනා කිරීමටත් රජයේ මූලිකත්වය දී ඇත.මේ කටයුතු සඳහා වාර්ෂික ආයෝජනය ඇ.ඩො. මිලියන 400 කි.නගර අලංකරණයකොළඹ නගරයේ මෙන් ම තවත් ප්‍රධාන නගර ලස්සන කිරීමටත් මේ ආයෝජනයන් අවශ්‍ය ය.එහිදී පුරාවිද්‍යාත්මක වටිනාකමක් ඇති ප්‍රදේශ හා ගොඩනැඟිලි ආරක්ෂා කිරීම මෙන් ම පෞද්ගලික ආයෝජකයන් සඳහා නව ආයෝජන අවස්ථා ලබාදීම ද සිදුවෙයි.එමෙන්ම ‘සුපිරිසිදු’ නගරයක් සඳහා නගර ගංවතුරින් ආරක්ෂා කිරීම සඳහා ද රජයට මුදල් ආයෝජන කිරීමට සිදුවී ඇත.සාම්ප්‍රදායික දුප්පත්කම අඩු කිරීමේ ක්‍රමෝපායන් සෙවීම රජයට විශාල වශයෙන් බලපාන ප්‍රශ්නයකි. කෙසේ වෙතත් මේ රජය ඒ සඳහා ග්‍රාමීය යටිතල පහසුකම් දියුණු කිරීමෙන් ද රජයේ සේවා යළි පිහිටුවීමෙන් ද, සත්ව සම්පත වැඩි දියුණු කිරීමෙන් ස්වයංරැකියා ලබාදීමෙන් ද ජනතාවට ආදායම් මාර්ග වැඩි දියුණු කර ගැනීමට අවස්ථා සලසා දී ඇත.ග්‍රාමීය සංවර්ධනයමේ සඳහා වාර්ෂික අයවැයෙන් වියදම් කපා හැර ඇත්තේ සමූහ වශයෙන් ඔවුන් අතර ඒ සඳහා මුදල් හුවමාරු වන අයුරිනි. ඒ සමුපකාර ක්‍රමය වැඩි දියුණු කිරීමත් ඔවුන් ගේ ආදායම් තැන්පත් කිරීමෙන් අඩු ආදායම් ලාභී පවුල්වලට ආයෝජන මාර්ග සකස් කර දීමත් මඟිනි.රජය මගින් හා ග්‍රාමීය සංවර්ධනය හා එක්වුණු පෞද්ගලික අංශය මගින් අරඹන ලද ව්‍යාපාරවලට සම්බන්ධවීමෙන් ද ග්‍රාමීය ජනයාට සිය දුප්පත්කම අවම කරගැනීමට හැකි විය.ඉතිරි කොටස ලබන සතියේ .පසුගිය 10 වෙනිදා මුදල් අමාත්‍යාංශය ලේකම් පී.බී. ජයසුන්දර මහතා විසින් කොළඹ ලංකා වාණිජ මණ්ඩලය විසින් සංවිධානය කළ 2013 ආර්ථික සමුළුවේදී ‘අයවැය හිඟය පාලනය කරගැනීම’ මැයෙන් කළ ප්‍රධාන දේශනය ඇසුරින් සකස් කළේදයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>14</day>
    </date>
    <link>http://www.silumina.lk/2013/07/14/_art.asp?fn=ab1307142</link>
    <topic>මතවාදී ත්‍රස්තවාදය පරාජය කිරීම කල් දැමිය යුත්තක් නො‍ෙව්</topic>
    <author>ඉන්දික ජයරත්න</author>
    <content>නිදහස සොයා දිගු ගමනක් ගිය ශ්‍රී ලංකාවට නිදහසේ ඓතිහාසික සන්ධිස්ථාන තුනක් හමුවන්නේය. ඉහත සඳහන් කළ බ්‍රිතාන්‍ය යටත්විජිත බවින් මිදීම, ජනරජයක් බවට පත්වීම හා කොටි ත්‍රස්තවාදය පරාජය කිරීම යන අවස්ථා ත්‍රිත්වය මේ අනුව පෙන්වා දීමට පුළුවන. නමුත් ගැටලුව වනාහී මෙම අවස්ථා තුනේදීම අපට නූතන නිදහස්, නිවහල් ජාතික රාජ්‍යය ගොඩනැඟීමට හැකිවුණි ද? යන්නයි. සරල සහ කෙටි පිළිතුර වන්නේ යටත්විජිත බවින් මිදුන මොහොතේ සිට ජනරජයක් වීම දක්වා වූ අවස්ථා දෙක ඇතුළත අපට ජාතික රාජ්‍යය අර්ථපූරණය කර ගැනීමට නොහැකි වූ බවයි.නමුත් කොටි ත්‍රස්තවාදය පරාජය කොට වසර හතරක් ගිය තැන පෙර අවස්ථා දෙක පරිදි මෙම අවස්ථාව ද අත්හැර දැමීමේ කිසිදු හැකියාවක් නැත. මේ වනාහි ඓතිහාසික අවස්ථාවකි. නිදහස ලබා වසර 65 ගෙවී ගොස් තිබේ. ඉන් වසර 30 ක් ත්‍රස්තවාදී ව්‍යසනයෙන් ජාති, ආගම්, කුල පන්ති භේදයකින් තොරව සියලු ශ්‍රී ලාංකිකයෝ එක හා සමානව පීඩා වින්දෝය. ත්‍රස්තවාදය පරාජය කළ නොහැකි බවට සමාජය තුළ මතයක් ගොඩනැඟී තිබුණු බව ද අමතක කළ යුතු නොවේ. ත්‍රස්තවාදියා සමඟ ගැටුමට ගොස් විනාශයක් කර ගන්නවාට වඩා ඉල්ලන යමක් දී ගනුදෙනු බේරාගත යුතු බවට ජාත්‍යන්තර තලයේ ද මතයක් ගොඩනැඟී තිබුණි. ඒ වෙනුවෙන් ගැටුම් කළමනාකරණය යනුවෙන් බටහිර දේශපාලන න්‍යායක් ද සමාජගතව පැවැතියේය.කිසිදු සදාචාරයක්, චර්යාවක් නොමැති ත්‍රස්තවාදියා සමඟ සංහිඳියාව ඇති කර ගත නොහැකි බව වසර තිහක් මුළුල්ලේ භාවිතය මඟින්ම ඔප්පු කොට තිබුණි. නමුත් ත්‍රස්තවාදයට එරෙහිව ප්‍රතිඋත්තර දීම උදෙසා තීරණ ගැනීමේ දේශපාලන කශේරුකාව බිඳ දමා තිබු පසුබිමක 2005 ඓතිහාසික ජනවරම ශ්‍රී ලාංකේය ජාතිකත්වය ඔසවා තබන සුවිශේෂී කඩඉමක් සටහන් කළේය. එහි ප්‍රතිඵලය වනාහී මහින්ද රාජපක්ෂ ජනාධිපතිතුමාගේ පළමු ජනවරමේ මුල් වසර හතර තුළ ත්‍රස්තවාදය පරාජය කොට සමස්ත ශ්‍රී ලංකාවම නිදහස් නිවහල් ජාතියක රටක් බවට පත්වීමයි.නිදහස සුරක්ෂිත කිරීමමේ ප්‍රකාශය අද යථාර්ථයක් වෙමින් තිබේ. නැගෙනහිර පළාත් සභා ඡන්ද විමසීම් දෙකක් 2005 සිට 2013 දක්වා ගෙවී ගිය වසර අටක කාලය තුළ පවත්වා ඇත. උතුරේ පළාත් සභා ඡන්ද විමසීමක් කැඳවීමට ජනාධිපතිතුමා නිල වශයෙන් මැතිවරණ කොමසාරිස්වරයාට නියම කර තිබේ. ප්‍රජාතන්ත්‍රවාදය අගයන ප්‍රජාතන්ත්‍රවාදය පිළිබඳ විශ්වාසය තබන සියලු දේශපාලන පක්ෂ උතුරු පළාත් සභා ඡන්ද විමසුම ප්‍රජාතන්ත්‍රවාදය දිනවීම උදෙසා ලද ආයෝජන අවස්ථාවක් ලෙස සලකා කටයුතු කිරීමේ වගකීමක් පවතී.පළාත් සභාව යනු නියෝජන අවස්ථාවකි. එම නියෝජන අවස්ථාව වඩාත් වැදගත් වන්නේ ජාතික සම්මුතියක් ඇති කර ගැනීමේ සර්ව පාක්ෂික මණ්ඩපයක් වෙනුවෙනි. මහින්ද රාජපක්ෂ ජනාධිපතිතුමා මහින්ද චින්තන ඉදිරි දැක්මෙන් (54 පිටුව) ප්‍රකාශ කරන්නේ උතුරු හා නැගෙනහිර පවත්නා අර්බුදය පිළිබඳව නැවුම් ලෙස සිතන්නටත් අලුත් විසඳුම් මඟක් සෙවීමටත් එතුමා අදිටන් කර ගෙන සිටින බවයි. මේ සඳහා බාධාවක් වූ ත්‍රස්තවාදය පරාජය කර තිබේ.ත්‍රස්තවාදියා පරාජය කිරීමට සාකච්ඡාව, සම්මන්ත්‍රණය හා සංහිඳියාව ඵලදායි නොවුණි. බටහිර දේශපාලන න්‍යාය ඉගැන්වූ ගැටුම් කළමනාකරණ සිද්ධාන්තය ත්‍රස්තවාදයට සාර්ථක පිළියමක් නොවුණේ එබැවිනි. බටහිර ගැටුම් කළමනාකරණ සිද්ධාන්තය අභියෝගයට ලක් කරමින් මානුෂිය මෙහෙයුමෙන් ප්‍රතිඋත්තර දීම ත්‍රස්තවාදය පරාජයට ප්‍රත්‍යක්ෂ විසඳුමක් විය.ජාතික ප්‍රශ්නයට තිරසර විසඳුමක්ත්‍රස්තවාදය නම් වූ ඵලයට හේතුව නැසීමේ අභියෝගය හා ඒ සඳහා වන්නා වූ උපාය මාර්ගය මහින්ද චින්තන ඉදිරි දැක්ම පෙන්වා දී තිබේ. මහින්ද රාජපක්ෂ ජනාධිපතිතුමා ඒ සඳහා යෝජනා කරන්නේ සර්ව පාක්ෂික සමුළුවකි. මේ සර්ව පාක්ෂික සමුළුව යනු කුමක් ද? ත්‍රස්තවාදය පරාජය කිරීමෙන් වසර දෙකකට පමණ පසු මහින්ද රාජපක්ෂ ජනාධිපතිතුමා ජාතික ප්‍රශ්නයට තිරසර විසඳුමක් යෝජනා කිරීම සඳහා පාර්ලිමේන්තුව නියෝජනය කරන දේශපාලන පක්ෂවලින් සමන්විත තේරීම් කාරක සභාවක් පිළිබඳ අදහස මුල් වරට ඉදිරිපත් කළේය.මෙම අදහස ඉදිරිපත් කරමින් මහින්ද රාජපක්ෂ ජනාධිපතිතුමා සඳහන් කළේ පාර්ලිමේන්තු ප්‍රජාතන්ත්‍රවාදය පිළිබඳව විශ්වාසය තබන තමන් පාර්ලිමේන්තු තේරීම් කාරක සභාවක් ඉදිරිපත් කරන විසඳුම් අවසන් විසඳුමක් ලෙස සලකා ක්‍රියාත්මක කිරීමට තමා සැම විටම සූදානම් බවයි. ජනාධිපතිතුමා යෝජනා කළ තේරීම් කාරක සභාව දැන් යථාර්ථයක් වී තිබේ.ඉකුත් ජුනි 21 වැනිදා කථානායක චමල් රාජපක්ෂ මහතා ජනාධිපතිතුමා යෝජනා කළ විශේෂ තේරීම් කාරක සභාවට සාමාජිකයින් 19 දෙනෙකු නම් කළේය. එහි සභාපතිවරයා වන්නේ අමාත්‍ය නිමල් සිරිපාල ද සිල්වා මහතායි. ශ්‍රී ලංකාවාසීන් එක් ජාතියක් ලෙස ජීවත් වීම බලාත්මක කිරීම සඳහා අවශ්‍ය දේශපාලන හා ආණ්ඩුක්‍රම ව්‍යවස්ථානුකූල පියවර නිර්දේශ කර වාර්තා කිරීම මෙම තේරීම් කාරක සභාවේ කාර්යභාරයයි.ඇතැම් දෙනා මෙම තේරීම් කාරක සභාව ආණ්ඩුක්‍රම ව්‍යවස්ථාවේ 13 වන සංශෝධනය පිළිබඳව තීරණයක් ගැනීමට පත් කළ එකක් ලෙස සඳහන් කරයි. එම අදහස තර්කානුකූල හෝ යථාර්ථවාදී නොවේ. මන්ද? 13 වන ස‍ංශෝධනය යනු තේරීම් කාරක සභාවට යම් නිමිත්තක් පමණි. නමුත් මෙහි අභිමතාර්ථය ඊට වඩා බොහෝ ඈතට ගොස් තිබේ. තේරීම් කාරක සභාවේදී 13 වන සංශෝධනය පිළිබඳව සාකච්ඡා නොවේයැයි ප්‍රකාශ කළ නොහැක. තේරීම් කාරක සභාව 13 උදෙසා පත් කළ බව ප්‍රකාශ කරයි නම් ඒ තර්කය යථාර්ථවාදී නොවේ. සැබෑ ලෙසම 13 වන සංශෝධනයේ සංවාදයට තුඩු දුන් සහ සංවේදී කාරණා අන්තර්ගත බව පොදුවේ සියලු දෙනා පිළිගනී. විය යුත්තේ සංවාදයට තුඩු දුන් සහ සංවේදී කාරණා පිළිබඳව තේරීම් කාරක සභාව පොදු මතයක් නිර්දේශ කොට ඉදිරිපත් කිරීමයි.පොදු එකඟතාවකට එමුපසුගිය ජුලි 09 වැනිදා ඉන්දීය ආරක්ෂක උපදේශක, ශිවශංකර් මෙනන් මහතා හමුවූ අවස්ථාවේදී මහින්ද රාජපක්ෂ ජනාධිපතිතුමා ප්‍රකාශ කොට ඇත්තේ ද 13 වන ආණ්ඩුක්‍රම ව්‍යවස්ථා සංශෝධනය ක්‍රියාවට නැංවීම පිළිබඳව පොදු එකඟතාවකට පැමිණීමට ඇති හොඳම වේදිකාව පාර්ලිමේන්තු විශේෂ කාරක සභාව බවයි.මෙහිදී මහින්ද රාජපක්ෂ ජනාධිපතිතුමා ශ්‍රී ලංකාව වැනි කුඩා රටක පළාත් ආයතනවලට ඉඩම් හා පොලිස් බලතල පැවරීමේදී උද්ගත වන ප්‍රායෝගික ගැටලු පිළිබඳව ඉන්දීය ආරක්ෂක උපදේශක, ශිවශංකර් මෙනන් මහතාට පෙන්වා දී ඇත. සියලු කොටස්වලට ගැළපෙන හා එකඟ විය හැකි දේශපාලන ආකෘතියක් නිර්මාණය කර ගැනීමේ අවශ්‍යතාව ද මෙම හමුවේදී සාකච්ඡා වී තිබේ.වඩා වැදගත් වන්නේ සියලු ප්‍රස්තුතයන් අරබයා පාර්ලිමේන්තු විශේෂ තේරීම් කාරක සභාව දේශපාලන වේදිකාවක් ලෙස උපයෝගී කර ගැනීමට දේශපාලන පක්ෂ වගකීමෙන් යුතුව කටයුතු කිරීමේ අවශ්‍යතාවයි. පාර්ලිමේන්තු විශේෂ කාරක සභාවට දෙමළ ජාතික සන්ධානයේ සහභාගිත්වය ද අතිශයින් අත්‍යවශ්‍ය කෙරේ.මහින්ද රාජපක්ෂ ජනාධිපතිතුමා ඉන්දීය ආරක්ෂක උපදේශකවරයා හා පැවැති සාකච්ඡාවේදී පෙන්වා දී තිබෙන තවත් වැදගත් කාරණයක් වන්නේ දෙමළ ජාතික සන්ධානය එම තේරීම් කාරක සභාව නියෝජනය කිරීමයි. ඒ සඳහා දෙමළ ජාතික සන්ධානය තේරීම් කාරක සභාවට සහභාගි වන ලෙස උනන්දු කරවන්නැයි ජනාධිපතිතුමා ඉන්දියාවෙන් ඉල්ලා සිටි බව ජනාධිපති ප්‍රකාශක හා ජාත්‍යන්තර මාධ්‍ය ඒකකය නිකුත් කළ මාධ්‍ය නිවේදනයක ද දැක්වෙයි.දෙමළ සන්ධානය උනන්දු කිරීමමෙම සියලු කාරණාවලින් ‍මනාව පැහැදිලි වන්නේ මහින්ද රාජපක්ෂ ජනාධිපතිතුමාට තේරීම් කාරක සභාව සාර්ථක කිරීමේ සැබෑ උවමනාවක් පවතින බවයි. ජනාධිපතිතුමා සතු එම උවමනාව මල්ඵල ගැන්වීමේ පළමු වගකීම එක්සත් ජනතා නිදහස් සන්ධානයටත් එහි ප්‍රධානතම හවුල්කාර දේශපාලන පක්ෂය වන ශ්‍රී ලංකා නිදහස් පක්ෂයටත් පවතී.ශ්‍රී ලංකා නිදහස් පක්ෂය ප්‍රකාශ කරන්නේ ප්‍රතිපත්තියක් ලෙස බලය විමධ්‍යගත කිරීම පිළිගන්නා බවයි. එහිදී බලය විමධ්‍යගත විය යුතු කුඩාම ඒකකය සහ එහි ප්‍රමාණය පිළිබඳව තීරණය කිරීමට සුදුසුම වේදිකාව පාර්ලිමේන්තු විශේෂ තේරීම් කාරක සභාව බව ශ්‍රී ලංකා නිදහස් පක්ෂය ද ප්‍රකාශ කර තිබේ. සංවාදයට තුඩු දී ඇති සහ සංවේදී කාරණා වන ඉඩම් හා පොලිස් බලතල පිළිබඳව තේරීම් කාරක සභාවේ නිර්දේශය පිළිගැනීමට ද ශ්‍රී ලංකා නිදහස් පක්ෂය ඒකමතිකව තීරණය කිරීම අගය කළ යුතු තවත් කාරණයකි.විවිධත්වයෙන් එක්සත් වීමඑක්සත් ජනතා නිදහස් සන්ධානයේ අනෙක් හවුල්කාර දේශපාලන පක්ෂවලට ඔවුනොවුන්ට අනන්‍ය වූ ප්‍රතිපත්ති හා මතවාද පවතී. හවුල්කාර දේශපාලන පක්ෂවලින් සමහරක් වාමාංශික දේශපාලන පක්ෂයි. තවත් දේශපාලන පක්ෂ මධ්‍ය දක්ෂිණාංශික මත නියෝජනය කරන අතර ජාතිකවාදී දේශපාලන පක්ෂ ද එක්සත් ජනතා නිදහස් සන්ධානය නියෝජනය කරයි.ඔවුන් සියලු දෙනාම එකඟ වූ එක් ප්‍රතිපත්තියක් පවතී. 2005 පළමු ජනවරමට ඔවුහු මහින්ද චින්තන ප්‍රතිපත්තියට එකඟ වූහ. 2010 ජනවරමේදී මහින්ද චින්තන ඉදිරි දැක්මට ඔවුහු එකඟ වූහ.එක්සත් ජාතික පක්ෂය නිදහසින් පසු ලංකාවේ වැඩිම කාලයක් ආණ්ඩු බලය හෙබවූ පක්ෂයයි. එම නිසා එක්සත් ජාතික පක්ෂයට ජාතික වටිනාකමක් ගන්නා වූ කිසිදු කාරණයක් මඟ හැර සිටීමට හෝ වගකීමෙන් අත්මිදීමට හෝ හැකියාවක් නොමැත. ත්‍රස්තවාදය නමැති ඵලය වැඩිදියුණු කිරීමට එක්සත් ජාතික පක්ෂ ආණ්ඩු සමයන්හි අනුගමනය කළ ඇතැම් ප්‍රතිපත්ති හේතුකාරක නොවූවා යැයි කිසිවෙකුටත් කිව නොහැක.එබැවින් ජාතික ප්‍රශ්නයට ස්ථිර විසඳුමක් (Permanent Solution) සොයන පාර්ලිමේන්තු විශේෂ කාරක සභාව වර්ජනය කිරීමට හෝ ඊට සහභාගි වීමෙන් වැළකී සිටීමට එක්සත් ජාතික පක්ෂයට කිසිදු යුතුකමක් හෝ වගකීමක් නොමැත. ත්‍රස්තවාදය නමැති ඵලය අවසන් වූවත් එවැනි තත්ත්වයක් නිර්මාණය වීමට බලපෑ හේතුව අහෝසි කිරීමේ කාර්යභාරය උදෙසා දායකත්වය ලබා දීමේ සම වගකීම ආණ්ඩුවට හා සමානව ඇත්තේ එක්සත් ජාතික පක්ෂයටයි.එජාපයේ වගකීම හා ජාතික මෙහෙවරකච්චතීවු දූපත ප්‍රශ්නයේදී මෙන්ම ඉන්දියා සම්භවයක් ඇති දෙමළ ජනතාවගේ ප්‍රශ්නයේදී දිවංගත ඩඩ්ලි සේනානායක මැතිතුමා පක්ෂ දේශපාලනය අතහැර ජාතික වැදගත්කමක් ගන්නා කාරණා වලට මුල් තැන දී සිරිමාවෝ බණ්ඩාරනායක අගමැතිනිය සමඟ සහයෝගයෙන් කටයුතු කළේය. එම උසස් ගුණාංග ආදර්ශයට ගෙන අගමැති ධුරය දෙවරක් හෙබවූ සහ වත්මන් විපක්ෂ නායක ධුරය හොබවන රනිල් වික්‍රමසිංහ මහතා දේශපාලනය ඉක්මවා ගිය කෘතහස්ත රාජ්‍යතාන්ත්‍රිකයකු ලෙස මේ මොහොතේ ක්‍රියා කරනු ඇතැයි සමස්ත රටවාසීන්ම බලා සිටී.අද ත්‍රස්තවාදය මුළුමනින්ම පරාජය කොට තිබේ. නමුත් ත්‍රස්තවාදය නමැති ඵලය හට ගැනීමට ඉවහල් වූ බිජුවට තවමත් සමාජයෙන් තුරන් වී නොමැත. අද නව මුහුණුවරකින් මතවාදයේ ත්‍රස්තවාදය ගොඩනැඟී තිබේ. එය පරාජය කිරීම මානුෂීය මෙහෙයුමේදී ත්‍රස්තවාදය පරාජය කළ ආකාරයෙන් සිදු කළ නොහැක. මතවාදයේ ත්‍රස්තවාදය පරාජය කොට උදාකර ගත් සාමය තිරසර සාමයක් බවට පත් කිරීමට තම දායකත්වය ලබා දීමේ වගකීම දෙමළ ජාතික සන්ධානයට ද පවතී.තවදුරටත් බෙදුම්වාදී ආකල්ප මත පිහිටා උදාකර ගත් සාමය කඩාකප්පල් කරන පසුගාමී දේශපාලන භාවිතයන් අත්හැර දිනාගත් සාමය අර්ථවත් කිරීමට පාර්ලිමේන්තු විශේෂ කාරක සභාව නියෝජනය කිරීමට දෙමළ ජාතික සන්ධානය ද තීරණය කළ යුතුය. ඉන්දීය ආරක්ෂක උපදේශක ශිවෂංකර් මෙනන් මහතා හමුවූ අවස්ථාවේදී මහින්ද රාජපක්ෂ ජනාධිපතිතුමා මේ බව අවධාරණය කර ඇත්තේය. නොබෙදුණු ඉන්දියාවකට මෙන්ම ඉන්දියාව හා ශ්‍රී ලංකාව අතර පවතින මිත්‍රත්වය වඩාත් අර්ථවත් කිරීමට දෙමළ ජාතික සන්ධානය පාර්ලිමේන්තු විශේෂ කාරක සභාව වෙත තල්ලු කිරීමේ වගකීම ඉන්දියාවට ද පවතින බව සිහිපත් කළ යුතුය.1947 අගෝස්තු 10 වැනිදා ඉන්දියාව දහස් සංඛ්‍යාත ජීවිත පරිත්‍යාග කොට ජාතික නිදහස දිනා ගත්තේය. මෑත යුගයේ නිදහස උදෙසා ක්‍රියාත්මක කළ විශිෂ්ට නිදහස් අරගලයක් ලෙස ඉන්දියා නිදහස් අරගලය ඉතිහාසයට එකතු වී තිබේ. නමුත් යටත්විජිතවාදීන්ගේ උපාය මාර්ග ඊට වඩා ශක්තිමත් විය. 1948 දී ඉන්දියාව ශ්‍රී නේරුටත් පාකිස්තානය අලි ජින්නාටත් බෙදා දෙන්නට අවසානයේ මහත්මා ගාන්ධිට සිදු විය.මතවාදයේ ත්‍රස්තවාදයේ නව මුහුණුවරනමුත් වාසනාවකට 1948 දී අපි බ්‍රිතාන්‍ය යටත්විජිත බවින් නොබෙදුණු ශ්‍රී ලංකාවක් දිනා ගතිමු. 1950 ජනවාරි 26 වැනිදා ඉන්දියාව පූර්ණ නිදහස් ස්වරාජ්‍යයක් හෙවත් ජනරජයක් බවට පත්විය.එහි මූලික සංකල්පය විවිධත්වය තුළ එක්සත් බවයි. 1972 මැයි 22 වැනිදා අපිදු ජනරජයක් බවට පත්වුණෙමු. නමුත් සියලු ජාතීන්ට සර්ව සාධාරණය ඉෂ්ට කරන නූතන ශ්‍රී ලාංකේය ජාතික රාජ්‍යය ගොඩනැඟීමට එදා අපට නොහැකි විය. 1978 අපි දෙවන ජනරජ ව්‍යවස්ථාව ද ස්ථාපිත කළෙමු. නමුත් සියලු ශ්‍රී ලාංකිකයන්ට ඒ තුළ ද සාධාරණයක් ඉටු වූ බවක් පෙනෙන්නට නැත.දොරේඅප්පා ඝාතනයෙන් ඇරඹි උතුරේ බෙදුම්වාදයේ ත්‍රස්තවාදී මුහුණුවර මුළු රටම ලේ විලක් කළේය. 2005 ඓතිහාසික ජනවරම ත්‍රස්තවාදය නිමා කළේය. ත්‍රස්තවාදය පරාජය කිරීමෙන් අනතුරුව 2010 වසරේ ජාතික නිදහස් දින උලෙළේදී මහින්ද රාජපක්ෂ ජනාධිපතිතුමා ප්‍රකාශ කළේ ආනයනය කරන ලද හෝ බලහත්කාරයෙන් කවුරුන් විසින් හෝ පටවනු ලබන විසඳුමකට වඩා අප විසින් හඳුනා ගෙන ක්‍රියාත්මක කරන්නා වූ දේශජ විසඳුමක් ජාතික ප්‍රශ්නයට හඳුන්වා දිය යුතු බවයි. මෙම ප්‍රකාශයෙන් අර්ථවත් වන්නේ ත්‍රස්තවාදය පරාජය කළ ද ත්‍රස්තවාදය ඇති වීමට බලපෑ හේතුව අහෝසි කිරීමේ උවමනාවයි.2005 ඓතිහාසික ජනවරමඒ සඳහා වන්නා වූ සුදුසුම අවස්ථාව දැන් උදාවී තිබේ. මහින්ද රාජපක්ෂ ජනාධිපතිතුමා යෝජනා කළ පාර්ලිමේන්තු තේරීම් කාරක සභාවේ පළමු රැස්වීම ඉකුත් ජුලි 09 වැනිදා පැවැත්විණි. එහි මීළඟ රැස්වීම ලබන ජුලි 26 වැනිදා පැවැත් වේ. ප්‍රේමදාස ජනාධිපතිවරයාගේ සර්ව පාක්ෂික සමුළුවේ සිට මහාචාර්ය තිස්ස විතාරණගේ සභාපතිත්වයෙන් යුත් විශේෂ පාර්ලිමේන්තු කාරක සභා බොහොමයක් ඉතිහාසයේ අවස්ථා ගණනාවකදී රැස් වී තිබේ.ඒ සෑම අවස්ථාවක්ම පාර්ලිමේන්තුව නියෝජනය කළ දේශපාලන පක්ෂ නන්විධ දේශපාලන එදිරිවාදිකම් මත පිහිටා යථාර්ථයක් නොකිරීමට වගබලා ගත්තේය.එම ඓතිහාසික අසාධාරණය මෙම පාර්ලිමේන්තු විශේෂ කාරක සභාවට සිදු නොකිරීමට පාර්ලිමේන්තුව නියෝජනය කරන මෙන්ම පාර්ලිමේන්තුව නියෝජනය නොකරන දේශපාලන පක්ෂවලට වගකීමක් පවතී.පාර්ලිමේන්තු විශේෂ කාරක සභාව යනු ආණ්ඩුවේ කාර්ය භාරයක් නොවේ. ඒ වනාහි පාර්ලිමේන්තු කාර්ය භාරයකි. පාර්ලිමේන්තුව නියෝජනය කරන සියලු දේශපාලන පක්ෂ පාර්ලිමේන්තුව නම් කරන කාරක සභා නියෝජනය කිරීම සාමාන්‍ය පිළිවෙතයි. එම පිළිවෙත මෙම පාර්ලිමේන්තු විශේෂ කාරක සභාවට ද අදාළ වේ. එම පිළිවෙත නොසලකා මෙම කාරක සභාව වර්ජනය කිරීමට කවර හෝ පාර්ලිමේන්තු නියෝජනය කරන පක්ෂයක් තීරණය කරයිනම් එය පාර්ලිමේන්තු කාර්ය භාරය නොසලකා හැරීමකි.ත්‍රස්තවාදය පරාජය කළ ශ්‍රී ලංකාවේ ත්‍රස්තවාදයට පදනම් වූ හේතුප්‍රත්‍ය නිමා කොට සාමයෙන් යුතු ශ්‍රී ලංකාවක් ගොඩනැඟීමට දේශපාලන හා ආණ්ඩුක්‍රම ව්‍යවස්ථානුකූල පියවර නිර්දේශ කර වාර්තා කිරීමට පත් කළ පාර්ලිමේන්තු විශේෂ තේරීම් කාරක සභාව යථාර්ථයක් කිරීමට දායකත්වය සපයන ලෙස සියලු දේශපාලන පක්ෂවලට යුතුකමක් මෙන්ම වගකීමක් පවතින බව ‍යළි යළිත් අවධාරණය කරවමු.ඉන්දික ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>14</day>
    </date>
    <link>http://www.silumina.lk/2013/07/14/_art.asp?fn=ab1307143</link>
    <topic>"මං එකතු කර ගත්තු ධනය තමයි  මගේ දරුවෝ"</topic>
    <author>චන්දන බණ්ඩාර</author>
    <content>අගමැති තරුණ මන්ත්‍රිවරුන්ට කියයිදැනට දින කීපයකට කලින් අපේ රටට අයහපත් කාලගුණය කරපු වින්නැහිය සුළු පටු නැහැ. මේ හිංදා මුහුදු ගිය ධීවරයන්ටත් මහත් විපැත්තියක් වුණේ. අවාසනාවකට ධීවරයන් කීප දෙනෙක්ටම ජීවිත අහිමි වුණේ නොසිතූ විදියට. මේ විදියට ආපදාවට පත් වුණ ධීවර පවුල් නඟා සිටුවීම සඳහාත් ඔවුන්ගේ ජීවිත නඟා සි‍ටු වීම සඳහාත් විශේෂ වැඩපිළිවෙළක් සැකසුණේ ජනාධිපතිතුමාගේ උපදෙසින්. ඒ අනුව විපතට පත් ධීවර පවුල් වෙනුවෙන් රුපියල් ලක්ෂය බැගින් මුදල් පිරිනැමීම පසුගිය බදදා අරලියගහ මැදුරේදී සිද්ධ වුණේ ජනාධිපතිතුමාගේ ප්‍රධානත්වයෙන්. ගිය මාසයේ අටවෙනිදා සිදු වුණ මේ සුළි කුණාටු තත්ත්වය නිසා ධීවර කාර්මිකයන් 51 දෙනෙකු සදහටම මෙලොව හැරදා ගියා. ඒ වගේම තවත් ධීවරයින් අට දෙනෙකුට අත්වු ඉරණම පැහැදිලි නැහැ. ඔවුන් අතුරුදන් වෙලා.මේ මුදල් පිරිනමන අවස්ථාවේදී ජනාධිපතිතුමා කිව්ව කතාව කාගෙත් හිතට වැදුණා. " අහිමි වුණා ජීවිත අපට මිල කරන්ඩ බැහැ. ඒ විතරක් නෙවෙයි ඒ අහිමි වු අයගේ දු දරුවන් වෙනුවෙන් ඔවුන්ගේ අනාගතය සුරක්ෂිත කරන්ඩ ගන්ඩ පුළුවන් හැම පියවරක්ම ගන්ඩ අපි කටයුතු කරනවා.ඒ විතරක් නෙවෙයි. ධීවර ජනතාව ආරක්ෂා සහිතව මුහුදු යැවීම රජයේ වගකීමක් වගේම ඒ වෙනුවෙන් රජය කැපවීමෙන් කටයුතු කරනවා. රක්ෂණය ලබා ගැනීම ,ආරක්ෂක කබායක් පැලැඳීම වගේ ධීවර කාර්මිකයන්ගේ යහපත උදෙසා රජය විසින් පනවා තිබෙන විධිවිධාන නිසි පරිදි ක්‍රියාත්මක කිරීමට ‍බෝට්ටු හිමියන් වගකීමෙන් කටයුතු කළ යුතුයි."ජනාධිපතිතුමා අවධාරණය කරා.සුළි සුළගින් ඇති වු විපත නිසා කොළඹ , ගාල්ල , කළුතර වගේ ප්‍ර‍දේශ කීපයකම ධීවර ජනතාවට වගේම ඔවුන්ගේ දේපළවලට සිදු වුණ හානිය සුළු පටු නැහැ. මේ හින්දා රජය විපතට පත් වූ ධීවරන්ට සහන සලසන්ඩ රුපියල් ලක්ෂ 732 ක් වෙන් කරලා තියෙනවා‍. ඒ වගේම බෝට්ටු එන්ජින් , දැල් ආම්පන්න වගේම නව යාත්‍රා මිලට ගෙන ආපදාවට ලක්වුණු ධීවරයන්ට ලබා දීමට රජය සුදානම් වෙලා ඉන්නේ. ඒ හින්දා අපේ ධීවරයන්ට සහනයක් ලැබෙන බව නම් කියන්ඩ පුළුවන්.ඉන්දියාවේ ආරක්ෂක උපදේශක ශිවශංකර් මෙනන් පසුගිය දවසක ලංකාවට ආවා. ඒ ශ්‍රීලංකාවේ වත්මන් තත්ත්වය ඇතුළු කරුණු කාරණා ගණනාවක් ගැන සාකච්ඡා කරන්ඩ. ඉන්දීය ආරක්ෂක උපදේශක මෙනන් මහත්තයා ඊට පස්සේ අපේ ජනාධිපතිතුමා සහ රජයේ ප්‍රධානීන් සමග සාකච්ඡා පැවැත්වුවා. මේ සාකච්ඡාවලදී වැඩි වශයෙන්ම කතා බහට ලක් වුණේ දහතුන්වන ව්‍යවස්ථා සංශෝධනය සංශෝධනය කරන්ඩ රජය ගෙන තිබෙන තීරණ ආදිය ගැනයි.මේ සාකච්ඡාවේදී ජනාධිපතිතුමා මෙනන් මහත්තයාට කීවේ දහතුන්වන ආණ්ඩුක්‍රම ව්‍යවස්ථා සංශෝධනය ක්‍රියාවට නැංවීම ගැන පොදු එකඟතාවකට පැමිණීමට හොඳම වේදිකාව පාර්ලිමේන්තු විශේෂ කාරක සභාව කියලායි. ඉන්දීය ආරක්ෂක උපදේශක මෙනන් මහත්තයා සමඟ පැවැති සාකච්ඡාවේදී වැදගත් කරුණු රැසක් ගැන සාකච්ඡා වෙලා තියෙනවා.මේ සාකච්ඡාවේදී ජනාධිපතිතුමා ඉන්දීය ආරක්ෂක උපදේශකයාට කිව්වේ ලංකාව වගේ කුඩා රටක පළාත් ආයතනවලට ඉඩම් සහ පොලිස් බලතල පවරනකොට ප්‍රායෝගික ගැටලු ගොඩක් ඇති වෙනවා කියලායි. ඒ විතරක් නෙමෙයි ක්‍රියාත්මක වෙන්ඩ ඕනේ ආකෘතිය රටේ හැම කොටසකටම ගැළපෙන එකක් වෙන්ඩ ඕනේ කියලායි."පාර්ලිමේන්තු තේරීම් කාරක සභාවට දෙ‍මළ ජාතික සන්ධානය සහභාගී වෙන්ඩ ඕනේ. ඒක ඉතාම වැදගත් දෙයක්. ඒ විතරක් නෙමෙයි දහතුන්වෙනි ව්‍යවස්ථා සංශෝධනය ගැන එකඟතාවකට එන එක රජයේ මුලික ප්‍රමුඛතාවක්. ඒ නිසා පාර්ලිමේන්තු විශේෂ තේරීම් කාරක සභාවට දෙමළ ජාතික සන්ධානය උනන්දු කරවීමට ඔබතුමා කටයුතු කරාවි කියලා මා හිතනවා. ඒ වගේම කුමන බාධක ආවත් මේ ක්‍රියාදාමය ඉදිරියට ගෙන යන්ඩ රජය කැපවී කටයුතු කරනවා. "ජනාධිපතිතුමා මෙනන් මහත්තයට කිව්වා.මේ දවස්වල රටේ වැඩි පුරම කතා බහට ලක් වෙලා තියෙන්නේ දහතුන්වෙනි ආණ්ඩුක්‍රම ව්‍යවස්ථා සං‍‍ශෝධනය ගැන කියලා කවුරුත් දන්නවා ඇති. මේ වෙනකොට අ‍පේ රටේ දහතුන්වන ආණ්ඩුක්‍රම ව්‍යවස්ථා සංශෝධනය සංශෝධනය කරන්ඩ එපා කියලා සමහරු කෑ මොර දෙනවා. තවත් අය කෑ මොර දෙන්නේ ඒක සංශෝධනය නොවුණොත් අපේ රටට මහ වින්නැහියක් ඉස්සරහට වෙන්ඩ පුළුවන් කියලා.ඒ හින්දම තමයි දහතුන්වෙනි ආණ්ඩුක්‍රම ව්‍යවස්ථා සංශෝධනය සංශෝධනය කරන්ඩ ඕනේ මොන විදියටද කියලා තීරණයක් කරන්ඩ පාර්ලිමේන්තු ‍විශේෂ කාරක සභාවක් පත් කරලා තියෙන්නේ. ලංකාවේ ජනතාව එක ජාතියක් විදියට ජීවත් වීම බලාත්මක කරන්ඩ අවශ්‍ය වෙන දේශපාලන හා ආණ්ඩුක්‍රම ව්‍යවස්ථානුකූල පියවර නිර්දේශ කරන්ඩ පාර්ලිමේන්තුවට වාර්තාවක් ඉදිරිපත් කරන්ඩ තමයි මේ පාර්ලිමේන්තු විශේෂ කාරක සභාව පත් කරලා තියෙන්නේ. මේ විදියට පත් කරපු තේරීම් කාරක සභාව ගිය සතියේ රැස් වුණේ එ් කමිටුවේ සභාපති නිමල් සිරිපාලද සිල්වා ඇමැතිතුමාගේ ප්‍රධානත්වයෙන්.ඒ කමිටුවේ සභාපතිතුමා විදියට මුලින්ම නිමල් සිරිපාල ද සිල්වා අමැතිතුමා මේ කමිටුව පත් කිරිමේ අරමුණ පැහැදිලි කරන්ඩ පටන් ගත්තා. ඊට පස්සේ තමයි පාර්ලිමේන්තු තේරීම් කාරක සභාවේ සාමාජිකයෝ අදහස් දක්වන්ඩ පටන් ගත්තේ. ඒ වගේම මේ පිරිස ‍එතැනදී තවත් එකඟත්වයකට ආවා. ඒ තමයි මේ තේරීම් කාරක සභාවේ වාර්තාව මාස හයක් යන්නට පෙර පාර්ලිමේන්තුවට ඉදිරිපත් කරන්ඩයි. මේ පාර්ලිමේන්තු තේරීම් කාරක සභාවේ මුලින්ම අදහස් දක්වන්ට පටන් ගත්තේ වාසුදේව නානායක්කාර ඇමැතිතුමායි."අපි මෙතැනදි කැබිනට් මණ්ඩලයට ඉදිරිපත් වෙලා තියෙන සංශෝධන දෙක ගැන විතරක් නෙමෙයි දහතුන්වන සංශෝධනය ගැන පුළුල්ව සාකච්ඡා කළ යුතුයි." වාසුදේව නානායක්කාර ඇමැතිතුමා කිව්වා." ඒ විතරක් නෙමෙයි මේ තේරීම් කාරක සභාවට අදහස් ඉදිරිපත් කරන්ඩ දේශපාලන පක්ෂ වගේම විවිධ මහජන සංවිධානවලට සහ මහජනතාවටත් අදහස් දක්වන්ඩ අවස්ථාව ලබා දෙමු." එහෙම කිව්වේ පාර්ලිමේන්තු විශේෂ කාරක සභාවේ සභාපති නිමල් සිරිපාලද සිල්වා ඇමැතිතුමා.ඒ සමඟම ඇමැති ඩග්ලස් දේවානන්දා ඇහුවේ පාර්ලිමේන්තුව නියෝජනය නොකරන පක්ෂවලටත් අදහස් දක්වන්ඩ අවස්ථාව ලබා දෙනවාද කියලායි. ඊට උත්තර දුන්නේ ඇමැති චම්පික රණවක ඇමැතිතුමායි. " අපට මේ කටයුත්තට දීර්ඝ කාලයක් ගන්ඩ බැහැ. මේ විශේෂ කාරක සභාවේ කටයුතු ඉක්මනින්ම අවසන් කරන්ඩ වෙනවා. " ඇමැති චම්පික රණවක ඉතා පැහැදිලිව උත්තරයක් දුන්නේ එහෙමයි."මේ විශේෂ කාරක සභාව පත් කළේ දහතුන්වෙනි ආණ්ඩුක්‍රම ව්‍යවස්ථාවේ අන්තර්ගතය ලංකාවේ ඒකීය භාවයට අහිතරකර විදියට බලපාන බලතල ගැන සලකා බලන්ඩයි. මේ ගැන පුළුල්ව කතා කළාට කමක් නැහැ. නමුත් ජනාධිපතිතුමා කැබිනට් මණ්ඩලයට ඉදිරිපත් කළ යෝජනා දෙක ගැන අපේ නිශ්චිත අවධානය යොමු කරන්ඩ වෙනවා. ඒ කියන්නේ පළාත් සභා දෙකකට වැඩි ගණනක් ඒකාබද්ධ වීමට ඇති හැකියාව ඉවත් කරන්ඩ වගේම පළාත් සභා විෂයන් යටතේ වෙන යම් යම් විෂයන්ට අදාළ පනත් කෙටුම්පත් සම්මත කර ගන්ඩ පාර්ලිමේන්තුව විසින් සියලු පළාත් සභවල එකඟත්වය ගන්ඩ ඕනේ කියන කාරණා ගැන අපි මෙතැනදී අවධානය යොමු කරන්ඩ වෙනවා. අපට මෙතැනදී වැඩි වගකීමක් තියෙන්නේ මේ කාරණා දෙක ගැන නිශ්චිත අදහසකට ඉක්මනින්ම එන්ඩයි." ඇමැති විමල් විරවංශ අදහස් දක්වමින් කිව්වා.ඒ සමඟම අදහස් දැක්වුයේ ඇමැති වාසුදේව නානායක්කාරයි. " මේ විශේෂ තේරීම් කාරක සභාව පාර්ලිමේන්තුවෙන් පත් කළේ. ඒ නිසා එය ජනාධිපතිතුමාට සම්බන්ධ නැහැනේ" වාසුදේව ඇමැතිතුමා තමන්ගේ අදහස දැක්වුයේ එහෙමයි.පසුගිය දවස්වල තිබුණ දේශපාලන උණුසුමත් එක්කම විමල් ඇමැතිතුමත් වාසුදේව ඇමැතිතුමත් දෙන්නා අතර දේශපාලනය ගැන උණුසුම් අදහස් හුවමාරු සිදු වුණේ. ඒ නිසාමද කොහේද විමල් ඇමැතිතුමා දැක්වුයේ තරමක් වෙනස් අදහසක්. "මේ පාර්ලිමේන්තු විශේෂ කාරක සභාව පත් කරන්ඩ තීරණය කළේ ජනාධිපතිතුමා. ඒ නිසා ඒ කරුණු දෙක ගැන අපිට නොසලකා හරින්ඩ බැහැ. " විමල් ඇමැතිතුමා කිව්වා.ඊට පස්සේ තවත් ඉතාම වැදගත් අදහසක් ඉදිරිපත් කළේ අපේ බැසිල් රාජපක්ෂ ඇමැතිතුමායි. "විශේෂ කාරක සභාවේ කටයුතු ඉක්මනින්ම ඉදිරියට ගෙන යන්ඩනම් අපට මාර්ග සිතියමක් ඕනේ. ඒ නිසා අපි මේ සම්බන්ධව සැකසිලා තියෙන වාර්තා අධ්‍යනය කළාට කමක් නැහැ. තිස්ස විතාරණ කමිටු වාර්තාවත් ඒ අතර වෙනවා. " බැසිල් ඇමැතිතුමා කිව්වා."නෑ නෑ අපි තිස්ස විතාරණ කමිටු වාර්තාව පදනම් කරගෙන කටයුතු නොකළ යුතුයි. ඒ කමිටුවෙන් බොහෝ දෙනෙක් නැඟිටලා ගියා. " චම්පික ඇමැතිතුමා කිව්වේ තිස්ස විතාරණ කමිටුවට අත්වු ඉරණම ගැනයි.ඒත් එක්කම බැසිල් ඇමැතිතුමා කිව්වේ "මං කිව්වේ ඒ වාර්තාව පදනම් කරගන්ඩ ඕනේ කියලා නෙමෙයි. අපි එය අධ්‍යනය කළ යුතුයි කියලායි. "බැසිල් ඇමැතිතුමා වැඩි දුරටත් පැහැදිලි කළේ එහෙමයි."හොඳයි සතියක් ඇතුළත එවැනි වාර්තා සියල්ල කාරක සභා සාමාජිකයන්ට අධ්‍යනය කරන්ඩ ලබා දෙන්ඩ කටයුතු කරනවා." නිමල් සිරිපාලද සිල්වා ඇමැතිතුමා කිව්වේ එහෙමයි.පාර්ලිමේන්තුව රැස් වෙන දවස්වලදී සාමාන්‍යයෙන් ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේගේ කාමරයට මැති ඇමැතිවරුන් එනවා. ඒ විවිධ දේවල් ගැන කතා බහ කරන්ඩ. මේ විදියට ගිය සතියේදීත් හෙට්ටිගේගේ කාමරයට ඇමැතිවරුන් වන අනුර ප්‍රියදර්ශන යාපා, ඩිලාන් පෙරේරා , ජගත් පුෂ්පකුමාර , දයාශ්‍රිත තිසේරා , නාමල් රාජපක්ෂ , ලොහාන් රත්වත්ත ඇතුළු පිරිසක් ආවා." ඔන්න දැන් පළාත් සභා මැතිවරණය එන නිසා මං කාලසටහන වෙනස් කළා. මේකත් ලේසි පහසු දෙයක් නෙමෙයි. හැමෝටම උදව් කරන්ඩ ඕනේ නිසා ඉස්සරහට විවේකයක් ලැබෙන්නේම නැහැ." මන්ත්‍රී නාමල් රාජපක්ෂ කිව්වේ මැති ඇමැතිවරු එක්කයි.අපේ මැති ඇමැතිවරු ආසනවලට යනකොට සම්බන්ධතා තියෙන විදියට යනවා නම් හොඳයි. නැත්නම් තේරුමක් නැහැ." එහෙම කීවේ ඇමැති ඩිලාන් පෙරේරායි.මැති ඇමැතිවරු අතර රසබර තොරතුරු කතා බහ කරද්දී එතැනට ආවේ අගමැති දි.මු ජයරත්න මහත්තයයි. "තරුණ මැති ඇමැතිතුමාලා ලොකු කතාබහක් වගේයි." අගමැතිතුමා කවදත් සුපුරුදු සිනාවෙන් මැති ඇමැතිවරු අතරට එහෙම කියාගෙන ආවා."අපි ඔබතුමාගේ පුත්‍රයාගේ ජයග්‍රහණය වෙනුවෙන් උපරිම සහයෝගය දෙන්න තීරණය කළා. මහනුවර දිසාවේ හැමෝම වගේ ඒකට සහ‍යෝගය දෙනවා." මන්ත්‍රී නාමල් රාජපක්ෂ සහ මන්ත්‍රී ලොහාන් රත්වත්ත අගමැතිතුමාට කිව්වා. ඒ කතාවට අගමැතිතුමා ස්තුති කරමින් කිව්වේ මේ ජන්දයත් අපට හොඳින් ජයගන්ඩ පුළුවන් කියලයි. ඒ වගේම විපක්ෂයේ පිරිසකුත් අපට සහයෝගය දෙන්ඩ ඉන්නවා කියලා අගමැතිතුමා එතැනදී කිව්වා.ඒත් එක්කම හෙට්ටිගේ කිව්වේ "අගමැතිතුමාගේ පුතා වගේ අය දේශපාලනයට එන්ඩ ඕනේ හැමෝම කියන්නේ එයා උගත් තරුණ නිරහංකාර කෙනෙක් කියලායි."හෙට්ටිගේ කිව්වේ අගමැතිවරයාගේ දෑතම අල්ලාගෙනයි.ඒ කතාවට අගමැතිතුමාට ලොකු සතුටක් දැනුණේ . " මගේ දරුවෝ ගැන සමාජයේ චෝදනාවක් නැහැ. මං එකතු කරගත්තු ධනයත් එච්චරයි. අපි පුළුවන් තරම් සමාජයට ආදර්ශවත් විදියට ජීවත් වෙන්ඩ ඕනේ. ජනාධිපතිතුමාත් ඒ ආදර්ශය රටට දීලා තියෙනවා."අගමැතිතුමා බොහොම සතුටින් එහෙම කිව්වේ.ගිය බදාදා බැසිල් රාජපක්ෂ ඇමැතිතුමා ඇතුළු මැති ඇමැතිවරු පිරිසක් හෙට්ටිගේගේ කාමරයට වෙලා කතා බහ කමින් හිටියේ ඉදිරි පළාත් සභා මැතිවරණ ගැනයි. ඒත් එක්කම එතැනට කලබලයෙන් වගේ ආවේ එජාප මන්ත්‍රීනී රෝසි සේනානායක සහ එජනිස පාර්ලිමේන්තු මන්ත්‍රීනී මාලීනී ‍‍ෆොන්සේකායි.මේ දෙන්නාගේ පැමිණීමත් එක්කම අනුර ප්‍රියදර්ශන යාපා ඇමැතිතුමා පුංචි විහිළුවක් කළා. " ආ නැඟෙන තරු දෙකක් පෑයුවා" අනුර යාපා ඇමැතිතුමා එහෙම කිනවාත් එක්කම ජගත් පුෂ්පකුමාර ඇමැතිතුමා කිව්වේ " රෝසි සේනානායක මන්ත්‍රීතුමිය එන්ඩ ඇත්තේ ලොකු ප්‍රශ්නයක් නිසා වෙන්ඩ ඇති කියාය.ඒකට රෝසි සේනානායක මන්ත්‍රීවරිය උත්තර දුන්නේ බොහොම සැහැල්ලුවෙන්." නෑ නෑ මට පෞද්ගලික ප්‍රශ්නයක් නැහැ. මං මේ ආවේ ප්‍රාදේශිය සභා මන්ත්‍රීවරුන් තෝරා ගන්නකොට සියයට පනහක ප්‍රතිශතයක් කාන්තාවන්ට ලැබෙන විදියට පනත් සංශෝධනය කරන්ඩ කියලා ඉල්ලීමක් කරන්ඩ‍‍. බැසිල් ඇමැතිතුමා මේ ගැන හිතලා බලන්ඩ.‍ " රෝසි සේනානායක මන්ත්‍රීවරිය ඉල්ලීමක් කළා. "ඒ ගැන සාකච්ඡා කරන්ඩ පුළුවන්" බැසිල් ඇමැතිතුමා එහෙම කිව්වා.ඒත් එක්කම අනුර යාපා ඇමැතිවරයා කිව්වේ "රෝසි සේනානායක මන්ත්‍රීතුමියට එ.ජා.පයේ මීට වඩා තැනක් තියෙන්ඩ ඕනේ" කියලයි . " අ‍නේ අම්මෝ මගේ බෙල්ල කැපෙන කතා කියන්ඩ එපා." රෝසි සේනානායක මන්ත්‍රීවරිය බැගෑපත්ව ඉල්ලීමක් කරා. ඒත් එක්කම රෝසි සේනානායකට තරු විසි වෙන තවත් කතාවක් කිව්වේ ඇමැති ඩිලාන් පෙරේරායි." මං දවසක් කිව්වා රෝසි සේනානායක එජාපයේ නායකයා වෙන්ඩ ඕනේ කියලා" ඩිලාන් ඇමැතිතුමාගේ කතාවට රෝසි සේනානායක හිනාවෙන් විතරයි පිළිතුරු දුන්නේ.දැයට කිරුළ ජාතික ප්‍රදර්ශනය මේ පාර පැවැත්වෙන්නේ කුරුණෑගල, පුත්තලම සහ කෑගල්ල කියන දිස්ත්‍රික්ක තුන කේන්ද්‍ර කරගෙන. දැයට කිරුළ ජාතික ප්‍රදර්ශනයත් එක්කම මේ දිස්ත්‍රික්ක තුනේ සංවර්ධන කටයුතු රැසක් කරන්ඩ සැලසුම් කරලා තියෙනවා. දැයට කිරුළෙන් කුලියාපිටියට කාර්මික විද්‍යාලයක් ලැබෙනවා. ගිය සතියේ ඒකට මුල් ගල් තිබ්බා. ඒ ඇමැති ඩලස් අලහප්පෙරුම සහ ඇමැති රංජිත් සියඹලාපිටියගේ ප්‍රධානත්වයෙන්.මුල්ගල තැබීමේ උත්සවයේදී ඇමැති ඩලස් අලහප්පෙරුම ජනතාව අමතලා කතාවක් කළා. ඒ කතාව බොහෝ දෙනාගේ අවධානයට යොමු වුණා." මං දැන් දැයට කිරුළ ජාතික ප්‍රදර්ශනය අවුරුදු අටක් නොකඩවා සංවිධානය කරපු රංජිත් සියඹලාපිටිය ඇමැතිතුමාට තෑග්ගක් දෙනවා. මේ තෑග්ග ජනාධිපතිතුමාගේ නිය‍මයෙන් දෙන්නේ. ඒ තමයි කෑගල්ලට යුනිවර්සිටි කොලේජ් එකක්.ඒක දෙන්නේ සියඹලාපිටිය‍ ඇමැතිතුමාට කරන ගෞරවයක් විදියටයි." ඇමැති ඩලස් අලහප්පෙරුම කියා සිටියේය.එජාප පාර්ලිමේන්තු කණ්ඩායම් රැස්වීම ගිය සතියේ පැවැත්වුණේ පාර්ලිමේන්තු සංකීර්ණයේදී. ඒ එජාප නායකයාගේ ප්‍රධානත්වයෙන්. පාර්ලි‍මේන්තු කණ්ඩායම් රැස්වීම ආරම්භයේදීම එජාප නායකයා නැගී සිටියේ පුවත්පතක පළවු වාර්තාවක ඡායා පිටපතක්ද අතේ තියාගෙනය.ඒ පුවත්පත් වාර්තාවෙන් කියා තිබුණේ දයාසිරි ජයසේකරට පක්ෂයේ නිසි තැන නොදී ඒ විදියට එජාපයට ගමනක් යන්ඩ බැරි බවය . ඒවගේම පක්ෂය සමගි කර ගෙන ඉදිරියට යන්ඩ නම් දයාසිරි සහ කරූ ජයසුරිය වගේ අයට පක්ෂයේ නියම තැන දෙන්ඩ ඕනේ කියලාත් එම පුවත්පතට සජිත් ප්‍රේමදාස මන්ත්‍රීවරයා කියලා තිබුණා. මේ පුවත්පත් වාර්තාව පෙන්නලා රනිල් වික්‍රමසිංහ මන්ත්‍රී සජිත්ගෙන් අහුවේ " ඇයි මෙහෙම කියන්නේ" කියලා නොරුස්සන ගතියකින්ය."මං එහෙම කළේ පක්ෂය එකමුතු කරන්ඩ. දයාසිරි දක්ෂ කෙනෙක්. ඒ දක්ෂතා අගය කරන්ඩ ඕනේ. ඔවුන්ව දිරිමත් කරන්ඩ ඕනේ." මන්ත්‍රී සජිත් කීවේ සන්සුන්වය."නෑ නෑ එහෙම කියන්ඩ ඕනේ නෑ. අදාල නැති දේවල් කියන්ඩ එපා. " එජාප නායකයා කීවේ උස් හඩිනි . ඒත් මන්ත්‍රී සජිත් සිටියේ එය සතයකටවත් ගණන් නොගෙනය.ඊ.ඒ.පී මාධ්‍ය ජාලයේ සභාපතිනී සෝමා එදිරිසිංහගේ උපන්දිනය ගිය සතියේ තිබ්බේ කොළඹ තරු පංති‍යේ හෝටලයක. මේ උපන්දින සාදයට රජයේ වගේම විපක්ෂයේ ගොඩක් ප්‍රබල‍යෝ එකම මේසවල හිටියේ. ඇමැතිවරුන්වන මෛත්‍රීපාල සිරිසේන , බන්දුල ගුණවර්ධන සහ එජාප මහ ලේකම් පාර්ලිමේන්තු මන්ත්‍රී තිස්ස අත්තනායක වාඩි ගෙන හිටියේ එකම මේසයක. එජාප නායක රනිල් වික්‍රමසිංහත් මේ සාදයට ඇවිත් හිටියා. රනිල් ආපු ගමන් වාඩි වුණේ ඇමැති බන්දුල ඇතුළු පිරිස හිටපු මේසයේයි. මේ මේසයට ආසන්න මේසයක තවත් මැති ඇමැති පිරිසක් එක්ක එජාප මන්ත්‍රී දයාසිරි ජයසේකරත් වාඩි ගෙන හිටියා. මන්ත්‍රී දයාසිරි ආණ්ඩුවට එනවා කියලා ලොකු කසුකුසුවක් ගියේ පසුගිය සතියේදී. මේ නිසාම එජාප නායකයා මන්ත්‍රී දයාසිරිට සිනා වෙමින් කිව්වේ " ඔයා ආණ්ඩුවට එනවා කියලා කියලා තියෙනවා. ඒකට ලීගල් ඇක්ෂන් ගන්ඩ වෙනවා" කියලායි. නමුත් ඒකට දයාසිරි මන්ත්‍රීවරයා හිනා වුණා මිසක් උත්තරයක් දෙන්ඩ හැදුවේ නම් නෑ.ආගමික උත්සව රැසකටම ගෙවී ගිය සතියේ දී එජාප හිටපු ‍නියෝජ්‍ය නායක කරු ජයසුරිය එක් වෙලා හිටියා. අපේ අගමැතිතුමාත් සහභාගීවෙලා හිටපු වල්පොළ ශ්‍රී විමලරත්නාරාම විද්‍යානිවාස මහ පිරිවෙන් විහාරයේ සම්බුද්ධ ජයන්ති සීමාමාලකය විවෘත කරන්ඩත් ඒත් එකකම පැවැත්වුණ උපසම්පදා පුණ්‍ය මහෝත්සවයටත් සහභාගී වෙන්ඩ කරුට අවස්ථාව ලැබිලා තිබුණා. ඒ විතරක් නෙමෙයි අකුරැස්ස ගොඩපිටිය ජේතවන රජ මහා විහාරාධිපති අගලකඩ රත්නපාල නායක හිමිපාණන්ට ගිරුවාපත්තුව ඇතුළු ගාලු මාතර දෙපළාතේ අධිකරණ සංඝනායක පදවි පිරිනැමීමේ උත්සවයටත් කරූ එක් වෙලා හිටියා. අපේ කථානායකතුමාත් මේ අවස්ථාවට එක් වෙලා හිටියා.මේ උත්සවය‍යේදී කරූ කිව්වේ රටක් ඉදිරියට යාමට විනයක් තියෙන්ඩ ඕනේ කියලයි. විනයගරුක , යුක්තිගරුක හා සදාචාර සම්පන්න සමාජයක් ගොඩ නඟන්ඩ අභිනව අධිකරණ සංඝනායක හිමියන්ට ලොකු වගකීමක් තියෙන බවත් කරූ කිව්වා. මේ අතරතුර ගිය සතියේදීම පක්ෂයේ ක්‍රියාකාරීන් කීප දෙනෙක්ම කරූගෙන් ලොකු ඉල්ලීමක් කළා. ඒ තමයි ඉදිරි පළාත් සභා මැතිවරණයට කලින් පක්ෂයේ හැමෝම ඒකරාශී කරගෙන සමඟි සම්පන්න එක්සත් ජාතික පක්ෂයක් බිහි කරන්ඩ දායක වෙන්ඩ කියලා."මං අද වෙනකොට පක්ෂයේ මොකක්වත් තනතුරක් දරන්නේ නැති වුණත් මං හැම වෙලාවකම ඒ අරමුණෙන් තමයි වැඩ කරන්නේ. එක්සත් ජාතික පක්ෂයේ හයිය තියෙන්නේ කළමනාකරණ හැකියාව ඇතුළෙයි. ඇටමස් ලේ වලින් හැදිච්ච අපේ තියෙන හැඟීම් එක්කම මේවා තේරුම් ගත්තොත් අපි අතරේ තියෙන ඔය පොඩි පොඩි ගැටලු ලෙහා ගන්ඩ බැරි නෑ" කරූ එතැනදී එහෙමයි කිව්වේ.ගිය සතියේ සබරගමු මහ ඇමති මහීපාල හේරත් හිටියේ සිංගප්පුරුවේ. ඒ පෞද්ගලික චාරිකාවක් හින්දා. මහ ඇමති ධුරයේ වැඩ බලන්ඩ පත් කරලා තිබුණේ පළාත් අධ්‍යාපන ඇමති නීතිඥ භාණු මුනිප්‍රියවයි.එතෙර සවාරියට යන්ඩ කලින් මහ ඇමැතිවරයා තවත් කටයුත්තක් අමතක කළේ නැහැ. ඒ තමයි ඒ වෙනකොටත් රෝගාතුර වෙලා අවිස්සාවේල්ල රෝහලේ නේවාසිකව ප්‍රතිකාර ලබමින් වැඩහිටපු දිවාගුහා රාජමහා විහාරාධිපති අමරපුර එක්නැලිගොඩ පාර්ශ්වයේ මහා නායක මෙනේරිපිටියේ චන්ද්‍රරතන නාහිමියෝ බැහැ දැකලා උන්වහන්සේගේ සුව දුක් විමසා බලන එක.ඊට පස්සේ මහ ඇමතිවරයා ගියේ ඕපනායක විජයාරාම විහාරස්ථානයට එතැනට යනකොට එදා මැදියම් රැයත් එළඹිලා.ඒ වෙනකොට ඔපනායක විජයාරාම විහාරාධිපති නෙල්ලිවල විජිතවංශ නාහිමියෝ අමරපුර වජිරවංශ නිකායේ මහ නායක ධුරයට පත් කිරීම නිමිත්තෙන් විහාරස්ථානයේ පිංකම් මාලාවට විහාරස්ථානයේ ස්වාමීන් වහන්සේ වගේම දායක සභාවේ උදවිය ඒ වෙනකොට හරි හරියට වැඩ.යක්කු ගස් නඟින මහ රෑ ජාමේ කෑගල්ලේ ඉදලා තමන්ගේ විහාරයට ආපු මහඇමතිවරයා ගැන විහාර වාසී ස්වාමීන් වහන්සේ වගේම හැමෝම බලං හිටියේ පුදුම වෙලා. " අපේ හාමුදුරුවනේ අක්ත්‍රපත්‍ර පිරිනමන උත්සවයට මට පන්සලට එන්ඩ වෙන්නේ නෑ. ඒත් උත්සවයට මගෙන් කෙරෙන්ඩ දෙයක් තියෙනවා නම් කියන්ඩ" මහ ඇමැතිවරයා කිව්වා." අපිට මේ උත්සවයට අදාළ දැවැන්ත වේදිකාව හදා ගන්න එක තමයි ප්‍රශ්නය" විහාරවාසි ස්වාමීන් වහන්සේ දුක්ගැනවිල්ලක් ඉදිරිපත් කළේ එහෙමයි ."ඒක මං කරන්නම්" මහ ඇමතිවරයා කිව්වේ සැහැල්ලුවෙන්.ඊට පස්සේ නෙල්ලිවල විජිතවංශ නායක හාමුදුරුවන්ට අක්ත පත්‍ර බාර දීමේ උත්සවය තිබ්බේ සබරගමු ආණ්ඩුකාර වි.ජ.මු.ලොකුබණ්ඩාර , ඇමැති ජෝන් සෙනවිරත්න, වැඩ බලන මහ ඇමති භාණු මුනිප්‍රිය , පාර්ලිමේන්තු මන්ත්‍රිවරුන් වන රංජිත් සොයිසා, තලතා අතුකෝරල , පළාත් සභා මන්ත්‍රි ජගත් පල්ලේගුරු ඇතුළු පිරිසකගේ සහභාගීත්වයෙන්. උත්සවයේ මුලසුන හෙබවුයේ අමරපුර මහා නිකායේ මහා නායක දවුල්දෙන ඥානිස්සර මහනාහියෝ.වෙනදා වගේම ආණ්ඩුකාර වි.ජ.මු. ලොකුබණ්ඩාර බොහොම හරබර විදියට දේශනයක් කළා. පැරණි සිංහ කොඩියේ තිබ්බ පුටු කකුලක හැඩ ගත්තු සංකේතය වෙනුවට දැන් සිංහ කොඩියේ තියෙන බෝ කොළ හතර ආපු හැටි සිහිපත් කරපු වි.ජ.මු ඒ කාලේ කැබිනට් රැස්වීමකදී බෝ කොළ හතරේ තේරුම ‍මොකක්දැයි හිටපු ජනාධිපති ජේ.ආර්.ජයවර්ධන ඇහුවා කියලත් කිව්වා.මං එතකොට කිව්වා ජනාධිපතිතුමනි ඔය බෝ කොළ හතරෙන් කියන්නේ මෙත්තා, කරුණා, මුදිතා, උපේක්ෂා කියන සතර බඹ විහරණ කියලා .හැබැයි එදා ජේ.ආර් මගේ කතාව පිළිගත්තේ හක හක ගාලා හිනා වෙලා. වි.ජ.මු අතීතය සිහිපත් කළේ එහෙමයි."ඒ විතරක්යැ අපිට ඉඩක් ලැබුණොත් රට දැය සමය වෙනුවෙන් ඒ ඉඩ ගන්ඩ එපායැ. එහෙම නැතුව සිංහල බෞද්ධයාට ඉඩක් නෑ කියලා ඥරු ඥුරු ගාලා වැඩැක් තියෙනවැ."වි.ජ.මු කිවේ කාටත් දැනෙන විදියටය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>07</month>
      <day>14</day>
    </date>
    <link>http://www.silumina.lk/2013/07/14/_art.asp?fn=ab1307144</link>
    <topic>සංවාද මණ්ඩපය</topic>
    <author>‍ජනමාධ්‍ය හා තොරතුරු ඇමැති</author>
    <content>‍ජනමාධ්‍ය හා තොරතුරු ඇමැතිආචාර්ය කෙහෙළිය රඹුක්වැල්ලඔබතුමා ගැන පසුගිය දවස්වල මාධ්‍යවල වැඩිපුර කතාබහට ලක් වුණා. ඔබ ටිකක් පසුගිය දවස්වල කලබල වෙලා ‍වගේ හිටියේ?නෑ, මං කලබල වෙලා හිටියේ නැහැ. ඇයි මොකක් හරි විශේෂයක් දැක්කාද? මට නම් තේරෙන්නේ නෑ. හැබැයි මං කලබල වුණ කාලයක් තිබ්බා ජාතික ආරක්ෂක මාධ්‍ය ප්‍රකාශක විදියට අපට කලබල වෙන්ඩ දේවල් තිබ්බා. හැබැයි ඒ හැරෙන්ඩ මට තැති ගන්ඩ අවස්ථාවක් අයේ නැහැ. ඔබතුමාට මොනවා හරි අහන්ඩ තියෙනවා නම් කෙළින් අහන්ඩ ,මට උත්තරයක් දෙන්ඩ පුළුවන්.ඔබතුමාගේ පුතා ඇති කරගත් සිදු වීම මොකක්ද ?ආ මං හිතුවා ඔබතුමා වටින් ගොඩින් එන්නේ ඒකට කියලා. මං දන්න විදියට ඩේලි ටෙලිග්‍රාප් කියන පුවත්පතට අවුරුදු 26ක කාන්තාවක් විසින් දෙන ප්‍රකාශයක් පදනම් කරගෙන තමයි ඔය කියන සියලු මාධ්‍යවල පළ වුණේ. ඉතින් මං හිතන්නේ ඒක වෙන්ඩ ඇති නේද මාධ්‍ය සදාචාරය.ඒ වගේම තමයි ගිය සදුදා ඒ ප්ලේන් එකේ තුන්වෙනි පේළියේ වාඩි වෙලා ගිය කෙනා ඊමේල් එකක් එවලා තිබුණා එයාගේ පාස්පෝට් නම්බර් එක සහ සීට් නම්බර් එක දාලා. එයා සුදු ජාතිකයෙක්. එයා කියලා තිබුණා මේ මුළු සිදුවීම තත්ත්පර තිහක් විතර වුණේ. එයා ඒ ගැන පුවත්පත් සහ ඉන්‍ටර්නෙට් එකේ දැකලා පුදුම වුණා කියලා. එයා ඒ ඊමේල් එක පරීක්ෂණ කමිටුවටත් යවලා තියෙන බව දැන ගත්තා. අනෙක තමයි ඩේලි ටෙලිග්‍රාප් පුවත්පතේ තිබුණේ රමිත් බීමත්ව ‍හෝ හෝන්දු මාන්දු වෙලා වගේ ඒ කියන්නේ නින්දෙන් එක පාරට ඇහැරුණාම වගේ අදහසක්.ඒත් ලංකාවට ඒ ප්‍රවෘත්තිය එනකොට අර දෙවෙනි අදහස කැපිලා ගිහින්. බීමත්ම කියන එක විතරයි තිබුණේ. ඒ නිසා කාටහරි උවමනාවක් තියෙනවාද දන‍්නෙත් නෑ. අනෙක් දෙය අයි.පී.එල් එක ඉවර වෙලා ඩේවිඩ් වෝර්නර් ක්ලබ් එකක බීලා දත් කඩා ගත්තා. ඒවා වැඩිය මාධ්‍යයෙන් ගියේ නෑ. ඇත්තටම මට මේ ගැන කියන්ඩ බෑ. ඔය ප්‍රවෘත්ති ලියපු අයගෙන් කවුරුහරි මේ ප්ලේන් එකේ ඉන්ඩ ඇති. මං දන්නේ නෑ හරියටම. මොකද ඒක දැකපු විදියටම තමයි ලියලා තියෙන්නේ. සමහර ග්‍රැෆික් චිත්‍ර එහෙමත් පළ වු‍ණානේ. වීදුරුවක් එහෙම අතේ තියාගෙන යනවා.සිදුවීම කවුරුත් දන්නවා ඒ වගේ සිදුවීම්ක් වුණාම විනය පරීක්ෂණයක් තියෙනවා. ඊට පස්සේ වෙනදේ බලමු.හැබැයි ඔබතුමාට චෝදනාවක් තියෙනවා ඔබ පුතාව සුද්ද කරන්ඩ හදනවා කියාලා?නැහැ පැහැදිලිවම නැහැ. ඒකට පරීක්ෂණයක් තියෙනවානේ. හැබැයි මෙතැන කරුණු දෙකක් තියෙනවා. මං මාධ්‍ය ඇමැති විදියට තමයි ඔබතුමාට උත්තර දුන්නේ. නමුත් මං පියෙක් විදියට කියන්නේ පරීක්ෂණයක් තියෙනවානේ. එකෙන් ගත යුතු තීන්දුවක් ගන්ඩ කියලා.ඔබතුමාට පියෙක් විදියට මේ ගැන තියෙන හැඟීම මොකක්ද ?මං මාධ්‍ය ඇමැති හෝ වෙනත් ඇමැති කෙනෙක් නොවුණා නම් මාධ්‍ය ඔය ප්‍රවෘත්තිය ලියන්නේ නැහැනේ. හැඟීමක් නොවුණානම් ඔය ප්‍රවෘත්තිය ලියන්නේ නෑ. මං මේ තනතුරේ නොහිටියා නම් ඔබතුමාලා මා ළඟට එන්නෙත් නැහැනේ. මගෙන් අහන්නෙත් නෑ. මාධ්‍ය ලිය‍න්නෙත් නෑ. අනෙක තමයි ඒ කියන කාන්තාවම කියනවා රමිත් ප්ලේන් එකට නඟින්න කලින් පැය පහකට කලින් බීලා හිටියා කියලා. ඒ නිසා මං පුතාගෙන් අහන්නේ පැය පහකට කලින් උඹ ඒ ගෑනිත් එක්ක මොකද කළේ කියලා. ඒ කියන්නේ අලුයම තුනට විතරනේ. ඉතින් මං පුතාගෙන් ඇහුවා ඒ වෙලාවේ ඉදලා මේ අම්මණ්ඩි එක්ක මොනවාද කළේ කියාලා.හොඳයි මේ වගේ සිදුවීම් එක්ක ඔබතුමාට මොකද හිතෙන්නේ මාධ්‍ය ආචාර ධර්ම ගැන ?නැහැ මාධ්‍ය ආචාර ධර්ම ගැන කතා කළේ අපි නෙමෙයි. මාධ්‍ය විසින්ම නඟන ලද ප්‍රශ්නයකට පහසුකම් සපයන්නා විදියට කටයුතු කරන්ඩයි අපි හැදුවේ. ඉතින් මාධ්‍යයට අවශ්‍යතාවක් නැතිනම්, උදාහරණයක් ගත්තොත් අර දළදා මාලිගාව ඉදිරිපිට ගිනි තබා ගත් ස්වාමීන් වහන්සේ ගැන මාධ්‍ය වාර්තා කරපු එක ගැන මාධ්‍ය වගකීමක් තියෙනවාද කියන දෙය ගැන අපි මීට වඩා හිතන්ඩ ඕනේ. ඒ වගේම කියන්ඩ ඕනේ පුතාගේ සිදුවීම ගැන පුවත්පතක දාලා තියෙනවා.දෙසිය තිස් ගණනකගේ ජීවිත චුත කිරීමට මෙය කළා‍ කියාලා.ගුවන් නියමුවන්ගේ සංගමය ලිපියක් ලියලා තියෙනවාලු ඒකෙන් කියන්නේ මාධ්‍ය හැම‍ දේම දන්නේ නැතිනම් අහන්ඩ කියලායි. මොකද ප්ලේන් එකක් ප්ලයි කරද්දී එහෙම දොරවල් අරින්ඩ බැහැ කියන දෙය මාධ්‍යවේදීන් දන්නේ නැහැ. ඒ නිසා නොදන්න දෙයක් තියෙනවා නම් අසා දැන ගත යුතුයි. නොදන්නා බව පෙන්වීම හොඳ නැහැ. නොදන්නා බව නොපිළිගැනීම සහ නොදන්න කම නිසා උද්දච්චකම කියන මේ දෙකම මෙතැන වුණා.හොදයි ඇමැතිතුමනි මේ සිදුවීමත් එක්ක රමිත් මොන වගේ මානසිකත්වයකද දැන් ඉන්නේ ?මං හිතන්නේ එයා ඒ ගැන එතරම් හිතන්නේ නෑ. නමුත් මං එයාගේ පිටු පස සිටිනවා. මාත් ක්‍රිඩා කරලා තියෙනවා. ජාතික වශයෙන් මාත් වර්ණ ලාභියෙක්. ඒ නිසා මේ වගේ සිදුවීම් ගැන මා හොඳට දැනුවත්. වඩා වැදගත් වෙන්නේ පියෙක් විදියට ඔහුගේ මානසිකත්වය හැදීම. එයා‍ට මෙහේ ක්‍රිකට් ගහන්ඩ බැරි නම් තව තැන් තියෙනවා. ඒ නිසා එයා ගැන වගකීම මං අත්හරින්නේ නෑ.රාජ්‍ය මාධ්‍යයට ආචාරධර්ම පද්ධතියක් සැකසිය යුතුයි කියන ‍මතයක් විපක්ෂය පැත්තෙන් ඉදිරිපත් වෙනවා?ඇත්තටම කරූ ජයසුරිය මැතිතුමා ඔය ගැන කියන්නේ හඩ්සන් සමරසංහ එක්ක තියෙන ප්‍රශ්නයකට. බොහොම විවෘතව මං මේ කියන්නේ. නමුත් කරූ ජයසුරිය මහත්තයා හෝ හඩ්සන් සමරසිංහ නෙමෙයි මේ රටේ මාධ්‍ය කියන්නේ. ඒ නිසා පොදු එකඟතාවක් ‍තමයි ඇති විය යුත්තේ. අද ලියාපදිංචි ගුවන්විදුලි නාළිකා හතලිස් ගණනක් තියෙනවා. ඒවායින් ආණ්ඩුවට හරතරවටින් ගහනකොට අඩුම ගාණේ ආණ්ඩුවට උත්තර දෙන්න‍ තියෙන්නේ ගුවන්විදුලි සංස්ථාව විතරයි. දැන් ලේක්හවුස් ආණ්ඩුවේ හොරණෑව කියනවා. තවත් පුවත්පත් ගණනාවක් තියෙනවා. ඒවායේ හොරණෑව කාටද තියෙන්නේ? කවුද ඒ ගැන කතා කරන්නේ.දහතුන්වන ව්‍යවස්ථා සංශෝධනයේ සංශෝධනයට ඉන්දියාව විරුද්ධ බව කියවෙනවා. එතකොට ආණ්ඩුවේ ඉදිරි ක්‍රියාමාර්ගවලට බාධාවක් වේවිද?රටක ව්‍යවස්ථාව කියන්නේ ගලේ කොටපු දෙයක් නෙමෙයි. එහෙම නීතියක් ලෝකේ කොහේවත් නැහැ. ඉන්දියාවේ ව්‍යවස්ථාව 69 වතාවක් සංශෝධනය වෙලා තියෙනවා. ඉන්දු ලංකා ගිවිසුම බලෙන් අස්සන් කළ එකක් කියන එකයි මගේ හැඟීම. එදා එල්.ටී‍.ටී.ඊ ය නිල වශයෙන් ආයුධ බාර දුන්නේ තිලීපන්. හරිනම් සියලු ආයුධ බාර දීලා යටත් වෙලා තමයි මේ ගිවිසුම ක්‍රියාත්මක වෙන්ඩ තිබ්බේ. ඊට පස්සේ මහ ඇමැති වු වර්ධරාජා පෙරුමාල් දෙමළ 15000 ක් සන්නද්ධ කළා.ඒක පාර්ශ්විකව කොඩියක් ඉස්සුවා. 2009 මැයි 19 වෙනතුරු අපි ක‍ළේ ජීවිත බේරා ගන්නා සටනක්. එදා ඉන්දියාවටත් තර්ජනයක් කොටින්ගෙන් තිබුණා. රජීව් ගාන්ධි ජීවිතයෙන් වන්දි ගෙව්වා. එදා තත්ත්වය අද නැහැ එහෙනම් ඒ ආකාරයටම ඒ ගිවිසුම අදට ආදේශ විය යුතුද?එතකොට පළාත් සභා අහෝසි කළ යුතුයි කියන තැනද ඔබත් ඉන්නේ?පළාත් සභා ක්‍රමය මේ වෙනකොට යම් කිසි මට්ටමකට සමාජ ගත වෙලා තියෙනවා. ඒක එක පෑන් පාරකින් ඉවත් කරනවා කියන දෙයට එකඟ වෙන්ඩ බැහැ. දහතුන සංශෝධනය එහෙන් පිටින්ම කුණු බාල්දියට දාන එක කරන්ඩ පුළුවන් කියලා මා හිතන්නේ නෑ.ඉන්දියාව පැත්තෙන් මතයක් ඉදිරිපත් වෙලා තියෙනවා දහතුන සංශෝධනය, සංශෝධනය කිරීම ඒක පාර්ශ්වීය ලෙස ගිවිසුම කඩ කිරීමක් කියා?ඇත්තටම එතැන අන්තර්ජාතික ප්‍රශ්නයක් තියෙනවා. ඒ නිසා තමයි බැසිල් ඇමැතිතුමා ඉන්දියාවට ගිහින් සාකච්ඡා කළේ. හැබැයි කැත්තට පොල්ල වගේ ඉඳගෙන මේ දේ කරන්ඩ බැහැ. එදා තිබුණ දේශපාලන වාතාවරණය සහ අද දේශපාලන වාතාවරණය හාත්පසින්ම වෙනස්.ඒ නිසා මේ රටේ දේශපාලන නායකයන් බුරුතු පිටින් ජීවිතවලින් වන්දි ගෙව්වා. ඒ විතරක් නෙවෙයි ලෝක පුජිත පවුලක් වු ‍‍ලොව වඩාත් ප්‍රජාතන්ත්‍රවාදී රටේ නායකයෙකු වු රජීව් ගාන්ධි ජීවිතයෙන් වන්දි ගෙව්වා. එදා ප්‍රභාකරන් තුවක්කුවෙන් ඉල්ලපු දේ අපි ලිඛිතව දෙනවාද? එහෙම දුන්නොත් ඉන්දියාවේ ආරක්ෂාවට තියෙන තර්ජනය ගැන හිතන්ඩ කාලය ඇවිත් නේද?තමිලිනී, කේ. පී සහ දයා මාස්ටර් උතු‍රේ මැතිවරණයට ඉදිරිපත් වෙන්ඩ නියමිත බව කියවෙනවා. ඔවුන්ගේ ආගමනයට ‍කොතැනින් නවතීවිද?ඒක මගෙන් නෙමෙයි අහන්ඩකෝ ටිල්වින් සිල්වා සහ අර කවුද ගම්පහ පැත්තේ ඉන්න මන්ත්‍රීතුමා ගෝනි බිල්ලා කිව්වේ, අන්න එයාලාගෙන්. එයාලා දැන් පාර්ලිමේන්තුවේ වැදගත් මහත්වරුනේ. අපි ඒ ගැන සතුටුයි. ඉතින් තවත් ඒ වගේ අය වැදගත් වෙන්ඩ හදනවා. එහෙම වෙන එක හොඳද නැද්ද කියලා හිතලා බලන්ඩ.එවැනි අයට ජනතාවගේ ප්‍රතිචාරය මොන වගේ වේවිද?ඒක තමයි ප්‍රජාතන්ත්‍රවාදය කියන්නේ. ඒකට ඉඩක් තිබිය යුතුයි. එයාලා අද තුවක්කුව පැත්තකට දාලා ජනතාව ඉදිරියට යනවා. මොකක්ද ඒකේ තියෙන වැරැද්ද? අද කරුණා අම්මාන් සහ පිල්ලේයාන් අපි සමඟ ඉන්නවා. ඒ නිසා ඒ අයට සමාජගත වීමට ඉඩකඩ දිය යුතුයි.බුද්ධගයාවට එල්ල වු ත්‍රස්ත ප්‍රහාරය ඔබට දැනෙන්නේ මොන විදියටද?ලෝකයේ පිළිගත් ආගමක ප්‍රධාන ආගමික ස්ථානයකට ප්‍රහාරයක් එල්ල කරනවා නම් එය හෙළා දැකිය යුතුයි. කවුරු කළත් එය හෙළා දැකිය යුතුයි. මං කනගාටු වෙනවා එ.ජා.පයේ ජ්‍යෙෂ්ඨ මන්ත්‍රීවරයකු වෙන ජෝශප් මයිකල් පෙරේරා මහත්තයා කියාලා තියෙනවා බුද්ධගයාවට එල්ල වු ප්‍රහාරයට සම්පුර්ණ වගකීම ආණ්ඩුව බාර ගත යුතුයි කියලා. අද මේ වෙනකොට ලක්ෂ්මන් කිරිඇල්ල මන්ත්‍රීතුමාලා නුවර ඇවිදිනවා අපේක්ෂකයෝ හොයා ගන්ඩ. ඉතින් ඒ වගේ පක්ෂයක තිබෙන කඩා වැටීම සහ මානසික කඩා වැටීම තමයි ඔය ජෝශප් මයිකල් පෙරේරාගේ කටින් එළියට පනින්නේ.සංවාද සටහනචන්දන බංඩාරඑජාප මාධ්‍ය ප්‍රකාශක පාර්ලි‍ෙම්න්තු මන්ත්‍රීගයන්ත කරුණාතිලකආණ්ඩුව රට වෙළාගත් මැතිවරණ වෙනුවට කඩින් කඩ පළාතෙන් පළාතට මැතිවරණ පවත්වා රාජ්‍ය බලය යොදාගෙන ජනතාව රැවටීමට උත්සහ කරන නමුත් එය සෑමදාම කළ නොහැකි බව ආණ්ඩුව ඉක්මනින්ම තේරුම් ගනු ඇතැයි එජාප පාර්ලිමේන්තු මන්ත්‍රී හා එම පත්ෂයේ මාධ්‍ය ප්‍රකාශක ගයන්ත කරුණාතිලක මහතා පවසයි.සිළුමිණ සමඟ සම්මුඛ සාකච්ජාවකට එක්වෙමින් මන්ත්‍රීවරයා ඒ ප්‍රකාශය කළේය.එම සම්මුඛ සාකච්ජාවේදී ඇසූ ප්‍රශ්න කීපයක් ඒවාට කරුණාතිලක මන්ත්‍රීවරයා දුන් පිළිතුරු මෙසේය.එජාපය පසුගිය කාලය තුළ මැතිවරණ ඉල්ලා රට වටේ ගියා. දැන් මැතිවරණයක් ලැබී තිබෙනවා නේද.?ආණ්ඩුව යුද්ධය අවසන් වී වසර හතරක් ගතවීත් නොපැවැත්වූ උතුරු පළාත් සභා මැතිවරණය හා තව අවුරුද්දකින් පැවැත්විමට තිබූ පළාත් සභා දෙකක මැතිවරණ මේ අවස්ථාවේදි පැවැත්වීමට තීරණය කර තිබෙනවා. මෙහෙම කඩින් කඩ මැතිවරණ පවත්වා ආණ්ඩුව උත්සාහ කරන්නේ රාජ්‍ය බලය හා විධායක බලය යොදාගෙන මහජන ජන්දය කොල්ල කා ගැනීමටයි.අද මහජන ඉල්ලීම වී ඇත්තේ ස්වාධීන කොමිසන් සභා පිහිටුවා ස්වාධීන මැතිවරණ කොමිසමක් ඇති කර නිදහස් මැතිවරණ යළිත් මේ රටේ පවත්වන්න පියවර ගන්නා ලෙසයි. ආණ්ඩුව ඒ පියවරට නොගොස් කඩින් කඩ සිල්ලරට මැතිවරණ පවත්වමින් දැයට කිරුළ වැනි දේ හරහා පොඩි පොඩි දේවල් ප්‍රදානය කරමින් තමන්ට විරුද්ධව තිබෙන මහජන මතය වෙනස් කරන්න උත්සාහයක යෙදී සිටිනවා. ආණ්ඩුව සැබෑ මහජන තීන්දුව‍ට ඇති බිය නිසයි මේ උප්පරවැට්ටි යොදන්නේ.ආණ්ඩුව ව්‍යවස්ථානුකූලව තමන්ට ලැබී ඇති බලය තුළ නේද මේ මැතිවරණ කාල සටහන සකස් කරමින් සිටින්නේ.?ආණ්ඩුව අද උතුරු මැතිවරණය කල් දාලා තවදුරටත් එම මැතිවරණය කල්දාන්න බැරි තැනක ඉන්නේ ඉන් දියාවට හා ජාත්‍යාන්තරයට දුන් පොරොන්දු අනුව. තමන් බලයේ ඉඳගෙන පවත්වන මැතිවරණයක් ලෙස මේ ජන්දයෙන් ආණ්ඩු වෙනස් වෙන්නේ නෑ වගේ කතා කියලා මේ පළාත් සභාවලත් බලය අල්ලා ගැනීමට ආණ්ඩුව තමන්ට ගන්න පුළුවන් හැම උත්සාහයක්ම ගනීවි. හැම බලයක්ම පාවිච්චි කරාවි.හැබැයි ආණ්ඩුව ගහන ගහන පදයට නටන්න සූදානම් නැති තැනකයි අද ජනතාව ඉන්නේ. දූෂණයෙන් හා අල්ලසින් අද රට වැහිලා. සියලු අංශ අද දේශපාලනීයකරණය කරලා. ආණ්ඩුව දන්නවා රටේම මැතිවරණයක් එක දවසේ තිබ්බොත් තමන්ට වැලේ වැල් නැතිව යනවා කියලා. අපි දන්නවා අද එදා බුලත් ‍කොළේට කතිරය ගහපු ජනතාව අන්තයට ම කලකිරිලා ඉන්න බව ආණ්ඩුම දන්නවා.ඕනෑම ආණ්ඩුවක් හැම විටම උත්සාහ කරන්නේ තමන්ට වාසි සහගත අවස්ථාවක වාසි සහගත ආකාරයට ජන්දයක් තියලා දිනන්න බව කවුරුත් දන්නවා. දිගු කලක් විපක්ෂයේ උන්න පක්ෂයක නායකයන්ට තියන වගකීම ඕනෑම තත්වයක් යටතේ දිනන්න පුළුවන් පක්ෂයක් ගොඩනැඟීම නොවේද?ඹව්. අපි පුළුවන් හැම අවස්ථාවක්ම අපේ පක්ෂය දිනන පක්ෂයක් බවට පත්කරන්න යොදා ගනිමින් ඉන්නේ. අපි අපේ පක්ෂයාන්ත්‍රණය ගමේ ශාඛා සමිතියේ සිට ගොඩනඟාගෙන යමින් සිටින්නේ. අපි ‍මේ පක්ෂය දිනන පක්ෂයක් බවට පරිවර්තනය කරගෙන යන්නේ.පුළුවන් නම් මේ ජන්ද තුනෙන් එකක්වත් දිනලා පෙන්වන්න කියලයි එජාපයට ආණ්ඩුව පැත්තෙන් කියන්නේ.?අපි ඒ අභියෝගය පිළිඅරගෙන මේ ජන්ද ජයගන්න හැකි කණ්ඩායමක් ඉදිරිපත් කරනවා.ඔබලාගේ පක්ෂය හැර ගිය විශාල පිරිසක් මේ ආණ්ඩුවට එකතු වෙලා ඉන්නේ.මේ ජන්ද කාලෙත් සින්දු කියන අලියෙක් වැට පනින්න බලා සිටින බවක් කියවෙනවා නේද.?මේකත් මේ ආණ්ඩුව විපක්ෂය දුර්වල කරන්න යොදා ගන්න තවත් උපක්‍රමයක්. හැම මැතිවරණයක් ආරම්භ කරන කොටම ආණ්ඩුව මේ කටකතා පතුරුවන ව්‍යාපාරයත් ආරම්භ කරනවා. අරයා මෙයා අද හෙට නැතිනම් අනිද්දා ආණ්ඩුවට එක්වෙනවා කියලා කතා පතුරුවනවා.එහෙම කරල බලන්නේ කවුරු හරි බිලි බා ගන්න පුළුවන්ද කියලයි . කොක්ක දාල බලනවා කවුරු හරි එල්ලෙන කෙනෙක් ඉන්නවාද කියලා. අද තියෙන්නේ විපක්ෂයේ මිනිස්සු ආණ්ඩුවට එක්වෙන තත්වයක් නෙවෙයි සුබ අනාගතයක් බලාගෙන බුලත් කොළේ ට ජන්දෙ දීපු මිනිස්සුත් තම දරු මල්ලෝ අරගෙන ග‍ඟේ මුහුදේ පනින කාලයක්.මම පැහැදිලිව කියන්නේ මේ ගිලෙන නැවට පනින මෝඩයෝ කවුද. අද මේ ආණ්ඩුව ගැන ජනතාව අන්තයටම කලකිරිලා ඉන්නේ. ජීවන බර ඉතිහාසයේ මෙතරම් ඉහළ නැගුණ වෙනත් කාලයක් තිබිලා නැහැ. ප්‍රජාතන්ත්‍රවාදී අයිතීන් එකින්එක අහිමිවෙමින් තිබෙනවා.දූෂණය කොයි තරම් ඉහළ ගිහිල්ලා තියනවද කියනවා නම් ආණ්ඩු පක්ෂයටම අයිති එක් ප්‍රාදේශීය සභාපතිවරයෙකුගෙන් තවත් ප්‍රාදේශීය සභා සභාපතිවරයෙක් අල්ලස් අරන් අල්ලස් කොමිසමෙන්ම ඒකත් අල්ලනවා. තවත් ප්‍රාදේශීය සභා මන්ත්‍රීයෙක් දරුවන්ට උගන්නන ගුරු මාතාවක් මහ දවල් දණගස්සවා දඩුවම් කරනවා. එහෙම වැඩ කළ අයත් ජන්දෙට දානවා.ඔබ මේ කියන්නේ ජන්දය දිනන්න එජාපයට හැකිය කියලද. ආණ්ඩුව පැත්තෙන් කියන්නේ යූඇන්පීයට පුළුවන් නම් මේ එක පළාත් සභාවක් හරි දිනලා පෙන්වන්න කියලයි.?ඔව් අපි මේ පළාත් සභාවට දිනන්න හැකි කණ්ඩායමක් ඉදිරිපත් කරනවා. අද ආණ්ඩුවට විරුද්ධව තිබෙන විරෝධය අපි ජන්ද පොළේදි පෙන්වනවා. මෙතෙක් ජන්ද පොළට ගෙන්න ගන්න බැරුව තිබුණ ආණ්ඩු විරෝධීන් ජන්ද මධ්‍යස්ථානයට ගෙන්වා ගන්න අපි කටයුතු කරනවා.ඔබත් පිළිගන්නා ලෙස මේ ජන්දය එජාපයටත් අභියෝගයක් වෙනවා. ?ඒ අභියෝගයට අපි මුහුණ දෙනවා. මේ මැතිවරණය ජාතික මැතිවරණයක් නොවුණත් අපි හැකි හැම උත්සාහක්ම ගන්නවා හැම ජන්දදායෙක්ම ජන්ද පොළට ගෙන්න ගන්න.අපි අපේ පක්ෂ අපේක්ෂකයන් තෝරා ගන්න‍ මෙහෙයුම් කමිටු තුනක් පත් කර එම කටයුතු කරගෙන යනවා.එජාපය උතුරු පළාත් සභාවටත් තරග කරනවාද.?ඔව් . අපි පළාත් සභා තුනටම තරග කරනවා.එජාපයට උතුරේ මෙන්ම නැඟෙනහිරත් දිවයිනේ අනෙක් ප්‍රදේශ වල වගේම හොඳ ජනපදනමක් එදා තිබුණා.අදත් ඒ ජන්ද පදනම අපට ඒ විදියටම අපට තිබෙනවා. ආණ්ඩුවේ අපේක්ෂකයන් හම්බ කරපු සල්ලි විසි කරන ආකාරය මැතිවරණය ප්‍රකාශයට පත් කළ මොහොතේම ඒ පළාත්වල අලවපු පෝස්ටර් සංඛ්‍යාවෙන් පේනවා.මධ්‍යම හිටපු මහ ඇමති වරයා ගේ අය දහඅට වංගුව පුරා අලවපු පෝස්ටර් කන්දරාවෙන් පාසල් දරුවන් ඇදපු චිත්‍රත් වැසී ගියා.එජාපය පාර්ලිමේන්තු තේරීම් කමිටුවට නොයන්නේ ඇයි.?ආණ්ඩුවේ මතයවත් ප්‍රකාශයට පත් නොකළ කමිටුවකට අපේ පක්ෂ නියෝජිතයන් යැවීමේ තේරුමක් නැහැ.ඇමැති පුත්තු විතරක් නොවෙයි අද ආණ්ඩුවේ සමහරුත් හීනෙන් ඇවිදිනවා.දහ තුනේ බල බිඳින්නේ නැතිව පළාත් සභා ජන්ද තිබ්බොත් ඇමති කමෙන් ඉල්ලා අස්වෙන‍වා කියලා ඩෙගා නටපු ඇමතිවරු පළාත් සභා ජන්දෙට තමන්ගේ පක්ෂ අපේක්ෂකයන් දාගන්න පෝලිමේ ඉන්නවා. මේ ඇමති‍‍වරු දහතුන එපා කියල කස්තිරන් ඇල්ලුවෙත් ආණ්ඩු‍වේම සැලැස්මකට අනුව විදුලිබිල වැඩි වීම වගේ මහජන ප්‍රශ්න යටපත් කරන්නයි..සංවාද සටහනසරත් පෙරේරාකර්තෘට ලියන්න | මුද්‍රණය සඳහා</content>
  </post></root>