<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=af1410126</link>
    <topic>එදා විද්‍යා සන්නිවේදනය අද නැත්තේ ඇයි?</topic>
    <author>චානුක වත්තේගම</author>
    <content>මගේ ළමා කාලය වැඩි හරියක්ම ගෙවී යන්නේ හැත්තෑව දශකයේයි. මේ අදට වඩා කෙතෙක් පසුගාමී සමයක්දැයි අද වැඩිහිටියන්ට සිහි කර ගත හැකිය සිතමි. ෆේස්බුක් නැත. ඉන්ටර්නෙට් නැත. ඩිජිටල් වීඩියෝ තැටි, සංගත තැටි නැත. ජංගම දුරකථන නැත. 3 ශ්‍රී මොරිස් මයිනර් කාර් එකක් හෝ අංක කරකවන දුරකථනයක් ඇති නම් ඒ පට්ට පොහොසත් ගෙදරකැයි සැලකෙයි. ළමයින් පාසලට යන්නේ පයින් හෝ බස් එකෙනි.දවල්ට කන්ට ගෙනයන්නේ පොල් සම්බෝල මැදට දැමූ පාන්ය. විසි එක් වන සියවසේ දෙවන දශකයේ දරුවන් ඒ පශ්චාත් නූතන ගල් යුගය සේ හඳුනා ගන්නේ නම් මම පුදුම නොවෙමි. ආපසු හැරී බලන විට ඒ යුගය එතරම්ම ප්‍රාථමිකය.හැබැයි මේ පට්ට ප්‍රාථමික යුගයේදී පවා අපට කියවන්ට බොහෝ දේ තිබුණේය. මේ කාලයේ මා ආදරයෙන් කියැවූ දේවල් කිහිපයක් මෙසේ සටහන් කළ හැකිය. මිහිර පත්තරය. නවයුගය පත්තරය. සිළුමිණ පත්තරයේ විශ්වකෝෂය පිටු. අනුර සී. පෙරේරාගේ පොත්. එස්. එම්. බන්දුසීලගේ පොත්. සෙවිල්ල සඟරාව. මේ අප විශ්වයට පා තබන මැජික් පලස්ය.මේ කාලයේදී එඩ්වින් ආරියදාස නොවරදවා, සති දෙකකට වරක් පළවන නවයුගය පුවත්පතට මැද පිටු දෙක පුරා දිග ලිපියක් ලියයි. මේ ඊට පෙර සතියේ ටයිම් සඟරාවේ කවරයේ කතාව කියා අද මේ ලිපි සමහරුන් අතින් ගර්භාවට ලක් වෙතත් එදා ඒවායේ වටිනාකම ඉන් කිසිසේත්ම නිෂේධ නොවෙයි.ඒ කාලයේ වැඩිම උනොත් ලංකාවට ටයිම් සඟරා විස්සක් විසි පහක් එන්ට ඇත. ඒවා කියවන්ටත් අපට ඉංගිලිසි බැරිය. අප ලෝකය දකින්නේ නවයුගයේ පළවන පරිවර්තනයෙනි. (එය හුදෙක් පරිවර්තනයක් නොවන බැව් මම අද දනිමි.)පර්සි ජයමාන්න මෙසේම විශ්ව කෝෂයන්ගෙන් පෙරා දැනුම සිංහලයට නඟයි. ඔහුගේ මේ උත්සාහය නවයුගයෙන් ඇරැඹී, සිළුමිණෙන් වැඩී පසුව විජය, නවලොව වැනි පුවත්පත් වලටද ව්‍යාප්ත වූ හැටි මට මතකයි. අනාගත වෛද්‍යවරුන්, ඉංජිනේරුවන්, විද්‍යාඥයින් බිහි වන්නේ මේවා කියැවීමෙනි.1976 දී එඩ්වින් ආරියදාස ලියන එක් ලිපියක් මගේ මතකයේ විශේෂයෙන්ම රැඳී පවතියි. අනාගත මිනිසා වැඩට යනු ඇත්තේ උදය කෑම අතරේ පුවත්පතක් කියවනවා වෙනුවට සැටලයිට් වලින් නිවසටම යොමු කරන දත්ත ධාරාවකින් ලෝකයේම පුවත් ඩිජිටල් තිරයකින් කියැවීමෙන් පසුය ඔහු කියයි.අද වන විට මෙහි සත්‍ය නොවී ඇත්තේ සැටලයිට් කතාව විතරය. වැඩට යන්ට පෙර ගෙදරදී පමණක් නොව වැඩට යන අතර බස් එකේදී කෝච්චියේදීත් අපට ජංගමයෙන් ජාත්‍යන්තර පුවත් කියැවිය හැකිය.‘මිහිර’ විද්‍යාවටම කැප වූ පත්තරයක් නොවෙයි. හැබැයි එහි ‘විද්‍යා මාමා’ මා විද්‍යාව යනු කිමෙක්ද දැන ගන්ටත් බොහෝ කාලයකට පෙර හඳුනාගත්තෙක්මි. මෑතකදී දැන ගන්ට ලැබුණු හැටියට මේ ලිපි පෙළ කේ. ආරියසිංහ ගේ වැඩකි. එසේම ඩබ්ලිව්. ටී. එම්. මහින්දරත්න ලියූ අධිකරණ වෛද්‍ය විද්‍යා ලිපි පෙළ හැත්තෑව දශකයේ අග භාගයේ පට්ට ජනප්‍රිය වූවකි.මිහිරේ එස්. ඒ දිසානායකගේ ‘ඔන්න බබෝ’ හි බූ හා බබා ගෙන් පවා යම් යම් දේ උගත හැකිය. මුලදී කට්ටය තිබුණේ රේල් පාරේ බවද, පසුව එය රේල් රෝදයට පැමිණියේ රේල් පාරේ කට්ටයන්හි ගල් කැබලි පස් වැනි දේ පිරීමෙන් නිසා බව මා ඉගෙන ගන්නේ ‘ඔන්න බබෝ’ කියැවීමෙනි. ඒ පාසල් යන්ටත් පෙරය.ආතර් සී ක්ලාක් අපේ කුඩා ලෝකයේ මහා වීරයෙකි. හැබැයි ඒ කාලයේදී ඔහුගේ පොත් දෙක තුනකට වඩා පරිවර්තනය වී තිබුණාය නොසිතමි. ඒ අතුරින් සීරියස්ම පරිවර්තනය සිරිල් සී. පෙරේරා ගේ ගැඹුරු මුහුදය. ‘චන්ද්‍ර සංචාරකයෝ’ ද පරිවර්තනය වී තිබුනද පරිවර්තකයා කවරෙක්ද අමතකය.එස්. එම් බන්දුසීල ‘ප්‍රොෆයිල්ස් ඔෆ් ෆියුචර්’ පොත් ‘අනාගතයේ පැතිකඩක් නමින් පරිවර්තනය කොට තිබුණාත් මතකය. මා වායුපායාන ගැන මුලින්ම උගත්තේ එයිනි. ක්ලාක් මේ පොතේ මාර්ග වල දුවන රථ වෙනුවට මාර්ගයට ගමන් කළ නොහැක්කේ මන්දැයි අසයි.මෙය ඒ කාලයේ හිතාගන්ට වත් බැරි දෙයක් වුවද අද වන විට වෙනත් හේතූන් නිසා වලකනු නොලැබේ නම් කොයි තරම් හොඳ විසඳුමක්ද සිතේ. බන්දුසීල පසුව 2001 ද සිංහලට පරිවර්තනය කොට සිංහල විද්‍යා සාහිත්‍යයේ විප්ලවයක් කරයි.2012 දී ජාතික රූපවාහිනියේ තිස් වස් සමරුව වෙනුවෙන් යමක් ලිවිය හැකිද නිලාර් එම්. කාසිම් මගෙන් විමසුවේය. මම පහත ඡේදය ලියා යැවීමි.“රූපවාහිනිය නූතන ලෝකයේ ප්‍රබලතම ජන මාධ්‍යය වනු ඇති බව, දශක කිහිපයකට මත්තෙන්, මාෂල් මැක්ලුහන් හා ආතර් සී. ක්ලාක් යන දෙදෙනාගේම මතය විය.මේ අනාවැකිය එසේම සත්‍ය වූයේ නොවේ. ඊට වඩා ප්‍රබල හා අන්තර්ක්‍රියාකාරී මාධ්‍ය එළි දකින විට ජාතික රූපවාහිනිය ඒ ආගමනය සොඳුරු සිතින් පිළිගනු මම දිටිමි. අන්තර්ජාලය මෙරට පොදු ජනතාවට සමීප කිරීමේ ගෞරවය මුළුමනින්ම වාගේ හිමිවිය යුත්තේ රූපවාහිනියටයි.ඒ හැරුණු විට ජාතික රූපවාහිනිය ළදරු වියේ පටන්ම විද්‍යා හා තාක්ෂණ දැනුම විසරණය සඳහා කැපව සිටි බව මම අත්දැකීමෙන්ම දනිමි. කුඩා කල නැරැඹූ ඩේවිඩ් ඇටෙන්බරෝගේ “ද ලිවිං ප්ලැනට්”, කාල් සේගන්ගේ “කොස්මොස්”, ආතර් සී ක්ලාක්ගේ “ද මිස්ටීරියස් වර්ල්ඩ්” සමඟ “සක්වල සැරිසරණ ලිහිණි” ද මගේ සොඳුරු මතකයන්ය. දශක තිහක ජාතික මෙහෙවරට මම සුභ පතමි.”ඩේවිඩ් ඇටෙන්බරෝ අද කීයෙන් කී දෙනකුට මතකද නොදනිමි. රේටින්ග්ස් බලාගෙන වැඩසටහන් නිෂ්පාදනය නොවුණු ඒ යුගයේ ජාතික රූපවාහිනියට ‘ද ලිවිං ප්ලැනට්’ වැනි සාපේක්ෂව අඩු ඉල්ලුමක් ඇති විද්‍යා වැඩ සටහනක් පවා හඬ කවන්ට ඕනෑකමක් හා දැක්මක් විය.ආතර් සී ක්ලාක්ගේ ‘ද මිස්ටීරියස් වර්ල්ඩ්’ ප්‍රචාරය කරන්ට පවා පට්ට උණක් විය. අද ජාතික රූපවාහිනියෙ තියා කවර හෝ චැනලයක මෙවැනි වැඩ සටහනක් ප්‍රචාරය වෙතැයි නොසිතමි. ඒ ඉඩ මෙගා ටෙලි නාට්‍ය, දේශපාලන පුවත් හා දේශපාලන කුකුල් පොර වලින් උදුරා ගනු ලැබ තියේ.එදා අද මෙන් දිනපතා හෝ සතිපතා පත්තර හැටහුටහමාරක් තිබුණු කාලයක් නොවේ. අප මිළට ගත්තේ දිනමිණ හා සිළුමිණය. මේ පත්තර දෙකේම අනිවාර්ය අංගයක් වූයේ අඩුම ගණනේ විද්‍යා ලිපි එකක් හෝ දෙකකි. දයාසේන ගුණසිංහ අයිසැක් ඇසිමොව්ගේ විද්‍යා ප්‍රබන්ධ අනුසාරයෙන් ‘නිල් තාරකාව සොයා ගිය තිදෙනා’ හා ‘ජලාර්ධයේ අසුරයෝ’ ලියන්නේ සිළුමිණටය.සිළුමිණේ හා පසුව ඇරැඹුණු දිවයින ඉරිදා සංග්‍රහයේ විද්‍යා අතිරේක තිබුණු බව මතකය. මීට බොහෝ කාලයකට පසුව, ලංකාවේ විද්‍යා සාහිත්‍යයේ ඉතිහාසය විධිමත්ව හදාරන්ට ඉඩක් ලැබුණු විට මා අවබෝධ කර ගන්නේ මෙසේ විද්‍යා ලිපි පරිවර්තනය කොට හෝ පළ කරන්ට පටන් ගෙන ඇත්තේ අඩු තරමින් සිළුමිණේ මාර්ටින් වික්‍රමසිංහ යුගයේදී බවයි.අද සතිපතා ජාතික යැයි කියා ගන්නා සමහර පුවත්පත් වලද මෙවැනි අතිරේක තියේ. සමහර ඒවා පිටු හතරකි. සමහර ඒවා පිටු අටකි. ඒවා ‘විද්‍යා අතිරේක’ නොව ‘මිථ්‍යා අතිරේකය'. හැත්තෑව දශකයේ මතු නොව මාර්ටින් වික්‍රමසිංහ යුගයේදී පවා සකසුවකු විසින් පළ කරතැයි සිතිය හැකි පට්ටපල් බොරු, මිථ්‍යා මේ පුවත්පත් සකසුවෝ මහත් අභිරුචියෙන් යුතුව තම පාඨකයින්ට සළු පිළි අන්දා විකුණති. පාඨකයෝද කිසිම ලජ්ජාවකින් තොරව මේ මිථ්‍යා පැකේජ තලු මර මරා අනුභව කරති.සමස්තයක් සේ ගතහොත් මුද්‍රිත හා ඉලෙක්ට්‍රොනික මාධ්‍ය ක්ෂේත්‍ර දෙකෙහිම අද මූලික විද්‍යා අධ්‍යාපනයක් ලබා ඇති පිරිසෙහි ප්‍රතිශතයක් සේ වැඩිවීමක් ඇතිය සිතමි.එසේම හැත්තෑව අසූව දශක වලදී මෙන් නොව නොදන්නා දෙයක් අසා දැන ගන්ට, සිංහලෙන් කතා කරන්ට දන්නා පහසුවෙන් පිවිසිය හැකි ආකාරයේ සරසවි උගතුන් විශාල පිරිසක් බිහිව සිටිති. නොඑසේ නම් ඊටත් පහසුවෙන් යමක් සොයා ගැන්ම පිණිස ඉන්ටර්නෙට් වැනි අධිවේගී විසඳුම් ලැබී තියේ.ඇති වී නැත්තේ විද්‍යා සන්නිවේදනයේ දියුණුවකි. මේ හැම දෙනාටම රහ වැටී ඇත්තේ ජනප්‍රිය දේශපාලනයයි. නැතිනම් ජනප්‍රිය කලාවයි. අඩු තරමින් දේශපාලනය හෝ කලාවෙන් වත් ජනප්‍රිය මට්ටමින් එපිටට යන්ට ඕනැකමක් නැත. ඇත්තටම වැටී ඇත්තේ විද්‍යා සන්නිවේදනයම නොවේ. අර්ථවත් සන්නිවේදනයයි.ෆේස්බුක් හා ඉන්ටර්නෙට් ගත හොත් එහි විද්‍යාව බොරුය, නිව්ටන් මෝඩයෙකි, අයින්ස්ටයින් පිස්සෙකි කියන අමුතුම නිඝන්ඨයින් පිරිසක් බෝ වී තියේ. මේ නිවැරදි විද්‍යා සන්නිවේදනය කඩා වැටීමේ ඍජු ප්‍රතිඵලයකි. මොවුන් කරන කියන දෙයින් විද්‍යාව යනු කිමෙක්ද අන්දෝ සංසාරයක් වත් දන්නා බවක් නොපෙණේ.විද්‍යාවේ නැති ‘දර්ශනයක්’ ගැන මොවුන්ට ඉගැන්වූවෝ කවරහුද? ගුරුත්වාකර්ෂණය යනු මොවුන්ට අනුව සම්මුති සත්‍යයක්ලු. නිවැරදි යෙදුම ගුරුත්වය (ග්‍රැවිටි) මිස ගුරුත්වාකර්ෂණය නොවේ. එය මුලින්ම නිවැරදි කරමි. දෙවනුව ගුරුත්වය සම්මුති සත්‍යයක්ය කියන පුද්ගලයකු එක්කෝ ගුරුත්වය යනු කිමෙක්ද නොදන්නෙකි.නැතිනම් සම්මුති සත්‍යය යනු කිමෙක්ද නොදන්නෙකි. විද්‍යාව යනු ඊනියා ඉන්ද්‍රිය ගෝචර ප්‍රපංචයක්ය මොවුන් පතුරුවන තවත් මිථ්‍යාවකි. ඔය ඉන්ද්‍රිය ගෝචර කතාව හයේ පන්තියේ විද්‍යා පරීක්ෂණ වලට නම් අදාළ විය හැකිය.සෙනසුරුගේ ඝනත්වය පෘථිවියේ ඝනත්වයෙන් අටෙන් එකකැයි අප දන්නේ ඉන්ද්‍රිය පද්ධතිය ඇසුරින් නොවේ. හැබැයි උසස් පෙළින් හෝ සාමාන්‍ය පෙළින් ඉහළට විද්‍යාව හදාරා නැති මුත් මේ ෆේස්බුක් දැනුමැත්තෝ නිව්ටන්ට අයින්ස්ටයිටත් වඩා විද්‍යාව දන්නෝය. ලෝකය ඇතැඹුලක් සේ ගෙන නොබෙල් ත්‍යාග ලාභීන්ට වූ වැරැදි සොයන්නෝය.මේ අලුත් ප්‍රවණතාවයක් නොවේ. “එංගලන්තෙ පරණ පැටන් - ලංකාවේ අලුත් පැටන්” කීවාක් මෙන් 1960-70 ගණන් වලදී බටහිර ලෝකයේ ජනප්‍රිය වූ (පසුව ප්‍රතික්ෂේප වූ) පෝල් ෆෙයිආබන්ට්, තෝමස් කූන්, ෂා ලාගෞල් වැන්නවුන්ගේ අදහස් රොත්තක් අද දේශීයත්වයේ සළුපිළි අන්දා ‘ගන්න අපේ දේ’ ලේබල් එකක් ගසා මෙරටට ආනයනය කරනු ලැබ ඇත්තේය.පෝල් ෆෙයිආබන්ට්ගේ ‘අගනේස්ට් මෙතඩ්’ වැනි පොතක් ගැන අසාවත් නැති අපේ ෆේස්බුක් වීරයෝ විද්‍යාවේ මහා චින්තන විප්ලවයක් වන්නේය සිතා නොදන්නා මඟුල් කොටමින් ඒ මිථ්‍යාවෙන්ම මත් වෙමින් සිටිති.හැත්තෑව දශකයට සාපේක්ෂව දැනුමින් බොහෝ ඉදිරියෙන් සිටිය යුතු අද සමාජය ගොස් ඇත්තේ ආපස්සට නම් ඒ වරදේ වගකීමෙන් සැලකිය යුතු කොටසක් ජනමාධ්‍යකරුවන් විසින් දැරිය යුතුය මම සිතමි. හැබැයි එයින් අදහස් වන්නේ විද්‍යාඥයින් ඇතුළු අනෙක් පිරිස් සර්ව නිර්දෝශී බව නම් නොවේ. නිවැරදි විද්‍යා සන්නිවේදනයක් ඇති විය යුත්තේ මේ සියළු දෙනාගේම එකතුවෙනි. සහයෝගයෙනි.චානුක වත්තේගමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=af1410127</link>
    <topic>“හිස් ටින් එකක්...”</topic>
    <author>කසුරි</author>
    <content>“ඇයි අපි පරණ සිංදු ම කියන‍්නෙ? අලුත් සිංදු කියන්ඩ අපට බැරි ද?”පසුගිය දවසක මිතුරු හමුවීමකදී සිංදු කියන්ඩ පටන් අරගෙන ටික වෙලාවක් යනකොට අපි අතර සිටි මිත්‍රයෙක් ඇහුවා. සුහද හමුවක් කිව්වට ඒක හත් අට දෙනකුගේ එක් වීමක්. පාසල් මිත්‍රයෝ. සිංදු මිහිරිව ගයන්න පුළුවන් කවුරුවත් එතන හිටියෙ නැතුවත් ලොකු අවුලක් කරගන්න නැතුව “සිංදු කියන්ඩ” පුළුවන් දෙතුන් දෙනකුත් තාලෙ පිටපොට අරින්නෙ නැතුව මේසෙට තට්ටු කරන්ඩ පුළුවන් කෙනෙකුත් හිටියා.පාසල් සමයේ සිදුවෙච්චි සුන්දර දේවල් කතාබහ කරල ඉවර වුණාම තමයි සිංදුව පටන් ගත්තෙ. ඔය සිංදු කිවිල්ල අතරමඟදි තමයි අර මිත්‍රයා ඒ ප්‍රශ්නය ඇහුවෙ.“අලුත් සිංදුවල වචන මතක හිටින්නෙත් නෑ... තාල මතක හිටින්නෙත් නෑ...”එක් මිත්‍රයෙක් ඒ ප්‍රශ්නයට දුන්නේ ඒ වගෙ පිළිතුරක්.“වචනවල කිසිම ගතියක් නෑ... නිකං වචනම විතරයි.”“දඩිබිඩි මියුසික් මිසක පපුවට වදින මියුසික් ඇත්තෙත් නෑ... මතක් කරන්ඩ පුළුවන් එක සිංදුවක් නෑනෙ.”ඒ දෙතුන් දෙනාගෙ අදහස් ඒක පාක්ෂිකයි කියල මසිත මට ඒ වෙලාවෙම කිව්වත් මම කට ඉක්මන් නොකොට අහගෙන හිටිය.“මෙතන පරම්පරා වෙනසක් තියෙන්ඩ බැරි ද? අර කොල්ලො කියන්නා වාගේ අපි ඔක්කොම වගේ දැන් මැන්ටල්නෙ. නැත්තං චමින්දලනෙ. මැන්ටල් චමින්දලට අලුත් පරම්පරාවෙ සංගීතය දිරවගන්ඩ අමාරුයි කියල හිතෙන්නෙ නැද්ද?”නිතරම අපුරු දේවල් කියන මිත්‍රයා අන්න ඒ විදියේ කොක්කක් දැම්මා. ඇත්තටම එතන හිටපු අපි ඔක්කොම වගේ හැට පැනපු අය. ‘පැංසොං’ කට්ටියක්.“නෑ ඒ වුණාට අපටත් පුළුවන්නෙ ‘හන්තානට පායන සඳ’ වගේ එකක් රස විඳින්ඩ”“වැඩේ ඒක ගයන අමරසිරි පීරිස් වුණත් අපේ පරම්පරාවෙනෙ”“එහෙම කිව්වට කසුන් කල්හාරගෙ සසිකා නිසංසලාගෙ සිංදුවක් අපට රස විඳින්ඩ බැරිකමක් නෑනෙ”එහෙම තර්ක විතර්ක ඔස්සේ කතාබහ දිග්ගැහෙද්දී තමයි ‘හන්තානට පායන සඳ’ සිංදුව පටන්ගත්තෙ. හරියටම ශ්‍රැතියට නැතුවත් තාලෙ එහෙමෙහෙ වුණත් නිරුවස්තරෙන් නාගන්නෙ නැතුව සිංදුව යම්තමට ඉවර කරගන්ඩ කට්ටියට පුළුවන් වුණා.කතාවට තර්කයට, කිව්වට කසුන් කල්හාරගෙ සිංදුවක් කියන්ඩ බැරි බැරි ගානෙ ට්‍රයි එකක්වත් දුන්නෙ නෑ... ඒ වෙනුවට “පෙම් කැකුළ පිපී...” පටන් ගත්ත.“කොහොම කොහෙ ගියත් මොන තර්ක දැම්මත් අපි නවතින්නෙ එතන තමයි. ඒක එහෙම තමයි කියල පිළි අරගෙන පැත්තකට වෙනව මිසක කොල්ලන්ගෙ දේවල් එක්ක හරස් කරන්ඩ ගිහිල්ල නිරුවස්තරෙන් නාන්ඩ බෑනෙ.”“ඕකෙ මෙහෙම තර්කයකුත් තියෙනවා. අපේ ළමා කාලය, තරුණ කාලය විතරක් නෙමේ පූර්ව මැදිවියේදී ද අපට ඇහුණෙ එක්කො ඉන්දියාවෙ රාගධාරී සංගීතය ඇසුරෙන් හදාපු හින්දි සිංදු සහ ඒ වගේ සිංහල කොපි. ඒව ඇත්තටම හරි රහයි තමයි. අපේ ඒව නෙමෙයි කියල අපට හිතුණෙම නෑ.“පණ වාගෙ හිටියාටවෙන්වීල ගියදාට...පෙම් ලෝකයේ මතකටික කාලයයි”“සමහර හින්දි සිංදු අපට ඇහෙන්ඩ පටන්ගත්තෙ ඒකෙ සිංහල සිංදුව අපට ඇහිල අපේ පපුවට වැදුනට පස්සෙ. ඒක හින්ද සිංහල සිංදුව තමයි අපට ඔරිජිනල්... බෙග් මාස්ටර්ගෙ “බුද්ධං සරණං ගච්ඡාමි” තමයි ඒකට හොඳම උදාහරණය.මන්නා දේ ගායනා කරන හින්දි සිංදුව අපට ඇහුණෙ හුඟාක් කාලෙකට පස්සෙ. ඒක අපට වැදුණෙම නෑ. “බුද්ධං සරණං ගච්ඡාමි” අපේම සිංදුවක් වුණා. ඒ හින්දි තනුවත් එක්ක කරුණාරත්න අබේසේකරගේ අපූරු වචනත් එක්ක ඒ සිංදුව අපේ බොක්කටම වැදුණ. එහෙමම තැන්පත් වුණා. මට හිතෙන්නෙ මේ ඉන්දියාවෙ රාගධාරී සංගීතය අපට හුඟාක් සමීප වුණු හින්ද ඒ සිංදු තාල අදටත් අපට මතකයි.”“ඒ කියන්නෙ අලුත් පරම්පරාවෙ ගිත, රාගධාරි සංගීතයේ අභාසය නොගත් නිසා අපට වැදෙන්නෙ නෑ කියන එක ද? ඒක එහෙමනම් ඒ තර්කය හරිම අගතිගාමී එකක්.”“අපි එහෙම කිව්වට රාගධාරී සංගීතය කියන්නෙ මහා සම්ප්‍රදායයක්. ඒකත් එක්ක තරග වදින්ඩ අපට බෑ... “චුපුනේ වාලේ චාමුනියා” කියන පැරැණි හින්දි සිංදුව වගේම “කුචු කුචු හෝතා හෛ” කියන අලුත් සිංදුවත් අපට සමීප වුණා. අපේ තරුණ පරපුර අතරටත් ගියා.”“මේ කතාබහ නරක නෑ... හැබැයි චමින්දල විතරක් එකතුවෙලා කරන කතාබහක කිසි තේරුමක් නෑ... මෙතෙන්ට කොල්ලො දෙතුන් දෙනකුත් ආවනම් ඔන්න හොඳ සංවාදයක් යන්ඩ තිබුණා.”ඒකත් ඇත්ත කියලා මසිත මට කිව්ව.“ඇත්තටම මේ හුටපටයට හේතුකාරක වෙච්චි ඇත්ත කාරණේ අපට පැහැදිලි කරගන්ඩ අමාරුයි. තරුණ පරපුරේ සිංදු වැඩිහිටි පරපුරට නොයන්නෙ වචන හොඳ නැති හින්ද ද? සංගීතය දඩිබිඩි හින්ද ද? ගායක ගායිකාවන්ගෙ හඬ පෞරුෂය ගාම්භීර නැති හින්ද ද? එහෙම නැතුව වැඩිහිටි පරම්පරාව අතීත කාමයෙන් මුසපත් වෙලා තරුණයින් ගණන් ගන්නෙ නැති නිසා ද? කියන දේවල් එකට පැටලිලා තියෙන්නෙ. අපි මේ ගැන, මෙහෙම, මේ වෙලාවෙ හිතන්ඩ ගියොත් අපිත් පැටලිලා අපේ වෙලාවත් ඔහේ ගතවෙලා යනවා.”“මොනව වුණත් මේරියන්ස් ලගෙ ‘අංජලිකා’ සිංදුව මටනම් හොඳටම රස විඳින්ඩ පුළුවන්.“දැන් ඇති... අපි වෙනසක් කරමු”“හිස් ටින් එකක් වාගේ අපේ මේ ජීවිතේ මල්ලීකිසි වාසියක් නෑ හාමතේ නැත්නම් අතේ සල්ලි”ඒ සිංදුව කියන්ඩ ගියාට ඊට එහා කියාගන්ඩ බැරිවුණා.“මොනවා වුණත් එම්. ජී. ධනුෂ්ක නැත්නම් මේ සිංදුව ගැන අපි දන්නෙම නෑ... ඒක ඉතිහාසයේ යටවෙලා නොපෙනී ගිහින් තිබුණු සිංදුවක්. ඒක ආපු කාලෙ වුණත් ඒ තරමට ජනප්‍රිය වුණේ නෑනෙ... ඒ සිංදුව ගායනා කරන්නෙ කවුද කියන එකවත් අපි හුඟ දෙනෙක් දැනගෙන හිටියෙ නෑනෙ. රියැලිටි ෂෝ ගැන මොන තරම් විවේචන තිබුණත් ඒ වගෙ අපූරු සිංදුවක් මතුවෙලා ආවෙ රියැලිටි ෂෝ හින්ද.”“කවුරු මොනව කිව්වත් ජෝතිපාලල ආයිමත් මතු වුණෙත් රියැලිටි ෂෝ වලට ආපු කොල්ලො හින්ද... ජෝතිපාල ල, මිල්ටන් ල, එම්. එස්. ල, මට්ටමට කොල්ලො සිංදු කියනව ද කියන එක වෙනම සාකච්ඡා කරන්ඩ ඕනැ ප්‍රශ්නයක්. හැබැයි මේ පරණ සිංදුත්, පරණ ගායකයොත් ඉතිහාසයෙන් නැගිට්ටවල ගත්තෙ නම් කොල්ලො තමයි. ඒ සිංදු තරුණ පරපුර අතරට ගෙනිච්චෙත් ඒ කොල්ලො. නැත්නම් අපි “හිස් ටින් එකක්” ගැන දන්නෙත් නෑ... කොටින්ම “හිස් ටින් එකක්...” තරුණ පරම්පරාව අතරට ගෙන ගියේ එම්. ජි. උන් ඒක උන්ගෙ බවට පත්කර ගත්තා.ඒක කියනකොට “මල්ලිල නටන්ඩෝ” කියල කෑගහන්ඩ ඕනැත් නෑ...”මේ කතාබහ ඔය විදියට මැදියම් රැය වෙන තෙක් ඇදීගෙන ගියා.“නින්ද නේන රාත්‍රියේ”සිංදුව කියන්ඩ පටන්ගත්තෙ ඒ තර්ක විතර්ක ඔක්කොටම පස්සෙ. ඒක හොඳ අවසානයක් කියල පහුවදා උදෙන්ම වගේ මසිත, මට කිව්වා.මට මේ සිද්ධිය මතක් කෙරුවෙ “ක්ලැරා”. ක්ලැරා කිව්වෙ ක්ලැරිස් නෙමෙයි. ක්ලැරන්ස් විජේවර්ධන. ක්ලැරන්ස්ගේ ජීවිතය පසුබිම් කර ගනිමින් පරාක්‍රම කොඩිතුවක්කු සංගීතමය නවකතාවක් ලියා තිබෙනවා. එම කෘතිය නම්කොට තිබුණේ “ක්ලැරා” නමින්. “පරා” විසින් “ක්ලැරා” පිටපතක් මට එවා තිබුණා. අර එදා ඇතිවූ සිංදු අලකලංචියට මොකක් හරි විසඳුමක් “ක්ලැරා” හි අන්තර්ගත වෙන්ඩ පුළුවන්. මොකද ක්ලැරන්ස් කියන්නේ යව්වනයේ පොප් සංගීතය, වැඩිහිටි පරම්පරාව වෙතටත් ගෙන ගිය සංගීත වේදියා නිසා.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=af1410128</link>
    <topic>ආසියානු තරගාවලිය පශ්චාත් මරණ පරීක්ෂණයක්</topic>
    <author>නිශ්මං රණසිංහ</author>
    <content>වෘත්තීය මට්ටම ජය ගැනීමආසියානු තරගාවලියේ ජය සහ පරාජයන් පිළිබදව පශ්චාත් මරණ පරීක්ෂණ සමය උදා වී ඇත.එකිනෙකාට ඇගිලි දිගු වෙමින් ඇතැම් රංගන මේ වන විටත් ඇරඹි තිබෙන අතර මෙවැනි ගහ මරා ගැනීම් ඊ ළග මොහොතේ ක්‍රීඩාවට කිසිසේත්ම අදාළ නොවන කාරණාවන් සහිත පසුබිමක සිප වැළද ගැනීම් වලින් ඇතිවන මිත්‍රශීලී ගණු දෙනුවකින් නිමාවට පත් වීමට නියමිතය.අනතුරුව සියල්ල යටගියාවේ තොරතොරු ලෙස මිහිදන් වෙනු ඇති අතරයළිත් මෙවන් තරගාවලියකට පසු ඒ ආකාරයේම විවේචන,චෝදනා සහිත කොටස් නාට්‍යානුසාරයෙන් රග දැක්වෙන්නට පටන් ගන්නවා ඇත.ප්‍රේක්ෂකයා ඇස් බැන්දුමක තබා පිනවීම නාට්‍යයක ස්වභාවය වන අතර මේ ජවනිකා ද ඊටත් එහා ගිය ඇස් බැන්දුම් වලින් නිමා වනු හැර ක්‍රීඩාවේ සාධණීය වෙනසක් කරා ළගා වීම ගැන සිතන්නටවත් අපහසුය.මෙය පොළවක දෙයාකාරයකින් සිදුවිය හැකිය.සාමාන්‍ය ජනතාවගේ නිරෝගිකම උදෙසා වන ව්‍යායාම ක්‍රියාවලිය පහසුවීම පිණිස ප්‍රවේශයන් නිර්මාණය වීම මෙහි ප්‍රධාන අරමුණ වේ.මේ වන විටත් ඒ සදහා උචිත පසුබිමක් ක්‍රියාවට නැංවී ඇති අතර කොළඹ කේන්ද්‍රීයව මෙය උප සංස්කෘතික ක්‍රියාවලියක් ලෙස වේගයෙන් වර්ධනය වෙමින් ඇත.අභ්‍යාසශෘලා මෙන්ම ඇවිදීම් තීරු වලද විශාල ජනතාවක් අද වන විට සිය ශරීරයෝග්‍යතාවය සුවතාවය වෙනුවෙන් වෙහෙසීම සුලබ කරුණක් වී ඇති අතර එය සුබදායක පනිවිඩයක් ලෙස අනාගතය කෙරෙහි බලපානු ඇත.දෙවැන්න ක්‍රීඩාව ජාතික තලයෙන් ඉහළට ඔසවා ජාත්‍යන්තරයට ගෙන යාමය.මේ සදහා වන යටිතල පහසුකම් නිර්මාණය කිරීම සදහා සැළකිය යුතු අවධානයක් යොදන බව වාර්තා තොරතොරු වලින් පෙන්වා ‍දෙන අතර මේ පහසුකම් මානව සම්පත් ක්‍රියාකාරීත්වය සමග බද්ධවන්නේ කෙසේද යන්න මෙහිදී අවධානයට ලක් නොවීම ‍ප්‍රමාණාත්මකව සිදු නොවීම ඛේදයකි.මානව සම්පත් ක්‍රියාකාරිත්වය ජාත්‍යන්තරතලයට ගෙන යායුත්තේ ඔහුවෘත්තිකයෙක් ලෙස සකස් කිරීමෙන් අනතුරුවය.එම වෘත්තිකයා ආර්ථික ස්වාධීනත්වයක් සහිතව මානසික වියවුල් වලින් තොර පුද්ගලයෙක් වීම ද අතිශයින් වැදගත්ය.ඔබ කරන්නේ තානාපති සේවයක් ලෙස ක්‍රීඩකයාට ඒත්තු ගන්වා ඔහුට සිය කාර්ය පිළිබද බර දැනෙන්ට දීම වැදගත්ය.නමුත් තානාපති සේවයේ අයෙකුට තිබෙන වරප්‍රසාද ක්‍රීඩකයාට ලැබෙන්නේද යන්න දෙවැන්නය.තානාපතිවරු රට හැර පැනයාම් වාර්තා වන්නේ එවැනි පසුබිමකය.ශ්‍රී ලංකාවට විශාල කාලයක් ක්‍රීඩා කළ වසන්ත රත්නපාල වැනි වෙරළ වොලිබෝල් ක්‍රීඩකයෙක් මෙවර කොරියානු සංචාරයේදී පැන යාම ද එවැනි කාරණයක්ලෙස සැළකිල්ලට ගත යුතු අතර එය යහපත් ක්‍රියාවක් ලෙස පිළිගත නොහැකි වුව ද,අස්තාලයේ ඉස්තරම් දේ නොලැබෙන විට අශ්වයන් එහි රැදී සිටින්නට කැමති වේදැයි යන්නද දෙවන වර අප සිතා බැලිය යුතුය.ජාත්‍යන්තර තරග වැඩි ගණනකට සහභාගි වන විට ඇතැම් විට තමන්ටත් වඩා පහළ ශ්‍රේණියක සිටින ක්‍රීඩක ක්‍රීඩිකාවන් විදින සැප සම්පත් ආදිය දෑසින් දකින්නට දකින්නට ක්‍රීඩකයෝ පසුගාමී මානසිකත්වයකට ඇදවැටෙන අතර එහි ප්‍රතිපලයක් ලෙස ක්‍රීඩාවද අවරෝහන ප්‍රතිපල ලබා දෙන ක්‍රියාවලියක් බවට පත් වීම නොවැළක්විය හැකිය.මේ පිළිබදව වෙනත් උදාහරණ අනවැසිය. මෙවර ආසියානු ක්‍රීඩා උළෙලේ අප දිනූ පදක්කම් දෙකම උදාහරණ ලෙස ගත හැකිය.ක්‍රීඩාව ක්‍රිකට්ය.රටේ වෙනත් ක්‍රීඩා හා සංසන්දනය කරන විට එය හැදින්විය හැක්කේ කුමාර ක්‍රීඩාව ලෙස ය.ජාතික තලයට ප්‍රවේශ දොරටුව සකස් කර ගත හැකිනම් වශේෂයෙන් රටේ නමගිය ක්‍රිකට් කණ්ඩායමක සිය ස්ථානය ස්ථාවර කර ගත හැකිනම් ක්‍රීඩකයෙක්ට යහපත් ආර්ථික වටපිටාවක ජීවත්වීමේහැකියාව උදාකර ගත හැකිය.පිළිගත් වෙළද ආයතනයකට සම්බන්ධ වීම හොද වැටුපක් සහ ක්‍රීඩාවට අවශ්‍යය පහසුකම් දිනා ගැනීම යන කාරණා ගණනාවක් නිසා ක්‍රිකට් ක්‍රීඩකයාට හොද ජීවිතයක් ගත කරන්නට හැකිවීම හොද වෘත්තීයමය ස්ථාවරයක් ඇති වීම ලෙස ගත හැකිය.මේ තත්ත්වයන් අනෙකුත් ක්‍රීඩාවන් හා සංසන්දනය කරද්දී ද ක්‍රිකට් ක්‍රීඩාව සිටින්නේ රන් පදක්කම මට්ටමේ වන අතර මේ රන් පදක්කමේ ඇති වෘත්තීයවටිනාකම තේරුම් ගෙන අනෙක් ක්‍රීඩාවන් හී බිද වැටීම තේරුම් ගැනීම සහ විග්‍රහ කරන්නට යාම අතිශයින් වැදගත්ය.කාන්තා ක්‍රිකට් ක්‍රීඩාවටද සෙසු ක්‍රීඩා හා සසදද්දී යම් ආර්ථිකමය පදනමක් සහිත වෘත්තීය සුරක්ෂිත භාවයක් සකසා ගත හැකි මාර්ග ඇති අතර මෙවර තරගාවලියේදී දිනූ ලෝකඩ පදක්කමට එය හේතුවක් ලෙස ගත හැකි නමුත් ඉකුත් ලෝක කුසලාන තරගාවලියට සාපේක්ෂව ගත් විට කාන්තා ක්‍රිකට් විශාල පසුබෑමකට ලක්ව තිබෙන බව අපි පිළිගත යුතු වන්නෙමු.එයද ලෝකය සමග ගැටුණු මොහොතේ පෑ හපන්කම් වලට සහ ලංකාවේ පිරිමික්‍රිකට් වලට සාපේක්ෂව ගත් විට කාන්තා ක්‍රිකට් කෙරෙහි ලැබෙන වරප්‍රසාද අතර ඇති අහසට පොළව මෙන් වූ පරතරය ද විය හැකිය.තවත් හොද උදාහරණයක් ලෙස මෑත කාලයේදී රගර් ක්‍රීඩාව විශාල ලෙස වෘත්තීයමය වටිනාකමක් ඇති ක්‍රීඩාවක් ලෙස පරිවර්ථනය වීම සහ මේ තරගාවලියේදී එම ක්‍රීඩාවෙන් දැක් වූ දක්ෂතා ඉහළ තලයක පැවතීම හැදින්විය හැකිය.ක්‍රීඩාවට විදේශීය වෘත්තිය ක්‍රීඩකයින්ගේ සහභෘගීත්වය ඉහළ යෑම මෙන්ම ලංකාවේ ක්‍රීඩකයාගේ වෘත්තීයමය තත්ත්වය ඉහළ යෑම හේතුවෙන් ක්‍රීඩකයාට නිර්මාණය වන ආර්ථික සහ වෘත්තිකයෙක්ටලැබිය යුතු ආත්ම තෘප්තිය ඉහළ යාම මේ වෙනසට හේතුව ලෙස දැකිය හැකිය.මැරතන් තරගයේ හයවන ස්ථානය දිනා ගත් අනුරාධ ඉන්ද්‍රජිත් කුරේ ද ශ්‍රී ලංකාවෙ සිටින ක්‍රීඩකයෙක්ට වඩා හොද වෘත්තියමය පදනමක් සහිතව ජීවත්වන ක්‍රීඩකයෙක් බව සැබෑය.ඒ නිසාම ඔහු ද මේ තරගයේදී 1975 තරම් දුරක පවතින ශ්‍රී ලංකාවේ මැරතන් ක්‍රීඩාවේ වාර්තාගත කාලය ලෙස එස්එල්බී රෝසා වාර්තා කළ පැය 2:14:31 ට බෙහෝ සෙයින් ආසන්න කාලයකට එමින් අනුරාධ පැය 2:15:51 ට තරගය නිමා කිරීම පැසසුම් සහගතය.රෝසා වැනි ක්‍රීඩකයෙක් ස්පර්ශ කළ භෞතික ලෝකයට වඩා අද ක්‍රීඩකයන්ට පොහාසත් වට පිටාවක ස්පර්ශය ලැබෙන බව අපි දන්නෙමු.එසේනම් රෝසාට කළ හැකි දේ අද කළ නොහැකි වීම හුදෙක් වර්ථමාන මානව ජවයේ දුර්වලතාවයක් ලෙස සිතන්නට කෙනෙකුට පුළුවන් කමක් ඇත.නමුත් රෝසා ගෙ සමයේ ලෝකය අභිබවා යන වර්ථමාන ලෝකය හා සංසන්දනාත්මකව සිතද්දී ඒ දක්ෂතාවයන්ට තාක්ෂණය සහ වෙනත් භෞතික සාධක විශාල වශයෙන් බලපාන බව අපපිළිගත් විට, සාපේක්ෂව ගත් විට අද ලංකාවේ ක්‍රීඩාව එදා ලෝකයේ ක්‍රීඩාවට සාපේක්ෂව තිබුණු තැනින් ඉහළට එසැවී නැති බව තේරුම් ගැනීම අපහසු නැත.තවමත් ක්‍රිකට්,රගර් වැනි ක්‍රීඩා කිහිපයක් හැරුණු විට බොහෝ ක්‍රීඩාවන් නඩත්තු වන්නේ හමුදා විනයක් ඇතුළතය.හමුදාවට සාපේක්ෂව ගත් විට දිය හැකි උපරිමය විනා ක්‍රීඩාවට අවශ්‍යය උපරිමය එයද යන ගැටළුව ප්‍රශ්නාර්ථයක්ව පවතින්නේය.මේ නිසා ක්‍රිකට් වැනි ක්‍රීඩාවන් පෝෂණයට බෙහෙවින් ඉවහල් වන රටේ වෙළද ප්‍රජාවගේ දායකත්වය අනෙකුත් ක්‍රීඩාවන් කෙරෙහිද යොමු විය යුතුව ඇත.හමුදා නීතිමයවට පිටාවන් වලට අනුකූලව ගත් විට එහි ප්‍රධානීන්ට රජයේ පිළිගත් ක්‍රමවේද ඇතුළත ලබා දිය හැකි උපරිමය සහ පෞද්ගලික අංශයේදී ක්‍රීඩා දක්ෂතාවයක දී එහි කළමණාකාරීත්වයට තීරණය කර ලබා දිය හැකි ප්‍රතිලාභ අතර විශාල වෙනසක් තිබෙන බව අප පිළිගත යුතුය.ඒ අනුව බලන විට ලංකාවේ ක්‍රීඩා සංස්කෘතිය තුළ ක්‍රීඩාවේ පැවැත්ම උදෙසා ත්‍රිවිධ හමුදා මැදිහත්වීම අගය කරන අතරේම ඊට ඔබ්බට ගිය වෘත්තීයමයපදනමක් ඇති කිරීමට ක්‍රීඩාව කෙරෙහි මේ රටේ ඉහළ මට්ටමේ ව්‍යාපාරික ප්‍රජාවගේ දායකත්වය දිනා ගැනීමේ අභියෝගය ජය ගත යුතුව ඇත.නමුත් බොහෝ වෙළද සේවා ක්‍රීඩා සංගම් වාර්ශික ක්‍රීඩා උත්සව වෙනුවෙන් සූදානම් වන සුළු කාලය හැරෙන්නට වසර පුරාම නිද්‍රාශීලීව සිටින බව දැකිය හැකි අතර ඒ නිසාම එම දස්කම් සහ පොදු හමුදා රෙජිමේන්තු ක්‍රීඩා තරග දස්කම් ගත් විටද දක්ෂතාවල විශාල වෙනසක් දකින්නට තිබෙන බව පැහැදිළිය.මේ තත්ත්වය තේරුම් ගෙන රජයේ මැදිහත් වීම ද ඇතිව වෙළද ප්‍රජාවගේ දායකත්වය ක්‍රීඩාව වෙනුවෙන් ලබා ගැනීමටහැකි පසුබිමක් නිර්මාණය කිරීම අතිශයින් වැදගත්ය.එසේම පවතින තත්ත්වයන්ට සාපේක්ෂව පදක්කම් දිනා ගත හැකි ක්‍රීඩා හා ඉසව් නිර්ණයේදී වගකිව යුතු පාර්ශව ආසියාවට සාපේක්ෂව ඉසව් හා ක්‍රීඩකයන් තෝරා ගැනීම ද නිවැරදිව කර ඇද්ද යන්න විමසා බැලිය යුතුව ඇත.උදාහරණයකට හොකී වැනි ක්‍රීඩා කණ්ඩායමක් සභෘගි කිරීමට ප්‍රමුඛතාවය දෙන තේරීම් මණ්ඩල වුෂු වැනි ක්‍රීඩාවකදී මනුරංග වැනි ක්‍රීඩකයෙක් අමතක කර දැමීම පෙන්වා දිය හැකිය. ශ්‍රේණිගතකිරීම් වලදී ඔහුට බොහෝ පහළින් සිටින ඉන්දියානුවන් සහ පකිස්තානුවන් ද පදක්කම් අතරට පිවිසි මෙම තරගාවලිය තුළ මනුරංගට අවස්ථාවක් ලබා දීමට ඉඩකඩ තිබිණ.කෙසේ හෝ ආසියානු ක්‍රීඩා ඉතිහාසය ගත් විට ශ්‍රී ලංකාවට වැඩි ගෞරව අත් වී තිබෙන්නේ මලල ක්‍රීඩාවෙන් බව පැහැදිළිය.1974 මෙන්ම 1998 සහ 2002 ඒ අතරින් ප්‍රධාන තැනක් ගන්නේය.74 කෙසේ වෙතත් 98 සහ 2002 වන විට ඒ ජයග්‍රහණයන් දිනා දුන් සුසන්තිකා ජයසිංහ,දමයන්ති දර්ශා,ශ්‍රියානි කුලවංශ සහ සුගත් තිලකරත්න වැනි ක්‍රීඩකයන් ස්වීය ආර්ථිකය පිළිබදව වූ විශ්වසනීයත්වයකින් ක්‍රියා කළ බව ඇත්තක්ය. තවත්ආකාරයකට කිවහොත් යම් වෘත්තීයමය පදනමක් සහිත ක්‍රීඩාව කරගෙන යාමට ඔවුන්ට පදනමක් සහ පසුබිමක් තිබිණ.ඒ ජයග්‍රහන වල නිධාන කතාවට මේ කාරණා ද බෙහෙවින් බල පෑ බව සත්‍යයක්ය.ඒ නිසා අද දිනේ පදක්කම් නැතිවීම ගැන එකිනෙකාට අවලාද නගා ගැනීමේ හෘද සාක්ෂිය රවටා ගැනීමේ සහ ක්‍රීඩාව රැවටීමේ ව්‍යාපෘති නවතා ක්‍රීඩා බලධාරීන් කළ යුත්තේ පදක්කම් වලට සමීප ක්‍රීඩාවන් සහ ක්‍රීඩක ක්‍රීඩිකාවන්තෝරා ඒ ක්‍රීඩාවන් සහ ක්‍රීඩක ක්‍රීඩිකාවන් තෝරා ගෙන ඔවුන්ට ක්‍රීඩාවේ යම් ගෞරවනීය වෘත්තියමය පදනමක් නිර්මාණය කිරිමට කටයුතු කිරීමය.එය පමා නොවිය යුතු අතර ලංකාවේ ඔලිම්පික් බලධාරීන් ක්‍රිකට් ක්‍රීඩාව ඇතුළත් කිරීම උදෙසා කටයුතු කිරීම නොවන්නටත්, ඉන්දියාව සහ පකිස්තානය යන ශ්‍රී ලංකාවේ ප්‍රධානම ආසියාතික ක්‍රිකට් එදිරිවාදීන් සහභාගි නොවීමත්,වාසනාවත් යන සියළු කාරනාක්‍රිකට් රන් පදක්කමේ තිබුණු බව පැහැදිළි කර ගැනීම ද මෙහිදී වැදගත්ය.කෙසේ හෝ ක්‍රීඩාව තව දුරටත් සෙල්ලමක් නොවන බවත්, එය වෘත්තියක් බව අවබෝධ කර ගෙන වෘත්තිමය ක්‍රීඩකයන් නිර්මාණය කිරීම උදෙසා ක්‍රීඩා‍ බලධාරීත්වයේ අවධානය යොමු නොවන්නේනම් ආසියානු ක්‍රීඩාවේ ලංකාවේ කීර්තියේ වර්ගපලය තව දුරටත් හැකිලී යාමට හැකියාව ඇත.නිශ්මං රණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=af1410129</link>
    <topic>සිළුමිණෙන් පමණක් කියවන්න ලැබෙන ඉන්දීය අගමැති නරේන්ද්‍ර මෝදිගේ ජීවිත කතාව</topic>
    <author>සේමාලි කැල්ලපත</author>
    <content>නිය‍ඟෙන් පීඩා විඳි ගුජරාටයට නරේන්ද්‍රගෙන් සූකිරි1977 ඉන්දීය ලෝක් සභා මැතිවරණයෙන් ජයග්‍රහණය කළේ ඉන්දිරා ගාන්ධි මැතිනියගේ හදිසි නීතියට එරෙහිව පෙළ ගැසුණු දේශපාලන පක්ෂ නායකයන් හා ක්‍රියාකාරීන්ගේ එකමුතුවකින් සැදුම්ලත් ජනතා පක්ෂයයි. අගමැතිවරයා ලෙස මොරාජ් දේශායි ද උප අගමැති ලෙස චරන් සිං ද පත් වූහ. ජනතා පක්ෂයේ එකමුතුවේ ප්‍රබල පක්ෂය වූයේ භාරතීය ජන සංඝ් පක්ෂයයි. එහි ප්‍රබලයන් වූ අතාල් බිහාර් වජ්පායි, ලාල් ක්‍රිෂ්ණ අද්වානි සහ ජේර්ජ් ෆර්නැන්ඩස් වැනි අය ඇමැති ධුරවලින් පිදුම් ලැබූවහ.මොරාජ් දේශායි රජයේ ප්‍රථම කාර්ය වූයේ හදිසි නීතිය නිසා අඩපණව තිබූ රට යහමඟට ගැනීමය. ඒ සඳහා හදිසි නීතිය ඉවත් කෙරුණු අතර මාධ්‍ය නිදහස පාලනය කරමින් පනවා තිබු නීතිරීති ද ඉවත් කෙරිණ. එපමණකින් නොනැවතී අනාගතයේ බිහිවන කුමන හෝ රජයකට ලෙහෙසියෙන් පහසුවෙන් හදිසි නීතිය පැනවීමට නොහැකි වන ලෙසට රටේ ව්‍යවස්ථාවට සංශෝධන ද එක් කරනු ලැබිණ. ඒ අතර ම මූලික නිදහස සහ අධිකරණයේ ස්වාධීනත්වය තහවුරු කළේය. එසේ වුවද නව රජය මඟින් හඳුන්වා දුන් ආර්ථික ප්‍රතිපත්ති එතරම්ම ඵලදායි නොවීය.පක්ෂ ගණනාවකින් සැදුම් ලත් සභාග රජයක් නිසා රජය පිහිටුවූ තැන් පටන්ම වරින්වර අභ්‍යන්තර ප්‍රශ්න මතුවීම මොරාජ් දේශායි රජයේ පැවැත්මට තර්ජනයක් විය. අභ්‍යන්තර ප්‍රශ්නවලින් රජය දෙදරා යෑම වැළැක්වීමට මුල සිටම ප්‍රයත්න දැරුවේ එකල භාරතීය ජන සංඝ් පක්ෂයේ නායකයා ලෙස කටයුතු කළ අතාල් බිහාරි වජ්පායි ය.යන්තම් දෙවසරක කාලයක් පුරා ගෙන ආ වජ්පායි රජය බිඳ වැටුණේ උප අගමැති චරන් සිං ඉල්ලා අස්වීමත් සමඟය. ජනතා පක්ෂ එකමුතුවේ තවත් පක්ෂයක් වූ භාරතීය ලෝක් දාල් පක්ෂයේ නායකයා වූයේ ද චරන් සිං ය. වජ්පායි රජය බිඳ වැටීමත් සමඟ එවකට ජනාධිපති වූ සංජීව රෙඩ්ඩි යළි රජයක් පිහිටුවීම සඳහා ආරාධනා කළේ චරන් සිංට ය.එයට හේතු වූයේ ඒ වෙද්දී විපක්ෂයේ ඉන්දිරා ගාන්ධි මැතිනියගේ පක්ෂය ඔහුට සහාය පළ කරන බවට දුන් ලියවිල්ලක් ඔහු අතේ වීමය. මෙහිදී දෛවයේ සරදමක් වූයේ ගාන්ධි මැතිනිය සිය හදිසි නීති සමයේ දී සිරගත කළ දේශපාලන පක්ෂ නායකයන් අතර චරන් සිං ද සිටීමය.එසේ තිබියදී චරන් සිං විපක්ෂයේ සහයෝගය ඇතිව රජයක් පිහිටුවීමට එකඟ විය. එහෙත් එසේ පිහිටුවූ රජයට ද වැඩි ආයුෂ නොතිබුණේ රජය ගෙන යෑමට තරම් අපේක්ෂා කළ සහාය ගාන්ධි මැතිනියගෙන් නොලැබීම නිසාය. චරන් සිං රජය කඩා වැටුණු අතර ඉන්දියාවේ සත්වැනි ලෝක් සභා මැතිවරණයට ද මඟ පෑදිණ.මීළඟ මැතිවරණය 1980 වසරේ පැවැත්වීමට නියමිත වෙද්දී එතෙක් පත්වූ බාරකාර රජයේ අගමැති වූයේ ද චරන් සිං ය.මේ අවදිය වෙද්දී භාරතීය ජනතා පක්ෂය නමින් පක්ෂයක් බිහිව නොතිබිණ. 1951 වසරේ සිටම භාරතීය ජන සංඝ් (බී ජේ එස්) කටයුතු කළේ රාෂ්ට්‍රීය ස්වායම් සේවක් (ආර්. එස්. එස්.) සංගමයේ දේශපාලන හස්තය ලෙසය. දේශායි රජය බිඳ වැටිමත් සමඟ බී. ජේ. එස්. පසුවූයේ දුර්මුඛ ස්වභාවයකිනි. එයට ප්‍රධානතම හේතුව වූයේ මොරාජ් දේශායි රජය බිඳ නොවැටී එකමුතුව තබා ගැනීමට පක්ෂය දැරූ ප්‍රයත්න ව්‍යර්ථ වීමය. ඉන්පසු ඔවුහු ජනතා පක්ෂ අදහස අත්හැර අලුත් පක්ෂයක් බිහි කළහ.1980 වසරේ දී එලෙස අලුතින් පිහිටුවූ පක්ෂය වූයේ භාරතීය ජනතා පක්ෂය හෙවත් ඉන්දියානු ජනතා පක්ෂය ය. එම නව පක්ෂයේ සභාපති වූයේ අතාල් බිහාරි වජ්පායි ය.මේ අවදිය නරේන්ද්‍ර මෝදි ආර්. එස්. එස්. හි කලාපීය ප්‍රචාරක සංවිධායක ලෙස ගුජරාටය පුරා කරක් ගසමින් සිටියේය. එසේම ඔහුට පැවරුණු විශේෂිත රාජකාරිය වූ හදිසි නීති සමයේ ක්‍රියාකාරිත්වය පිළිබඳ වාර්තාව සැකසීම සඳහා ද ඔහු නිරන්තරයෙන් ගමනේ යෙදිණ.යතුරු පැදියක නැඟී ගුජරාටය පුරා ගමනේ යෙදෙමින් ඔහු බොහෝ දේ ගැන සොයා බැලීය. දැනුම්වත් වූයේය. ඒ නිසා ප්‍රාන්තය පුරා ඇතිවූ යම් යම් ප්‍රශ්නවලදී නරේන්ද්‍රට තමන්ට ආවේණික වූ විසඳුම් තිබිණ. කෙතරම් කාර්ය බහුල වුවද දින චර්යාවක් මෙන් පතපොත කියැවීම නිසා ද ඔහුගේ දැනුම දියුණු විය. ඒ දැනුම සහ තමන් එක්රැස් කරගත් කරුණු ඔස්සේ ප්‍රාන්තයේ බොහෝ ප්‍රශ්න සඳහා ඔහු සතුව විසඳුම් තිබිණ.නරේන්ද්‍ර ආර්. එස්. එස්. සංගම් රැස්වීම්වලදී මෙන්ම පසුව බී. ජේ. පී. රැස්වීම්වලදී ද තම මතය ඉදිරිපත් කළේය.“ඒ ඉදිරිපත් කළ යෝජනාවලින් එකක්වත් අගය කිරීමක් සිදු වූයේ නැහැ” යනුවෙන් පසු කලෙක නරේන්ද්‍ර පවසා තිබිණ.“මා ඉදිරිපත් කළ යෝජනා, අදහස් හා කරුණුවලට සැම විටම විරෝධතා ඉදිරිපත් වුණා. එපමණක් නොවෙයි ඒ ගැන ප්‍රශ්න කෙරුණා” යනුවෙන් නරේන්ද්‍ර සිය දේශපාලන ජීවිතයේ ආරම්භය ගැන සඳහන් කර තිබිණ.ආර්. එස්. එස්. සංගම්හි සෑම කටයුත්තක්ම සිදුවූයේ ඉතාමත් ප්‍රජාතන්ත්‍රවාදීවය. ඇතැම් අවස්ථාවල එක් කරුණක් පිළිබඳව එක දිගටම වාද කෙරිණි.“ඔවුන් ඇතැම් කරුණු ගැන පැය ගණන් වාද කළා. ඒවා ඉතා විවෘත විවාද.” යැයි ආර්. එස්. එස්. හි සාමාජිකයෝ පවසති.“නරේන්ද්‍ර හැම වෙලේම රැස්වීම් අවස්ථාවලදී වාඩිවුණේ අන්තිම බංකු පේළියේ. ඔහු කවදාවත් ඉදිරි පෙළේ වාඩිවෙන්න ගියේ නැහැ” යැයි එකල නරේන්ද්‍ර සමඟ එක්ව ආර්. එස්. එස්. හි ප්‍රචාරක කටයුතුවල යෙදුණු වික්‍රම් පැවැසීය.“ඒ විතරක් නොවෙයි නරේන්ද්‍ර කවදාවත් සංගමයේ විවාදවලට සහභාගි වුණේ නැහැ. පිටුපසට වී වාඩිවී හොඳින් සාවධානව ඒ කතා අසා සිටියා. ඒ නරේන්ද්‍රගේ හැටි” යැයි ද ඔහු පවසා තිබිණ.“එහෙම නිහඬව සියල්ල අසාගෙන සිට මං කතා කරන්න උත්සාහ කළත් ඔවුන් මා සමඟ වාදයට ආවේ නැහැ” යැයි එවන් අවස්ථා සිහිපත් කරමින් නරේන්ද්‍ර මෝදි පසුව පැවැසීය.අවසානයේ ඔහු තීරණය කරන්නේ සිය ක්‍රියාකාරී සගයන්ගේ මතයන් වෙනස් කිරීම සඳහා තම අදහස් කියාපෑම සුදුසු බවය.මේ එලෙස නරේන්ද්‍ර ආර්. එස්. එස්. හි ක්‍රියාකාරීන් හමුවේ සිය මතය ගෙනහැර පෑ අවස්ථාවලින් එකකි. එකල 1985 - 1986 වසර තුළදී ගුජරාටය පුරා ඉතා දරුණු නියඟයක් ඇතිවිය. මේ දරුණු නියඟය නිසා ගවයන්ට අහර පිණිස කිසිම දෙයක් නොමැති තත්ත්වයක් ඇතිවිය. ආර්. එස්. එස්. සංගමය මෙහිදී විශේෂයෙන්ම ගවයන් සහ දුප්පතුන් වෙනුවෙන් යමක් කළ යුතු යැයි තීරණයකට එළඹිණ.“පළාතේ නියඟය එන්න එන්ම වැඩියි. අපි මේ වෙනුවෙන් වහාම ක්‍රියාත්මක වෙන්න ඕනෑ” ක්‍රියාකාරිකයෙක් පැවැසීය.“මේ වෙද්දී හරකුන් විශාල වශයෙන් කෑම නැතිව පීඩාවට පත්වෙලා. හරකුන්ට වගේම ගොවීන් ද නියඟයෙන් පීඩාවට පත්වෙලා.”“අපි මේකට මැදහත් වෙන්නෙ කොහොම ද?”“අපි ජාත්‍යන්තරව මුදල් ආධාර ඉල්ලමු.”ආර්. එස්. එස්. හි මේ යෝජනා හා ක්‍රියාත්මක වීම් සම්බන්ධයෙන් පැය ගණන් වාද විවාද පැවතිණ. අවසානයේ ද තීරණය වූයේ ජාත්‍යන්තර වශයෙන් උදව් උපකාර ලබාගෙන එමඟින් ප්‍රාන්තයේ නියඟයෙන් පීඩාවූවන්ට ප්‍රතිඋපකාර ලබාදිය යුතු බවය.පැය ගණනක් වාද විවාද කර අවසන් තීරණයට එළඹෙද්දී රැස්වීම් කාමරයේ පිටුපස බංකුවක සිටි අයෙක් තමන්ට ද යමක් පැවැසීමට ඇතැයි යන්න සන් කරමින් සිය දකුණත එසවීය. ඒ නරේන්ද්‍ර මෝදි ය.ඒ මොහොතේ මූලාසනයේ සිටි ක්‍රියාකාරිකයා නරේන්ද්‍ර දෙස බැලුවේ තරහෙනි. ඔහු වේගවත්ව නරේන්ද්‍ර ඇමැතීය.“අපි පැය හතරක් තිස්සේ මේ ගැන කතා කළා. වාද කළා. ඒ මුළු කාලයම ඔබ නිහඬව සිටියා. දැන් අපි අවසන් තීරණයකට එන්න යද්දී ඔබ අත උස්සනවා. ඔබට කීමට ඇත්තේ කුමක් ද? දැන් තවත් වෙලාව නැහැ” මූලාසනයේ ක්‍රියාකාරිකයා නොපහන් සිතින් පැවැසීය.“ඔබතුමා මට ඇහුම්කන් දීමට අකැමැති නම් මං අපේ සංගමයේ නීතිරීතිවලට ගරු කර නිහඬ වෙන්නම්. එහෙත් මටත් මෙහිදී කීමට යමක් තියෙනවා” නරේන්ද්‍ර පැවැසීය.සංගමය වෙනුවෙන් එතෙක් කටයුතු කළ ආකාරය නිසා නරේන්ද්‍ර පිළිබඳව හොඳින් දැන සිටි ක්‍රියාකාරීහු මෙහිදී ඔහුගේ මතය පැවැසීමට ඉඩ දුන්හ.“හොඳයි ඔබට කියන්න තියෙන දේ කියන්න”“ඇයි අපි මේ විදිහට සහන වැඩ කරන්නේ. ඇයි අපි පිටරට ජාතීන්ට ආධාර පතා ආයාචනා කරන්නේ. එහි තේරුමක් තියෙනවා ද? අපි හොඳ බලවත් ජාතියක්. අපට හොඳ මිනිස් බල ශක්තියක් තියෙනවා. අපි සිදුකරන සියලුම සහන කාර්යයන්හි පදනම විය යුත්තේ අපේ මිනිස් බල ශක්තියයි. අපේ ජාතියයි. අපට මේ සඳහා විවිධාකාර ක්‍රමවේද තියෙනවා. අපි ඒවා ක්‍රියාත්මක කරමු” යැයි නරේන්ද්‍ර පැවැසීය.අනතුරුව හෙතෙම සහන සැලැසීම පිළිබඳව තමා සතු වූ ක්‍රමෝපාය රැස්වීමට හෙළි කළේය.“අපේ ජනතාවට සූකිරි අලුත් දෙයක් නොවෙයි. ලාබෙට හොයා ගන්න පුළුවන් සූකිරිවල ඉහළ පෝෂණ අගයකුත් තියෙනවා. අපට හැම පවුලකින්ම මාස හයක් පුරා සූකිරි එකතු කළ හැකියි. මේවා ප්‍රවාහනයට දුම්රිය යොදා ගත හැකියි. අපට ගවයන් සඳහා ජලය එක්රැස් කරන්න බැහැ. නමුත් අපට ගවයන් නියඟයෙන් බැට නොකෑ පළාත්වලට ගෙන යා හැකියි. මේ සඳහා රජය මඟින් අපට දුම්රිය සේවය නොමිලයේ ලබාගත හැකියි” ඔහු සිය අදහස් ගෙනහැර පෑවේය.ඒ අදහස් සමඟ ක්‍රියාකාරීහු මොහොතක් නිහඬව පසු වූහ. අනතුරුව යළි කතා කළහ.“හොඳයි අපි දැන් දවල් ආහාරය සඳහා රැස්වීම නවත්වපුවාම නරේන්ද්‍රගේ අදහස් ගැන සාකච්ඡා කරමු.”දිවා ආහාරයෙන් පසු රැස්වීම් යළි ආරම්භ වූ පසු නරේන්ද්‍රගේ යෝජනා අනුමත විය.“මුලදී අප සිතා සිටියේ සහන වැඩ සඳහා රුපියල් කෝටියක පමණ මුදලක් එක්රැස් කරගන්නයි. එහෙත් මේ වැඩ පිළිවෙළ නිසා අපට කෝටි 30 කටත් වඩා වැඩි වැඩ කොටසක් කරන්න හැකි වුණා” යනුවෙන් අතීතයේ වූ සිදුවීමක් සිහිපත් කරමින් නරේන්ද්‍ර පැවැසීය. අනිල් අම්බානි යනු ඉන්දියාවේ ප්‍රකෝටිපතියන් අතළොස්ස අතරින් ප්‍රබලයෙකි. අගමැති නරේන්ද්‍ර මෝදි සිය ‘පිරිසුදු ඉන්දියාවක්’ සඳහා වූ පස් වසරක වැඩ සටහන පිළිබඳ පණිවුඩය පෙරට ගෙන යෑම සඳහා පුද්ගලයන් නවදෙනකු පත්කර ඇත්තේය. අනිල් අම්බානි ඉන් අයෙකි. ඉන්දියාවේ බල ශක්තිය, ගල් අඟුරු, සිමෙන්ති සහ විදුලි සංදේශ ක්ෂේත්‍ර හරහා ඔහුගේ ව්‍යාපාර ජාල විහිදී තිබේ.අගමැතිවරයාගේ නම් කිරීම අනුව මේ ප්‍රකෝටිපතියා ද පසුගිය දා ‘පිරිසුදු ඉන්දියාවක්’ වැඩ සටහනට එක්වෙමින් මුම්බායිහි දී කොසු හා ඉදල් අතට ගනිමින් පිරිසුදු කිරීමේ කාර්යයට එක්වූයේය. ඔහු ඒ සමඟින්ම ජනතාවට ද මේ මහඟු කාර්ය සඳහා එක්වන ලෙසට ආරාධනා කළේය.එපමණකින් නොනැවතුණු අම්බානි මේ ඉන්දියාව පිරිසුදු කිරීමේ කර්තව්‍ය සඳහා ඉන්දියාවේ ප්‍රසිද්ධ පුද්ගලයන් කීපදෙනකුට ද ආරාධනා කළේය. හින්දි සිනමාවේ දැවැන්තයන් වන අමිතාබ් බච්චන් හා රිතික් රෝෂන් ද බොක්සිං ක්‍රීඩකයකු වන මේරි කොම් ද ටෙනිස් ක්‍රීඩිකා සානියා මිර්සා ද දකුණු ඉන්දීය සිනමා තරුවක් වන නාගර්ජුන ද ප්‍රකට ලේඛිකා ශෝභා දේ, ශේකර් ගුප්තා සහ ප්‍රසූන් ජෝති ද ඒ ආරාධනා ලැබූ පුද්ගලයන් අතර වෙති.ඉන්දියාවේ 5 වැනි අගමැති වූ මොරාජි දේශායි එරට නිදහස් සටනේ දැවැන්ත ක්‍රියාකාරිකයෙකි. නිදහස් ඉන්දියාවේ ප්‍රථම කොංග්‍රස් පාක්ෂික නොවන අගමැතිවරයා වූයේ ද මොරාජි දේශායි ය.එරට ප්‍රාන්තයන්හි මහ ඇමැති ධුරයේ පටන් ඇමැති ධුර ගණනාවක් දැරූ දේශායි ඉන්දු - පකිස්ථානු යුද්ධයේ දී සාම ක්‍රියාකාරිකයකු ලෙස ද කටයුතු කළේය. ‍ඉතා දැඩි ගාන්ධි අනුගාමිකයකු වූ ඔහු උපතේ සිටම මස්මාංශවලින් වැළකී සිටියේය. දේශායි අගමැතිවරයා ජාත්‍යන්තරව වඩාත් ප්‍රසිද්ධ වූයේ ඔහුගේ ‘මුත්‍රා පානය කිරීමේ ප්‍රතිකර්මය’ හේතුවෙනි. වරක් ජාත්‍යන්තර ඒ බී සී ප්‍රවෘත්ති ජාලයට සම්මුඛ සාකච්ඡාවක් දෙමින් ඔහු සිය භාවිතය පිළිබඳව සවිස්තරව කරුණු දක්වා තිබිණ.දිනපතා උදෑසන තමාගේම මුත්‍රා වීදුරුවක් පානය කිරීමට හෙතෙම පුරුදුව සිටියේය. ඉන් බොහෝ ලෙඩ රෝගවලින් සුවයක් ලැබෙන බව ඔහුගේ ඇදහීම විය. එපමණක් නොව ඇසේ සුද මතුවීමේ රෝගය මුල් කාලයේදී හඳුනා ගැනීමෙන් පසු දෑස් මුත්‍රාවලින් සේදීමෙන් ඉතා සාර්ථක ප්‍රතිඵල ඇතිවන බව ද ඔහු පවසා ඇත්තේය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=af14101210</link>
    <topic>අනාගතයේ අනුරාධපුරය මුළු ලෝකයේම ආධ්‍යාත්මික කේන්ද්‍රස්ථානය ‍ෙවන්නත් පුළුවන්</topic>
    <author>සටහන - පියුමි ප්‍රනාන්දු</author>
    <content>මහාචාර්ය පාතේගම ඤාණිස්සර හිමි‘දහවලටත් අද්භූත රූප මැවෙන අනුරපුර ආරාමික වන පෙත’ යන මැයෙන් 2014-09-28 වැනි ඉරිදා සිළුමිණ පුවත්පතේ පළ වූ ලිපිය සම්බන්ධව විශාල ජන අවධානයක් යොමුව තිබේ. ඉන් පැවසුණේ දිවා කාලයේදී පවා යෝගාවචර භික්ෂූන්වහන්සේගේ රූප මැවී පෙනෙන්නේ යැයි පැවසෙන අනුරාධපුර ඇතුළුනුවරට ඔබ්බෙන් පිහිටි පුරාණ විජයාරාමය නමින් හැඳින්වෙන පැරණි පබ්බත විහාරාරාම සංකීර්ණයක නටබුන් ද සහිත වනපෙතක් පිළිබඳවය. ඒ ආකාරයට භික්ෂූන් වහන්සේගේ රූප දර්ශනය වූ පුද්ගලයන්ට පෙර නොවූ විරූ ආකාරයේ කායික හා මානසික සුවයක් ලැබෙන බවට ද ආරංචි පැතිර තිබිණ. මේ පිළිබඳ ස්ථානීය පරීක්ෂණයක් සිදුකිරීම සඳහා විවිධ විද්වතුන් අදාළ ආරාමික පරිශ්‍රයට ගොස් ඇති අතර අනුරාධපුර ශ්‍රී ලංකා භික්ෂු විශ්වවිද්‍යාලයේ බෞද්ධ අධ්‍යයන අංශයේ මහාචාර්ය පාතේගම ඤාණිස්සර හිමිපාණෝ ද ඒ අතරේ වෙති. ඒ සම්බන්ධව උන්වහන්සේ සමඟ පවත්වනු ලබන සාකච්ඡාවකි මේ.මේ විජයාරාම ආරාමික සංකීර්ණයේ මැවී පෙනෙන්නේ යැයි පැවසෙන භික්ෂූ රූප පිළිබ'දව ඔබ වහන්සේගේ අදහස කුමක්ද?ඒ කාලයේදී මෙම වනපෙත අවට ගැමියන් තුළ එම ස්ථානය පිළිබඳ ගුප්ත භීතියක් හටගෙන තිබුණා. එයට හේතුව එම වනපෙත තුළ වලිගයක් සහිත අද්භූත මිනිසකුගේ රූපයක් දර්ශනයවීම බවයි ගැමියන් ප්‍රකාශ කොට සිටියේ. ඒ නිසාම ගල්පාලම ප්‍රධාන මාර්ගයේ සිට ගැමියන්ගේ හේන් කුඹුරු දක්වා යාමේදී එම වනපෙත පසුකළ යුතු වුවත් අඩුම තරමින් ඔවුන් මේ වනපෙත මැදින් අඩිපාරක්වත් තනාගෙන තිබුණේ නැහැ. අඩුම තරමේ දරකෑල්ලක් සොයා ගෙන කාන්තාවන් පවා මෙම වනපෙතට පිවිස තිබුණේ නැති බව ගැමියන් පවසනවා.2014 වර්ෂයේ ජනවාරි 10 වැනිදා මෙම අගනා ඉපැරණි විහාරාරාම සංකීර්ණය තුළ පුරාවිද්‍යාත්මක ගවේෂණ ආරම්භ කොට තිබෙනවා. ඒ මධ්‍ය සංස්කෘතික අරමුදල මගින්. එම භූමියේ යටි කැලය ඉවත්කොට මෙම ආරාමික සංකීර්ණය සංරක්ෂණය කිරීම සඳහා මූලික පියවර ගෙන තිබෙනවා. ඒ සඳහා බරපැන දරා ඇත්තේ සමස්ත ලංකා බෞද්ධ මහා සම්මේලනයයි එසේ කැලෑ එළිකිරීමෙන් පසුවයි ඉහත සඳහන් විසමාකාර රූප වෙනුවට භික්ෂූන් වහන්සේගේ රූප මැවී පෙනෙන්නට පටන්ගෙන ඇත්තේ.අතීතයේ මෙම විහාරාරම සංකීර්ණය වනයෙන් වැසී අනාරක්ෂිතව පැවැති කාලයේ එය අමනුෂ්‍යයන්ගේ වාස භවනක්ව තිබෙන්නට ඇති. නමුත් පුරාවිද්‍යාත්මක සංරක්ෂණ කටයුතු පවා ශාසනික වශයෙන් සලකන විට උතුම් පින්කම්. එනිසා ඉන්පසු එයට සම්‍යක්දෘෂ්ටික දෙවිදේවතාවුන්ගේ ඇල්ම බැල්ම යොමු වුණා වන්නට ද පුළුවන්. දැනට එම පුරාවිද්‍යා පුදබිමේ සිදුවන ශාසනික පුනර්ජීවය හේතුවෙන් අතීතයේ මෙම පබ්බත විහාරයේ වැඩසිටි නිර්වාණාවබෝධය නොලැබූ, එහෙත් උතුම් ආධ්‍යාත්මික තත්වයන්ට පත් භික්ෂූන් වහන්සේගේ ඇල්ම බැල්ම නැවත මෙම වන පෙත කෙරෙහි යොමුවුණා වන්නටත් පුළුවන්. එසේ සිදුවීමට ඇති හැකියා ධර්මානුකූලවත් විස්තර කළ හැකියි.එසේ නම් ස්වාමිනී ඒවා අද්භූත රූප ලෙස කොටසකට පමණක් පෙනෙන්නේ ඇයි?බෞද්ධ සූත‍්‍ර දේශනාවල සහ ‘විමානවත්ථු’‘‘පේතවත්ථු’ වැනි බෞද්ධ කෘතීන්වල පැහැදිලිවම සඳහන් වන ආකාරයට මෙවන් භවිකයන් සතුව ඇත්තේ සුක්ෂම රූප. ඒවා පියවි මිනිස් ඇසට පෙනෙන්නේ නැහැ. නමුත් ඔවුන්ට අවශ්‍ය නම් මිනිසුන්ට පෙනෙන සේ යම් ඕලාරික රූප මවාගන්නටත් හැකියාව තිබෙනවා. එය ද බුදුදහමින් සනාථ වන්නක්.අප තුළ ඇති එවැනි ආගමික විශ්වාස අනුව අප ‘ලිං මැඩියන්’ වශයෙන් හ'දුන්වන පිරිසකුත් සමාජය සිටිනවා.ඔය ළිංමැඩි කතාවට මුල්වන්නේ සංස්කෘතයේ එන ‘කූපමණ්ඩුක න්‍යාය’ නම් සංකල්පයයි. කූපමණ්ඩුක න්‍යාය යනු තමන් දන්නා දේට වඩා දෙයක් මේ ලෝකයේම නැතැයි සිතීමයි.ඒ අනුව එක් විද්‍යාවකින් පමණක ජනිතවන සීමිත දැනුමකින් සමස්ත විශ්වයම නිරීක්ෂණය කරන්නට යාම තමයි‘කූපමණ්ඩුක න්‍යාය’හෙවත් ‘ළිංමැඩි පිළිවෙත’ යනුවෙන් හැඳින්විය යුත්තේ.නමුත් ස්වාමීන්වහන්ස, නවීන මනෝ විද්‍යාවට අනුව මෙම දර්ශන හැඳින්වෙන්නේ දෘෂ්ටි මායා සහ මනෝ භ‍්‍රාන්ති යනුවෙනුයි.නවීන මනෝ විද්‍යාත්මක මත මාමුළුමනින්ම ප‍්‍රතික්ෂේප කරන්නේ නැහැ. එහි යම් යම් සාධනීය කරුණු තිබෙනවා. නමුත් නවීන මනෝ විද්‍යාව පමණක් පරමාදර්ශයක් ලෙස අප සලකාගත යුතු නැහැ.නවීන විද්‍යාවේ නියමනයන් සහ නියතයන් නිරතුරුවම වෙනස් වෙනවා. කලක් සත්‍යය යැයි, යථාර්ථය යැයි සිතා සිටි දෙය නැතහොත් පරම සත්‍යයක් යැයි සිතා සිටි දෙය නැවත නැවත එසේ නොවේ යැයි එම විද්‍යාවෙන්ම පැවසෙනවා. නමුත් බුදු දහම එලෙස කාලයෙන් කාලය වෙනස්වන්නක් නොවේ. එය සනාතන ධර්මයක්.නමුත් නවීන විද්‍යාව අද වන විට ලෝකයේ ඉහළම තැනකට පත්ව තිබෙනවා.නවීන විද්‍යාවේ ඇති සංවාදාත්මක කරුණු අපේ ජන සමාජයට අවශෝෂණ වන්නේ නැහැ. නවීන විද්‍යාවත් මෙවැනි ආධ්‍යාත්මික කරුණ පිළිබඳව විශේෂ අවධානයකින් පසුවන බව අප රටේ බොහෝ දෙනෙකු පිළිගන්නේත් නැහැ. අපේ රටේ බොහොමයක් දෙනා නවීන විද්‍යාව ලෙස තවමත් පිළිගන්නේ මීට සියවස හෝ දශක කිහිපයකට පෙර කළ සොයාගැනීම්. නමුත් අද ලෝක තත්ත්වය ඊට ඉඳුරාම වෙනස්.රොබට් ලන්සා නමැති ඇමෙරිකානු වෛද්‍යවරය 2007 වසරේදී නවීන විද්‍යාව සම්බන්ධව ඉතා වැදගත් පෙරළිකාර න්‍යායක් ඉදිරිපත් කළා. එය හැඳින්වෙන්නේ ‘ජීව කේන්ද්‍රවාදය’ (biocentrism) නමින්. එය අද වන විට ලෝකයේ ප්‍රබල කතා බහකට ලක්වෙමින් තිබෙනවා. නමුත් අවාසනාවකට අපේ රටේ කිසිවකුත් මෙ වෛද්‍යවරයාගේ නව න්‍යාය පිළිබඳව දැනුවත් වී නැහැ.නවීන විද්‍යාවෙන් මෙතෙක් තහවුරු වී ඇත්තේ ලෝකයේ ජීවය හටගෙන පසුව එයට ශක්තියක් ආරෝපණය වූ බවයි. නමුත් වෛද්‍ය ලන්සාගේ සොයාගැනීමට අනුව ජීවය හටගෙන ඇත්තේ මේ විශ්වයේ පවත්නා ශක්ති පදාර්ථයන් නිසයි. මෙය නවීන විද්‍යාවේ උඩුයටිකුරු කිරීමක් යැයි සැලකෙන්නේ ඒ නිසයි.මෙම න්‍යාය ලෝකයේ බොහෝ දෙනෙකුගේ පිළිගැනීමට ලක්වූ බව ඔබ වහන්සේ තහවුරු කරන්නේ කෙසේද?‘ලෝකයට සැලකිය යුතු බලපෑමක් කළ හැකි පුද්ගලයන් සිය දෙනා’ කවුරුන්ද යන්න පිළිබඳ 2014 වසරේදී ලෝක ප්‍රකට ‘ටයිම්’ සඟරාව සමීක්ෂණයක් කළා. ඒ සිය දෙනා අතරට මේ වෛද්‍යවරයාත් එක්වී සිටිනවා. ඒ අනුව අපේ රටේ කෙසේ වෙතත් ඔහුගේ මේ නව සංකල්පය කෙරෙහි මුළු ලෝකයේම අවධානය යොමුවෙමින් පවතින බවට එයම කදිම නිදසුනක්. ඔහු මේ නව සංකල්පය යටතේ පවතින විශ්වය හඳුන්වන්නේ ‘ජීවකේන්ද්‍රීය විශ්වය’ (biocentric universe) යනුවෙන්.භෞතික විද්‍යාවට අයත් ක්වන්ටම් න්‍යාය සහ වෙනත් විද්‍යාත්මක සාධක ඔහු මේ සඳහා යොදාගෙන තිබෙනවා. ඒ වගේම කිසියම් කරුණක් සම්බන්ධයෙන් විමසා බැලීමේදී එකම විෂයක ඔස්සේ පමණක් කරුණු ගෙනහැර දැක්වීම අසාර්ථක බව ඔහු අවධාරණය කරනවා. උදාහරණයක් මෙම අනුරාධපුර ආරාමික වන අරණ පිළිබඳ සිදුවීමේදී මනෝ විද්‍යාත්මකව පමණක් කරුණු ගෙන හැර දැක්වීම මේ අනුව ප්‍රමාණවත් නැහැ. වෛද්‍ය ලන්සාගේ මෙම අලූත් න්‍යාය ‘සියල්ල පිළිබඳ න්‍යාය’ නමින් හැඳින්වෙනවා. එ් කියන්නේ යම් සිදුවීමක් සම්බන්ධව නිගමනයක් ලබාදීමේදී සෑම කරුණක් පිළිබඳවම සමෝධානය කළ යුතුය යන්නයි.ඔහු බෞද්ධයකු නොවුණත් මෙය බුදු දහම සමඟ සියයට සියයක්ම එකඟයි. ලෝකයේ ජීවය ඇතිවීමෙන් පසුව එයට ශක්තියක් එකතුවූයේ යැයි පැවසෙන විද්‍යාත්මක සිද්ධාන්තයට වඩා බුදු දහම සමීප වන්නේ වෛද්‍ය ලන්සා ඉදිරිපත් කළ මෙම නව න්‍යායටයි. ලෝකයේ පැවැත්ම හේතු-ඵල සබැඳියාවක් මත සිදුවන බවයි බුදු දහමේ මූලික ඉගැන්වීම. සත්ත්වයාගේ පැවැත්මට තෘෂ්ණාව පාදක වන බව දීඝ නිකාය අග්ගඤ්ඤ ආදී සූත්‍රවලින් ඉතා පැහැදිලිව විස්තර කෙරෙනවා.ඒ අනුව විශ්ව ශක්තිය යනුවෙන් අප පොදුවේ ව්‍යවහාර කරන ‘ශක්තීන්’, අනාගතයේදී කොටස් වශයෙන් බෙදා වෙන්කරගැනීමට හැකිවෙතැයි අපට සිතිය හැකියි. ඒ අනුව ඒවා ධර්මානුකූලව ද සැසඳිය හැකි බව ඉතා පැහැදිලි කරුණක්. මෙම සංසිද්ධීන් සුළුකොට නොතැකිය යුතු බවට සිතිය හැකි තවත් සාධක තිබෙනවා.ඒ මොනවාද?ශ්‍රී ලංකාවේ විසූ ලෝකයේ කීර්තිමත්ම ලේඛකයකු වන ආතර් සී ක්ලාර්ක් සූරීන් 1957 වසරේ ලියා පළකළ ‘ගැඹුරු මුහුද’ (Deep Range) කෘතියේ විසි දෙවැනි සියවසේ අනුරාධපුරය වෙසෙන ලෝක පූජිත මහා නාහිමි කෙනෙකු පිළිබඳව සඳහන් වෙනවා. මුළු ලෝකයේම ආධ්‍යාත්මික පාලනය තමන් වහන්සේ යටතට ගන්නා උන් වහන්සේ ස්කොට්ලන්ත ජාතිකයෙක්. බුදු සසුනේ දරුණු පරිහානි යුගයකින් පසුව ‘බුද්ධාගම’ නම් ආගම යටපත් වී බෞද්ධ දර්ශනය ඉස්මතුවන බවටත් එය අනුරාධපුරය මුල්කොටගෙන ලෝකයේම ව්‍යාප්තවන බවටත් ආතර් සී ක්ලාර්ක් එම කෘතියෙන් අනාවැකි පළ කරනවා.නමුත් ඉන්පසුව ලියූ කෘතිවලින් ආතර් සී ක්ලාර්ක් එම මතයෙන් බැහැර වී සිටි බව පෙනෙනවා නේද?ආතර් සී ක්ලාර්ක් වයස අවුරුදු 80දී, එනම් 1997 දී ලියූ ‘අවසන් චාරිකාව’ (The Final Odyssey) නවකතාවෙන් ඔහු අවධාරණය කරන්නේ වසර 3001 වන විට මෙලොවින් ‘ශූද්ධ වූ ග්‍රන්ථ’ නමින් හැඳින්වෙන ආගමික ග්‍රන්ථ , ඒ ආගමික මත පතුරුවන පූජකයන් සහ ඔවුන්ගේ ආගමික ස්ථාන සියල්ල අභාවයට යන බවයි. නමුත් බුදු දහම හුදු ආගමක් නොවන නිසා ඒ ඛේදවාචකයට නතුවන්නේ නැහැ.බුදු දහම ආගමක් නොවන බවට ඉදිරිපත් කළ හැකි කරුණු මොනවාද?පසුකාලීන තත්වය විමසා බලන විට බුදුදහමෙන් ආගමක් පැන නැගුණු බව ඇත්ත. නමුත් මූලික බුදුදහමේ ඇත්තේ හුදු දාර්ශනික පදනමක් පමණයි. ලොව කිසිදු ආගමික ශාස්තෘවරයෙක් තමන්ගේ දේශනාව එක්වරම පිළිගන්නට එපා යැයි ප්‍රකාශය කොට නැහැ. යමෙකු එවැනි ප්‍රකාශයක් කළහොත් ඒ නියත වශයෙන්ම දාර්ශනිකයෙන්ම විය යුතුයි. නමුත් මජ්ජිම නිකායේ චූලයමක වග්ගයේ ‘වීමංසක’ සූත‍්‍රයෙහි තථාගතයන් දෙසු පමණින්ම වුවත් කරුණු නොවිමසා තමන් වහන්සේගේ දහම පිළිගත යුතු නැතැයි බුදුන් වහන්සේ දේශනා කොට තිබෙනවා.ආතර් සී ක්ලාර්ක් විද්‍යා ලේඛකයකු වූ පමණින් ඔහුගේ ප්‍රබන්ධයකින් කියැවුණු එවැනි පුවතක් යථාර්ථයක් බව පත්වේයැයි සිතිය හැකිද?ප්‍රංශ ජාතික කාල් යුන්ග් කියන්නේ ලෝක පූජිත මනෝ විද්‍යාඥයෙක්. 1944 වසරේ ඔහු මාරක අනතුරකට පත්වී ‘මරණාසන්න අත්දැකීම්’ යැයි සැලකනෙ අත්දැකීමට මුහුණ දුන්නා. එහිදී ඔහු දැක ඇත්තේ තමන් පෘථිවි ගෝලයෙන් ඔබ්බෙහි දීප්තිමත් ස්ථානයක සිටින බවයි. අභ්‍යවකාශ ගමන් ඇරඹී නොතිබූ ඒ යුගයේ පෘථිවි ගෝලයේ ස්වභාවය පියවි ඇසින් දැකගැනීමට කිසිවකුට හෝ හැකියාවක් තිබුණේ නැහැ.එහිදී ඔහු පවසන්නේ තමන් මුලින්ම දුටුවේ ශ්‍රී ලංකාව බවයි. එසේම අප රටේ පිබිදෙන ආධ්‍යාත්මවාදය පිළිබ'දවත් ඔහු තම මරණාසන්න අත්දැකීමෙන් පසක් කොටගෙන තිබෙනවා. ඒ අනුව අනන්ත අපරිමාණ විශ්වය හා මිහිතලය යා කෙරෙන පෘථිවියේ එළිපත්ත ලෙස ඔහු තම කෘතියක් මගින් ශ්‍රී ලංකාව හඳුන්වා තිබෙනවා.එවැනි පසුබිමක් හමුවේ විජයාරම ආරාමික වනපෙතේ සිද්ධීන් ශ්‍රී ලංකාව මුල්කොට අනාගතයේ ඇතිවන එවැනි ආධ්‍යාත්මික විප්ලවයක පෙර ලකුණු වන්නටත් පුළුවන්. මේ සියලූ කරුණු සලකා බැලූ විට අනුරාධපුරය ශ්‍රී ලංකාවේ පමණක් නොව මතු අනාගතයේදී මුළු ලෝකයේම අධ්‍යාත්මික කේන්ද්‍රස්ථානය විය හැකියි. එහෙත් එසේ සිදුවන්නේ මුළු ලෝකය පුරා හටගන්නා ආධ්‍යාත්මික විප්ලවයකින් පසුව බවත් පැවසිය යුතුයි.සටහන - පියුමි ප්‍රනාන්දුකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=af14101211</link>
    <topic> බිඳුණු මනස සංවේදීව සුවපත් කරමු</topic>
    <author/>
    <content>ජාතික මානසික සෞඛ්‍ය දිනය ඔක්තෝබර් 10 වැනි දිනට යෙදී තිබිණි. මෙවර තේමාව වී ඇත්තේ භින්නෝන්මාදය සමඟ ජීවත්වීම යන තේමාවයි. මානසික රෝග හෙවත් මානසික ව්‍යාධීන් අතරින් බහුලව පවත්නා රෝගය භින්නෝන්මාදයයි. මනස බිඳීම නිසා ඇති වූ විකෘතිතාවයයි. මෙහිදී පුද්ගලයා ප්‍රකෘති මානසිකත්වයෙන් බැහැරව කටයුතු කරයි. මෙය ඇතැමුන් බිඳුණු මනස / බිඳුණු සිත යනුවෙන් ද අර්ථ දක්වා ඇත. මේ රෝගය වැලඳීමට ස්ත්‍රී පුරුෂ භේදයක් නොමැති අතර, වයස අවු. 15 - 45 අතර පිරිස වැඩිපුරම මෙයට ගොදුරු වී ඇත. මෙම රෝගයෙහි රෝග ලක්ෂණ එක විටම, හෝ වරින් වර මතුවිය හැකිය.මේ රෝගය වැලඳීමට හේතු වශයෙන් හඳුනා ගෙන ඇත්තේ,1. මොළයේ ඇතිවන්නා වූ ජෛව රසායනික වෙනස්කම්.2. ජානමය සබඳතා3. කායික අනතුරු, හිසට පහරක් වැදීම, මොළයේ ගෙඩි අර්බුද වැනි තත්ත්වයන්.4. මත්ද්‍රව්‍ය භාවිතය5. මානසික පීඩාවන්මෙම ඉහත කුමන හේතුවක් මත ඇති වුවද, මෙම රෝගය වැලඳුණු පුද්ගලයන් ගෙන් එක් අයකුගෙන් එක් අයකුට වෙනස් ‍මනෝභාව, සිතුවිලි, චර්යා රටාවන් ගෙන් යුත් අසාමාන්‍ය තත්ත්වයන් පෙන්නුම් කරයි. තනිව සිනාසීම, තනිව කතා කිරීම, වෙනත් අයට නොඇසෙන ශබ්ද, කටහඬවල් ඇසීම, රූප පෙනීම, අන් අයට නෑසෙන තමන්ට පමණක් ඇසෙන විධානයන්ට අනුව කටයුතු කිරීම, සමාජයේ හැම දෙනාම තමා දෙස බලනවා, කතා කරනවා යන හැඟීම, තමන්ගේ හිතේ ඇති දේ අනිත් අය දැනගන්නා බව, විද්යුත් උපකරණ, ග්‍රහ ලෝක සැටලයිට් තමන්ව පාලනය කරන බව මෙම අය තුළ පවත්නා අසාමාන්‍යතාවයන්ය. තමන්ට විශේෂ බලතල වරප්‍රසාද තිබෙන බව, ඉහළ පෙළේ තනතුරු දරන අය තමා දන්නා හඳුනන බවත්, නිරන්තර තමා සබඳතා පවත්වන බවත් අඟවති. මෙම රෝග ලක්ෂණ ඇති පුද්ගලයන් නිසා ඇතැම් විට අනිත් අය නොමඟ යති.ඇතැම් විට මෙබඳු පුද්ගලයන් තුළ පවත්නා අධික සැකය හේතුවෙන් විවිධ පුද්ගලයන්ට චෝදනා එල්ල කොට පොලිස් ස්ථානවල පැමිණිලි සටහන් කරයි. රාජ්‍ය ආයතනවලට දීර්ඝ ලිපි ලියා යවයි. පොලිස් ස්ථානවලට කරන පැමිණිලි සඳහා පොලිස් නිලධාරීන් විශාල කාලයක් යොදවා විභාග කළ ද මෙබඳු අය සෑහීමට පත් නොවෙති. නැවත නැවත පැමිණිලි සටහන් කරති. ඇතැම් නිලධාරීහු මෙම ගැටුම අධිකරණය වෙත ඉදිරිපත් කරති. දෙපාර්ශ්වයේම ඇඟ බඳිති. මෙබඳු රෝගීන්ගේ මනෝභාවයන් නිසා වරදක් නොකළ අහිංසක පුද්ගලයෝ දඬුවම් ලබති.මෙබඳු ගැටලුවලදී විය යුත්තේ ම‍නෝ වෛද්‍ය ප්‍රතිකාර සඳහා යොමු කිරීමයි. නමුත් එම ක්‍රියාවන්ට යොමු වීම අල්පය. මානසික රෝග පිළිබඳ පොලිස් නිලධාරීන් නීතිඥවරුන් වෙත ඇති දැනුම, අවබෝධය ප්‍රමාණවත් නැත. ඒ නිසා මෙම පුද්ගලයන් සඳහා රාජ්‍ය මැදිහත් වීමකින් දැනුම, අවබෝධය ලබාදීම කාලීන අවශ්‍යතාවකි. ඒ තුළින් අධිකරණයට එක්වන්නා වූ නඩු සංඛ්‍යාව සහ පොලිස් ස්ථානවලට නැවත නැවත එන්නා වූ පැමිණිලි බොහෝ ප්‍රමාණයක් අඩුකර ගත හැකිය.එසේම මෙම රෝග තත්ත්වය පිළිබද දැනුම, අවබෝධය ප්‍රමාණවත් නොමැතිකම නිසා බොහෝ දෙනා මෙම රෝගය වැලඳුණු පුද්ගලයාට යක්ෂ, ප්‍රේත, භූත බලපෑමක් හෝ මළගිය ඥාතියකුගේ බලපෑමක් තිබෙන බව පවසමින් බලි තොවිල්, යාග හෝම කරති. කුමන හේතු මත රෝග තත්ත්වය ඇති වුවද වෛද්‍ය ප්‍රතිකාර ලබා දීම අවශ්‍ය වේ. මානසිකමය හේතුන් මත ඇති වූයේ නම් ශාන්ති කර්ම කිරීම හොඳ මානසික චිකිත්සාවකි. මෙය තෝරා බේරා ගෙන සිදු කිරීමට ජනතාව දැනුම්වත් විය යුතු අතර, මේ සඳහා බටහිර වෛද්‍යවරුන්ගේ සහ දේශීය ආයුර්වේද භූත චිකිත්සක වෛද්‍යවරුන්ගේ එකතුවක් පවතින්නේ නම් බොහෝ පිළියම් යොදා ගත හැකිය.බුදු දහම මෙම රෝගයන් පෙර සසර කරන ලද අකුසල කර්ම විපාකවල ප්‍රතිඵලයක් ලෙස මෙම භවය තුළ විපාක දී ඇති බව පෙන්වා දෙයි. වැරැදි කාම සේවනය, අධික ඊර්ෂ්‍යාව, අධික වෛරය ද්වේෂය යන දූෂිත සිතුවිලි මෙසේ පුද්ගලයා මෝහ තත්ත්වයන්ට හේතු වන බව පෙන්වා දී ඇත. ආයුර්වේදය තුළ මනස පිළිබඳ විග්‍රහයට අනුව දක්වා ඇත්තේ පුද්ගල මානසික ව්‍යාධීන්, මානසික දෝෂයන් ඇතිවන්නේ පුද්ගලයාගේ රාගාදී ක්ලේෂයන් හේතුවෙන් දූෂිත වන පුද්ගල සත්ත්ව ගුණ විකෘති වීම නිසා රජස්, තමස් දෝෂයන් වර්ධනය වීමෙන් බවයි. ඒ තුළ මනෝ විභ්‍රම හෝ මනසේ අස්වාස්ථි කර තත්ත්වයන් සහ දුර්වල පෞරුෂයන් නිර්මාණය වන බවත් දක්වයි. මේ නිසා පුද්ගල ඇවතුම් පැවැතුම් රටා, ආහාර හා විහරණ, කායික, මානසික හා වාචසික ක්‍රියා යහපත් ලෙස පවත්වා ගෙන යාම කායික, මානසික දෝෂයන් නැසීමට හේතු වන බව පෙන්වා දෙයි.මේ අනුව මානසික රෝගයක් වැලඳීමට හේතු වන්නේ අධික කෙළෙස් බව බුදුදහම හා ආයුර්වේදය පෙන්වා දෙයි. ඒ නිසා මතු සසර භවයන්හිදී මෙබඳු රෝගියකු නොවීමට සහ මෙබඳු රෝගීන් හමු නොවීමට අප කුසල් පින් රැස්කර ගත යුතු වේ. එම කුසලය සහ පින වර්ධනය කර ගැනීමට මෙබඳු රෝගීන්ට පිහිට වීම, සුවයට කටයුතු කිරීම කළ යුතු ය.මනුෂ්‍ය ආත්මයක් ලැබු සියලු දෙනාටම මනසක් ඇත. මනස සන්සුන් කර ගැනීම, නිරවුල් කර ගැනීම, නීරෝගී කර ගැනීම තම තමන් විසින් කර ගත යුතු අතර, අන් අයගේ නීරෝගීතාවය රැකීම ද අපේ වගකීම හා යුතුකම වේ. මනස රෝගීවූවන් සඳහා ප්‍රතිකාර කරනු ලබන්නේ රෝහල්වල තිබෙන මානසික සෞඛ්‍ය ඒකක වලිනි. රෝග නිවාරණය සඳහා මනෝ උපදේශන සේවා ප්‍රාදේශීය ලේකම් කාර්යාලයන්හි ක්‍රියාත්මක වේ. ප්‍රතිකාර අවශ්‍යතා සහිත පුද්ගලයන් සහ උපදේශන අවශ්‍යතා සහිත පුද්ගලයන්ගේ සංඛ්‍යාව එන්න එන්නම වැඩි වුවද, එම සායන සේවාවන් සඳහා ලබාදී ඇති පහසුකම්, කාර්ය මණ්ඩල සේවා ප්‍රමාණවත් නැත. මේ සඳහා සෞඛ්‍ය හා සමාජ සේවා යන අමාත්‍යාංශවල අවධානය යොමු වීම අවශ්‍යය.එසේම මෙම රෝග තත්ත්වයන්ට ලක්වූ රෝගීන් සිටින පවුලේ සාමාජිකයෝ මෙම රෝග තත්වය නිසා පීඩාවන්ට, අසරණ භාවයන්ට පත්වෙති. මොවුන් සඳහා උපකාර කිරීම, සහන සැලසීම, සංවේදීවීම, රෝගියාට උදව් කිරීම සඳහා ශක්තිමත් කිරීම අවශ්‍ය වේ. නිසි කලට, නිසි ප්‍රතිකාර අඛණ්ඩව ලබාදීම මෙම රෝගය සුව වීමට හෝ පාලනය කර ගැනීමට හැකියාව තිබෙන බැවින්, ඒ සඳහා උපකාර වීම අප සියලු දෙනාගේ යුතුකමක් වේ.මනෝ උපදේශිකාගීතානි සඳමාලා අබේවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=af14101213</link>
    <topic>ගුවන් විදුලි මාධ්‍යයේ සාහිත්‍යයට ඉඩක් තිබේ ද?</topic>
    <author>සංලාප - තුෂාරි නේරංජා වික්‍රමසිංහ</author>
    <content>ගුවන් විදුලි මාධ්‍යය අද වන විට මහජනතාව අතර වැඩි වශයෙන් කතාබහට ලක්වන විද්යුත් මාධ්‍යයක් බවට පත්ව තිබේ. තාක්ෂණික දියුණුවත් සමඟ මෙම ගුවන් විදුලි මාධ්‍යයේ විකාශනයට විශාල අඩිතාලමක් වැටුණි. අද වන විට ගුවන් විදුලි නාලිකා පනහකට වැඩි ප්‍රමාණයක් ශ්‍රී ලංකාව තුළ ගුවන්ගත වේ. මේ නාලිකා ඔස්සේ අසන්නන්ගේ රස වින්දනයට සාහිත්‍ය කලාවට, ලේඛනයට මෙහෙවරක් සිදුවන්නේ ද? ඔවුන් සාහිත්‍යකරුවන් ලේඛකයන් වෙනුවෙන් ඉඩකඩක් වෙන් කරන්නේ ද?ලේඛනය ඔස්සේ මෙකී ගුවන් විදුලි නාලිකා ලබා ගන්නා ප්‍රසිද්ධිය හා සමාන ප්‍රසිද්ධියක් ලේඛනයට පෙරළා ලබා දෙන්නේ ද? සාහිත්‍ය කලාව පිළිබඳ කතිකාවට ගුවන් විදුලි මාධ්‍යය තුළ හිමි වන ස්ථානය කුමක් ද? අද දවසේ රසිකයා වෙනුවෙන් රස වින්දනාත්මක, සාහිත්‍යමය ගුණයෙන් පිරි වැඩසටහන් විකාශය නොවන්නේ මන්ද යනාදී කරුණු පිළිබඳ ගුවන් විදුලි ක්ෂේත්‍රයේ කටයුතු කරනු ලබන පාර්ශ්ව කිහිපයකින් අදහස් විමසා බැලීමට අපි කටයුතු කළෙමු. මේ ඔවුන් ගුවන් විදුලියේ සාහිත්‍ය කලාවට ඇති ඉඩකඩ පිළිබඳ අදහස් දැක්වූ අයුරුයි.සාහිත්‍යයට ගුවන් කාලයක් නැහැප්‍රසන්න ජය‍නෙත්ති - සියත එෆ්. එම්. වැඩසටහන් කළමනාකරුසියත නාලිකාව ගත්තොත් ප්‍රධාන වශයෙන් කොටස් කීපයකට බෙදෙනවා. ඉන් පළමුවැන්න තමයි වැඩසටහන්, දෙවැන්න ප්‍රවෘත්ති ඊළඟට අපි ප්‍රමුඛත්වය දී තිබෙන්නේ ප්‍රචාරය කරනු ලබන ගීතවලට එහෙම නැත්නම් සෝන්ග් ප්ලේ ලිස්ට් එකට. රේඩියෝවක් ඇතුළේ වැඩසටහන් අධ්‍යාපනික, විනෝදාත්මක වශයෙන් වෙනස් වෙනවා. ඒ අතර වැඩියෙන්ම කාලයක් එහෙම නැත්නම් එයාර් ටයිම් එක අරන් බැලුවොත් ඒ කාලය ආවරණය වෙන්නේ ප්‍රචාරය වන ගීතවලින් මෙතනදී සාහිත්‍ය ගැන කතා කරනවානම් අපිට කතා කරන්න පුළුවන් දේ තමයි ගීතය හෙවත් ගීත සාහිත්‍යය කියන දෙය. උදාහරණයක් ගත්තොත් සාමාන්‍යයෙන් කතා කරනවානෙ පද්‍ය සාහිත්‍යය සහ ගද්‍ය සාහිත්‍යය විෂය කියලා දෙයක්.ඔය විෂයයන් දෙක හරියට අරගෙන බැලුවොත් ගුවන් විදුලිය තුළ මේ ගැන කතා කරන්න පුළුවන්කමක් ඇත්තටම නැහැ. රේඩියෝවක් ඇතුළත කාල කළමනාකරණය එක්ක විශාල තරගයක් තිබෙනවා. මේ තුළ මෙකී සාහිත්‍යය ගැන කතා කරන්නවත් මේ සාහිත්‍ය මතු කරගන්නවත් මං හිතන්නෙ අපිට ලොකු වෙලාවක් ගන්න පුළුවන්කමක් නැහැ. මුද්‍රිත මාධ්‍යයෙන් ලබා දෙන ඉඩ අපිට ගුවන් විදුලියෙන් ගන්න පුළුවන්කමක් නැහැ. ‘කියවීම’ කියන කතාන්දරය තමයි සාහිත්‍යය තුළ ඉහළට මතු වෙන්නේ.සාහිත්‍යයේදී මිනිසුන්ට කියවීම තමයි වැදගත් වෙන්නේ. එය අහන එකට වඩා එහා ගිය දෙයක්. එනිසා ගුවන් විදුලි මාධ්‍යය තුළ සාහිත්‍ය වෙනුවෙන් ගොඩක් වෙලාවට වැඩ සටහන් වෙන් වෙනවා අඩුයි. නමුත් අපි සියත එෆ්. එම්. හරහා යම් ඉඩක් වෙන් කරලා තිබෙනවා. ඒක සාහිත්‍යමය නෙමෙයි. මොකද සාහිත්‍යය කියන දෙයට කාටවත් නිශ්චිත නිර්වචනයක් ලබා දෙන්න බැහැ. එතකොට මම දකින්නේ සාහිත්‍යය කියන දේ මතු කරන්න පුළුවන් රස වින්දනය ඔස්සේ පමණයි. එතකොට මේ කියන රසවින්දනය අලුත් විදිහකට අපි සියත එෆ්. එම්. එකට ගෙනැවිත් තිබෙනවා. සෑම දිනකම රාත්‍රී 10 ට ‘මා කැමැතිම ගීත 10’ කියන වැඩසටහන එයට උදාහරණයක්.සාහිත්‍යය කියන දේ ගතානුගතිකත්වයෙන් බැහැරව ගේන්න පුළුවන්නම් එය හොඳයි. සාහිත්‍යය දිනයක් තිබෙනවා. එදාට කතා කරන දේවල් මං හිතන්නේ නැහැ සාමාන්‍ය මිනිසකුගේ බුද්ධියට උකහා ගත හැකි වන ලෙස ඉදිරිපත් වෙනව ද කියලා. සාහිත්‍යය කියන දේ හැමෝටම තේරෙනව ද කියන එක ගැටලුවක්. අද අධ්‍යාපන ක්‍රමය තුළ පවා සාහිත්‍යය, රසවින්දනය ඈත්වෙලා යන බවකුයි පෙනෙන්නේ. අද තොරතුරු තාක්ෂණය තමයි මේ හැමදේම පරයාගෙන ඉදිරියට එන්නේ. මෙනිසා ගුවන් විදුලිය තුළ සාහිත්‍යයට වැඩි ඉඩකඩක් වෙන් කිරීම ගැන ගැටලු සහගත දෙයක් බවට පත්ව තිබෙනවා.මෙය අද වලංගු ප්‍රශ්නයක් ද?කිංස්ලි රත්නායක - සිරස එෆ්. එම්. නාලිකා ප්‍රධානීසිරස එෆ්. එම්. ගුවන් විදුලි නාලිකාවට අනුව සාහිත්‍ය පිළිබඳ අපේ අර්ථකථනය වෙනස්. මොකද හුඟ දෙනෙක් සාහිත්‍ය කියලා අද, මෑතක් වනතුරුම විශ්ව විද්‍යාලවල අධ්‍යයනයෙන් එන විද්‍යාර්ථීන් වගේම ඒ ධාරාවෙන් එළියට එන විද්‍යාර්ථීන් පවා සාහිත්‍ය කියලා සීමා කරන්නේ ලේඛන හා ගද්‍ය සාහිත්‍යයට එහෙම නැත්නම් පද්‍ය සාහිත්‍යයටයි. මේ සියල්ලම මුද්‍රිත අකුරත් එක්ක සම්බන්ධ වෙන දේවල්. මගේ කියැවීමට අනුව නම් මේවා එක්තරා යුගයකදී අධ්‍යාපනය සඳහා පිටිවහලක් වෙනවා තමයි. නමුත් අන්තර්ජාල යුගයක් සඳහා ඇසුරු කරත්දී එහෙම නැත්නම් නව මාධ්‍ය යුගයක් බිහි වී තිබෙන වෙලාවක අප එහි කොයිතරම් දුරට සාහිත්‍ය නව්‍යකරණය කර ගන්නවා ද කියන ප්‍රශ්නයට උත්තර සෙවීමයි, නූතනයේ දී ගුවන් විදුලි මාධ්‍යවේදීන් කළ යුතු කියන එකයි මට පෙනෙන්නේ. එනිසා ගුවන් විදුලියේ සාහිත්‍යයට කොයිතරම් ඉඩක් තියෙනව ද? කියන ප්‍රශ්නය අලුත් විදිහකට අහන්න පුළුවන් නම් වඩාත් සරු උත්තරයක් අපට දෙන්න පුළුවන් වෙයි. සිරස එෆ්. එම්. තුළ අපි සාහිත්‍යයක් කරගෙන යනවා. උදාහරණයක් ගනිමු.දේශපාලනය කියන දෙය. පක්ෂ දේශපාලනය රට ඇතුළේ තිබෙනවා. දේශපාලනය කිව්වම හුඟ දෙනෙක් දකින්නේ පක්ෂ දේශපාලනය නමුත් සංස්කෘතික දේශපාලනය ඊටත් එහා යනවා. ධුරාවලියක් විදිහට අරන් බැලුවොත් කුල ප්‍රශ්න අරන් බැලුවොත් සමාජ දේශපාලනයේ ඊටත් එහාට යනවා. මේ වගේ ප්‍රශ්නයේ එක පැතිකඩයි හැමදෙනාම බලන්නේ. සාහිත්‍ය මාසය කිට්ටු වන කොට රස මාධ්‍යයක් බවට පත් වෙනවා. සාහිත්‍යයට ඉඩ තියනවා. නාට්‍ය මාසෙ එනකොට නාට්‍ය ගැන කතා කරනවා. නාට්‍ය කාරයො ගැන කතා කරනවා. එහෙම එහෙම මේක මවුවරුන්ගෙ පියවරුන්ගෙ දින වගේ ඒ ගානට වැටිලා. සාහිත්‍යයට ඉඩක් වෙන් කරනවා ද? සාහිත්‍ය ගැන කතා කරනවා ද? සාහිත්‍යයට කොපමණ ප්‍රතිශතයක් දෙනවා ද? යන වශයෙන් විෂානුබද්ධව වෙන් කරන එක නෙමෙයි. ගුවන් විදුලියම සාහිත්‍යයක් අපිට. ඒක නූතන ගුවන් විදුලි මාධ්‍ය සාහිත්‍යය. එය කියවන එක ඊළඟ පරම්පරාව විසින් තීරණය කරයි. 80 කණ්ඩායම 90 කණ්ඩායම මිලේනියම් කණ්ඩායම කොයි වගේ සාහිත්‍යකරණයක ද යෙදී සිටියෙ කියලා.ඒක ගුණ අගුණ තෝරා ගැනීම ඒ ඒ යුගවලින් පස්සෙ එන විචාරකයන්ට භාර දෙයක්. ඒක කොයිතරම් දුරට සාර්ථකව කරනව ද නැද්ද කියලා එය පිළිබඳව අපිට තීරණ ගන්න බැහැ. පෙරහැරේ යන අය හැටියට. මම දකින හැටියට ගුවන් විදුලි ශිල්පීන් ගුවන් විදුලියට ආවේණික සාහිත්‍යයක් ගොඩනඟා ගෙන ඒක පවත්වා ගනිමින් ඉන්නවා. එකේ සරු තැන් වගේම නිසරු තැනුත් මට පෙනී යනවා. විවිධ ගුවන් විදුලි මාධ්‍යවල. මම කතා කරන්නේ සමස්ත ගුවන් විදුලි පද්ධතිය දිහා බලමිනුයි. එනිසා ලේඛනය, ලේඛක අකුරට ගුවන් විදුලිය තුළ දෙන ඉඩ කොච්චර ද කියන දෙය අහන එක වලංගු නැති ප්‍රශ්නයක් බවයි මගේ හැඟීම. නූතනයේ මේ මහා මාධ්‍යයත් එක්ක ඇසුරු කරන කට්ටිය පූජාවලියෙන් එහෙම නැත්නම් සිදත් සඟරා ලේඛනයෙන් එහෙම නැත්නම් අමාවතුරෙන් එහ‍ාට ගිහිල්ලා දැන් හුඟාක් කාලයක් වෙනවා.ගීත හා විනෝදයට වැඩි ඉඩක්ජානක රූපසිංහ - රිදම් එෆ්. එම්. නිවේදක - වැඩසටහන් නිෂ්පාදකඅපේ රිදම් එ‍ෆ්. එම්. චැනල් එක ගත්තොත් එහි ස්වරූපය තමයි එන්ටර්ටේන්ට්මන්ට් හෙවත් විනෝදාස්වාදය මුල් කරගත් චැනල් එකක් වීම. මෙතැනදී රිදම් එෆ්. එම්. නාලිකාව සාහිත්‍යමය කටයුතු වෙනුවෙන් ගුවන් කාලය සහ වැඩ සටහන් වෙන් කරනවා ද කියන කාරණය කතා කළොත් අපිට අපේ ෆෝමැට් එක තුළ එහෙමත් නැත්නම් වපසරිය තුළ ඉඳගෙන ලේඛනය වෙනුවෙන් කරන්න පුළුවන් දේ අපි සිදු කරනවා. පුළුවන් දුරට ඒ සඳහා අපි අනුග්‍රහය ලබා දෙනවා.විශේෂයෙන් පොත්පත් එළිදැක්වීම් සහ ඒ වෙනුවෙන් නිර්මාණය වුණු උලෙළ අවස්ථාවන්වලට අපි යම් ප්‍රචාරණයක් ලබා දෙනවා. නාට්‍යයක් හෝ සාහිත්‍යමය උත්සවයක් පිළිබඳ අපිට දන්වලා එව්වොත් එතැනට ගිහිල්ලා මාධ්‍ය අනුග්‍රහය පවා දෙන්න අපි සූදානම්. අපි හැම විටම උත්සාහ කරන්නේ අපේ ගුවන් විදුලියට, අදාළ සීමාවන් තුළ සිටගෙන සාහිත්‍ය කලාව වෙනුවෙන් උපරිමය ලබා දීමයි. සාමාන්‍යයෙන් රිදම් එෆ්. එම්. එකේ ගීතවලට තමයි වැඩි අවස්ථාවක් ලබා දී තිබෙන්නේ. විශාල වශයෙන් ටෝක් ෂෝවලට යන්නෙ නැහැ. එදා සිට අද දක්වා ජනප්‍රිය ගීත වගේම හොඳ නව නිර්මාණ සඳහාත් අපේ ගුවන් විදුලි නාලිකාවෙන් අපි වැඩි ඉඩක් නිර්මාණකරුවනට ලබා දී තිබෙනවා.“ෆෝමැට්” අනුවයි ලැබෙන ඉඩඅරවින්ද ලොකුගේ - හිරු එෆ්. එම්. වැඩසටහන් අධ්‍යක්ෂහිරු ගුවන් විදුලියේ ස්වභාවය වෙනස්. ලෝකයේ විවිධ ගුවන් විදුලි නාලිකා තිබෙනවා. ඒ අතර හිරු කියන්නේ විනෝදාස්වාදය සහ තොරතුරු කියන සංකල්පය මුල් කරගෙන ගොඩනැඟුණු නාලිකාවක්. එය කිසිම විටෙක ටෝක් ෂෝ ගුවන් විදුලි නාලිකාවක් නෙමෙයි. සමහර විට ටෝක් ‍ෂෝ ගුවන් විදුලි නාලිකාවක් වුණා නම් සාහිත්‍ය සම්බන්ධව වඩාත් ගැඹුරින් කතාබහ කරන්න තිබුණා. නමුත් අපේ ගුවන් විදුලියේ ස්වභාවය අනුව සාහිත්‍ය වෙනුවෙන් කළ හැකි කොටසක් තිබෙනවා. අපි අපේ ෆෝමැට් එක තුළ ඒ කොටස කරනවා. ඒ තුළ පොත්පත්, සාහිත්‍ය, නාට්‍ය, ලේඛකයන් සම්බන්ධ විචාර කරන්න හෝ මතවාද ගොඩ නඟන්න අපි යන්නෙ නැහැ.එහෙම හැඩයක් අපේ ගුවන් විදුලි නාලිකාවේ නැහැ. හිරු නාලිකාව පටන් ගත්තේ තොරතුරු සහ විනෝදාස්වාදය කියන ස්ථාවරය මතයි. එදා සිට අද දක්වාම ඒ ස්වරූපය වෙනසකින් තොරව හිරු නාලිකාවේ තිබෙනවා. විනෝදාත්මක තොරතුරු 50% කුත් තොරතුරු 50% කුත් යනාදී වශයෙන් තමයි හිරු ගුවන් ගත වෙන්නේ. එනිසා ඔය කියන සාහිත්‍ය කලාව ගැනත් මේ ස්වභාවය මත අපේ සීමාව තුළ ඉඳගෙන අපි කතාබහ කරනවා. ගීතය කියන දෙයත් සාහිත්‍යයක කොටසක් ගුවන් විදුලියේ 70% ක් පමණ වපසරියක් හිමිවන්නේ ගීත සඳහායි.සාහිත්‍යයට ඉඩක් නැත්තේ නාලිකා හා සමාජය පිරිහුණු නිසයි  නලින්ද සම්පත් ලියනගේ - ඇසුර එෆ්. එම්. හිටපු නිවේදක, වැඩසටහන් නිෂ්පාදක, මාධ්‍යවේදීවර්තමානයේ ගුවන් විදුලි මාධ්‍යය තුළ සාහිත්‍යයට රස වින්දනයට වැඩි ඉඩකඩක් හිමි නොවන්නට හේතු කීපයක්ම බලපා තිබෙනවා. එක් හේතුවක් තමයි වර්තමානයේ තිබෙන ආර්ථික ක්‍රමය. මේ සම්බන්ධයෙන් දැඩි ලෙස බලපානවා එක්තරා කාලයක් ලංකාවේ තිබු මුල් කාලීන ගුවන් විදුලි තුළ යම් හරයක් තිබුණා. ශාස්ත්‍රීය දේවල්වලට සම්භාව්‍ය දේවල්වලට යම් ඉඩක් තිබුණා. වර්තමානයේ එදා අපි දැක්ක ගුවන් විදුලිය තුළ අද වන විට වෙනස්කම් ඇතිවෙලා ඒ දේවල් තුළ යම් පරිහානියක් පෙනෙන්නට තිබෙනවා. ඒවායේ තිබුණු සම්ප්‍රදායන් බිඳ වැටි තිබෙනවා. එයට ප්‍රධාන හේතුව තමයි මේ විවෘත ආර්ථික ක්‍රමය සමඟ ආපු තරගකාරී වෙළෙඳපොළ. මාධ්‍ය කියන නාලිකාත් කඩ දානවා වගේ ෆුඩ් සිටි දානවා වගේ සල්ලි තියෙන ඕනම කෙනෙකුට දාගන්න ලැබීමත් ජනමාධ්‍යවලට ඇතුළු වෙන්න මේ වන තුරුත් මාධ්‍යවේදීන්ට ප්‍රමිතියක් ගොඩනැඟී නොමැතිකමත් මෙයට හේතු වෙනවා.රටක ජනමාධ්‍යවේදියෙක් කියන කෙනා මතවාදී නායකයෙක් ජනමාධ්‍යවේදියා කියන දෙය සමාජයක්ම ලබා ගන්නවා. එතැනදී මාධ්‍යවේදියා දැනුම තිබෙන පරිණත කෙනෙක් නොවුණොත් අදාළ නාලිකාවෙන් එළියට එන්නේ ළඳ බොළඳ හරසුන් දේවල්, හරසුන් නිර්මාණ. මෙතැනදී බොහෝ විට ඔවුනට සාහිත්‍ය පිළිබඳව අවබෝධයක් නොමැති විට කතා කරන්න, සංවාද ගොඩනඟන්න හැකියාවක් නැහැ. එවිට විශේෂයෙන්ම ගුවන් විදුලි නාලිකාවකට දෙන්න වෙන්නේ ගීත විතරයි. දවස පුරාම ගීත ප්‍රචාරය කරමින් තමයි ඉන්න වෙන්නේ.අනෙක් කරුණ තමයි නාලිකාවලට මේ වෙළෙඳ ක්‍රමය නිසා ඇතිවී තිබෙන විශේෂ ව්‍යවසනයක් වන රේටින්ග්ස් කියන එක. රේටින්ග්ස් හොඳයි තමයි. තමන්ගේ ගුවන් කාලය ජනප්‍රිය කරගන්න ගුවන් විදුලි නාලිකා ඕනම දෙයක් කරනවා. මොකද වෙළෙන්දෝ එන්නේ එවිටයි. ගුවන් කාලය ඔසවා ගන්න ඕනම හරසුන් දෙයක්, ඕනම නිරර්ථක දේවල් මෙයට ඔබ්බ වනවා. මේ දේ මම අත්දැකීමෙන් දන්න දෙයක්. හොඳ දේවල් විකුණන්න බැහැ කියන එක තමයි මාකටින් අය කියන්නේ. මිනිස්සු ඉල්ලන්නේ සරල රස වින්දනාත්මක දේවල් බවයි ඔවුන් පවසන්නේ. මේ තත්ත්වයත් අද සාහිත්‍ය තුළින් ගුවන් විදුලි නාලිකා ඈත්වීමට බලපා තිබෙනවා.අනෙක් කරුණ තමයි මිනිසුන්. මිනිස්සුත් හැම වෙලාවෙම හොයන්නේ ක්ෂණික දේවල්. ඔවුන් ක්ෂණිකත්වය පිටිපස්සේ යනවා. රසාස්වාදී සාහිත්‍යමය දේවල් ඔළුවට බරක් ලෙස ඔවුන් බැහැර කරලා දමනවා. ඒ නිර්මාණය පරිශීලනය කරල තම ජීවිතේට යමක් උකහා ගන්නට ඔවුන් අකැමැතියි. මේ තත්ත්වයත් සෘජුවම සාහිත්‍ය වින්දනයට බලපානවා.25% ක් ලබා දෙන්නඅපට හැකි වුණා  ඉන්දික ජයවර්ධන - ලක් ‍එෆ්. එම්. නිවේදක, වැඩසටහන් නිෂ්පාදකලක් එ‍ෆ්. එම්. ගුවන් විදුලි නාලිකාව ගැන කතා කළොත්, අපේ ගුවන් විදුලි නාලිකාව තුළ සාහිත්‍යයට සැලකිය යුතු ඉඩක් වෙන්කර තිබෙනවා. විශේෂයෙන්ම, සාහිත්‍යමය රස වින්දනය මූලික කොටගත් වැඩසටහන් කිහිපයක්ම මේ ඔස්සේ විකාශය වෙනවා. ඒ අතර ‘තුන්පත් රෑන’ වැඩසටහන එක් උදාහරණයක්. මෙය රාත්‍රී 7.00 සිට රාත්‍රී 9.00 දක්වා විවිධ ක්ෂේත්‍ර නියෝජනය කරන කලාකරුවන්, ලේඛකයන්, විද්වතුන් සහභාගි කරවාගෙන ඔවුන් කැමැති ගීත, එම ගීතවල ඇති සාහිත්‍යමය රස වින්දනය, ඔවුන් එකී ගීතවලට කැමැති හේතුව, යනාදි වශයෙන් කතාබහට බඳුන් කරනවා. මේ ඔස්සේ අදාළ කලාකරුවා හෝ විද්වතා පිළිබඳ ජනතාවට දැනගැනීමටත් ඔහුගේ කලාත්මක රස වින්දනයත් ඒ ඔස්සේ රසිකයාට ලැබෙන සාහිත්‍යමය රසයත් අරුත් ගැන්වෙනවා. උදාහරණයක් කියනවා නම්, ‘අම්මා’ පිළිබඳ ගීතයක් ගත් විට මේ ගීතයට පදනම් වන අම්මා කියන චරිතයට ලෝකය තුළ ‘අම්මා’ කියන චරිතය ගැන ලොකු විග්‍රහයක යෙදෙනවා. ඒ ඔස්සේ මේ පිළිබඳ යම් විවරණයක් රසිකයනට ලබා දෙනවා.නමුත් සමස්තයක් විදිහට ගුවන් විදුලි නාලිකාව ඔස්සේ ප්‍රචාරය වන වැඩසටහන් ගත් විට සාහිත්‍යමය වැඩ සටහන්වල යම් අඩුවක් තිබෙනවා. විශේෂයෙන් දහවල් කාලයේ දී ප්‍රචාරය වන වැඩ සටහන් අතර එවැනි ගැටලුවක් තිබෙනවා. සාහිත්‍යයටම කියා විශේෂ වැඩ සටහන් දහවල් කාලයේ ගුවන්ගත නොවීම. මීට මාස කීපයකට පෙරාතුව ‘සඳකඩපහණ’ නමින් සාහිත්‍යමය හැඩයක් ගත් රස වින්දනාත්මක වැඩ සටහනක් තිබුණා. නමුත් මේ වන විට එය නැවැතී තිබෙනවා. එය යළිත් ආරම්භ කිරීමට සූදානමක් පවතිනවා. ඒ වගේම ලක් එෆ්. එම්. ඔස්සේ හැම පොහොය දිනකදීම ‘දහම් ප්‍රදීපය’ නමින් සාහිත්‍යය සහ බුදුදහම නමින් වැඩසටහනක් ප්‍රචාරය කරනවා.එයට සම්පත් දායකත්වය සපයන්නේ මෙරට ප්‍රවීණ සාහිත්‍යධරයෙක් මහාචාර්යවරයෙක් වන අත්තනායක එම්. හේරත් මහතා. මේ විදිහට සමස්තයක් විදිහට ගත් විට ඕනෑම ගුවන් විදුලි නාලිකාවක පවතින හැඩයත් සමඟ සාහිත්‍ය කටයුතු වෙනුවෙන් ගුවන් කාලය වෙන් කිරීමේ ගැටලු ඇති වෙනවා. සාහිත්‍ය රසාස්වාදය ආදි කරුණු කාරණා ගැන විමසා බලත්දී ගුවන් විදුලියේ ගුවන් කාලයෙන් වැඩසටහන් වලින් සියයට 25% ක වගේ ප්‍රමාණයක් සාහිත්‍යමය කාරණා වෙනුවෙන් වෙන් වී තිබෙනවා. සාහිත්‍යයට ගීතය කියන දේත් අදාළයි. ගීත මුල් කරගෙන තමයි නාලිකාවක් පවත්වාගෙන යන්නේ. අපි ලක් එෆ්. එම්. ඔස්සේ හැම විටම සුභාවිත ගීතයටයි මූලිකත්වය දෙන්නේ.සංලාප - තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=af14101214</link>
    <topic>ඉවසීමේ සීමාව සොයා යන්න</topic>
    <author>රමණී සුබසිංහ</author>
    <content>ක්ෂාන්තිවාදී ජාතකයෙන්ශ්‍රී ලංකා අමරපුර මහා නිකායේ රාස්සගල පාර්ශවයේ මහා නායකකරගොඩ උයන්ගොඩමෛත්‍රී මූර්ති මහ නා හිමිසිත දූෂ්‍යවූ විට ඔබට ජීවත්වන්නට සිදුවන්නේ ආතතියෙනි. ඉවසීමක් නැති පරිසරය ඊට වඩාත් බලපායි. මේ සා විශාල රෝගීන් පිරිසක් රෝහල්කරා ඇදෙන්නේ කවර හේතු නිසාදැයි හොඳින් සිතා බලන්න. ඔබ කවර රෝගියෙක් වුවද එය සුව වීමට මානසිකත්වය ප්‍රබල සාධකයකි. ආතතියෙන් පිරුණු මනස ඔබ රෝගියෙක් කිරීම වැළැක්විය නොහැකිය.මායාව’, සිතේ හට ගන්නා, සිත අඳුරු කරන චිත්ත ක්ලේශයකි. සිත අඳුරු වූ පුද්ගලයාට ඕනෑම පවක්, වරදක් රහසින් කළ හැකිය. එය රහසක් ලෙස සඟවා ගන්නට ඒ මොහොතේ යමක් කළ හැකි නම් එයම ප්‍රමාණවත් බව ද ඔහු සිතයි. එසේ කොට අඹුදරුවන්, මවුපියන්, නෑදෑ හිතමිතුරන් පමණක් නොව සමාජය ඉදිරියේ දී හේ නිර්දෝෂී පුද්ගලයකු ලෙස පෙනී සිටියි. ලෝකයට හොරෙන් මෙසේ වැරදි කළ ද එය දැනගන්නා සාක්ෂ්‍යකරුවෙක් සිටින බව ඔහු නොදනී. ඒ සාක්ෂ්‍යකරුවා අන් කවරෙක් හෝ නොව තමාමය. හෘද සාක්ෂියට එකඟව තමන්ට ඉන් මිදිය ‍නොහැකිය.මෙසේ මායාවෙන් දූෂිත වූ සිතැතිව අප කරන දේ විටෙක ඉතා පහත්ය. නින්දා ගෙන දෙන සුළුය. ඒ අතර තරහව, ක්‍රෝධය, වෛරය, ඊර්ෂ්‍යාව ආදී සිත දවන සිතිවිලි හා අදාළ ක්‍රියාවන් ද වේ. මනුෂ්‍යයන් ලෙස තමන් දෙස, තමන් ජීවත්වන පරිසරය, එහි වෙසෙන මිනිසුන්, සතා සිවුපාවුන් සේ ම ගහකොළ දෙස ද අපූර්ව සිතිවිල්ලකින්, එනම් සොම්නස් සහගත සිතින්, බලන්නට, දකින්නට හැකි නම් ඒ පුද්ගලයාට නිරවුල් මනසකින් ජීවත්වීම අසීරු නොවේ. නිරවුල් මනසක් ඇතිවිට ගන්නා තීන්දු තීරණ ද නිරවුල්ය. නිරවුල් සිතිවිලි නිසා ක්‍රියාකාරකම් ද නිරවුල්ය.සැබැවින්ම මනුෂ්‍යයන් ලෙස උපත ලද අපට සමාජයේ තනිව ජීවත්විය ‍නොහැකිය. දම්වැල් පුරුක් සේ අපි ඔවුනොවුන් හා සම්බන්ධ වෙමු. ඒ සබඳතාවන් වඩාත් යහපත් ලෙස, තමන්ටත් අනුන්ටත් හිතකාමී ලෙස තහවුරු කර ගත හැකි වන්නේ ඔවුනොවුන් දෙස සතුටින් බැලීමෙනි.‘සතුටින් බලනවා’ යන්නෙන් අදහස් කරන්නේ කුමක්ද? දරුවන්, මවුපියන්, හිතමිතුරන්, අසල්වැසියන් පමණක් නොව තමන් නොසලකා හරින්නන් ද, ආයතනයක නම් එකට වැඩ කරන සේවක සේවිකාවන්, මඟතොටේ, බස්රියේ දුම්රියේ හමුවන්නන් ඈ ආදී සෑම සියලු දෙනා දෙස සිනහවෙන් සතුටින් බැලීමය. රාගයෙන්, තණ්හාවෙන් බැලීමක් එහි නොවේ. මූණිච්චාවට යටපත් කරගත් තරහව, ක්‍රෝධය ද නොවේ. වෛරයක්, ඊර්ෂ්‍යාවක් නොවේ. මෙසේ ලෝකය දෙස සතුටින් බලන්නට හැකි සිතිවිලි හැඩගස්වා ගැනීමට ජාතක පොතෙන් දෙන ආදර්ශය සුළුපටු නොවේ.ක්ෂාන්තිවාදී ජාතකයට මොහොතකට අවධානය යොමු කරමු. එහි එන කලාබු රජු දිනක් සිය අන්තඃපුර ස්ත්‍රීන් සමඟ උයන් කෙළියට යන්නේය. උයනෙහි හිඳ විනෝද වී වෙහෙසව එක් කාන්තාවක ගේ උකුළෙහි හිස තබා හාන්සි වන්නේ මඳ වේලාවකින් රජු නින්දට වන්නේය. අසල හුන් අන්තඃපුර ස්ත්‍රීහු ඒ දැක ‘රජු තද නින්දේය. මෙතැන හිඳීමෙන් පලක් නැතැයි සිතා උයනෙහි සිරි නරඹමින් ඇවිදින්නට වූහ. උයනෙහි තැනෙක භාවනානුයෝගීව සිටින තවුසෙකු දැක එහි ගොස්,‘තාපසතුමනි; දහම් දෙසනු මැන'යි අයැද සිටියහ. තවුසා ද බණ කියන්නේය. මේ අතර බණ අසන ස්ත්‍රීන් ගැන ඊර්ෂ්‍යා සහගතව සිතන්නී රජු හිස උකුළේ හොවා ගත් ස්ත්‍රිය පා සොලවා රජු අවදි කරන්නීය.‘කිමෙක්ද? මාගේ අන්‍ය අන්තඃපුර ස්ත්‍රීහු කොහි ගියෙහුද?'යි නින්දෙන් නැඟිට ගත් රජු ඇසීය. ‘ස්වාමීනි, නොපෙ‍ෙන්ද? ඔවුන් ඔබ වහන්සේට කිසිදු ගරුසරුවක් නැති සැටි. ඔබ වහන්සේ ගැන කිසිදු තැකීමක් නැති ඔවුන් අර තවුසාගෙන් බණ අසනවා'යි කීය.කෝප වූ රජ තෙමේ එහි ගොස් අසිපත ඇද තවුසා මරන්නට සැරසෙන්නේ ස්ත්‍රීහු විලාප නඟමින් එය උදුරා ගත්හ. එකල්හි ‘මාගේ අන්තඃපුර ස්ත්‍රීන් වට කරගත් තා කවරෙක්දැ'යි රජු කෝපව හඬ නැඟුවේය. ‘රජතුමනි, මම ක්ෂාන්තිවාදී වෙමි. ඉවසීම ජීවිතයේ එකම අරමුණ බවට පත්කර ගත්තෙක්මි'යි තවුස් තෙමේ ඉවසිලිවත් හඬින් පිළිතුරු දුන්නේය.‘තාගේ ඉවසීමේ සීමාව කොතැනදැ'යි මම දැනගන්නෙමි. මොහුට කස පහර හාරසියයක් දෙව'යි රජු රාජ පුරුෂයන්ට අණ කළේය.කස පහරින් තැලී, සම පිපිරී ලේ ගලන සිරුරින් යුතු තවුසා දෙස සෝපාහාසයෙන් ද කෝපයෙන් ද බැලූ රජ‘තා තවමත් ඉවසන්නේ දැ'යි ඇසුවේය.‘එසේය රජතුමනි. මම තවමත් ඉවසමි'යි තාපස තෙමේ ද ඉවසිල්ලෙන් කීයේය. එබසින් තවත් තරහ උපදවාගත් රජු ‘මොහු ගේ අත් පා සිඳලව'යි අණ කළේය. සි‍රුරෙන් වෙන්ව ගිය, තවුසාගේ අත් පා ‍දැක දැකත්, වියරු ලෙස හැසිරුණු රජු ‘තා තවමත් ක්ෂාන්තිවාදී දැ'යි අසන්නේ, තවුසා ද‘එසේය රජතුමනි! මාගේ ඉවසිලි ඇත්තේ සම්, මස්, ඇට ලේ නහරවල හෝ, අත් පාවල හෝ නොව හදවතෙහිය'යි මෙත් සිතින් කීවේය. එහෙත් දරාගත නොහී කෝපයෙන් රත්ව ගිය රුධිරය ඇති රජ තෙමේ තවුසා ගේ කන් හා නාසය ද කපන්නට අණ කළේය. දැන් තවුසා ලේ විලක් මැද මරණය හා සටනකය. මෙවේලේ තවුසාට දානය ගෙන එමින් සිටි ප්‍රධාන දායක එහි පැමිණියේය. වේදනාවෙන් පීඩිතව, එහෙත් මෛත්‍රී සහගත මුහුණින් රජු දෙස බලා හිඳින තවුසා දැක‘ඔබ වහන්සේ රජුට එරෙහිව වදනක් හෝ නොදොඩන්නේ මන්ද? ඔබ වහන්සේට රජු පිළිබඳ තවමත් තරහක් නො‍දැනේද?'යි විස්මිත හඬින් ඇසීය.‘පින්වත! මම කෝප නොවෙමි, මට තළාපෙළා පහර දුන්නද, අත් පා කන් නාසාදිය කපා සිඳ දැම්ම ද රජු ගැන මා සිත කිසිදු තරහක් නොවේ. වෛරයක් ද නොවේ. ඔහු බොහෝ කාලයක් යහතින් ජීවත්වේවා'යි කීය.මේ ක්ෂාන්තිවාදී ජාතකයේ එන කලාබු රජු ගේ ක්‍රියා කලාපය පිළිබඳ කෙරෙන විස්තරයේ කොටසකි. මේ කතා පුවතින් දෙන පණිවුඩය කෙබඳුද? තමාගේ කිසිදු වරදක් නොමැතිව මේතරම් වධ හිංසා කළ අයටත් බොහෝ කාලයක් ජීවත්වේවායි මේ තවුසාණන් ප්‍රාර්ථනා කළේය. මේ මොනතරම් ආශිර්වාදාත්මක ප්‍රකාශයක්ද? මේ සා වධ වේදනාවක් සාමාන්‍ය මනුෂ්‍යයකුට ඉවසිය නොහැකි බව සැබෑය. ක්ෂාන්තිවාදී තවුසාට තරම් ඉවසීමේ හැකියාවක්, තමන්ගේ සතුරා දෙසත් මෙත් සිතින්, සතුටින් බැලීමේ හැකියාවක් ඔබට නොතිබෙන්නට පුළුවන. එහෙත් ඔබ එදිනෙදා ජීවිතයේ මුහුණ දෙන සුළු සිදුවීමකදී පවා කෝපයෙන් රත්ව, ආවේගශීලීව අන්‍යයන් හා වෛරී වන අවස්ථා මොනතරම් තිබේද?ඔබ ප්‍රාණය හා සරි ඔබගේ දරුවා යම් මොහොතක ඔබට අකීකරු වේ නම් ඔබගේ ප්‍රතිචාරය කෙබඳුද? දරුවන් හදාවඩා ගනිමින් ජීවිතයේ දුක සතුට බෙදා ගන්නා අඹුසැමියන් අතර මොනතරම් පරස්පරතා වේද? කුකුළා හඬලන්නටත් පළමුව අවදිව ළිප ගිනි මොළවා බත් පත සරි කරදී, දරුවන් පාසලට යවන මව ගේ අතින් යම් සුළු වරදක් වී නම් එය නොඉවසන දරුවන් කොතරම් වේද? ඔබ මෙන්ම ඔබගේ සමීපතමයන් ගැන යම් අධ්‍යයනයක් කරන්න. ඔවුනොවුන් අතර ඉවසීම, සමාජශීලී බව, යටහත්ව සලකා බැලීම, ගරු කිරීම සීමාසහිත බව ඔබට අවබෝධ වේ. යමක් කල්පනාවෙන් සිතා තේරුම් ගන්නා පිරිස අඩු බව ඔබට අවබෝධ වේ. මේ සියල්ලට හේතුව රාගයෙන්, වෛරයෙන්, ක්‍රෝධයෙන් ආදී කෙළෙස් වලින් සිත දූෂ්‍ය වී තිබීමය.සිත දූෂ්‍යවූ විට ඔබට ජීවත්වන්නට සිදුවන්නේ ආතතියෙනි. ඉවසීමක් නැති පරිසරය ඊට වඩාත් බලපායි. මේ සා විශාල රෝගීන් පිරිසක් රෝහල්කරා ඇදෙන්නේ කවර හේතු නිසාදැයි හොඳින් සිතා බලන්න. ඔබ කවර රෝගියෙක් වුවද එය සුව වීමට මානසිකත්වය ප්‍රබල සාධකයකි. ආතතියෙන් පිරුණු මනස ඔබ රෝගියෙක් කිරීම වැළැක්විය නොහැකිය.අතීතයේ අපේ මුතුන් මිත්තන් කීවේ දෙන්න දෙමහල්ලන් ගේ දබර බත ඉදෙන කම් පමණකැ'යි කියාය. කීවා සේම ඒ අඬදබර සුළු වේලාවකට පමණි. වෛරය, ක්‍රෝධය වර්ධනය කරමින් දිගින් දිගටම එය පවත්වාගෙන යන්නට තරම් ඔවුහු අඥාන නොවූහ. ඒ කල්පනාකාරීව සිතා බැලීමේ යම් හැකියාවක් ඔවුන් සතු වූ නිසාය.එහෙත් අද සමාජයේ බොහෝ දෙනා මායාවට හසුවී, අඬදබර දික්කසාදය දක්වා දුර දිග ගෙන යන සැටි සුලබය. අවි ආයුධ අතට ගන්නට තරම්, ප්‍රාණය උදුරාගන්නට තරම් කෝප ගන්නා ආකාරය අපි දකිමු.පවුලේ අඹුසැමියන්, මවුපිය දූදරුවන් ගේ සිට මුළුමහත් සමාජයම මෙලෙස වියවුලට පත් වන්නේ ඉවසීමක් නොවන නිසාය. ක්‍රෝධය බලවත් නිසාය.අධික කෝපය, තරහව ඔබගේ ශරීරයේ සමතුලිතබව බිඳලන බව, එය ලෙඩ රෝගවලට ප්‍රබල හේතුවක් වන බව ඔබ දන්නවාද?බුදුරජාණන් වහන්සේ එක් අවස්ථාවක මෙසේ දේශනා කළහ. කෙනෙකුට නෙත් ඇදගන්නා රූපයක් තිබීමම තව කෙනකුට ඔහු ගැන තරහ ගැන්මට හේතුවකි.‘මට හොඳට නින්ද යනවා’ යැයි කෙනෙක් කියන බසම නින්ද අඩු කෙනාගේ කෝපයට තරහවට හේතුවකි. සැප සම්පත්, ඉඩකඩම්, දේපළ ඇති කෙනා ද, කීර්ති ප්‍රශංසා යහපත් මිතුරන් ඇති අය තව කෙනෙකුගේ කෝපයට ලක්වෙති. ඒ අනුව කෙනෙක් පිළිබඳ තරහ, ක්‍රෝධය ඇති කර ගැනීමට වරදක් වීමම අවශ්‍ය නොවේ.බුදුරජාණන් වහන්සේ මෙසේ විස්තර කරන්නේ සාමාන්‍ය මනුෂ්‍ය ස්වභාවයයි. උන්වහන්සේ අපට උගන්වන්නේ සිත දූෂිත කරන එවැනි සිතිවිලිවලින් මිදී ලෝකය දෙස මෙත් සිතින්, සතුටින් බලන ලෙසටය.මේ ලොව සර්පයින් සිවු වර්ගයක් සිටී. දෂ්ට කළ මොහොතේ විෂ වුවද පසුව විෂ නැති සර්පයින් එක් වර්ගයකි. දෂ්ට කළ මොහොතේත්, පසුවත් විෂ ඇති සර්පයින් තවත් වර්ගයකි. දෂ්ට කළ මොහොතේ විෂ රහිත එහෙත් පසුව විෂ ඇත්තේ අනෙක් වර්ගයයි. දෂ්ට කළ මොහොතේ ද, පසුව ද විෂ නැති සර්පයින් ඊළඟ වර්ගයයි. සමාජයේ ඔබ සමඟ වෙසෙන මනුෂ්‍යයින් ද මේ වර්ග හතරෙන් එකකට අයත්ය. තරහව, ක්‍රෝධය, පළිගැනීම ඇතිවන්නේ ඒ අනුවය. එහෙත් අප තෝරාගත යුතු වන්නේ සිවුවැනිව සඳහන් කළ අවස්ථාවයි. එනම් වරදක් ව‍ූයේ නම් පළිගැනීමක් වූයේ නම්, ඒ මොහොතේද, පසුව ද තරහ ‍නොගැනීමයි. වෛරය, ක්‍රෝධයෙන් මත්ව නැවත ප්‍රතිචාර දැක්වීමට නොයාමයි. එවිට ප්‍රශ්න දුර දිග යන්නේ හෝ අලුත් ප්‍රශ්න නිර්මාණය වන්නේ හෝ නැත.කෝප නොවී, තරහ නොවී සතුටින් බලන්නට නම් එහි ආදීනව තේරුම් ගැනීම වැදගත්ය. මෙහි බියසුළු වීමක් ගැන සඳහන් නොවේ. සත්‍ය තේරුම් ගෙන ලෝකය දෙස සතුටින් බලන්නට උත්සාහ කිරීම තමන්ට මෙන්ම අනුන්ට ද වැඩදායී වේ. එවිට සිත නිරවුල්ය.රමණී සුබසිංහramaniksu@yahoo.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=af14101217</link>
    <topic>යාල්දේවි බෝම්බයෙන් දිවි ගලවාගත් දෙදෙනකුගේ කතාව</topic>
    <author>ඉනෝකා සමරවික්‍රම</author>
    <content>කපිතාන් ජයසුන්දර සිසිර බණ්ඩාර බිරිය සමඟ‘යාල්දේවි’ දුම්රිය යළිත් යාපනයට ගමන් අරඹනු ඇත. එකල උතුරු මාර්ගය බොහෝ ආදායම් ඉපයුවේය. උතුරු මාර්ගයේ දුම්රිය ඇරැඹියේ 1905 දීය. කොටි ත්‍රස්තවාදීන් විසින් යාල්දේවි දුම්රිය 1985 ජනවාරි 19 දින පුපුරුවා හැරීමත් සමඟ ගමන ඇනහිටිනි. විසිනව වසරකට පසු යළිත් යාල්දේවි රජ ගමනේ යන දා අවසන් වරට එහි ගමන්ගත් එදින ඛේදවාචකය දෑසින් දුටු දෙආකාරයක වීරයන් දෙදෙනෙකු පිළිබඳවයිමේ සටහන.මෙය ලියන මොහොත වන විටත් දුම්රිය මඟීන් කතා කරමින් සිටිනුයේ දුම්රිය වර්ජනය පිළිබඳව විය හැක. ඉල්ලීම් ලබාගැනීමේ මාර්ගයක් ලෙස දුම්රිය සේවකයින් වර්ජනය කිරීම අවියක් කැරගෙන ඇත. මේ ලියන්නේ දුම්රිය වර්ජනය ගැන නොවේ.කොතරම් බාධක මධ්‍යයේ වුවද දුම්රිය දෙපාර්තමේන්තුව රජයේ මැදිහත්වීම යටතේ කලකට ඉහත නවතා දමා තිබූ යාල්දේවි දුම්රිය ගමන් සේවාව යළි ආරම්භ කිරීමට කටයුතු යෙදීම ගැනය. ඒ අනුව එකල බෙහෙවින් කතාබහට ලක්වුණ උතුරු දුම්රිය මාර්ගයේ ධාවනය වූ යාල්දේවි දුම්රිය පසුගිය වසරේ දී කොළඹ සිට කිලිනොච්චිය දක්වා ගමන් ආරම්භ කළේය.හෙට කොළඹ සිට යාපනේ දක්වා යළි යාල්දේවි ගමන් ඇරඹුව ද කොටි ත්‍රස්තයත් මුරුගන්ඩි හිදී බෝම්බ පුපුරවා යාල්දේවි දුම්රියේ ගමන්ගත් හමුදා භටයන් ඇතුළු 35 දෙනකුට මරු කැඳවූ සිද්ධිය දුම්රිය ඉතිහාසයේ නොමැකෙන සටහන් තැබුණු සිද්ධියකි.දැන් මිනිසුන්ට ක්‍රමයෙන් යුද්ධය මෙන්ම යුද සමය ද එහිදී සිදුවූ ජීවිත හානි ද දේපළ හානි ද ක්‍රමයෙන් අමතක වෙමින් පවතී. එහෙත් යුද්ධය හා කොටි ත්‍රස්තවාදීන් කළ විනාශය තවමත් මේ දැන් සිදුවූවා මෙන් මතක තියෙන අය තවමත් අප අතර සිටිති. ඒ ඔවුහු යුද පිටියේ හෝ ඊට අදාළ සිදුවීම්වලට සෘජුවම මුහුණ දුන්නෝය.කොළඹ - යාපනය යාල්දේවි දුම්රිය ගමන නැවත ආරම්භ කැරෙන මේ මොහොතේ අපට සිහිපත් වන්නේ 1985 වසරේ ජනවාරි දහනවවැනිදා සිදුවූ මහා ඛේදවාචකයයි. මේ කතා පැරැණි යැයි හෝ නොයෙක් වර කියවා ඇතැයි කෙනකුට සිතෙන්නට පුළුවන.එහෙත් කිසිදින අමතක කළ නොහැකි මේ ඛේදවාචකය දෑසින් දුටු ඒ මොහොතේ ජීවිතය පරදුවට තබා කටයුතු කළ යුද්ධයේ සැබෑ විරුවකු අපට හමුවූයේය. ඒ කපිතාන් ජයසූරිය සිසිර බණ්ඩාර මහතාය.එක්දහස් නවසිය පනස් හය වසරේ ආධුනික සෙබළකු ලෙස ශ්‍රී ලංකා යුද හමුදාවේ පාබල රෙජිමේන්තු‍වට බැඳුණු සිසිර බණ්ඩාර අතීතය සිහිපත් කරන්නේ මෙසේය.“මම හමුදාවට බැ‍ඳෙන කොට වයස දහනවයක් විතර ඇති. ඒ කාලේ යුද්ධයක් තිබුණේ නැහැ. ඒ කාලේ හමුදාවේ රාජකාරිය කරපු අපි වරායේ කම්කරුවෝ ස්ට්‍රයික් කරපු වෙලාවේ නැව්වලින් බඩු ගොඩ බෑවා. ඒ වගේම ඉන්දියාවෙන් හොරෙන් එන අය අල්ලන්න වෙරළ ආරක්ෂකයෝ හැටියට මන්නාරම යාපනය ආදී වෙරළ තීරවල සේවයේ යෙදී සිටියා.මම හමුදාවට ඇවිත් මාස තුනකට පස්සේ තමයි එස්.එස්.සී විභාග ප්‍රතිඵල ආවෙ. මම ඉංග්‍රීසි විෂයක් හැටියට කරලා තිබුණා. එය සමත්වුණා. ඒ කාලේ හැටියට එස්එස්සී සමත් කියන්නේ අද බීඒ පාස් වගේ. මට උසස් වීමක් ලැබුණා ඒ හමුදාවේම ලිපිකරු සේවයට.ඉන්පසුව මම කෝප්‍රල් කෙනෙක් හැයටියටත් ඉන්පසුව විභාගවලට පෙනී සිට, ආයතන සංග්‍රහයේ හැටියට උසස්වීම් ලැබුවා. කොහොමහරි යුද්ධය පටන් ගත්ත කාලේ වෙනකොට මං විශ්‍රාම යන්න කාලෙත් ඇවිල්ලා. නමුත් ඒ කාලේ විශ්‍රාම ගැනීම් අහෝසි කළා. මම රටේ සෑම පළාතකම වා‍ගේ සේවය කළා.පසුව මම ගැසට් නිලධාරියකු හැටියට පත්වුණා. අම්පාරට තමයි පළමු පත්වීම ලැබුණේ. එතැනින් අවුරුදු දෙකකට පස්සේ උසස්වීමක් ලැබුණා. ඒ ලැබිලා ආවේ පනාගොඩට. ඒ ආවම මට තිබුණේ භට කාර්යය සම්පාදක නිලධාරි හැටියට කටයුතු කරන්නයි. ඇඳුම්, වාහන, මේ ආදී සියලු කටයුතු පිළිබඳව සොයා බලන්න ඕනෑ.ඒ අනුව මට පැවරුණ එක් රාජකාරියක් තමයි යාපනේ අර්ධද්වීපයේ සිටින හමුදා සෙබළුන්ට වැටුප් හා පතුරොම් ගෙනයාම. මට මේ කාර්යය පැවරුවේ අණදෙන නිලධාරි ඒ.එම්.යූ. සෙනෙවිරත්න. එදා දහස් ගණනකගේ වැටුප් මුදල් මා අත තිබුණා. පතුරම් තිබුණා. මගේ ආරක්ෂාවට නිලධාරීන් විසිපහක් දුන්නා.ඒ අතරම මගේ නිලයේම කෙනෙකුත් හිටියා. ඔය සිද්ධිය වෙන දවසට කලින් දවසේ මුදල් මාරුකරගෙන ඇවිත් තිබුණේ. මා ළඟ ආරක්ෂාවට තිබුණේ පිස්තෝලයක් පමණයි. එදා ඒ කියන්නේ එක්දහස් නවසිය අසූපහේ ජනවාරි දහනමවැනිදා උදේ පහයි හතළිස්පහට කොටුවෙන් යාපනයට යන දුම්රිය පිටත් වුණා. එදා යන්න පුළුවන් වුණේ අලිමංකඩට විතරයි. එහෙම වුණේ ඉස්සරහා දුම්රිය මාර්ගය පුපුරවලා තියෙනවා යන්න බැහැ කියන ආරංචිය ලැබුණා.මම මා භාරයේ තිබු‍ණ මුදල් ඔක්කෝම පතුරොම් අලිමංකඩ කඳවුරේ ප්‍රධානියාට භාරදුන්නා. ඒ දීලා කොළඹින් පණිවුඩය ලැබෙන තුරු හිටියා කොහොම හරි පාර හොඳයි කියන ආරංචිය ලැබුණට පස්සේ දුම්රිය ආයෙම කොළඹට එන්න පිටත්වුණා. එතකොට වෙලාව හවස පහයි දාසයට විතර ඇති.ගමන පිටත්වුණා. ස්ටේෂන් දෙක තුනක් පහුවුණා. එදා දුම්රිය දෙපාර්තමේන්තුවේ වැඩ කරපු අය ලෙඩ නිවාඩු දාලා වැඩට ඇවිල්ලා නැහැ. අතරමඟදි දෙමළ අය නැග්ගෙත් නැහැ. කොහොම හරි හවස හයයි කාල විතර වෙනකොට අමාරුම ප්‍රදේශ පහුකළා කියලා මගේ නිලධාරීන් කිව්වා.ඊට පස්සේ අපි හිතේ නිදහසින් ආවා. ඒත් වැඩිදුර එන්න ලැබුණේ නැහැ. මහා පිපිරුම් ශබ්දයක් ඇහුණා. මම හිටපු පෙට්ටිය කැඩිලා වෙන්වුණා.” කපිතාන් සිසිර බණ්ඩාර අතීතය සිහිපත් කරන්නේ එසේය. ඔහු කියන පරිදි ඒ එකල යාල්දේවි දුම්රිය කොටි විසින් පුපුරුවා හරින බවට ආරංචි පැතිර තිබිණි.දුම්රිය ගමන් කළේ අඳුරේය. කෙසේ හෝ එදා ඒ ගොම්මන් අඳුරේම ඉදිරියට ඇදී ගිය දුම්රිය නතර වූ මොහොතේ කපිතාන් සිසිර බණ්ඩාර දුම්රිය රියදුරුට කතාකොට නැවත සිද්ධිය තිබූ තැනට යමු යැයි යෝජනා කළේය. වචනයක් වත් කතා නොකළ රැපියෙල් ලියනගේ දුම්රිය ආපස්සට පදවාගෙන ගියේය.සිද්ධිය වූ ස්ථානයේ තුවාල ලබා සිටි අය කඩිනමින් දුම්රිය පෙට්ටි කෑල්ලට දමා ගැනීමට කපිතාන් සිසිර බණ්ඩාර කටයුතු කළේය. ඔහුට තම ජීවිතය පිළිබඳව අවදානමක් නොදැනුණේය. ඔහුට අවශ්‍ය වූයේ වර්ග කිරීමකින් තොරව අනතුරට පත්ව සිටින සෙබළුන්, සාමාන්‍ය ජනතාව ආදී සැමට ජීවිතය ලබා දීමටය. කරපිටින් ගෙනා විසිඅටදෙනා අතරින් විසිදෙනෙක් බේරා ගැනීමට පුළුවන් විය.එදා කොටි බෝම්බය පිපුරුවාට පස්සේ අනතුරට පත්වෙලා හිටපු බිම වැටිලා, වතුර වළවල්වල වැටිලා හිටපු අයටත් දිගට හරහට වෙඩි තිබ්බා. බෝම්බය පුපුරුවලා තිබුණේ මුරුගන්ඩි වලදි. හරියට අඳුරේ පේන්නේ නැහැ. මං මගේ සෙබළු ගෙනාව. විසිඅට දෙනෙකුව කෝච්චි පෙට්ටි කෑල්ලට දාගත්තා.ඔය අතරේ මට කෙනෙක් කෑගහනවා ඇහුණා. ඔහු හිරවෙලා හිටියේ. මම ඔහුට කිව්වා පුළුවන් හැටියට මගෙ කරට නඟින්න කියලා. සුන්බුන් අතරින් මතුවෙලා ඔහු මගෙ කරට ආව. මහත්තයා පොඩ්ඩක් ඉන්න කියලා බෑග් එකට අත දාලා මට ටෝච් එකක් දුන්නා. ඒ වෙලාවේ තමයි මම දැනගත්තේ ඒ හාමුදුරු නමක් කියලා.කොහොම හරි මම විසිඅටදෙනෙක් කෝච්චි පෙට්ටියට දාගත්තා. ඒ අතර හිටියා එදා අලිමංකඩ කඳවුරේදි අපට ප්‍රවේශමෙන් ගිහිල්ලා අනුරාධපුරයේ ඥාතීන්ට බාරදෙන්න කියපු කාන්තාවකුයි අත දරුවෙකුයි. එයා හිටියේ අපි හිටපු කෝච්චි පෙට්ටියේ. ඒ කාන්තාවට කිසිම අනතුරක් නැහැ. ඇය තමයි කොටි යාල්දේවි පුපුරවනවා කියලා හමුදාවට එදා ඔත්තුව දුන්නේ.කොහොම හරි අපි අනුරාධපුරයට ආවා. අර කාන්තාව එය‍ාගේ ඥාතීන්ට බාර දුන්නා. මා එක්ක ගිය සෙබළු මැරුණා. මට ඒක දරාගන්න බැරිවුණා. මගෙ බිරිය හොඳටම බයවෙලා. මගෙ ඥාතියෙක් සිද්ධිය දැනගෙන අනුරාධපුර රෝහලට කතාකරලා. ඒ වෙලාවේ එතැන හිටපු හෙදියකට මතක තිබිලා මගේ නිල ඇඳුමේ ගහලා තිබුණ මගෙ නම.ඇය කියලා මම හොඳින් කියලා. ඒ දවස්වල මගෙ දරුවෝ පුංචියි. දුව ශිෂ්‍යත්ව විභාගය සමත් වෙලා අලුත් පාසලක සම්මුඛ පරීක්ෂණයට යන දවස. ඒත් මට එදා ගෙදර යන්න බැරි වුණා. මං අදටත් හිතනවා මං එදා බේරුණේ මගෙ දරු ‍ෙදන්නගෙයි බිරියගෙයි වාසනාවට කියලා. ගියවර යාල්දේවි ගමන ආරම්භ කරපු වෙලාවේ මටත් යන්න ආරාධනාවක් ලැබුණා.එරින් අලහකෝන් පවුලේ අය සමඟදැන් ‘යාල්දේවී’ යාපනයට යන්න හදන මොහොතෙත් මට ආරාධනාව ලැබිලා තියෙනවා. මට මගේ රට ගැන ආඩම්බරයි. ඒ මගෙ දරුවෝ ගැන ආඩම්බරයි. අද මගෙ පුතා පළමු පෙළේ දුම්රිය රියැදුරෙක්. යාපනයට යන මේ දුම්රිය මගෙ පුතා ධාවනය කරාවිද කියන්න මං දන්නෑ. එහෙම වුණොත් ඒක මට විශාල ආඩම්බරයක්. කපිතාන් සිසිර බණ්ඩාර කියන්නේ හැඟීම්බරවය.අද ඔහු ජිවිතයේ සැඳෑස‍මය ගෙවන්නේය. මිනිසුන් මිනිසුන්ට උදව් කරන්නේ කිසිදු ලාභ ප්‍රයෝජන අපේක්ෂාවෙන් තොරවය. එදා මාර කටින් දිවි ගලවාගත් මේ යුද හමුදා නිලධාරියා තම රැකවරණය යටතේ ගෙන ආ තරුණ ගැහැනිය හා බිලිඳා අද කොහේ ඇතිදැයි අපි සොයන්නට වීමු. ඇය සොයා ගන්නට ද කපිතාන් සිසිර බණ්ඩාර අපට සහාය වූයේය.ඇය එරින් අලහකෝන්ය. අපි ඇය සොයා ඉකුත් හැන්දෑවේ වාද්දුවේ පිහිටි ඇගේ නිවසට ගියෙමු.“මා හොයාගෙන ආවාට ගොඩාක් පින්” ඇය අප පිළිගත්තේ එසේ කියමිනි. ඔය සිද්ධිය වෙනකොට මට අවුරුදු විසිගාණක් විතර ඇති. මං උපන්නේ යාපනේ. ඉස්කෝලේ ගියේ හැදුනේ වැඩුණේ යාපනේ. මේ තියෙන්නේ ඔක්කෝම ලියකියවිලි. (ඇය එකින් එක සහතික ගෙන පෙන්වයි) අපේ තාත්තගෙ තාත්තා දකුණේ.එයා ඒ කාලේ යාපනේ පදිංචි වෙලා. ඔවුන් ව්‍යාපාර කළේ. ‘ඉස්සෝ අයිස් ගහන එක’ කළේ. ඒක හරි ලාභයි. කළපුවෙන් අල්ලන ඉස්සෝ කොළඹ එවනවා. මම තරුණ කාලේ කළපුවේ විසිදැල දාල ඉස්සෝ අල්ලනවා. මං කසාද බැන්දේ දෙමළ කෙනෙක්. මගෙ ගෙදරින් විරුද්ධ වුණා. ඒත් පස්සෙ කැමැති වුණා.ඔහු සෙල්වරාජා - දුම්රිය දෙපාර්තමේන්තුවේ වැඩ කළේ. මට දරුවෝ තුන්දෙනයි. අපි තේ කඩයක් කෙරුවා. ඒ අලිමංකඩ කඳවුරට කිට්ටුව. හමුදාවේ අය කඩේට එනවා යනවා. මං දෙමළ කෙනෙක් බැන්දා කියලා සිංහල මිනිස්සුන්ට තියෙන ආදරේ අඩු වුණේ නෑ. ඒ කාලේ යාපනේ සිංහල දෙමළ මිනිස්සු සහයෝගයෙන් හිටියා.යුද්ධ කාලේ කොටි බෝම්බ පුපුරවන්න හදන ඒවා මගෙ මහත්තයට ආරංචි වෙනවා. එයා මට ඇවිත් කියනවා. යාල්දේවි පුපුරපු දව‍ෙස් උදේ මහත්තයා මට ඇවිත් කිව්වා එයාට ජෙසි කියල මුස්ලිම් ළමයෙක් කිව්වා පුනරින්වල බෝම්බ පුපුරවන්න හදනවා කියලා. යාල්දේවියටත් බෝම්බ ගහනවා කියලා ආරංචියි කියලා.මහත්තයා මගෙන් ඇහුවා මොකද කරන්නේ කියලා. මම කඩේට ආ වැඩිහිටි සිංහල කෙනෙක්ට කිව්වා මේ ආරංචිය කෑම්ප් එකට කියන්න කියලා. ඒත් එයා කැමැති වුණේ නැහැ. මගෙ ලොකු පුතාට අවුරුදු අටයි. පොඩි පුතාට අවුරුදු හයයි. දුවට අවුරුදු දෙකහමාරයි. මම තීරණය කළා කඳවුරට යන්න. මං නිල්පාට සාරියකුත් ඇඳලා දරුවත් අරගෙන එළියට බැස්සා.මහත්තයා කිව්වා කවුරුහරි ඇහුවොත් දුම්රියේ වැඩ කරන සිංහල අය‍ගේ කෑම සල්ලි එකතු කරන්න යනවා කියමු කියලා. කඳවුරට යන්න හැතැප්ම භාගයක් විතර තියෙනවා. මං පයින්ම ගියා. ගේට්ටුවේ හිටපු නිලධාරියට කිව්වා ලොකු මහත්තයට කියන්න කොටි බෝම්බ පුපුරවන්න හදනවා කියලා. ඒත් ඒ නිලධාරියා ඒ පණිවුඩය කියන්න කැමැති වුණේ නැහැ.ඒක බොරු ආරංචියක් හෝ නොමඟ යැවීමක් වෙන්නැති කියලා ඔහු මාව ලොකු සර් ළඟට ගෙනිච්චා. ඒ ලොකු සර් තමයි පාරමී කුලතුංග මහත්තයා. ඔහු එතකොට මේජර්. මම සර්ට විස්තරේ කිව්වා. ඒ අනුව හමුදා මෙහෙයුම් කරල පරන්තන්වල තිබ්බ බෝම්බ පුපුරවලා හැර තිබුණා. මං ගෙදර එන්න ලෑස්ති වුණා. ඒත් සර් මට කිව්වා අම්මා ඔයා ගෙදර යන්න එපා.මට ඔයයි බබයි යවන්න බෑ ඕගොල්ලෝ අනාරක්ෂිතයි කියලා. ඒ ගමන තමයි මම අනුරාධපුරේ ඥාතියෙක් ළඟට යන්නම් කිව්වේ. සර් මාව නිලධාරියකුට බාර දුන්න පරිස්සමෙන් එක්ක යන්න කියලා. හවස පහයි තිහට විතර‍ කෝච්චිය ආවා. සර් මාව බාරදුන්නේ කමාන්ඩෝ සිල්වා කියලා කෙනෙකුට. ඒ වෙලාවේ මං හුඟාක් අසරණ වෙලා හිටියේ. මට මගෙ දරු දෙන්නා මහත්තයා මතක් වුණා. අන්තිමට මං දරාගන්න බැරි දුකකින් කෝච්චියට නැග්ගා.අනේ මට එදායින් පස්සේ පාරමී සර් හොයාගන්න බැරිවුණා. සර් ඉන්න තැන මං දැනගෙන හිටියේ නැහැ. මං එදා මගේ ජීවිතය දරුවන්ගේ මහත්තයගේ ජීවිත පරදුවට තියලා කරපු දේ ගැන හොඳටම දැනගෙන හිටියේ පාරමී සර් විතරයි.එරින් තම කතාව කරගෙන යන අතරේ මහහඬින් ඉකිබිඳ හඬන්නට වූවාය. අතීතය සිහිකරන විට අද ද ඇයට උහුලාගෙන සිටීම අපහසුය. ඇගේ දෙවුර ගැස්සෙයි. ඇගේ ඔඩොක්කුවට එක සීරුවට කඳුළු කැට සැලෙයි.මේ ගැහැනිය මෙතරම්ම හඬන්නේ ඇයි? අපට සිතුණි.මං හරි අසරණයි. මම එදා කරපු දේ නිසා තමයි මගෙ මහත්තයා පිස්සෙක් වුණේ. මට දරුවන්ට උගන්න ගන්න බැරිවුණා. ඒත් මං ඒ ගැන තැවෙන්නේ නැහැ. මං මගෙ දරුවන්ට වගේම හමුදාවටත් රටටත් ආදරය කළා. ඒ නිසයි මං ඔත්තුව දෙන්න කඳවුරට ආවේ. එදා මුරුකන්ඩි පහුවෙනවත් එක්කම ‍කෝච්චිය පිපිරුවා.ඒ සිද්ධිය ඇස්දෙකින් දකින්න තරම් මං පවුකාරියක් වුණා. මට හොඳටම මතකයි අලිමංකඩ ඉඳලා හැන්දෑවේ ආව කෝච්චියට කිලිනොච්චියේ දී එකම එක හාමුදුරුනමක් විතරයි ගොඩවුණේ. එදා දෙමළ අය ගොඩවුණේ නැහැ. මම හිටියෙ කෝච්චියේ වෙන තැනක. ඒත් හමුදාවේ අය අම්මයි බබයි ඉස්සරහට යන්න කියලා ඔය කපිතාන් සිසිර බණ්ඩාර මහත්තයා හිටපු පෙට්ටියට මාව යැව්වා.එදා මාත් එක්ක කතා කර කර ආව හමුදාවේ හුඟාක් අය ඇස්පනාපිට මැරිලා හිටියා. මගේ පුංචි දුව මා බදාගෙන හිටියා. කොටි වෙඩි තිබ්බා. එදා මට හොඳටම මරණ බය දැනුණා. මම දරුවා බඩයට තියාගෙන කෝච්චි පෙට්ටියේ බිම දිගා වුණා. මට මගේ දරුවෝ මහත්තයා මතක් වුණා. එදා හිතට දැනුණ ගින්දර ගැන කියන්න වචන නැහැ.තුවාලකාරයෝ මළමිනී එක්ක අපිත් ආවා. අනුරාධපුරයෙදි මා ඥාතියාට බාර දුන්නා. ඔය සිද්ධිය වුණාට පස්සේ පාරමී සර් අහලා තියෙනවා අම්මයි බබයි හොඳින් ද කියලා. මට ඒක කිව්වේ හමුදා නිලධාරියෙක්. අනුරාධපුරේ ඉඳලා මම ආයෙත් ගෙදර ආවා මාසයකට විතර පස්සේ. එතකොට බය ටිකක් තුරන් වෙලා තිබුණේ.ඒත් ඔත්තුව දුන්නා කියන සැකේට කොටි වෑන් එකකින් ඇවිත් මහත්තයව අරගෙන ගියා ඒ අවුරුද්දෙම පෙබරවාරි මාසේ. හොඳටම ගහලා ගහලා මහත්තයා එදා හැන්දෑවේ ගෙනත් දැම්මා. අපොයි දෙවියනේ අපි ඒ විඳපු වේදනාව. එයා‍ගේ කල්පනාව නැතිව ගියේ ඊට පස්සේ. මං වාද්දුවට ආවා දරුවොත් අරගෙන. මහත්තයා අලිමංකඩ එයාගේ අම්මලා එක්ක ඉන්න කැමැති වුණා. ඒත් අන්තිමට එයත් මෙහෙට ආවා. මගෙ මහත්තයා අකාලේ මැරුණා.”තම ස්වාමියා සිහිකරමින් එරින් යළිත් වැලපෙන්නට වූවාය. ඇයට ඇගේ දරුවන් තිදෙනාට හොඳින් උගන්වා ගැනීමට නොහැකි විය. යාපනයේ අලිමංකඩදී යමක්කමක් ඇතිව ජීවත්වූ ඔවුන් එතැනින් පිටව ආවාට පසු බොහෝ ආර්ථික අමාරුකම් වලට මුහුණ දුන්නේය.මගේ පුංචි ගේ සුනාමියට හසුවුණා. මගෙ දරුවන්ට උගන්වාගන්න බැරිවුණා. ඒ මට ඒ අයට උගන්වන්න පුළුවන්කමක් නොතිබුණු නිසයි. මං ඉඳිආප්ප තෝසේ හැදුවා. පුතාලා දුක්වුණා මං දුක්විඳින එක ගැන. මගෙ බාල පුතා තමයි අද පවුලටම බලන්නේ. එදා අතදරුවෙක්ව හිටපු දුව අද විවාහකයි.දුවට ඉන්න ගෙයක් දොරක් නැහැ. එයා ගාමන්ට් එකක වැඩ කරන්නේ. ලොකු පුතා දුම්රිය දෙපාර්තමේන්තුවේ. අවුරුදු හතරක් වෙනවා. දවසට තුන්සීයේ පඩියට වැඩ. තාමත් ස්ථිර නැහැ. එයා දරු පවුල්කාරයෙක්. බාල පුතාටත් දරුවෝ ඉන්නවා. එයා කොරියාවේ. එයා තමයි හැමෝටම බලන්නේ.” එරින් පවසන්නේ කනගාටුවෙනි.තම ජීවිතය ගැන හෝ දරුවන් පිළිබඳව නොසිතා රට ගැන ශ්‍රී ලංකා හමුදාව ගැන සිතා එදා එඩිතරව ඉදිරියට පැමිණි මේ ගැහැනිය අද හුදකලා වී ඇති සැටිය. මෙවැනි කාන්තාවන් තවත් අප රටට සිටියේ නම් කොතරම් අග‍ෙන්ද? යුද පෙරමුණට නොගිය ද ඇය ද විරු දියණියකි. සමුගෙන ඒමට පෙර ඇය අපට මෙසේ කීවේ ආයාචනයක් කරන්නා සේය.මගේ ජීවිතය තියෙන්නේ මං උපන් යාපනේ අලිමංකඩ. ආයෙමත් යාල්දේවි යන එක ගැන ආඩම්බරයි. මට වෙන කිසිම දෙයක් එපා. මට මගේ ගෙදරට යන්න තියෙනව නම් ඒ ඇති. දියුණු වෙන්න මං දන්නවා. මගේ දෑත තවමත් හයියයි. මට විසිදැල දාලා ඉස්සෝ අල්ලන්න පුළුවන්. යුද්දේ නැති නිසා ඉස්සර වගේ මාතර කඩයක් උතුරේ අරින්න පුළුවන්. මට මගේ දුක කියන්න කෙනෙක් නැහැ. ජනාධිපතිතුමා ආරක්ෂක ‍ලේකම්තුමා හමුවෙන්න තියෙනවා නම් ඒක මගේ ජීවිතේට ලැබෙන වාසනාවක්.”ඉනෝකා සමරවික්‍රමඡායාරූප - විමල් කරුණාතිලක කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=af14101218</link>
    <topic>කටුනායක ආගමන නිලධාරීන් ඔබ සමඟ අන්තිමට හිනැහුණේ කවදද?</topic>
    <author/>
    <content>ගාල්ලේ දෙව්සිරි පී. හේවාවිදාන ලංඩන් නුවර සිට අසයිමයිකල් ගේනර් හා බිරිඳ ට්‍රීෂා (Trisha) මීට වසර හය හතකට පෙර Ashford නගරයේ අපේ අසල්වැසියන් වු අප ළඟින් ඇසුරු කළ මිතුරු අඹු සැමි යුවලක් විය. Ford කාර් කම්පැණියේ වසර හතලිහක් සේවය කළ මයිකල් විශ්‍රාම ගැනීමෙන් පසු තම දුව හා පුතා වාසය කළ ඕස්ට්‍රේලියාව හා කැනඩාවට නිතර යන අතරතුර ශ්‍රී ලංකාව, ඉන්දියාව ඇතුලු රටවල් එකලොහක නිවාඩු ගත කළ පලපුරුදු සංචාරයකුද විය.වසර කිහිපයකට පෙර එක් සිකුරාදා දිනක මා වැඩ ඉවර වී ගෙදර එන විට සිරිත් පරිදි දිනුම් හුරතල් කරමින් රුවිනි සමඟ තොරතුරැ කතා කරමින් සිටි මයිකල් හා ට්‍රීෂා යුවල මගෙන් අපුරු පැනයක් ඇසුවාය.“දෙව්සිරි අපි ඔයාලගේ ගෙදරට එනවාට ඔයාලා ඔච්චර අකමැති ඇයි?”මේ ප්‍රශ්නයෙන් මමත් රුවිනිත් දෙන්නාම අන්දුන් කුන්දුන් වී වී ගියෙමු. අවුරැද්දකටත් වඩා කාලයක් තිස්සේ අපේ වැට ළඟ කල්‍යාණ මිත්‍ර‍යන් වු මෙම යුවලට තවමත් කෑමකට අපේ ගෙදර ඇතුලට එන්නැයි ආරාධනා නොකිරීම ගැන අප දෙන්නාටම ඇති වුනේ බලවත් ලැජ්ජාවකි.“අපෝ මයිකල් එහෙම කියන්න එපා” රුවිනි ඉංග්‍රිසියෙන් උත්තර දුන්නේ සමාව අයදිමිනි.ඔයාලා දෙන්නට ඩිනර් එකකට ඉන්වයිට් කරන්න ඕන කියලා අපි දෙන්නා කතා කරගත්තේ අවුරුද්දකට ඉස්සෙල්ලා. ඒ වුනාට අනේ මේ ළමයි තුන්දෙනාගේ වැඩ නිසා ඒක මාසෙන් මාසේ අතපසු වුනා. මේ පාර නත්තලට අපි ෂුවර් එකටම ලංකාවේ රස කෑම වේලක් කන්න ඔයාලා දෙන්නට ඉන්වයිට් කරනවාමයි.“No no Ruvini you misunderstood what I said ” “නෑ රුවිනි මම කියපු දේ ඔයා වැරදියට තේරුම් ගත්තේ” කියමින් මයිකල් මට දීර්ඝ වශයෙන් විස්තරයක් ප්‍රකාශ කළේය. මගේ මුහුණ රතුවේගන එද්දී මගේ හිත එයට වසරකට පෙර අතීතයට ඇදිගෙන ගියේ නිමේෂයකිනි.දිනුම් පුතාට වයස පහක් පමණ වෙද්දී වරක් මම ඔහු සමඟ එවකට සිංගප්පුරැවේ සේවය කල රුවිනිගේ නැගණිය දොස්තර රෝෂිනි සුසිරිවර්ධන බැලීමට ගියෙමු.පැය 14ක දීර්ඝ ගුවන් ගමනකින් පසු ඉතා තෙහෙට්ටුවෙන් සිංගප්පුරු ගුවන් තොටුපලට ආ අපි මුලින්ම ආගමන විගමන කවුන්ටරය වෙත ගියෙමු. Welcome to Singapore “ආයුබෝවන් සිංගප්පුරැවට පැමිනි ඔබ අපි සාදරයෙන් පිලිගන්නවා” කියා ආගමන විගමන නිලධාරිනිය අපට මුව පුරා සිනහවකින් සංග්‍රහ කලාය. දිනුම් පුතාගේ පාස්පෝට් එක අතට ගත් ඇය එය කියවමින් ඔහු සුරතල් කලාය. “හලෝ දිනුම් හව් ඕල්ඩ් ආ යු?” “I am five”.What are you going to do in Singapore?“I want to see my cousin Dinera”තමාට ‍වසර දෙකක් වැඩිමල් මස්සිනා දිනෙර මතක් කරමින් දිනුම් උත්තර දෙයි.Very good. you must go with him to see Santhosa island.“හොඳ පුතා. ඔයා පුංචි මස්සිනා එක්ක අපේ සන්තෝෂ දුපත (සිංගප්පුරැවේ බැලිය යුතු තැනක්) බලන්නම යන්න ඕනෑ” කියමින් ඇය අපි දෙන්නාගේම පාස්පෝට්වල සීල් ගසා මගේ අතටම දුන්නාය.“Have a nice time in Singapore. සිංගප්පුරුවේ ප්‍රීතිමත් කාලයක් ගත කරන්න අපි ඔබට සුභ පතනවා” කියමින් ඇය දිනුම්ගේ ඔලුව අතගාමින් අපට සමු දුන්නාය.සිනා පිරි මුහුණින් අපි පිලිගෙන අපේ පාස්පෝට් පරික්ෂා කරන අතරේම අප සමඟ කතා කරමින් මේ ආගමන විගමන නිලධාරිණිය අපට දැක් වු සුහදතාවය නිසාම මුලු සිංගප්පුරැව හා එහි ජනතාව කෙරේ මට අති වුයේ ලස්සන ප්‍රසාදයකි.රටක ඇතුලුවෙන විදේශිකයකු රට ගැන ප්‍රථම අවබෝධයක් ලබා ගන්නා කවුලුව ආගමන විගමන දොරටුවයි. එතනදී අපව ආචාරවත් ලෙස පිලිගැනීමෙන් සිංගප්පුරැව දැනටමත් අපේ හදවත දිනාගෙන ඇත. මම අනිත් කවුලු දෙස බැලුවෙමි.ඒවායෙත් වැඩ කරන ආගමන නිළධාරීන් ද මගීන් සමඟ සුහදතාවයෙන් කතා කරති. කොච්චර ආචාරශිලි ආගමන නිලධාරින් පිරිසක්ද, කොච්චර ලස්සන රටක් ද කියා සිතමින් අපි දොරටුවෙන් පිටවන විට දීප්ත රෝෂිනි සුසිරි වර්ධන යුවළ, දිනෙර පුතා හා දිනාලි දියණිය අපි ඉතා ආදරයෙන් පිලිගත්හ.සිංගප්පුරුවේ සතියක් සතුටින් ගත කරන අතරතුරු අපි ඔවුන් සමඟ මැලේසියාවට ද ඉන් අනතුරුව තායිලන්තයට ද ගුවනින් ගියෙමු. ඒ රටවල් දෙකේ ගුවන් තොටුපළවලදී ද අපටත් අනෙකුත් මගීන්ටත් ආගමන විගමන හා රෙගු නිලධාරීන්ගෙන් ලැබුනේ ඉතා සුහද පිලිගැනීමකි. අපට ඉතා ආචාරශිලිව සැලකු ඔවුහු දිනුම් හා ඔහුගේ පුංචි නෑනා හා මස්සිනා හුරතල් කිරිමට ද අමතක නොකළහ.අරාබිකරේ, ඉරානේ, ඉරාකේ වගේ රටවලත් එයාපෝට්වල නිළධාරීන් මේ නිලධාරි වගේ සුහදව මගීන්ට කතා කරනවා නම් කොච්චර හොඳ ද මම දීප්ත මල්ලිට කීවෙමි.“අපෝ මතක් කරන්න එපා. ඒ සමහර රටවල ඉමිග්‍රේෂන් එකේ එවුන් අපට සලකන්නේ හරි පහත් විදියට” රැකියාවේ වැඩ සඳහා ඒ රටවලට නිතර ගොස් ඇති දීප්ත මල්ලි මට පිළිතුරු දුනි.ආපහු ලන්ඩන් යන අතරේ තවත් රටක දවස් පහක් ගත කිරීමට බලාපොරොත්තු වු අපි සිංගප්පුරැ ගුවන් තොටුපලට නැවත ගියේ රටින් පිට වීමටය. දීප්ත හා රෝෂිනි ඇතුලු පවුලෙන් සමුගෙන ඇතුළට ගිය අපට සිංගප්පුරැ ආගමන විගමන නිලධාරීන්ගෙන් නැවතත් ලැබුනේ පෙර මෙන් ලොකු සැලකිල්ලකි.අපේ පාස්පෝට්වල සීල් ගහන ගමන් සුහදශිලි කතාවක යෙදුන ආගමන නිළධාරියා “ආයිත් සැරයක් අපේ රටට ආපහු එන්න” කියමින් දිනුම් පුතාගේ ඔලුව අතගාමින් අපට සුභ පැතුවාය.පැය කිහිපයක ගුවන් ගමනකින් පසු අපේ සංචාරයේ අවසන් රටටත් අපි පැමිණියෙමු. මෙහි සතියක් නැවති ආපසු ලන්ඩන් යාම අපේ බලාපොරොත්තුව විය. සිංගප්පුරුවේදී මෙන්ම දිනුම් පුතා හා මම ආගමන විගමන කවුන්ටරයේ ඉදිරියේ පෝලිමේ සිටියෙමු. අප වටා ඇති කවුන්ටර් පහේම මගීහු ඉබි ගමනින් ඉදිරියට ඇදේ.දැන් මගේ වාරය එලඹ ඇත. සිංගප්පුරුවේ, තායිලන්තයේ හා මැලේසියාවේ ආගමන විගමන කවුලුවලදී සුරතලයට ලක් වු දිනුම් පුතා ආගමන විගමන නිලධාරියා ලෙස ආසාවෙන් බලන්නේ ඒ රටවලදී මෙන් මෙම නිලධාරියාත් ඔහුගේ ඔලුව අත ගාවියයි සිතාය. නමුත් කලින් මගියාට වීසා දී පිටත් කල මේ නිළධාරියා තවම අප දෙස නොබලයි. (no eye contact)How are you little fellow? පුංචි හාදයා කොහොමද සැප සනීප? යනුවෙන් මැලේසියා ගුවන්තොටුපලේ ආගමන නිලධාරියා සිනා මුසු මුහුණෙන් තමාගෙන් ඇසු අන්දමටම මේ නිළධාරියාත් පුංචි තමාට මොනවා හරි කියාවියයි හය හැවිරිදි දිනුම් ආසාවෙන් බලා සිටි. නමුත් බුම්මාගෙන තම වැඩය කරන මේ නිලධාරියාට ඔහු දෙස බලන්නටවත් වේලාවක් නැත.කොයි රටකට ගියත් කා සමඟත් සුහදශිලිවන්තව ඉගෙනගෙන ඇති මම ඔහුගේ නිහැඬියාව බිද දමමින් ඔහුව කතාවට අල්ලා ගැනීමට තැත් කලෙමි. “What’s the weather like here” (මේ දවස්වල මෙහේ කාලගුණය කොහොමද? වහිනවාද?)මගේ තැන වරදී. මා කී දේ නැසුනාක් මෙන් ඔහු දිනුම්ගේ පාස්පෝට් එකේ සීල් එක ගසා පටාස් ගා මේසය උඩ සද්දයක් ගසමින් පොත වසා දමයි. මා දෙසට අත දිගු කරයි.මෙහු මේ හස්ත මුද්‍රාවෙන් කියන්නේ පුතාට වීසා දුන් බවත් ඊළඟට මගේ පාස්පෝට් එක ඔහු අතට දිය යුතු බවත්ය.මම තායිලන්තයේ කවුන්ටරයේ සිටි ආගමන නිලධාරිය මතක් වෙයි. අප එතනට එන විටම සුහදතාවය පිරුණු සිනාවක් සමඟ “තායිලන්තයට පැමිණි ඔබට ආයුබෝවන්. මට ඔබේ ගමන් බලපත්‍රය දෙන්න පුලුවන්ද?” කියා අපට වචනවලින් සංග්‍රහ කරමින් සැලකිල්ල දැක් වු ඇයගේත් දැන් මේ කවුන්ටරය ඉදිරියේ මේ දක්වා අප සමඟ වචනයක්වත් කතා නොකොට බුම්මාගෙන සිටින මේ නිලධාරියාගේත් ඇත්තේ අහසට පොළව මෙන් වෙනසක් නොවේද?ඕනෑම රටකට ඇතුලුවෙන විදේශ සංචාරයකුට, ව්‍යාපාරිකයකුට, රාජ්‍ය නිලධාරියකුට මුලින්ම හමුවෙන ස්වදේශිකයා ‍වන්නේ ආගමන විගමන නිලධාරියා නොවේද? මෙම විදේශිකයා තමන් ඇතුලුවන මේ අලුත් රට ගැන මුලික හැගීමක් (first impression) ඇති කරගන්නේ ඒ ‍රටේ ආගමන විගමන නිලධාරියා ඔහුට දක්වන ආචාරශිලිත්වය, සුහදතාවය (courtesy and friendliness) මතය. සිංගප්පුරැවට හෝ මැලේසියාවට ඇතුලත්වන ඕනෑම විදේශිකයකුට ඉතා සුහදත්වයෙන් පිලිගැනීමට තරම් ඉහල මට්ටමේ පුහුණුවක් ලබා ඇති ආගමන විගමන නිලධාරින් ගුවන් තොටුපලේ සිටින නිසා එම රටවල්වලට ඇතුලුවන සංචාරකයින් රට ඇතුලට යන්නේ බලවත් ප්‍රීතියෙනි.ලස්සන රටක් ලස්සන මිනිස්සු කියා තමන්ටම කියා ගනිමිනි. තමන්ගේ රාජකාරිය ඉතා සිනාමුසුව හා සුහදශිලිව කිරීම නිසා මේ ආගමන විගමන නිලධාරින් සිංගප්පුරුවට මැලේසියාවට ආභරණයන් වී ඇත. වරක් ඒ රටවලට එන සංචාරකයින් නැවත නැවතත් එම රටවලටම අවුරුදු පතා එන්නේ ඒ රටවල් ගැන ඉතා වටිනා ප්‍රථම අවබෝධ (first impression) ඔවුන් ආගමන නිලධාරින්ගේ වචන හා හැසිරීම් තුළින් ලබා ගත් නිසාය.නමුත් මම මේ දැන් පැමිණ සිටින රටට එන විදේශිකයන්ට එවැනි හොඳ හැඟීමක් දෙන්නට මේ ගොලු බිහිරන් ලෙස හැසිරෙන කරන ආගමන නිලධාරීන්ට පුලුවන්ද?තවමත් හස්ත මුද්‍රාවෙන් වැඩ කරන මා ඉදිරියේ සිටින මේ නිලධාරියා පටස් ගා පාස්පෝට් එක වසා මා දෙසට දිගු කරයි. මම එය දෑතින් බාර ගතිමි. (Thank you) බොහෝම ස්තුතියි ඔහු කීවදහීනෙන්ද? තායිලන්තයේ නිලධාරියා මෙන් පාස්පෝට් එක මා අතට දෙන ගමන් ඔහු මට ස්තුතියි කීවේ නැත.ඒ වෙනුවට තවමත් මගේ ඇහට ඇහැ නොතැබු මේ නිලධාරියා මා පසු පස සිටගෙන සිටින විඩාබර සුදු පවුලට තමා ලගට එන ලෙසට හස්ත මුද්‍රාවෙන් කියයි. ඔහුගේ මුහුණේ සිනාවක මායාවක්වත් නැත. හා පුරා කියා මේ අලුත් රටට පැමිණෙන මෙ’ සුදු පවුලට මුලින්ම ලැබෙන සුහුද පිලිගැනීම මෙයද?අනේ මෙවැනි නිලධාරින් සිටින මේ අප පා තැබු ‍රටේ සංචාරක කර්මාන්තය දියුණු වෙයිද? මැලේසියාව, සිංගප්පුරැව හා තායිලන්තයේ මෙන් ආගමන නිලධාරියාගෙන් සුහද සුරත්ල් වචනයක් බලාගෙන සිටි දිනුම් පුතාත් බලාපොරොත්තු කඩ වු මුහුණෙන් යුතුව මා සමඟ එතනින් පිටවේ.දැන් මේ ලිපිය කියවන ඔබ සියලුම දෙනා “ඕවා ගණන් ගන්න එපා සර් ඔබයි පුතාටයි විතරක් නෙවි. මැදපෙරදිගට යන අපේ ඕනෑම කෙනෙකුට අරාබිකාරයෝ එයාපෝට් එකේ ඉදන්ම සලකන්නේ බොහෝම සවුත්තු විදියටයයි” කියමින් මා අස්වසන්නට සැ‍රසෙනු ඇත. නැත. නැත. මේ සිද්ධි‍ය වුයේ අරාබි රටක ගුවන්තොටුපලකදි නොවේ.එහෙනම් “මේ මොන වදයක්ද බොලා බුරුතු පිටින් කවුන්ටරයට ඇවිත් අපට වද දෙන්නේ මොකටදැ”යි නොකියා කියමින් එපා මිනිහට හොදි බෙදනවා ගානට අපට සලකන මා කියන විදියේ ආගමන විගමන නිලධාරින් ඉන්නේ කොහේදැයි ශ්‍රී ලංකාවේ විදේශ ඇමතිතුමා හා සංචාරක ඇමතිතුමාත් පුදුම වී මගෙන් ප්‍රශ්න කරනු ඇත.අනේ ඇමතිතුමනි කියන්නත් කනගාටුය. මේ විදියේ බුම්මා‍ගත් මුහුණෙන් හා ගොලු භාෂාවෙන් සංචාරකයින්ට වීසා කවුන්ටරයේදී සලකන්නේ අපේ උතුම් ශ්‍රී ලංකාවේ කටුනායක සමහර ආගමන විගමන නිලධාරින්යයි මා කිවහොත් ඔබ පුදුම වී පුටුවත් පෙරලි බිමට වැටෙයිද?ඇමතිතුමනි, විදේශ රටවල්වලදී ලැබුණ අත්දැකීම් ගැන සංචාරකයින් තම සටහන් තබන ලෝක ප්‍රසිද්ධ Trip Advisor නැතිනම් Lonely Planet වෙබ් අඩවි බලන්න. නැතිනම් එම ආයතන විසින් වාර්ෂිකව නිකුත් කරන සංචාරක උපදෙස් පොත් බලන්න.“ශ්‍රී ලංකාව හරිම සුන්දර තැනක්. මිනිස්සු ආගන්තුක සත්කාරයට හරිම කැමතියි. නමුත් බණ්ඩාරනායක එයාපෝට් එකේ ඉමිග්‍රේෂන් පෝලිමේදී නම් ඔබට ඇතුල් වෙන්නත් කලින් රට එපා වෙයි” කියා අමරිකන් ජාතිකයෙක් ලියා ඇත.ඉන්දියාවෙදි නම් ලස්සන නිලධාරිණියක් Welcome to india කියා මාව පිලි අරං පාස්පෝට් එකේ සීල් එක ගැහුවා. නමුත් ලංකාවේදී නම් අපේ පවුලේ හයදෙනාගෙම පාස්පෝට් බැලු නිලධාරියා හිනාවෙනවා තියා අපේ මුහුණවත් බැලුවේ නැතැයි” ස්වීඩන් ජාතික මහාචාර්යවරයෙක් ලියා තිබේ.එදා අපේ ගෙදර වැට ගාවදී අපේ අසල්වැසියා මයිකල් “ඔයාලගේ ගෙදරට අපි එනවාට ඔයාලා කැමති නැද්දයි” මගෙන් ඇසුවේ ඔන්න ඔය නිසාය.මයිකල්ලා ලංකාවට ආ තුන් සැරයේදීම ආගමන විගමන නිලධාරින් ඔහු හා බිරිඳ සමඟ කතා කළේ හස්ත මුද්‍රාවෙන් බවත් අනේ ඒ මිනිස්සු හැසිරෙන්නේ අපි ලංකාවට එන එක ඔවුන්ට මහ ලොකු හිරිහැරයක් වගේයයි ඔහුගේ බිරිඳ ට්‍රීෂා කියද්දී මට ඇති වුනේ බලවත් ලජ්ජාවකි. මේ ලිපිය කවදා හෝ ලිවිය යුතුයි හිතුවේ එදාය.පසුගිය අවුරැදු 40 තුළ 28 වතාවක් ශ්‍රී ලංකාවට පැමිණි අවස්ථාවලදී ආගමන කවුන්ටරයේදී ආචාරශිලි සිනාවකින් මා පිලිගෙන වචන කිහිපයක් හෝ සුහදව කතා කලේ මානවඩු නැමති එකම ආගමන නිලධාරියාය.මෙයින් මා අදහස් කරන්නේ මානවඩු මහතා හැර මට හමු වු ‍අනෙකුත් ඉමිග්‍රේෂන් නිළධාරින් ආකාර්යක්ෂම හෝ අවිනීත (rude) නිලධාරින් වු බවක් නොවේ. ඔවුන් සියලු දෙනාම තමන්ගේ කාර්යය මැනවින් ඉටු කරමින් වීසා සීල් ගැසුවෝය.නමුත් අඩුපාඩුවකට තිබුණේ ශ්‍රී ලංකාව දකින්නට ආසාවෙන් එන මා ඇතුලු මගීන්ට හිනාවකින් සංග්‍රහ කිරීමට හෝ ඔවුන්ට ඇසට ඇස තබා සුහදව කතා කිරිමට තමාට උනන්දුවක් උවමනාවක් නොතිබෙන බව ඔවුන් එලිපිටම පෙන්නුම් කිරීමයි.කඹුරුපිටියේ උල්ලල මහා විදුහලට නවීන පුස්තකාලයක් පරිත්‍යාග කිරිමට හා ළමයින්ට සපත්තු ලබා දීමටත් පසු ගිය අගෝස්තු මාසයේ මා පවුලම සමඟ ලංකාවට පැමිණියෙමි. කටුනායක ගුවන් තොටුපලට අප ආ දිනයේත් ආපසු යන දිනයේත් අපගේ පාස්පෝට් බැලු නිලධාරිය අප සමඟ හිනා වුයේ නැත. වචනයක්වත් කතා කලේ ද නැත. සියල්ල සිදුවුයේ හස්ත මුද්‍රාවෙනි. මෙයින් පෙනෙන්නේ පසුගිය අවුරුදු විස්ස තුළම මේ නිලධාරීන්ගේ ආචාරශිලිත්වයේ දියුණුවක් සිදු වී නැති බව නොවේද?ශ්‍රී ලංකාවට ගොඩ බහින ඕනෑම සංචාරකයකුට හෝ ව්‍යාපාරිකයකු මුලින්ම පා තබන ආගමන විගමන කවුන්ටරය ශ්‍රී ලංකාවේ කැඩපතයි. මුලු ශ්‍රී ලංකාවම ඔවුන් මනින්නේ ආගමන කවුන්ටරයෙන් ලැබෙන සුහදතා කතා බස අනුවයි.නමුත් “Welcome to Sri lanka.” “Thank you”fyda “Have a nice time “අපේ රටේ හොඳ සතුටුදායක කාලයක් ගත කරන්න ලැබේවා කියා අපි ඔබට ප්‍රාර්ථනා කරනවා.” කියමින් ඔවුනගේ හිත දිනාගැනීමට මේ සමහර ආගමන නිලධාරින්ට කිසිම උවමනාවක් හෝ පුහුණුවක් ලබා නැති බව බලධාරීන්ට නොපෙනීම අපේ සංචාරක කරෟමාන්තයට වැදී ඇති ලොකු පහරක් බව අමුතුවෙන් කිව යුතුද?ආගමන විගමන කොමසාරිස්තුමා චුලානන්ද පෙරේරා මහතා ඉතා කාර්යක්ෂම නිලධාරියකි. තම දෙපාර්තමේන්තුවෙන් මහ ජනතාවට සුහුද සේවයක් ලබා දිමට දිවා රෑ වෙහෙසෙන්නෙකි.මෙයට වසර දෙකකට පමණ පෙර කටුනායකදී ජාත්‍යන්තර සංචාරක සඟරාවක අයිතිකරු වු මහතාට වීසා ලබාදීමට කියා අසාධාරණ වැඩි මුදලක් අයකොට එය සාක්කුවේ දමා ගත් ආගමන නිලධාරියකුගේ වැඩ තහනම් කොට ඔහුට විරුද්ධව වහා විනය පරීක්ෂනයක් පවත්වා රටේ කීර්තිය රැකගත් එතුමාට කටුනායක නිලධාරීන්ගේ මුහුණට සිනාවක් එකතු කිරීමට ද දැන් කාලය පැමිණ තිබේ.එතුමා මේ ගැන කඩිනම් පියවරක් ගත යුතුව ඇත. නමුත් එය කල යුත්තේ “හෙට සිට සියලුම ආගම නිලධාරීන් නිතර හිනා විය යුතුය” යනුවෙන් චක්‍රලේඛන හෝ නීති පැනවීමෙන් නම් නොවේ.මා සේවය කරන රොල්ස් රොයිස් (Rolls-Royce) සමාගම ලෝකයේ අංක එකේ ගුවන් යානා ඇංජින් හා මෝටර් රථ නිපදවන සමාගම වී ඇත්තේ ඔවුන් ඉහළම තාක්ෂණය පාවිච්චි කරන නිසාම නොවේ. රොල්ස් ‍රොයිස් සමාගම තම සේවකයන්ට අනෙක් ආයතනවල සේවකයන්ට වඩා වැඩි පඩියක් හා පුහුණුවක් ලබාදෙනවා පමණක් නොව ඔවුන්ගේ දුක සැප නිතර බලයි. අපේ සමාගම ලෝකයේ අංක එකේ එංජින් සමාගම බවට පත්ව ඇත්තේ අපි අපේ සේවකයන්ට හොඳ ආපන ශාලා හා විවේකාගාර සපයමින් අපි ඔවුන් මැණික් මෙන් හොඳට රැක ගන්නා නිසාය.ආගමන විගමන කොමසාරිස්තුමා ද දැන් Rolls-Royce ආයතනය මෙන් වැඩ කල යුතුය. තම නිලධාරීන්ගේ වෘත්තිය සමිති සමඟ අවංක සාකච්ඡාවක යෙදි ඔවුන්ගේ සේවා දුක් කම්කටොලු විසදීමට එතුමා පියවර ගත යුතුය.ගුවන් තොටුපළේ සේවය කරන ඔවුන්ගේ සේවා මුරය දෙකට කඩා මනසට හා ගතට තවත් විවේකයක් ලබා දිය හැකි ද, ඔවුනට සැප පහසු විවේකාගාර, බාත් රූම්, ආපනශාලා තිබේ ද ප්‍රවාහන පහසුකම් තිබේද ඔවුන් හා පවුලේ සුබ සාධන කටයුතු වැඩි දියුණු කල හැකිද? වීසා කවුන්ටරෟවල ඔවුන්ට සුවදායි පුටු ලැබි තිබේද? නවීන ප්‍රමිතියේ පරිගණක පද්ධතියක් ඔවුන් පාවිච්චි කරනවාද යන සියලුම කාරණා එකින් එක නිරීක්ෂණය කොට වහා පිළියම් යොදා ආගමන විගමන නිලධාරීන්ට සිතට සතුටක් ලබා දීමට එතුමා කඩිනමින් කටයුතු කළ යුතුය.එවිට අපේ රොල්ස් රොයිස් සේවකයන් කියනවා මෙන් “අපේ ඇමතිතුමා හා කොමසාරිස්තුමා අපව ‍හොඳින් බලා ගන්නවා. එනිසා අපිත් සතුටෙන් අපේ ජොබ් එක කරමු” කියමින් ශ්‍රී ලංකාවේ ආගමන විගමන නිලධාරිහු ද කට පුරා හිනාවෙන්නත්, පුංචි බබාලා හුරතල් කරන්නටත් , මගින් සමඟව සුහදව කථා කරන්නත් පටන් ගන්නවා ඇත.එවිට ශ්‍රී ලංකාවේ ඉමිග්‍රේෂන් ඔෆිසර්ලා මහ නපුරන්ය. මගීන්ට ඔරවමින් ගොලුවන් මෙන් ඉන්නවා යයි ලෝකය පුරා පැතිරිගෙන යන විනාශකාරී ආකල්පය වහාම නැවති මෙරටට සංචාරයකයන් හා ව්‍යාපාරිකයන් පැමිණිම තව තවත් වැඩිවනු ඇත.මේ රටට එන සියලුමදෙනාට මුලින්ම හමුවන්නේ බුම්මා‍ගත් සිනා නැති මුහුණුවලින් යුත් උවමනාවට එපාවට වැඩ කරන ආගමන විගමන නිලධාරීන් පිරිසක් නම් සංචාරක ඇමතිතුමා ශ්‍රී ලංකාවේ හෝටල් දියුණු කළාට, මාර්ග ඇමැතිතුමා සංචාරකයින්ට යන්නට අධිවේගී මාර්ග විවෘත කලාට හෝ මුදල් ඇමතිතුමා පිටරට ආයෝජකයන්ට බදු සහන සැලසුවාට කිසිම වැඩක් නැති බව ජනාධිපතිතුමාටත් මෙම ලිපියෙන් පසු අවබෝධවනවා නියතය. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=af14101219</link>
    <topic>අරුම පුදුම දික්ඕවිට වරායට එන්න</topic>
    <author>සුභද්‍රා දේශප්‍රිය</author>
    <content>හිරු බටහිර අහ‍ෙස් ගිනිගෙන දැවෙමින් තිබිණි. සන්ධ්‍යාව සුන්දර වුවද ඉතාමත් කාර්ය බහුල දික්ඕවිට වරාය වෙනදාට වඩා හැඩවී ඇත. ඈත අහසේ පාවෙන අඳුරු වලාකුළු ඇදෙන මැකෙන වැසි අඳුර නිසා වරායට ගෙන එනු ලබන එක් එක් මාදිලිවල බෝට්ටු ප්‍රදර්ශනය සඳහා සූදානම් කරන පිරිස ළඟ ළඟම වර්ෂාවට කළින් තම තමන්ගේ බෝට්ටුව අවැසි ස්ථානය බහාලීමේ අතිශයින් ම අපහසු කාර්යක යුහුසුලු වූහ. දික්ඕවිට වරායේ වෙනදාට පැමිණෙන ධීවර බෝට්ටු අද දකින්නට නැත.නොයෙක් රටවලින් පැමිණි පිරිස් තමන් විසින් ප්‍රදර්ශනය සඳහා ගෙන එන ලැබූ අලංකාර බෝට්ටු වරාය ‍තොටුපොළෙහි නවතා තිබිණි. අතිශයින් ම විශාල බෝට්ටු දහයකට අධික ප්‍රමාණයක් වරාය තොටුපොළෙහි නතර කර තිබූ අතර ඒවා ඈතට දිස් වූයේ විශාල නැව් ආකාරයටය.ශ්‍රී ලංකාවේ නිෂ්පාදනය කරන ලද නොයෙක් මාදිලිවල රුවල් නැව්, බෝට්ටු ද විශාල සංඛ්‍යාවක් තොටුපළෙහි සහ කුටිවල නතර කර තිබිණි. විදේශීය ගැනුම්කරුවන් ආයෝජකයන් මෙන්ම විශාල ජනගඟක් මේ දික්ඕවිට වරායේ එකම වේදිකාවකට පැමිණ සිටියේ මේ අපූරු දර්ශනය නැරැඹීම සඳහාය.මේ සුන්දර දසුන් අප දුටුවේ ශ්‍රී ලංකා බෝට්ටු ධීවර කර්මාන්තයේ දැවැන්ත සම්බන්ධතා ‍ජාලයක් නිර්මාණය කිරීමේ අරමුණු ඇතිව ප්‍රථම වරට දියමත බෝට්ටු ප්‍රදර්ශනය සහ ජල ක්‍රීඩා සවාරි ඇතුළත් දකුණු ආසියාවේ ප්‍රමුඛතම සහ විශාලතම අන්තර් ජාතික බෝට්ටු ප්‍රදර්ශනය වන “ශ්‍රී ලංකා බෝට්ටු ධීවර ප්‍රදර්ශනය 2014” කොළඹ වත්තල දික්ඕවිට වරායේදී මේ මස 11, 12 යන තෙදින තුළදී පැවැත්වෙන අවස්ථාවෙයි.බෝට්ටු කර්මාන්තයට ඍජුවම හා වක්‍රාකාරව සම්බන්ධ වන සියලුම ව්‍යාපාර ඒකකයන්ට ඔවුන්ගේ නිෂ්පාදනවලට අදාළ ක්ෂේත්‍රයේ ගැනුම්කරුවන් සහ ආයෝජකයන් හට ප්‍රදර්ශනය කිරීම සහ ප්‍රවර්ධනය කිරීම සඳහා එකම වේදිකාවක් සකස් කිරීමේ අරමුණින් බෝට්ටු සහ ධීවර ප්‍රදර්ශනය ධීවර කර්මාන්ත ආශ්‍රිතව මෙන් ම ජල ක්‍රීඩා සහ බෝට්ටු සවාරි සඳහා යොදා ගන්නා යොත්, රුවල් බෝට්ටු ද දියමත ප්‍රදර්ශනය කරන්නාවූ විශාලතම බෝට්ටු එකොළහක් ද ගොඩබිම ප්‍රදර්ශන කුටි නවයක් ද ඇතුළත් ප්‍රදර්ශන කුටි 65 කින්ද මෙවර මෙම ප්‍රදර්ශනය සඳහා යොදා ගනු ලබයි.විශේෂයෙන් ම බෝට්ටු නිෂ්පාදන කර්මාන්තය පසුගිය දශකය තුළ‍ ලෝකයේ රටවල් වැඩි වශයෙන් ආයෝජනය කරන්නට යෙදුණා වූත් දියුණු වෙමින් පවතින්නාවූත් ඉතාමත් ලාභදායී කර්මාන්තයකි. තරගකාරී ශ්‍රම පිරිවැය පුහුණුව හා පුහුණු කළ හැකි ශ්‍රම බලකායක් සිටීම හේතුවෙන් මේ වනවිට බෝට්ටු නිෂ්පාදන කර්මාන්තය දියුණු රටවල හා දියුණු වෙමින් පවත්නා රටවල දක්වා ගමන් කරමින් පවතිනු ඇත.මෙම බෝට්ටු කර්මාන්තය ආශ්‍රිතව ඉදිරිපත් කරනු ලබන විශාල පරාසයක් ඔස්සේ විහිදෙන බෝට්ටු ආශ්‍රිත නිෂ්පාදනයන් සහ සේවාවන් අතර කුඩා යාත්‍රා විවේක සහ විනෝද ජනක යාත්‍රා, ධීවර යාත්‍රා, අධිවේගී ප්‍රහාරක යාත්‍රා , මගී යාත්‍රා, ක්‍රීඩා යාත්‍රා, මුදා ගැනීමේ යාත්‍රා, රළ ආරක්ෂක සහ සංචාරක ආරක්ෂක බෝට්ටු සහ නිෂ්පාදන උපාංග ඇතුළත් වේ.මේ වන විට ශ්‍රී ලංකාවේ ක්‍රියාකාරි බෝට්ටු නිෂ්පාදන අංගණ විස්සක් විසිපහක් අතර ප්‍රමාණයක් ඇති අතර ඉන් දහයකට අධික ප්‍රමාණයක් මධ්‍යම පරිමාණයේ සිට විශාල පරිමාණය දක්වා වූ නිෂ්පාදන පහසුකම්වලින් යුක්ත අංගණ ද අනෙක් ඒවා කුඩා පරිමාණයේ අංගණයන් වේ. සිංගප්පූරුව, ඉන්දියාව, නෙදර්ලන්තය, නෝර්වේ, මාලදිවයින, සීෂෙල් රාජ්‍ය, අප්‍රිකානු රටවල් සහ මොරිෂන් යන රටවල් ශ්‍රී ලංකාවේ ප්‍රධාන නැව් සහ බෝට්ටු වෙළඳපොළවල් වේ.ශ්‍රී ලංකාවේ බෝට්ටු සහ ධීවර ප්‍රදර්ශන 2014 බෝට්ටු ඉදිකිරීම් තාක්ෂණ වැඩි දියුණු කිරීමේ ආයතනය ශ්‍රී ලංකා අපනයන සංවර්ධන මණ්ඩලය සහ වෘත්තිය ප්‍රදර්ශන සංවිධායකයින් වන ලංකා ප්‍රදර්ශන සහ සම්මේලන සේවා පෞද්ගලික සමාගම සමඟ එක්ව ධීවර හා ජලජ සම්පත් සංවර්ධන අමාත්‍යාංශයේ සහ කර්මාන්ත හා වාණිජ කටයුතු ද පූර්ණ සහයෝගය ඇතිව මෙම ශ්‍රී ලංකා බෝට්ටු සහ ධීවර ප්‍රදර්ශනය 2014 සංවිධානය කරනු ලබයි.මෙවර බෝට්ටු ප්‍රදර්ශනය සඳහා බෝට්ටු කර්මාන්තය සඳහා ඍජු වක්‍ර දායකත්වය සපයන්නන් සියලුම ව්‍යාපාර අංශයන්, ඔවුන්ගේ නිෂ්පාදන ගැනුම්කරුවන්, ආයෝජනයන් ප්‍රදර්ශනය හා ප්‍රවර්ධනය කිරීම සිදු කෙරෙන අතර මේ මස 10 වැනි දින සිට 12 වැනි දින දක්වා සවස 3.00 සිට රාත්‍රි දහය දක්වා මහජන ප්‍රදර්ශනය සඳහා ද විවෘත කර තිබේ.ශ්‍රී ලංකා අපනයන සංවර්ධන මණ්ඩලය බෝට්ටු ඉදිකිරීම් තාක්ෂණ වැඩි දියුණු කිරීමේ ආයතනය සහ බැෆ් පදනම BAF Foundation සමඟ එක්ව සංවිධානය කරනු ලබන අන්තර්ජාතික සමුද්‍රිකා කර්මාන්ත සංගම් නවුන්සි‍ලයේ කලාපීය සමුළුවේ ශ්‍රී ලංකා සමුළුව ශ්‍රී ලංකා බෝට්ටු සහ ධීවර ප්‍රදර්ශනයට සමගාමීව මේ මස 11 වැනිදා පස්වරු 3.00 සිට 7.00 දක්වා වත්තල පෙගාසස් රිෆ් හෝටලයේදී පැවැත්වේ. විවිධ රටවල නියෝජිතයන් පහළොස් දෙනෙකු පමණ මීට සහභාගීවීමට නියමිතය.ශ්‍රී ලංකා බෝට්ටු සහ ධීවර ප්‍රදර්ශනයේ මූලික සංවිධායක දායකත්වය සපයන වෘත්තිය ප්‍රදර්ශන සංවිධායකයින් වන ලංකා ප්‍රදර්ශන සහ සම්මේලන සේවා පෞද්ගලික සමාගම මෙහි සියලුම සංවිධායක දායකත්වය සපයනු ලබයි. එහි කළමනාකාර අධ්‍යක්ෂ ජී.බී. හේරත් මෙම ප්‍රදර්ශනය අරමුණු කිහිපයක් පෙරදැරිකරගෙන ශ්‍රී ලංකාවේ ප්‍රථම වරට ප්‍රායෝගිකව දිය මත පවත්වන බෝට්ටු ප්‍රදර්ශනයක් බව සඳහන් කරයි.“විශේෂයෙන් ම 2008 වස‍ෙර් සිට සංවිධානය කරනු ලබන මෙම ප්‍රදර්ශනයේ මූලික අරමුණු වන්නේ ශ්‍රී ලාංකීය වරාය අපනයන බෝට්ටු සංඛ්‍යාව වැඩි කර ගැනීමට අපි මූලික අවධානය යොමු කරනවා. 2008 බෝට්ටු අපනයනයෙන් මිලියන විසි දෙකක් උපයා ගනු ලැබුවේ ඉන් අනතුරුව 2009 වර්ෂයේදී ඇ‍ෙමරිකානු ඩොලර් හැට නවය දක්වා ඉහළ ගොස් තිබෙනවා.2010 මෙම ප්‍රදර්ශනය පැවැත්වීමෙන් අනතුරුව ලෝකයේ බොහෝ රටවල් ලංකාවේ නිෂ්පාදිත බෝට්ටු සම්බන්ධයෙන් දැනුම්වත් වීමක් සිදුවූ අතර ඉන් අනතුරුව 2011 වර්ෂයේදී ඇ‍ෙමරිකානු ඩොලර් මිලියන එකසිය විසි හතරක අපනයනයන් හිමිකර ගැනීමට ශ්‍රී ලංකාව සමත් වුණා.ශ්‍රී ලංකාවේ අපනයනය කරනු ලබන බෝට්ටු විශාල සංඛ්‍යාවක් තිබෙනවා. ඒ අතර විනෝදකාමී බෝට්ටු සහ මත්ස්‍ය ව්‍යාපාරය සඳහා යොදාගනු ලබන බෝට්ටු සහ වෙනත් කාර්යයන් සඳහා ලංකාවේ බෝට්ටු නිෂ්පාදනය කරනවා.විශේෂයෙන් ම මගී ප්‍රවාහනය සඳහා ද බෝට්ටු නිෂ්පාදනය කරනු ලබනවා. හදිසි ආපදා බෝට්ටු විශේෂ කාර්යයන් සඳහා අවශ්‍ය බෝට්ටු ලංකාවේ නිෂ්පාදනය කරනු ලබනවා. අපනයන වෙළඳාමෙන් ඉතා ඉහළ මිලක් උපයා ගැනීමට මෙම බෝට්ටු ප්‍රදර්ශනය ඍජුවම බලපානවා.”2008 වසරෙන් පසුව නාවුක හමුදාව විසින් ද බෝට්ටු නිෂ්පාදනය කිරීම ආරම්භ කළා. එම බෝට්ටු නිෂ්පාදනය කිරීම සිදු කළේ යුදමය කටයුතු සඳහායි. ඒ බෝට්ටු සඳහා ද අපනයන වෙළෙඳ පොළක් මේ වන විට තිබෙනවා. මේ වන විට ඉන්දියානු නාවුක හමුදාවට බෝට්ටු අසූවක ඇණවුමක් ලැබී එම ඉල්ලීම සැපිරීමට අප සමත් වී තිබෙනවා.මේ ප්‍රදර්ශනය පැවැත්වීමෙන් අපේක්ෂා කරනු ලබන අරමුණු අතර ශ්‍රී ලංකාවට පැමිණෙන විදේශිකයන්ට ශ්‍රී ලංකාවේ විසිතුරු මත්ස්‍යයන් නැරැඹීම, ශ්‍රී ලංකාව අවට මුහුද නැරැඹීමට මෙම බෝට්ටු කර්මාන්තය යොට් හෙවත් රුවල් බෝට්ටු Marina විනෝදාංශ තොටුපළවල් නිර්මාණය කිරීමට අයෝජකයන්ට අවස්ථාව ලබා ගැනීම ද මෙහි අපේක්ෂා කරනු ලබනවා. ඔහු පැවැසීය.ශ්‍රී ලංකා බෝට්ටු සහ ධීවර ප්‍රදර්ශනය සඳහා බෝට්ටු ඉදිකිරීම් තාක්ෂණ වැඩි දියුණු කිරීමේ ආයතනයක් වන ශ්‍රී ලංකා අපනයන සංවර්ධන මණ්ඩලය සහ වෘත්තිය ප්‍රදර්ශන සංවිධායකයින් වන ලංකා ප්‍රදර්ශන සහ සම්මේලන සේවා පෞද්ගලික සමාගම සමඟ එක්ව ධීවර හා ජලජ සම්පත් සංවර්ධන අමාත්‍යාංශයේ සහ කර්මාන්ත හා වාණිජ කටයුතු අමාත්‍යාංශයේ පූර්ණ දායකත්වය ඇතිව ධීවර හා ජලජ සම්පත් සංවර්ධන අමාත්‍ය දොස්තර රාජිත සේනාරත්න අමාත්‍යවරයාගේ උපදෙස් පරිදි සංවිධානය වූ Boat show and Fisheries Exhibition Sri Lanka 2014 ශ්‍රී ලංකා ‍බෝට්ටු සහ ධීවර ප්‍රදර්ශනය 2014 නැරැඹීම සඳහා බෝට්ටු කර්මාන්තයට ඍජු හා වක්‍රාකාරව සම්බන්ධ වන සියලුම ව්‍යාපාරික ඒකකයන්ට අදාළ ක්ෂේත්‍රයේ ගැනුම්කරුවන් සහ ආයෝජකයන් ඇතුළු සියලු ම දෙනාටත් මහජනතාවටත් මෙය නැරැඹීමට පැමිණෙන ලෙස සංවිධායක කමිටුව ආරාධනා කරනු ලබයි.සුභද්‍රා දේශප්‍රියඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=as1410121</link>
    <topic> අපේ ඉඩම්වල ඒ කාලේ බද්ද මාසෙට සත දෙකයි</topic>
    <author>ඉනෝකා සමරවික්‍රම</author>
    <content> අපේ ඉඩම්වල ඒ කාලේ බද්ද මාසෙට සත දෙකයි ශ්‍රීපාද රක්ෂිතයේ කඳු දෙකකට මැදිව ජීවත්වන මිනිස්සු කියතිඇතැම්හු මේ කන්දට දෙදනගල කියති. තවකෙක් දෙතනගල කන්ද යැයි කියති. දෙදනගල හෙවත් දෙතනගල කන්ද පාමුල ඇති අවසාන ගම්මානය වන්නේ මාරතැන්නයි. ‘මාරතැන්න ගමට’ නම හැදුණු ආකාර කිහිපයකි. දෙදනගල, කන්ද මාරතැන්න ගම, ඒ ගමේ වෙසෙන්න වුන් සොයා බළන්ගොඩ නන්පේරියල් යන ගමන අතරතුර දී අපි එහි ද ගියෙමු. දෙදනගලට යන්නට මඟ කීවේ බළන්ගොඩ මූලස්ථාන පොලිස් පරීක්ෂක ගයාන් ප්‍රසන්න මහතාය.“මේ ගම හරි සුන්දරයි. ගිහිල්ලම බලන්නකෝ. ගම ගැන තොරතුරු ගන්න පැරැණි අය ඇති. මේක සිරිපාද අඩවියට අයත් ගමක්.” මාරතැන්න පොලිස් ස්ථානාධිපති ජී.එල් විජේවර්ධන මහතා විස්තර කියමින් අපේ ගමනට මඟ පෙන්වන්නට පොලිස් නිලධාරී ප්‍රදීප් මංජුල යොමු කළේය.බළන්ගොඩ සිට පින්නවල පාරේ පැමිණි අපි මුලින්ම පැමිණියේ මාරතැන්න පොලිස් මුරපොළටය. ඒ මාරතැන්නට යාමට ඇති මඟ ඇරඹෙන්නේ එතැනින් බැවිනි.“ඉස්සරම කාලේ සබරගමුවේ ඉඳන් රත්නපුරයටත් රත්නපුරේ ඉඳලා සබරගමුවටත් ගෙනියන ලියුම් හුවමාරු කරගෙන තියෙන්නේ මෙතැනදි. ඒ නිසා තමයි මෙතැනට මාරුතැන්න කියලා කියන්නේ. පස්සෙ කාලෙක මේ ගම මාරතැන්න වෙලා තියෙනවා. ඒ වගෙම තවත් කතාවක් තියෙනවා රාම රාවණා යුද්දෙදි රාමගේ සේනාව මැරී වැටුණු තැන මාරතැන්න වුණා කියලත්.” ගමන යන අතරතුරේදී පොලිස් කොස්තාපල් මංජුල පවසන්නේය.සීතල මීදුම පිරුණ ඒ උදෑසන අඩඅඳුරු මාවතේ තේවතු මැදින් අපි මාරතැන්න ගමේ උඩහටම ගියෙමු.“මම ඉලුක්කැටිය මුදියන්සේලාගේ සුමතිරත්න වයස අවුරුදු හැටපහයි. මේක මගෙ උපන් ගම. මේ හරියට කියන්නේ පඹගොල්ල හන්දිය කියලා. ආන් අර පේන බෝධියට කියන්නේ පඹගොල්ල බෝධිය කියලා. ඔය බෝධින් වහන්සේ මීට අවුරුදු හතළිස් පහකට විතර ඉස්සෙල්ලා වත්තේ වැඩ කරන මනුස්සයෙක් ගෙනැල්ලා ඉන්දවපු එකක්. දැන්නම් හැමෝම වගේ වැඳුම් පිදුම් කරනවා. ඉස්සර හැටන් ගියේ මේ පාරෙන්. දැන්් පාරවල් හැදිලා නිසා මේ පාරෙන් හැටන් යන අය නැහැ.”සුමතිරත්න මාමා පවසන්නේය. අපි ඔහු පසු කරගෙන මාරතැන්න ගමට ගියෙමු. මේ මාරතැන්න ගමට දෙදනගල ගම ද ඇතැමෙක් දෙතනගල ගම ද කියති.“මේක ඓතිහාසික ගමක්. එක එක්කෙනා එක එක කතා කියනවා. ආන් අර පේන කඳු දෙක තියෙන්නේ හරියට ලිප් ගල් දෙකක් වගේ. ඒ කාලේ රාවණා රජ්ජුරුවෝ මේ කඳු මුදුන් දෙකේ දෙදන තියලා දුන්නෙන් පෙට්ටිගල කන්දේ කෑල්ලක් ගැලවිලා යන්න විද්දා කියලා කතාවක් තියෙනවා. ඒ නිසා කන්ද දෙදනගල වුණා කියලත් කියනවා. මේ කඳු දෙකට මුවාවෙලා තමයි ශ්‍රීපාද රක්ෂිතය තියෙන්නේ. අදනම් පාර වල් වැදිලා. ඒ වුණාට එක්දහස් නවසීය අසූගණන් විතර වෙනතුරු මේ පාරෙන් බගවන්තලාවට හැටන්වලට මිනිස්සු ගියා. දැන් ඒ පාර වැහිලා ගිහිල්ලා. අපේ ගමට වතුර ලැබෙන්නේ උඩහ තියෙන ඔයෙන්. ඒකට කියන්නේ රන්මුදු ඔය කියලා. දෙදනගල කන්දේ දකුණු පැත්තේ තියෙන ගල් බොක්ක කියන ඉසව්වෙන් තමයි රන්මුදු ඔය, තිනි ඔය ගලන්නේ. අතුපාර එකොළහක් විතර තියෙනවා. උඩහම තියෙන්නේ රන්මුදු ඔය. මේ වතුර ඉතාම පිරිසුදුයි. වනජිවි එකෙන් ගෙනිහිල්ලා පරීක්ෂණ කරලා තියෙන්නේ. අපේ ගමේ මිනිස්සු කැලේ කපන්නේ නැහැ. උඩහ කැලේ තියෙන්නේ දුං ගස්. මේ දුං ගස් තමයි ඉස්සර සිල්පර කොට ඉරන්න ගත්තේ. අපේ ගම සාමකාමියි වැඩිපුරම ඉන්නේ වතු කම්කරුවෝ. ඒ අය රෑ හය හත වෙනකොට නින්දට යනවා. ආයෙම පහුවදාට වැඩට යනවා. සිංහල පවුල් ඉන්නේ විසිදෙකක් විතර.”මාරතැන්න ගම පටන් ගන්නා තැනම නිවෙසේ හිඳින ඩි. බී. ලීලසේන අප හා කතාවට එක්වෙමින් පැවැසුවේය.“මාමාගේ ගම කොහෙද?” අපි ඔහුගෙන් අතුරු ප්‍රශ්නයක් නැගුවෙමු.“මං දකුණේ මිනිහා”“දකුණේ ඉඳන් මෙහෙට ආවේ කොහොම ද?”මේ දකුණේ මිනිහා ළඟ කතාවක් ඇතැයි සිතූ අපි වැඩිදුරටත් තොරතුරු විමසුවෙමු.“මෙහෙමනේ ළමයෝ මේවා මේ වතු සමාගම්වලට අයිති ගම්මාන. ඉන්නෙම දෙමළ අය. ඒ කාලේ තේ ගසුයි දෙමළ මිනිස්සුයි ඇරෙන්න වෙන දෙයක් මෙහෙ තිබුණේ නැහැ. ඒ කියන්නේ සුද්දගෙ කාලෙ දකුණේ ගම් දහඅටක අය ඇවිත් තියෙනවා මේ තේ වතුවල සිල්ලර බඩු විකුණන්න. මගෙ තාත්තා එක්දහස් නවසීය විසිදෙකේදී විතර කොග්ගල ඉඳලා මෙහෙට ඇවිල්ලා තියෙනවා බඩු විකුණන්න. ඔහොම වෙළෙඳාමෙ ආපු අය පස්සෙ කාලෙක ඒ අයගෙ පවුල්වලින් කසාද බැඳගෙන මෙහෙ ඇවිත් පදිංචි වෙලා. මේ මාරතැන්න ගමේ අද වෙනකොට සිංහල පවුල් විසිදෙකක් ඉන්නවා. අනිත් ඔක්කෝම දෙමළ පවුල්. අපි දන්න විදිහට දෙමළ පවුල් හාරසීයක් විතර ඉන්නවා.” ලීලසේන පවසන්නේය.ගොවිතැන් කටයුතු කිරීම තම ජීවනෝපාය කරගත් මාරතැන්න ගැමියෝ හැම විටම තමන් ජීවත්වන පරිසරය රැකගැනීමට උනන්දු වන්නෝය.“දැන් මේවායේ ඉන්නේ පරම්පරා දෙකක විතර අය. ඒ කාලේ දකුණෙන් ආපු අයට බද්දට තමයි ඉඩම් ලැබිලා තියෙන්නේ. මට මතකයි අපේ දෙමවුපියෝ ඒ කාලේ මාසයට සත දෙකක් බදු ගෙවනවා. ගමේ ඉහළ කොටසේ හුනුගල් වැඩපළක් තියෙනවා. ඒගොල්ලෝ අවුරුදු විස්සකින් මේක ඉවත් කරගන්නවා කියලා තමයි කිව්වේ. ඒත් දැන් අවුරුදු විසිහතරක් වෙලා තියෙනවා. මේ හුනුගල් වැඩපළ නිසා ගමට වෙච්ච ලාභයක් නම් නැහැ. මේවා බොහොම පුංචි පාරවල්. ඒත් හුනුගල් නිෂ්පාදන ටොන් දොළහ පටවපු ලොරි තමයි යන්නේ. පේනවනේ ගමට එන්න යන්න තියෙන පාරේ හැටි. ඉස්සරම කාලේ මාරතැන්නට එන්න බළන්ගොඩ ඉඳලා බස් එකට ටිකට් එකට ගත්තේ සත අසූපහයි. අද බස්එක එන්නෙත් මඟට. ඒ දුර එන්නත් රුපියල් හැට නවයක් ගන්නවා. මාරතැන්නට අද බස් එක එන්නේ නැත්තේ පාර හොඳ නැති නිසා.” විජේපාල මාමා රන්මුදු ඔය දක්වා යාමට අපත් සමඟ එක්වෙමින් කීවේය.ඔහු දිවි ගෙවන්නේ ගොවිතැන් කිරීමෙනි. එහෙත් අස්වැන්න නගරයට ගෙන යාම ඔහුට ගැටලුවකි. ඒ ප්‍රවාහන පහසුකම් සපයා ගැනීමට ඇති අපහසුව නිසාය. රියැදුරන් ඒ ම‍ඟෙහි යන්නට අකමැත්ත ඊට හේතු වී ඇත. අපේ රියදුරු කමල් ද කැඩි බිඳී ගිය පටු මාවතේ යෑමට අදිමදි කළේය. ඡායාරූප ශිල්පී විමල් ගස්වලට ඈත් මෑත් වෙමින් මීදුමට වැසී ඇති දෙදනගල කන්ද කැමරා කාචයට හසුකර ගැන්මට තේවතු මැද්දෙන් එහෙට මෙහෙට යයි.“මේ තියෙන්නේ ඉස්සර හැටන්වලට යන්න තිබුණ පාර. දැන්නම් පාර වල් බිහිවෙලා. පේනවනේ පාලමේ හැටි.” විජේපාල මාමා රන්මුදු ඔය හරහා ගරා වැටී ඇති යකඩ පාලම පෙන්වමින් පවසන්නේය.අතීතය සිහිපත් කරන විට අදත් මාරතැන්න ගැමියන්ගේ මුහුණේ ඇත්තේ අමුතු ප්‍රභාවකි. ඒ එකල ඔවුන්ගේ අතමිට හොඳින් පිරුණු හෙයිනි.“ඒ කාලේ සිරිපාද වන්දනා සමයට මාරතැන්නේ බස් නතර කරලා වන්දනා නඩ පයින්ම යනවා. ඒ කාලෙට කඩේ පිටි මිටි දෙකක කෑම හදා ගත්තම හොඳ ගාණක් ලැබෙනවා.” එකල තේ කඩයක් කළ ලීලසේන මාමා පවසන්නේය.බළන්ගොඩ ආනන්ද මෛත්‍රෙය ස්වාමින් වහන්සේ ද මේ ම‍ඟෙහි සිරිපාදය වන්දනා කිරීමට ගිය බව විජේපාල මාමාට අදත් මතකය.“අදටත් විනෝද වෙන අය මේ රන්මුදු ඔයට එනවා. ගමෙන් පිට කෙනෙක් රන්මුදු ඔය පැත්තට එනවා දැක්කොත් මමත් ඒ පිටිපස්සෙන් එනවාමයි. මොකද හැමදේටම වඩා අපිට මේ ජල සම්පත වටිනවා. සමහරු බීලා බෝතල් කටු ටිකත් ගඟට දාලා යනවා. අපි කාටවත් ගඟ අපවිත්‍ර කරන්න දෙන්නේ නැහැ. සීත කාලෙට ගමේ අයවත් ගඟට නාන්න එන්නේ නැහැ. ඒ තරමට ගඟේ වතුර අයිස් වගේ සීතලයි. රන්මුදු ඔයට උඩහින් තියෙන්නේ සිරිපාද රක්ෂිතය. මේක සමන් දෙවියන්ගේ අඩවිය. සිරිපාද කන්ද වට කරලා ප්‍රධාන සමන් දේවාල හතරක් තියෙනවා. එකක් රත්නපුර මහ සමන් දේවාලය. අනෙක දැරණියගල මහ සමන් දේවාලය අනෙක් එක මහියංගණ සමන් දේවාලය. ඉතිරි එක තමයි මෙහෙ තියෙන බොල්තුඹේ මහ සමන් දේවාලය. බොල්තුඹේ සමන් දේවාලය පහුකරලා තමයි අපේ ගමට එන්නේ.ගමනේ විඩාව නිවීමට අතරමඟ නතර වෙමින් විජේපාල මාමා පවසන්නේය. ඔහුගේ එළවළු කොරටුවේ නැති දෙයක් නැති තරම්ය. පවුල් විසිදෙකක සිංහල ජනතාව අතර මැද්දේ දමිළ ජනතාව ද ඉතා සාමකාමීව ඉන්නේය. වතු කම්කරුවන් වෙසෙන නිවාස මැද්දෙන් ඔවුන්ගේ ජීවිත ගෙවෙන අයුරු බැලීමට ද අපි ගියෙමු.ලීලසේන මාමා අපට ඉස්සර වූයේය. මේ වතු කම්කරු පවුල් අතරින් ඇතැම් පවුල්වල අය වගා කටයුතු ද කරන්නෝය. ඔවුන් එයින් අමතර ආදායමක් ද ලබන්නේය.ඔහු එන්. ගනේෂන්. අපි එහි යන විට ගනේෂන් තම කොරටුවේ තක්කාලි ඵලදාව නෙළමින් සිටියේය.“මාරතැන්නට දවස් තුනට වඩා වැස්සොත් තක්කාලි වවන්න බැහැ. මම රට පෝර පාවිච්චි කරන්නේ නැහැ. ගොම පෝර තමයි දාන්නේ. අපේ තාත්තලා අම්මලා ඉන්දියාවෙන් ආව අය. මට දරුවෝ තුන්දෙනෙක් ඉන්නවා. මේ පාර මම කහ වැව්වා. ඊට කලිනුත් කහ වැව්වා. ඒත් මං දන්නේ නැහැ හරියටම කහ වේලන්නේ කොහොම ද කියලා. පුළුවන්නම් මට හරියටම කහ වේලන විදිහ කියලා එවන්න. ඒක මට ආදායම් ලබන්න ප්‍රයෝජන වෙනවා. සමුගෙන ඒමට පෙර ගනේෂන් අපත් සමඟ පැවසුවේය.මාරතැන්නට ගමට බස් දෙකක් ඇත්තේය. එකක් රජයේය. එකක් පුද්ගලික අංශයේය. උදෑසන පහයි තිහේ සිට ලංගම බස්රථය ගමන් වාර හතරක් යන්නේය. බස් රථයේ කොන්දොස්තර අනුර පදිංචිව හිඳින්නේ ද මාරතැන්නේය. ඔහු කිරි හරක් ඇති කිරීමෙන් ද වගා කිරීමෙන් ද අමතර ආදායමක් ලබන්නේය. මාරතැන්නේ ඇත්තන්ට ඇති එක් ප්‍රශ්නය වන්නේ මාර්ගයේ දුෂ්කරතාවයයි. ලෙඩක් දුකක් හැදුණු විට ඔවුහු ප්‍රතිකාර ගැනීමට මාරතැන්න ග්‍රාමීය වතු රෝහලට යන්නෝය.“අපේ ඉස්පිරිතාලේ තමයි අර සුපර් ස්ටාර් වෙච්ච දොස්තර මහත්තයා ඉන්නේ.”ගැමි තරුණයා පැවසුවේ සියුම් ආඩම්බරයකිනි.දෙදනගල කන්ද පාමුල බාහිර ලෝකයෙන් ඈත්වී තේ පඳුරුවලටත් තේ ෆැක්ටරියටත් හුනුගල් වැඩපළටත් ශ්‍රීපාද රක්ෂිතයේ පහසත් ලබමින් හුදකලාවේ වෙසෙන මාරතැන්නේ ගැමියන් හමු වී එන ගමනේදී අපි වතු රෝහලට ද ගොඩවැදුණෙමු. පොලිස් කොස්තාපල් මංජුල එහි යන්නට පාර පෙන්නුවේය. ඒ උදෑසනත් රෝගීන් පනහක් හැටක් පමණ පෝලිමේ සිටියහ.‘එන්න ඇතුළට’හෙදියකට අපේ කතාව කියූ විට ඇතුළු කාමරයේ සිටි වෛද්‍යවරයා අප කැඳවූයේය.“ආහ්” ඒ ප්‍රදීප් රංගන තරුණ වෛද්‍යවරයාය.“මට පත්වීම ලැබිලා මාස හතරක් විතර වෙනවා. මේ වගේ දුෂ්කර පළාත්වල මිනිසුන්ට සේවය කිරීමට ලැබීම සතුටක්.”ඔහු අප හා පැවසුවේය.ගතවූයේ විනාඩියක කාලයකි. එහෙත් ඒ කාලය වුවද තවත් රෝගියකුගේ අවස්ථාව උදුරා ගැනීමකි. අපි ඉක්මනින්ම එතැනින් ආවෙමු. වේලාව මද්දහනට ආසන්නය. එහෙත් සිරිපාද රක්ෂිතය හමා එන සුළඟ තවමත් ඇඟ කිළිපොළා යන සීතලයෙන් යුක්තය. උස් කඳු මුදුන් මිහිදුමට වැසී ඇත. ඒ අතරින් අතරමඟදී දෙදනගල කන්ද හෙවත් දෙතන කන්ද මනාව දිස්වෙයි. යළිත් අප මඟ ගෙවා ඇවිත් ඇත්තේ ගමනේ ආරම්භක ස්ථානයටයි. ඒ මාරතැන්න පුදුකාටුව පොලිස් මුරපොළ පිහිටි ස්ථානයටයි. එතැන් සිට දෙදනගල කන්ද හෝ මාරතැන්න ගම සොයන්නට අපි වෙහෙසුණෙමු. එහෙත් අපට කිසිවක් නොපෙනේ. දැන් ගම හෝ කඳු කිසිවක් පෙනෙන්නේ නැත. පෙනෙන්නේ දුරින් දුරට පෙනෙන තේ වතු පමණි. ගම යළිත් දුර ඈත සැඟවී ඇත.ඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=as1410122</link>
    <topic>වල්ගා තරුවක් අල්ලා ගැනීමේ වෑයමක්!</topic>
    <author>රෝහණ ආර්යරත්න</author>
    <content>වල්ගා තරුවක් අල්ලා ගැනීමේ වෑයමක්!නොවැම්බර් 12 වැනිදා අභ්‍යාවකාශයේ දී ඵෙතිහාසික සිදුවීමක්යානය බස්වන්නේ මෙතැනටයඑළඹෙන නොවැම්බර් 12 වැනි බදාදා ලෝක වාසි සියලු දෙනාටම ඓතිහාසික දිනයක් වනු නොඅනුමානය. එසේම අභ්‍යාවකාශයේ ජය ගැනීමේ අභියෝගයේ අතිශය වැදගත් මංසලකුණක් එදින සිදුවනු ඇත. ඒ 67P නොහොත් චුරියුමොව් / ගෙරාසිමෙන්කෝ (C-G) වල්ගා තරුව අල්ලා ගෙන ඒ මත පර්යේෂණ යානයක් බැස්වීමයි. වල්ගා තරුවක් මත යානයක් බැස්වීම මින් පෙර කිසිදාක නොසිදුවූ ඉතාම දුෂ්කර හාස්කමක් වනු ඇත.පැයට සැතපුම් 24,000 වේගයෙන් අභ්‍යාවකාශයේ ගමන් කරන වල්ගා තරුවක් අල්ලාගෙන එහි කක්ෂගත වීම එතරම් පහසු කාර්යයක් නොවේ. මෙම හාස්කම සඳහා යොදාගනු ලැබුවේ රොසේටා නම් වූ අභ්‍යාවකාශ යානයයි. යුරෝපීය අභ්‍යාවකාශ එජන්සි මඟින් ඩොලර් බිලියන 1.7 ක් වැයකොට 2004 මාර්තු මස 2 වැනිදා ප්‍රන්සගයනාවේ කුරෝ නම් වූ ස්ථානයෙන් අභ්‍යාවකාශ ගත කෙරුණු රොසේටා යානය සැතපුම් මිලියන 373 ක් ගෙවා 67P නොහොත් C-G යනුවෙන් හඳුන්වනු ලබන වල්ගා තරුව වෙත 2014 අගෝස්තු 6 වැනිදා ළඟා වී එහි කක්ෂගත විය. දස වසරක අභ්‍යාවකාශ ගමනක යෙදුණු රොසේටා යානය සැතපුම් 2.5 ක් පළලින් යුක්ති චුරියුමොව් හා ගෙරාසිමෙන්කෝ නමැති යුක්රේන ජාතික තාරකා විද්‍යාඥයින් විසින් මුලින්ම සොයා ගනු ලැබු නිසා 67P නම් වූ වල්ගා තරුවට ඔවුන්ගේ නම් යොදා ගනු ලැබු බව කියැවේ.මෙම 67P නොහොත් C-G නමැති වල්ගා තරුව හිරු වටා එක් වටයක් යාමට වසර 6.5 ක් ගතකරන අතර දැන් එය හිරු ආසන්නයේ ගමන් කරමින් සිටි.මේ අතර වල්ගා තරුව වටා කක්ෂගත වී සිටින රොසෙටා යානය වල්ග තරුවේ තොරතුරු නිරීක්ෂණය කිරීමේ යෙදී සිටී. එම යානයේ පවතින උපකරණ 11 උපයෝගී කරගෙන එහි ව්‍යුහය, වල්ගය යනුවෙන් හඳුන්වා ඇති කොටස එහි වායුගෝලය මෙන්ම හිරුට ළංවන විට එහි සිදුවිය හැකි වෙනස්කම් මෙන්ම සුර්යග්‍රහ මණ්ඩලයේ ඉතිහාසය පිළිබඳ තොරතුරු ද මෙම වල්ගා තරුව ඇසුරෙන් ලබා ගැනීම සිදු කරනු ඇත.මෙම අභ්‍යාවකාශයේ උච්ඡතම මෙහෙයුම වන්නේ නොවැම්බර් 12 වැනිදා රොසෙටා යානය මඟින් ෆිලායි යනුවෙන් හඳුන්වනු ලබන රාත්තල් 220 ක් බරැති කුඩා යානයක් වල්ග තරුව මත බැස්වීමයි. ක්‍රමයෙන් ‍වල්ග තරුව වෙත පහත් කරනු ලබන මෙම යානය එක්වරම දැවැන්ත බිලි කොක්කක් වැනි උපකරණයක ආධාරයෙන් වල්ග තරුව අල්ලාගෙන බිමට පතිත වනු ඇත.“ෆිලායි” යානයේ වල්ග තරුවේ “ජේ” යනුවෙන් හඳුන්වන ලබන ස්ථානය බැසීමෙන් පසු එහි පවතින විද්‍යා උපකරණ මඟින් වල්ග තරුවේ පොළව සැරීම ඇතුළු පර්යේෂණ රැසක් ඉටුකිරීමට පටන් ගනු ඇත. “ජේ” (J) යනුවෙන් හඳුන්වනු ලබන ස්ථානය හොඳින් හිරු එළිය පවතින නමුත් මඳ වශයෙන් ගල් ගොඩැලි පවතින බව හඳුනාගෙන තිබීම නිසා තවත් පරීක්ෂා කිරීමෙන් අනතුරුව යානය පහසුවෙන් බැස්විය හැකි තවත් ස්ථානය අවසන් මොහොතේ හෝ තීරණය කරනු ඇතැයි කියනු ලැබේ.සූර්ය බල ශක්තියෙන් ක්‍රියාත්මක වන ප්‍රථම අභ්‍යාවකාශ යානය වන රොසෙටා මෙම දුර ගමන තුළදී සූර්ය ශක්තිය හීනවී යාම සිදුවීම නිසා අතරමඟදී එම යානය නිෂ්ක්‍රීය තත්ත්වයක පත් කරනු ලැබු අතර හිරුට ළංවීම සමඟ නැවත පණගැන්වීම පෘථිවියේ සිට ක්‍රියාත්මක කරන ලදී.ෆිලායි යානය C-G වල්ග තරුව මත ගොඩබැස්වීම පෘථිවියේ සිට සැතපුම් මිලියන 509 ක දුරක සිට සිදුවන බැවින් එම මෙහෙයුමේ ක්‍රියාකාරිත්වය ගැන දැනගැනීමට එවනු ලබන ගුවන් විදුලි තරග පෘථිවිය වෙත ඒමට මිනිත්තු 28 ක් හා තත්පර 20 ක් ගතවනු ඇත.ඒ කෙසේ වෙතත් ෆිලායි යානය වල්ග තරුව මත ගොඩබැස්වීම මඳක් අනතුරුදායක ක්‍රියාවක් බව පෙන්නුම් කෙරේ. එයට ප්‍රධාන හේතු එම ගොඩබැස්වීමට තීරණය කර තිබෙන ස්ථානය කුමන තත්ත්වයේ පවතී ද යන්න හරිහැටි දැන නොතිබීමයි. විද්‍යාඥයින් තුළ පවතින සැකය වන්නේ වල්ග තරුවේ පවතින අයිස් තට්ටු සුමුදු තත්ත්වයේ පසුවුවහොත් යානය කිඳා බැසීමක් සිදුවිය හැකි අතර ගන බවක පැවතුණහොත් උඩ විසිවී පෙරළි යාම ද සිදුවිය හැකිය.සූර්ය ග්‍රහ මණ්ඩලයෙන් එහා කුයිපර් අභ්‍යාවකාශ ප්‍රදේශයේ උපත ලබන වල්ගා තරු එකිනෙකා සමඟ ගැටීමෙන් එම ප්‍රදේශයෙන් ඉවතට විසිවී යන අතර එවිට ඒවා හිරුගේ හා බ්‍රහස්පතිගේ ආකර්ෂණ ශක්තියට හසුව සූර්ය ග්‍රහ මණ්ඩලය තුළ ගමන් කිරීම ඇරැඹේ. 67P නොහොත් C-G වල්ග තරුව ද එවැන්නකි.බ්‍රහස්පති හා පෘථිවිය සෑම වසර 6.5 කට වරක් හිරු වටා ගමන් කරන මෙම වල්ග තරුව රොසෙටා හා ෆිලායි යාන හමුවීමෙන් පසුව ඔවුන් සමග 2015 අගෝස්තු වන විට සූර්ය ග්‍රහ මණ්ඩලයෙන් ඉවත් වී ගැඹුරු අභ්‍යාවකාශයේ සංචාරයේ යෙදෙනු ඇත. එසේම රොසෙටා හා ෆිලායි යාන ඇරැඹු අභ්‍යාවකාශ මෙහෙයුම ද 2015 දෙසැම්බර් මාසයේදී අවසන් වීමට නියමිත වේ.ෆිලායි යානය වල්ග තරුව මත ගොඩ බැස්වීම සාර්ථක වී ද නැද්ද යන පෘථිවියට දැනගැනීම සඳහා මිනිත්තු 28 ක් හා තත්පර 20 ක් ගත වන බැවින් නොවැම්බර් 12 වැනිදා සවස 4 න් පසුව එම පණිවුඩය යුරෝපීය අභ්‍යවකාශ මධ්‍යස්ථානයට ලැබෙනු ඇත.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=as1410123</link>
    <topic>පාරට කුණු දමන අය හඹායන රුසියානු කත</topic>
    <author/>
    <content>පාරට කුණු දමන අය හඹායන රුසියානු කතරතු පැහැති මෝටර් රථයක් පිටුපස එක්තරා මෝටර් සයිකලයක් නවතා ඇත. මෝටර් රථයේ රියදුරු අසුනේ සිටි තැනැත්තා පානය කළ දුම්වැටිය එළියට විසි කළේය. එක්වරම ක්‍රියාත්මක වූ මෝටර් සයිකලය මත හිඳ සිටි කාන්තාව තම රථවාහනය පණ ගන්වා එම රථය අසලට ගොස් දුම්වැටිය හා අළු එකතු කොට මෝටර් රථය තුළට විසි කළාය. එම ක්‍රියාව නිසා පුදුමයටත් කෝපයටත් පත්වූ රියදුරු ප්‍රතිචාරයක් දැක්වීමට පෙර එම කාන්තාව ඉගිලී නොපෙනී ගියාය.මේ චිත්‍රපටයක දර්ශනයක් නොවේ. එහෙත් මෙය වීඩියෝ පටයක කොටසකි. එය වීඩියෝ ගත කරනු ලැබුවේ ද ඉහත කී කාන්තාව විසිනි. ඇයගේ හෙල්මටයේ සවිකර තිබූ කුඩා වීඩියෝ කැමරාවෙන් මෙම ක්‍රියාවලිය වීඩියෝගත කොට අන්තර්ජාලයට මුදාහරින ලදී.ඇය රුසියානු කාන්තාවකි. ඇයගේ අරමුණ මහමඟ කුණු හා අපවිත්‍ර දේ විසිකර දමා යන අයට පාඩමක් ඉගැන්වීමයි.යම් රථයකින් කුණු මල්ලක් හෝ එවැනි අපවිත්‍ර දෙයක් විසි කරනු දුටුවහොත් ඇය කරන්නේ එම රථය පිටුපස හඹාගොස් ඒ කුණුමල්ල රථය තුළට විසි කිරීමය.මෙම වීඩියෝ පටයේ තවත් කොටසකින් එක්තරා රථයකින් ප්ලාස්ටික් බෝතලයක් විසි කරන අන්දමත් එම රථය පිටුපස හඹා ගිය මෙම අභිරහස් කාන්තාව එය ආපසු රථය තුළට විසි කරන ආකාරයත් පෙන්වයි.එම පටයේ තුන්වැනි කොටස මේ සැමටම වඩා වැදගත් සටහනකි. පැට්‍රොල් මධ්‍යස්ථානයක නවතා ආහර ගනිමින් සිටි තැනැත්තෙකු බාගෙට කා දමන ලද ආහාර කඩදාසි බෑගයකට දමා රථයෙන් එළියට විසි කරයි. ඒ අසලට ගිය මෙම කාන්තාව ඔහු සිටි පැත්තේ වීදුරුව පහත් කරන ලෙස කියා “මේ කෑම ඔයා කාලා ඉවර නෑනේ” කියා රථය තුළට විසි කොට මෝටර් සයිකලය පණගන්වා නොපෙනී යන අන්දම වීඩියෝ පටයේ සටහන් වී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=as1410124</link>
    <topic>සීයයි අත්තම්මයි මිනිබිරියගේ සුරතල් බලමින්....</topic>
    <author>දීපා</author>
    <content>සීයයි අත්තම්මයි මිනිබිරියගේ සුරතල් බලමින්....ඇමෙරිකාවේ හිටපු ජනාධිපතිවරයකු වූ බිල් ක්ලින්ටන් සහ හිලරි ක්ලින්ටන් මුත්තණුවන් හා මිත්තණියක බවට පත්කරමින් ඔවුන්ගේ පළමු මිනිබිරිය පසුගිය දා උපත ලැබුවාය. ක්ලින්ටන් යුවළගේ දියණිය චෙල්සියා ක්ලින්ටන්ගේ පළමු දරු උපත සිදුවූයේ ඇමෙරිකාවේ නිව්යෝර්ක් නුවර මෑන්හැට්න් හි සුඛෝපභෝගී රෝහලක් වන ලෙනොක්ස් හිල් රෝහලේදීය.චෙල්සියා සහ ඇගේ සැමියා වන මාක් මෙස්වින්ස්කි සිය දියණිය චාලට් ක්ලින්ටන් මෙස්වින්ස්කි ලෙසින් නම් කළහ.රෝහලේ පෞද්ගලික මහලකදී සිදුවූ දරු උපතින් තෙදිනකට පසු පසුගිය දා ක්ලින්ටන් යුවළ රෝහලට ගොස් සිය මිනිබිරිය දැකබලා ගත්හ.මේ වෙද්දී ඔවුන්ගේ රෝහල් බිල තෙදිනකට වෛද්‍ය ගාස්තු හැර ඩොලර් 3000 ඉක්මවා ඇතැයි පැවැසේ. මේ රෝහල ජනප්‍රියව ඇත්තේ ධනවත් හා ප්‍රසිද්ධ පුද්ගලයන් ප්‍රතිකාර ගන්නා රෝහලක් ලෙසය.ඔක්ස්ෆර්ඩ් හා කොලම්බියා විශ්ව විද්‍යාලවල උපාධිධාරිනියක වන චෙල්සියා එන්බීසී මාධ්‍ය ජාලයේ විශේෂ වාර්තාකාරිනියක ලෙස සේවය කළාය. දරු ප්‍රසූතිය වෙනුවෙන් ඕ පසුගිය අප්‍රේල් මාසයේ දී සේවයෙන් ඉවත් වූ අතර එතැන් පටන් ක්ලින්ටන් පදනම සඳහා පූර්ණකාලීනව කැප වූවාය.දීපාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=as1410125</link>
    <topic>තමන්ගේ ම අත් දෙක නිසා අසරණ වූ කලීම්</topic>
    <author>සේමාලි කැල්ලපත</author>
    <content>තමන්ගේ ම අත් දෙක නිසා අසරණ වූ කලීම්කලීම් ඉන්දියාවේ උපත ලද අට හැවිරිදි දරුවෙකි. ඔහු සාමාන්‍ය දරුවකු ලෙස උපත ලැබුවත් ඔහුගේ සිරුරේ අසමාන පිහිටීමක් නිසා ඔහු‍ කාගේත් අවධානයට ලක්ව සිටී. ඇතැම්විට ඔහුට ඒ අවධානය වධයකි. පීඩනයකි.මේ අටහැවිරිදි දරුවාගේ ශරීරය සාමාන්‍ය ප්‍රමාණයේ වුවද ඔහුගේ අත්ල අති විශාලය. උපතේදී ඒ දෑත් එතරම්ම විශාල නොවුවද පසුව ඒ දෑත් එතරම්ම විශාල නොවුවද පසුව ඒ දෑත් සීමාරහිතව විශාල විය. දැන් ඔහුගේ අත්ලේ මැදඟිල්ල දක්වා දිග අඟල් 13 කි. ඉපදෙද්දී සාමාන්‍ය ළදරුවකුගේ අත්ලකට වඩා මදක් විශාලව තිබූ ඔහුගේ එම අත්ල ක්‍රමයෙන් විශාල වූයේ ඔහුගේ ගමේ උදවිය පුදුමයට පත් කරවමිනි. මෙනිසා කලීම්ට ඇඳුම් ඇඳ ගැනීම අපහසුය. ආහාර ගැනීම අපහසුය. සපත්තුවක ලේස් ගැටගසා ගැනීම අපහසුය. වෙනත් ළමයින් පහසුවෙන් කරගන්නා බොහෝ දේ ඔහු කරගන්නේ අපහසුවෙනි.කලීම්ට දැන් පාසල් යෑමද එපාවී ඇත්තේ පාසලේදි මිතුරන් ඔහුට විහිළු තහළු කිරීම හේතුවෙනි. එහෙත් බැරිකමෙන් හෝ පිත්තක් අල්ලා ක්‍රිකට් ගැසීමට කරීම් කැමැත්තේය.ඔහුගේ මව හලීමාය. පියා ෂමීම් ය. ඉතා දුගී දුප්පත් ජීවිත ගත කරන ඔවුනට කලීම් වෛද්‍යවරයකු කරා ගෙනයෑමට තරම් වත්කමක් නොමැත්තේ වුවද සොයා ගන්නා සොච්චමෙන් හෝ ඔවුන් උත්සහා ගන්නේ දරුවා සනීප කර ගන්නටය.“මගේ පුතාට කවදාවත් තනියම ජීවිතය ගෙන යන්න බැරිවේවි. ඔහුට අනෙක් අයට මෙන් හරි හැටි ඇඟිලි හසුරුවන්න බැහැ. අත නමන්න බැහැ. ඇඟිලි දෙකකින් අල්ලගෙන වතුර වීදුරුවක් අල්ලන්න වගේ වැඩක් විතරයි එයාට කරගන්න පුළුවන්” යනුවෙන් කලීම්ගේ පියා පවසන්නේ සිය පුතුගේ අනාගතය පිළිබඳ බියෙනි. ශෝකයෙනි.කලීම් පාසල් යෑමට ප්‍රිය කරතත් පාසලේ ඇතැම් සිසුන් ඔහුගේ අත්වලට බියක් දැක්වීම නිසා ඒ පාසල් ගමන ද සිදු කෙරෙනුයේ යලට මහටය.ඔහුගේ දෙමවුපියන් මෙතෙක් ඔහු රැගෙන ගොස් ඇත්තේ ඔවුන්ගේ ගමේ රෝහලේ වෛද්‍යවරයා වෙතට පමණය.“මෙවැනි රෝගී තත්ත්වයක් මා මීට පෙර දැක නැහැ. වෙනකක් තබා වෛද්‍ය වාර්තා හෝ අන්තර්ජාලයෙන් වත් මා එවැනි දෙයක් දැක නැහැ. හරිහමන් ජාන පරීක්ෂණයක් පවත්වන තුරු මේ රෝගයට හේතුව නිශ්චිත වශයෙන් කිව නොහැකියි.” යනුවෙන් එම වෛද්‍යවරයා පැවසීය.එසේ වුවද, කලීම්ගේ දෑත් අසාමාන්‍ය ලෙස විශාල වෙමින් තව තවත් වර්ධනය වීමෙන් ශරීරයේ පීඩනය වැඩිවී එය හෘදවාහිනී පද්ධතියට හානිකර වී ඔහුගේ ජීවිතය කෙටි කරනු ඇතැයි ද වෛද්‍යවරු බිය පළ කරති.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=as1410126</link>
    <topic>මාත් වෙන කෙනෙක් බැන්දොත් හතරදෙනකුගේම ජීවිත අවුල්වේවි</topic>
    <author/>
    <content>මාත් වෙන කෙනෙක් බැන්දොත් හතරදෙනකුගේම ජීවිත අවුල්වේවිමලින් බරවූ වතුසුද්ද පඳුර වෙත ළං වූ නදී වතුර බාල්දිය සීරුවෙන් වත් කළාය.ළා හිරු කිරණින් බබළන මල් පඳුරත් යුවතිය‍ත් දෙස ගීත් ඇසිපිය නොහෙළා බලා සිටියේය. පෙර දින තමාට තුරුලු වී හඬාවැටුණේ ඇයම දැයි ඔහු යළි යළිත් සිතුවේය.“අප්පේ.. මහා පින්කමක්නෙ කෙරුවෙ මයෙ දුව.. මේ ටිකේ පැළේකට වතුර පොදක් දාගන්ඩ ඉවරයක් නෑනෙ. අනේ මල් ගහ හේ ගිහිං තිබ්බේ..”බණ්ඩාර මැණිකාගේ පැසසුම වෙනුවෙන් සිනාවක් පෑ නදීට කිසියම් නුහුරු හැඟීමක් දැනිණ. ඇය වහා හිස හරවා බැලුවාය. වාසනාගේ සිනාමුසු මුහුණත් ගීත් ගේ ශෝකී පෙනුමත් එකට එක්ව ඇයට පහර දෙන්නාක් බඳුය.“ඇති යංතං .. ඕං අදයි අපේ ඉලංදාරියා මේ පැත්තෙ එන්නෙ.. පණිවුඩ කීයක් කියල ඇරියද හැබෑටම..”වාසනා කිසිවක් දිගු කළාය.“මොනවද අප්පේ..?”“කුරහං පිට්ටු.. ලොකු අම්මට හැදුවෙ.. මට හිතුණා කොළඹ කට්ටියත් කැමැති වෙයි කියලා..”“ඔය ඉන්නෙ කොළඹ කෙල්ල.. දෙන එකනෙ ඇත්තෙ” යි කී බණ්ඩාර මැණිකා පැකිළෙන තරුණයා වෙත ළං වූවාය.“ලකේට හදන්ඩෝනෑ පුතේ මඟුල් මඩුව..”ඔහු හිස සැලීය.“තෑන්ක් යූ..”නදී පිට්ටු බඳුන බාර ගනිමින් ස්තුති කළාය.“මෙයා පිට්ටු හදන්නත් දන්නවා..හොඳයි හොඳයි.. මේ ව‍ෙග් උයන්න පිහින්න දන්න කෙනෙක්‍ තමා ගීත්ට හොඳÓයි ඇය සිතුවේ ද්වේෂයෙනි.“දැන්ම කන්න..නැත්තං නිවෙයි..”වාසනා කීවේ නදී සිනාවක් නොපෑම පිළිබඳව උරණ වෙමිනි.“මං පිට්ටු කන්නෙ නෑ..”“ඇත්තද..” වාසනාගේ මුහුණ අඳුරු විය.“අර ලාලනී දුවට ගිහිං දෙන්න නදී.. හරි ආසාවෙන් කයි..” බණ්ඩාර මැණිකා කතා කළේ වාසනා දෙස කාරුණික බැල්මක් හෙලමිනි.නදී තවත් මොහොතක් පමා වූවාය.ගීත් වැනි අවිහිංසක තරුණයකු සමඟ ජීවිතය බෙදා හදාගන්නට මේ යුවතිය සමත් වනු ඇත්දැයි පරීක්ෂා කරන්නට මෙන් ඇය නොසැලී බලා සිටියාය.“ඇ.. ඇයි?Óයි වාසනා ප්‍රශ්න කළේ ඒ තියුණු බැල්ම විඳ දරාගත නුහුණුවය.ගීත් බණ්ඩාර මැණිකා පසුපස ගමන් කළේ සැලෙන හදිනි. තමා මුළුහදින්ම පෙම් බැඳි යුවතියත් විවාහ වන්නට නියමිත යුවතියත් අතර සිදුවිය හැක්කේ කවර කතාබහක්දැයි සිතූ හෙතෙම නොසන්සුන් විය.“ඔයාලගෙ වෙඩින් එක කවද්ද?” නදී එකඑල්ලේ ප්‍රශ්න කළාය.වාසනා විළිබර හසරැල්ලක් පෑවාය. පයෙහි මහපටැඟිල්ලෙන් බිම හෑරුවාය.“අ.. අනේ.. අපිට නම් එච්චර ‍ෙලාකු වෙඩින් එකක් ගන්න බැරිවෙයි.”හදවත කිඳා බසින බවක් දැනුණෙන් නදී යටිතොල සපාගත්තාය.“වෙඩින් එක ලොකුද පොඩිද කියන එක නෙමේ වාසනා මෙතන තියෙන ප්‍රශ්නෙ”හද ඉරා දමන ශෝකය යටපත් කර දමමින් නදී සාමාන්‍ය ලෙස කතා කරන්නට සමත් වූවාය.“ඔය දෙන්නට ජීවිත කාලයක් ආදරෙන් එකට එකතු වෙලා ඉන්න පුළුවන් වෙයිද?”“ම.. මං දන්නෑ.. ගීත් අයියා ටිකක් අමුතුයි. වෙලාවකට එයාට මාව රුස්සන්නෙත් නෑ..” වාසනා සත්‍යය හෙළිදරව් කරන කල නදීට දැනුණේ අනුකම්පා සහගත හැඟීමකි.“එතකොට ඔයා එයාව බඳින්නෙ ඇයි?”“කෝසලා අක්ක බැඳල ගියාම ගීත් අයියවයි ලොකු අම්මවයි බලාගන්න කවුරුවත් නෑනෙ.. අනිත් එක අපේ බාප්පත් කැමැති නෑ මං ගෙදර ඉන්නවට. හැමදාම අම්ම එක්ක රණ්ඩු..Óයි කියාගන්නට දොතොල සැලුණ ද වාසනා හිස පහතට නැඹුරු කර ගත්තාය. තමා උදෙසා ළෙන්ගතු සිනාවක්වත් නොපෑ එකියක සමඟ ජීවිතයේ අඳුරු අහුමුළු අනාවරණය කරන්නේ කුමකටදැයි ඇයට සිතිණ.“මම ගීත්ට ආදරෙයි. ගීත් මට ආදරෙයි. පින්සිද්ධ වෙයි එයාට එයාගෙ පාඩුවෙ ඉන්න දෙන්න..Óයි ඉල්ලා සිටින්නට සිත් වූයෙන් නදීගේ දෑසට කඳුළු නැඟිණ.“අපි තුන්දෙනාගෙම ජීවිත අවුල් වෙන්නයි යන්නෙ.. තුන්දෙනෙක් නෙමේ.. හතර ‍දෙනෙක්. මාත් වෙන කෙනෙක්ව බැන්දොත් ඒ මනුස්සයට මම කරන්නෙ වංචාවක් නෙමේද..?Óයි සිතුවා විනා ඇය දෙතොල සලිත නොකළාය.“වාහ‍ෙන්කුත් එන්නෙ.. අතුල සර් ද දන්නෙ නෑ.. හෙට වෙනකම් ඉන්න බැරිව අදම මනමාලි එක්ක යන්ඩද කොහෙද ඔය එන්නෙ” ගීත් සමඟ මඟුල් මඩුව සරසන කෝසලා උස් හඬින් කීවාය. කොකිස් බදින උදවිය කරා යමින් සිටි බණ්ඩාර මැණිකා හැරී බැලුවේ විමතියෙනි.“එව්ව කියන්ඩ බෑ.. ඉස්කෝලෙ මහත්තයත් එක විදිහක්.. නැත්තං ඉතිං ගිනිමැලයක් වගේ තිස්සෙම ඇවිලෙන එකියක් කසාද බැඳගන්ඩ හිතයියැ..Óයි කොඳුරමින් ඇය ආපසු හැරුණාය.හදිසියේ ගොළුව ගියාක් මෙන් නිහඬව පසුවූ නදී සහ වාසනා ද මිදුලට පිවිසෙන මෝටර් රථය දෙස බලා සිටින්නේ මහත්වූ කුකුසිනි.ළා හිරු කිරණ පතිතව දිළිසෙන මෝටර් රථය තුළින් පළමුව පිටතට පැමිණියේ විමල්ය.“තාත්තේ..”නදී අපමණ සොම්නසින් මුරගෑවාය. ඇය පිට්ටු බඳුන වාසනා අත තබා ඔහු වෙත දිව ගියාය.අමරාට මෝටර් රියෙන් බසින්නට උපකාර කළ ඇය මුව පුරා සිනාසුණාය.“මහන්සි ද සුදු ආච්චි?”“මොන මහන්සියක් ද දුවේ.. අපි නිකං වාඩිවෙලා ආව විතරයිනෙ.. මහන්සි වුණේ මේ ළමයා...”රියැදුරා දෙස බැලූ නදී තිගැස්සුණාය.“සු..සුජිත්..?”නිම්හිම් නැති විස්මයෙන් ගල්ගැසී ගිය කෙල්ල නරඹමින් ඔහු ප්‍රසන්න සිනාවක් පෑවේය.“මම මඟ බල බලා හිටියෙ..Óයි කියමින් ඔවුන් වෙත ආ ලාලනී සැමියා අතවූ බෑගය බාරගත්තාය.“ඔය බොරු විමල් අයියෙ... ලාලනී අක්කා කොච්චරවත් මහ මහ හිටිය මිසක නිකමටවත් පාර පැත්ත පළාතේ බැලුවෙ නෑ”ගෝතමී කී කතාව අසා කොයි කවුරුත් නැඟූ සිනාවට හවුල් නොවූයේ ගීත් පමණි. ගොක් කොළ අතැතිව ඔහු ආගන්තුකයා දෙස බලා සිටියේය. ඒ කඩවසම් රුව සමීපයෙහි නදී දක්නට ලැබීම ඔහුගේ සිත පාරවයි.“ඇයි මේ බයවෙලා...? කෝ චාපා..?”සුජිත් ගේ මෘදු මොළොක් ස්වරය ඇගේ හදවත අවදි කරවයි.“චාපව හොයාගෙන ද මෙහෙ ආවෙ..?”“නෑ...”“එහෙනං...”ඔහු මොහොතක් නිහඬව බලා සිටියේය. ඇගේ යොවුන් හෘදය කලඹාලූ ඒ තියුණු බැල්ම...! සියුම් සැතක් පරිද්දෙන් ඒ බැල්ම ඇයට වේදනා ගෙන දෙයි.“මං ආවෙ ඔයාව හොයාගෙන..”ඇය අවඥාවෙන් මුව ඇද කළාය.“බොරු කියන්න එපා...”“බොරු නෙමේ නදී... ඇත්තමයි...”ඇය ද නොසැලී බලා සිටියාය. ඒ සිහින් දෙනයන තුළට කිඳා බසින්නට මෙන්...“මම ඔයාලගෙ ගෙදර ගිහින් ඔයාගෙ තාත්තගෙන් ඔයා ගැන ඇහුවා..”ඇය අතකින් මුව වසා ගත්තාය.“දෙයියනේ... ඇති ඔයාට තාත්ත ගහල එළෙව්වෙ නැතුව...”සුජිත් හිනැහුණේය.“ගැහුවෙ නම් නෑ.. හැබැයි එළෙව්වා...”“ඉතිං...?”“ඔයාගෙ සුදු ආච්චි තමා දේව දූතයෙක් වගේ මට පිහිට වුණේ...”නදී දිගු සුසුමක් හෙළුවාය.“ගහල එළවන්න තමා තිබ්බෙ... වෙලාවකට අක්කව වෙලාවකට නංගිව ඉල්ලන කොල්ලෙකුට ගහල මදි..Óයි රළු හඬින් කී නදී ඔහු වෙතින් ඉවත් වූවාය.“නදී... නදී...”ඔහු ඇය පසුපස හඹා ගියේය.“සුජිත් පුතා ආව එක මොනතරම් ‍ෙදයක්ද..” ලාලනී ඔහුගේ ගමන් මඟ අහුරා ප්‍රීතිය පළ කළාය.“ආන්ටිලා ඇවිත් හුඟක් දවස්ද..?”“දවස් දෙක තුනක් වෙනවා. මං නං ආවෙ නදීගෙ වදේට.. ආපහු යන්න බලාගෙන.. ඒ වුණාට ඉතිං මේ වගේ වෙලාවක නේන්නම් අපි අපිට උදව් පදව් කරගන්න ඕන”සුජිත් හිස සැලුවේය.“අංකල් නං කැමැති වුණේම නෑ මා එක්ක එන්න. සුදු ආච්චි නිසා තමා අන්තිමට ඔය ආවෙ. නැත්තං එයා එන්න හැදුවෙ බස් එකේ..”“ඒක නේන්නං .. මටත් පුදුම හිතුණා...Óයි සිනාවක් පෑ ඇය මිදුලේ පසෙක සාඩම්බරයෙන් වැජඹෙන මෝටර් රිය දෙස ආශාවෙන් බැලුවාය.“මේකත් යාළුවෙකුගෙද?”“නෑ..නෑ.. ඕක මගේ.. වැඩි දවසක් නෑ අරගෙන.. අපෙ අයිය රට ගියානෙ.. අයියත් සල්ලි ටිකක් දුන්නා..”හිනා උතුරන සොම්නස වචනයට නොනැඟූ ඇය අනෙකක් ඇසුවාය.“පුතා අද යන්නෙ නෑනෙ..”සුජිත් මඳක් කල්පනා කළේය.“නෑ ආන්ටි මම එදා අංකල්ව හම්බවෙන්න ගියේ නදී ගැන කතා කරන්න. අංකල් මගෙ ඇඟට කඩාපැන්නා.. ඒ වුණාට සුදු ආච්චි කීවා ඒක නදීත් එක්කම බේරගන්න කියලා..”ඇගේ මුහුණ ප්‍රීතියෙන් පිරී පිම්බී ගියේය.“කොයිතරම් හොඳද පුතේ.. වෙඩින් එක ඉවරවෙලා ආපහු ගියාට පස්සෙ ඔයා ඔයාගෙ අම්මා තාත්තා එක්කම අපේ ගෙදර එන්නකෝ..”ඔහු උඩඟු සිනාවකුත් එක්කම අත රැඳි යතුර සෙලෙව්වේය.ලබන සතියටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=as1410127</link>
    <topic>සීත ගඟුල හිඳුණත් කිසිකලෙක නොසි‍ඳෙන ගොන්දෑවල පතහ</topic>
    <author>සටහන හා ඡායාරූප</author>
    <content>සීත ගඟුල හිඳුණත් කිසිකලෙක නොසි‍ඳෙන ගොන්දෑවල පතහඅලගල්ල කඳු පාමුල පිහිටි ගොන්දෑවල වෙල්යායවන රොදින් වටවූ වෙල් එළිය හරහා හමා එන මඳ නලින් ගතට දැනෙන්නේ සිසිලසකි. වෙල්යාය අසබඩ මාර්ගය සමීපයේ දිය පීල්ලකි. ඒ දිය පීල්ලෙන් ඔවුහු සිත්සේ දිය නාති. එක් අයකු දිය නා ගොඩ එන විට තවත් අයෙක් පීල්ලට හිස අල්ලයි. එකා පසුපස එකා බැගින් දිය නා ගොඩට ආවද පීල‍්ලේ ජලය අඩුවීමක් නැත. ඒ සිසිල් දිය දහර නොකඩවා ගලා එයි.“ප්‍රදේශවාසින්ගේ ආධාරයෙන් මාපිටිය එක්සත් දවස පාඨක සමාජයීය ශ්‍රමදාන අංශය මෙය සාදන ලදී. 1973.03.01” යනුවෙන් සඳහන් පුවරුවක් ද ඒ අසල වෙයි.මේ දිය පහර පටන් ගන්නේ කොතනින්ද? දැඩි ඉඩෝර සමයේදීත් නොසි‍ඳෙන මේ ජල පීල්ලට ජලය සැපයෙන්නේ කොතැනින්ද? අපි මේ ගැන විමසිලිමත්වීමු.රඹුක්කන, මාවනැල්ල මාර්ගයේ කඩිගමුව විද්‍යාතිලක විද්‍යාලය අසලින් දකුණට ඇති උඩුගම මාර්ගයේ පැමිණ කඩිගමුව නාගවනාරාම පුරාණ විහාරස්ථානය ද පසුකර මේ පීල්ල අසලට පැමිණීමට අපට ආරාධනා කළේ හලාගිරිය ප්‍රදේශයේ ව්‍යාපාරිකයකු වූ ඩබ්ලිව්.ඒ. ටිකිරිබණ්ඩාර මහතාය.“මේ දියපීල්ලේ හා පතහේ ඉතිහාසය දැන ගන්න හොඳම කෙනා තමයි සිරිවර්ධන මාමා. අපි මහන්සි නොබලා එයාගේ ගෙදර යමු.” ටිකිරිබණ්ඩා මහතා අපට ආරාධනා කළේය.වෙල්යායෙන් ඔබ්බෙහි වූ රජයේ රක්ෂිතය හරහා කෙටි පාරකින් ගිය අපි එක්තරා නිවසකට ගොඩවැදුනෙමු. එච්.පී. සිරිවර්ධන නමැති ඔහු දැන් අප ඉදිරිපිට සිටී. වයස අවුරුදු අසූව ද ඉක්මවූ ඔහු කෙරෙහි තවමත් ජවසම්පන්න බවක් දිස්වෙයි.සිරිවර්ධන මහතා“මේ පතහත්, පීල්ලත් අපේ ගම්වලට මහා සම්පතක්. වතුර ටිකක් නැතිව රටේ ලෝකේ කී දෙනෙක් අද දුක් විඳිනවාද? ඒ අතින් අපි කොච්චර වාසනාවන්තද? ඒත් මේවා අතීතයට එක්වෙලා වැළලිලා යන්න නොදී රටටම කියන එක බොහොම හොඳයි.” යැයි පවසමින් සිරිවර්ධන මහතා කතාවට එක් වූයේය.“මේ ගම්මානය දෙපැත්තෙන් තිබෙන “ගොඩගන්දෙනිය” හා “උඩුගම කන්ද” රක්ෂිත මුකලාන වගා කිරීමට 1932 දී ඒ.බී. බෝකලමුල්ල කියලා මහත්තයෙක් රජයෙන් බදුගත්තා. ඒ මහත්තයා මේ ඉඩම්වල මහෝගනී ගස් වවන අතරම ගස්ලබු ගස් වැවුවා. ගස්ලබු කිරි කපලා විකිණුවා. ඒ වැඩවලට පැමිණි සේවකයන්ට වෙල්යාය කිට්ටුව නවාතැනක් හදලා තිබුණා. ඒත් ඒ අයට නාගන්න, බොන්න වතුර ගන්න තැනක් තිබුණේ නැහැ. බෝකලමුල්ල මහත්තයා මේ වතුයාය හරහා එන වතුර පාර අයිනෙන් පතහක් කැපුවා. ඒ පතහ තිරිවාන ගල්වලින් බැමි බැඳලා 1932 අගෝස්තු මාසයේ 26 වැනිදා එහි වැඩ නිම කළා.මගේ තාත්තා පීරිස් අප්පුහාමි. පීරිස් සිංඤේ කියලත් සමහරු කියනවා. තාත්තා මේ රජයේ ඉඩම්වල වැඩ කරලා එතැනින් ඉවත්වුණා. තාත්තා ඉවත්වුණාට පස්සේ මාව එහි වැඩට ගත්තා. මම 1955 අවුරුද්දේ අගෝස්තු 09 වැනිදා දිනකට රුපියල් එකයි සත විස්සේ වැටුපට මීරිගම අඩවිවන කාර්යාලයේ කම්කරුවකු ලෙස වැඩට ගියා. ඉන්පසුව එහිම මුකරුවකු ලෙස රත්නපුර, අවිස්සාවේල්ල, කෑගල්ල, මහනුවර, කුරුණෑගල වැනි ප්‍රදේශවල සේවය කළා. 1962 අවුරුද්දේ විවාහ වූ මට දරුවන් හතර දෙනෙක් ඉන්නවා.තදින්ම පායන ඉඩෝර කාලෙට සීත ගඟුලත් හි‍ඳෙනවා. මහවැලි ගඟ හිඳිලා ජලාශයට යටවුණු මස්කෙළිය නගරය මතු වෙනවා. ඒත් ඒ තරම් දැඩි නියඟයක් තිබුණත් ගොන්දෑවල මේ පතහ කවදාවත් හි‍ඳෙන්නේ නෑ.බෝකලමුල්ල මහත්තයා ප‍තහේ බැම්මට තිරිවානා ගල් යොදාගත් නිසා ඒ ගල්වලට සිමෙන්ති බදාම ඇල්ලුවේ නැහැ. මේවා ක්‍රමයෙන් ගැලවිලා ගියා. මං 1989 දෙසැම්බර් 10 වැනිදා මේ පතහේ බැම්ම අලුත්වැඩියා කළා. ඒත් ඒක හදලා දැන් අවුරුදු විසිපහක් විතර ගතවූ නිසා ඒ බැම්ම ආයෙත් පිපිරිලා. පතහ වටේම තියෙන ‍ගස්වල මුල්වලින් තමයි බැම්මට හානිවෙලා තිබෙන්නේ. මහත්තයලා ගිහිල්ලාම පතහ බලාගන්‍ඩකෝ.”ගොන්දෑවල පතහමේ විස්තරයත් සමඟින් ‍ගොන්දෑවල පතහ දැක ගැනීමේ උනන්දුව අපිට තවත් වැඩිවිය. සිරිවර්ධන මහතාට සමුදුන් අපි කඩිනමින්ම පතහ අසලට පැමිණියෙමු.ගොඩගන්දෙනිය හා උඩුගම කන්දේ වන අරණ අතරින් මතුවන උල්පතින් ජල බිඳු එක් රැස්වන්නේ මෙම පතහටය. පතහේ ජලය ඉතා පැහැදිලිය. අප ඒ ජලයෙන් මුහුණතම දොවා ගතිමු. ගතට ගෙන එන්නේ මහත් සිසිලසකි. පතහ පිරී ඉතිරී යන ජලය ගොන්දෑවල වෙල්යාය ඔස්සේ පහළට ගලා බසී. වෙල්යායට ඉහළින් අලගල්ල කඳුවැටිය දිස්වන්නේ යෝධ පවුරක් මෙනි. බැලූ බැලූ අත දිස්වන හරිත පැහැය දෙනුවනට රසඳුනකි.අපි ඇළ ඉවුර දිගේ හලාගිරිය පීල්ල අසලට පිවිසුණෙමු. ඒ වන විටත් එහි කීප දෙනෙක් දිය නාමින් සිටිති. එහිද අප හා කතාවට එක්වූයේ හලාගිරියේ ආර්.ජී. ගුණවර්ධන මහතාය.“ගොන්දැවල පතහ ළඟින් එන දිය පාර මෙලෙස හලාගිරියේදි හරස්කරලා පීල්ලක් ඉදිකළේ 1973 දී. ඊට පෙර මෙතැන කිතුල් පතකඩ දැමූ පීල්ලක් තිබිලා තියෙනවා. මේ පීල්ල ඉදිකළේ ගමේ අයගේ ආධාර උපකාර ඇතිව. මේ වැඩේට අපිට සමිතියක් පිහිටුවාගන්න ඕනෑ වුණා. අපි “මාපිටිය එක්සත් දවස පාඨක සමාජය” නමින් සමිතියක් පිහිටුවා ගත්තා.මේ පීල්ල හදන්න ගල් ගෙනාවේ පාර හදන්න ගෙනැවිත් ඉතිරිවෙලා තිබුණු ගල්වලින්. ගල් කැට සරමේ ඔඩොක්කුවේ දාගෙන තමයි අපි මෙතෙන්ට පාරේ ඉඳලා ගල් ගෙනාවේ. පීල්ලේ වැඩ ඉවරකරලා හාමුදුරුවන් හත් නමක් පෙරහරින් වැඩම කරවලා, පීල්ල ළඟින් ම අට්ටාලයක් හදලා දානයක් දුන්නා.මේ පළාතෙම මෙවැනි නොසි‍ඳෙන දිය පීල්ලක් නැහැ. කොතරම් තද ඉඩෝරයක් තිබුණත් මේ පීල්ලේ වතුර නැතිවෙන්නේ නැහැ. මා ඔය හිඳුනත් මේ පීල්ලේ වතුර තිබෙනවා. අවට තිබෙන කඳුවල ගස් කපලා දැම්මොත් නම් ඉදිරියේදී මේ සම්පත අපිට අහිමි‍ වෙයි. දැනට නම් එවැනි අවදානමක් නැහැ.” ගුණවර්ධන මහතා පවසයි.හලාගිරියේ පදිංචි ඊ.ඒ. ඇල්බට් සිරිවර්ධන මහතා ද පීල්ල අසලදී අපට හමුවිය. ඔහු පැවසුවේ මෙවැන්නකි.“මේ පීල්ල හදාගන්න මුදල් හොයාගන්න මාපිටිය හන්දියේ නාට්‍යයක් පෙන්වුවා.” ‘කෙසෙල් ගසක් සාක්ෂි දරයි’ කියන ඒ නාට්‍යයේ රඟපෑවේ ගමේම පිරිමි අයයි. මේ නාට්‍යයෙන් රුපියල් අටසියයක විතර මුදලක් එකතු වුණා. ඒක ඒ කාලේ හැටියට ලොකු මුදලක්. ඒ මුදලින් හා ගමේ හැමෝගෙම ශ්‍රම දායකත්වයෙන් තමයි මේ පීල්ල ඉදිවුණේ.හලාගිරිය පීල්ලකඩිගමුව, උඩුගම, ගොන්දෑවල, හලාගිරිය, මාපිටිය, යටිවලදෙනිය, උඩ කිරිවන්දෙනිය වැනි ප්‍රදේශවල විශාල පිරිසක් දිනපතාම දිය නෑමට මේ පීල්ලට ආවා. දැන් පත්තම්පිටිය දක්වා නළ ජලය ලැබී තිබෙන නිසා පීල්ලෙන් නෑමට එන පිරිස අඩුයි. පත්තම්පිටිය අවට මුස්ලිම් අයත් දිය නෑමට ආවේ මේ පීල්ලටයි. මේක මේ ප්‍රදේයේ සිංහල හා මුස්ලිම් ජාතික සමඟියටත් විශාල අත්වැලක් වුණා. තවමත් නියං කාලයට නළ ජලය බෙදීම සීමාකරන විට මේ පීල්ලෙන් දිය නෑමට විශාල පිරිසක් එනවා.මේ පීල්ල ඉදිකළ දා සිටම ගැහැනු හා පිරිමි අය සඳහා දිය නෑමට පීලි දෙකක් සවි කර තිබෙනවා. කවුරුවත් නෑමට නොසිටියත් පිරිමි අය ගැහැනු අය නාන පීල්ලෙන්වත් ගැහැනු අය පිරිමි අය නාන පීල්ලෙන්වත් නාන්නේ නැහැ.” ඔහු පැවසුවේ සත්‍යයක්ම බව අපි ද දුටුවෙමු.පීල්ල අසල කවුරුන් හෝ නොමැති වේලාවක් එහි නොමැති තරම්ය. සෙමින් ගලා හැලෙන දිය දහරට හිස අල්ලා ගෙන සිසිල් දිය නෑමට ලොකු කුඩා බාල මහලු හැමෝම එහි එක්ව සිටිති. දවසේ කටයුතු හමාර කර සිත්සේ දිය නෑමට එහි කාටත් ඉඩකඩ ඇත.“දිනකට කීදෙනෙක් නෑවත් මේ ස්ථානය අපිරිසුදු කරන්න කවුරුවත් කටයුතු කරන්නේ නැහැ. ඒ ගම්බද අපේ අය ළඟ තිබෙන හොඳ පුරුදු තවමත් ඉතිරිවෙලා තිබෙන නිසා. ‍ෙමේ පීල්ල ළඟ තිබෙන විශාල කලුගලට මුවාවෙලයි ගැහැනු උදවිය දිය නෑමට ඇඳුම් මාරු කරගන්නේ. මේ පීල්ල ළඟ ඇඳුම් මාරුකර ගැනීමට ආවරණයක් හදලා දෙන්න වගකිවයුතු කෙනෙක් ඉදිරිපත් වෙනවා නම් ඒක ඉතාම ප්‍රයෝජනවත්. මහත්තයලා පුළුවන්නම් ඒ ගැනත් පත්තරේට ලියන්න.” අප සමඟ ගමනට එක්වූ ඩබ්.ඒ. මහේෂ් වීරසේකර පැවසීය.සටහන හා ඡායාරූපරඹුක්කන විශේෂඔස්වල්ඩ් ගොඩකුඹුරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=as1410128</link>
    <topic>නෙළුම්විල</topic>
    <author/>
    <content>නෙළුම්විලඅප බලාපොරොත්තුව සිටි ශීඝ්‍රගාමී දුම්රිය ආවේ ය.සුපුරුදු පරිදි අපි අපේ මැදිරියට ගොඩ වීමු. ඊළඟට තිබුණේ අපට නියමිත ඒ ඒ තැන්වලට වී සතුටු සාමීචියේ යෙදීම ය.එසේ වුව ද දුම්රිය අද්දවන මොහොතේ දුවැ'විත් අප අසල පාපුවරුවේ එල්ලුණු යෞවනයන් පිරිසකට ඉඩදීමට සිදු වූ නිසා අපේ වැඩපිළිවෙළ කඩාකප්පල් විය.ඔවුන් නිසා දුම්රිය මැදිරි දොර ළඟ පුංචි ඉඩ වැසී ගොස් අප පිටුපසට තල්ලු වූවා පමණක් නොව ඔවුන් හැමෙකාම උරින් දරා සිටි පිම්බුණු බෑග් නිසා අපට මහත් අපහසුවකට මුහුණ දීමට ද සිදු විය.ඔවුනුත්, අපත් නිසා දුම්රිය මැදිරියේ පිවිසුම ආශ්‍රිත පෙදෙස මුළුමනින්ම හිර වී තිබුණ ද මැදිරියේ මැද කොටසෙහි ඉඩකඩ යහමින් තිබිණ. අප මුලින් සිතුවේ ඔවුන් එහි ගොස් උරින් හිස් කරන ලද ගමන් මලු රාක්කවල තබනු ඇති බව ය. එහෙත් එසේ නොකළ ඔවුහු අප ද හිර කරමින් තුමූ ද හිරවෙමින් සිටියහ.අපි ඇඹුල් වූ වතින් මොහොතක් උනුන් මුහුණ බලාගෙන සිටියෙමු.‘හා! හා! ඔහොම්ම ඇතුළට යන්ඩ! ගිහිං ඔය බෑග් රාක්කවල තියන්ඩ!’අපේ වැඩිහිටියකු නාඳුනන යෞවනයනට තම සැඟවුණු අසතුට පළ කළේ එපරිද්දෙනි.එය එක්තරා අතකට කෝච්චියේ යන පුරුදුකාර වැඩිහිටියකු විසින් කෝඩුකාර යෞවනයනට දෙන ලද අවවාදයක් මෙන් විය.යෞවනයෝ ද නෑසූ කන්ව සිටියහ.දුම්රිය හඬ තළාගෙන ඉදිරියට ඇදී ගියේය.වැඩිහිටියෝ නොරුස්නා වතින් යෞවනයන් දෙස බැලූහ. යෞවනයෝ අහිංසක වතින් කෙත් වතු දෙස බලාගෙන සිටියහ.‘අනේ මන්ද, අපේ අනාගත පරම්පරාවල නෑනේ කිසිම සංවේදීකමක්!’ වැඩිහිටියෙක් ප්‍රහාරයකට අවියක් අතපත ගා බැලුවේ ය.‘මොළේ තියන ඕනැම කෙනෙකුට තේරෙනවනේ වැඩේ ගැළපෙන්නෙ නෑ කියල. ඇයි දෙයියනේ අර රාක්ක තියෙන්නෙ. බර උස්සං ඉන්නෙ නැතුව ඒවයිං තිබ්බනං ඉවරයිනේ’ අනෙක් වැඩිහිටියා ද සිය අවිය අතට ගත්තේ ය.‘අංකල්ල කොහොම ද අපිට නීති දාන්නෙ? අපිත් අංකල්ල වගේ ටිකට් අරං තමයි කෝච්චියෙ යන්නෙ. අංකල්ලට තියන අයිතියම තමයි අපටත් තියෙන්නෙ. ඒ හින්ද අංකල්ල තමුංගෙ පාඩුවෙ ඉන්ඩ! අපි අපේ පාඩුවෙ යන්නං!’මා හිතුවේ යෞවනයන් දැන් දැන් එසේ ප්‍රහාරයක් එල්ල කරනු ඇතැයි කියා ය.එහෙත් ඔවුන් කිසිත් නොකීවා පමණක් නොව වටින් ගොඩින් නැගෙන ඇනුම් පද නෑසුණාක් මෙන් සිටියහ.යෞවනයන් දැනටමත් පරාජය බාර ගෙන ඇති බැවින් වැඩිහිටියෝ පිට පිට පහර දෙන්නට පටන් ගත්හ.‘මොන්ටිසෝරි යන කාලෙදිම අම්ම පොත් බෑග් එක පිටේ එල්ලනව. ප්‍රාථමිකේට යනකොට ඊට වැඩිය ලොකු එකක් එල්ලනව. මහා විද්‍යාලෙට යද්දි ඊටත් වැඩිය බරපතළ බෑග් එකක් එල්ලනව. මහා විද්‍යාලෙන් එළියට බහින්නෙ සදාකාලිකවම බෑග් එක පිටේ එල්ල ගෙන. කොන්දොස්තරලගෙන් බැණුම් පිට බැණුම් අහනව, මගීන්ගෙන් බැණුම් අහනව. අනේ ඉතිං ගාණක් නෑ. මැරෙනකල්ම ඕක පිටේම තමයි’‘එක්කො මේක මවුපියො පැහැදිලි කරල දෙන්ඩ ඕනැ. නැත්තං ගුරුවරු පැහැදිලි කරල දෙන්ඩ ඕනැ. ඒ දෙගොල්ලන්ටම මේක තේරෙන්නැත්තං මොළේ තියන විදුහල්පතිවරු හරි අධ්‍යාපන අධ්‍යක්ෂවරු හරි පැහැදිලි කරල දෙන්ඩ ඕනැ. හැබැයි රටේ අවාසනාවට ද කොහෙද කාටවත් මේක තේරිල නෑ. එක්කො තේරුණත් නොතේරුණ වාගෙ ඉන්නව. පාඩම කිසි කෙනෙක් කියල දීල නැති හින්ද තාම ඉතිං බෑග් එක කරේ!’‘පුංචි උන්ට නං තේරුම් කරල දෙන්ඩ පුළුවං කියමුකො, පුංචි උන් නෙමේනෙ. මොළේ මෝරපු කට්ටියනෙ. කියල දෙන්ඩ දෙයක් නෑ. ඔය වයසෙදි හොඳ නරක තේරෙන්ඩ එපෑ.’‘ඒක ඇත්ත. මේ පුංචි දේ නොතේරුණට අන්තර් ජාලෙම සැරිසරනව. ෆේස් බුක් යනව. හැබැයි මේක තේරෙන්නෙ නෑ. ඒකනෙ පුදුමෙ.’පහර පිට පහර එල්ල කෙරුණ ද යෞවන පිරිස මුනිවත රකිමින් දොරටුවෙන් පිටත බලාගෙන සිටියහ. දුක හිතුණු මම ඔවුන්ගේ මුහුණු බැලීමට උත්සාහ ගතිමි. අසීරුවෙන් නමුත් මුහුණක් දෙකක් බලා ගන්නනට හැකි විය.ඒ මුහුණු නෑඹුල් ය. නැවුම් කුරුලෑ එක දෙක එමින් තිබේ. දැළි රැවුලු එන්නට හදයි. තොල් රෝස පැහැති ය.මට මගේ බාල පුතු සිහිපත් විය. ඔහු ද මෙවැනි ය.දිනක් මගීන් පිරුණු බසයක ගමන් කරමින් සිටි අපි අපේ ගමනාන්තය ළං වන විට නැගිට සීනුව හඬවා පා පුවරුවට ළං වීමු. කොන්දොස්තර අලුත නැගුණු අයට ටිකට් කඩමින් පාපුවරුවේ උඩ පඩිය හරස් කර ගෙන සිටියේ ය. මම ඔහු ළඟින් රිංගා පහතට බැස්සෙමි. හිර වීමට අකැමැති මගේ පොඩි පුතු කොන්දොස්තර බැසීමට ඉඩ දෙන තෙක් බලා සිටියේය.‘බහිනව ද?’ කොන්දොස්තර මගෙන් ඇසුවේ ය.මම ‘ඔව්’ යි කීමි.‘බහිනව ද?’ ඔහු මගේ පොඩි පුතුට ද ඒ ප්‍රශ්නය යොමු කළේ ය.පොඩි පුතු ඊට කිසිදු පිළිතුරක් ලබා නොදී කොන්දොස්තරගේ මුහුණ දෙස කෙළින් බලාගෙන සිටියේ ‘මොකද මනුස්සයො මෝඩ ප්‍රශ්න අහන්නෙ? බහින්ඩ නේන්නම් හදන්නෙ?’ කියන්නා සේ ය.කොන්දොස්තර ද ඒ ප්‍රශ්නය යළි යළිත් ඇසුවේ සැර කරන්නාක් මෙනි.මපුතු ද කොන්දොස්තරට කිසිදු පිළිතුරක් නොදී ඔහු තල්ලු කරගෙන මෙන් පාපුවරුවට බැස්සේ ය.‘මොකද ගොළුවෙක් ද?’ කොන්දොස්තර උස් හඬින් ඇසුවේ ය.මපුතු ද ගොළු වතින් ම ඔහුට රවා බැලුවේ ය.අපි බැස්සෙමු. සමාජ ප්‍රශ්න හමුවේ නිර්වින්දනය වී ඇති මට කොන්දොස්තරගේ බසට කේන්ති නොගියේ ය. එහෙත් අලුත් මිනිසකු වූ මපුතුට ඇති වූයේ හිතේ අමාරුවකි.‘තාත්තෙ, ඒ මනුස්සය හොඳටම දන්නවනේ අපි දෙන්න බහින්ඩයි යන්නෙ කියල. ඒකනෙ අපි බෙල් එක ගැහුවෙ. ඒ තියා තාත්තත් උත්තර දුන්නනේ බහිනව කියල. ඔය මනුස්සයට සාමාන්‍ය දැනුම නැත්තං කොහොම ද ඔය රස්සාව කරන්නෙ?’ ම'පුතු ප්‍රශ්න කළේ ය.‘ඕව එච්චර හිතන්ඩ එපා පුතේ. නොයෙක් වර්ගවල මිනිස්සු ඉන්නවනෙ. ඔය දුර්වල මිනිස්සුත් එක්ක පැටලෙන්නැතුව අපි අපේ ගමන ගිහිං එන්ඩ ඉගෙන ගන්ඩ ඕනැ’ මම කීමි.‘මම නං කැමති නෑ තාත්තෙ ඔය විදිහෙ වැඩවලට, එයාට රස්සාවට අදාළ ආචාර ධර්ම තියෙන්ඩ ඕනැනෙ, එයා ඇයි රස්තියාදුකාරයෙක් වගේ කතා කරන්නෙ? මොකට ද තාත්තෙ අපි සල්ලිත් දීල සවුත්තු වෙන්නෙ? අපි කොහොමහරි කරල වාහනයක් ගම්මු තාත්තෙ’ ඔහු හිස බිමට පාත්කර ගත්තේ මසිතට මහත් බරක් පටවමිනි.මා කල්පනාවෙන් මිදෙන විට ද අපේ පිරිස යෞවනයන් ගේ දොස් දැකීම අවසන් කර නොතිබිණ.‘අපි කුඩා කාලෙ තිබුණෙ අනුන් ගැන හිතපු මිනිස්සු බිහි කරපු සමාජයක්. බස් එකකට වයසක කෙනෙක් හරි, අම්ම කෙනෙක් හරි නගින කොට ම අපේ වැඩිහිටියො ටග් ගාල නැගිටල සීට් එක දුන්න. අපිත් ඒව තමයි ආදර්ශෙට ගත්තෙ’‘ඒකටත් එක්ක දැන්! වයසක උන්දැ කෙනෙක් බස් එහෙකට නැගල “අනේ පුතේ මට ඉඩක් දෙන්ඩ” කියද්දිත් අහක බලාගෙන ඉන්න පරපුරක් දැන් ඉන්නෙ. අනේ හැබෑට අපේ අනාගත පරපුරට මොකද මේ වුණේ?’මම ද කට ඇරියෙමි.‘අලුත් පරම්පරාවලට කෙළින්ම දොස් කියන එක ගැන අපි දෙසැරයක් හිතන්ඩ වෙනව. මේ ඉන්නෙ එක්තරා දේශපාලන කැරැල්ලකටයි, විවෘත ආර්ථික රැල්ලකටයි, මහා යුද්දෙකටයි අහුවෙලා උඩුයටිකුරු වෙච්ච සමාජෙකින් බිහි වෙච්ච පරම්පරාවක්. ඒ ගොල්ලන්ට අධ්‍යාපනේ ඉඳල හැම දේම ගන්ඩ වෙලා තියෙන්නෙ සල්ලිවලට. ඒ මදිවට හුස්ම ගන්ඩ බැරි තරමෙ තරගෙකටත් මුහුණ දෙන්ඩ වෙලා. මවුපියො අමාරුවෙන් ඉතුරු කරල දීපු මනුස්සකම විතරයි මේ අය ළඟ තියෙන්නෙ. ඒ ගැන ඇයි අපි නොහිතන්නෙ?’මා පුදුමයට පත් කරමින් මගේ වැඩිහිටි සගයෝ නිහඬ වූහ. ඊට වඩා මා පුදුම වූයේ මා අලුත් පරපුර ගැන දයාවෙන් පැහැදිලි කළ දේ කෙරෙහි පවා අප ළඟ හිරවී සිටි යෞවනයන් කිසිවකු ගෙන් ඇස ඉඟි මැරුමකින් හෝ සංඥාවක් නොලැබීම ගැන ය.මීරිගම විමල් අබේසිංහ මහතා විසින් යොමු කරන ලද ලිපියක් ඇසුරිනි.හදිසියේ දෙසවන් වැකුණු පුවතින් සැලී ගියෙමි. ඇය ඇඳට වැටුණු බව එයින් කියවිණි. කුඩා අවධියේ සිටම ඇය අප සැමට අම්මා වූවාය. අප බරක් වූයේ වැදූ අම්මාට නොව හැදූ ඇයටය. සහෝදරියන් අට දෙනෙකුගේ වැඩිමලිය වූ පවට අප නාවා, කවා, පොවා, ඇති දැඩි කළේ ඇයයි.අධ්‍යාපන කටයුතුවල නිරත වූ අපගේ වගකීම් හා යුතුකම් වෙනුවෙන් ඇප කැප වී සිටි ඇය විවාහ දිවියට පත් වූයේද පසුකලෙකය. අප රැකියා ලබා විවාහ වී බොහෝ දුර පළාත්වල පදිංචියට ගිය පසුවද අපගේ සුව දුක් දැනගැනීමට ඇය අමතක නොකළාය. එම කටයුත්ත ඇය පවරා තිබුණේ ඉතා සමීපව පදිංචි වී සිටි පවුලේ බාලම නැගණියටයි. ඇය ද එය කැපවීමෙන් කර අප හා තොරතුරු ඇයට වාර්තා කළ බව හොඳාකාරවම දනිමි.අසූ විය ද ඉක්මවා සිටි ඇය මේ වනතුරුද නිරෝගීව හා කඩිසරව ගෙදර දොර වැඩපළවල නිරත වනු ගමේ ගිය විටදී මම දුක මුසු සතුටකින් බලා සිටියෙමි. එහෙත් හැටිහැටියේම ඇය රෝගීවීම ගැන මට බලවත් දුකක් ඇති විය.කෙසේ වුවද ඇගේ පුතු ඇය සිය නිවෙසට රැගෙන ආ බවත් ඇය සුවපත් වෙමින් සිටින බවත් අසන්නට ලැබුණු මොහොතේ නම් ‍යම් අස්වැසිල්ලක් ලදිමි. පුතාද, ලේලිය ද ඇතුළුව සියලු දුවා දරුවන්ගේ මහත් සෙනෙහසින් හා කැපවීමෙන් කරනු ලබන උවැටන් මානසික කායික සුවයට ද හේතුවන්නට ඇතැයි සිතමි. තිසරණ සරණින් ඇයට සුවය ලැබී තවත් දිගු කලක් අපගේ සෙනෙහසද මාතෘ වන්දනය ද ලබන්නට වාසනාව ලැබේවායි පතමි.බදුල්ලේ සිරිමල්ගොඩකුසුම් අබේසේකර මහත්මිය විසින් යොමු කරන ලද ලිපියක් ඇසුරිනි. නෙළුම්විල, සිළුමිණ, ලේක්හවුස්, කොළඹ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=as1410129</link>
    <topic>මැණික් හා බැඳුණු රස කතා</topic>
    <author/>
    <content>මැණික් හා බැඳුණු රස කතාසෝමපාල මෙනේරිපිටියපරකඩුවමැණික් ලැබීමට ලොකු වාසනාවක් තිබිය යුතුය. මැණික් ගරන්නන් එය හඳුන්වන්නේ “පූරුවෙ වාසනාව” යනුවෙනි. ඒ ඉහත ආත්මයේ කරන ලද කුසල කර්මයන් මෙම ආත්මයේ පලදෙන බවය. එසේ පලදෙන අවස්ථාව උදාවෙන වෙලාව කිසිවෙක් නොදනී. එය ක්ෂණිකව සිදු වන්නකි. මෙම කතාවද එසේ නොසිතුව අවස්ථාවක මැණිකක් හමුවීමක් පිළිබඳවය.ජිනදාසට (නියම නම නොවේ) නිවසක් තනා ගැනීමට අවශ්‍යව තිබූ නමුත් ඒ සඳහා අවශ්‍ය තරම් මුදල් හදල් නොතිබුණි. එනිසා යාන්තමට කාමර පොඩියක් සාදා ගැනීමට ඔහු සිතා ගත්තේය. චාරිත්‍රානුකූලව නැකතක් බලා වැඩ පටන් ගැනීමට සිතූ ජිනදාස තම කේන්ද්‍රයට ගැළපෙන වෙලාවක් සාදා ගත්තේය. මෙම වෙලාව සෑදූ නැකැත්කරු කීවේ මෙම නැකත අනුව නිවස සෑදීම නොසිතූ ලෙස සාර්ථක වෙන බවය.කෙසේ වෙතත් අතේ තිබෙන මුදලේ හැටියට නැකත් වෙලාව බලා අත්තිවාරම් කපා නිවසේ සැලැස්මේ ප්‍රමාණයට අඩිතාලම බැඳ ගත්තේ එක කාමරයක් පමණක් ගොඩ නැගීමට සිතා ගෙනය. ඒ අනුව අඩිතාලම බැඳ ඒ මත කාමරය ගොඩ නැගීමට අවශ්‍ය ගඩොල් කැට ප්‍රමාණයක් ළඟ පාත තැනකින් මිලට ගත්තේය. පෝරණුවක දමා පුලුස්සන්නේ නොමැතිව අච්චුවේ දමා සකස් කර ගන්නා වියැළි ගඩොල් කැට විශේෂයෙන් ඔහු තෝරා ගත්තේ පිළිස්සූ ගඩොල් කැට වලට වඩා මෙම අමු ගඩොල් කැට මිල අඩු බැවිනි. මෙම ගඩොල් විශේෂයට “මෝඩ ගඩොල්” යනුවෙන් ද ව්‍යවහර ‍කරති.විල්බැරෝවක පුරවා ගෙන එන එම මෝඩ ගඩොල් කැට එක එක අත්තිවාරම මත අහුරමින් ජිනදාස කල්පනා කරන්නට වූයේ බිත්ති බැන්දාට පසු වහලය සෙවිලි කරන්නේ කෙසේ ද යනුවෙනි. එසේ කල්පනා කරමින් වරින් වර විල්බැරෝවෙන් මෝඩ ගඩොල් ගෙනෙමින් අත්තිවාරම මත අසුරන්නට පටන් ගත්තේය. එසේ ගඩොල් අසුරමින් සිටියදී ඔහුගේ අත වැරැදීමකින් ග‍ඩොල් කැටයක් බිම වැටී කැඩුනේ කෑලි විසිවෙමිනි. ඔහු සිදු වූ පාඩුව ගැන දුක් වෙමින් ගඩොල් කැබලි එකතු කරන්නට පටන් ගත්තේය. බිදුණු ගඩොල් කැටයේ සිර වී තිබුණු මැණික් කැටයක් එයින් නිදහස් වී බිමට වැටී තිබුණි. ජිනදාස එය අතට ගත්තේය. ඔහු මැණික හරව හරවා එහි ස්වභාවය බැලුවේ අදහාගත නොහැකිව පුදුමයට පත් වෙමිනි.ඔහුට එකවරම සිහියට ආවේ ජෝත්තිෂවේදී මහතාගේ අනාවැකියයි. ගඩොල් අත්තිවාරම ‍මත තැන්පත් කර නිවසට ගිය ජිනදාස මැණික තම පියාට පෙන්වා පසුවදා නගරයට ගොස් එය අලෙවි කළේය. නොසිතූ මොහාතක නොසිතූ ආකාරයේ විශාල මුදලක් ලැබීම නිසා ජිනදාසට නිවෙසක් තනා ගැනීමට වැඩි කාලයක් ගත වූයේ නැත.“දෙන දෙයියෝ ගෙට ගෙනවිත් දෙනවා” කීවා සේ ගඩොල් සකස් කළ කම්කරුවන්ගෙන් මඟහැරී එම මැණිකේ හිමිකරුවා වූ ජිනදාස අතට මැණික ලැබීමටත්, මැණික තිබූ ගඩොලම ඔහු අතින් බිම වැටී කැඩී බිඳී යාමටත් ජිනදාසගේ වාසනාව කෙබඳු විය යුතුදැයි කියා පාන මෙම කතාව මා හට පැවසුවේ මා සිළුමිණට ලියන මැණික් හා බැඳුණු රස කතා කියවූ අනුරාධපුරයේ එච්.පී.එච්. සේනානායක මහතා මැණික් හා බැඳුණු තවත් රස කතාවක් ලෙසටය.මීට දශක පහකට හයකට පෙර රත්නපුරයේ පමණක් මැණික් ඉල්ලම් පිහිටා තිබූ බව අපි විශ්වාස කළෙමු. නමුත් අද යාපනයේ හැර අනෙක් හැම පළාතකම පාහේ මැණික් හමුවේ. එසේ රත්නපුරයෙන් පිටස්තර ප්‍රදේශවල මැණික් ඇති බවට සැක සිතීමට හේතු වූයේ අහම්භයෙන් ඇලහැර මැණික් හමුවූ බැවිනි. එම කතා පුවත පැරැන්නන්ට තාම මතකය.රජ රට කැලෑ බදු ගෙන රජයට අවශ්‍ය වූ දැව ලබා දීම හා විශේෂයෙන් දුම්රිය දෙපාර්තමේන්තුවට අවශ්‍ය සිල්බර කඳන් ඉරා දීමේ කොන්ත්‍රාත්තුවක් ලබා ගත් මහත්මයෙක් ඇලහැර කැලෑව බදු ගෙන සිටියේය. ඔහු කැලේ වාඩියක නතර වී සේවකයන් සමඟ දැව කපා ඉරීම සිදු කළේය. මෙසේ සිටින අතර දී දිනක් දිය නෑමට ගිය ඔහුගේ මුදුව ගඟට වැටුණේය. වටිනා රත්තරං මුදුවක් නිසා පාඩු විඳීමට අකමැති වූ ඔහු තම සේවකයන් යොදවා මුදුව වැටුණු වළේ වතුර හිස් කොට එහි තිබූ වැලි රත්නපුරයෙන් ගෙන ගිය මැණික් ගරන වට්ටියකට දමා සේදු‍ෙව්ය. මෙසේ වැලි සෝදමින් මැණික් ගරා නාම්බුව බලන්නා ‍සේ පරික්ෂා කර බැලුවේ මුදුව තිබේදැයි දැන ගැනීමටය. මෙසේ නාම්බුව බැලීමේදී වරින් වර මැණික් කැට හමුවන්නට විය.වටිනා මැණික් හමුවීමත් සමඟම කොන්ත්‍රාත්කරුගේ සේවකයන් වරින් වර ඇහැලියගොඩට පැමිණ මැණික් අලෙවි කිරීම නිසා ඔවුන් රහසේ කරගෙන ගිය මැණික් ගැරීම ප්‍රසිද්ධ විය. පසුව ඇහැලියගොඩ අවට මිනිස්සු මැණික් ගැරීමට ඇලහැර යෑමට පටන් ගති. ඔවුනට ද වටිනා මැණික් ලැබුණි. දවසින් දෙකෙන් සතියෙන් මෙම ඇලහැර මැණික් ඉල්ලම ගැන විශාල ප්‍රසිද්ධියක් ඇති විය. කල්යාමේදී දහස් ගණන් මැණික් ගරන්නෝ ඇලහැර කැලයට වැදී මැණික් ගැරීමට පටන් ගත්තා සේම එනිසා විශාල පිරිසක් ධනවතුන් බවට පත් වූහ.මෙසේ නැති වූ මුදුව සෙවීමට යෑම නිසා මතු වූ මැණික් සම්පත නිසා දහස් ගණන් ජනතාවකගේ ජීවිත ආලෝකවත් විය.අනවසරයෙන් මැණික් ගරන්නෝ ඔවුන් වැටලීමට එන පොලිස් නිලධාරින් මුලාකර ගැලවීමට අති දක්ෂයෝය. නොයෙක් නොයෙක් උප්පරවැට්ටි දමා ගැලවීමට උත්සාහ කළත් ‍පොලිසියෙන් ගැලවීම ද ලෙහෙසි නැත. පොලීසිය ද ඒ තරමටම උපායශීලීව වැඩ කරන බැවිනි.නිතර නිතර දුවමින් මැණික් ගැරීම අපහසු බැවින් ඈතට නොදුවා බේරීමේ ක්‍රමයක් එක් පතල් නඩයක් සොයාගෙන තිබුණි. ඒ ඔවුන්ගේ පතලට යාබදව තිබූ පරණ පතල්වළක් මතු පිටින් අතුවලින් වසා බංකරයක් සේ සකස් කර තිබීමයි. පතල් පොළට පොලිසියෙන් පනිනවාත් සමඟම මෙම පතල් නඩය කාටත් හොරා ඉහත කී බංකරයට පැන නිසොල්මනේ සිටිති. සෙසු මැණික් ගරන්නෝ දුවති. පොලිසිය ඔවුන් ලුහු බඳිති. කලබලය ඉවර වූවාට පසු බංකරයෙන් ගොඩ එන පිරිස නැවත පතලේ වැඩ කරන්නේ බයක් සැකක් නොමැතිවය.ඔවුන්ගේ මෙම ක්‍රියාව මෙසේ කරගෙන යද්දී එක් දිනක් දහවල තේ පානය කරන අවස්ථාවේ පොලිස් වැටලීමක් කෙරුණි. ඔත්තු බලන්නෝ පොලිස් පොලිස් කියමින් හඬ නගනවාත් සමඟම පතල් කපන්නෝ සීසීකඩ දුවන්නට වූහ. බංකරය සූදානම් කරගෙන සිටි පිරිස හෙමිහිට බංකරය තුළට රිංගා නිසොල්මනේ සිටියහ.පොලිස් නිලධාරින් පතල් පොළට පැමිණ සෝදිසි කරමින් සිටියදී කොළ අතු ගොඩ මතින් දුම් නගිනවා පෙනුණි.ඒ ගැන අවධානය යොමු කර තවත් විපරමින් බැලීමේදී තව තවත් දුම් රැලි නගින්නට පටන් ගති. මේ පිළිබඳව සැකයක් ඇති වූ එක් පොලිස් නිලධාරියෙක් පතලක් ළඟ දමා ගොස් තිබූ වතුර ඉසීමට ගන්නා භාජනයක් දැක එයට මඩ වතුර පුරවා දුම් දමන අතු ගොඩට විසි කරනාවත් සමඟම මඩ වතුරින් නෑවුණු බංකරය තුළ සැඟවී සිටි පිරිස කොළ අතු පෙරළාගෙන උඩට මතු වූහ.පොලිස් නිලධාරින්ට කාරණය තේරුම් ගියේ එවිටය. මෙසේ පොලිසියෙන් බේරීමට ඔවුන් සැඟවුණු ආකාරය පැහැදිලි වූවා මෙන්ම ඔවුන් අහුවුණු කාරණයද පතල් නඩයට තේරුණේ එවිටය. ඔවුන් බංකරය ඇතුළට ගොස් දුම් බීම නිසා මෙසේ පොලිස් අත්අඩංගුවට පත්වීමට සිදු වූ බව තේරෙණු විට පමා වී වැඩිය. දුම්වැටිය නිසා එදා ඔවුන් අත්අඩංගුවට පත් විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=av1410122</link>
    <topic>මයුරගෙන් මියුසික් වීඩියෝවක්</topic>
    <author>රූපාන්ති බුලත්සිංහල</author>
    <content>මයුරගෙන් මියුසික් වීඩියෝවක්කියා දෙන්න දැන් සොයා දෙන්න මඟ ආපසු යන්නට ඔබේ ලොවෙන්නොසිතූ වෙලාවක නොසිතූ ඉරණමකට ගොදුරු වූ ඇය ගැන ඔහු එසේ ගැයුවේය. එවැනි ගීතයකට ජීවය දුන් ඔහු මයුර රොෂාන් ජයසිංහ.මේ ගීතය පසුගිය දා මියුසික් වීඩියෝවක් ලෙස එළිදැක්වීය.“මේ මගේ පළමු මියුසික් වීඩියෝ එකග දෙරණල සියතල වැනි නාළිකාවල මේ ගීතය මේ දිනවල විකාශය වෙනවා.”2001, 2002 වසරවල ජාතික රූපවාහිනියේ ‘මුතුහර’ වැඩසටහනට මං සම්බන්ධ වුණා. මං හිතන්නේ මගේ කලා කෞශල්‍ය දියුණු වෙන්නත් මෙය එක හේතුවක් වුණා.ඒ වගේ 2008ල 2009 රන්වල බළකායට සම්බන්ධ වෙලා මගේ නර්තන මෙන්ම ගීත කුසලතාව දියුණු කරගත්තා.වත්තේගම මධ්‍ය මහා විද්‍යාලය මගේ කලා හැකියාවන් දියුණු කරගැනීමේ පිටිවහලක් වුණා. පසු කලක කඳුරට එෆ්ග එම් හි නිවේදකයෙක් වෙන්නත් භාග්‍ය උදාවුණේ මෙසේ ඔපමට්ටම් වුණ මගේ කලා හැකියාව නිසා.”රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=av1410123</link>
    <topic>හොලිවුඩ් චිත්‍රපටයක බොලිවුඩ් කොපිය ‘BANG BANG’</topic>
    <author>කුමාර සිරිවර්ධන</author>
    <content>හොලිවුඩ් චිත්‍රපටයක බොලිවුඩ් කොපිය ‘BANG BANG’දින තුනක් ඇතුළත ඉන්දීය රුපියල් කෝටි 71.72ක වාර්තා ගත මුදල් සම්භාරයක් ඉපැයූ බොලිවුඩ් චිත්‍රපටයක් පසුගිය ඔක්තෝබර් 2දා සිට ලොව පුරා සිනමා ශාලා 5100ක ප්‍රදර්ශනය වෙමින් තිබේ. මෙරට චිත්‍රපටයක් ප්‍රදර්ශනය විය යුත්තේ සිනමා ශාලා 55කද, 35කද යන්න බේරාගත නොහැකිව ඇතැම් පිරිස් ඇනකොටා ගනිද්දී එම චිත්‍රපටය පළමු දිනයේ පමණක් උපයා ඇති ආදායම ඉන්දීය රුපියල් කෝටි 27.54කි.චිත්‍රපටය සිද්ධාර්ථ ආනන්ද් ගේ ‘බැන්ග් බැන්ග්’ ය. ‘නයිට් ඇන්ඩ් ඩේ’ නමැති හොලිවුඩ් චිත්‍රපටයේ ප්‍රති නිර්මාණයක් වන ‘බැන්ග් බැන්ග්’ හී රිතික් රොෂාන් සහ කත්‍රිනා කායිෆ් ප්‍රධාන චරිත රඟපාති. මෙහි රඟපෑමට රිතික් රොෂාන් ඉන්දීය රුපියල් කෝටි 30ක් අය කර ඇති අතර අන්තර්ජාලයේ සඳහන් වන්නේ එය මෙතෙක් බොලිවුඩ් නළුවකු චිත්‍රපටයක් තිරගත වීමට පෙර ලාභාංශ රහිතව කළ විශාලතම අය කිරීම බවය.රිතික් රොෂාන් හා කත්‍රිනා කායිෆ් මීට පෙර ප්‍රධාන චරිත රඟපා තිබුණේ ‘සින්දගී නා මිලෙගි ඩොබාරා’ (2011) චිත්‍රපටයේ පමණි. ‘බෑන්ග් බෑන්ග්’ චිත්‍රපටයේ ප්‍රචාරක පටය යූ ටියුබ් හරහා පැය 24ක් ඇතුළත නරඹා ඇති පිරිස ලක්ෂ 23.3කි. අන්තර්ජාලය හරහා පැය 24ක් ඇතුළත ප්‍රචාරක පටයක් නැරඹූ විශාලතම පිරිස ලෙස වාර්තා පොත් වලට එම සංඛ්‍යාව එක්වී තිබේ.විශාල් ශේඛර් ගේ පසුබිම් සංගීතය සහිතව ‘බෑන්ග් බෑන්ග්’ චිත්‍රපටයට එක්ව ඇති ගීත සංඛ්‍යාව පහකි.හමුදා නිලධාරි විරෙන් නන්ද ලන්ඩනයේ සිරභාරයට පත්ව සිටින ප්‍රකට ත්‍රස්තවාදියකු වූ ඔමාර් සෆාර් හමුවට ගොස් පවසන්නේ තමා පැමිණ සිටින්නේ ඔහු ඉන්දියාවට කැඳවාගෙන යන්නට බවය.එසේ ඉන්දියාවට කැඳවාගෙන ගොස් අධිකරණයට ඉදිරිපත් කොට ඉන්දියාවේදී කළ අපරාධවලට දඬුවම් ලබාදීම තම අරමුණ බවය. එහෙත් එතැනට කඩාවැදුන හමීඩ් ගුල් ගේ නායකත්වයෙන් යුතු දාමරික පිරිස ආරක්ෂකයන්ට පහරදී නන්ද මරා දමා ඔමාර් සෆාර්ට පැන යාමට ඉඩ සලස්වයි.ඔහු පලායන්නේ ලන්ඩන් කුලුනේ ඇති කොහිනූර් දියමන්තිය සොරකම් කරගන්නා තැනැත්තකුට ඩොලර් ලක්ෂ 50ක ත්‍යාග මුදලක් දෙන බව පවසමිනි. එහෙත් එසේ සොරකම් කරන්නා ඉන්දියානුවකු විය යුතු බවට ද ඔහු කොන්දේසියක් පනවයි.ඒ වහා රජීවර් නමැත්තකු දියමන්තිය සොරකම් කරයි.තමා සතුව දියමන්තිය ඇති බවත් එය ලබාදීමට නම් ඩොලර් ලක්ෂ 200ක මුදලක් අවශ්‍ය බවත් රජීවර් දන්වයි. එතැන් සිට සෆාර් හා ඔහුගේ පිරිස රජීවර් ලුහුබැඳීම අරඹයි.අන්තර්ජාලයෙන් තමා හඳුනාගත් පෙම්වතා විකී පැමිණෙන තුරු ෂිම්ලාහි අවන්හලකට වී බලා සිටින හාර්ලීන් හමුවට රජීවර් පැමිණෙන්නේ තමා ලුහුබැඳ එන දාමරික කල්ලියෙන් ගැලවෙන්නටය. හාරීන් සිතන්නේ ඒ තම සිහින කුමා විකී කියාය.රජීවර් ද විකී මෙන් රඟපායි.එතැන් සිට ඇරඹෙන්නේ හොරා පොලිස් ක්‍රීඩාවකි. මී බළල් ලුහුබැඳීමකි. රජීවර් ලෙස රිතික් රොෂාන් ද, හාර්ලීන් සහානි ලෙස කත්‍රිනා කායිෆ් ද රඟපාන මෙම චිත්‍රපටයට ඩැනී ඩෙන්සොන්ග්පා, ජාවඩ් ජැෆ්රි, පවන් මල්හෝත්‍රා, වික්‍රම් ගොකේල් හා ජිමි ෂර්ගිල් ආදී නළු නිළි‍යන් රංගනයෙන් දායකත්වය ලබා දී තිබේ.ප්‍රේමණීය, සංගීතමය, ක්‍රියාදාම චිත්‍රපටයක් වන මෙහි රිතික් හා කත්‍රිනා රඟපාන්නේ 2010 හොලිවුඩ් චිත්‍රපටය ‘නයිට් ඇන්ඩ් ඩේ’ හි ටොම් කෲස් හා කැමරන් ඩයස් නිරූපණය කළ චරිතය.මෙම ක්‍රියාදාම චිත්‍රපටයේ බොහෝ බිහිසුණු දර්ශන සඳහා ස්ටන්ට්වරුන් වෙනුවට රිතික් රොෂාන්ම පෙනී සිට තිබේ. මේ වන විට බොලිවුඩයේ අංක එකේ නළුවා තමා බව රිතික් පෙන්වා දෙමින් සිටින්නේ චිත්‍රපටයක රඟපෑම සඳහා වැඩිම අයකිරීම සිදුකරමින්ම පමණක් නොවේ. සිය නළු ජීවිතයේ පළමු දින දෙක ඇතුළත ඉන්දීය රුපියල් කෝටි 50 ඉක්මවූ පස්වන චිත්‍රපටය බවට රිතික් ‘බැන්ග් බැන්ග්’ පත්කරගෙන තිබේ.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=av1410124</link>
    <topic>ආදරය ඉදිරියේ මම හැඟීම්බරයි</topic>
    <author>ටානියා මෝසස්</author>
    <content>ආදරය ඉදිරියේ මම හැඟීම්බරයි - චංචලා වර්ණසූරියතරුවක් සමඟ වරුවක් මෙවර හැඩ කරන්නේ ජනප්‍රිය රංගන ශිල්පිනි චංචලා වර්ණසූරියයි. ජනප්‍රිය තරුවක් වුණහම බොහෝ දෙනෙක් ඔවුන්ගේ ආදරය සහ ආදර සබඳතා ගැන විමසනවා. ඉතින් අපි හිතුවා පොඩි වෙනසකටත් එක්ක චංචලාගෙන් මෙන්න මෙහෙම ප්‍රශ්න ටිකක් අහන්න.තිරයේ මුල්ම පෙම්වතිය වුණේ?'සර් ලාස්ට් චාන්ස් චිත්‍රපටයේ මිණි ගේ චරිතයට පණ පොවමින්.තිරයේ ඔබේ මුල්ම පෙම්වතා?පාලිත සිල්වා.මේ වන විට තිරයේදි ඔබ කිවරක් පෙම්වතියක් වී තිබෙනවාද?මෙතෙක් පණ පෙවු හැම චරිතයක්ම පෙම්වතියට තමයි හිටියේ. බිරියකගේ චරිතයකට පණ ‍පොවා තිබුණත් ඇයත් පෙම්වතියක් මම හිතන විදිහට.පෙම්වතියක් වෙන්න නොලැබුණු දාට?අපි හැමෝටම යම් වකවානුවකදි පමණයි පෙම්වතියක් ලෙස රංගනයේ නියැළෙන්න පුළුවන්. වයසින් එහාටත් අපි ඒ චරිත බාර ගත්තොත් ප්‍රේක්ෂකයන්ට අපි විහිළුවක් වේවි.තිරයේ ඔබට හමු වූ හොඳම පෙම්වතා?එහෙම කියන්න අමාරුයි. මා එක්ක වැඩ කරපු හැමෝම ඔවුන් ගේ චරිතයට සාධාරණය ඉෂ්ට කරලා තියෙනවා.සැබෑ ජීවිතයේදි ලත් ආදර අත්දැකීම් රංගනයේදි උපයෝගී කර ගත් අවස්ථා තිබේද?පිටපතකට හැම වෙලේම පාදක වෙලා තියෙන්නේ සමාජයේ කාගේ හෝ අත්දැකීමක්. එය මගේ ජීවිතයට සම්බන්ධ හෝ කාගේ ජීවිතයට සම්බන්ධ වුණත් මම චරිතයකට පණ පොවන්නේ මගේම කරගෙනයි. ඒ චරිතයට කොතරම් අනුගත වෙලා සංවේදී වෙනවාද කිව්වොත් මම කවදාවත් අඩන්න ග්ලිසරින් පාවිච්චි කරලා නැහැ. මම ඒ තරමටම හැඟිම්බරයි.දුෂ්ට පෙම්වතියකගේ චරිතයක් කරන්න අවස්ථාව ලැබුණාද?තවම මට එවැනි අවස්ථාවක් ලැබිලා නැහැ.ඔබ රඟ පෑ පෙම්වතියන්ගේ චරිත අතරින් ඔබ වඩාත් ආදර්ශවත් චරිතයක් ලෙස සලකන්නේ?'සීතා මං ආවා' හී සීතා ගේ චරිතය. මෙය සුප්‍රසිද්ධ චරිතයක් වටා ගෙතුණු චිත්‍රපටයක්. ඇය කිසිම වෙලාවක තම සැමියාට ද්‍රෝහි වෙන්නේ නැහැ.පෙම්වතා හැර ගිය විටදි හඩා වැලපෙන පෙම්වතියෝ අප දැක තිබෙනවා. සැබෑ ජිවිතයේදි මෙවැනි අත්දැකිමකට ඔබ මුහුණ දුන්නොත් ඔබේ ප්‍රතිචාරය කෙබඳු වේවිද?ප්‍රශ්නයක් ඇති වුණාහම එකිනෙකා ප්‍රතිචාර දක්වන විදිහ වෙනස්. මම නැති බැරි අයට උදව් කරන්න බොහොම කැමැතියි. නමුත් කවුරු හරි මම ආදරය කරන කෙනාව ඉල්ලලා මැරෙනවාය කියාගෙන ආවොත් ජීවිතේ කවමදාවත් මම ඒ කෙනාව තව කාටවත් දෙන්න හෝ බෙදා ගන්න සුදානම් නැහැ. හැබැයි ඔහු කාගේ හෝ ඇසුරක් පැතුවොත් මගෙන් ඔහුටත් කිසිම සමාවකුත් නැහැ. මගෙන් ඈත් වෙලා ඔහුට සදහටම යන්න පුළුවන්. ආදරය කළ කෙනාව එකවරම අමතක කරන්න බැරි බව ඇත්ත නමුත් එහෙම කියලා වෙන කෙනෙක් ළඟට ගිය කෙනෙක්ව මම මගේ මතකයේ තියා ගෙන ඉන්න වුවමනාවක් නැහැ කියලයි මගේ පෞද්ගලික හැඟීම.තිරයේ පෙම්වතකුගෙන් සැබැවටම යෝජනාවක් ලැබි තිබෙනවාද?ඔව්. නමුත් අපි එකට වැඩ කරන පවුලක්. ඒ නිසා මම කැමැති මෙය රාජකාරිමය කටයුත්තක් පමණක් වෙනවාට. අපි ක්ෂේත්‍රයේ කෙනෙකු සමඟ අනවශ්‍ය විදි‍හට තුරුල් වුණොත් ඒ සබඳතාව බිඳ වැටුණු දිනක අපිට එකට වැඩ කරන්නත් බැරි වෙනවා. නමුත් යහළුවන් විදිහට ඉන්න තාක් කල් අපිට එකට වැඩ කරන්න පුළුවනි.පෙම් ජවනිකා රඟ දැක්විමේදි අපහසුතාවට පත් වු අවස්ථාවක් මතකද?එවැනි අවස්ථා නම් නැහැ. නමුත් සමහර වෙලාවට ඒ චරිතය තුළ තිබෙන යම් යම් සිදුවීම් එක්ක මට ඇත්තටම කඳුළු ආපු අවස්ථා තිබෙනවා.ඔබ රඟපෑ පෙම්වතියන් අතරින් ඔබ වඩාත් කැමැති චරිතය?සීතා ට. ආයේ කතා දෙකක් නැහැ. හැම ගැහැනියකගේ ම එකම පැතුම සීතා කෙනෙකු විමයි.ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=av1410125</link>
    <topic>මාක්ස්වාදී මිතුරන් ඇසුරු කරන පාප්වහන්සේ සමාජවාදියෙක්?</topic>
    <author>ධම්මික සෙනෙවිරත්න</author>
    <content>මාක්ස්වාදී මිතුරන් ඇසුරු කරන පාප්වහන්සේ සමාජවාදියෙක්?පළමු වතාවට ෆ්‍රැන්සිස් පාප්තුමා මහජනයා ඉදිරිපිට පෙනී සිටියේ 2013 මාර්තු 16 වැනි දිනයි. එහි රැස්ව සිටි ජනමාධ්‍යවේදීන් අමතා එතුමා කියා සිටියේ තමන් ‘ෆ්‍රැන්සිස්’ නාමය තෝරාගත්තේ අස‍ීසි හි ‍‍ෆ්‍රැන්සිස් සාන්තුවරයාට ගෞරවයක් වශයෙන් බවයි. දිළිඳු ජනයාගේ සුබ සාධනය පිළිබඳ තමන් විශේෂ අවධානයක් දක්වන බව එතුමා ඉන් ඇඟවීය. මෙතෙක් පැවැති සම්ප්‍රදායෙන් බැහැර වෙමින් සාමාන්‍ය ජනයාට වඩාත් සමීපව සිටීමට ෆ්‍රැන්සිස් පාප්තුමා ප්‍රියකරන බව ද පෙනෙන්නට තිබේ.ප්‍රධාන ධාරාවේ බටහිර මාධ්‍ය එතුමා පිළිබඳ හැඳින්වීමේදී බොහෝ විට ප්‍රගතිශීලී අදහස්වලින් යුතු, ප්‍රතිසංස්කරණවාදී හෝ ‘ලිබරල්’ දැක්මක් සහිත, මධ්‍යස්ථ අගනාකම්වලට නැඹුරු පාප්තුමෙකු ලෙස එතුමා ගැන සඳහන් කරයි. මේ හැඳින්වීම් ගැන වතිකානය නිතර ප්‍රතිචාර දක්වන්නේ එතුමන්ගේ පණිවුඩය ඉදිරිපත් කිරීමේදී එම කාර්ය භාරය මාධ්‍ය වෙතින් අඩුවෙන් ඉස්මතු කෙරෙන බව පවසමිනි.කවර මතිමතාන්තර පළවුවද ෆ්‍රැන්සිස් පාප්තුමා තමන් විසින් ම පෙන්නුම් කරනුයේ ද තවත් තරමක් වෙනස් පාප්තුමෙකු බවයි. උන්වහන්සේ ධූර කාලය ආරම්භයේ පටන් ම ඒ වෙනස දැකගත හැකිවිණි. එතුමා සරල ගතිපැවතුම් ප්‍රිය කරන්නෙකි.පාප්වහන්සේගේ ඇඳුම පවා පිළියෙළ කරගෙන ඇත්තේ සරලවයි. එහි විල්ලු ද කොටස් හෝ රන්වන් පැහැයෙන් කළ අලංකාර කිරීම් නැත. ඇඳුම් විලාසිතා පිළිබඳ නිව්යෝක් තාක්ෂණ ආයතනයේ සහාය මහාචාර්යවරයකු වන මාර්ක් එවන් බ්ලැක්මන්ට අනුව, එම ඇඳුමෙන් පෙනෙන්නේ එය දරන්නාගේ මිත්තණියයි. ෆ්‍රැන්සිස් පාප්තුමා රක්තවර්ණ පාවහන් ද නොපලඳී. ඒ බව පෙන්වාදෙමින් මාර්ක් - එවන් සිහිපත් කර තිබුණේ දෙවන ජුවාම් පාවුළු පාප් වහන්සේගේ දේහය මිහිදන් කරන විට ද අගනා රක්තවර්ණ පාවහන් පැලැඳ සිටි බවයි.සරලව, නමුත් තනතුරට ඔබින පරිදි සිය ඇඳුම සකසාගත් ෆ්‍රැන්සිස් පාප්තුමා විලාසිතා ලෝකයේ සුපතළ සඟරාවක් වන Esquire විසින් 2013 වසරේදී ‘ලොව වඩාත් ම හොඳින් ඇඳුම් අඳින මිනිසා’ වශයෙන් නම් කළේ ය. පාප්තුමන්ගේ ආදර්ශය සෙසු කාදිනල්වරුන්ට ද ලැබී ඇත. කාදිනල්වරු මෙන් ම සෙසු පූජකවරු ද සිය ඇඳුමේ දිලිසෙන ස්වභාවය හා අඩු වියදමකින් එය පිළියෙල කර ගැනීම ගැන සැලකිලිමත් වෙති.ඉතිහාසයේ මෙතෙක් බිහිවූ වඩාත් ජනප්‍රියතම පාප්තුමා ‍ෆ්‍රැන්සිස් පාප්තුමන් විය හැකි බවට ද මත පළ වී තිබේ. නිල රථයේ තනිව ගමන් කිරීම වෙනුවට සිය මිතුරන් ද සමඟ එහි ගමන් කිරීමට එතුමා කැමැති ය. අවශ්‍ය වූ විට තමාම දුරකතන ඇමතුම් ලබාගැනීම ද එතුමා සිදුකරයි. වැඩි ආරක්ෂක රැකවරණවලින් තොරව ගමන් කිරීමට ද ෆ්‍රැන්සිස් පාප්තුමා කැමැති ය. තනතුරට පත්වූ තැන් පටන් ම එතුමා පාප් වහන්සේට හිමි නිල නිවාසයේ වාසය කරන්නේ ද නැත. ඒ වෙනුවට තෝරාගෙන ඇත්තේ අමුත්තන් සඳහා වෙන්වූ මහල් නිවාසයකි.පාප්තුමාට අයත් මර්සිඩීස් වර්ගයේ නිල රථය ද එතුමා ප්‍රතික්ෂේප කළේ ය. ඊට වඩා මිල අඩු නිල රථයක් පරිහරණය කරන එතුමා පොදු ප්‍රවාහන සේවා පවා සිය ගමන් බිමන් සඳහා යොදා ගැනීම සම්බන්ධයෙන් ප්‍රකට ය. වෙන්ව ආහාර ගැනීම වෙනුවට දාන ශාලාවට පැමිණ සෙසු අයද සමඟ එකට ආහාර ගැනීමට ෆ්‍රැන්සිස් පාප්තුමා ප්‍රිය කරයි. මේ පුරුදු පිළිබඳ වරෙක මිතුරකුට ලියා යැවූ ලිපියක එතුමා සඳහන් කර තිබුණේ ‘ඒ සියල්ල මා සම්බන්ධයෙන් හොඳයි, එමඟින් මම හුදෙකලාවීමත් වළකිනවා. මං බුවනෝස් අයර්ස්වල ජීවත්වුණු හැටියට ම ඉන්න උත්සාහ කරනවා. මගේ වයසෙදි මං මේවා වෙනස් කරන්න ගියොත් ඒක විහිළුවක් වගේ’ පෙනෙයි...” යනුවෙනි.ෆ්‍රැන්සිස් පාප්තුමන් සිය 77 වැනි ජන්ම දිනය දා උදෑසන ආහාරය ගත්තේ නිවාස අහිමි තැනැත්තන් සිවු දෙනෙකු සමඟ බවට වාර්තාවී තිබිණි. එතුමා පිළිබඳ ඇති ඇතැම් වාර්තාවලට අනුව එතුමා සාමාන්‍ය පවුලකින් පැවත ආ අයෙකු වීම ද මේ ගතිපැවතුම් වලට බලපාන්නට ඇත. එතුමාට උපතින් ලැබුණු නම ජෝර්ජ් මා රියෝ බර්ගොහිලෝ ය. ආජන්ටිනාව එතුමාගේ මවු බිමයි‍. පියා දුම්රිය සේවකයකු බව ඇතැම් මූලාශ්‍රවල සඳහන් ‍ය.ෆ්‍රැන්සිස් පාප්තුමාගේ අදහස් හා ගතිපැවතුම් ඔස්සේ ඇතැම් විචාරකයන් එතුමා දකින්නේ වාමවාදී නැඹුරුවක් සහිත පාප්තුමෙක් ලෙසයි. කෙසේ වුව ද එතුමා මාක්ස්වාදියකු නොවේ. දේව ධර්මය පිළිබඳ විමුක්තිකාමී අදහස් දරන්නෙකු ලෙස එතුමා හැඳින්විය නොහැකි බව ද ඇතැම් විචාරකයෝ පෙන්වා දෙති. එහෙත් ධනවාදයට එරෙහි විවේචනාත්මක දෘෂ්ටියක පිහිටා එතුමා ක්‍රියා කරන බව පෙනෙන්නට තිබේ. මේ කාරණය වතිකානය හා පාප් වහන්සේලා පිළිබඳ විමසිලිමත් වන බොහෝ අයගේ අවධානයට ලක්වූවකි. ඒ දෙවන ජුවාම් පාවුළු පාප් වහන්සේ හා ඊට පෙර සිටි පාප්තුමන්ලා කොමියුනිස්ට්වාදය තම පරම සතුරකු යන ආකල්පය මත පිහිටා ක්‍රියා කළ බැවිනි. තමන්ට මාක්ස්වාදී මිතුරන් සිටින බව ෆ්‍රැන්සිස් පාප්තුමන් පවසා ඇත.අයිසිස් ත්‍රස්තවාදීන්ට එරෙහිව බලය යෙදවීම අනුමත කරමින් මෑත දී එතුමා ආන්දෝලනාත්මක ප්‍රකාශයක් ද කළේ ය. රට රටවල නායකයන් ගෙන් සහ සටන්කාමීන්ගෙන් යුද ගැටුම් වලින් ඈත්වන ලෙස ඉල්ලා සිටින්නට ද ඒ සමඟ ම එතුමන් අමතක කළේ නැත.ගබ්සාව හා සමලිංගික සබඳතා පිළිබඳත් පූජක පාර්ශ්වයට එල්ලවූ ළමා අපයෝජන චෝදනා පිළිබඳ හා මූල්‍ය අක්‍රමිකතා පිළිබඳවත් ෆ්‍රැන්සිස් පාප්තුමා දැඩි ස්ථාවරයක පිහිටා ක්‍රියා කරන බව පෙනෙන්නට ඇත. වතිකාන බැංකුවේ අපවාදයට තුඩුදුන් බැංකු ගිණුම් 600 ක් පමණ වසා දැමීමට ද ළමා අපයෝජන සම්බන්ධයෙන් චෝදනා එල්ල වූ පූජක පක්ෂය පිළිබඳ පරීක්ෂණ කොමිසන් සභා පත් කිරීමට ද පසුගිය කාලයේ එතුමා පියවර ගත්තේ ය. මෙවැනි අවස්ථාවලදී එතුමා දකුණු ඇමෙරිකානුවකු වීම මෙන් ම හොඳ ගුණාංගයන්ගෙන් සමන්විත අයෙකු බව පිළිබිඹුවන්නේ යැයි ඇතැම් විචාරකයෝ පවසති.ෆ්‍රැන්සිස් පාප්තුමා රචනා කළ On Heaven and Earth කෘතිය ද විශාල වශයෙන් විචාරයන්ට හා ආන්දෝලනයන්ට තුඩු දුන් එකකි. එය එතුමා අතින් ලියැවුණේ පාප් පදවියට පත්වීමට පෙරයි.ජාත්‍යන්තර ‘ටයිම්’ සඟරාව 2013 වසරේදී ‘වසරේ මිනිසා’ වශයෙන් නම් කළේ ද ෆ්‍රැන්සිස් පාප්තුමන් ය. එඩ්වඩ් ස්නෝඩන් නසර් අල් අසාද් හා විලි සයිරස් ආදීන් සිටියේ එතුමන්ට පහළිනි. ‘ටයිම්’ සඟරාවේ කළමනාකරණ කර්තෘ ‘නැන්සි ගිබ්ස්’ සඳහන් කර තිබුණේ පාප් පදවිය මාළිගයේ සිට වීදියට රැගෙන ඒමට ෆ්‍රැන්සිස්තුමන්ට හැකි වූ බවයි.ධම්මික සෙනෙවිරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=av1410126</link>
    <topic>වේදිකාවට ගොඩවෙනකොටම මාව ඇදගෙන වැටුණා</topic>
    <author>තුෂාරි නේරංජා වික්‍රමසිංහ</author>
    <content>වේදිකාවට ගොඩවෙනකොටම මාව ඇදගෙන වැටුණානදිනි ප්‍රේමදාසගීත ක්ෂේත්‍රයේ රසික රසිකාවන් අතර ජනප්‍රිය සුපිරි තරුවක් තමයි නදිනි ප්‍රේමදාස. ගායිකාවක, නිවේදිකාවක ලෙස කා අතරත් කතාබහට ලක්වෙන නදිනි නවතම ගීත කිහිපයක් ඔස්සේ රසිකයන් අතරට එක්වන්නට සූදානමින් පසුවෙයි. මේ ඇගේ දිවියේ නවතම තොරතුරුයි.* ඔබේ නවතම තොරතුරු මොනවාද?සුපුරුදු විදිහට මම ප්‍රසංග වේදිකාවට සම්බන්ධ වෙනවා. මේ දවස්වල නම් මගේ අලුත්ම ගීත තුනක පටිගත කිරීම් ඇතුළු වැඩකටයුතු කිහිපයක් ම සිදු කරනවා. ඒ ගීත ඉතාම ඉක්මනින් රසිකයන් අතරට ගෙන එන්නට තමයි අදහස් කරගෙන ඉන්නේ. කොහොමත් තව මාස එක හමාරක් විතර මේ සඳහා කාලය වෙන් කරන්නට මට සිදුවෙයි. මගේ අවසාන ගීතයට පසුව වසරක පමණ කාලයකින් තමයි අලුත් ගීතත් අරන් මම රසිකයන් අතරට එන්නේ.* ඔබේ උපාධියේ වැඩකටයුතු අවසන් ද?ඔව්. ඩිග්රි එක අවසන් කරලා හුඟාක් කල්. පසුගිය වසරේ තමයි කන්වකේෂන් තිබුණේ.* උපාධියකුත් තිබෙන නිසා රැකියාවක් කරන්න බලාපොරොත්තුවක් නැත්ද?රැකියාවක් කරන්න නම් තවම බලාපොරොත්තුවක් නැහැ. කලා ක්ෂේත්‍රයේ වැඩ කටයුතු කරගෙන යනවා. අනෙක මගේ පුතාට තවම මාස අටයි. ඒ නිසා ගෙදර වැඩකටයුතුවලට තමයි මූලිකත්වය දී තිබෙන්නේ.* විශ්වවිද්‍යාලයේදි සුපිරි තරුවක් නිසාම අපහසුතාවයන්ට මුහුණ දුන්නේ නැත්ද?අපෝ! අපහසුතා ගොඩකටම මට මුහුණ පාන්න සිද්ධ වුණා. ජනප්‍රියත්වයට පත්වෙලා සංගීත ක්ෂේත්‍රයේ රැඳී සිටින නිසා ඔවුන් හිතන්නේ ඔවුන්ට වඩා වෙනස් චරිතයක් කියලයි. එනිසාම මම රැග් සීසන් එකට සහභාගි වුණේ නැහැ. මට විශ්වවිද්‍යාලයෙන් දන්වලත් තිබුණා ඒකට සම්බන්ධ වෙන්න එන්න එපා කියලා. සරසවි සිසුන් තුළ ඒ තරහ ටිකක් තිබුණා. නමුත් අවුරුද්දක් විතර යනකොට කාටවත් කවුරු ගැනවත් මතක නැහැ. එක එක්කෙනා ඒ ඒ අයගේ අධ්‍යයන වැඩ. කොහොම හරි මුලදී පොඩි පොඩි අපහසුතාවන්වලට මුහුණ දුන්නත් පස්සේ ඔවුන් හැම දෙනාම මගේ හොඳම මිතුරන් බවට පත්වුණා.* සුපර් ස්ටාර්ස් තරගාවලිය ගැන මතකය මොන වගේද?හරිම සුන්දර මතකයක් තමයි තියෙන්නේ. ඒ තරගාවලිය මතක් කරන්න ගොඩක් ආසයි. ඒ තරගයෙන් තමයි අපි ඉදිරියට ආවේ. අනෙක 2007 වසරේදී පැවැත්වුණු සුපර් ස්ටාර් සීසන් 2 තරගාවලිය ගැන මිනිස්සුන්ට තවමත් මතකයි. එහි තරගකරුවන් හැම දෙනාම මතක හිටිනා තරගාවලියක් බවට එය පත්වුණා. සුපර් ස්ටාර් කියන්නේ මගේ ජීවිතේ වාසනාවක්. ආධුනිකයන්ට අතදෙන හොඳ වැඩසටහනක්.* ජනප්‍රියත්වය ගැන ඔබ මොකද හිතන්නේ?මම ජනප්‍රියත්වය කියන දේ නෙමෙයි අගය කරන්නේ. මිනිස්සුන්ට මතකයේ රැ‍ඳෙන එකයි. මම කොහොමටත් ජනප්‍රියත්වය පිටුපස්සේ යන කෙනෙක් නෙමෙයි. මම සංගීතය පුංචි කාලෙ ඉඳලම හැදෑරුවා. තරගාවලියට සහභාගි වුණා. හිතුවටත් වඩා හොඳින් ක්ෂේත්‍රයට එන්න ලැබුණා. අද මම හුඟක් දුරක් ක්ෂේත්‍රය තුළ ඇවිත් ඉන්නවා. නදිනි ප්‍රේමදාස නම කිව්වම මිනිස්සු මාව හඳුනනවා.* ඔබත් සමඟ තරග වැදුණු සුපර්ස්ටාර් මිතුරු මිතුරියන් දැන් හමුවෙන්නේ නැතිද?හම‍ුවෙනවා. ප්‍රසංග වේදිකාවේදී, ප්‍රියසාදවලදී ඔවුන් මුණ ගැහෙනවා. නැතිනම් දුරකථනයෙන් හෝ අපි කතාබහ කරනවා.* ඔබට රියැලිටි වැඩසටහන් හි විනිශ්චය සඳහා ආරාධනා ලැබුණේ නැත්ද?එක් රියැලිටි වැඩසටහනක් සඳහා ආරාධනා ලැබුණා. නමුත් මට බබා ලැබෙන්න සිටි නිසා එයට දායක වෙන්න බැරි වුණා. ඉදිරියේදී හොඳ දෙයක්, මට සාධාරණයක් ඉෂ්ට කරන්න පුළුවන් මට ගැළපෙන දෙයක් ලැබුණොත් දායක වෙනවා.* ඔබට රසිකයන්ගෙන් ලැබෙන ප්‍රතිචාර මොන වගේද?‍ගොඩක් සතුටුයි. සමහර අය හිතනවා මම කතා නොකරනවා කියලා. ඒ නිසා සමහර රසිකයන් කතා කරන්න බයයි. මම ඔවුන් එක්ක කතා කරනවා. ප්‍රසංග වේදිකාවට ගියහම රසිකයන්ගෙන් සජීවීව ප්‍රතිචාර ලැබෙනවා.* සංගීත ක්ෂේත්‍රයේ ඔබ ස්ථාවර ද?ඔව්. මේ වෙන‍කොට ස්ථාවරත්වයක් මට තිබෙනවා. නදිනි ප්‍රේමදාස කියන අනන්‍යතාවයක් මා සතුව තියනවා. මගේ ම ගීත රැසක් මට තිබෙනවා.* ඔබ ඇතුළු සුපර්ස්ටාර් ගායිකාවන්ට ප්‍රවීණ ගායිකාවන් ගෙන් ඔවුන්ගේ ගීත තවමත් ගයන බවට චෝදනා එල්ල වෙනවා නේද?මට නම් එහෙම චෝදනාවක් එල්ලවෙලා නැහැ. තරගාවලිය පැවැත්වෙන කාලසීමාවේදී ඔය වගේ චෝදනා නම් ආවා තමයි. ඒවා ස්වභාවිකයි. මම ක්ෂේත්‍රයේ අය හොඳින් සමීපව ඇසුරු කරනවා. මට මේ තාක් කිසිම චෝදනාවක්, කිසිම කටකතාවක් හැදිලා නැහැ.* තවමත් ඔබ ප්‍රසංග වේදිකාවේදී ප්‍රවීණ ගායිකාවන්ගේ ගීත ගායනා කරන අවස්ථා තිබෙනවාද?මෙහෙමයි. මම ගායනා කරන්නේ මගේ ම ගීත පමණයි. නමුත් සමහර වෙලාවට මට ගැයීමට අවසරය තිබෙන ගීත දෙක තුනක් රසිකයන් පිනවීම සඳහා ගායනා කරනවා.* විවාහයත් සමඟ බොහෝ නිළියන්, ගායිකාවන් ක්ෂේත්‍රයෙන් ඈත් වෙනවා. ඔබේ සැමියාගෙන් ඔබට තහංචි පැනවෙන්නේ නැත්ද?මට ඔහුගෙන් කිසිම දේකට බලපෑමක් නැහැ. මම කටයුතු කරන්නේ ගායන ක්ෂේත්‍රයේ පමණයි. ඒ තුළ ඔහු මගේ කිසිම දෙයකට එපා කියන්නේ නැහැ. ඔහු දන්නවා මම හැමවිටම මට ගැළපෙන දේ විතරයි කරන්නේ කියන එක. මම කිසිම විටක සීමා මායිම් පනවන්න තරම් දුරට වැඩ කරන කෙනෙක් නෙමෙයි. ඔහු දවල් කාලෙ කාර්යබහුල රැකියාවක නියැළුණත් මගේ සංගීත කටයුතු වෙනුවෙන් රෑ නිදිවරාගෙන මා වෙනුවෙන් විශාල සහයෝගයක් ලබා දෙනවා. මගේ දෙමවුපියන් පවා එහෙමයි.* ක්ෂේත්‍රයේ කටයුතු කරත්දි අමතක නොවන සිදුවීම් වලටත් මුහුණ පානවා ඇති නේද?පසුගිය දවසක එක්තරා ප්‍රසංගයකට සහභාගි වෙන්න ගිහින් වේදිකාවට ගොඩවෙන්න යනවිට මාව ඇදගෙන වැටුණා. මගේ සපත්තු අඩිය ලෙස්සලා ගිහින් තමයි මාව ඇද වැටුණේ. එයින් මගේ අතක් සහ දණ හිසක් බිම වැදුණා. ඒ ඇරෙන්න වාසනාවට මොනවත්ම වෙන අනතුරක් සිදුවුණේ නැහැ.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=av1410127</link>
    <topic>ඡන්දෙ දාන්න බැරිවෙලා</topic>
    <author>සුජීව තේවහෙට්ටිගේ</author>
    <content>ඡන්දෙ දාන්න බැරිවෙලාඉන්දියාවේ මහාරාෂ්ට්‍ර ප්‍රාන්තය වෙනුවෙන් මැතිවරණය පැවැත්වීමට නියමිතව ඇත්තේ ඔක්තෝබර් 15 දා. සුපිරි නළු අමීර් ඛාන් ගේ ඡන්දය භාවිතා වන්නේත් මහාරාෂ්ට්‍ර ප්‍රාන්තයටයි. ඒත් මෙවර පැවැත්වෙන ඡන්ද විමසීමට එක්වන්නට අමීර්ට හැකිවන්නේ නැහැ.එයට හේතුව ඒ වන විට ඔහු විදේශ සංචාරයක යෙදී සිටීමයි. අමීර්ගේ සංචාරය යොමුවන්නේ ඇමෙරිකා එක්සත් ජනපදයට. එහි පැවැත්වෙන වෙළෙඳ ප්‍රචාරක කටයුත්තකට අමීර් සහභාගි වන බවයි, දැනගන්නට ලැබුණේ.‍මේ හේතුවෙන් අමීර්ට ඡන්දය භාවිතා කරන්නට නොහැකිවීම ගැන ඔහු බෙහෙවින් කනස්සල්ලට පත්වෙලා. ඔහු වෙතින් මෙවැන්නක් මඟහැරුණේ මුල්ම වතාවටයි. අමීර්ට මේ ගැන කනගාටුවීමට තවත් හේතුවක් තිබෙනවා.ඒ, ඔහු පසුගිය කාලය මුළුල්ලේම ඡන්දය භාවිතා කිරීම ගැන ඡන්දදායකයන් උනන්දු කරවීමට ක්‍රියාත්මක වූ වැඩ සටහනක් වෙනුවෙන් කාලය කැප කළ නිසයි. මේ වැඩ සටහනේ දී ඡන්දදායකයන් ඇමතූ අමීර් පැවසුවේ මැතිවරණයකදී තමන්ට හිමි ඡන්දය භාවිතා කිරීමට කවුරුත් වගබලා ගත යුතුය කියලයි.කොහොම වෙතත්, පසුගිය සතියේ අමීර් වෙනස් වැඩකට හිත යොමු කර තිබුණා. ඒ, ඉන්දියාව පිරිසිදු කිරීමට එරට අගමැති නරේන්ද්‍ර මෝදි විසින් දියත් කරන ලද වැඩසටහනට එක්වීමෙන්. අමීර් පැවස‍ුවේ මෙවැනි යහපත් වැඩ කටයුතුවලට කවුරු කවුරුත් අගමැතිවරයාට සහාය දැක්වීම වැදගත් බවයි. - ජොනී ලෙවර්ජොනී ලෙවර් යනු කවුරුන්දැයි බොලිවුඩ් සිනමා රසිකයන්ට අමුතුවෙන් හඳුන්වා දිය යුතු නැහැ. හාස්‍ය රසය නොඅඩුව මතුකිරීමෙහි උපන් හපන්කම් ඇති මේ රංගන ශිල්පියා සුපිරි තරුවක්. ඒත් ඔහු ගැන නැවුම් ආරංචි නිතර අහන්න ලැබෙන්නෙ නැහැ. තරමක නිහැඬියාවකින් පසුවූ ජොනී පසුගියදා කෙටි සම්මුඛ සාකච්ඡාවකට සහභාගි වෙමින් කියා සිටියේ වත්මන් බොලිවුඩ් චිත්‍රපට වෙතින් හාස්‍ය රසය වියැකී යමින් පවතින බවයි.“අද හැදෙන බොලිවුඩ් චිත්‍රපටවල ඇතුළත් වෙන්නෙ හාස්‍යය මුසුවූ දෙබස් විතරයි. ඒ අතරට බොරුවට දඟලන රඟපෑම් ඇතුළත් වෙනවා. ඒවට හිනා යන්නෙ නෑ. අද විකට රඟපෑම්, චිත්‍රපටවලින් ගිලිහිලා. විකට රංගනයක් කියන්නෙ අංග චලනයෙන්, ඉඟියෙන් කෙරෙන කලාවක්. ඒක දෙබසකින් කියන අදහසට වඩා වැඩි දෙයක් කෙරෙන රඟපෑමක්.”ජොනී ලෙවර් මේ අදහස් කියා සිටියේ පසුගියදා දිල්ලි නුවරට පැමිණි මොහොතකදීයි. මේ සුපිරි විකට නළුවා බොලිවුඩ්පුරයේ නිර්මාණය වූ චිත්‍රපට 250කට අධික ප්‍රමාණයක් වෙනුවෙන් තම රඟපෑම් මුසුකර තිබෙනවා. මේ වන විට 57 වැනි වියෙහි පසුවන ජොනී, මෑතකදී තිරගත වූ ‘එන්ටර්ටේන්මන්ට්’ නම් වූ චිත්‍රපටයෙන් පසුව රඟපෑවේ නැහැ.ඔහු තවදුරටත් තම අදහස් පළ කළේ තරමක සංවේගයකින්. “අද තිරගත වන චිත්‍රපටවල අව්‍යාජ විකට රංගන ඇතුළත් වෙන්නෙ නැහැ. ඒ වෙනුවට තියෙන්නෙ දෙපිට කැපෙන තේරුම් රැගත්‍ දෙබස්. මේවා තමයි අද හාස්‍යෝත්පාදක රංගන හැටියට සලකන්නෙ. අ‍ෙප් චිත්‍රපටවලින් නියම විකට රඟපෑම් ඈත්වෙලා දැන් අවුරුදු ගණනක් වෙනවා. විකට රංගනයක් කියල කියන්නෙ කේක් එකක් වගේ දෙයක්. මේ කේක් ගෙඩියේ අයිසින් තමයි දෙබස්. ඒත් අද හැදෙන චිත්‍රපටවල තියෙන්නෙ අයිසින් විතරයි. කේක් ගෙඩිය නැහැ.දිගු කලක් රෝගීව සිටි මේ සුරූපී නිළිය, මනීෂා කොයිරාල මේ වන විට සුවය ලබා සිටිනවා. ඇයට වැලඳී තිබුණේ සුළුපටු රෝගයක් නම් නොවෙයි. ඇය පිළිකාව නම් වූ රුදුරු රකුසාගේ ගොදුරක් වන්නට නියමිතව සිටියා. ඒත් වෛද්‍ය ප්‍රතිකාරවල පිහිටෙන් මනීෂාට හෙට දවස ගැන බලාපොරොත්තු තබා ගන්නට හැකිවෙලා. ඇය නැවතත් සුපුරුදු රංගන ජීවිතයට එක්වන්නට ලැහැස්ති වෙමින් සිටිනවා.මනීෂා ගේ සිනමා ලොව දෙවැනි ගමන ඇරඹෙන්නේ ප්‍රවීණ සිනමාකරු, රාජ් කුමාර් සන්තෝෂි ගේ චිත්‍රපටයකින්. මේ චිත්‍රපටයේ නම තමයි, ‘අන්යූෂුවල්'. මෙහි රූගත කිරීම් ලබන ජනවාරියේ ඇරඹීමටයි, රාජ්කුමාර් බලාපොරොත්තුවන්නේ. චිත්‍රපටයේ තිර නාටකය කියවා බැලූ මනීෂා, එයට තම කැමැත්ත ප්‍රකාශ කර තිබෙනවා.ඒත් එය කෙබඳු කතා පුවතක් මුසුවූ තිර නාටකයක්දැයි මෙතෙක් හෙළිවී නැහැ. ‘අන්යූෂුවල්’ චිත්‍රපටයේ ප්‍රධාන නිළිය ලෙස මනීෂාව තෝරා ගන්නට රාජ්කුමාර් පසුබට වුණේ නැහැ. ඇයත් සමඟ රඟපාන ප්‍රධාන නළුවා පන්කජ් කුමාර් බවයි ඇගේ කළමනාකරු වශයෙන් කටයුතු කරන සුබ්‍රටෝ ඝෝෂ් කියා සිටියේ.මනීෂා 2001 වසරේදීත් රාජ්කුමාර් සන්තෝෂිගේ චිත්‍රපටයක ප්‍රධාන චරිතයක් නිරූපණය කළා. ඒ චිත්‍රපටය, ‘ලජ්ජා'. වසර 13කට පසුව මේ වන විට 44 වැනි වියෙහි පසුවන මනීෂාට චිත්‍රපටයක ප්‍රධාන චරිතයක් ලැබී තිබීමෙන් හෙළිවන්නේ ඇය වෙතින් ප්‍රකට වන රංගන කෞශල්‍යය තවමත් නොසිඳී ඇති බව නොවෙයිද?මනීෂා දැන් කාලය ගතකරන්නේ ඉතාම සතුටෙන්. දැන් ඇය තම ට්විටර් වෙබ් පිටුවෙහි දිනපතාම සටහන් යොදනවා. “මට දෙවියන්ගෙන් කොන්දේසි විරහිත දයාවක් ලැබුණා. මේ තමයි මගේ ජීවිතේ හොඳම කාලය කියලයි මට දැන් හිතෙන්නෙ” මනීෂා එලෙස සටහනක් තබා තිබුණා. ඇය භාවනාවෙහි යෙදෙන්නටත් කාලය මිඩංගු කර තිබෙනවා. කාය වර්ධන මධ්‍යස්ථානයට ගොස් ව්‍යායාම්වල යෙදෙන්නටත් ඇය අමතක කරන්නේ නැහැ.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=av1410128</link>
    <topic>අනෝජාට 60යි</topic>
    <author> </author>
    <content>අනෝජාට 60යිමෙරට කලා ක්ෂේත්‍රය බැබැළ වූ ප්‍රතිභා පූර්ණ රංගන ශිල්පිනියක් එමතු නොව රංගන ගුරුවරියක් ද වන අනෝජා වීරසිංහ ලබන වසරේ සිය 60 වන උපන් දිනය සමරනවා.ඇයට අවුරුදු 60 ක් සපිරීම නිමිති කොටගෙන ඇගේ සිසු දරුවන් විසින් ඇය වෙනුවෙන් වසර පුරාම විවිධ කලා නිර්මාණ සමඟ තවත් කලා කටයුතු බොහොමයක් සිදු කිරීමට සූදානම් වන පුවතක් අපිට දැනගන්නට ලැබුණා. මේ ගැන අනෝජා වීරසිංහගෙන් විමසා බලන්නට අපි කටයුතු කළා.“මම සාමාන්‍යයෙන් උපන්දින සාද පවත්වන කෙනෙක් නෙමෙයි. මෙවර මගේ උපන් දිනය යෙදෙන ජනවාරි 21 වැනිදාට මම ලංකාවෙ නැහැ. එදින මම ඉන්නේ ඉන්දියාවේ ශිවානන්ද යෝගාශ්‍රමයේ. ජාත්‍යන්තර ශිවානන්ද යෝගාශ්‍රමයේ යෝගා පුහුණු වැඩසටහනකට ගුරුවරියක ලෙස මගේ සේවය මාසයක් පුරා එහිදී මම ලබා දෙනවා.නැවත මම ලංකාවට එන්නේ පෙබරවාරි 10 වැනිදා මගේ ශිෂ්‍යයන් මට වසර 60 ක් පිරීම වෙනුවෙන් මා පිළිබඳ ලියැවුණු කොෆි ටේබල් පොතක් එළිදක්වන්න සූදානම් වෙනවා. ඒ වගේම මා විසින් රචිත පොත් හතරක් එළිදක්වන්නත් බලාපොරොත්තුවක් තිබෙනවා. ඒ වගේම වසර පුරාම ‘ට්‍රෝජන් කාන්තාවෝ’ පෙන්වන්නත් කටයුතු සූදානම් වෙනවා.නව පරපුර නියෝජනය කරන දක්ෂ රංගන ශිල්පියෙක්, තිර නාටක රචකයෙක් විදිහට කලඑළි බැස්ස අකිල සඳකැලුම් මේ දිනවල ටෙලි නාට්‍ය කිහිපයකටම රංගනයෙන් දායක වෙනවා. පසුගිය දවසක අකිල ගැන අලුත්ම ආරංචියක් අපිට අහන්නට ලැබුණා. ඒ තමයි ඔහු චිත්‍රපට නිර්මාණ ඔස්සේ වාර්තාවක් තැබීමට සූදානම් වන පුවත.“ටෙලිනාට්‍ය රංගනය වගේම සිනමා රංගනය පිටපත් රචනය ඔස්සේත් දීර්ඝ කාලයක සිටම මම කරපු හැදෑරීම් සහ ක්ෂේත්‍රයෙන් ලබපු අත්දැකීම් ඇසුරු කරගෙන තමයි මේ වාර්තාව තබන්නට මම සූදානම් වෙන්නෙ. ඒ අනුව එක දිගට චිත්‍රපට 7 ක් නිර්මාණය කිරීමත් ඒවා තිරගත කරමින් ප්‍රේක්ෂකයා වෙත අලුත්ම ආකාරයේ අත්දැකීමක් ගෙන ඒමයි මගේ අරමුණ.මේ දිනවල ඒ වෙනුවෙන් මූලික සැලසුම් සකස් කර තිබෙනවා. ඒ අනුව චිත්‍රපට හතකට අවශ්‍ය තිර පිටපත් මම රචනා කර තිබෙනවා. සිනමාවේ නව රැල්ලක් ආරම්භ කිරීම තමයි අරමුණ. මේ චිත්‍රපට 7 ම අධ්‍යක්ෂණය කරන්නේ නව පරපුරේ ළාබාලම ටෙලි නාට්‍ය සහ චිත්‍රපට අධ්‍යක්ෂවරයෙක් වන හර්ෂ උඩකන්දයි.නව පරපුරේ ජනප්‍රිය රංගන ශිල්පිනියක් තමයි රිතූ ආකර්ෂා. පසුගිය දවසක රිතූට ලැබුණු අමුතුම ආකාරයේ දුරකථන ඇමැතුම් කීපයක් නිසා රිතූගේ සිත සසල වූ පුවතක් අපිට දැනගන්නට ලැබුණා.රිතූගේ ජංගම දුරකථනයට එක්තරා පුද්ගලයෙක් කතා කොට ‘ඔය කතා කරන්නේ රිතූ ද?’ කියා විමසා තිබෙනවා. රිතූ ‘ඔව්’ කියා පිළිතුරු දුන් විට ‘හරි හරි’ කියා දුරකථනයේ සම්බන්ධතාව ඔහු විසන්ධි කර තිබෙනවා. මේ ආකාරයට විවිධ පුද්ගලයන් විවිධ දුරකථන අංකවලින් රිතූට වදයක් වෙන තරමටම කතා කරමින් ඔය කතා කරන්නේ රිතූම ද? කියා විමසා තිබෙනවා.රිතූ ‘ඔව්’ කියා පිළිතුරු දුන් විට ‘හරි හරි අපිට පුංචි වැරැදීමක්’ කියා දුරකථනය විසන්ධි කරනවා. මේ විදිහට දිගින් දිගටම ඇමැතුම් ලැබීම ගැන රිතූට ඇතිවුණේ විශාල ප්‍රශ්නයක්. පස්සේ බැරිම තැන රිතූ මේ ගැන විපරම් කර බලලා.ඇයට දැනගන්නට ලැබුණේ කලා ක්ෂේත්‍රය පුරාම ඇක්සිඩන්ට් එකකින් රිතූ අනතුරට ලක්වෙලා මියගිහින් ය යන පුවත ප්‍රචාරය වී ඇති බවයි. මේ ආරංචිය පැතිරවීම ගැන සොයා බලත්දී රිතූට දැනගන්නට ලැබිලා තියෙන්නේ රිතූ යන නම ඇති කාන්තාවන් අනතුරට ලක්වෙලා මියගොස් ඇති බව. එය වැරැදි ලෙස තමයි ප්‍රචාරය වී ඇත්තේ.“ලස්සන ලංකා... ලස්සන ලංකා... සිරියවඩන සිරිය දිළෙන... ලස්සන ලංකා...”මේ ගීතය තාමත් ලොකු කුඩා කා අතරත් ජනප්‍රියයි. මේ ගීතය ගයන රෝමා ඇන්තනී හිටි හැටියේම විදේශගත වුණා. යළිත් ඇය ලංකාවට පැමිණ සිටින බව අපිට දැනගන්නට ලැබුණා. රෝමා ඇන්තනීගේ අලුත්ම කලා කටයුතු ගැන අපි විමසා බැලුවා.“මම 1991 දී තමයි ‘ලස්සන ලංකා’ නමින් මේ ගීතය ඇතුළත් කැසට් පටය නිකුත් කළේ. ‘ලස්සන ලංකා’ ගීතය අදටත් දුවා දරුවන් අතර ජනප්‍රියයි. වසර 15 ක් පුරා මමත් මගේ සැමියාත් දියණියන් දෙදෙනාත් විදේශගතවයි හිටියේ. දැන් නැවතත් ලංකාවේ පදිංචියට පැමිණියා.ඉදිරියේ දී මගේ රසිකයන් වෙනුවෙන් අලුත්ම ගීත නිර්මාණ කීපයක් එළිදැක්වීමේ බලාපොරොත්තුව තිබෙනවා. දැනටමත් රසිකයන් ගෙන් ඉතාම හොඳ ප්‍රතිචාර රූපවාහිනී වැඩසටහන්වලදී මට හිමි වෙනවා. වසර ගණනාවක් ගතවෙලත් ඔවුනට මා ගැන මතකය තවමත් තිබෙනවා.ලංකාවේ මිස්ටර් බීන් කවුද කියල ඇහුවොත් ලොකු කුඩා භේදයකින් තොරව ඔහුව හඳුනනවා. ඒ තමයි ප්‍රසාද් ගලප්පත්ති. මිස්ටර් බීන්ගේ චරිතයෙන් ඉතාම කෙටි කාලයක් තුළ ප්‍රේක්ෂකයන්ට සමීප වුණු ප්‍රසාද් අලුත්ම වැඩකට මුල පුරලා කියලා අපිට දැනගන්නට ලැබුණා.“මේ අලුත්ම වැඩසටහන පුංචි ළමයින් අතරින් තමයි පටන්ගන්නට අදහස් කරගෙන ඉන්නේ. ළමා ලෝකයට ආගන්තුක නොවෙන හින්දම මිස්ට බීන් ඔස්සේ ළමා මනසට සෞඛ්‍ය, පරිසරය මෙන්ම නිර්මාණාත්මක කලාව පිළිබඳ සරලව දැනුම්වත් බවක් විනෝදාත්මකව එක්කරන්නට මම කටයුතු කරනවා. විශේෂයෙන්ම ළමා දන්ත සෞඛ්‍ය හා ඩෙංගු පිළිබඳ ඒ ආශ්‍රිත ක්‍රියාකාරකම් පිළිබඳ හාස්‍යයෙන් මෙන්ම වගකීමෙන් යුක්ත වැඩසටහන් කරන්න තමයි බලාපොරොත්තුව.මෙවැනි වැඩසටහන් කීපයක්ම අපි රටේ විවිධ ප්‍රදේශවල පාසල්වල පැවැත්වූවා. ඒවාට සාර්ථක ප්‍රතිචාර දරුවන් ගෙන් ලැබුණා. අධ්‍යාපන සේවා අමාත්‍යාංශයේ අනුමැතිය සඳහා දැනට මෙම ව්‍යාපෘතිය අපි යොමු කර තිබෙනවා. ඉදිරියේ දී දිවයින පුරා පාසල් මට්ටමින් මෙය ක්‍රියාත්මක කිරීමට බලාපොරොත්තු වෙනවා.ඒ අනුව දරුවන්ට නොදැනුවත්කම හෝ නොසැලකිලිමත්කම නිසා ඇතිවන ප්‍රශ්න ගැනත්, අප අවට පරිසරයට කරන හානිය පිළිබඳවත් පැහැදිලි අවබෝධයක් ලබා දී ඔවුන් දැනුම්වත් කරන්න මේ ඔස්සේ මම කටයුතු කරනවා. තුෂාරි නේරංජාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=av1410129</link>
    <topic>කොරියන් ටෙලි නාට්‍යවලට විරෝධය අසාධාරණයි</topic>
    <author>අරුණි මුතුමලී</author>
    <content>කොරියන් ටෙලි නාට්‍යවලට විරෝධය අසාධාරණයිහඬකැවීම් ශිල්පීහු කියතිසංස්කෘතිය විනාශ වන වැඩසටහන් මේවායේ නෑ- සීලරත්න සෙනරත්මම දැනුම්වත්ව ටෙලි නාට්‍ය සඳහා වෙන් වන්නේ රාත්‍රී 7.30 සිට ඇති ගුවන් කාලයයි. මේ කොරියානු නාට්‍ය පෙන්වන්නේ ළමා වැඩසටහන් විකාශය වන වේලාවේ දී පමණයි. එයින් ටෙලි නාට්‍යවලට බලපෑමක් නෑ.අනෙක කොරියානු නාට්‍යවල පෙන්වන්නේ 1700 ගණන්වල රජ කතා. ඒවායේ සමහර සිදුවීම් අපේ සිදුවීම්වලට සමානයි. ඒ වගේම දරුවන්ට ජාතිකත්වය, තමන්ගේ සංස්කෘතියට ගරු කළ යුතු ආකාරය වැනි හැඟීම් මේ නාට්‍යවලින් ඇති කරනවා.මේවායේ රඟපාන ශිල්පීන් අපේ ළමා ශිල්පීන්ටත් විශාල ආදර්ශයක්. ඒ වගේ ම සමාජයේ ජීවත් වන විට විවිධ කැපිලි කෙටිලිවලට මුහුණ දෙන්න සිදුවන බව ඒවා යහපත් ලෙස විසඳ ගන්න ආකාරය වැනි දේත් මේවායේ පෙන්වනවා. ‍මම දන්නා තරමින් කවදාවත් රූපවාහිනිය සහ ස්වාධීන රූපවාහිනිය මඟින් අපේ සංස්කෘතිය විනාශ වන වැඩසටහන් විකාශය වන්නේ නෑ. මේ නාට්‍ය පරිවර්තනය කරන පිරිස, අධ්‍යක්ෂණය කරන පිරිස ආදී වශයෙන් වෙනමම අය ඉන්නවා. ඒ අයත් මේ පිළිබඳ සොයා බලනවා. මේ දේවල් ළමයින් ගේ අධ්‍යාපනයට බාධාවක් නොවේ. රුකුලක්. ගුවන් විදුලියේ රූපවාහිනියේ ළමා වැඩසටහන් සඳහා කාලය වෙන් කරන්නේ ඒ දේවල් ගැන සොයා බලලා.‍මෙය ජීවනෝපාය කරගත් පිරිසකුත් මේ ‍ක්ෂේත්‍රයේ ඉන්නවා. ටෙලි නාට්‍ය කියන්නේ වෙනම ජීවනෝපාය මාර්ගයක්. මේ දෙක පටලවා ගන්නේ ඇයි? මීට වඩා යථාර්ථවාදීව මේ ගැන බලන්න කියලායි මට නම් කියන්න තිබෙන්නේ.මේ විවේචනවලදි මතක් වෙන්නේ ‘පාං කිරිත්තා’ සින්දුවයි- අතුල රන්සිරිලාල්ජාතික රූපවාහිනියෙන් ප්‍රදර්ශනය කළ යුත්තේ අපේ රටේ ටෙලි නාට්‍ය පමණද කියන ගැටලුව අපට තිබෙනවා. අපි ලෝක ළමා දිනයට ඉරාන චිත්‍රපටයක් පෙන්වූවා. එය වැරැදිද? නනිලලා සහ ඇගේ දියණිය, ටයිටැනික්, බිස්මාක්, ඩිස්කවරි වගේ වැඩසටහන්, ශ්‍යාම් බෙනගල්, සත්‍යජිත් රායි, ඇලෙක්සැන්ඩර් ඩූමා, වික්ටර් හ්‍යුගෝ, ලුවිස් කැරොල්, ඩැනියෙල් ඩෙෆෝ, ඇල්ෆ්‍රඩ් හිච්කොක්, ඩේවිඩ් කැමරන් වැනි ප්‍රශස්ත කලාකරුවන්ගේ නිර්මාණ අපේ ප්‍රේක්ෂකයන්ට අවලංගුයි කියලද කියන්නේ. ඒවා පෙන්විම වරදක්ද?අනෙක අපි භාෂාවේ ප්‍රශස්තතාව, භාෂාත්මක ගුණය රැකෙන ආකාරයටයි මේවායේ සිංහල පිටපත් සකසන්නේ. එය ටයිටස් තොටවත්ත මහතාගේ මූලධර්ම අනුගමනය කරමිනුයි අදටත් කරගෙන යන්නේ.අපි ඇත්තටම සමාජ පෙරළියක් කළා. වර්තමානයේ පෙන්වන කොරියානු ටෙලි නාට්‍යවල දරුවන්ට උත්සාහය, ධෛර්යය වැනි ගුණ ධර්ම උගන්වනවා. ඒවා දරුවන්ට ඖෂධයක් වුණා. අනෙක මේ නාට්‍ය පෙන්වන්නේ රෑ 6.30 -7.30 වෙලාවට. එය දරුවන්ට වෙන් කළ වෙලාව. ටෙලි නාට්‍ය සඳහා වෙන් කර තිබෙන්නේ දිනපතා රාත්‍රී 7.30 සිට 9.30 දක්වා වෙලාව. අනෙක දේශීය ටෙලි නාට්‍ය සඳහා රූපවාහිනියෙන් මුදල් ගෙවනවා.අනෙක බද්දක් දාන්න කියලා කීවෙත් ටෙලි නාට්‍ය කරුවන්මයි. එයින් ඉන්දියානු නාට්‍ය මලු පිටින් පෙන්වන්න ගත්තා. මම අහන්නේ ඔෂීන්, සුසුරන් ව‍ගේ නාට්‍ය අපි බද්දක් ගෙවලා පෙන්වන්න ඕනද? මේ වැඩසටහන් සියල්ල මාධ්‍ය අමාත්‍යාංශය පිහිටුවන ලද සමීක්ෂණ මණ්ඩලයක් මගින් තමයි අනුමත කර එවන්නේ. අනෙක මේවා ඉතා උසස් මට්ටමේ සම්මාන ලබා ගත් නාට්‍ය. ඒ නිසයි ඒවාට බදු නිදහස් වුණේ.මම පුවත් පතකට මේ ගැන කතා කරන අන්තිම වතාවත් මෙය කියා කියන්න කැමැතියි. ඒ නිසා මම එක දෙයක් කියනවා. අර පාංකිරිත්තා සින්දුවේ, අනුන්ගේ දේ ගැන විවේචනය කරකර ඉන්නවට වඩා- තමන් දන්න දේ හරියට කරපන් කියලා කීය හඩා- කියලා තමයි මට කියන්න තිබෙන්නේ‍.හොඳක් මිස නරකක් වෙලා නෑ- කුසුම් පීරිස්හඬ කැවීම් ශිල්පිනියක් හැටියට මම මෙතෙක් කල් සහභාගී වුණ සෑම නිර්මාණයකින් ම ජනතාවට යම් හොඳ පණිවුඩයක්, ධෛර්යයක්, ආදර්ශයක් ලබා දුන්නා. අපි සමාජයේ ජීවත් විය යුත්තේ කෙසේද කියා ඒවායින් කීවා. මම හිතන හැටියට නම් මේ හැම දේකින්ම ප්‍රේක්ෂකයාට හොඳක් මිස නරකක් වෙලා තිබෙනවා කියන්න නම් බෑ. මමත් ශිල්පිනියක් හැටිය‍ට ඒ අතින් තෘප්තිමත්.‍‍අනෙක් කාරණය නම් මේ හඬ කැවීම් නිසා දක්ෂතා ඇති ළමයින් ට අවස්ථාව ලැබෙනවා.කොයි දේ කළත් අරමුණ හොඳම දේ විකාශය කිරීමයි- වසන්ති රංවලමට නම් නාට්‍යයක් බලද්දී එය දේශීයද විදේශීයද කියලා ප්‍රශ්නයක් නෑ. කොයිතරම් රසවින්දනයට හොඳද නැද්ද ගුණාත්මකද කියන එක විතරයි බලපාන්නේ.අපේ රටෙත් හොඳ නිර්මාණ කෙරෙනවානම් එයට ප්‍රේක්ෂකයන් හා වේලාව පිළිබඳ ප්‍රශ්න ඇති වන්නේ නෑ. ඇත්තෙන්ම මම නම් හිතන්නේ අපේ නිර්මාණකරුවනුත් සතුටු විය යුතුයි කොයිම රටක හෝ හොඳ නිර්මාණයක් දකින්න ලැබීම ගැන. මොකද ඔවුන් ඒ මොහොතේ ප්‍රේක්ෂකයින් බවට පත්වන නිසා.මම හිතන විදිහට මේ කොරියන් නාට්‍ය සමාජයට විශාල බලපෑමක් කරනවා. ඒ තමයි දහස් ගණන් ප්‍රේක්ෂකයින් ඒවා කැමැත්තෙන් රස විඳීම. ළමයින්ගේ අධ්‍යාපනයට එයින් යම් පාඩුවක් සිදු වෙනවා කියා කාට ‍හෝ හිතෙනවා නම් රූපවාහිනිය නැරඹිය යුතුතේ කොයි වෙලාවේද අනෙක් කටයුතු කළමනාකරණය කර ගත යුත්තේ මොන ආකාරයටද කියන දේ තීරණය කළ යුත්තේ ඒ පවුලේ උදවියයි. මොකද කිසි කෙනකුට කවුරුත් බල කරන්නේ නෑ අහවල් වැඩසටහන බැලිය යුතුයි කියලා.හඬ ශිල්පීන්ට නම් මේ ටෙලි නාට්‍ය බොහොම හොඳ අවස්ථාවක්. මොකද හඩ කැවීම විෂයයක් ලෙස හදාරලා දැනුමකින් කළ යුතු දෙයක් නිසා. දුර ඈත ප්‍රදේශවල සිට ළමයින් මේ සම්මුඛ පරීක්ෂණවලට එන්නේ මේවාට තිබෙන අසාව නිසා.ඇත්තෙන්ම මම කැමැතියි අපේ හොඳ නිර්මාණ හැදෙනවා නම්. ඒ වගේම කොරියන් නාට්‍ය පෙන්වීමත් හොඳයි. කොයි දේ කළත් මූලික අරමුණ විය යුත්තේ හොඳම දේ විකාශය කිරීමයි.කියන්නං වාලේ කීවාට කවුරුත් පිළිගන්නේ නෑ- කරුණාරත්න අමරසිංහමේ ගැන මට අහන්න තිබෙන්නේ ප්‍රශ්න කීපයක් තමයි. මේ ගුවන් කාලය වෙන් කිරීමෙන් ටෙලි නාට්‍යකරුවන්ට සිදුව තිබෙන හානිය කුමක්ද? ඒ අය මේ වෙලාවේදීම මීට වඩා යහපත් දෙයක් විකාශය කරනවා නම් කාලය ප්‍රශ්නයක් වන්නේ නෑ. මේ කරුණු ඔවුන් තුලනාත්මකව ඉදිරිපත් කරනවා නම් මට උත්තර දෙන්න පුළුවන්. හැබැයි ඒවා සාධක ඇතිව ඉදිරිපත් කළ යුතුයි. නිකං කියන්නං වාලේ කීවාට කවුරුත් පිළිගන්නේ නෑ.ඊළඟ කාරණේ මේ කොරියානු නාට්‍යවල දරුවන් හානිකර කිසිම දෙයක් පෙන්වන්නේ නෑ. දැනට පෙන්වන නාට්‍යවල ගුණ නුවණ දෙක පෝෂණය කරන අරමුණ වැරැදිද? ඕනෑම පුද්ගල චරිතයක් සමබර වන්නේ ගුණ නුවණ දෙකම පිහිටියොත් පමණයි. ඉන් එකක් තිබුණාට වැඩක් නෑ. ඒ බව සිදත් සඟරාවේ මෙහෙම කියනවා.ගතු ගතුද දුදනෝසහ කැට මැණ සපුන් මෙන්, ඒ කියන්නේ දුර්ජනයා පොත පතින් උගත්කම ලබා ගත්තත්, ඔහු කණ්ඨ මාණික්‍යය සහිත නාගයෙකු වගේය කියන එකයි. ගුණගරුකකම නැති නිසා ඒ දැනුමෙන් ලෝකයාට වැඩක් වන්නේ නෑ.මම කියන්නේ මෙච්චරයි. මේ නාට්‍යවලට විරුද්ධ වන්න ඉස්සෙල්ලා සමීක්ෂණයක් කරලා බලන්න ප්‍රේක්ෂකයන්ගේ කැමැත්ත ගැන.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=av14101210</link>
    <topic>‘රෂ් අවර්’ පුංචි තිරයට</topic>
    <author>සුජීව තේවහෙට්ටිගේ</author>
    <content>‘රෂ් අවර්’ පුංචි තිරයටරෂ් අවර්’ (Rush Hour) බටහිර චිත්‍රපට ප්‍රිය කරන රසික පරපුර අතර බෙහෙවින් ජනප්‍රිය වූ චිත්‍රපට මාලාවක්. ‘රෂ් අවර්’ චිත්‍රපට‍ය කොටස් 3කින් යුතුව වරින් වර තිරගත කෙරුණා. මුලින්ම එය තිරගත වූයේ 1998 දීයි. දෙවැනි චිත්‍රපටය, ‘රෂ් අවර් -2’ නමින් 2001 අගෝස්තු 3 දා තිරගත කිරීම ආරම්භ කළා.තුන්වැනි කොටස තිරගත කිරීම ආරම්භ කළේ 2007 අගෝස්තු 10දා. මේ චිත්‍රපට මාලාවේ ප්‍රධාන චරිත නිරූපණය කළේ සුපිරි නළුවන් දෙදෙනෙකු වන ජැකී චෑන් සහ ක්‍රිස් ටකර්. ත්‍රාසජනක ජවනිකාවලින් පිරුණු රහස් පරීක්ෂක කතා රැගත් ‘රෂ් අවර්’ චිත්‍රපට මාලාව අධ්‍යක්ෂණය කළේ බ්‍රෙට් රැට්නර්.මේ චිත්‍රපටමාලාව පදනම් කරගෙන ටෙලි වෘත්තාන්තයක් නිර්මාණය කිරීමට සුප්‍රකට වෝනර් බ්‍රදර්ස් සිනමා සමාගම සැරසෙනවා. ඒ සඳහා අවශ්‍ය නීතිමය කටයුතු දැනටමත් සිදුකර අවසන්. චිත්‍රපට මාලාවේ අධ්‍යක්ෂවරයා ලෙස කටයුතු කළ බ්‍රෙට් රැට්නර්, මෙම ටෙලි වෘත්තාන්තයේ විධායක නිෂ්පාදක ලෙස කටයුතු කරන බවයි පැවසෙන්නේ.හයිබ්‍රිඩ්’ හෙවත් දෙමුහුන් නමක් මෑතකදී හොලිවුඩ් සිනමාවට එක්වුණා. ඒ නම තමයි. ‘බ්‍රැන්ජලීනා'. මේ නම අයිති එක් පුද්ගලයෙකුට නම් නොවෙයි. දෙදෙනෙකුටයි. එක් අයෙකුගේ නම බ්‍රැඩ් පිට්. අනෙක් කෙනාගේ නම ඇන්ජලිනා ජොලී.මේ සුපිරි හොලිවුඩ් තරු දෙක එක නමකින් හඳුන්වන්න පටන්ගත්තේ දෙදෙනාගේ ආදර කතාවට මුල පිරෙද්දීයි. බ්‍රැඩ් සහ ඇන්ජලීනා දැන් විවාහ වෙලා. විවාහයෙන් පසුව ඔවුන් මුලින්ම රඟපෑ චිත්‍රපටය, ‘බයි ද සී'. මේ චිත්‍රපටය ළඟදීම තිරගතවීමට නියමිතයි. මෙහි රෝලි නම් වූ චරිතය නිරූපණය කරන්නේ බ්‍රැඩ් පිට්. ඔහුගේ පෙම්වතිය වන ‘නෙසා’ ලෙස රඟන්නේ ඇන්ජලීනා ජොලී.පසුගිය සතියේ ඇන්ජලීනා බ්‍රැඩ්ට අගනා අත්ඔරලෝසුවක් තෑගි කළා. ඒ, ඔවුන් දෙදෙනාගේ විවාහ සංවත්සරය වෙනුවෙන්. දුර්ලභ වර්ගයේ අත් ඔරලෝසුවක් වන එහි වටිනාකම පවුම් මිලියන 2ක්. මේ අත් ඔරලෝසුව ඇන්ජලීනා තම ආදර සැමියාට තිළිණ කළේ ඒ මත සෙනෙහබර වැකියක් සටහන් කරමින්. එහි සටහන් වූයේ ‘To Roly from Nessa’ යනුවෙන්. රෝලි සහ නෙසා හැටියටයි බ්‍රැඩ් සහ ඇන්ජලිනා ‘බයි ද සී’ චිත්‍රපටයේ රඟපෑවේ.ඇන්ජලීනාගෙන් බ්‍රැඩ්ට තෑගි ලැබුණු මේ අත්ඔරලෝසුව මත ඇන්ජලිනාගේ ආදරය පිරුණු අදහස සටහන් කළේ ස්වර්ණාභරණ මෝස්තර ශිල්පියෙකු වන ජෝර්ජ් ෆරුගියා යි. ඔහු පැවසුවේ ඇන්ජලීනා වැනි සුපිරි නිළියක තමන්ට පැවරූ මේ කාර්යය කිසිදු බියක් සැකක් නැතිව භාරගත්තේ එය නිවැරැදිව ඉටු කිරීමේ හැකියාව තමන් සතුව ඇති නිසා බවයි.ලියනාඩෝ ඩි කැප්රියෝ සහ කේට් වින්ස්ලට් නළු නිළි යුවළ සිනමා රසික රසිකාවියන්ගේ හදවත් තුළ එදත් අදත් ජීවමානව සිටින්නේ ‘ටයිටැනික්’ චිත්‍රපටය නිසයි. මේ චිත්‍රපටයේ පෙම් යුවළ ලෙස මීට වසර ගණනකට පෙර ඔවුන් ඉදිරිපත් කළ රංගන කිසිදාක වියැකී යන්නේ නැහැ.ලියනාඩෝ සහ කේට් ‘ටයිටැනික්’ චිත්‍රපටයේ රඟපෑමෙන් පසුව ඔවුන් දෙදෙනා ගැන නොයෙකුත් කටකතා පැතිරුණා. ලියනාඩෝ සහ කේට් පෙමින් වෙළී සිටිතැයි යන්න බොහෝ දෙනෙකු අතර ප්‍රචලිත වූ කතාවක්. කොහොම වෙතත් කාලයක් ගතවෙද්දී ලියනාඩෝ - කේට් පෙම් කතාව බොහෝ දෙනෙකුට අමතක වුණා.මෑතක සිට නැවතත් මේ දෙදෙනා ගැන උණුසුම් පුවත් හොලිවුඩ්පුරයෙන් අහන්නට ලැබෙනවා. පසුගියදාක කේට් පැවසුවේ තමන්ටත් ලියනාඩෝටත් එකිනෙකාට සමීපව රැඳී සිටිමින් උණුසුම ලබන්නට ඇත්නම් වෙනත් දෙයක් අවශ්‍ය නොවන බවයි. ඔස්කා සම්මානලාභී කේට් මේ සිතැඟි හෙළි කළේ ඇමෙරිකාවේ ජනප්‍රිය සඟරාවකටයි. තවදුරටත් තම සිතුම් පැතුම් නොවළහා හෙළි කළ කේට්,“අපි දෙන්නා එදා වගේම අදත් යාළුවන් වගේ ආශ්‍රය කරනවා. ඒ මිත්‍රත්වය තවමත් රැඳිලා තියෙන්නෙ ඒ ඇසුරට රොමැන්ටික් බවක් මිශ්‍රවෙලා නැති නිසයි. ඒ වුණත් ‘කේට් ඇන්ඩ් ලියෝ ස්ටෝරි’ කියන ටෙලි නාට්‍යයේ නිරූපණය වෙන්නෙ අපි දෙන්නා මුලින්ම මුණගැසුණු වෙලාවෙ පෙම්වතුන් වගේ හැසිරුණාය කියලයි.එහෙම දෙයක් ඇත්තටම අපි අතරෙ සිද්ධ වුණේ නැහැ. මම, ඩි කැප්රියෝව දැක්කෙ සාමාන්‍ය තරුණයෙකු විදිහට විතරයි. අපි ඒ දවස්වල ගොඩක් තරුණයි. වෙහෙස මහන්සි නොබලා පුදුමාකාර කැපකිරීමකින් චිත්‍රපටවල රඟපෑවා. ඒ මිසක අපේ ඇසුර තුළ අනුරාග‍යක් ගැබ්වෙලා තිබුණෙ නැහැ.”සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=av14101211</link>
    <topic>නාමල් මන්ත්‍රිතුමා එක්ක කතා කළේ දේශපාලනයට එන්න බලාගෙන නෙමේ</topic>
    <author>ගාමිණී සුසන්ත ඡායාරූප - සුදම් ගුණසිංහ</author>
    <content>නාමල් මන්ත්‍රිතුමා එක්ක කතා කළේ දේශපාලනයට එන්න බලාගෙන නෙමේඑම්.ජී. ධනුෂ්ක ‘රසඳුනට‘ කතා කරයි* ඔ‍බේ සම්පූර්ණ නමමහගමගේ ධනුෂ්ක පුෂ්පකුමාර* වයසඅවුරුදු 25 යි.* බොහෝ දෙනෙක් ඔබව හඳුන්වන්නේ...එම්.ජී. නමින්.* ඔබේ ජීවිතය මීට අවුරුද්දකට දෙකකට පෙර තිබුණාට වඩා දැන් වෙනස්ද?ගතිගුණ අතින් නම් ඉස්සර හිටිය එම්.ජී. ම තමයි තවමත්. නමුත් මීට අවුරුද්දකට දෙකකට ඉස්සර තිබුණු මගේ නිදහස දැන් සීමා වෙලා කියලා දැනෙනවා. ගමේ ගිහිල්ලා යාළුවොත් එක්ක විනෝද වෙන්න පිස්සු නටන්න දැන් වෙලාව නැහැ. හැම දෙයක් ම කරන්න වෙලා තියෙන්නේ හොඳට හිතලා.* කොහොමද ගමේ ගෙවපු ඔබේ ළමා කාලය?මගේ ළමා කාලය හරිම සුන්දරයි. පුංචි කාලෙ මම ටිකක් දඟ නිසා තාත්තගෙන් නිතරම ගුටි කාල තියෙනවා. මගේ දඟ වැඩ නිසා ටික කාලයක් මාව තාත්තා පන්සලකත් නැවැත්තුවා. ඉන්පසුව මම මගේ ජීවිතය ගොඩක් දුරට හදා ගත්තා. ඒ වගේම ඇඹිලිපිටියේ ගමේ අපි ගෙව්වේ දුෂ්කර ජීවිතයක්. අපි ආශා කරන දේවල් ගන්න, අඳින්න පලඳින්න, කන්න අපිට මුදල් තිබුණේ නෑ. නමුත් අපි වින්ද ඒ දුකෙත් අමුතු රසයක් තිබුණා කියලා දැන් හිතෙනවා. අපිට ලොකු බලාපොරොත්තු ලොකු ගැටලු තිබුණේ නෑ.* පාසල් ගියේ...?ඇඹිලිපිටිය මොරකැටිය මහා විද්‍යාලයට උසස් පෙළ සමත් වන තෙක් පාසල් ගියා.* මේ දවස්වල ප්‍රසංග කීයකට පමණ දිනකදී සහභාගි වෙනවද?සමහර දවස්වලට තුන හතරකට පමණ සහභාගි වෙනවා. ප්‍රසංග නැති දවසුත් තියෙනවා. හැබැයි මම කැමැති නැහැ මගේ නිදහස නැති කරගෙන ඉතාම අමාරුවෙන් ප්‍රසංග වලට සහභාගි වෙන්න. ප්‍රසංග සංවිධානය කරන අය මොනවා හරි කියලා ප්‍රසංගවලට මගේ නම දාගන්නවා. ප්‍රසංග ගණන වැඩි වුණාම රටේ ඈත ප්‍රදේශවල ප්‍රසංග තිබෙන විට හරිම අපහසුවෙන් තමයි යන්නේ. ප්‍රසංගවලට මම යන්නේ වාහනේ. වෙලාවට යන්න ඕන නිසා වේගයෙන් යන්න ඕන වෙන වෙලාවල් තියෙනවා. ඒ වගේ අවස්ථාවල වාහනයට පුංචි කරදරයක් වෙලා හරි මම ප්‍රමාද වුණොත් මහ විශාල ප්‍රශ්න ඇති වෙනවා.* දැන් පදිංචිය කොහේද?තවම ස්ථිර පදිංචිය ඇඹිලිපිටියෙම තමා. නමුත් ප්‍රසංගවලට යන්න පහසු නිසා දැන් තාවකාලිකව පදිංචිවෙලා ඉන්නේ පිළියන්දල. මේ තියෙන කාර්ය බහුලත්වය නැති වුණාම ගමේ ඉඳල එන්න පුළුවන් වේවි.* ඔබේම ගීත ගයන්න තාම පටන් ගන්නේ නැතිද?අලුත්ම ගීත කීපයක් නිර්මාණය කරල තියෙනවා. මේ දවස්වල ඉන් කීපයකම රූප රචනා සකස් කරමින් පවතිනවා. ජනප්‍රිය වුණු ම‍ෙග් පළමු ගීතය තමයි “නදීකා” ගීතය. ඒ ගීතයේ පද රචකයා දෙරණ සභාපති ලක්සිරි වික්‍රමගේ මහතා. එය සංගීතවත් කළේ චතුරංග ද සිල්වා. තවත් ලස්සන ගීතයක් කළා සෝඩියැක් සංගීත කණ්ඩායම සමඟ. ඒ වගේම ගාමින්ද ප්‍රියවිරාජ් සහ සුනෙත් චිත්‍රානන්ද (පොඩි මල්ලියි චූටි මල්ලියි) මා වෙනුවෙන් ලස්සන ගීතයක් නිර්මාණය කරල තියෙනවා. මේ ගීත අතර තියෙන ගීත දෙකකටම ලස්සන රූප රචනා දෙකක් නිර්මාණය කරල තියෙනවා.* ඔබ ගයන්නේ බයිලා ශෛලියේ ගීත පමණද?නැහැ. මම කැමැති සරල ගීතවලට. ගොඩක් නිමුණු ගීතවලට. මගේම ගායනයේදී එකම ශෛලියට කොටු වෙන්නත් මම කැමැති නැහැ. මට අවශ්‍ය නැහැ තවත් එම්.එස්. කෙනෙක් වෙන්න. එහෙම නම් මගෙන් වැඩක් නැහැනේ.* හිස් ටින් එකක් වගේ” ගීතය ඔබ තෝරා ගත්තේ ඇයි?“හිස් ටින් එකක් ව‍ගේ” ගීතය මම මීට කලින් අහලවත් තිබුණේ නැහැ. හැබැයි මේ තරගයේ මැද හරියෙදි දෙරණ ආයතනයේ සමීර කියන මගේ හිතවතා මට ගෙනත් දුන්නා මේ සින්දුව. මම එයාට කිව්ව අනේ මට නම් ඕක හරියන්නෙ නෑ; මට ඔය සින්දුව කියන්න බැහැ කියලා. ඉන්පසුව ඩ්‍රීම් ස්ටාර් තරගයේ අවසන් වට කීපයේදී මට තිබුණා ජෝතිපාල මහතා ගයන ගීයක් ගයන්න. ඒ වෙලාවේ දෙරණ සභාපතිතුමා මට මේ සින්දුව ගෙනත් දුන්නා කියන්න කියලා. එතුමාට මම ඒ වෙලාවේ එකහෙළාම කිව්වා මේ ගීතය ගයන්න බැහැ, මටගීතය හරියන්නේ නැහැ කියලා. ඒ වෙලාවේ ලක්සිරි මහත්මය මට කිව්ව මිනිස්සු අහල අහල පට්ටගහපු සින්දු කියල වැඩක් නැහැ. ඒ නිසා මේ සින්දුව කියන්න කියලා. මට බල කරලම කිව්වා. ඉතින් අකැමැත්තෙන් තමයි මම මේ ගීතය ගයන්න ඉදිරිපත් වුණේ. එහෙම අකැමැත්තෙන් කිව්වට අවසන් මහා තරගටයත් මම තෝරාගත්තේ ඒ ගීතය. කොහොම හරි මාව ගොඩදැම්මේ “හිස් ටින් එකක්” ගීතය.* මේ ගීතයේ අයිතිය දැන් ඔබේ ද?‍ඔව්. ඒ ගීතයේ අයිතිය තිස්ස නාගොඩ විතාන මහත්මය මට ලබල දීලා තියෙනවා. එතුමාට මම දස දහස්වාරයක් ස්තුතිවන්ත වෙනවා ඒ ගීතයේ අයිතිය දෙරණ ආයතනයටත් මටත් ලබා දීම ගැන.* ‘චක්‍රවර්ති’ යන නාමය ඔබ වෙනුවෙන් යෙදීම ගැනත් සමාජයේ කතා බහක් ඇති වුණා නේද?ඔව් අවසන් මහා තරගයේදී විනිශ්චය මණ්ඩලයේ සිටි කීර්ති පැස්කුවල් සර් කිව්වා මාව හඳුන්වන්න “ඇඹිලිපිටියේ චක්‍රවර්ති” කියල කවුද කියනව ඇහුණා කියලා. එහෙම නැතිව එතැනදි කියවු‍ෙණ් මාව හඳුන්වන්න “බයිලා චක්‍රවර්ති” කියන නම යොදනවා කියලා නෙමෙයි. ලංකාවේ ‘බයිලා චක්‍රවර්ති’ කියන්නේ එම්.එස්. ප්‍රනාන්දු මහතාම තමයි. වෙන කවුරුවත් නෙමෙයි.* එම්.එස්. ප්‍රනාන්දු මහතාගේ ගීත ගයනවා කියලා ඔබට ගැටලුවක් මතු වුණාද?ඔව් එහෙම කතා බහක් ඇති වුණා තමයි. ඒ එම්.එස්. ප්‍රනාන්දු මහතාගේ සමීපතමයින්ගෙන්. මම ඒ ගීත ගායනා කළේ තරගයකට. හැබැයි අදත් වේදිකාවට ගියාම මම තරගයේදී ගායනා කළ එම්.එස්. ප්‍රනාන්දු මහතාගේ ගීතයක් දෙකක් ගයන්න කියලා රසික රසිකාවන් ඉල්ලා සිටිනවා. එම්.එස්. ප්‍රනාන්දු මහතාගේ ගීත ගයන්න එපා කියලා මට වාරණයක් දැම්මත් රසික රසිකාවන්ගේ ඉල්ලීම නිසා මට ගීතයක් දෙකක් ගයන්න වෙනවා. ඒක එම ගීතවලින් හම්බකරගෙන කෑමක් නෙමෙයි. ඉදිරියේදී මම මගේම ගීත ගයලා ඒ ගීත රසිකයින් අතරට ගියාම ඔය ප්‍රශ්නය මඟ හැරිලා යාවි.* සංගීත ප්‍රසංගවලට සහභාගි වීමේදී ඔබ පසුගිය දවස්වල අමිහිරි අත්දැකීම් කීපයකටම මුහුණ දුන්නා කියා ආරංචියි?ඔව් ඒ විදියේ අමිහිරි අත්දැකීම් කීපයකටම මුහුණ දෙන්න සිදු වුණා. ළඟදි දවසක මගේ වාහනය හදිසියේ ම කැඩුණු නිසා එප්පාවල ප්‍රදේශයේ තිබුණු සංගීත ප්‍රසංගයකට යන්න බැරි වුණා. ඒක සල්ලි අය කරල පෙන්වපු ප්‍රසංගයක්. මම ගියෙ නැති නිසා මිනිස්සු කලබල වෙලා ගල්ගහල තිබුණා. ඒ කලබලයේදි සංවිධායකවරුන්ගේ දේපළවලට අලාබ හානි සිදුවෙලා තිබුණා. ඒ අලාබ හානිවල වටිනාකමට වැඩි මුදලක් අපි ඒ මිනිස්සුන්ට දුන්නා. එහෙම මුදලක් දීම අවශ්‍ය නැහැ. නමුත් අපි දෙරණ මාධ්‍ය ආයතනය කාරුණිකව හිතල ඒ මුදල දුන්නා. ඒ වගේම නිට්ටඹුව ප්‍රදේශයෙන් සංගීත ප්‍රසංගයකට මට ආරාධනයක් ආවා.හේතු කීපයක් ම නිසා එදා ඒ ප්‍රසංගයට යන්න මම ප්‍රමාද වුණා. ප්‍රමාදවෙලා ගියාම ඉතාම කැත විදියට මට එහි සිටි කීපදෙනෙක් කතා කළා. බැන්නා. මාත් එක්ක ගිය දෙන්නෙකුට එතැන හිටිය මිනිස්සු ගැහුවා. මගේ ෂර්ට් එකෙන් ඇ‍දගෙන ගිහිල්ලා මට ඉතාම කැත විදියට බැන්නා. එහෙම කළේ ප්‍රාදේශීය සභාවේ මන්ත්‍රීවරයෙක් ඇතුළු පිරිසක්. එදා මට මාර දුකක් ඇති වුණා. මම මිනිසුන්ව පිනවන්න වේදිකාවේ ගීත ගයන විට ඇයි මේ විදියට මිනිස්සු මට සලකන්නේ කියල මට හිතුණා. සමහර මිනිස්සු “අපි උඹට S.M.S ගැහුවා.ඒ නිසා දැන් උඹ අපි කියන දේ කරන්න ඕන කියලා කියනවා. සමහරු කියනවා “අඩෝ ඉඳපං ෆොටෝ එකක් ගන්න” කියලා. “අපි නැත්නම් උඹ කොහොමද ඩෝ එන්නේ” කියලත් කියනවා. මට ‍තේරුම් ගන්න බැහැ මිනිස්සු ඇයි ඒ තරම් පහත් විදියට හැසිරෙන්නේ කියලා. ආදරය කියන්නේ ඕක නෙමෙයි. තරගාවලිය පැවැත්වෙන විට මට ආදරය කළ විශාල පිරිසක් හිටියා. මම වෙනුවෙන් SMS කළ, බෝධි පූජා කළ, ජයග්‍රහණය පතා මගේ කරේ දමන්න යන්ත්‍ර හදල දුන්නු බාර හාර වුණු විශාල පිරිසක් හිටියා. ඒ අය අතරේ ඉතාම අතළොස්සක් ඉන්නවා කරදරකාරී විදියට හැසිරෙන. ඒ ගැන මට හරිම කනගාටුයි.* කවුද ඔබේ පෙම්වතිය?සුන්දර ප්‍රේමයක් තියෙනවා. ඒ හිතවත්කම ඉතාම හොඳින් ගලාගෙන යනවා. ඇය රැකියාවක් කරන්නේ නෑ. ඉදිරියේදී ඇය පිළිබඳ සඳහන් කරන්නම්. මම දැන් අවුරුදු 5 ක් විතරම ඩ්‍රීම් ස්ටාර් තරගාවලියේ ඉන්නේ. මේ තරගාවලියෙදි තමයි ඇය හඳුනා ගත්තේ.* දැන් ඔබට ප්‍රේම ආරාධනා ලැබෙන්නේ නැතිද?අපොයි ලැබෙනවා. ගොඩක් දෙනෙක් මාත් එක්ක කතා කරන්න බයයි. මම වැඩිපුර කාන්තාවන් සමඟ කතා කරන කෙනෙක් නෙමෙයි. කෙසේ හෝ දැන් ලැබෙන ප්‍රේම ආරාධනා මම ඉතාම කාරුණිකව ප්‍රතික්ෂේප කරනවා.* ඔබට වැඩිම ප්‍රතිචාර ලැබෙන්නේ තරුණියන්ගෙන්ද?නැහැ පොඩි ළමයින්ගෙන් සහ වැඩිහිටි උදවියගෙන්. මට පොඩි ළමයි පුදුම විදයේ ආදරයක් දක්වන්නේ. සමහර පොඩි ළමයි මං වාගෙ ඇඳගෙන තොප්පියක් දාල ඉඳල ගන්න ‍ෆොටෝ වීඩියෝ ක්ලිප් මට එවනව. සමහර දෙමව්පියො කියනව මට මං වාගෙ අඳින්න පලඳින්න ඕන කියල එයාලගෙ ළමයි කියනව කියලා. ඒ වගේම තමයි වැඩිහිටි උදවියත් පුතේ අපි හරිම කැමැතියි ඔයාගෙ සින්දුව අහන්න කියල මට කතා කරල කියනව. ඒ ප්‍රතිචාරවලට මම හරිම කැමැතියි. ඒ වගේම මාව අනුකරණය කරමින් ගීත ගයන්න ඇතැම් අය උත්සාහ කරනව කියලත් ආරංචියි. මම හරිම කැමැතියි කවුරු හරි මාව අනුකරණය කරනවා නම්.* ප්‍රසංගවලට සහභාගි වන විට ප්‍රවීණ ගායක ගායිකාවන්ගෙන් ලැබෙන ප්‍රතිචාර කොහොමද?සමහර ප්‍රවීණයන් ප්‍රසංගවලදී හමුවුණාම මාත් එක්කත් හිනාවෙලා කතා කරනවා. ඒ, ඇත්තටම හොඳ මනුස්සයින් ඉන්නවා ප්‍රවීණයින්. සමහරු ඉන්නව ඉතින් “හරිම හොඳ” මනුස්සයෝ ප්‍රවීණයෝ. ඒක එහෙම කිව්වම හරිනේ. මම ඇත්තටම හොඳ මනුස්සයින් කියල කිව්ව අය, පුතා උඹේ ඉදිරි ගමන මෙහෙම පලයං, මෙහෙම ගියොත් උඹට හොඳයි. උඹට සුබ පතනව කියල කියනව. “හරිම හොඳ” ප්‍රවීණයින් සංගීත ප්‍රසංග සංවිධානය කරන අයට කියනවලු” උඹල දැන් අරූවද උඩින්ම තියාගෙන ඉන්නේ, එහෙම නම් ඉතින් ඌවම ගෙන්න ගනිල්ලකො” කියලා.* ඩ්‍රීම් ස්ටාර් තරගාවලියෙදි ඔබ අනුකම්පාව ගන්න “දුක විකුණුවාද”?නැහැ කොහෙත්ම නෑ. මගේ නැති බැරිකම් ගැන තරගාවලියෙදි මම කොතැනකවත් කිව්වේ නෑ. නමුත් දැන් මට ඒක කියන්න පුළුවනි. මේ තරගාවලියෙදි අවසන් දසදෙනා අතරට එනතෙක් මම මාර කට්ටක් කෑවා. මම ඇන්ඳේ එකම ඩෙනිමක්. ඒ ඩෙනිමත් මගේ නෙමෙයි. ඒක මේ තරගයට නුවරින් ආව දිනූෂ දිසානායක මගෙ හිතවතාගෙ. ඒ ඩෙනිම් කලිසම අදත් මම සුරැකිව තබාගෙන ඉන්නවා. ඒ දවස්වල ප්‍රේක්ෂකයින් දන්නෙ නැහැනෙ මම එකම කලිසම අඳිනවා කියලා. ඒ ඩෙනිම ඇඳල එක දවසක තවත් කෙනෙකුගෙන් උඩ කෑල්ල ඉල්ල ගන්නවා. තවත් දවසකට තවත් කෙනෙකුගෙන් ඉල්ල ගන්නවා. ඒ විදියටයි මම තරගයට ඉදිරිපත් වුණේ. කොහොම හරි මම මගේ වැඩේ කළා. මගෙ දුක තරගයෙදි විකුණුවා නම් මම අනිවාර්යෙන්ම කැපෙනවා. ඒ බව මම දන්නවා. මේ තරගය ගැන මට තරම් කාටවත් අත්දැකීම් නැහැ.* තාත්තාට විශේෂ තෑග්ගක් එහෙම දුන්නේ නැතිද?තාත්තා නිසයි මම අද මෙතැනට ආවේ. මම දැන් උපරිම විදියට තාත්තට සලකනවා. ළඟදි මම තාත්තට අලුත්ම මෝටර් බයිසිකලයක් අරගෙන දුන්නා. තාත්ත ඒ බයික් එක පැදගෙන යන හැටි මම හරිම ආශාවෙන් බලාගෙන හිටියා.* ජනප්‍රියත්වය කරදරයක් කියල හිතෙන අවස්ථා තිබෙනවාද?‍මම කලිනුත් සඳහන් කළා ව‍‍ගේ, මොකක් හෝ ඉතාම මානුෂික ප්‍රශ්නයක් වෙලා ප්‍රසංගයකට යන්න බැරි වුණොත් හරි, ප්‍රමාද වුණොත් හරි ආදරය පැත්තක තියල මිනිස්සු හරිම ජරා විදියටයි හැසිරෙන්නේ. ඒ වගේම ප්‍රසංගවලට ගියාම බීල බීල ඇවිත් කරේ එල්ලෙන අයත් ඉන්නව. ඒ; ආදරය නිසා වෙන්න පුළුවනි. නමුත් කරදරයක් ලෙස හැසිරීම ආදරය නෙමෙයි නේද? ඒ වගේ සිදුවීම්වලට මුහුණ දෙන අවස්ථාවලදී හිතෙනවා මේ ජනප්‍රියත්වය කරදරයක් කියලා.* ඔබ දේශපාලනයට එන්න හදනවා කියලා රාවයක් ගියා නේද?ඔව් එහෙම රාවයක් ගියා තමයි. නමුත් ඒක බොරුවක්. මම කවදාවත්ම දේශපාලනයට එන්නේ නෑ. පසුගිය දවසක මම ගිරිඋල්ල ප්‍රදේශයේ ප්‍රසංගයකට ගියා. එතැනට පාර්ලිමේන්තු මන්ත්‍රී නාමල් රාජපක්ෂ මහතාත් ඇවිත් හිටියා. එතැනදි ඔහු කියලා තිබුණා මාව දකින්න කැමැතියි කියලා. ඉතින් මම ඔහු ළඟට ගිහිං කතා කළා. ඒ වෙලාවේ මන්ත්‍රීතුමා මට කිව්වා මල්ලි ඔයා හොඳට සින්දු කියනවා. ඉදිරියටත් වැඩේ හොඳට කරගෙන යන්න. මොකක් හරි උදව්වක් අවශ්‍ය වුණොත් කියන්න කියලත් කිව්වා. එච්චරයි එතැන සිදුවීම. ඒ සිදුවීමේදී මම නාමල් මන්ත්‍රීතුමා එක්ක කතා කරනවා ෆොටෝ අරගෙන ඒ ෆොටෝ එක්ක තමයි ප්‍රචාරයක් ගියේ මම දේශපාලනයට එන්න හදනවා කියලා. මම කවදාවත්ම දේශපාලනයට එන්නේ නෑ.ගාමිණී සුසන්ත ඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=av14101212</link>
    <topic>බර්ටි ගුණතිලකට කොළඹින් නිවෙසක්</topic>
    <author/>
    <content>බර්ටි ගුණතිලකට කොළඹින් නිවෙසක්ප්‍රවීණ කලා ශිල්පී බර්ටි ගුණතිලක මහතාට අගනුවරින් නව නිවෙසක් ලබාදීම ඉදිකිරීම් ඉංජිනේරු සේවා නිවාස හා පොදු පහසුකම් ඇමැති විමල් වීරවංශ මහතා අතින් පසුගිය දා සිදු කෙරිණ.වයෝවෘද්ධව, රෝගී තත්ත්වයෙන් පසුවන ඒ මහතාට ප්‍රතිකාර ගැනීමේ පහසුව සැලසීම මෙම නිවෙස ලබාදීමේ මූලික අරමුණයි.බත්තරමුල්ල, සෙත්සිරිපාය, දෙවන මහලේ පිහිටි නිවාස අමාත්‍යාංශයේ දී මෙම නිවෙසේ යතුර බර්ටි ගුණතිලක කලාකරුවාට භාර දීම සිදු විය.ජනාධිපති මහින්ද රාජපක්ෂ මැතිතුමාගේ උපදෙස් පරිදි විමල් වීරවංශ ඇමැතිවරයා විසින් දෙමටගොඩ ආරාමය පෙදෙස II අදියර මහල් නිවාස සංකීර්ණයේ දෙවන මහලේ පිහිටි ජාතික නිවාස සංවර්ධන අධිකාරියට අයත් නිවෙසක් මෙලෙස බර්ටි ගුණතිලක කලාකරුවාගේ පරිහරණය සඳහා ලබා දී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=av14101213</link>
    <topic>උමතු නොවි තියෙයි ද?</topic>
    <author>එඩ්වඩ් චන්ද්‍රසිරි</author>
    <content>උමතු නොවි තියෙයි ද?බෞද්ධ සාහිත්‍යයේ එන ‘පටාචාරා’ කතා වස්තුව තම පන්තියේ ළමයින් හට පහදා දුන් දහම් පාසලේ චමරි ගුරුතුමිය අවසානයේ ළමයින් දෙස බලා මෙසේ ඇසුවාය.“'පටාචාරා’ බුදුන් සරණ යන්නට කලින් ඇඳිවත පවා නැතුව, නිරුවතින් මහමඟ දිව්වයි කියලා බෞද්ධ සාහිත්‍යයේ සඳහන් වෙනවා. ඈ ඒ විදියට උමතු වුණේ මොන හේතුවක් හින්ද ද?”“අපේ චිත්‍රපටිකාරයො දෙතුන් දෙනෙක්ම දැන් තරගෙට පටාචාරා කතාවෙන් චිත්‍රපටි හදනවයි කියල දැනගත්තාම පටාචාරා උමතු වෙන එක අහන්ඩත් දෙයක් ද ටීචර්.” පසුපෙළක සිටි ලකී පිළිතුරු දෙමින් කීවේය.  ‘ස්කොට්ලන්තෙ බ්‍රිතාන්‍යයෙන් වෙන් වෙන්ඩ යනවලු නේද? ඕන්න දැන් සභාපතිතුමා, බ්‍රිතාන්‍ය ආණ්ඩුවට තේරෙනවා ඇති තමන්ගෙ නිජභූමියෙන් කොටසක් කැඩෙන්ඩ හදනකොට දැනෙන වේදනාව කොයිතරම් ද කියල.’ රැස්වීම අවසානයේ පුවත්පතකට තම නෙත යොමුකළ හේමසිරි තේ කෝප්පයක් තොලගාමින් කීවේය.‘ක්‍රීඩා තරගයක් ආවරණය කරන්ඩ, අපේ ප්‍රින්ස් ස්කොට්ලන්තෙට ගියයි කියල දැනගත්ත ගමන් මම දැනගත්තා ඔය වගෙ හුටපටයක් වෙයි කියල.’ ප්‍රසන්න කීවේ සමච්චල් සිනාවක් නඟමිනි.  ‘මේ කතා ඇහැව්වාම මට නං දේශපාලනේ විතරක් නෙමෙයි, සාහිත්‍ය කාරයො ගැනත් ඇතිවෙන්නෙ ලොකු කලකිරීමක්.’ සංගමයේ රැස්වීමෙන් පසුව නිවෙස් බලා යමින් සිටි සමරවික්‍රම, පුණ්‍යදාස සමඟ කීවේ බරැරුම් මුහුණක් මවා ගනිමිනි.‘ඒ මොකද සමරවික්‍රම මහත්තයා, ඒ වගෙ කලකිරීමක් මේ හදිස්සියෙ ඇතිවුණේ.’“ඌවේ ඡන්දෙන් පරාද වුණු පක්ෂවල ළාමක ටින් ටින්ලා කියන බොළඳ කතාවලට වඩා හපන්නෙ, තමන් ලිව්ව පොත්වලට සම්මාන, තෑගි නොලැබුණාම අපේ සමහර ‘බහුශ්‍රැත’ ලේඛකයො කියන අලුගුත්තේරු කතා.’ සමරවික්‍රම කීවේ තම ආවේගය මැඬ ගනිමිනි.  ‘ටෙනී මහත්තයා මේ සැරේ සාහිත්‍ය තරගවලට පොතක් ඉදිරිපත් කළාට ඒකට සම්මාන, තෑගි මොකවත්ම ලැබුණේ නෑ නේද?’ පොල් කඩන මාටින් ඇහැව්වේ ටෙනී මහත්තයලගෙ පිළිකන්නෙන් වැටිලා තිබුණු දෙවැට හරහා යන්ඩ ආ ගමන්, ටෙනී මහත්තයා දැකලා, ළෙන්ගතු සිනාවක් පාමින්.‘යකෝ! පොතක් පත්තරයක් බලනවා තියා ටීවී එකවත් බලන්නෙ නැති උඹ කොහොම ද ඒ වගක් දන්නෙ?’ ටෙනි පුදුමවෙලා ඇහැව්වේ මාටින් පැවසූ සත්‍යය අදහාගන්ඩ බැරුව.‘ටෙනී මහත්තයා පොතපත ලියනවා විතරක් නෙමෙයි, ඒවා නොවරදවාම සාහිත්‍ය තරගවලට ඉදිරිපත් කරනවා කියලා මේ ගමේ කවුද නොදන්නෙ? එහෙව් එකේ මහත්තයා හදිසියේ කැත්ත මුවාත තියනකොට, ඒ මොකටද කියන එක තේරුම් ගන්ඩ ඔයතරං කරුණු කාරණා දැනගන්ඩ ඕනයැ.’ මාටින් කිව්වේ ටෙනි අතේ තිබෙන කැත්තේ තලය අව්වට දිලිසෙන හැටි බලමින්.  ‘ඒ ගෑනු දරුවා බොහොම ශීඝ්‍ර දේශපාලන ගමනක් යනවා දැක්කාම ඒක දරා ගන්ඩ බැරුව උඹලා එයාට කොයිතරම් මඩ ගැහැව්වත් ඒවා ඔක්කොම පට්ටපල් බොරු කියල ඔප්පු කරන්ඩ අපෙ මැඩම් අඳින ඇඳුම වුණත් ඇති. පේනවා නේද උඩුකය සම්පූර්ණයෙන්ම වැහෙන්ඩ හැට්ටයක් ඇදලා, චාමෙට සාරියකින් සැරසිලා එයා ඉන්න අපූරුව.’ අනුර යටිතොල බර කරමින් කීවේ රාමනායකගේ කතාවට එරෙහි වෙමිනි.‘හරි ඉතින් ඒ විදියට අඳින්නෙ නැතුව බැහැනෙ.’ රාමනායක කීවේ කැත සිනාවක් පාමිනි.‘මොකද්ද ඒ කතාවේ තේරුම?’ අනුර ඇසුවේ නැඟී එන කෝපය අපහසුවෙන් මැඬ ගනිමිනි.‘ඇයි අනුර උඹ දැක්කෙ නැද්ද එයා බෙල්ලේ කොටලා තියන දිග පච්චෙ? ඒක වැහෙන්ඩ නං ඔය විදියෙ හැට්ටයක් අඳින්ඩම වෙනවා.’ රාමනායක කීවේය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=av14101214</link>
    <topic>ආදරය මායාවක් බව මට තේරුම් ගියා</topic>
    <author>තුෂාරි නේරංජා වික්‍රමසිංහ</author>
    <content>ආදරය මායාවක් බව මට තේරුම් ගියාධනුක ඩිල්ශාන්නව පරපුර නියෝජනය කරන දක්ෂ රංගන ශිල්පියකු ලෙස ධනුක ඩිල්ෂාන් හැඳින්විය හැකියි. ‘තූර්යා’, ‘දම්සාරි’, ‘සඳ පිනි බිඳක’, ‘ආදර සංධ්වනිය’ වැනි ජනප්‍රිය ටෙලි නාට්‍ය රැසකට රංගන දායකත්වය ලබා දුන් ධනුක මේ දිනවලත් ටෙලි නාට්‍ය හා රූපවාහිනී වැඩසටහන් කිහිපයකින්ම ප්‍රේක්ෂක නෙතු මානයට පැමිණෙයි.ධනුක ඔබේ නවතම කලා තොරතුරු මොනවා ද?මේ දවස්වල මම රඟපෑ ටෙලි නාට්‍ය කීපයක්ම විකාශය වෙනවා. ඒ වගේම සාරංග මෙන්ඩිස් අධ්‍යක්ෂණය කරන අලුත්ම චිත්‍රපටයට මගේ දායකත්වය ලබා දෙන්නට සූදානම් වෙනවා. ඊට අමතරව දෙරණ සිටි ඔෆ් ඩාන්ස් සීසන් ෆයිව් තරගාවලියේ නිවේදන කටයුතු සිදු කරන්නත් මට පැවැරී තිබෙනවා. මේ හැමදේම එක්ක කලා කටයුතුවල සතුටින් නියැළෙනවා.ඔබේ කුලුඳුල් සිනමා ප්‍රවේශය ගැනත් කතා කරමු?සාරංග මෙන්ඩිස් ගේ ‘I am’ (මම) කියන චිත්‍රපටයේ ප්‍රධාන චරිතය රඟපාන්නට මට අවස්ථාව හිමි වී තිබෙනවා. මෙය මම මෙතෙක් රඟපෑ චරිත අතර සුවිශේෂී චරිතයක් වෙනවා. ඒ සඳහා සිනමාව පිළිබඳ සෑහෙන අවබෝධයක් ලබාගත යුතුයි වගේම ඒ වෙනුවෙන් සෑහෙන කැපවීමකුත් මට කරන්න සිදු වේවි.මේ චිත්‍රපටයේ ඔබ රඟන චරිතයත් පෙම්වතාගේ චරිතයක් ද?ඔව්. මේ චිත්‍රපටයේත් මම පෙම්වතෙක්. ඒත් එහි මම සීනි බෝල පෙම්වතෙක් නම් නෙමෙයි.ඒත් බොහෝ ටෙලි නාට්‍යවල ඔබ රඟපෑවේ පෙම්වතාගේ චරිත නේද? ඔබ පෙම්වතාගේ චරිතයටම කොටු වීමක් වෙලා නැත්ද?මෙහෙමයි. පෙම්වතාගේ චරිතය මම දායක වූ හැම ටෙලි නාට්‍යකම වාගේ රඟපෑවත් ඒ රංගනයේ විවිධත්වයක් තිබුණා. ඒ චරිත එකිනෙකට වෙනස් චරිත.මේ වන විට ඔබ සැබෑ දිවියේත් පෙම්වතෙක් නේද?අනේ නැහැ.ඔබ කාලයක් පෙම්වතෙක් වී සිටියා නේද?කාලයක් නම් පෙම්වතෙක් වී හිටියා. ඒත් ඒ ආදරේ බොරුවක් කියලා හිතුණා. සැබෑ ජීවිතේ දී මම අවංක පෙම්වතෙක් වුණාට අනෙක් පාර්ශ්වයෙන් ලැබෙන ආදරේ මායාවක් බව හැඟුණා. ඒ නිසා දැන් මම පෙම්වතෙක් නෙමෙයි. ඒ ආදරේට සමු දුන්නා.ඔබ සොයන යුවතිය මොන වගේ විය යුතු ද?ඇත්තටම, මම මට ගැළපෙන සහකාරිය සොයන්න මගේ අම්මට භාර දීලයි තියෙන්නේ. ඒ ගැන මම වද වෙන්නේ නැහැ.කඩවසම් නළුවෙක් විදිහට ආදරේ ගැන මොකද හිතෙන්නෙ?මම දකින විදිහට ආදරේ කියන්නේ කෙනෙක් තමන්ට නොලැබෙන දේ තමන් බලාපොරොත්තු වෙන දේ තවත් කෙනකුගෙන් ඊටත් වැඩිය අසීමිත ලෙස බලාපොරොත්තු වීම. ඒ තුළ අවංක ආදරය නැහැ. අවංක ආදරේ ඊටත් වඩා වෙනස්. තමන් සතු හැමදේම කැප කරලා තවත් කෙනෙක් වෙනුවෙන් පරිත්‍යාග කිරීම ඒ වෙනුවෙන් ජීවත් වෙමින් ඒ ජීවිතය ජීවත් කරවීමයි.රංගනයේ දී සහෝදර නිළියක පිළිබඳ ආදරයක් ඇතිවෙලා ම නැත්ද?මට නිකමටවත් හිතිලා නැහැ එහෙම ආදරයක් ගැන. චරිතයක් උපරීමව කරත්දී ඒ චරිතයට රංගනය තුළ අසීමිතව ආදරය කළත් අධ්‍යක්ෂවරයා කට් කියත්දී මම ආරූඪ කරගත් ආදරය එතැනින්ම බිඳ දමනවා.ආදරණීය ජවනිකා රඟපාත්දී හිතට චකිතයක් දැනුණු අවස්ථා නැති ද?මුලදී මුලදි නම් පොඩි ලැජ්ජාවක් තිබුණා. දැන් නම් එහෙම නැහැ.ඔබ ක්ෂේත්‍රයට අවතීර්ණ වෙන්නේ නිරූපණ ශිල්පය ඔස්සේයි. ඒ ගැනත් කතා කරමු.මම පාසල් ගියේ කොළඹ ලුම්බිණි විදුහලට. මගේ හිතේ පාසල් යන කාලයේ පටන්ම රංගනයට දැඩි ආශාවක් උනන්දුවක් තිබුණා. පාසල් වේදිකා නාට්‍යවලත් රඟපෑවා. ඒත් මම රංගනයටත් වඩා දක්ෂ වුණේ ක්‍රිකට් ක්‍රීඩාවටයි. ඒ කොහොම වුණත් 2009 වසරේ දී මම රොසෑන් ඩයස් මහත්මිය යටතේ නිරූපණ ශිල්පය හැදෑරුවා. ඉන් පසුව කොත්තු මී වෙළෙඳ දැන්වීමකට එක්වුණා. ඉන් පසුව ටෙලි නාට්‍ය කලාවට අවතීර්ණ වෙන්න ඉඩ ප්‍රස්ථා ලැබුණා. අද රංගන ශිල්පියෙක් විදිහට ඉදිරියට යන්න ලැබීම ගැන ලොකු සතුටක් තිබෙනවා.ඔබ නිවේදනයටත් දක්ෂයි නේද?ඔව්, නිවේදනයටත් දායක වෙනවා. දෙරණ ටී වී නාළිකාවේ ‘හස්බන්ඩ් වැඩට ගියාට පස්සේ’ කියන වැඩ සටහනට නිවේදනයෙන් මම දායක වෙනවා. එයත් සිදුවන්නේ රංගනය උපයෝගී කරගෙන තමයි.ඔබට ලැබෙන ප්‍රේක්ෂක ප්‍රතිචාර කොහොම ද?මඟ තොටේ දී නම් සෑහෙන්න ප්‍රතිචාර හිමි වෙනවා. ලොකු පොඩි වයස් භේදයකින් තොරව මට ආදරය කරන බව දැනෙනවා.ඔබ විලාසිතා කරනවා ද?මම නිරූපණ ශිල්පියෙක් විදිහට කටයුතු කළා. මම විලාසිතාවලට කැමැතියි. ඒ ගැන අවබෝධයක් මා සතුයි. තැනට ගැළපෙන විදිහට කඩවසම්ව අඳින්න, පලඳින්න, ඉන්න මම කැමැතියි.ඔබ කෙදිනක හෝ යළිත් වරක් පෙම්වතෙක් වූ දවසට ඔබේ පෙම්වතියගෙන් බලාපොරොත්තු වෙන දේ කුමක් ද?ඇය හැදිච්චකම තිබෙන යුවතියක් විය යුතුයි. ඒ වගේම මාව හොඳින් තේරුම් ගත් මගේ වෘත්තිය ගැන අවබෝධයක් තිබීම ඉතාම වැදගත්.ඔබ කෙදිනක හෝ රංගනයේ යෙදෙන්න කැමැතිම විදෙස් නිළිය කවුද?දීපිකා පදුකෝන් සහ දකුණු ඉන්දීය නිළි තමන්නා එක්ක රඟපාන්න කැමැතියි. එය මගේ සිහිනයක්. ඔවුන්ගේ රංගනයන්ට මම ගොඩක් ආසයි වගේම ඔවුන්ට මා ගොඩක් ආදරෙයි.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=av14101215</link>
    <topic>මම වේදිකා නාට්‍ය හැදුවේ රත්තරන් බඩු උකස් තියලා</topic>
    <author>තුෂාරි නේරංජා වික්‍රමසිංහ ඡායාරූප - සුදම් ගුණසිංහ</author>
    <content>මම වේදිකා නාට්‍ය හැදුවේ රත්තරන් බඩු උකස් තියලාසජීව මල්මාලආරච්චිජනප්‍රිය රංගන ශිල්පියකු වන සජීව මල්මාලආරච්චි ගේ ‘සිකුර හතේ’ වේදිකා නාට්‍යයේ දෙවර්ෂ පූර්ණ දැක්ම මේ මස 11 වැනිදා සවස 3.30 ට සහ 6.30 ට බොරැල්ල නාමෙල් - මාලිනී පුංචි තියටර් හිදී පැවැත්වෙයි.* සිකුර හතේ නාට්‍යය ගැන කතා කරමු?මේ නාට්‍යය හාස්‍යමය නාට්‍යයක්. විශේෂයෙන් ම දෙමළ තරුණයෙකු වටා ගෙතෙන ඔහුගේ සිංහල කතා බහත් සමඟ සිදුවන හාස්‍යමයජවනිකා පිරුණු වේදිකා නාට්‍යයක් මෙය. යාපනයේ තරුණයෙක් යුද්ධයෙන් බේරිලා උඩරට ප්‍රදේශයට ගිහින් භාෂාවත් සමඟ ඔහු මුහුණපාන ගැටලු ඔහු අත්විඳින සිදුවීම් වටා තමයි මෙම නාට්‍යය ගොඩනැ‍ඟෙන්නේ.* මෙවැනි වේදිකා නාට්‍යයක් නිර්මාණය කරන්නට ඔබට හේතු වුණේ කුමක්ද?ටෙලිනාට්‍ය රංගනයේ දී මට ලැබුණු ප්‍රේක්ෂක ප්‍රතිචාර මත තමයි මෙවැනි නාට්‍යයක් රචනා කරන්නට මට අදහස ආවේ.විශේෂයෙන් ම මම රඟ දක්වපු දෙමළ චරිත එහිදී මම යොදාගත් භාෂා භාවිතාව මට බලකළා. මෙවැනි ‍නාට්‍යයක් නිර්මාණය කිරීමට විශේෂයෙන් මෙයට මම ‘A 9’ ටෙලිනාට්‍යයේ රඟදක්වපු චරිතය දැඩිසේ බලපෑවා.* ඔබ ජනතාව අතර හුඟාක් කතාබහට ලක්වන්නේ ටෙලිනාට්‍ය රංගන ශිල්පියෙක් විදිහට නේද?ඔව්. ඒත්, අද ක්ෂේත්‍රයේ ප්‍රවීණ ශිල්පීන් වගේ ම මමත් කලා ක්ෂේත්‍රයට ආවේ වේදිකාවෙන් වේදිකාව ගැන මට අදටත් තිබෙන්නේ ගෞරවයක්. 1984 දී තමයි මම කලාවට එන්නේ. ඒ සුගත් සමරකෝන් ගේ ‘උතුරේ රාහුල’, ‘කමාන්ඩෝ දියසේන’ වැනි වේදිකා නාට්‍ය වලින්. අවාසනාවකට මේවා 1989 කාල වකාවනුවේ දී තහනමට ලක්වෙනවා. ඒ අනුව මම මගේ ම වේදිකා නාට්‍ය නිර්මාණයකට පිවිසෙනවා. මගේ රත්තරං බඩු පවා උගස් කරමින් මම වේදිකා නාට්‍ය හැදුවා. කලාව වෙනුවෙන් මේ වෙනකොට ලක්ෂ ගණනක මුදල් මම අපතේ යවලා ඇති. ඒ තරමට මම කලා ක්ෂේත්‍රයට ආදරෙයි.* කලා ජීවිතේ ගැන ආපසු හැරී බලද්දී ඔබට හැ‍ඟෙන දේ?මම කලාවට පිවිසි දශක තුනකට ආසන්න කාලයේදී මම යම්කිසි ස්ථාවරත්වයක ඉන්නවා නම් ඒ මල්වට්ටියක තියලා මට දුන්නු දෙයක් නෙමෙයි. මම කලාව වෙනුවෙන් අපමණ දුක් ගැහැට වින්දා. විවිධ අපහසුතාවයන්ට මුහුණ දුන්නා. ඒ මත හිඳගෙන කලාව කරපු කෙනෙක්. කොහොම වුණත් අද මම ක්ෂේත්‍රයේ රැඳී ඉන්න තැන ගැන මම සතුටු වෙනවා.* ඔබේ පෞද්ගලික තොරතුරු ගැනත් දැනගන්න කැමැතියි?මම විවාහකයි. පුංචි පුතෙක් ඉන්නවා. කලා ක්ෂේත්‍රයට අවතීර්ණ වෙන කාල වකවානුවේ මගේ පවුලේ වගකීම්වලින් මගේ මවුපියන් සහෝදර සහෝදරියන් මාව නිදහස් කරලා තිබ්බේ. විශේෂයෙන් ම ඔවුන් මගේ කලා ගමකට විශාල අත්වැලක් වුණා.තුෂාරි නේරංජා වික්‍රමසිංහ ඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=av14101216</link>
    <topic>සී මැදුරු කවුළුවෙන් සඳලු තලයට</topic>
    <author>ඉසවි පසුබිම් තොරතුරු හා ඡායාරූප සමන්ති වීරසේකර</author>
    <content>සී මැදුරු කවුළුවෙන් සඳලු තලයටඒක පාර්ශ්වික ප්‍රේමයක ඛේදවාචකයඅද පමණක් නොව අතීතයේ ද මේ සමාජයේ ඒක පාර්ශ්වීය ප්‍රේමය තිබූ බවට එක් නිදසුනක් වන්නේ ශ්‍රී වික්‍රම රාජසිංහ රජු විසින් ඇහැලේපොළ කුමාරිහාමිට දක්වනු ලැබූ ප්‍රේමයයි. ප්‍රේමයත් වෛරයත් අතර වෙනස කෙස් ගසක් ය යන කියමන ද මෙය ලියන මොහොතේ සිහිපත් වේ.කන්දඋඩ රාජධානියේ අවසන් රජු වන ශ්‍රී වික්‍රම රාජසිංහ රජු අනෙක් මැති ඇමැතිවරුන්ගේ කේලාම් බස් ඇසුවෙකි. ඇදහු කෙනෙකි. ඒ නිසාම ඔහු අතින් සිදුවූ ඛේදවාචකයකි ඇහැලේපොළ මහා අධිකාරම් තුමාගේ බිරිය ඇහැලේපොළ කුමාරි හාමි දියේ ගිල්වා මැරීම, ළදැරිය වංගෙඩියේ ලා කෙටීම හා පිරිමි දරුවන්ගේ හිස ගසා මරා දැමීම, නීතියට පිටුපෑමට කිසිවකුට නොහැකි විය. මෙතරම් ක්‍රෑර ක්‍රියාවක් කිරීමට මේ රජු පෙලඹවූ කාර්යය කුමක් ද? ඉතිහාසය පෙන්වා දෙන්නේ මෙලෙසිනි.ඇහැලේපොල වලව්වඌව දිසාවේ සත්කෝරලයේ මහ දිසාවේ ඇහැලේපොළ විජයසුන්දර වික්‍රමසිංහ චන්ද්‍රසේකර සෙනෙවිරත්න මුදියන්නැහේ නොහොත් ඇහැලේපොළ මහ අධිකාරම් විවාහප්‍රාප්ත වූවේ රාජකරුණා පෙළපතේ යුවතියක සමඟිනි. ඇය බොහෝ හැඩකාර යුවතියක් වූවාය. විවාපත් වීමෙන් පසුව ඇහැලේපොළ මහ අධිකාරම් තම ප්‍රියම්බිකාව සමඟ පැමිණ රජු හමු වූයේය.ශ්‍රී වික්‍රම රාජ්‍ය සමයේ දී රජු විසින් තමන්ට හිතවත්ම මහ අධිකාරුවරුන්ට වලව් තනවා දී ඔවුන් ඒ රජ මැදුර ආසන්නයේම පදිංචි කරවා ගනු ලැබුවේය. එකල රජ වාසලේ සිට ඇහැලේපොළ වලව්ව දක්වා වූයේ කෙටි දුරකි. ඒ මීටර් දෙසීයක පමණ දුරකි.ඇහැලේපොළ කුමාරිහාමි තම නිවෙසේ කටයුතු උනන්දුවෙන් කළ තැනැත්තියකි. ඇයට සීතල අගුණ වීය. එනිසා ඇය තම සෞඛ්‍ය ගැන වඩාත් අවධානයෙන් සිටියාය. ඇය දිය නෑවේ එකම වේලාවකටය. ඇය දිය නෑමෙන් පසුව තම දිගු වරලස මුදාහැර සදළුතලයට වී එය වේලා ගැනීමේ යෙදී සිටින්නීය. ඒ වේලාවේම රජු සෑම දිනකම දිවා ආහාරය ගෙන රජ මාලිගයට වී විවේක සුවයෙන් සිටින්නේය. රජුට තම මාලිගයේ සතරවන කවුළුවෙන් බලන විට සැමදාම එකම වේලාවට තමන්ට පිටුපා වලව්වේ සදළුතලයේ හිඳි කුමාරිහාමි පෙනෙන්නේය.රජු ඇගේ රූපය කෙරෙහි වශි වූයේය. ශ්‍රී වික්‍රම රජු ඇයට සිතින් පෙම් කළේය. ඔහු ඇගේ සිත ගන්නට බොහෝ උත්සාහ කළේය. රජ ගෙදරට කැඳවන්නට ද උත්සාහ කළේය. එහෙත් සියල්ල අසාර්ථක විය. ඇහැලේපොළ මහා අධිකාරම් සමඟ අමනාපව සිටි මුල්ලේගම අදිකාරම් ඇතුළු කීප පොළක්ම මේ සිදුවීම දැන කුමාරිහාමි පිළිබඳ රජුට ගතු කීවෝය. ඒ කේළාම් කීමේ කුමන්ත්‍රණය වූයේ තනතුරු ලාභ අපේක්ෂාවය.එහි ප්‍රතිඵලය වූයේ ඇහැලේපොළ මහ අධිකාරම් රාජද්‍රෝහියකු වීමය. මුල්ලේගම අධිකාරම් ඇතුළු පිරිස රජුට ඖෂධ යැයි කියමින් සුරාව පෙවූහ. රජු තව තවත් කුමාරිහාමි කෙරෙහි උන්මත්තක වූයේය. විටෙක රජු කුමාරිහාමිගේ නම කියා අඬ ගැසුවේය.රජ වාසලේ කවුළුව ආසන්නයේ සිට ඇහැලේපොළ වලව්වේ එක් නිදන කාමරයක කවුළුවක් පෙනෙන්නේය. රජු මේ කවුළුවෙන් ඇගේ කාමරය දෙස ද බලා ඉන්නට විය.රාජසිංහ රජ මාළිඟයේ සී මැදුරු කවුළුවරජුගේ මේ ක්‍රියාකලාපය ඇහැලේපොළ කුමාරිහාමි කිසි විටෙක නොදත්තාය. රජු ඇයට පෙම් කළා මිස වෛර නොකළේය. එහෙත් මහ අධිකාරම් හා ඔහුගේ බිරිය දරු පවුලම වනසාලිය යුතු බව යෝජනා කළේ අනෙකුත් අධිකාරම්වරුය. මතට ලොල් වී සිටි රජු තම අණ ක්‍රියාත්මක කළේය. දරුවන් මරා දැමීමෙන් පසුව ඇහැලේපොළ කුමාරිහාමි සිහිසුන්ව ඇද වැටුණාය. සිහි ලද පසුව ඇය තමාට හිමි දඬුවම කුමක්දැයි අසා සිටියාය.‘දියේ ගිල්වා මැරීම’ කටුපුරුල්ලේ ආරච්චි කුමාරිහාමිට කී විට ඇය තම හඬ අවදි කළාය.රාජ්‍යත්වයත් ස්වාමින්ද්‍රයාණන්ටත් ශාන්තියක්ම වේවා යැයි කීවාය. සැඩොළුන්ට හෝ පුරුෂයින්ට පාවා නොදී මෙවන් උදාර දඬුවමක් දීම සැපතක් රජු වැජඹේවා ඇය නැවත නැවත කීවාය.ඇහැලේපොළ කුමාරිහාමි දියේ ගිල්වා මරා දැමුවේය. ඉන් පසුව ඇහැලේපොළ මහ අධිකාරම් ඇහැලේපොළ වලව්වේම සිරගත කෙරිණි.රජුට ඉන් පසුව ඇහැලේපොළ කුමාරිහාමිව රජ මැදුරේ කවුළුවෙන් පෙර දුටු පරිදි ඇහැලේපොළ වලව්වේදී දකින්නට නොලැබිණි. පසු කලෙක ඇහැලේපොළ කුමාරිහාමි ගිල්වා මරන ලද නුවර වැව ගොඩකර බන්ධනාගාරය ඉදි කෙරිණි. වසර සිය ගණනකට වඩා පැරැණි බෝගම්බර බන්ධනාගාර භූමියේ කුමාරිහාමිගේ මෘත දේහය ගොඩ ගැසු ස්ථානයේ ස්මාරකයක් ඉදිකර ඇත්තේය.ඇහැලේපොළ වලව්ව පසු කලෙක බෝගම්බර රිමාන්ඩ් බන්ධනාගාරය ඉදිවිණි. දැන් එය යළිත් රජයට භාර දී ඇත. ඒ බිම නවීකරණය වෙමින් පැවැතිණි. වලව්වේ කවුළුව තවමත් එලෙසමය.එමෙන්ම එකල ඇහැලේපොළ කුමාරිහාමි නිතර දෙවේලේ වැදුම් පිඳුම් කළ කිරිගරුඬ බුද්ධ ප්‍රතිමා වහන්සේ ද පසු කලෙක එතැනින් ඉවත් කෙරිණි. ඒ ඉවත් කිරීමේදී කාටවත් එය ඔසවා ගැනීමට නොහැකි විය. නමුත් පිරිත් කියා අවසන් වීමෙන් පසුව පිළිම වහන්සේ එතැනින් එසැවීමට හැකිවූ බව තතු දන්නෝ කියති.ඇහැලේපොළ කුමාරිහාමි යළි යළිත් නිර්මාණවල ජීවත් වෙමින් හිඳී. මේ සියලු සිදුවීම් වසර සිය ගණනකට වඩා පැරැණිය. එහෙත් එදා රාජසිංහ රජු ඇහැලේපොළ වලව්ව දෙස බැලු රජ ගෙදර කවුළුව ද ඇහැලේපොළ වලව්වේ කවුළු දොර ද අදත් නිරුපද්‍රිතව තිබේ.ඉසවි පසුබිම් තොරතුරු හා ඡායාරූප සමන්ති වීරසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=av14101217</link>
    <topic>'මහරජ ගැමුණු'  දෙසැම්බරයේ</topic>
    <author/>
    <content>'මහරජ ගැමුණු'  දෙසැම්බරයේජයන්ත චන්ද්‍රසිරි අධ්‍යක්ෂණය කළ ‘මහරජ ගැමුණු’ චිත්‍රපටය දෙසැම්බර් මාසයේ තිරගත වීමට නියමිතය.මෙහි ජැක්සන් ඇන්තනි, උද්දික ප්‍රේමරත්න, ශ්‍රියන්ත මෙන්ඩිස්, කුසුම් රේණු, බුද්ධදාස විතානාරාච්චි, සාරංග දිසාසේකර, යශෝධා විමලධර්ම, දමිතා අබේරත්න, අරුණි රාජපක්ෂ, තාරකා වන්නිආරච්චි, රෙබෙකා නිර්මලී, ජගත් මනුවර්ණ, ලකී ඩයස්, අජිත් වීරසිංහ, අර්ජුන කමලනාත්, ගාමිණී ජයලත්, අනුර ධර්මසිරිවර්ධන, දිමුතු චින්තක, මීනා කුමාරි, ගංගු රොෂානා ප්‍රධාන චරිත රඟපාති.“මහරජ ගැමුණු” ඊ.ඒ.පී. බෙදා හැරීමකි. මහරජ ගැමුණු පූර්ව ප්‍රචාරක පටය මේ දිනවල ඊ.ඒ.පී. මණ්ඩලයේ සිනමා ශාලාවල ද අන්තර්ජාල යූ ටියුබ් වෙබ් අඩවියෙන් සහ www.maharajagemun.lk නිල වෙබ් අඩවියෙන් ද දැකගත හැක. මහරජ ගැමුණු ගුණපාල රත්නසේකර ගේ නිපැයුමකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=av14101218</link>
    <topic>Fashion With Stars</topic>
    <author>- ටානියා</author>
    <content>Fashion With Starsවිලාසිතා වලට කැමැති කොයි කාටත් අද සිට ‘රසඳුන ‘ වෙතින් පුංචි අත්වැලක් සපයන්නට අප සූදානම්. ඒ නිසා අදින් ඇරඹෙන 'ෆැෂන් පේජ් 'එකෙන් ඔබේ විලාසිතාවලටත් Idea එකක් ගන්න පුළුවන්්‍. මෙවර මා හා සාප්පු සවාරියට එකතු වුණේ යොවුන් රංගන ශිල්පිනි දිලිනි ලක්මාලියි.දිලිනි නිතර කාර්යබහුල තරුණියක් නිසාම ඈට තිබෙන ගමන් බිමනුත් වැඩියි. සරල සැහැල්ලු මෙන්ම කාගෙත් කතා බහට ලක් ‍නොවන විදිහටහැඩ වැඩ වෙන්නයි ඇයට ඕනේ. ඒ වගේ ගමනකට ඇඳුමක් තෝර ගන්න දිලිනි මාලබේ Cool Planet ආපු වෙලාවකයි මට ඇය හමු වුණේ.සාමන්‍යයෙන් ගෑනු උදවිය ෂොපිං කරන්න ගියහම එකකින් නවතින්නේ නැහැ නේ. දිලිනිටත් ඒක පොදුයි. ඇඳුමක් ගන්න ගිය දිලිනි අන්තිමට නැවතුණේ ඇඳුම් තුන හතරක්ම අරන්.- ටානියාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=av14101219</link>
    <topic>සාහිත්‍ය සම්මාන පොරය</topic>
    <author>ඉන්ද්‍රචාප</author>
    <content>සාහිත්‍ය සම්මාන පොරයසැප්තැම්බරය, ශ්‍රී ලංකාවේ, සාහිත්‍ය මාසය නිමාවී කියවීමේ මාසයට ද පිවිස ඇතත් සාහිත්‍ය සම්මාන බලු පොරයට පිවිසුණු ඇතැමුන් ගේ ලිපි ලේඛන, වෙහෙස මහන්සි වී නිදිවරා එකතු කරගත් දෙස් විදෙස් තොරතුරු නම්ගම් ඇතුළත් ශෝක ප්‍රකාශ ඉන්ද්‍රචාපගේ ‘සමීප රූපය'ට හසුවේ. පසුගිය සෙනසුරාදා 'සාහිත සයුරෙන් එතෙරවනු පිණිස අවමානය තුරුලට ගෙන සම්මානයට බැටදීම' නම් වූ ලියවිල්ල ඒ ආකාරයේ දුක් අඳෝනාවකි. දුක් ප්‍රාප්ත ශෝකාලාපයකි.ඉන්ද්‍රචාපගේ ‘සමීප රූපය'ට එය එලෙස පෙනෙන්නේ මේ දුක් අඳෝනාව හෙවත් ශෝක ප්‍රකාශය ලියන්නා පසුගිය සාහිත්‍ය සම්මාන බලු පොරයට වැදී, එහෙත් කිසිදු උලෙළකින් සම්මානයක් නොලත්, චරිතයක් වීමයි. ‘අවමානය තුරුලට ගෙන සම්මානයට බැටදීම’ නම් වූ ලියවිල්ල බැලූ බැල්මට කියවූ සාමාන්‍ය කියවන්නෙකුට වැටහෙන්නේ හඬ යාකොබ් ගේ වුවත් අත ඊසොප් ගේ බවයි. බළලා මල්ලෙන් එළියට පනින්නේ මේ දුක් ගැනවිල්ලට එකතු කොට තිබූ පොත් කවර හා ලේඛක ‍ලේඛිකා ඡායාරූපාවලිය ‘සමීපරූපයෙහි’ සටහන් වන කල්හිය.මේ දුක් ගැනවිල්ල ලියන රචකයා ද සම්මාන බලු පොරයට වැදී තමන්ගේ කෙටිකතා සංග්‍රහය 2013 පළවූ ඉහළම ප්‍රශස්තම පොත යයි සම්මාන අපේක්ෂාවෙන් සිටින්නට ඇත. ඔහුගේ සිහිනය පුපුරා ගොස් ඇත්තේ විද්‍යෝදය සම්මාන උලෙළේ දී ඔහුට එය අහිමිවීමත් එය හිමිවූ සාහිත්‍යසූරී අමරසේකරගේ පශ්චාත් සම්මාන කෙටි දෙසුමේ දී ප්‍රකාශිත අදහසකුත් සමඟය. සම්මානය පිළිගනිමින් සම්මාන උලෙළ නිෂ්ඵල ක්‍රියාවලියකැයි අමරසේකර කළ ප්‍රකාශයට වඩා මේ ශෝක ප්‍රකාශයේ නිර්මාණකරුවාට රිදී ඇත්තේ ඔහුට සම්මානය නොලැබීම නිසාම බව ඉන්ද්‍රචාපගේ ‘සමීප රූපයෙ'හි අපූරුවට සටහන් වේ.එතුමන්ගේ දීර්ඝ ලියවිල්ලට, අන්තර්ජාලයෙන් බාගත් තොරතුරු ද සහිතව සම්මාන ප්‍රතික්ෂේප කරන ලද්දාවූ ලේඛක ලේඛිකා, වීරවරයන්ගේ වීරවරියන්ගේ නම් ගම් වට්ටෝරුවක් හමුවේ. දේශීය සාහිත්‍යකරුවන්, කලාකරුවන් ගේ නාමාවලිය ‘සමීප රූපයෙ'හි මෙසේ සටහන් වේ. එච්.ඒ.සෙනෙවිරත්න, චූලානන්ද සමරනායක, සුනන්දා රණසිංහ, එච්.එම්.ජයවර්ධන, සුචරිත ගම්ලත් (?) ආදීන්ය.මහැදුරු ගම්ලත් සාහිත්‍ය සම්මානයක් ප්‍රතික්ෂේප කිරීම කෙසේ වෙතත්, එතුමන් විරචිත ‘බුද්ධ චරිතය'ට පිදූ ත්‍යාග සම්මන විරෝධතාවකින් තොරව පිළිගත් බවයි, අතීත සමීපරූප විමසන කල්හි පෙනී යන්නේ. තමාගේ කෘතිය කිසිදු සාහිත්‍ය සම්මාන ප්‍රදානයක් සඳහා වන සමීක්ෂණයකට භාජනය නොකරන්නැයි තම පෙරවදනක සඳහන් කොට ඇති ලේඛිකාවකගේ ඡායාරූපයක් මේ ලිපියට එක්වීමත්, එහෙත් සැබැවින්ම එවැනි සම්මාන ප්‍රකාශයට පත්කිරීමෙන් පසු ප්‍රතික්ෂේප කිරීමට පිටකොන්දක් තිබූ එකදු ලේඛකයෙකුගේ ලේඛිකාවකගේ හෝ කලාකරුවකුගේ ඡායාරූපයක් නොවීමත් ඉන්ද්‍රචාපගේ ප්‍රථම සැක සංකාව තහවුරු කරන්නක් බව ප්‍රකට කරයි.පෙරවදන්හි එසේම සඳහන් කළ ද ඉන්ද්‍රචාප දන්නා පරිදි රාජ්‍ය සාහිත්‍ය අනුමණ්ඩලය නම් වර්ෂයේ ලියාපදිංචි සියලුම නවකතා සමීක්ෂණයට ඇගැයීමට ලක්කොට තම නිර්දේශ ඉදිරිපත් කරන බව, මේ දුක් ගැනවිලි අයිතිකරු නොදන්නවා විය හැකියයි ඉන්ද්‍රචාපට සිතේ.මෙලෙස පෙරවදනක තම කෘති සමීක්ෂණය නොකරන්නැයි කතුවරයෙක් ඉල්ලා සිටීම, ඔහුට අරුමයක් වූවත් එම සම්ප්‍රදාය ඇරැඹූයේ පූජ්‍ය රඹුකන සිද්ධාර්ථ හිමියන් තමන්ගේ ගීත ප්‍රබන්ධ කෘතිවලින් බවත් ඉන්ද්‍රචාප දනී. අමරසේකර කතාකරුවාගේ ප්‍රකාශයෙහි සඳහන් නම් ගම් මහාචාර්ය සුනිල් ආරියරත්න, ආචාර්ය ප්‍රණීත් අභයසුන්දර, විද්‍යෝදය සාහිත්‍ය සම්මාන කාව්‍ය විනිශ්චය තුළ බුද්ධදාස ගලප්පත්ති ආදීන් හා රාජ්‍ය සාහිත්‍ය සම්මානයේ වූ සෘජු සම්බන්ධය කුමක්ද? සම්මාන උලෙළ ද්වයකදීම අමරසේකර කෙටිකතා ප්‍රශස්ත ලෙස සැලකීමුත් ගොඩගේ ජාතික සාහිත්‍ය සම්මානයේදී එය අඩුම තරමින් නිර්දේශ නොවීමත් මේ ලියවිලිකරුගේ කතා සංග්‍රහයට එහි දී හෝ සම්මානයක් නොලැබීමත් අතර කුමන සම්බන්ධයක් වී දැයි ඉන්ද්‍රචාප නම් නොදනී.ඉන්ද්‍රචාපකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=av14101220</link>
    <topic>නර්තනයෙන් සමුගත් දවසට  මගේ හුස්මත් නවතිවී</topic>
    <author>ටානියා මෝසස්</author>
    <content>නර්තනයෙන් සමුගත් දවසට  මගේ හුස්මත් නවතිවීශ්‍රී ලංකාවේ අංක එකේ ලතින් නර්තනවේදියා ටෝනි ෆර්ඩිනෑන්ඩස්ලතින් නර්තන සම්ප්‍රදාය මෙරට තහවුරු කිරීමේ පුරෝගාමි මෙහෙවරක් ඉටු කළ ඔහු දැනට මෙරට සිටින ප්‍රවීණතම ලතින් නර්තන වේදියා ය. ලංකාව වැනි පුංචි ආසියාතික රටකින් බටහිර නර්තන වේදිකාවට අභියෝගයක් වෙමින් ජාත්‍යන්තර වේදිකාවේ ලාංකේය නම රැන්දු ඔහු අදටත් නිහඩ මෙහෙවරක යෙදමින් සිටින කලා කරුවෙකි. දශක ගණනක් පසු කොට ඇති මුත් ඔහු ගේ නර්තන වින්‍යාසය අදටත් නැවුම්ය. ඇන්ටෝනි ෆර්ඩිනෑන්ඩස් නම් වු ඔහු මෙරට ලතින් නර්තන ක්ෂේත්‍රයේ කාගේත් ආදරයට පාත්‍ර වූයේ ටෝනි ලෙසයි.ඇන්ටෝනියෝ ටෝනි ලෙස වෙනස් වීමෙන් අපේ පිළිසඳර අරඹමු?ඒ නම වෙනස් කළේ වයි. එම්. සී. ඒ. එකේ හිටපු මගේ යහළුවන්. මේ ෆීල්ඩ් එකට මගේ නම දිග වැඩියි. ඒ නිසා ඇන්ටෝනියෝ කියන නමෙන් ටෝනි කියලා කෙටි කරලා ගත්තා. ඉතින් අද මාව වඩාත් හඳුනන්නේ ටෝනි ලෙසයි.ඔබේ නර්තන ජීවිතයට මේ ගෙවි යන්නේ කීවැනි වසරද?තිස් එක් වැනි වසරයි.ඔබ ලතින් නර්තන ශිල්පියෙක් ලෙස කල එළි බැසීමට පෙර ලංකාවේ මෙම නර්තන ශෛලීය තිබුණේ කුමන තලයකද?ලතින් සහ මොඩර්න් කියලා වර්ග දෙකක් තිබුණා. මොඩර්න් කියලා අපි හඳුන්වන්නේ බෝල් රූම්, ටැන්ගෝ, ස්ලෝ වෝල්ස් , ක්වික් ස්ටෙප්ස් සහ ෆොක්ස්ට්‍රොට් වැනි නර්තන ශෛලීන් පහක්. ලතින් නර්තන ශෛලීයට ඇතුළත් වුණේ ජයිව්, චචා, සම්බා, රුම්බා සහ පැසොඩොබල් යන නර්තන අංග පහයි. එ කල ලතින් වලට වඩා බෙහෙවින් ජනප්‍රිය වුණේ මොඩර්න් ඩාන්සින් පැත්තයි. නමුත් 80 දශකයේ සිට කෙමෙන් කෙමෙන් ලතින් නර්තනය ලංකාවේ ජනප්‍රිය වීමට පටන් ගන්නවා.මෙරට ලතින් නර්තන සම්ප්‍රදායේ බොහො දෙනෙකුගේ මුල් ගුරුවරයා වූ ඔබේ මුල් ගුරුවරයා කවුද?මර්ටල් ඩී අල්මේදා සහ සුනිල් බාලසූරියයි.ඔවුන්ගේ ගුරුහරු කමින් පෝෂණය වූ ඔබේ නර්තන දිවියේ ආරම්භය ගැන තිබෙන්නාවු ඒ සුන්දර මතකය අවදි කළහොත්?මාගේ ගුරු දෙපළ 1981 නර්තන පාසලක් ආරම්භ කරනවා. මම ඔවුන්ගේ සිසුවකු වශයෙන් නර්තනය හැදෑරීම ඇරඹෙන්නේ 1983 සිටයි. නර්තන ශිල්පියෙකු වීම අහම්බයක්. හැබැයි එය රසවත් මෙන්ම සුමිහිරි මතකයක්.ඉතින් ඇයි ඔබ ඒ මතකය අද අවධි නොකරන්නේ?මගේ මුල්ම වෘත්තීය වුණේ පියානෝ කාර්මිකයකු ලෙසයි. ජපානයේ යමහා ආයතනයෙන් තමයි මම ඒ පිළිබඳ හදාරා තිබුණේ. ඔය කාලෙදී ඕගන් කියන සංගීත භාණ්ඩය හඳුන්වා දී තිබුණා. ඒ සංගීත භාණ්ඩයේ ජයිව්, චචා, සම්බා වැනි රිදම් තිබුණා. ඒ සංගීතය කනට හරිම මිහිරියි, ප්‍රියයි. ඉතින් මම ඒ සංගීත ශෛලීන් ගැන දැන ගෙන හිටියත් ඒ සංගීතයට ආවේණික නර්තන විධි තිබෙන බව දැනන් හිටියේ නැහැ. ඉතින් ලතින් නර්තන පන්තියක් ගැන දැන්වීමක් දුටු මට හිතුණා රිදම් එකත් ලස්සනයි ඒ නිසා නැටුමත් පොඩ්ඩක් ගිහින් බලන්න ඕනේ කියලා. අන්තිමට නර්තනය බලන්න කියලා ගිහින් මේක බදා ගත්තා. ඒ 1983 අප්‍රේල්වලදී. ඒ කාලෙම ජූලි වලදි කලබල ඇති වුණා. ඒත් නර්තනය අතරමඟ නතර කළේ නැහැ. මොකද ඒ වෙද්දි ලතින් නර්තන ශෛලීය ටිකක් ජනප්‍රිය වේගෙන එන කාලේ. ඉතින් එදා ඉඳන් අද වන තුරු ලතින් නර්තන ශිල්පියකු ලෙස මම නර්තනයේ යෙදෙනවා.ගුරුවරයෙක් ලෙස ඔබේ භූමිකාව වෙනස් වන්නේ කොයි කාලේ සිටද?ගුරුවරයෙක් ලෙස මගේම කියලා නර්තන පාසලක් ආරම්භ වුණේ 87දී. නමුත් 90 ගණන් වෙද්දිත් සාමාන්‍ය පන්තියකට වඩා වැඩි ළමයි ප්‍රමාණයක් මගේ පාසලට ඇතුළත් වුණා නර්තනය හදාරන්න.ඔබේ නර්තන ජීවිතයේ ආරම්භයට පෙර මෙරට විශිෂ්ටයින් බිහි වී තිබෙනවාද?නැහැ. නමුත් බෝල්රූම් නර්තනයට නම් එකල හිටපු ඉලංගකෝන් පවුලේ උදවිය හරිම ප්‍රසිද්ධයි.ඔබෙන් පසු ඔබේ සිසුන් අතර මෙම නර්තන ශෛලියේ විශිෂ්ට දස්කම් පෑ නර්තන ශිල්පීන් සිටිනවාද?ඔව්. මම දක්ෂයින් ලෙස හඳුන්වන අය අතරේ කිහිප දෙනෙක් නර්තනයේ යෙදෙන්නේ නැහැ. තවත් කිහිප දෙනෙක් විදේශ ගතව ඉන්නේ. ඔවුන් ඒ රටවල් වලදී නර්තනයේ යෙදෙනවා. අද මෙරට සිටින දක්ෂයින් අතර නිශාන් පීරිස්, කෙවින් නුගාරා, සාලිය පෙරේරා, අනුෂාන් පෙරේරා, ශාන්, යොහාන් පීරිස්, යොහාන් මාරියෝ සහ අසංක හඳුන්වන්න පුළුවන්.ඔබේ මුල්ම සිසුවා ඔබට මතකද?අනුශාන් පෙරේරා සහ ශාන්. ඔවුන් තමයි මගේ පළමු ගෝලයෝ දෙදෙනා.මෙම නර්තන ශෛලිය බොහෝ විට සමාජයේ යම් කොටසකට පමණක් සීමා වූවක් ලෙසයි හැදින්වෙන්නේ?එකල නම් හුඟක්ම ඉංග්‍රීසි සහ ලන්සි කට්ටිය නැතිනම් ඔය උසස් පන්තියේ කියන උදවිය අතරේ තමයි ලතින් සහ මොඩර්න් ඩාන්සින් ජනප්‍රිය වෙලා තිබුණේ. නමුත් අද වන විට ඒ මතය බොහෝ දුරට වෙනස් වී තියෙනවා.මේ නර්තන ශෛලියට අදාළ ඇඳුම් පැළැඳුම් සහ නර්තන විලාසය අපේ සංස්කෘතියේ හා සමාජයේ බොහෝ දෙනා අතර විවේචනය වුණා. ගුරුවරයකු වශයෙන් ඔබ ඒ අභියෝගයට මුහුණ දුන්නේ ‍කෙලෙසද?සාමාන්‍යයෙන් වෘත්තිය නර්තන ශිල්පින් නර්තනයේ යෙදෙද්දි හෝ නර්තන තරගාවලියක් විනිශ්චය කරද්දි කිසි විටෙකත් ඔවුන් ඒ නර්තනයේ යෙදෙන කෙනාගේ ශිල්ප ක්‍රම මිසක් ඇඳුම බලන්නේ නැහැ. මේ ඇඳුම ප්‍රශ්නයක් වෙලා තිබුණේ සහ තියෙන්නේ මේ නර්තනය ගැන කිසිම දෙයක්වත් නොදන්නා පිටස්තර අයටයි. ඒ ඇඳුම් අපිට ඔබින්නේ නැත්නම් අපේ සංස්කෘතියට ගැළපෙන විදිහට ඒ ඇඳුම් නිර්මාණය කර ගන්න අපි දැනගන්න ඕනේ. මේ නර්තනවේදින් කිසිම පොතක පතක නීති දාලා නැහැ ඔය විදිහටම කෙටි ඇඳුම් අඳින්න කියලා. නමුත් අපේ අය කරන්නේ ඒ දේම කොපි කිරීමයි. ඉතින් ඉන් එහා දෙයක් නිර්මාණය වෙනවා අඩුයි.ඔබේ නර්තන පාසලේ ඔය කියන වෙනස තිබෙනවාද?ඔව් තියෙනවා . මම මගේ ළමයි අඩ නිරුවත් කරලා කොහේටවත් යවන්නෑ. එසේ වෙනවා නම් ඊට වග කිව යුත්තේ ගුරුවරයා සහ එසේ අඩ නිරුවතින් එන්න දෙන දෙමාපියන්.ලිංගිකත්වය උලුප්පා දක්වන නර්තන ශෛලියක් ලෙසත් ලතින් අමෙරිකානු නර්තනය පිළිබඳ මත පළ වී තිබෙනවා. මේ පිළිබඳ ඔබේ අදහස?එය සම්පූර්ණයෙන්ම අසත්‍ය සහ වැරදි චෝදකාවක්.නීති රීති නැති සංයමයෙන් ගිලිහුණු නර්තන ශෛලියක් ලෙසත් මෙම නර්තන සම්ප්‍රදාය ප්‍රසිද්ධයි?ඒ මතය සම්පූර්ණයෙන්ම ප්‍රතික්ෂේප කළ යුතුයි. ඔය චෝදනාව කරන කිසිවෙක් ජීවිත කාලෙම මේ නර්තන ශෛලිය අත්දැකලා නැතුව ඇති. ජීවිතේ තමන්ට යම් දෙයක් නොලැබුණා නම් හෝ අනෙක් කෙනාට තියෙන දෙයක් තමන්ට නැතිනම් ඔය කියන විදිහේ කතා, මති මතාන්තර ඇති වෙන්න පුළුවන්.මේ මතය තුළ ඔබට ගැටලුවක් වු අවස්ථා නැද්ද?මට එවැනි ගැටලු ඇති වෙලා නැහැ. නමුත් මං දැකලා තියෙනවා හුඟක් පිරිමි ළමයින්ට අදටත් ගෑනු ළමයෙක් ගේ අතින් අල්ලගෙන නටන්න අපහසුයි. නැතුව නටන්න බැරි කම නෙමෙයි. මොකද ඔවුන් වක්‍රාකාරව සමාජයේ අදහස් වලට බයයි. දහඩිය දාලා ස්ටෙප්ස් මතක නැතිව, තමගේ හිත නර්තනයට පමණක් යොමු කරන්න තරම් වත් එක අරමුණක තබා ගන්න බැහැ. ඔනෑම සංගීත ශෛලියකට මෙම නර්තන සම්ප්‍රදාය තුළ සිට නර්තන අංග නිර්මාණය කළ හැකිද?ඔව්. පුළුවනි.මෙම නර්තන ශෛලීය දැන ගත් පමණින් වෘත්තිය ලතින් නර්තන ශිල්පීන් ලෙස කටයුතු කරන අය අද බොහෝ සිටිනවා?මගේම ගෝල බාලයන් අතර පවා නිවැරදි ශිල්ප ක්‍රම ඉගැන්විය හැකි අය ඉන්නේ කිහිප දෙනයි. ඒ හැර රවී ද ආබෘ නම් කළ හැකියි. ඔහු දැන් ඉගැන්වීමේ කටයුතුවල යෙදුණේ නැතත් හොඳ දැනුමක් තිබෙන කෙනෙක්.නර්තන ශිල්පියෙකු සහ ගුරුවරයකු ලෙස යම් වැරැදි තීරණ වලට එලැඹුණු අවස්ථා තිබේද?ඔව්. ලංකාවේ මෙම නර්තන සම්ප්‍රදායේදි සෝෂල් ඩාන්සින් සහ ඇකඩමික් ඩාන්සින් ලෙස වෙන වෙනම හඳුන්වා දීම ගැන අද මම කනගාටු වෙනවා. ඒ තමයි නර්තන ගුරුවරයෙක් ලෙස මම කළ ලොකුම මෝඩකම.ඔබේ නර්තන හැකියාව ජාත්‍යන්තරයට ගෙන ගිය අවස්ථා තිබේද?මම ජාත්‍යන්තරයට යෑමට පෙර මෙහිදි පවා තරගවලට සහභාගි වුණා 1987 තායිලන්තයේ පැවැති ජාත්‍යන්තර තරගයකට ලංකාව වෙනුවෙන් සහභාගි වුණා. එහිදි දෙවැනි තැන ලැබුණා. ඉන් පසු වසර තුන හතරක්ම තායිලන්තය මැලේසියාව වැනි රටවල පැවතුණු ජාත්‍යන්තර තරග ජයග්‍රහණය කරන්න හැකි වුණා. නමුත් 90 වේදි මම විවාහ දිවියට පිය නැගීමත් සමග මගේ පාට්නර්ෂිප් එක කැඩිලා ගියා. ඉන් පසු මගේ නර්තන පාසලේ ඉගැන්වීමේ කටයුතු සමග කාර්යබහුල වීම නිසා මම වෙනුවට එවන් දක්ෂතා තිබෙන ළමයින් බිහි කිරීමට තමයි වෙහෙස වුණේ.ඔබට පෙර ජාත්‍යන්තරයට ගිය නර්තන ශිල්පින් මෙරට සිටියාද?මම දන්නා තරමින් නැහැ.ඔබෙන් පසු ජාත්‍යන්තරයට ගිය නර්තන ශිල්පින් ඉනන්වාද?වෘත්තීය මට්ටමෙන් ජාත්‍යන්තරයට ගිය කෙනෙක් නම් තවම නැහැ.නර්තන ජීවිතයේදී ඔබට හමු වූ හොඳම නර්තන සහකාරිය කවුද?ලෝකල් කම්පිටිෂන් නටද්දි මට සහකාරියන් දෙදෙනෙක් සිටියා. සිරේන් සහ පොලීන් බස්නායක. සිරෙන් බෝල්රූම් ඩාන්සින් වලටත් පෝලීන් ලතින් නර්තනයටත්. සිරේන් ශාස්ත්‍රීය වශයෙන් නර්තනයේ දස්කම් පෑ ශිල්පිනියක්. පළමු වරට තායිලන්තයට යද්දි එය ජාත්‍යන්තර තරඟයක් වූ නිසා එක් සහකාරියක් පමණයි ඊට සහභාගී කර ගත හැකි වූයේ. ඒ නිසා දෙදෙනා ගෙන් කෙනෙක් මට තෝරා ගන්න වුණා. මම එතනදි සිරේන්ව තෝරා ගත්තා. හේතුව මම දැනන් හිටියා ඇය වෘත්තීය මට්ටමෙන් ඉදිරියට යා හැකි නර්තන ශිල්පිනියක් කියලා.නර්තනය ඔබේ ජිවිතයේ මුල් තැනද?ඔව්.නර්තනයෙන් සමු ගත් දවසක?ඒ දවසට මගේ හුස්මත් නැවතේවී. මොකද මම මැරෙනකන්ම නටනවා.ඔබේ මුළු පවුලම නර්තනයට සම්බන්ධ යැයි මා අසා තිබෙනවා?මම විවාහකයි. මගේ බිරියත් උගන්නවා. ඇය තමයි පොඩි ළමයින්ගේ පන්ති භාරව ඉන්නේ. දරුවන් තිදෙනාගෙන් වැඩිමහල් දියණිය සහ පුතා දැනටමත් නර්තනයේ යෙදෙනවා .අම්මා තමයි එයාලව භාර ගෙන පුරුදු පුහුණු කරන්නේ.ඔබ සහ ජැකලින් ෆර්ඩිනැන්ඩස් අතර තිබෙනවා යැයි කියන ඥාති සම්බන්ධය ගැනත් බොහෝ දෙනෙක් විමසනවා?ගොඩක් අය එහෙම කියනවා. නමුත් මම නම් දන්නේ නැහැ ඇය හා ඥාති සබඳතාවක් තිබෙනවාද කියලාවත්. මම ඒ ගැන හොයන්න වෙහෙසෙන්නෙත් නැහැ.ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=am141012</link>
    <topic>ඇසේ සුද කපන්න බෙහෙත් නෑ</topic>
    <author>සාකච්ඡා කළේ,</author>
    <content>ඇසේ සුද කපන්න බෙහෙත් නෑඇසේ පීඩනයයි අධි රුධිර පීඩනයයි අතරකිසිම සබඳතාවකුත් නෑ විශේෂඥ වෛද්‍යආරියසේන යූ. ගමගේඇසේ සුද ඇතිවීම පිළිබඳව සරල පැහැදිලි කිරීමක් කළ හැකි ද?අපගේ ඇස කරා ගලා එන ආලෝක ධාරාවන්, අපට පෙනුම සලසන කුහරයේ පසුපස පිහිටි දෘෂ්ටි විතානයට නාභිගත කරන්නේ ඇසේ කාචය මඟින්. එය පිහිටා තිබෙන්නේ ‘ඇසේ ‘බබා’ ලෙස හැඳින්වෙන ස්වේච්ඡ මණ්ඩලයට පිටුපසින් ඇස තුළ ගිල්වී ඇති ආකාරයටයි. සමහර අයගේ ඇසේ පිහිටි එම කාචය ක්‍රමයෙන් සුදු පැහැය වීමට පටන් ගන්නවා. එය ඇසේ සුද මතුවීම ලෙස හඳුන්වනවා.ඇසේ සුද ඇතිවීමට බලපාන හේතු සාධක මොනවා ද?දියවැඩියාව ඇසේ සුද ඇතිවීමට හේතු කාරක විය හැකියි. ඒ වගේම යම් කෙනෙක් ස්ටීරොයිඩ් කාණ්ඩයට අයත් ඖෂධ පෙති වශයෙන් හෝ ඇස් දියර වශයෙන් හෝ දිගු කලක් පාවිච්චි කළේ නම් ඇසේ සුද මතුවීමට එය හේතුවක් විය හැකියි.ඇසට තදින් පහරක් වැදුණේ නම් එය ද පසු කාලීනව ඇසේ සුද මතුවීමට බලපෑ හැකියි. විදත් චුම්බක, කොස්මික් කිරණ, මයික්‍රොවෙව් සහ අධොරක්ත කිරණවලට නිරාවරණය වන අයට ද ඇසේ සුද ඇතිවීමේ ප්‍රවණතාව වැඩි බව සොයා ගෙන තිබෙනවා.සමහර ළමයින්ට උපතින්ම සුද ඇති වෙනවා කියන කතාව ඇත්ත ද?එය ඉතා කලාතුරකින් සිදුවන්නක්. දරුවා පිළිසිඳ ගත් මුල් අවදියේ දරු ගැබ තුළ සිදුවන ආසාදන, මව ගන්නා ඖෂධ වර්ග ආදිය නිසා එම තත්ත්වය ඇතිවිය හැකියි.ඇසේ සුද ඇතිවීම කල්තියා හඳුනාගත හැකි ද?ඇසේ සුද ඇතිවන්නේ බොහෝ විට වැඩිහිටි බවට පත් වූ පසුවයි. සමහර අයගේ එම තත්ත්වය ඇතිවීම සිදු වන්නේ බොහෝම සෙමෙන්. එම නිසා ඒ ගැන තේරුමක් නොවිය හැකියි. වයසත් සමඟ ඇස් දුර්වල වන බව සිතමින් වෛද්‍ය ප්‍රතිකාර ලබා ගැනීමට පවා නොපෙලඹෙයි.ඇසේ සුද මතුවීමේ දී මුලින්ම වෙනදා පෙනුණ තරම් පැහැදිලිව පෙනෙන ගතිය නැති වී යයි. සමහර කෙනෙකුට හිරු එළිය දෙස බැලීම අපහසු වේ. ඇසෙහි සුද මෝරන විට තමන් අසල ඇති දේ පවා හඳුනා ගැනීමට නොහැකි වේ. අවසානයේ දී හඳුනාගත හැකි වන්නේ ආලෝකයත් අඳුරත් පමණි. ඒ වගේම සාමාන්‍යයෙන් සුද ඇති වීමේදී පළමුව එක් ඇසක ඇතිවී පසුව අනෙක් ඇසට ද ඇති වේ. ප්‍රතිකාර නොකළේ නම් කාලයක් ගත වන විට ඇස් දෙකේම පෙනීම නැති වී යයි.ඇසේ සුද මෝරන තෙක් එය ශල්‍ය කර්මයකින් ඉවත් කළ නොහැකි ද?ඇසේ කාචය ඉවත් කිරීම ඕනෑම අවස්ථාවක කළ හැකියි. එහෙත් ඇසේ සුද මෝරා නැත යන්නෙන් අදහස් කෙරෙන්නේ එය ඉවත් කිරීමට සුදුසු අවස්ථාව එළඹී නැති බවයි. එය සරලව මෙසේ හඳුන්වා දිය හැකියි.ඇසේ කාචය ඉවත් කළ පසුවත් ඉතාම පැහැදිලි පෙනුමක් නොලැබේ. කාචය නැති නිසා සෑම දෙයක් ම හොඳින් දෘෂ්ටි විතානය මත නාභිගත නොවේ. ශල්‍යකර්මයට පෙර පෙනුණ ප්‍රමාණයට වඩා හොඳ පෙනුමක් ශල්‍යකර්මයෙන් පසුව ඇතිවන අවස්ථාව තෝරා ගැනීම වෛද්‍යවරයාගේ කටයුත්තක්. ඇසේ සුද මෝරා නැතැයි යන්නෙන් අදහස් කරන්නේ එම අවස්ථාවට තවම පත්වී නැතැයි යන්නයි.ඇසේ සුද සඳහා කරන ප්‍රතිකාරය ශල්‍යකර්මය පමණ ද?ඇසේ සුද ඇතිවීම ඇසේ කාචයේ මැද (න්‍යෂ්ටිය කොටසේ) පමණක් හටගෙන තිබේ නම් ඇසේ බබා එනම් ස්විච්ඡ මණ්ඩලය විශාල වන ඖෂධ ඇසට දැමීමෙන් ආලෝක කිරණ කාචයේ සුද ඇති නොවූ කොටස් හරහා ගලා යාමට සැලැස්වීමෙන් පෙනීම තරමක් වැඩිකර ගත හැකි වේ.එහෙත් බොහෝ අයගේ ඇසේ සුද මුළු කාචය පුරාම ඇතිවන නිසා ඇහැට බෙහෙත් වර්ග දැමීම තරමක් හෝ සාර්ථක වන්නේ ඉතාම සුළු රෝගීන් සංඛ්‍යාවකට පමණයි. එහෙත් ශල්‍ය කර්මය ඇසේ සුද සඳහා සාර්ථක ප්‍රතිකාරයක්.ශල්‍ය කර්මයකින් ඇසේ සුද ඉවත් කළ පසු පෙනීම තරමක් අපැහැදිලි බව සමහර රෝගීන් පවසනවා. ඊට හේතුව කුමක් ද?එයට හේතුව වන්නේ ඇසේ සුදු පැහැ ගැන් වූ කාචය ඉවත් කළ පසු ඇස තුළට ගලා එන ආලෝක කිරණ පාලනයකින් තොරව දෘෂ්ටි විතානය මත පතිත වීමයි. අවට තිබෙන දේ දෘෂ්ටි විතානය මත හොඳින් නාභිගත නොවීම නිසා ඒවා පෙනෙන්නේ අපැහැදිලිවයි. එයට ප්‍රතිකාර නම් ඉවත් කළ කාචයේ කාර්යභාරය ඉටු කිරීම සඳහා වෙනත් කාචයක් යොදා ගැනීමයි.එය සිදු කරන ආකාරය පිළිබඳව විස්තර කළොත්...මෙහි දී ක්‍රම තුනක් අනුගමනය කළ හැකියි. ඇසට ගැළපෙන කාචය සහිත ඇස් කන්නාඩි කුට්ටමක් පැලඳීම ඉන් එක් ක්‍රමයක්. ඇසට හේත්තු වී සිටින අයුරින් සිවි කාචයක් පැලඳීම අනෙක් ක්‍රමයයි. තුන්වැනි ක්‍රමය නම් ශල්‍ය කර්මය කරන අවස්ථාවේදීම ඇසේ කාචය ඉවත් කර ඒ වෙනුවට ඇස තුළ කෘත්‍රිම කාචයක් (Intra Occularlense) සවි කිරීමයි. එමඟින් බොහෝ දුරට පෙනීම පැහැදිලි වේ. වර්තමානයේ වැඩිපුරම භාවිතයට ගැනෙන්නේ ද එම ක්‍රමයයි.ඇසේ සුද කැපෙන බෙහෙත් ඇති බව සමහර අය පවසනවා. එහි සත්‍යතාවක් තිබෙනවා ද?ඇසේ සුද කැපෙන්නට බෙහෙත් දමා එය (කාචයේ සුදු පැහැ ගැන්වීම) සුව කරගත් කිසිම කෙනෙක් මෙතෙක් හමු වී නැත. එහෙත් ගොඩ වෙදකම් කරන්නට යාමෙන් ඇස සම්පූර්ණයෙන්ම නරක් කරගත් අය නම් හමු වී තිබේ.මේ තත්ත්වය සරල උදාහරණයකින් පැහැදිලි කර ගනිමු. බිත්තරයක් තැම්බීමෙන් පසු එහි සුදු මදයේ පාරදෘශ්‍ය ස්වභාවය එනම් විනිවිද පෙනෙන ගතිය නැති වී සුදු පැහැ ගැන්වීම ගන බවට පත්වන ආකාරය ඔබ දැක තිබේ ද? එය මොන යම් ක්‍රමයකින් හෝ නැවත මුලින් තිබු තත්ත්වයට එනම් විනිවිද පෙනෙන ස්වභාවයට පත්කළ නොහැකිය. ඇසේ සුද ද එවැනිය. කාචය සුදු පැහැ ගැන්වුණ පසු එය පාරදෘශ්‍ය කිරීමේ ක්‍රමයක් නවීන වෛද්‍ය විද්‍යාව මඟින් සොයා ගෙන නැත.ඇසේ සුද ඇතිවීම හා ඇසේ පීඩනය හෙවත් ග්ලුකෝමාව අතර සම්බන්ධයක් තිබෙනවා ද?ග්ලුකොමාව යන්නෙන් අදහස් වන්නේ ඇසෙහි පීඩනය වැඩිවීම නිසා ඇතිවන රෝගී තත්ත්වයක්. මෙම රෝගයේ දී ඇසෙහි පීඩනය වැඩි වීම නිසා ඒ තුළ ඇති සියුම් පටකවලට සහ දෘෂ්ටි ස්නායුවට හානි සිදු වී පෙනීම දුර්වල වේ. අවසානයේ දී අන්ධ භාවයට පත් වේ. ඇසේ පීඩනය බොහෝ විට එක ඇසක ඇති වුවද සමහර විට ඇස් දෙකටම එකවර ඇතිවීමට ද ඉඩ තිබේ.ග්ලුකෝමා තත්ත්වය හඳුනා ගත හැකි වන්නේ කෙසේ ද?ග්ලුකෝමා තත්ත්වයේ මුල් අවදියේ දී රෝග ලක්ෂණ පෙන්නුම් කරන්නේ නැත. රෝගියාට නොදැනීම, කාලයක් තිස්සේ ඇස් පෙනීම දුර්වල වීම රෝග ස්වභාවයයි. ග්ලුකෝමා තත්ත්වයට පත් වූ විට පෙනෙන්නේ හරියට බටයක් තුළින් යමක් දෙස බලන විට පෙනෙන ආකාරයටයි. අප මෙහිදී හොඳින් අවධාරණය කරගත යුතු දෙයක් තිබෙනවා. ග්ලුකෝමාව නිසා දුර්වල වූ පෙනුම නැවත ලබා ගත නොහැකි බවයි. එහෙත් වහාම ප්‍රතිකාර ඇරැඹුවේ නම් තව දුරටත් අන්ධ භාවයට පත්වීම වළක්වා ගත හැකියි.ඕනෑම වයස් මට්ටමක කෙනෙකුට ග්ලුකෝමාව ඇතිවිය හැකි ද?ඔව්. ඕනෑම කෙනෙකුට ග්ලුකෝමාව ඇතිවිය හැකියි. එහෙත් වයසට යාමත් සමඟ එම ප්‍රවණතාව වැඩි වේ. විශේෂයෙන් වයස අවුරුදු හතළිහ ඉක්ම වූ පසු රෝගය වැඩිපුර හැදීමේ ඉඩ තිබේ. ඇසේ පීඩනය වැඩිවීමට නියම හේතුවක් තවම අවබෝධ කරගෙන නැතත් එය පවුල්වල ආරයට යන බව සොයාගෙන තිබෙනවා. ඒ නිසා ඕනෑම කෙනෙක් අක්ෂි වෛද්‍ය විශේෂඥයකු ලවා කල්තියා ඇස් පරීක්ෂා කර ගැනීම ඉතා සුදුසුයි.රෝගය ඇතිවීමේ අවදානම වැඩි කාට ද?දියවැඩියාවෙන් පෙළෙන අය අතර ඇසේ පීඩනය වැඩි වීමේ ප්‍රවණතාවක් ඇති බව පෙනී ගොස් තිබෙනවා. මේ නිසා එම රෝගයෙන් පෙළෙන අය වගේම වයස අවුරුදු හතළිහට වැඩි අය, පවුලේ ඥාතින් අතර ග්ලුකෝමාව ඇති අය, වෛද්‍යවරයකු හමු වී ඇසේ පීඩනය පරීක්ෂා කර ගැනීම ඉතා වැදගත්.අධි රුධිර පීඩනයත්, ඇසේ පීඩනය වැඩිවීමත් අතර සම්බන්ධයක් තිබෙනවා ද?මේ රෝග තත්ත්වයන් දෙක අතර කිසිඳු සම්බන්ධතාවක් නැත. එහෙත් එකම පුද්ගලයාට රෝග දෙකම එකම අවස්ථාවේදී තිබෙන්නට පුළුවන්.ග්ලුකෝමාව නිසා තව දුරටත් අන්ධ වීම වැළැක්වීම සඳහා කරනු ලබන ප්‍රතිකාර මොනවා ද?පළමු ප්‍රතිකාරය ඇසට ඖෂධ දියර වර්ග දැමීමයි. එය නිතිපතා කළ යුතුයි. මුල දී අපහසු දෙයක් ලෙස දැනුණ ද කල්ගත වීමේ දී එය පුරුද්දක් බවට පත් වේ. සමහර විට ජීවිතාන්තය දක්වාම ඇසට ඖෂධ දියර දැමීමට සිදුවිය හැකිය.දෙවන ප්‍රතිකාරය ශල්‍යකර්මයයි. එය කළ යුතු ද නැද්ද යන්න තීරණය කරන්නේ අක්ෂි ශල්‍ය වෛද්‍යවරයා විසිනුයි.සාකච්ඡා කළේ,රමණී සුබසිංහramaniksu@yahoo.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=cr1410121</link>
    <topic>ප්‍රංශ දාර්ශනික සාත්‍රෙ නොබෙල් තෑග්ග ප්‍රතික්ෂේප කර වසර 50 යි</topic>
    <author>දයා ඩී. ෆොන්සේකා</author>
    <content>ප්‍රංශ දාර්ශනික සාත්‍රෙ නොබෙල් තෑග්ග ප්‍රතික්ෂේප කර වසර 50 යිෂොන් පෝල් සාත්‍රෙ නම් වූ ප්‍රංශ දාර්ශනිකයා 20 වැනි සියවසෙහි ලොව පහළ වූ විශිෂ්ට ගණයේ විද්වතෙකි. සංදෘෂ්ටිකවාදියෙකි. (Existentialist)ෂොන් පෝල් චාල්ස් අයිමාඩ් සාත්‍රෙ නම් වූ ඔහු 1905 ජුනි මස 21 දින ප්‍රංශයේ පැරිස් නුවරදී උපන්නේය. සමාජවාදී දර්ශනයක් පිළිබඳව විශ්වාස කළ ඔහු සිය නාට්‍යය, නවකතා, චිත්‍රපට කතා ලිව්වේත් දේශපාලන කටයුතුවල නියැළුණේත් එම දර්ශනය මත පිහිටාය. ඔහු එකළ ප්‍රංශයේ ජීවත් වූ මාක්ස්වාදී දර්ශනවාදියෙකු ලෙස හැඳින්වූ ඔහු 1980 අප්‍රියෙල් 15 දා ප්‍රංශයේ පැරිස් නුවරදීම මිය ගියේය.1945 - 1949 අතර ඔහු තම යුද අත්දැකීම් අළලා ලියූ තුන් ඈදුතු නවකතාව වන Road sto Freedom නවකතව ලිවීය.ෂොන් පෝල් සා‍ත්‍රෙ විශේෂ වන්නේ ඔහු ප්‍රංශ ධනවාදය හමුවේ අභීතව සිය සමාජවාදි අදහස් ප්‍රකාශ කිරීම හා සිය දර්ශනවාදය නොපැකිළ ලිවීම නිසාය.ඔහු සිය නවකතාවලින් මෙන් ම ලියූ නොයෙකුත් ලිපි මඟින් ද ධනවාදයට කෙළින් ම ප්‍රහාර එල්ල කළේය.නියුසියා (1938) ද වෝල් (1939) ට්‍රෝජන් වුමන්, ඩෙවිල් ඇන්ඩ් ද ගුඩ් ලෝඩ් වැනි නවකතා තුළින් ද ඔහු පිළිබිඹු කළේ ධනවාදයට එරෙහි ඔහුගේ අරගලයන්ය. ධනවතුන්ගේ ආධිපත්‍යය බිඳලන්නට මාධ්‍ය උපයෝගී කර ගැනීම ද ඔහු එඩිතරව සිදු කළේය. මාධ්‍ය ධනවාදයට එරෙහිව හැසිරවිය යුතු අයුරු ඔහු සිය කෘති මඟින් කියා දුන්නේය. ඇල්ජීරියාවේ නිදහස් සටනට ඔහු උදව් වූයේ සිය ලේඛන කලාව උපයෝගී කරගෙනය.එමෙන් ම ඔහු ලියූ විවේචනාත්මක ලිපි ද සමාජයේ ආන්දෝලනාත්මක ඒවා විය.1948 දි රෝමානු කතෝලික පල්ලිය ඔහුගේ පොත් තහනම් කිරීමට පෙලඹුණේය.ඔහුගේ සමාජවාදි චින්තනයන් ඔස්සේ ප්‍රංශයේ කොමියුනිස්ට්වාදය පෝෂණය විය. ඔහු රුසියාවේ ස්ටාලින්ට මෙන්ම කියුබාවේ කස්ත්‍රෝට සහාය දැක්වීය. එහෙත් පසු කළෙක රුසියාවේ හා කියුබාවේ ඝාතන නිසා හා ඒකාධිපතිවාදය නිසා සා‍ත්‍රෙ සමාජවාදයට සහාය දැක්වීම පිළිබඳව කනගාටුව ප්‍රකාශ කළේය.ෂොන් පෝල් සා‍ත්‍රෙ තරම් දේශපාලනයට බලපෑ ලේඛකයකු 20 වෙනි සියවසේ නොමැති තරම් විය.එසේම ඔහු නොබෙල් ත්‍යාගය ප්‍රතික්ෂේප කළ පුද්ගලයකු ලෙසද ඉතිහාසගතව ඇත. මේ ඒ පිළිබඳ කතාවයි.නොබෙල් ත්‍යාගයෙන් පුද ලැබීමම ලේඛකයකුට හෝ විද්වතකුට මහා ගෞරවයක් වෙයි. එහෙත් එය ප්‍රතික්ෂේප කිරීම ඊටත් වඩා ගෞරවයක් වෙයිද?මේ අගනා සම්මානයෙන් පුද ලද ෂොන් පෝල් සාත්‍රෙ එය ප්‍රතික්ෂේප කොට මේ මස 22දාට අවුරුදු පණහක් සපිරෙයි. ‍ලෝකයේ වටිනාම තෑග්ග ප්‍රතික්ෂේප කළ ෂොන් පෝල් සාත්‍රෙ නම් වූ මේ ප්‍රංශ දාර්ශනිකයාගේ නිර්භීත බව අගය කළ යුතුය.1964 ඔක්තෝබර් මස 22 දින ඔහු සාහිත්‍ය සඳහා වූ නොබෙල් ත්‍යාගය දිනූ බවට ප්‍රකාශ කරද්දී ඔහු සිටියේ සිමොන් ඩි බෝවා (Simone de Beauvior) ගේ නිවස අසල වූ ආපනශාලාවක දහවල් ආහාරය ගනිමිනි.එවිට එතැනට ආ මාධ්‍යවේදියකු වූ ෆ්‍රැන්සිස් ඩි ක්ලොසට්ස් ෂොන් පෝල් සාත්‍රෙට මේ පුවත සැලකරද්දී ඔහු ඒ පිළිබඳව උනන්දුවක් දැක්වූයේ නැත.“මං ඔය තෑග්ග පිළිගන්නේ නැහැ. මං ඒ ආයතනයට මගේ පිළිතුර සූදානම් කරගෙන ඉන්නේ” ඒ සාංදෘෂ්ටිකවාදී චින්තකයා ඊට පිළිතුරු දුන්නේය.එවේලේම ඒඇෆ්පී පුවත් ආයතනය ෂොන් පෝල් සාත්‍රෙ විසින් තමන් නොබෙල් තෑග්ග පිළිනොගැනීමට හේතු දන්වා ලියන ලද දිගු ප්‍රකාශය ස්ටෝර්ක්හෝම් හි ප්‍රංශ තානාපති කාර්යාලයේ දී මාධ්‍යවේදීන් හමුවේ කියවන ලදී. මෙය ඒ වන විට නොබෙල් ත්‍යාගය ආරම්භ වී ගෙවුණු 63 වසර තුළ කිසිවකු විසින් එය ප්‍රතික්ෂේප කළ පළමු වතාව විය.කෙසේ වෙතත් මේ තීරණය සාත්‍රෙගේ චරිතය විදහා දක්වන ඔහුගේම තීරණයක් බව සාත්‍රෙ පිළිබඳව විශේෂඥයකු වන දාර්ශනිකයකු වූ ඇන්ඩ්‍රි ගිගොට් පවසයි.“ඔහුට නොබෙල් ත්‍යාගය ප්‍රතික්ෂේප කිරීමට මූලික අව්‍යාජ හේතූන් දෙකක් තිබුණා. පළමුවැන්න ඔහු තමන් විසින් කළ යුතු කටයුතු නැවැත්වීමට එවන ලද බලපෑමක් ලෙස මෙය සැලකුවා. ඔහු එයට කීවේ “මරණයේ සිපගැනීම” කියායි.දෙවැන්න ඔහුගේ චින්තනයට මූලික වූ සියලුම සමාජ සංස්ථාවලින් ඔහුගේ විචාර චින්තාවට ලැබුණු පරපීඩනයයි”එහෙත් මෙය ප්‍රතික්ෂේප කොට නොබෝකලකින්ම එය බුද්ධිමතුන්ට වාරණයක් දැමීම නොබෙල් තෑග්ග පිළිබඳ නීතිරීති මාලාවට ඇතුළත්ව නැති බව ඔහුට අවබෝධ විය. එමෙන්ම ස්වීඩනය මුල සිටම එක් දෙයක් පැහැදිලි කළා. සාත්‍රෙ නොබෙල් ත්‍යාගය ප්‍රතික්ෂේප කළත් එය එම ආයතනයට ප්‍රශ්නයක් නොවෙයි. ඔහුගේ නම කළුගලක කෙටීමට ඔහු ‍තෝරාගෙන තිබුණා” මෙසේ පවසන්නේ ‘නොබෙල් ත්‍යාගයේ ඉතිහාසය’ පිළිබඳව ලියූ ඇන්ටොයිනි ජේකොබ් ලේඛකයාය.කෙසේ වෙතත් 1964 දි නොබෙල් ත්‍යාගය නොසලකා හැරි මේ දර්ශනවාදියාට තෑග්ග නොලැබුණොත් ඊට අයත් ස්වීඩන් ක්‍රොනර් 273000ට (අද වන විට මෙහි වටිනාකම ඩොලර් 380000ක් වෙයි) තවමත් කිසිවකුට හිමිකම් නොකිය හැකිය. තවමත් එය ඔහු වෙනුවෙන් එසේම තිබේ.ඔහු තමා නොබෙල් ත්‍යාගය ප්‍රතික්ෂේප කිරීම එය විවේචනය කිරීමක් හෝ එය පහත් කිරීමක් නොවන බව ද තමා නිතරම නිලධාරි පැලැන්තිය විසින් පුදනු ලබන මෙවන් “නිලධාරිවාදී ගෞරවයන්’ ප්‍රතික්ෂේප කළ බව ද ඔහු කියයි. 1945 දී ප්‍රංශ රජයෙන් ලැබුණු ගෞරවය ද ඔහු පිළිනොගත්තේ ෙමවන් ගෞරවයක් පිළිගැනීමෙන් තමන්ගේ නිදහස හා ස්වාධීනත්වය නැතිවෙන අතර තමන් ද ආයතන ගත පුද්ගලයකු වන බව පවසමිනි.“ෙනාෙබල් සම්මානලාභී ‘ෂොන් පෝල් සාත්‍රෙ ෙලස සඳහන් කළාට මගේ ෙපාත්වල ෙවනසක් ෙවන්ෙන් නෑ.” යනුවෙන් අස්සන් කළ පොත් එය එකක්ම වෙයිදැයි ඔහු ප්‍රශ්න කරයි.නොබෙල් තෑග්ග ලැබීමට පෙරද ඔහුගේ නම් ඒ සඳහා තෝරාගත් විද්වතුන්ගේ ලැයිස්තුවේ ඇති බව මාධ්‍ය මඟින් ප්‍රචාරය කරන ලදී.මේ බැව් ප්‍රංශයේ පුවත්පතක් මඟින් පළ කළ විට ඔහු තමාගේ නම එයින් ඉවත් කරන්නැයි ස්වීඩන ඇකඩමියට ලියා දැන්වීය.“පෞද්ගලික හා අනෙකුත් හේතූන් මත මා මේ සම්මානලාභී පුද්ගලයන්ගේ ලැයිස්තුවට ඇතුළත්වීමට කැමැති නැත. 1964 හෝ ඉන් පසුවත් මම මේ ගෞරවනීය තෑග්ග ගැනීමට නොකැමැත්තෙමි.”ෂොන් පෝල් සාත්‍රෙ නොබෙල් තෑග්ග සුදුසු බව නම් ලෝකයාට තර්කයක් නොවී ය.ඒ වස‍රේදීම ඔහු ලියූ ස්වයං චරිතාපදානයේ තමා විසින් ලියූ නවකතා හා දර්ශනවාදය පිළිබඳ ලිපි ගැන විස්තර දන්වා ඇත.ඔහු තමාට නොබෙල් තෑග්ග අවශ්‍ය නැතැයි ලියූ ලිපිය ස්වීඩන ඇකඩමියේ ලේකම් ඇන්ඩර්ස් ඔස්වලින්ග් වෙත කලට වේලාවට නොලැබුණු බවට ද රාවයක් පවතී.ඊට පෙර නොබෙල් ත්‍යාගය එක්වරක් ස්වීඩන කවියකු වූ එරික් ඇක්සෙල් කාල්ෆෙල්ඩ්ට්ට දීම ඇකඩමිය විසින් ප්‍රතික්ෂේප කොට ඇත්තේ ඔහු ද එය ‍තෝරන ජූරියේ සිටි බැවිනි. පසුව 1931 දී ඔහුට ‍ෙනාබෙල් ත්‍යාගය හිමිවිය.එහෙත් මීට පණස් වසරකට පෙර මේ මහා ප්‍රංශ දාර්ශනිකයා තමන්ට ලැබුණු මේ ගෞරවනීය නොබෙල් තෑග්ග ප්‍රතික්ෂේප කිරීම තවමත් සමහරුන් අතර සංවාදයකට හේතුවී ඇත. එය ඔහුගේ අභිමානය පිළිබඳව හොඳ සාක්ෂියක් බව සමහරුන්ගේ මතයයි.“මෙය අද පවා සංවාදයට ලක්වූ කරුණක්. ඇත්තටම මෙය ප්‍රතික්ෂේප කිරීම ධනවාදී ආකල්පයක්” යැයි සාත්‍රෙ පිළිබඳ විශේෂඥයකු වූ ගිගොට් පවසයි.“ඇල්බෙයා කැමූ මෙයට වඩා මුළුමනින්ම වෙනස් වූවෙක්. දුප්පත් අයෙක්. ඔහු මේ තෑග්ග පිළිගත්තා. ඔහු එහි වටිනාකම දන්නවා”නොබෙල් තෑග්ග ප්‍රතික්ෂේප කළ අනෙක් එකම විද්වතා වනුයේ වියට්නාම් අගමැති ‘ලී ඩක් නෝ’ ය. ඒ 1973 දීය. ඊට හේතුව වූයේ ඔහු ඇමෙරිකානු රාජ්‍ය ලේකම් හෙන්රි කීසිංජර් සමඟ සාමය සඳහා වූ නොබෙල් තෑග්ග බෙදාගැනීමට අසතුටු වූ නිසාය.දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=cr1410122</link>
    <topic>මේ කියන ගෙවිඳු මම ද? මේ කියන පොත් ප්‍රකාශකයන් ගේ සංගමය අපේ පොත් ප්‍රකාශකයන්ගේ සංගමයද?</topic>
    <author>ගෙවිඳු කුමාරතුංග</author>
    <content>මේ කියන ගෙවිඳු මම ද? මේ කියන පොත් ප්‍රකාශකයන් ගේ සංගමය අපේ පොත් ප්‍රකාශකයන්ගේ සංගමයද?කර්තෘතුමා මඟින් සිළුමිණ පාඨකයන් වෙතගරු සභාපතිතුමා මඟින් ශ්‍රී ලංකා පොත් ප්‍රකාශකයන්ගේ සංගමයේ සියලු ම සාමාජිකයන් වෙත.ශ්‍රී ලංකා පොත් ප්‍රකාශකයන්ගේ සංගමය මඟින් පිරිනමනු ලබන ස්වර්ණ පුස්තක සම්මානය සඳහා එහි අවසන් පොත් 5 සඳහා දෙවරක් ම නිර්දේශ වූ නවකතා රචනා කර ඇති මංජුල වෙඩිවර්ධන මහතාගේ නමින් අන්තර්ජාලයට නිකුත් කර තිබූ ලිපියකට අනුව මෙවර ස්වර්ණ පුස්තක අවසන් විනිශ්චය මණ්ඩලයේ පස් දෙනා ගෙන් (ආරියවංශ රණවීර සභාපති, ආචාර්ය සුනිල් විජේසිරිවර්ධන, සමන් වික්‍රමාරච්චි, ආචාර්ය හර්ෂණ රඹුක්වැල්ල හා ලයනල් ප්‍රනාන්දු) බහුතරයක් විසින් ස්වර්ණ පුස්තකය සඳහා නිර්දේශ කර ඇත්තේ ඔහු ගේ ‘මගෙ ආදරණීය යක්ෂණී’ පොත ය. එහෙත් ඒ කෘතියට ස්වර්ණ පුස්තකය දෙනවාට එරෙහිව ප්‍රකාශකයන් ගේ සංගමය තුළ හා පිටත මූලික වශයෙන් ජාතිවාදීන් විසින් ගෙන ගිය ක්‍රියාමාර්ගයේ ප්‍රතිඵලයක් ලෙස ‘යක්ෂණියට’ දීමට නියමිත ව තිබූ සම්මානය ආචාර්ය ලියනගේ අමරකීර්ති මහතාගේ ‘කුරුලු හදවතට’ දී ඇති වෙඩිවර්ධන මහතාගේ මේ ලිපියට අනුව ජාතිවාදීන් ගේ මැදිහත් වීමේ විශේෂම අංගයක් වන්නේ ගෙවිඳු කුමාරතුංග විසින් ‘යක්ෂණියට’ ස්වර්ණ පුස්තක සම්මානය දීමට එරෙහිව පොත් ප්‍රකාශකයන්ගේ සංගමයේ දී සිදු කළ තර්ජනාත්මක කතාවයි.මා දන්නා පරිදි නම් මේ වසර මුලදී ශ්‍රී ලංකා පොත් ප්‍රකාශකයන් ගේ සංගමයේ නිලධාරීන් තෝරා පත් කරගැනීම පිණිස පැවැත්වූ මහ සභා රැස්වීමෙන් පසු මේ වන තෙක් එහි කිසිදු රැස්වීමක් (මා සඳහන් කරන්නේ එහි මා වැනි සාමාන්‍ය සාමාජිකයනට සහභාගි විය හැකි මහ සභා රැස්වීම් ගැනය. අධ්‍යක්ෂ මණ්ඩල රැස්වීම ගැන නොවේ.) තබා නැත. ඒ නිසා සංගමය තුළ මෙවර (2014) ස්වර්ණ පුස්තක කෘති තේරීම සම්බන්ධව මොනයම් ම හෝ අදහස් දැක්වීමක් කිරීමේ අවස්ථාවක් මා ඇතුළු සංගමයේ සාමාන්‍ය සාමාජිකයනට හිමිවී නැත. ගෙවිඳු කුමාරතුංග වන මා සංගමය තුළ හෝ ඉන් පිටත හෝ ‘යක්ෂණීට’ එරෙහිව හෝ පක්ෂව හෝ මොනයම් හෝ අදහස් ප්‍රකාශ කිරීමක් කර නැත.එසේ තිබිය දී නවකතාකරුවකු, සාහිත්‍යකරුවකු වන මංජුල වෙඩිවර්ධන මහතා (ඔහු ගේ නමින් උක්ත ලිපිය අන්තර්ජාලයට මුදා හැර සති ගණනක් ගතව ඇති බැවින් හා ඒ කාලය තුළ ඔහු එය ප්‍රතික්ෂේප කර නැති බැවින් එය ඔහුගේ ම ලිපියක් ලෙස ගැනීමේ වරදක් නැතැයි සිතමි) ඔහුගේ කෘතියට ස්වර්ණ පුස්තකය නොලැබීමට හේතු ලෙස මොන ලෙස වත් මෙලොව සිදු නොවූ සිද්ධියක් (ප්‍රකාශකයන් ගේ සංමයේ ඔහු ගේ කෘතියට එරෙහිව මා තර්ජනාත්මකව අදහස් දැක්වූවා යි කියන සිද්ධිය. සංගමයේ අධ්‍යක්ෂ මණ්ඩලය හා විනිශ්චය මණ්ඩලය මොනවා කළා දැයි මම නොදනිමි) නිර්මාණය කිරීම අමු ම අමු බේගලයක් නිර්මාණය කිරීම අප තේරුම් ගත යුත්තේ කෙසේ ද? සිය මවුබිමේ ජාතිවාදයට එරෙහි ව හා මානව අයිතීන් වෙනුවෙන් පිටුවහල් ව සිට පවා කැප වී ක්‍රියාකරන බව කියන මේ සාහිත්‍යධරයා විසින් මා මොන අයුරින් වත් සම්බන්ධ නැති සිද්ධියක් නිර්මාණය කර, මගේ නම ගම සමඟ මෙ ලෙස ප්‍රචාරය කරන්නේ ජාතිවාදී යැ යි සැලකෙන මට මොන ම මානව අයිතියක් වත් හිමි නැති නිසා ද? එදා අප්‍රිකාවෙන්, ආසියාවෙන් ‘ම්ලේච්ඡ’ ජනයා වහලුන් ලෙස අල්ලාගෙන තැලීමට, මැරීමට, විකිණීමට ඒ ‘ශිෂ්ට සම්පන්න’ සුද්දාට තිබූ අයිතිය මේ මහා මානව හිතවාදීනට ද ඒ සුදු මහත්වරු පවරා දී ඇති නිසාද?තමන් ගේ සාමාජිකයකු විසින් සිදු කළ තර්ජනයක් ගැන ද කියැවෙන බැවින් වෙඩිවර්ධන මහතා විසින් නිර්මාණය කර ඇති සිද්ධිය සම්පූර්ණ අසත්‍යයක් බව කියා පා, හෙළා දැකීමේ යුතුකමක් ප්‍රකාශකයන්ගේ සංගමයට ද ඇතැයි සිතමි. ඒ හා සමඟ ප්‍රකාශකයන් ‍ගේ සංගමයේ සාමාජිකයකු වන රාවයට ද මේ හා සම්බන්ධ ව ඇත්ත කියාපෑමේ බාධාවක් තිබිය නොහැකි ය. එසේ මුත් ඔවුන් සියල්ලන් ම නිහඬය. ‘යක්ෂණිය’ ගැන රාවයේ පළවූ ලිපියක ‘මහානාම හිමියන්ට යක්ෂණිය සම්මුඛ කිරීම මාර වැඩක්’ ලෙස දැක තිබුණු පරිදි ම මේ අය සම්මාන නොලැබුණු ‘යක්ෂණියට’ ගෙවිඳු සම්මුඛ වීමත් මාර වැඩක් ලෙස රසවිඳිනවා විය හැකිය. අවසාන වශයෙන් මේ මානව හිතවාදී සාහිත්‍යධරයා මා සම්බන්ධ කර සිදුකර ඇති ප්‍රකාශවල සත්‍යයක් වේදැයි විමසීමට හා ඒ සම්බන්ධ මගේ අදහස් සිය පාඨකයන් හමුවේ තැබීමට (ඒ හා බැඳුණු අන්‍යයන් ගේ ද අදහස් සමඟ) ඉදිරිපත් වූයේ මේ ප්‍රජාතන්ත්‍රවාදය ගැන බෙරිහන් දෙන මහත්වරු මර්දනකාරී රජයක හොරණෑවක් ලෙස නම් කරන ‘සිළුමිණ’ වීම නම් මාර වැඩක් ම ය.!දැන් සිළුමිණ පුවත්පතේ ඉතා පැහැදිලි ව වෙඩිවර්ධන මහතා ගේ ‘යක්ෂණී’ කෘතියට සම්මානය දීමට හෝ නොදීමට හෝ මා මොනයම් හෝ මැදිහත්වීමක් නොවූ බව ඒ කෘතිය සම්බන්ධයෙන් මම මොනයම් ම හෝ අදහස් දැක්වීමක් සිදුකර නැති බව දක්වා තිබිය දී පසුගිය සිළුමිණ ග්‍රන්ථ විවේචනයෙහි ලා සමන් වික්‍රමාරච්චි මහතා ද අපූරු සොයාගැනීමක් සිදුකර ඇත. ‘යක්ෂණී’ අපභ්‍රංස නවකතාවක්ද? ලිපියෙහි පළමු ඡේදයේ ම වික්‍රමාරච්චි මහතා මෙසේ කියයි. “පොත් ප්‍රකාශකයින් වූ දයාවංශ ජයකොඩි සහ ගෙවිඳු කුමාරතුංග යන මහතුන්ට එය තේරී තිබිණි.” මම මගේ පොත ගැන මොනම අදහසක් වත් කියා නැති ව තිබිය දී වික්‍රමාරච්චි මහතා එය මට තේරී ඇති බව දැනගත්තේ නැත් නම් සොයාගත්තේ කොහොමද?සමන් වික්‍රමාරච්චි යනු ජාතික පුවත්පත් දෙකකම (මීට පෙර දීර්ඝ කාලයක් ඉරිදා ලක්බිමෙහි හා දැන් සිළුමිණෙහි) නිල ග්‍රන්ථ විචාරකයා ය. ස්වර්ණ පුස්තක සම්මාන උලෙළේ උත්තරීතර විනිශ්චය මණ්ඩල සාමාජිකයෙකි. ඒ වගේම එතුමා විශ්‍රාමලත් විනිශ්චයකාරතුමෙකි. වෘත්තීය විනිශ්චයකරුවකු යනු ඇත්ත නැත්ත කිරීමට, නැත්ත ඇත්ත කිරීමට ඉදිරිපත් වන තර්ක විතර්ක මඟහැර සාක්ෂි මත පදනම් ව සත්‍යය මතු කරගැනීමේ පුහුණුවක් ලද්දෙක් නොවේ ද? ඉතින් එතුමා යක්ෂණී මට තේරී ඇතැයි කියන විට (මම දක්ෂයෙක් යැයි කියන විට) නොපිළිගෙන කොහොමද? ඒත් දෙයියනේ මම නොකියවපු පොතක් මට තේරෙන්නේ කොහොමද?ඒ අතර පොත් ප්‍රකාශන සංගමයේ සභාපති විජිත යාපා මහතා ද පුවත්පත් සම්මුඛ සාකච්ඡාවක් පවත්වමින් (2014/9/30 රිවිර) මේ තාක් කල් පොත් ප්‍රකාශකයන් ගේ සංගමයේ සාමාජිකයකු ලෙස මම නොදැන සිටි කරුණු රැසක් එළිදරවු කර තිබිණි. “කොහොම හරි අපි එතනින් 20 දෙනෙක් (ස්වර්ණ පුස්තක විනිශ්චයකරුවන්) තෝරාගත්තා. ඒ පිරිස තෝරාගත්තේ ස්වර්ණ පුස්තක කමිටුවක් විසින්. එහිදී ඒ තේරූ පිරිස හැම ප්‍රකාශකයෙක්ම අනුමත කළා. ඕන නම් ඒ තෝරාගත් පිරිසට තමන් අකමැති යි කියලා පොත් ප්‍රකාශක සංගමයේ සාමාජිකයන්ට කියන්න තිබ‍ුණා. ඒත් ඔවුන් එහෙම අකමැත්තක් පෙන්නුවේ නෑ.”දැන් සභාපතිතුමාට අනුව පළමුව ස්වර්ණ පුස්තක කමිටුවක් තිබී ඇත. එය පත්කළේ කවුද? මා දන්නා පරිදි නම් පොත් ප්‍රකාශකයන්ගේ සංගමයේ (මහ සභාවේ) අනුමැතිය ඇතිව එවැන්නක් පත්කළේ නැත. එපමණක් නොව ඒ මඟින් තෝරාගත් ස්වර්ණ පුස්තක විනිශ්චය මණ්ඩල සාමාජිකයන් 20 දෙනා ගැන සංගමයේ සාමාජිකයන් දැනුවත් කර ඇත. හිතවත් සභාපති තුමෙනි, ඒ දැනුම්වත් කිරීම සිදු කළේ ලිපියක් මඟින් ද? නැති නම් සංගමයේ මහ සභාවක් කැඳවාද? ඔබතුමා කියන පරිදි සංගමයේ සාමාජිකයන් සියලු දෙනාම තේරූ විනිශ්චය මණ්ඩලය අනුමත කළා නම් එය මහ සභා රැස්වීමක් විය යුතුය. ඒ මහා සභා රැස්වීම පැවැත්වූයේ කවදාද? කොහිදී ද? දවල් ද? රෑ ද?දැන් මේක විශ්වාස කරන්න පුළුවන් ද? සිය මානව හිතවාදය නිසා ම තමන් අතහැර ගිය රටේ සාහිත්‍ය පෝෂණයට මැදිහත් වන සාහිත්‍යධර‍යෙක්, මෙවර ස්වර්ණ පුස්තක උත්තරීතර විනිශ්චය මණ්ඩල සාමාජිකත්වය ද දැරූ මේ රටේ ප්‍රමුඛතම සාහිත්‍ය විචාරකයෙක්, මේ රටේ ඉංගිරිසි මාධ්‍ය ප්‍රධාන පුවත්පත් දෙකක ආරම්භය කර්තෘත්වය දැරූ හා වත්මනෙහි පොත් ප්‍රකාශන සංගමයේ සභාපතිතුමා මේ ගරු කටයුතු මහතුන් සියලු දෙනා ම තමන් ගේ ප්‍රකාශ නිසා අන්‍යයන් පත්විය හැකි අපහසුතාවන් ගැන අබමල් රේණුවක තැකීමක් නැති ව, හැඟීමක් නැති ව මේ වගේ ගජබින්න ඇද බානවා වෙන්න පුළුවන් ද? බෑ නේද? එහෙනම් මේ අය කතා කරන්නේ මේ මම ගැන නෙවෙයි ද? වෙන ගෙවිඳු කුමාරතුංග කෙනෙක් ගැන ද? ගරු සභාපතිතුමා කියන්නේ මා නොදන්නා, මා සාමාජිකයකු නොවන වෙනත් පොත් ප්‍රකාශකයන් ගේ සංගමයක් ගැන ද?හිතවත් කර්තෘතුමනි, හිතවත් සංස්කාරක තුමනි, කරුණාකර මේ ලිපිය ඔබතුමන් ගේ පුවත්පත්හි පළ කර අසරණ මගේ කන්නලව්ව ඔබ ගේ පාඨකයනට දැනගැනීමට සලස්වා මට ‘මම’ ගැන ඇත්ත නැත්ත දැනගැනීමට උපකාර කරනු මැනවි. පොත් ප්‍රකාශකයන් ගේ සංගමයේ හිතවත් සභාපතිතුමනි, කරුණාකර මේ ලිපිය සංගමයේ සාමාජිකයනට ද යවා මට මා ගැනත්, මා ද සාමාජිකයකු වන සංගමය ගැනත් ඇත්ත දැනගැනීමට සැලැස්වුව මැනවි.ඔබ සැමට බොහෝම පින්!ගෙවිඳු කුමාරතුංගකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=cr1410123</link>
    <topic>නවකතාවක් නොවේ කතාන්දර පොතක්</topic>
    <author>සමන් වික්‍රමාරච්චි</author>
    <content>නවකතාවක් නොවේ කතාන්දර පොතක්කාල නදී ගලාබසී - නෝබට් අයගමගේපසුගිය සතියේ සිළුමිණ පුවත්පතේ ශාස්ත්‍රීය අතිරේකය කොළඹ පොත් ප්‍රදර්ශනයට පැමිණි කීපදෙනකුගෙන් කර තිබූ මත විමසුමින් මෙම ලිවීම මම අරඹමි. එක්තරා ගෘහණියක් අපූරු අදහසක් පළ කර තිබිණි. ඇය මෙවර ස්වර්ණ පුස්තක අවසන් වටයට තේරුණ පොත් පහ මිලදී ගෙන බලාපොරොත්තු කඩකර ගත් කියවන්නියකි. ඒවාට සම්මාන දුන් අයට ඇය දෙස් දෙවොල් තබයි.මෙහිදී මට වැදගත් වන්නේ ඇය පළ කළ එම අදහස් සියල්ල නොව ඉන් පහත උපුටා දක්වන ඇබින්දය.“ඒ වගේම තමයි මෙවර රාජ්‍ය සම්මානය හිමි වූ ‘කාල නදී ගලාබසී’ කෘතිය. එය කියවන විට අතින් ඉවත් කරන්න හිතෙන්නෙ නැහැ. එක හුස්මට කියවන්න හ‍ිතෙනවා.”මෙම කියවන්නියගේ පොත් කියවීමේ රුචියට මම ගරු කරමි. ඇය තමාට කියවීමට රුචි පොත් තෝරා මිලදීගෙන කියවීම කවර වරදක්ද? එහෙත් මට අනේ අපොයි කියවෙන්නේ රාජ්‍ය සාහිත්‍ය සම්මාන ජූරියේ රසඥතාව ගෘහණියන්ගේ මට්ටමට ඇදවැටුණ එකක් වී තිබීම ගැනය.අර ගෘහණිය කියන කතාව ඇත්තකි. කාල නදී ගලා බසී යනු කතාසරිත් සාගරයකි. පොත් කියවීමේ රුචිය කුඩා කාලයේ දී වර්ධනය වන්නේ එබඳු කතාන්තර පොත් කියවීමෙන් තමයි. අරාබි නිශොල්ලාසය කතාන්තර පැටව් ගසන පොතකි. එහෙත් එය නවකතාවක් යයි සැලකෙන්නේ නැත. එහෙත් රාජ්‍ය සාහිත්‍ය සම්මාන ජූරියේ මහත්වරු නම් අරාබි නිශොල්ලාසයත් හොඳ නවකතාවකැයි අදහනවා ඇත.කාල නදී ගලා බසී කියවන කෙනෙකුගේ මතකයට නිරායාසයෙන්ම බෝගල සවුන්දරිස් ඇතුළුවීම ගැන පුදුම විය යුතු නැත. මෙහි කියවෙන සාදිරිස් බෝගල සවුන්දරිස් බඳු තනිව කීපදනකු සමඟ වුව සටන් කර දිනිය හැකි වීරයෙකි. එහෙත් නවකතාවක් ලෙස ගත් කල කාල නදියට බෝගල සවුන්දරිස්ට කිට්ටු විය නොහැක. බෝගල සවුන්දරිස් වූ කලී මිනිරන් ප්‍රධාන චරිතය කොට ගත් සුන්දර කතා පුවතක් බව මීට පහළොස් වසරකට පමණ පෙර මම ලිව්වෙමි. එහෙත් කාල නදී ගලා බසී නවකතාව භාවාතිෂය වීර ක්‍රියාවලින් ගහන කතාන්තර පොතක් පමණකි.පසුගිය කාලයේ වාසනාවකට ‍(හෝ අවාසනාවකට) 2013 වර්ෂයේ පළවූ පොත් 107ක් එකදිගට කියවීමට මට අවස්ථාව ලැබිණි. මෙම කියවීමේ දී සිංහල නවකතාව ජීවිතය පිළිබඳව කරන සරලමතික කියවීම හඳුනාගැනීමට හැකි විය. බොහෝ නවකතාවලින් කියවුණේ දුෂ්කර තත්ත්වයක සිට සමාජයේ මතුමහල ජය ගන්නා කතාන්තරය. සමකාලීන ව්‍යාධිගත සමාජ අභිලාෂය එය බැවින් සිංහල නවකතාව සපයන ෆැන්ටසි ප්‍රතිකාරය එයයි. බොහෝ විට මෙම නවකතාකරුවාගේ ඉලක්ක පාඨකයා වන්නේ සමාජයේ එබඳු කොටස්ය. එබඳු භාවතිශය කතාන්දර ජනප්‍රිය නවකතා බවට පත්වීම ගැන පුදුම විය යුතු නැත.කාල නදී ගලාබසී යනු එබඳු කතාන්දර කීමක් මිස සමහරු කියන පරිදි පාරුකාරයින්ගේ ජීවිතය පිළිබඳ ගැඹුරු කියවීමක් නොවේ. උසස් ටෙලි නාට්‍යයක් වූ කඩුල්ල බඳු කතාවක දක්නට ලැබුණ ගැඹුරු හැදෑරීමක් එහි අපට හමු නොවේ. ඉන් කිසිදු සමාජ පරිණාමයක අවස්ථාවක් සලකුණු වන්නේ නැත.මෙම නවකතාව භාවාතිෂය ලෙස කතාන්තර පැටවු ගසන්නේ මෙසේය; කතාවේ මුල් පරිච්ඡේද හතර තුළ කතාකරුවා සාදිරිස් ළමා වීරයකු ලෙස බවුතීස්ම කිරීමට අවස්ථාවන් නිර්මාණය කරයි. එහිදී ඔහු ගමේ ගණන්කාරයකු වූ ගවරා අඩපණ කොට ගමෙන් පැනයද්දී සවුන්දරිස් නම් වූ සුද්දාගේ අසුට කැටපලයෙන් විද සුදු ජාතිකයා මට්ටු කරයි. එම තැනැත්තා සවුන්දරිස් වීමත් සාදිරිස්ගේගම්මානය තුළ මිනිරන් කර්මාන්තය තිබීමත් පෙන්නුම් කරන්නේ මෙම ලිවීම පටන් ගනිද්දීම බෝගල සවුන්දරිස් පසෙකින් සිටි බවය.ගමෙන් පලා ගොස් පාරුවට වන් සැණින් ඔහු වීරයකු බවට පත් කෙරේ. එවර ඔහු වීරයකු වන්නේ නිකම්ම නො‍ව පාරු මංකොල්ලයට පැමිණි සොරමුලක් ගලකින් විද මට්ටු කිරීමෙනි. ඊළඟට මේ කතාන්දර කීම තන්ඩලේගේ කතාව තුළ ද කතාන්දර රාශියකි. එයට සඟවා ගත් මැණික් මල්ලක් පිළිබඳ අද්භූත කතාවක් ද ඇතුළත්ය. ඉතින් මෙබඳු භාවාතිෂය තුට්ටු දෙකේ කතාන්දරවලට අපේ රටේ රාජ්‍ය සම්මානත් ලැබේ.යම් නිර්මාණ කෘතියකට සම්මානයක් හිමි විය යුත්තේ එය සමකාලීන කලාව තුළ හැරවුම් ලක්ෂයක් තරම් විය හැකි නිර්මාණයකට යැයි මම අදහමි. කාල නදී ගලා බසී යනු එබඳු කිසිදු සුවිශේෂතාවක් පෙන්වන කෘතියක් නොවේ. යථාර්ථවාදී නවකතාවක් ලෙස ගත්තද කාල නදී යනු අභව්‍ය සිදුවීම්වලින් ගහණ නිර්මාණයකි. නවකතාකරුවාට අවශ්‍ය පුහුවීරයකු නිර්මාණය කිරීම මිස මිනිස් චරිතයක් ගොඩනැඟීම නොවේ.සාදිරිස් යනු තම මව අහිමි වූ දරුවෙකි. ඔහුගේ පියා නෝන්ජලයකු ලෙස හැසිරෙයි. ඒ මදිවාට තම කුඩම්මාගේ සොර සැමියාගේ අඩන්තේට්ටම් වලට ද ඔහු ගොදුරු වේ. එවැනි දරුවකු තුළ ඇතිවන මානසික පීඩනය කවරාකාර විය හැකිද? නවකතාකරුවා හුදු කතාන්දර කියන්නකුගෙන් ඔබ්බට ගිය අයකු නොවන බැවින් සාදිරිස් යනු ඔහු අත නැටවෙන රූකඩයක් බඳු චරිතයක් වේ. ගවරා මට්ටු කිරීමෙන් ඔහු තම ඉලක්ක පාඨකයා විඳින ප්‍රමෝදය තුළ සිරකරුවෙකු වෙයි. නවකතාකරුවා කරන්නේ කෙවිටක් අතින් ගෙන අම්බරුවන් දක්කන්නකු මෙන් පාඨකයා තම කතාන්දරය ඔස්සේ දක්කාගෙන යාමය.මේ නවකතාව තම ඉලක්ක පාඨකයා පහසුවෙන් ගොදුරු කර ගන්නේ කෙසේද? එයට හේතුව නවකතාකරු‍වාගේ ඉලක්ක පාඨකයා නොගැඹුරු බයාදු (innocent) කියවන්නකු වී පමණක් නොවේ. නවකතාකරුවා ද ජීවිතය විනිවිද දකින ගැඹුරු දැක්මක් සහිත නිර්මාණකරුවකු නොවන බැවින් මෙහි 199 පිටුවේ මෙසේ ලියැවී ඇත.“අඟුලේදී වන්ඩර්පුල් මහතා කිව් කතාවේ සඳහන් “තණ්ඩලේව සොයමින් සිටින්නාද ඔහු සිත තුළ රැඳි බිය සැක තව තවත් තහවුරු කළේය. මෙවර ආපසු රත්නපුරයට ගිය පසු ඒ කරදරය ද ඉවරයක් කරන්නට ඔහු සිතා ගත්තේය.”කෙතරම් සරලමතික ලිවීමක්ද? මෙබඳු මොහොතක මිනිසකු තුළ ඇතිවිය හැකි, ඇතිවිය යුතු මානසික ගැටුම කෙබඳුද? එහෙත් තමා ලියන්නේ නවකතාවක් නොව තම ඉලක්ක පාඨකයාට ගැළපෙන කතාන්දරයක් බැවින් නවකතාකරුවා ඒ කිසිවක් පිළිබඳ දෙවරක් කල්පනා නොකරයි. ඉතින් රාජ්‍ය සාහිත්‍ය සම්මාන ලැබෙන්නේ එලෙස අකල්පනාවෙන් ලියූ නවකතාවකටය.සමන් වික්‍රමාරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=cr1410124</link>
    <topic>අළු බඳුන</topic>
    <author>තිලකරත්න කුරුවිට බණ්ඩාර</author>
    <content>අළු බඳුනමම ජීවිතේ ලොකු මෝඩකමක් කර ගත්තු මිනිහෙක්” මීට කලකට පෙර මම සරත්ට ලීවෙමි. සරත් කවදත් මා දෙස බලන්නේ දයාවෙන් තෙත්වුණු දෑසිනි. මා මොනිකා හා විවාපත් වීමට පෙර ඇයත් සරතුත් සමඟ සත්‍යජිත් රායිගේ ‘ඔපු සංසාර්’ බැලුවෙමි. එහි එන ඔපුගේ චරිතය මගේ චරිතයට කිට්ටු යැයි මට සිතිණි. අපර්ණා ගැන මා තුළ ඇතිවූයේ අසීමිත ආදරයෙකි. මා චිත්‍රපටය කෙළවර වූ පසු මොනිකා මා දෙස බැලුවේ, මම ඔපු ඔයා අපර්ණා යන හැඟීම් පළ කරන්නාක් මෙනි. ඔපුගේත් අපර්ණාගේත් ජීවිතය කම්කටුලුවලින් නොතොරය. එහෙත් එහි කිසියම් අර්ථවත් විචිත්‍රතාවක් මට පෙනිණි. මට ලැබිල තියෙන්නේ අපර්ණා කෙනෙක්....”මා තුළ සියුම් සතුටක් ඇතිවිය. චිත්‍රපටිය බලා යන අතර මට සිරිසේන හමුවිය. “කොහොමද පික්චර් එක? මම ඇසීමි.“පික්චරයිස් කරල තියෙනවා. ඒත් ඒකත් පරණ අච්චුවෙ වක්කරපු සිංහල චිත්‍රපටි කතාවක් වගෙයි නේද?”මම කිසිවක් නොකීවෙමි. ඔපුගේ හා අපර්ණාගේ චරිත කෙරෙහි මා තුළ ඇති වූ ප්‍රේමය නිසා මගේ සිත ඊට එකඟ වීමට මැළිවෙන්ට ඇත. සතුරා පරාජය කොට ජය ගන්නා වීරයා... දුෂ්ටයාගෙන් බේරී වීරයා හා එක් වන වීරවරිය... ප්‍රීතිදායක එක්වීම්... ඒත් ජීවිතේ ඒ විදියටම හැඩගැසේ නම්, ඊට පිටුපාන්නේ කවුද? යි මට සිතේ. ඒ විදිහට ජීවත් වෙන්ට පුළුවන් නම් හුඟ දෙනෙකුට ජීවිතය කොයි තරම් රම්‍ය වේද?මම කැමති ඔයාටත් මටත් ඇරුණු පුංචි ලෝකෙක දුක සැප බෙදාගෙන ජීවත් වෙන්න මොනිකා. මට ලැබෙන පඩිය ඔයාටත් මටත් පුහු ආටෝපෙන් තොරව ජීවත් වෙන්ට හොඳටම සෑහෙනවා. ඔයා අම්මලගෙන් ලැබෙන ධනය ගැන හිතන්න එපා. පඩිය ඇරුනහම පත්තරවලට ලියල මට අමතරවත් මුදලක් හරිකර ගන්න බැරි කමක් නෑ. මම හිතන්නේ අවුරුදු තුනහතරක ඇස‍ුරෙන් ඔයා මගේ සිත යසට ඇඳිනගෙන ඇතැයි කියල... මම මොනිකාට ලියූ ලියුමක සඳහන් කළෙමි.ඒ සියල්ල සීනෙන් ගෑ සුවඳක් වෙතැයි මට දැන් සිතේ. ඒත් මට ලැබුණේ අපර්ණා කෙනෙක් ද? අවුරුදු තුනහතරක් ඇසුරු කළද මොනිකා හරි හැටි අඳුනා ගැනීමට මට පුළුවන් වී නැත.“එක ගෙයි එක යහනත තුරුලුව එකට සිටින කලක වුවද මිනිසුන්ගේ හදවත් පතුලක් නොපෙනෙන අගාද....”කවුදෝ නූතන කවියෙක් ලියා තිබුණි. කිසිදු කෙල්ලකගේ ප්‍රේමයට ගොදුරු නූවූ සරත් පවා අද ප්‍රීතිමත් ජීවිතයක් ගත කරයි. කවදාවත් දැක නැති ගැහැනියක වුවද ශාන්ති ඔහුගේ හදවත මැනවින් ඇඳිනගෙන ඇත. මගේ මුළු ජීවිතයම නාස්ති වී යැයි මට සිතේ. අප දෙදෙනාගේ ප්‍රේම පුරාණය දන්නා මිතුරන් මේ ව්‍යසනය දැන ගතහොත් කුමක් සිතනු ඇද්ද?කන්තෝරුවේ මිස්ට ස්කානිවල් දකින හැම විටකම මට පුදුම හිතේ. තම දියණියන් හා පුතුන් දෙදෙනා විවාහ කොට අවසන් කර සිටින ඔහු තවමත් කොල්ලකු මෙන් ප්‍රීතියෙන් ජීවත් වෙයි. මෙතෙක් කල් ජීවිතයේ සතුට රඳවාගෙන සිටින්නේ කෙ‍සේ දැයි මට නොයෙක් වර සිතුණි. මට විවාපත් වී අවුරුද්දකින්ම ජීවිතය එපා විය.‘මොකද මිස්ට විජේසිංහ කනගාටුවෙන් වගේ...’ ඇතැම් විට මිස්ට ස්කානිවල් මගෙන් අසයි. එවිට මගේ මුහුණ රතු වෙයි. මට මා ගැනම ලජ්ජා සිතෙයි. මම කිසිවක් නොකියා හිනැහෙන්නට තැත් කරමි. එය විරිත්තීමක් මිස හිනාවක් නොවන බව මොහොතකින් මට දැනෙයි. සියල්ල වසන් කරගෙන ජීවත් විය යුතු යැයි මම අධිෂ්ඨාන කර ගතිමි.“නිවාඩු ලැබුණට හොඳයි නොලැබුණානං....” මොනිකා කුස්සියේ උස් හඬින් කතා කරනු මට විටින් විට ඇසෙයි. ඊයේ සිටම මම ඇය සමඟ කිසිවක් කතා නොකළෙමි. ඇය ද මුරණ්ඩු ලෙස මා මග හරිමින් සිටියි. මා අතේ ඇති පොත ඉබ්සන්ගේ හෙඩා ගැබ්ලර්ය. එහෙත් එය කියවාගෙන යාමට තරම් මගේ හිතේ එකලසක් නැත. පොත දෙස දෙනෙත් රඳවාගෙන සිටි කාලයද හරියටම මතක නැත. දහදියෙන් මුළු ඇඟම තෙමෙයි, මම හැඳ සිටි මේස් බැනියම ගලවා ඇඳ මතට වීසි කළෙමි. යළිත් පොත දෙස දෙනෙ‍ත් රැඳවීමි. හිත එකලස්ව නොසිටී. කුළුමීමෙකු මෙන් සිත නන්නත්තාරේ දුවයි. මේසයට පයින් ගසා පෙරළා දැමීමට මට සිතේ. පුටුව පිටුපසට තල්ලු කොට දමා නැගිට මා ඉස්තෝප්පුවට යැවුණේ ඉබේම මෙනි. ගුවන්විදුලි යන්ත්‍රයේ යතුර කරකවා ඒ ළඟම වූ ඩිවානයෙහි ඇලවුණෙමි. ඒ බොළඳ ප්‍රේම ගීතයක් බව මට දැනෙයි. ඒ අරුත් සුන් සංගීතයෙන් උදාසීනකම මකාගනු රිසි වූ මුත්, එය ඊට ද සමත් නොවේ. යතුර කරකවා දැමූ මම ඒ ළඟම වූ සඟරාවක් ගෙන පෙරළන්නට වීමි. එය පිරී ඇත්තේ සිනමා කාරයන්ගේ සරුවපිත්තලවලින් තැනූ ප්‍රේම ලෝකවලිනි. කිසිම ගැඹුරක් - වින්දනයක් නැති ජරාව... ඒත් මගේ ලෝකයත් එබඳු නිස්සාර ලෝකයක් බවට පත් වූයේ යැයි මට අනතුරු සිතුවිල්ලෙන් අඟවයි.මම වරින් වර එසවෙන ජනෙල් තිරපට තුළින් පිටත බැලීමි. ලෑලි ගසා සාදන ලද පියගැට පෙළක් දිගේ තබා ඇත්තේ මොනිකාගේ නොමඳ සැලකිල්ලට ලක් වී වැඩෙන විවිධ වර්ගයේ - විවිධ හැඩයේ පතොක් ගස්ය. ඇතැම් ඒවායේ ඇත්තේ මරණීය කටුයයි මට සිතේ.ඇය උදේ හවස ඒ ගස් වටා පස බුරුල් කරමින් සාත්තු කරයි. මාටින්ට කාර් එක ටිකක් සෝදා දැමීමටවත් කාලයක් නැති තරම්ය.“වීරසිංහ නෝනලෑ ගෙදරින් මං ඉල්ලල ඇති කැක්ටස් පැළ වගයක්, අන්න ඒක ඉල්ලගෙන වරෙන්...”මලක් පිපෙන ගහක් වැලක් නං කමක් නැහැ නේද? ගිය සතියේත් නර්සරි එකකින් ගෙනා පතොක් පැළ වගයක් සිටුවනු මම දුටිමි. නොදන්නා කිරි සප්පයා කටු ඇනගෙන කෑ ගසන්නට වූයෙන් මම ඒ සියල්ල උදුරා වීසි කළෙමි. මා එසේ කළේ ඉවසාගත නුහුණු කෝපය නිසාය. ඇය එදා‍ වරුවක්ම ඇඬුවාය. තම දරුවකු වෙනුවෙන් නාඬන ගැහැනියක් පතොක් ගස් වෙනුවෙන් අඬන එක මොන තරම් ‍ලොකු අමනකමක් ද?පියාපත් සිඳුණු කොබෙයියකු මෙන් මගේ සිත දැරූ සියලු අපේක්ෂාවන් පළාගොස් ඇත. මේ කුමන ව්‍යසනයක් ද? මේ මා කිසි කලෙත් අපේක්ෂා කළ දෙයක් ද? සීලිම දෙස බලා සිටිය හැකිය. සුදු හුනු ගෑ තහඩු හා ඒවායේ මූට්ටු වැසීමට ගැසූ කළු ලීස්තර පටි....! මෙසේ බලා සිටීමට එහි ඇත්තේ කුමන විසිතුරක් ද?මා කිසි කලෙක මගේ ජීවිතය විසිතුරෙන් පුරවා ගැනීමට තැත් නොකෙළෙමි. මම කුඩා කල සිටම හරය සොයා නොයෙක් තැන්වලට ගියෙමි. මා අතරමං කළේ මේ සොයන්නට ගිය හරයද?මෙය මා විහින් කරේ දමා ගත් කුණු ගොඩකැයි සිතුණු වාර අනන්තය. නැත්නම් අළු බඳුනක් නිසා මා මෙතරම් වේදනා විඳිය යුතුද? මට සිගරැට් බීමෙන් කිසිදු ප්‍රීතියක් ලැබිය නොහැකිය.නිමල් නතර කර ඇති කාර් එක තල්ලු කිරීමට වෑයම් කරනු මට පෙනේ.පොඩි කාලෙ ඉඳලම ගොන්කම් පුරුදුවෙන හැටි, කනෙන් අල්ලා දෙකක් දීමට මට සිතේ.මොනිකාට ඕනෑ වී ඇත්තේ සිනමා නිළියක මෙන් පිම්බෙන්න යයි මට සිතේ. මම දෙකකුල් දිගහැර සැටිය මත තබා ගතිමි. මෙය ද මොනිකා කළ නාස්තියකි.ඇගෙන් බේරෙන්නට බැරි තැන මම රුපියල් හයසිය පණහක් දුන්නෙමි. එයින් වූ වගතුවක් නැත. උදේ නැගිට්ට ගමන් ඇය විසිත්ත කාමරයට ඇදෙයි. බොහෝ විට මා වැඩට යන විටත් ඇය විසිත්ත කාමරයේය. මැගිලින් හදා දෙන තේ එකට එක්කෝ සීනි වැඩිය. නැත්නම් කහට වැඩිය. ඇය එය කරනුයේ ඇපෙන් ගැලවෙන්ට යයි මට සිතේ.මා මිදුලට පය තියන්නේ වියරු වූවෙකු මෙනි. මිනිසුන් සිත් පිත් නැති යන්ත්‍ර බවට හරවන කන්තෝරුවෙන් මා පිටවන්නේ මහත් සතුටිනි. එහෙත් මා යා යුත්තේ තවත් එබඳුම තැනකට නොවේද? හවස මා එන බොහෝ විට ඇය මිදුලේ තබාගත් පුටුවකට වී කිසිවක් ගොතමින් සිටී. නැත්නම් පත්තරයක් බලමින් සිටියි. පොඩි එකා බෝලයක් ගෙන එහෙ මෙහෙ ඇවිදියි. පත්තරේ බලන එක ගෙයි ඉඳන් බැරියැ? ඇය එහි ඉන්නේ මිසිස් රණසිංහ තම මිදුලේ සිටින තෙක් පමණකැයි මට සිතේ. මිසිස් රණසිංහ ගුරුවරියකි. ඇගේ සැමියා ආණ්ඩුවේ දෙපාර්තමේන්තුවක උසස් නිලධාරියෙක් වෙයි. ඇයට දවසකට සාරි දෙකක් ඇඳීම එතරම් දෙයක් නොවේ. එසේ හැකියාවක් තිබුණත් එය කෙතරම් ලොකු අමනකමක් ද? වෙන දෙයක් නං කමක් නැහැ... අළු බඳුනක්...මොනිකා හදා ගන්න බැරිවීම ගැන මා ලජ්ජා විය යුතුය. ප්‍රේමයට ඇරුණු සිත් සතන් ඇතිව ගෙවූ අවුරුදු තුන හතරක් පමණ වූ කාලය තුළ මා මේ කටින් කොපමණ දේ කියා ඇද්ද? මා මෝපසාංගේ මාලය තෝරා දුන්නේ කෙතරම් පැහැදිලි ලෙස ද? මැටිල්ඩා පත් වූයේත් කෙතරම් භයානක ව්‍යසනයකටද? ඇය මුළු ජීවිතයම කාලකණ්ණි කරගත්තා නොවේද? දියමන්ති මාලය නැතිව බාලට යෑමෙන් වන්නේ මදි කමක් ද? මදිකම යනු සිතින් මවා ගත් මායාවක් මිස වෙන මොකක්ද?මිසිස් රණසිංහට ජපානයට ගොස් ආ මිතුරකු විසින් තෑගි කරන ලද අළු බඳුන ගැන මොනිකා කීවේ කෙතෙරම් ළාමක ලෙසද? හීල්ලූ හැටි මතක් වන විට ඇය සොයා ගොස් දත් හැලෙන්නට දෙකක් දීමට මට සිතේ. සිගරැට් නොබොන මිනිසුන් සිටින ගෙදරකට අළු බඳුන් කෙළ ගහන්නද? අමුත්තන් සඳහා නම් අවශ්‍ය අළු බඳුනක් පමණි. මිසිස් රණසිංහට ලැබුණු ජාතියේම එකක් මොකටද?එදා රෑ කෑම ගනිද්දී ඇය කී ඒ අළු බඳුනේ හැඩය මට මතක ඇත. පොකුණක දිය කෙළියේ යෙදුණු කුරුලු ජෝඩුවක රූපකාරයෙන් තැනුණු අළු බඳුනක් කොළඹ සාප්පු දෙක තුනකට ගියා නම් සොයා ගන්ට තිබුණි. එහෙත් මෙය එතරම් මහන්සි විය යුතු දෙයක්ද? මොනිකාට අවශ්‍ය දෙයක් වෙතොත් මා එය සැපයිය යුතුය. එනිසා පළමුවෙන්ම ගිය ජපන් සාප්පුවේ තිබුණු ඒවායින් රුපියල් විසි දෙකකට අළු බඳුනක් මිලයට ගත්තෙමි.‍නිමල් තවත් සැරයක්... ගොනා... ඔය කාර් එකට පුළුවන් ද නූල් රෝද පාහන්න...ඒයි දුවපන් ගෙට...නිමල් නැගිට නූල් රෝදය එතැනම දමා ගෙට දිව්වේය. නූල් රෝදය ටික දුරක් පෙරළී ගොස් පාපිස්ස ළඟ නතර විණ. ‍‍මොනිකා පැමිණ ගුවන්විදුලි යන්ත්‍රයේ යතුර කරකවා ගෙට ගොස් ගතවූයේ මොහොතකි. කෝපයෙන් සිටින මම ඇය හා වචනයකුදු කතා නොකළෙමි. ඇය කතා නොකළ එක භාග්‍යයෙකි. ගුවන්විදුලිය මහා ගෝරනාඩුවක් නගයි. රුපියල් අටසිය පනහකට ගෙනා මෙවලමකි මේ. මම යළි යතුර කරකවා එය නවතා දැමීමි. ගෙනා දා සිට, මෙතෙක් මා කියවූ පහත්ම රහස් පරීක්ෂක කතාවකින් ලද තරම් ආස්වාදයක් ඉන් නොලදමි. එය ද මොනිකා කළ නාස්තියකි.මොනිකා මෙතෙක් කල් මා සමඟ විසීම ගැන ද දැන් මට පුදුම සිතේ. පෙර කී තරම් විසිතුරු අළු බඳුනක් උවමනා වූ ඇයට, රැලි ගැසුණු කෙස් කලඹක් ඇති - මනහර මුහුණක් ඇති - මට වඩා වස්තුව ඇති එකකු ඕනෑ නොවීම පුදුමයකි. නෑඹිලියක් මෙන් හිසට ඇලෙන්නට හිස පීරන - කිලිටි නැති වන සේ පමණක් ඇඳුම් අඳින - උණහපුළු මුහුණක් ඇති මා වෙත ඇය සිටීම ද ඇදහිය නොහැක්කාක් මෙනි.වාහනයකට මට ඇත්තේ වෙලාවට වැඩට යන්ට පමණක් ප්‍රමාණවත් වන මයිනර් කබලකි.අළු බඳුන.... මේ තරම් මෝඩ ගැහැනියක් බැඳගත්ත එක ගැන මා ලජ්ජා විය යුතු නොවේද? මේ තරම් මෝඩ මැය සිනමා නළුවකු මෙන් රූපයක් ඇති කෙනෙකු සොයා නොයන එක පුදුමයක් ද? මට ප්‍රේම කළ කාලය තුළත් මා හා විවාහ වූ කාලයේත් ප්‍රකෘති සිහියෙන් නොසිටියාවත්දැයි දැන් දැන් මට සැක සිතේ.ජනේලයෙන් ඇතුළු වන සුළඟ ජනෙල් තිර පට ඔසවමින් හමයි.බිත්තියට යවන ලද කහ පාට පුල්ලි සහිත ලොකු කොලවලින් යුත් වැලක මුල් තදින් බිත්තිය බදා සිටී. මේ මුල් නිසා බිත්ති ඉක්මනින් දිරායන බව මට කිව හැකිය. එය උදුරා දැමිය යුතුය.මා බෑවී උන් පුටුවෙන් නැගිට්ටේ මුළු ගේ දොරම සොලවා ලන තරම් වේගයකිනැයි මට සිතේ.තිලකරත්න කුරුවිට බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=cr1410125</link>
    <topic>සංවර්ධනයට ගුවන් විදුලිය</topic>
    <author>මහාචාර්ය සුනන්ද මහේන්ද්‍ර</author>
    <content>සංවර්ධනයට ගුවන් විදුලියගුවන්විදුලි සේවයට බැඳී ස්වදේශීය සේවයේ සංගීත අංශයේ නිබන්ධ සම්පාදකවරයා වශයෙන් කාලය ගතවී යාම මට දැනුනේම නැත. මම බොහෝ වේලාවට උදේ පාන්දරින්ම අවදි වී ලිවිය යුතු දෑ ගැනත් හමුවිය යුතු පුද්ගලයන් ගැනත් මෙනෙහි කරන්නට පටන් ගනිමි.ගුවන්විදුලි කාර්යාලයේ ඇතුළත සිදුවන බොහෝ වෙනස්කම් මගේ ජීවිතයට එතරම් බලපෑවේ යයි මට නොසිතිණ. ඒ මන්ද යත්, අප කීපදෙනකුගේ ඇසුර දිනෙන් දිනම තරවෙමින් පැවැති හෙයිනි. බොහෝ අලුත් දෑ කෙරෙහි සිත යොමු කිරීමටත්, පැත්තකට වී අලුත් පොත්පත් කියවීමටත් කාලය ලබා ගැනීමටත් මා මෙහෙයවූ අය වූහ. ඉතා කලබලකාරී ලෙස තම ජීවිතය ගෙවන අය මෙන්ම ඉතා සන්සුන්ව තම කාලය ගතකරන අය ද මට හඳුනාගත හැකිවිය.මා ගුවන්විදුලියට බැඳුණු මුල් කාලයේ මහා අධ්‍යක්ෂවරයා වශයෙන් පරිපාලන කටයුතු ඉටු කළ වින්සන්ට් පණ්ඩිත මහතා වෙනත් රාජකාරි කටයුත්තකට මාරුවී ගිය අතර එම තනතුරට පත්වී ආවේ නෙවිල් ජයවීර නම් වූ පරිපාලකවරයෙකි. ඔහු අප හැම දෙනකුම කැඳවා තම ප්‍රතිපත්ති හෙළිකළේය. කුමක් හෝ හේතුවක් නිසා දෝ එම රැස්වීමේ දී ජයවීර මහතා මදෙසට ඇඟිල්ල දිගු කොට කී දෙයක් මට අමතක නොවේ.“අපට සිදුවෙනවා සංවර්ධන කටයුතුවලට ගුවන්විදුලි මාධ්‍යය යොදාගන්නට. මම කියන්නේ ඔබ වැනි කෙනකු පවා ඒ සඳහා උරදිය යුතු බවයි. ඔබත් සංවර්ධන කටයුතුවලට ඔබේ වැඩ සටහන් යොදවා ගන්නවා නම් හොඳයි.” මා දෙසට ඇඟිල්ල දිගුවූ නිසා, ඒ කිනම් කාරණයක් නිසා සිදුවීද යන්න පිළිබඳව මම අන්දමන්ද වීමි.“මම සංවර්ධන කටයුතු ගැන මුකුත්ම දන්නේ නෑ” මම නොබියව කීමි. මා පොට වරදවා ගත් බවක් හැඟවූ මගේ වැඩසටහන් නිෂ්පාදක සගයින්ගෙන් සමහරු අමුතු හිනාවක් පෑහ.“මුකුත්ම දන්නේ නැත්නම් අපට පුළුවන් අවශ්‍ය පුහුණුව සැලසුම් කරන්නÓයි ඊළඟට ජයවීර පරිපාලකයා කී බව මට මතකය. මම හිස සලා අනුමත කළෙමි.“මම කැමතියි ඔබව ටිකක් මුණගැහිලා කතාකරන්නÓයි ඊළඟට ජයවීර කී බව පමණක් මට මතකය. ඔහු තම නිල රාජකාරිය අකුරටම කරන්නකු බව ඒ වන විට ප්‍රසිද්ධ වී තිබිණි. ඒ මහා රැස්වීම අවසන් වූ පසුව මගේ වැඩසටහන් සගයෝ මා වටකර ගත්හ. සියල්ල සිදුවූයේ 6 වැනි මැදිරියේදීය. කටයුතු කතාබහ කෙරුණේ ඉංග්‍රිසියෙනි. මට කිසියම් දඬුවමක් ලැබෙනු ඇතැයි යන අනියත බියක් මා තුළ තෙරපුණු බව මට මතකය. එහෙත් මම නොසැලී සිටියෙමි. මා සමීපයට පැමිණි මඩවල රත්නායක සහ දයානන්ද ගුණවර්ධන යන මිතුරෝ මා සමඟ ඒ පිළිබඳව පශ්චාත් කථනයක යෙදුණහ.“ඇත්තටම ඒ විදිහට කිව්වේ ඇයි?” මඩවල ඇසීය. මා ඊට ප්‍රතිචාර දැක්වූයේ කෙසේද?“ඉතින් මම නොදන්න සංවර්ධනයක් ගැන බොරු කියන්නේ මොකටද?” මම පෙරළා ඔවුන්ගෙන් ඇසුවෙමි. “මොකක්ද සංවර්ධනය කියන්නේ?” මම තවදුරටත් ඇසුවෙමි.මට මතක හැටියට නෙවිල් ජයවීරට පමණක් නොව, සෙසු බොහෝ ඉහළ නිලධාරීන්ගේ එක් ප්‍රබල මතයක් වූ‍ෙය් රජයේ සංවර්ධන කටයුතුවලට ගුවන්විදුලි මාධ්‍යය මඟින් ප්‍රචාරයක් ලබාදිය යුතු බවය. එය ‍කෙසේ කළ යුතුද යන්න පිළිබඳ ඔවුන් තුළ අබමල් රේණුවක අවබෝධයක් තිබූ බවක් නොහැඟිණ. නිර්මාණශීලී වැඩ සටහන්වලින් පවා ඔවුන් බල‍ාපොරොත්තු වූයේ එසේ රාජ්‍ය සංවර්ධන කටයුතුවලට තල්ලුවක් ලබාදීමයි. මේ සම්බන්ධයෙන් නෙවිල් ජයවීර තුළ කිනම් ආකාරයක ගුවන්විදුලි මොඩලයක් තිබිණ ද යන්න ඔහුගේ කතාබහින් වටහාගත හැකි විය. එක් එක් රජයේ දෙපාර්තමේන්තුවල ඉහල නිලධාරීන් ගෙන්වා ඔවුන් සමඟ රාජ්‍ය සංවර්ධන ප්‍රතිපත්ති පිළිබඳව කතාබහ කිරීමත් ප්‍රධාන අංගයක් වීය.“නිශ්ශබ්දවෙලා ඉන්නේ නැතිව ඒ විදිහට තමන්ගේ අදහස් ප්‍රකාශ කරපු එක හොඳයි” යන්න දයානන්ද ගුණවර්ධන සහ තවත් අයගේ අදහස විය.ගුවන්විදුලිය ඔස්සේ සංවර්ධන වැඩසටහන් ගලා එන්නට පටන් ගැනීමේ ආරම්භය සිදුවුණේ එලෙස යයි මම සිතමි. එහෙත් මගෙන් සිදුවූයේ අවම දායකත්වයකි. එක්දිනක් ජයවීර පරිපාලකයා තමන් මුණගැසීමට එන්න යැයි මට පණිවුඩයක් එවා තිබිණ.“සර්ට, ලොකු සර් එන්ට කියනවාÓයි මා හමුවට පැමිණි ඩයස් නමැති කාර්යාල කාර්ය සහායකයා කීය.මම ජයවීර මහතා හමුවීමට ගියෙමි.මම ජයවීර මහතාගේ කාමරයට වැද පැත්තකට වී බලා සිටියෙමි. තමන් නියැළී හුන් කිසියම් ලියැවිල්ලකින් මිදුණු ඔහු මදෙස බැලුවේ ළෙන්ගතුකමකිනි.“මට ඔබ ලවා පොඩි ‍පහේ උපකාරයක් ලබාගන්නට වෙලා තිබෙනවා. පුළුවන්ද දන්නේ නෑÓයි ඔහු කීවේ ඉංග්‍රිසියෙනි.“මොකක්ද මගෙන් කෙරෙන්න ඕනෑ” මම ඇසුවෙමි.“ඔබ නාට්‍ය කලාව පිළිබඳව ලොකු උනන්දුවක් දක්වන කෙනෙක් බව මම දන්නවා” ඔහු පවසත්ම මා තුළ ඇතිවූයේ ඉමහත් සතුටකි.“මට ඇමෙරිකන් සෙන්ටර් එකේ කතාවක් පවත්වන්නට වෙලා තිබෙනවා විදේශික පිරිසකට. ඉතින් මට ඔබ ලවා තොරතුරු ටිකක් සම්පාදනය කරවාගන්නට ඕන”“මොනවාගේ තොරතුරුද?” මම ඇසුවෙමි.“දැන් ටික කාලෙක ඉඳල ඇමෙරිකන් නාට්‍යවල ආභාසය ලාංකික නාට්‍ය කලාවට ලැබිල තිබෙනවා නේද?”‍Óඔව්”“ආන්න ඒ ගැන තමයි තොරතුරු ඕනෑ. විශේෂයෙන්ම ටෙනසි විලියම්ස්ගෙ නාට්‍ය චින්තනය අපේ නාට්‍ය කලාව පෝෂණය කිරීමට සමත්වෙලා තිබෙන්නේ කොහොමද කියන කාරණය දැනගන්ට වෙලා තිබෙනවා.”“මම ඒ වැඩේ ඉටු කරලා දෙන්නම්”“බොහොම ස්තුතියි”මා තවදුරටත් එතැන නොරැඳී යන්නට හැරෙත්ම පිවිසියේ ප්‍රවෘත්ති අධ්‍යක්ෂවරයා ලෙස එකල සේවය කළ කුලසිරි අමරතුංග මහතාය.කුලසිරි අමරතුංග මහතා, නෙවිල් ජයවීර මහතාගේ සමීප මිතුරකු බව මා දැනගත්තේ ඔවුන්ගේ කතාබහ කෙරෙන්නටත් පෙරාතුව සිටය. කුලසිරි හා නෙවිල් විශ්වවිද්‍යාල මිතුරෝ වූහ. නෙවිල් අධ්‍යයනය කර ඇත්තේ දර්ශනවාදයයි (Philosophy). කුලසිරි අධ්‍යයනය කර ඇත්තේ ඉතිහාසය හෝ ආර්ථික විද්‍යාව විය යුතුය. දෙදෙනාම ඉංග්‍රිසි බස මැනවින් භාවිතයට ගත් අය වූහ.“මම සුනන්ද ලව්වා පොඩි වැඩක් කරවා ගන්ටයි හදන්නේ?Óයි කීවේ නෙවිල්ය.“මොකක්ද නාට්‍යයක් ලියවා ගන්නද?Óයි ඇසුවේ කුලසිරිය.“නෑ ඊට වැඩිය ලොකු වැඩක්”ඉන්පසුව මගෙන් අපේක්ෂිත කාර්යය ගැන කතිකාවක් ඇතිවිය.“දැන් කාලේ ටෙනසි විලියම්ස්ගේ නම හරියට ඇහෙන්නේ අපේ රටේම නාට්‍යකාරයකුගේ නමක් වාගේ. ඒක එහෙම නේද?Óයි ඇසුවේ කුලසිරි අමරතුංගය. කුලසිරි, බොහෝ දේ ගැන පරිශීලනය කළ කෙනකු බව මා දැන සිටියේ ඔහු ඊට කලකට උඩදී ගුවන්විදුලිය බිහි කළ ‘තරංගනී’ සඟරාවේ කතුවරයා වශයෙන් සේවය කළ අවධිය සිහිපත් කරගනිමිනි. ටෙනසි විලියම්ස්ගේ නාට්‍යවලින් එකල ලාංකික නාට්‍යකරුවා ලද පරිවර්තන හා ඡායානුවාද ආභාස පිළිබඳ මා දන්නා තොරතුරු බිඳක් හෙළිකළෙමි.“සුගතපාල ද සිල්වා” ‘හෙලේ නැග්ග ඩෝන් පුතා’ යනුවෙන් කළේ Cat on a hot tin roof (කැට් ඔන් අ හොට් ටින් රූෆ්), හෙන්රි ජයසේන ‘අහස් මාලිගා’ කළේ. glass menagerie ආශ්‍රයෙන්. එස්.කරුණාරත්න නාට්‍යයක් කෙරුවා, I rise in flames cried phoenix නාට්‍ය ඇසුරින් ‘හිරු අවරට ගියාදෝ’ කියල. වැලිකල රත්න කියන නාට්‍යකරුවා Rose Tattoo ආශ්‍රයෙන් ‘මවක් හා දුවක්’ කියල නාට්‍යයක් කෙරුවා. තවත් හුඟක් නාට්‍ය කරල තියෙනවා. මම ලියල ගෙනත් දෙන්නම්. නෙවිල් හා කුලසිරි ඔවුනොවුන්ගේ මුහුණු බලාගත්හ. මට තවදුරටත් එහි රැඳී සිටීමෙන් එතරම් පලක් නොවූ බව සිහිවිය.“Please see that you write in capsule form” යනුවෙන් ජයවීර ඉංග්‍රිසියෙන් කී වචන මේ මොහොතේත් මගේ මතකයට නැඟේ. මෙහිලා ඔහු භාවිතයට ගත් ඒ යෙදුම එනම් “Capsule form” (කැප්සියුල් ෆෝර්ම්) යන්න මට ආගන්තුක වුවද එහි අරුත වටහා ගැනුම අපහසු නොවීය. ‘කැප්සියුල්’ යනු ඖෂධ‍ෙව්දයේ එන යෙදුමකි. කිසියම් ඖෂධයක් අසුරා පිළිවෙළක් කිරීම’ ‘කැප්සියුල්’ කිරීමක් ලෙස සැලකිය හැකිය. ජයවීරයන්ට උවමනා කරන්නේ ද මා ලවා ඒ කටයුත්ත කරවා ගැනීමකි.මම, සිදුවූ සියල්ල මා මිත්‍ර දයානන්ද ගුණවර්ධනයන්ට පැවසුවෙමි. ඔහු තම දකුණතින් මුව වසාගෙන සුපුරුදු නිහඬතාවෙන් මඳක් කල්පනා කරමින් සිට මා සමඟ කතාබහ කරමින් සිටින බව අමතක වුණා සේ සලකා යන්නට ගියේය. ඒ දයානන්දයන්ගේ ස්වභාවයකි. ඔහුට අන් බොහෝ දෙනකුට නොමැති මතකයක් ඇති අතර, අන් බොහෝ දෙනකුට වඩා අමතක වන ස්වභාවයක් ද පැවැතිණ. මේ හේතුවෙන් මට වූ එක්තරා ඇබැද්දියක් සටහන් නොකළහොත් මගේ මේ සටහන් පෙළින් යමක් ගිලිහී යන බවක් මට සිතේ.මහාචාර්ය සුනන්ද මහේන්ද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=cr1410126</link>
    <topic>සාහිත්‍ය ප්‍රශ්න පත්තරය</topic>
    <author>ඉනෝකා පෙරේරා බණ්ඩාර</author>
    <content>සාහිත්‍ය ප්‍රශ්න පත්තරයපොත් කියැවීමේ පුරුද්ද විමසන මෙම ප්‍රශ්න මාලාව ඇරැඹෙන්නේ, පාඨක ඔබටත් ගත හැකි යමක් එහි ඇති බැවිනි.ඔබේ ප්‍රියතම ප්‍රබන්ධ කෘතිය...මහාචාර්ය සෝමරත්න බාලසූරියෆ්ලෝබෙයාර් ගේ ‘මැඩම් බුවාරි'. ප්‍රංශයේ ධනවාදී සමාජ ආර්ථිකයක් ගොඩනැඟෙමින් තිබූ සමයෙක මිනිස් වටිනාකම් අවලංගු කාසි බවට පත්වෙමින් තිබූ ආකාරයත් නොමිනිස්කම් ඉස්මතු වූ ආකාරයත් මේ නවකතාවෙන් අපූරුවට ඉදිරිපත් කරනවා.එසේම, මේ නවකතාව ආකෘතිමය වශයෙන් ඉතාමත් උසස් එකක්. එහි භාෂා පරිහරණය හා සංක්ෂිප්තභාවය ඉතාමත් උසස් එකක්.ප්‍රබන්ධ නොවන කෘතිය...‘What is Literature’ හෙවත් ‘සාහිත්‍ය යනු කුමක්ද...’ මෙහි කර්තෘ ‘ෙෂාන් ෙපා්ල් සාෙත්‍ර'. මෙය, සාහිත්‍යය හා ආසන්න සෙසු කලා, සමාජය හා සම්බන්ධ කර තියුණු දාර්ශනික විග්‍රහයකට ලක් කර තිබෙන කෘතියක්.මේ දිනවල ඔබ කියවන්නේ...කැත්ලින් ජයවර්ධනගේ ‘මහසෙන්'. එය තරමක් ගැඹුරින් රචනා වී තිබෙන නවකතාවක්.කෙනකුට කියවන්න යැයි ඔබ නිර්දේශ කරන කෘතින් තුනක්...විරාගය - ඉංග්‍රීසි යුගයේ පහත රටින් නැඟීගෙන ආ ආකල්පවලට නතු වූ, ඒ ආකල්පවල නිසරු හර, පුරුෂාර්ථවලට එරෙහිව සටන් කෙරූ අහිංසක වීරයකුගේ චරිතයක් (අරවින්ද) ඉන් මනාව නිරූපණය වනවා.යුගාන්තය සහ කලියුගය - විරාගයට පසුකාලීන යුගයේ මධ්‍යම පාන්තික පවුල්වල, ධනවාදී සමාජ රටාව තුළ වැඩිදියුණු වූ පවු‍ල් අතර ආකල්ප - විකල්ප ඝට්ටනය මේ පොත් දෙකෙන්ම මනාව ‍නිරූපණය වනවා.පොතක ඔබ වඩා වැදගත්කොට සලකන්නේ රචනා ‍ෙශෙලියද? අන්තර්ගතයද... නැතිනම් අවසානයද...අන්තර්ගතය. අන්තර්ගතය සමඟයි භාෂාව ගොඩනැ‍ඟෙන්නේ. ඒ නිසා අවසානය මා එතරම් තකන්නේ නැහැ. හොඳ අන්තර්ගතයක් ඇත්නම් එහි භාෂාවත් ඉබේම හොඳ වනවා.ඔබ ළමා කාලයේ දී කියැවූ හොඳම පොත...‘රොබින්සන් කෲසෝ'. එවිට මා කුලියාපිටිය සෙන්ට්‍රල් හි හයේ පන්තියේ ඉංග්‍රිසි පොතයි මා කියවා ඇත්තේ.ඔබ කියැවීමට කැමැති විශේෂ වර්ගයක පොත් තිබෙනවාද...සාහිත්‍යය, ඉතිහාසය, දේශපාලනය, සමාජ විද්‍යාව, ස්වභාව සෞන්දර්ය හා ස්වයං ලිඛිත චරිතාපදානයන් යටතේ ලියැවුණු පොත් මගේ ප්‍රියතම කෘතීන් කිව හැකියි.මෙතෙක් කියැවූ පොත්වලින් ජීවිතයට ලැබුණු දේ...ජීවිතයේ බොහෝ ප්‍රශ්නවලදී උපේක්ෂාවෙන් බැලීමට හැකියාව ලැබීම සහ සිතෙහි චංචල භාවයකින් තොරව සමාජයට මුහුණදීමේ ශක්තිය මා ලැබුවේ පොත් කියැවීමේ පුරුද්ද තුළින්.ඔබට අනුව, පොතකින් තැනුණු හොඳම චිත්‍රපටය...‘Death in Vanice’ චිත්‍රපටය. එය තෝමස් මාන් නම් ලේඛකයාගේ ‘Death in Vanice’ කෘතියෙන් නිමැවූ චිත්‍රපටයක්.ඔබ ඉහළින්ම අගයන කතුවරයා...මාර්ටින් වික්‍රමසිංහ. ඔහු සමාජ විද්‍යාව, මානව විද්‍යාව, ඉතිහාසය, ලෝක සාහිත්‍ය, පැරැණි සාහිත්‍යය කියවා පරිපූර්ණ වූ ලේඛකයෙක්. ඔහුගේ ‍නවකතාව සෑමවිටම සමාජ ප්‍රශ්න හා බද්ධිතයි. ඒ වගේම ඔහුගේ නවකතා හුදු මනඃකල්පිතයන් නෙවෙයි.ඒ වගේම ‘තුර්ගිනිව්’ කියන රුසියානු ‍ලේඛකයාටත් මා ප්‍රියයි. ඔහු ජීවිතය රමණීය ලෙසත් ගැඹුරින් හා සියුම් ලෙසත් දකින ලේඛකයෙක්.ඔබේ ප්‍රියතම සම්භාව්‍ය කෘතිය...ජාතක පොත. එය ඕනෑම වෙලාවක කියැවීමට සුදුසු පොතක්. රසවිඳීමටත් ජීවිතය කිසියම් අවබෝධයක් ලැබීමටත් චංචල සිත සන්සුන් කර ගැනීමටත් වගේම මෙහි භාෂාවෙන්, පෝෂණය ලබන්නටත් හැකියි.ඔබේ ප්‍රියතම පරිවර්තන කෘතිය...මා විසින් පරිවර්තනය කළ පිටස්තරයා හෙවත් ‘Outsider'. ජීවිතයේ හායන (කනගාටුදායක) පක්ෂයට ඉඩක් නොදී සුබවාදීව සහ යහපත් ලෙස ජීවත්වීමේ සිතිවිලි ධාරාවක් මේ කෘතියේ අන්තර්ගතයි.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=cr1410127</link>
    <topic>දොස් නිදොස්</topic>
    <author>ඩී. එ‍ෆ්. කාරියකරවන</author>
    <content>දොස් නිදොස්එක් - අක් අකු - අකඑක් - අක් හා අකු - අක ගැන පුංචි තිරයේ කතා කරනු අසන්නට ලැබිණි. මේ පාඩම මා උගත්තේ අසූ වසරකට පෙර ගමේ පාසලෙනි. එහෙත් එදා උගැනීම කළ නිවැරැදි අන්දමට ම නො වේ මෙදා අසන්නට ලැබුණේ. එදා කුඩා අපට අසන්නට ලැබුණේ සිදතේ ඇති නිවැරැදි අන්දමට ය.එහි වූයේ මෙසේ ය.පුරුෂලිංග උක්ත ප්‍රත්‍යයය : එක්පුරුෂලිංග අනුක්ත ප්‍රත්‍යය : අකුස්ත්‍රීලිංග උක්ත ප්‍රත්‍යය : අක්ස්ත්‍රීලිංග අනුක්ත ප්‍රත්‍යය : අකඑහෙත් කලෙකට පසු අපට අසන්නට ලැබුණු ‘වැරැදි ක්‍රමයක හැටියට ස්ත්‍රී පුරුෂ දෙක ම වැරැදි වූයේ ‘අකු හා අක’ වෙනුවට ‘එකු’ යන්නක් යෙදීමෙනි.නිදසුන් ‘මිනිසෙකු’ හා ‘ස්ත්‍රියෙකු’ යනුවෙනි.‘එකු’ නමින් අනුක්ත ප්‍රත්‍යයක් නැත. එහෙත් එසේ යොදන්නට පටන් ගත් ඇතැමෙක් ‘එකු’ යන්නක් අලුත් වියරණ පොත්වලට ද ඇතුළු කළේ ය. ඒ වූකලි හිතුවක්කාර කමෙකි.පසුගිය 30 වැනි දින අධ්‍යාපන වැඩ සටහනක් පුරාම දකින්නට ලැබුණේ ‘මිනිසෙකු’ යන්න ය. එය වැරැදි ය. නිවැරැදි වදන ‘මිනිසකු’ යන්න ය. අතින් දමන කොම්බුව අකුළාගත යුත්තෙකි. සතියකට දින තුන හතරක් ම කෙස් පැළෙන තර්ක විතර්ක ඇතිව වැඩකට නැති අනන් මනන් පවසන්නේ නැතිව කාටත් අවශ්‍ය සිංහල භාෂාව හරිහැටි උගන්වන්නට උත්සාහ ගන්නේ නම් කොතරම් අපුරු ද?ඔක්තෝබර්ගිය අවුරුද්දේත් ලියුවා නොවේ දැයි ඔබ අසනු හැකි ය. ගිය අවුරුද්දේ පමණක් නො ව එපිට අවුරුද්දේත් ලියුවා මතක ය. මෙසේ දිගටම ලියන්නේ වරදනු දකින නිසා නොවේ ද?ඔක්තෝම්බරයැයි වැරැදි අන්දමට ලියා තිබෙනු මේ ඔක්තෝබර් 1 වැනිදාත් පුංචි තිරයේ දකින්නට ලැබිණි.OCTOMBER යනුවෙන් වද‍ෙනක් නැති, මැදට ‘M’ වැටෙන්නේ ‘සැප්තැම්බර්’, නොවැම්බර් හා දෙසැම්බර් යන මාසවල පමණි. ඔක්තෝබරයට ‘M’ නැත.සැප්තැම්බර් 30 වැනිදාට පසුව යෙදෙන දවස ඔක්තෝබර් 1 ය. එහෙත් අද සමාජවාදි රටවල නොවැම්බර් 1 වැනිදා ද ‘ඔක්තෝබර් විප්ලවය’ යනුවෙන් හඳුන්වනු ලැබේ. එදා එම විප්ලවය යෙදුණේ ඔක්තෝබර් 1 වැනිදාය. අද දින දර්ශනයේ හැටියට එය වැටෙන්නේ නොවැම්බර් 1 වැනිදාට ය. එහෙයිනි නොවැම්බර් 1 වැනිදා ‘ඔක්තෝබර් විප්ලවය’ වන්නේ.ජාඩියට මූඩියස්ත්‍රී පුරුෂ ජෝඩුවක් හෝ යම්කිසි මිතුරන් දෙදෙනකු හෝ ඉතා ම හොඳින් ගැළපෙනු දුටු විට ඔවුන් උපමා කරනු ලබන්නේ ජාඩියට මූඩිය වගේ ය කියා ය.ජාඩි යනු දෙමළ වචනයෙකි. එය ලොකු මුට්ටියකි. මේ මුට්ටිය නැතහොත් හැලිය බෙහෙවින් පාවිච්චි කරනුයේ ගොරකා හා ලුණු දමා මස් වර්ග කල් තබා ගැනීමේ ක්‍රමයට ය. එය ද ජාඩි දැමීම යනුවෙන් හඳුන්වනු ලැබේ. ඒ, ලුණු දමන මස් වර්ග වලටද යෙදෙන්නේ ජාඩි යන්න ය.මෙසේ ලුණු ගොරක කවා මුට්ටියක අසුරනු ලබන මාළුවලට හුළං වැදුණොත් එය නියම තත්ත්වයට එන්නේ නැත. නරක් වේ. ඒ නිසා එම හට්ටිය හෝ මුට්ටිය වැසෙන පියන නැත්නම් මූඩිය ඉතා හොඳින් තද විය යුතු ය. එසේ ඒ පියන හොඳින් තදවීම ය ජාඩියට මූඩිය යන නමින් හඳුන්වනු ලබන්නේ. හුරස් පරස් ඇති විට ඒ ජාඩියේ මූඩිය හොඳ වන්නේ නැත.බණ්ඩාරනායකවරුන් අද සැමරේ‘බණ්ඩාරනායකවරුන්’ යනු අනුක්ත පදයෙකි. එයට ‘සැමරේ’ යනු ආඛ්‍යාතය අනුක්ත වේ. නිවැරැදි විය යුත්තේ ‘බණ්ඩාරනායකවරු අද සැමරෙති’ යන්න ය.වටලති‘බන්ධනාගාර නිලධාරීන් පාපන්දු නිවහන වටලයි’නිලධාරීන් යන්න ද අනුක්ත පදයෙකි. එය උක්ත රූපයෙහි යෙදිය නො හැකි ය. නිවැරැදි විය යුත්තේ ‘බන්ධනාගාර නිලධාරීහු පාපන්දු නිවහන වටලති’ යන්න ය.පැමිණි“ලංකාවට ආපු ලොකුම මඩුවා කෑලි කපා ලක්ෂයකට විකුණයි”‘ආපු’ යන්න ග්‍රාම්‍ය වචනයෙකි. එය නිවැරැදි විය යුත්තේ ‘ආ’ හෝ ‘පැමිණි’ හෝ ‘ගොඩ ගසන ලද’ යනුවෙනි. මෙයට හොඳම වචනය ‘ගොඩ ගසන ලද’ යන්නයි. සිදුවී ඇත්තේ එයයි.ඉදිකටු නූල්ජාඩියට මූඩිය වැනි තවත් කතාවෙකි ඉදිකටු නූල! නිතර ම නූල යන්නේ ඉදිකටුව පස්සෙනි. ඉදිකටු නූල ය කියන්නේ එයට ඇමුනු නූල ය.ඇතැම් විට දෙදෙනකු එකට ඉන්නේ ඉදිකටුවේ ඇමුනු නූල මෙනි. අන්න ඒ අයටයි මේ කතාව කියන්නේ.ඉදිකටුවනූල් දමා මහන කටුව ඉදිකටුව ය. ඉඳි නො වේ. ඉඳි නම් වන්නේ ඉඳි ගස්වල කටු ය.ඉදිකටු සිදුර“ඔටුවා ඉදිකටු සිදුරෙන් අහස බැලීම” වැනි යැයි බයිබල් කතාවක් වේ. මේ කියන්නේ මහන ඉදිකටුවේ සිදුර යන්න නො වේ. කාන්තාරයේ ගුහාවක වූ එක්තරා කුඩා සිදුරක් ගැන ය. එය අපේ රටේ යෙදෙන්නේ “කණ කැස්බෑ විය සිදුරෙන් අහස බැලීම” යනුවෙනි.“ගොසිප්වලින්”“ගොසිප්වලින් ජනප්‍රිය වන්නට වුවමනාවක් නෑ”පසුගිය සිකුරාදා ලොකු සිරසෙකි. මොනවා ද මේ “ගොසිප් ය” කියන්නේ. එය සිංහල වචනයක් නම් නො වේ.‘වැඩි වේ’‘මාතර බල්ලන් වැඩිවේ’ මෙය ලොකු අකුරෙන් ඇත්තේ ද අර පත්‍රයේ ය.‘බල්ලන් වැඩි වේ’ යන්න වැරැදි වැකියෙකි.වියරණය නො මැරෙන පරිදි නම් මෙය කිව යුත්තේ මෙසේ ය. “මාතර බල්ලෝ වැඩි වෙති”‘නිදන්’“නිධන් හෑරු තිදෙනකු දැලේ”‘නිධන් හෑරු’ යන්න එතරම් සුදුසු නැත.‘නිදන්’ හා ‘නිධන්’ යන දෙවදනම නිවැරැදිය. එහෙත් ‘හැරීම’ යන ලිහිල් වදන හා එක්වන විට එය ‘නිදන්’ වීම මැනැවි.උඩුපිරීමගෙදරක බල්ලකු යටි ගිරියෙන් කෑ ගැසීම උඩුපිරීම නැත්නම් උඩුබුරලීම යනුවෙන් හඳුන්වනු ලැබේ.මෙය ද කනකොකා හැඬීම වැනි අසුබ ලකුණක් හැටියට සලකති.ගෙදරක බල්ලකු උඩු බුරන්නේ ඒ ගෙදර මරණයක් සිදුවීම ළං ළංව එන බව දැනුම් දීමක් වශයෙන් ය යන්න මේ රටේ ඇතැමුන් තුළ පවතින විශ්වාසයකි.කන ගැසීමයමකු යමක් කරන්නට සිතන විට හෝ සැරැසෙන විට ගෙදර බල්ලකු කන ගැසීමෙන් එක්තරා අන්දමක ශබ්දයක් නැගීම ද අසුබ ලකුණක් හැටියට සලකනු ලැබේ.මේ කන ගැසීම ද හරියට හූනා ඇඬීම වැනි අසුබ ලකුණක් ය යනු ජනවහරේ පවත්නා සාමාන්‍ය මතයයි.ඩී. එ‍ෆ්. කාරියකරවනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=cr1410128</link>
    <topic>කව් සිළුමිණ</topic>
    <author/>
    <content>කව් සිළුමිණ සංස්කරණය - රත්න ශ්‍රී විජේසිංහසට­හන - කාලීන අත්දැ­කී­මක් නිමිති කර ගන්නේ වුව, මේ අපූරු කවි­යකි. මහා පොත් සල්පි­ලක විකි­ණෙන නැණ නුවන හා විඳීම් හමුවේ මානව චර්යාව ද විවිධ වේ. පරි­භෝ­ජ­න­වාදී චරි­තාංග සේ ම එහිදී ක්‍රය ශක්තිය හීන වූ චරිත ද මුණ ගැසේ. උපුල් මේ සියලු කරුණු සංක්ෂිප්ත කොට ප්‍රති­මුඛ කොට දක්වන්නේ ප්‍රති­භා­න්වි­තව ය.පොත් විසුළ මහ දෙවොල එහි ඇදෙන ජන ගඟුල බුදු නෙතක් මුනි වතින් ඒ අභි­යස වැඩ හිඳිත් නොතිත් රස නොවෙද බස යුහු­සු­ලුව මිනිස් ඇස විසුළ මඟි බඳුන ලෙස ‍හොවාගත් මුහුල අස ජංග­මය රුවා ගත් වර­ඟ­නකි ඇදෙන යස වෙළෙඳ පිල් පසු­ක­රන විටෙක පොත් විම­ස­මින බැදි විළඳ හප කරන මදු මතුර ජප කරන නෙතඟ දැල් නෙළන්නී හස බුබුළු නගන්නී කොකා කෝලා අමොද දෙතොල'- තර රුවන්නී මුළු ගැනුණු පොත් පෙළ ද කුළු ගැනුණු ලෙස හිඳිත දැනුම දෝ මේ කුකුස නැතොත් සල්පිල් සවස හිම කිරම විලා­සෙන මිනිස් කේතුන් අහින ඒ අතර බෙල සුන්ව පසුම්බි ද වෙයි හඬනඋපුල් සේනා­ධී­රිගේපසුසටහන - සැප්. 28 දා කව් සිළු­මි­ණෙහි ‘සිත්ගත් වැනුම්’ යටතේ තෝරා සට­හ­නක් ද ලියන ලද කවිය, 2012 වසරේ, ඩොමි­නික් චන්ද්‍ර­සාලි මුද්‍ර­ණ­යෙන් පළ­කළ ‘පබා­ව­තීට කවක්’ නම් කෘති­යෙහි පළවී ඇති පළමු කවි­යයි‍. එහෙ­යින් ‘ආද­ර­ණීය නන්ද’ ඩොමි­නික් ගෙන් සොර­කම් කර­ගත් කවකි. එය අයිති ඩොමි­නික්ට ය. මේ කාව්‍ය චෞර­යින්ට කුමක් කළ යුතු දැයි නොතේරේ. ඩොමි­නික්ට අපේ කන­ගා­ටුව පළ කරමු.සකසු  අව පැහැ ගෙවුණු මිරි­වැඩි රතු ලූනු උලා ඔප­කොට කඩ මාලු නිල ඇඳු­මට නිල් දමා වැඩි­පුර අකු­රට ගිය නුඹට ඇල්දි­යෙන් පිරි කුසට ලද එක ම ‍භෝජනය සිප් කිරි පමණි දිය­ණිය කෙබඳු ද ඒ අහර? ගසක් මෙන් නුඹ වැඩිණ මලක් සිර සේ පැලඳ සිනා­සෙන තුරු වැඩිණ විය­තුන් සබා මැද කළු ලෝගු රෙදි පෙරව වේදි­කාවේ හිඳිත, පිය­කුගේ ද‍ෑස් අග සතුට රූරා වැටිණවිමල් එම්. ගමගේ  අම්මයි අප්පයි නොකෑ බතක රස‍ ­ත­වම මගේ දිව­ගෙහි දැව­ටෙයි ඒ රස පසු­පස සැඟ වුණ දහ­ඩිය කිසි‍ව­කු­හට නොපෙ­නෙහි ඇළේ දොළේ දිය ග‍හේ වැලේ මල් අහුලා දුන් කවි දැව­ටෙන හද­වත නිල් තුරු වදු­ලෙන් වට මල් පඳු­රක සෙව­ණෙහි ඉදි වුණ සුන්දර අඩ­විය කිසි­වකු හරි හැටි තව නොදු­ටුව බව දැන උන් දෙගු­රුන් ඒ ගැන කිසි­වක් මෙලොව කිසි­වකු හට පවසා නැතකේ.පී.ඩබ්. ප්‍රියන්ත ජය­ලත්  විදා‍ ­නෙ­ත්‍ උ­පුල් ඉඳු­දුනු යටින් විදි­මිනේ නෙත්සර විදා හද පෙමින් සිරි­ඟර හැඟුම් නුගි­නුරා නඳා කර මසිත් කොඳ­මල දෙවුර මත හොවා - සඳ­වත සදා ඇය හිඳී ‘පිටුපා නො යන්නෙමි’ කියා කියා දෙන ලෙසින් අම­යුරු කවක් සිත නිවී - සැනැ­හෙන දයා බර හදින් අය­දින ඇගේ අත් දෙකින් වියා දුන් සෙනෙහෙ සළු­පට රනක් මෙන් අගී - දිදු­ළන තියා ගමි ළඟින් එය ජීවි­තය වන හෙයින් කාම ණී සිතුම් මීමැසි මියැ­සි­යෙන් ළයේ - උප­දින ප්‍රේම යේ කවිය අරු­මැසි සුගී­තය බැවි­න්‍ ­තාම සුබ නැකත් දව­සක් නැද්ද කිය කියා - දුක් වෙන රූම තී මගේ නළ­වනු පිණිස මම් ගයමි ගැයුම් සර මැකී සව­නත ගයන්නී ඇය ත් හෙමි­හිට සියුම් සර රටා හද සාරං­ගි­යෙහි මවා වැයුම් එහි ගෙනේ සවි­යක් පුර­න්නට පෙරුම් - සෙනෙ­හස් පියුම් විල්දි­යෙහි ජීවන මිහිර පුර­ව­මින්තබ්බෝවේ වික්‍රම  මඩ සෝදා රජ­වෙ­න්නට කලක් නෑ පුතේ මඩ පිටින් ම රජ­වෙන එක වටි­න­වා­ පුතේ ඉහළ ගෙට බෙද­න්නට කිසි­වක් ඉතුරු නෑ පුතේ පහළ ගෙට බෙද­න්නත් කිසි­වක් ඉතුරු නෑ පුතේ රැකි­යා­වට නුඹ ගියාට කොළො­ම්පු­ර­ හතේ සෙක්කු­ව­ලට රැව­ටෙ­න්නට නම් එපා­ පුතේ පස්යා­ලම උග­ස්ති­යල උග­න්න­ලා­ පුතේ සිදා­දි­යට නුඹ යැව්වේ නිව­න්ය­න්න ­පුතේකුරු­කු­ල­සූ­රිය මැද­ගෙ­දර  බොර දියේ කැකෑ­රෙන රොන්මඩ පපු­තුරේ සඟ­වාන පස් පියුම් පුබු­දන්න දුර ඈත සංසාරෙ පාව ආ හස­ඟන උල්ප­තක් සොයා යන ඉඩෝ­රය ළඟ නැව­තිලා කිරෙන් වෙන් කළ දිය­බිඳ දෙතොල් මත තැබු­වාට බෝ පිංධර්ම­පාල පති­රණමකා දැමු­වෙමි මම අද මගේ නිව­හනේ අංකය වීදියේ මුල් කෙර­වල වූ වීදියේ නාම පුව­රුව ඉවත් කරමි සංඥා කණු හැම පාරක තොට­කම එසේ මුත් මා කොහේ දැයි සොය­නවා නම් ඔබ තට්ටු කළ යුතුයි දොරට හැම නිව­ස­කම, හැම වීදි­යක ම නග­ර­යක ම රටක ම මේ දෙක ම සාප­යක් වගේ ම ආශි­ර්වා­ද­යක් ද වෙයි එන්නේ කොහේ මුත් ඔබ නිද­හස් ආත්ම­යක් හරහා ගත හැකියි ඔබට එය මගේ නිවස ලෙසඉන්දීය ලේඛිකා :- අම්රිකා ප්‍රීතම් (1919 - 2005) පරි­ව­ර්ත­නය :- කරු­ණා­ති­ලක හඳු­න්ප­ති­රණකිවි­ඳිය ගැන - පන්ජාබ ජාතික කිවි­ඳි­යක වූ අම්රිකා ප්‍රීතම් උපන්නේ 1919 දී ය. ඇය කාව්‍ය සංග්‍රහ 18 ක් ද නව­කතා 24 ක් ද, කෙටි­කතා සංග්‍රහ 15 ක් ද ඇතුළු ග්‍රන්ථ රැසක් පළ කර ඇත. ඉන්දීය පද්ම ශ්‍රී, සාහිත්‍ය ඇක­ඩමි, ජනා­ධි­පති සම්මා­නය ඇතුළු ගෞරව සම්මාන ගණ­නා­ව­කින් ම පිදුම් ලැබූ විශිෂ්ට ලේඛි­කා­වකි.එකම තැන ගී ගය­මිනේ අගය අඩුවී ගිය තැනේ වෙහෙස ගෙන මම අන්තිමේ මදුර නග­රෙට ළංවු­ණෙමි ගීත අස­මින් නග­රයේ සතුටු වුණ මහ ඇම­තිනී විසල් මංඩ­ප­යක් තනා ගෙන්නවා දහ­සක් දෙනා සුවඳ දහ­රින් කය දොවා ඇඳුම් ආයි­ත්තම් දෙවා රජකු විල­සට අන්දවා විසල් ආස­න­යක හොවා තෑගි දුනි සුදු නාග­යකු කූඩ­යක්, රන් නළා­වක් දෙපා නැති මම නාග­යකු නට­වනා හැටි ගැට­ලු­වක්ඩබ්.පී. වික්‍ර­ම­රත්න  ‘අපෙ­නුත් මලක් ‍ගන්නැයි’ කීය විල ගඟට “උස් මුදුන් පසු­කර යන අපට වන්ද­නා­වක් නැත වෙන ගෙනා දිය­වර බර මුදා හැර මහ මුහු­දට පියා­ගනු මිස නෙත” කීය ගඟනඳුන් යසිත දස­නා­යක  සැඬ හිරු රළුව පායා එයි රකු­සු­ වෙ­සින් හඬ දෙයි බමර කැල මල්පෙති පර­ව­ ගො­සින් කුඩ මසු මර බියෙන් මුඛ­යට සැඟ­ව ­ගි­යෙන් පඬ රැල් වෙලා කෙත් වතු දිය­නො­ලැ­බ ­දු­කින් මිහි­කෙත සුසු­ම්ලයි හද තුළ නැති­ව­ තෙත වන­පෙත සුසා­නෙකි ගිනි­ගෙන දව­න ­නෙත දිය නැති කලට කුස හැකිලී මුල­ව­ ගත පැල­පත නිදයි වැහි­දෙවි විර­ස­ක­ව­ ඇත නිය­ගෙට දර ඉපල් බේරුණ ඇට­ඹ ­ගසේ තිබ­හට දියට කෑදැ­ත්තන් හඬ­නු­ ඇසේ නිම කොට ඉඩෝ­රය සිරි­ලක හත­ර­ දෙසේ පෙණ­කැටි විසිර රඟ­දෙන් තුරු වදු­ළු ­හිසේ රජ­රට පොළො­න්නරු මාගම් තොට­ ආදී තර­කොට වැව් අමුණු දිය­කද පුර ­වාදී අහ­රට නොර­ටු­නගෙ අත හිත නොම­ යාදී තර­ගෙට ඇද හැලී­යන් දිය දලු­ ඈදීඇල්ල­වැවේ ආර්. මුතු­බණ්ඩා  ගෙවූ දුර දිගය කඳු පල්ලම් විය­ ම‍ඟෙහි මිතු‍රෝ වූහ එක්වී ගිය රෑ දෙ­වෙනි බාධක හමුවෙ අස­හන නොම විය­ සි­තෙහි කාලය ගත වුණේ සැප දුක කල­ව­මෙනි මා හා ගමන් කළ වැඩි දෙන නැත­ ම‍ඟෙහි රුව පම­ණක් ඇඳී පවතී හ ද­ව­තෙහි නොනැසී මිහිරි හඬ රැව් දේ ස­ව­න­තෙහි ගම­නට අලුත් අය එක් වෙති මඟ­දි­ගෙහි මඟ ඇර­ඹෙන ඉස­ව්වක් නොපෙ­නෙ­න­ ත­ර­මයි කෙළ­වර වෙන්නෙ මඟ නොව එහි යන­ ග­ම­නයි පිවි­සෙනු නගර වෙනු ‍ගමනෙහි තනි­ ත­නි­වයි නැව­තුම ගමනෙ ඈතක නොව ළඟ­ ළ­ඟ­මයිවෙන්න­ප්පුවේ පයස් ප්‍රනාන්දු  බැස යතැයි කිසි­දාක නොසි­තු­ව‍ ­හි­රුය නුඹ සිත පුරා ලෙන්ගතු නොකි­යාම යන්න ගියේ මහ දුර හිතට දුක හිතෙන බව නොදැන ද? කල්ප­යක් කල් ගියත් අද ඊයෙ වාගෙ­මයි හිතෙන දුක ඉව­ර­යක් නෑ එහෙ­ම­මයි කඳුළු නැතු­වත් හිත පුරාම දුක ඉහි­රෙයි ඇස් කෙවෙණි යට කඳුළු දන්නෙ නුඹ තමයි පාළුව තනි­කම නැතු­වට හිත යට නුඹ නැති හිස්තැන දරු­ණුය අම්මෙ මට තනි­යම නුඹ නිදන පාළු සොහොන යට නුඹ දුටු කවියෙ හැඩ­රුව මට කිය­න­වද?ජගත් චන්දන අධි­කාරි  කර්තෘ - නලින්ද සංජීව ලිය­නගේ ප්‍රකා­ශ­න­ය - කර්තෘ ප්‍රකා­ශ­න­යකි.‘වෙනස් එකෙක්’, නලින්ද සංජීව ලිය­නගේ ගේ පළමු වන කාව්‍ය සංග්‍ර­හය වුව ද ඉන් පළ­වන්නේ ආධු­නි­ක­ත්වය ඉක්මව‍ූ කවි­ත්ව­යකි. සම්ම­තය ප්‍රශ්න කරන තාරු­ණ්‍ය­යෙන් සහ අර­ග­ල­කාරී බවින් පිරුණු සර­සවි ජීවි­තය ඔහුගේ බොහෝ කවි­ව­ලට වස්තු විෂය වෙයි.ලද සහති‍කේ ලියැ­විණි නම් වින්ද දුක මහ­තුන්ගේ හිත උනු­වෙ­නවා නිසැක අල්ලට සිගා­ගත් උත්තම ශිල්ප­යෙක ශිල්පද විකි­ණේවි හෙට පේමන්ට් එකකසහ­ති­ක­වල ලියැ­වෙන්නේ යාන්ත්‍රික ඇග­යුම් දක්ෂතා මිස, සැබෑ ම කුස­ලතා හෝ ඔවුන්ගේ දුක්ගන්නා ජීවිත හෝ ගැන නොවේ. මෙසේ දුක් විඳ ලබා­ගන්නා ශිල්පය ද හෙට පදි­කා­ව­කදී අලෙවි වන්නට නිය­මි­තය.විදුර පඬි­ව­රුන් මොක­ටද කැකි­ල්ලෙලා ඉන්න රටට මහෞ­ෂධ පුතුන් කුම­ටද කේව­ට්ටයො හොඳයි අපට මහ­දැ­න­මුත්තෝ ද හිඳිති සූසැට ශිල්ප­යෙන් හසළ මෙහෙව් රටක අප කෙත­රම් භාග්‍ය­වන්ත දෝ මිතුර‘නීතියේ ගීතය’ යනු­වෙන් නම් කොට ඇති ඉහත කාව්‍ය මණ්ඩය රැගත් රච­නය විව­ර­ණය කරන්නේ නූතන අනී­තික සමා­ජය වුව ද, එය ද ඉහත කී අවුල් වුණු අධ්‍යා­ප­න­යට ම ගැට ගැසු­ණකි. එකී නූතන අධ්‍යා­ප­නය විසින් රටට දුන් දක්ෂ­යන් කෙබඳු දැයි හෙළි­වන්නේ නලින්ද ලියා ඇති, ‘නූතන ජීව­ක­වත’ ඇසු­රිනි. චැනල් සේවයේ යෙදෙන ඇතැම් වාණි­ජ­වාදී වෙදැ­දු­රන්ගේ චර්යාව හෙළි කරනු පිණිස ඔහු යොදා­ගන්නේ එදා බුදුන් දවස සිටි ජීවක චරි­තයේ ඇතැම් සිදු­වීම් ය.නිල් මහ­නෙල් මල් නැතු­වට අඩු­ක්කුවේ පිල් විදැහූ නිල් මොන­රුන් සාක්කුවේ නිල බලලා පිළි­යම් මහ පර­ක්කුවේ කට පාඩම් වට්ටෝ­රුව ගෙනෙයි සුවේඅභි­නව ගුප්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=cr1410129</link>
    <topic>පොත් පුවත්</topic>
    <author/>
    <content>පොත් පුවත්රාජ්‍ය සම්මානලාභී ප්‍රවීණ පරිවර්තක කුමාර සිරිවර්ධන මහතාගේ අලුත්ම පරිවර්තන කෘතිය ‘ටෝන් හී භීෂකයා’ (The Outlaw of Torn) මේ මස 14 වැනිදා අඟහරුවාදා උදේ 10.00 ට කොළඹ මරදානේ, දයාවංශ ජයකොඩි සහ සමාගමයේ නව පොත් ප්‍රදර්ශනාගාරයේ දී දොරට වඩී.දහතුන් වැනි සියවසේ දී මුළු එංගලන්තයත්, ප්‍රංශයත් වෙව්ලුවාලූ මුහුණ ආවරණය කරගත් අසරුවකු පිළිබඳ පුවතක් මෙම ‘ටෝන් හී භීෂකයා’ ඓතිහාසික නවකතාවෙන් විස්තර වෙයි. මෙම ග්‍රන්ථය 1914 දී පමණ එඩ්ගාර් රයිස් බරෝස් අතින් ලියැවුණකි.‘ටෝන් හී භීෂකයා’ පරිවර්තන කෘතිය විශේෂ අඩු මිලකට එදින දවස පුරා දයාවංශ ජයකොඩි සහ සමාගමෙන් පාඨකයින්ට ලබා ගැනීමට අවස්ථාව සලසා ඇත.50 - 60 දශකයේ සිව් කෝරළය සහ මහනුවර, මාතලේ ප්‍රදේශබද ගැමි පරිසරය පසුබිම් කොට සුනිල් ජි. කුලරත්න මහතා විසින් රචනා කරන ලද ‘සඳ ගිලුණු සඳ’ අලුත්ම නවකතාව දොරට වැඩීමේ උත්සවය 2014 ඔක්තෝබර් මස 18 වැනිදා සෙනසුරාදා සවස 2.30 ට උඩුනුවර දවුලගල තරුණ බෞද්ධ සංගම් ශාලාවේදී පැවැත්වේ.මෙහි මුලසුන දෙනුවර ප්‍රධාන සංඝනායක පූජ්‍ය බෝවල විමලතිස්ස නාහිමි හොබවන අතර පේරාදෙණිය විශ්ව විද්‍යාලයේ සිංහල අධ්‍යයන අංශයේ ජ්‍යෙෂ්ඨ කථිකාචාර්ය අත්තනායක ඇම්. හේරත් මහතා විශේෂ දෙසුමක් පවත්වයි.මාධ්‍යවේදී අසංක ආටිගල ලියන ගවේෂණාත්මක චාරිකා සටහන් පොත් පෙළ “සසර කෙළවර කරණ ආරණ්‍ය” ග්‍රන්ථය එළිදක්වා තිබේ. මෙම ග්‍රන්ථය නාවින්න, විජේරාම (ශ්‍රී ජයවර්ධනපුර විශ්වවිද්‍යාල) හන්දියේ “සාහිත පොත් පියස” හි නවතම ප්‍රකාශනයයි.සසරින් එතෙර වන්නට තොටුපළක් වන්නේ නිහඬ, නිසසල සුවදායී සොඳුරු පරිසරයයි. මෙම කෘතියෙහි එබඳු ආරණ්‍ය විස්සකට (20) ආසන්න සංඛ්‍යාවක දුලබ, අප්‍රකට තොරතුරු හා සේයාරූ ද ඇතුළත් ය. නා විමන වන සෙනසුන, ඒදණ්ඩාවල ගල් ලෙන් අරණ, කරඹගල හෙවත් කරඬුලෙන, වෙහෙරගල වන සෙනසුන, අරන්කැලේ වන සෙනසුන, ඓතිහාසික බුද්ධංගල, පියංගල ආරණ්‍ය සේනාසනය, මාවරගල ආරණ්‍ය සේනාසනය ඉන් කිහිපයකි.කර්තෘ - මහාචාර්ය පූජ්‍ය පාතේගම ඤාණිස්සර හිමිමිල - රු. 380ප්‍රකාශනය - සී/ ස සදීපා ප්‍රකාශකයෝබුදුන්වහන්සේ විසින් දේශනා කරන ලද නමුත් කියවා හෝ අසා දැන උගෙන ගැනීමට නොලැබෙන බොහෝ කරුණු කාරණා අන්තර්ගත මේ කෘතිය බෞද්ධ ජනතාවගේ දහම් දැනුම වඩවන අගනා කෘතියකි. බුදු බණ ඉතා සරල බසින් ජනතාවගේ හදවතට ළංකරදීම මේ කෘතියේ පරමාර්ථය වෙයි. බෞද්ධයන්ට මෙන් ම අබෞද්ධයන්ට ද බුදදහම පිළිබඳව අවබෝධයක් ලබාගැනීමට මේ කෘතිය ඉවහල්වන බව කිවයුතු ය.කර්තෘ එම්.ඒ. චන්ද්‍රරත්නමිල - රු. 200ප්‍රකාශනය - කර්තෘ ප්‍රකාශනයකි.පොහොය යනු බෞද්ධයන්ගේ සිත් සතන්වලට සැනසිලි දායක වචනයකි. බෞද්ධ ජනජීවිතයත් පොහෝ දිනයත් අතර සබඳතාවය ඊට හේතුවකි. මේ ග්‍රන්ථයෙන් සෑම මසකම පුර පෝ දිනවල ඇති වැදගත්කම පිළිබඳව විශ්ලේෂණයක් කෙරෙයි. පුර පසළොස්වක පෝ දිනවල බෞද්ධයන් විසින් සිදුකරනු ලබන පින්කම් පිළිබඳව මෙහි විස්තර කෙරේ.කර්තෘ - අජන්ත සෙනෙවිරත්නමිල - රු. 300ප්‍රකාශනය - කර්තෘ ප්‍රකාශනයකි.නවමු කෙටිකථා එකතුවකි. දුහුල් සිත්හි කෙටිකතා ගොඩ නැ‍ඟෙන්නේ තමන් ජීවත්වන පරිසරයට සංවේදී මොළකැටි සිත් මතිනි. මෘදු බවින් හෙබි එවන් සිත් කියැවීමට පහසුය. මේ දුහුල් සිත් කෙටිකතා සංග්‍රහය ගැන කතුවරයාගේ අදහස්ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=ay1410121</link>
    <topic>රාවණා කතාව මිථ්‍යාවක් එහෙම රජ කෙනෙක් නෑ</topic>
    <author>සුනිල් මිහිඳුකුල</author>
    <content>සිරිනිමල් ලක්දුසිංහඔබේ සම්පූර්ණ නම?සිරිනිමල් ලක්දුසිංහඋපන්නෙ?මට උපන් දින දෙකයි. එකක් ඇත්තටම ඉපදුණු දවස. ඒ 1939 ඔක්තෝබර් 18. අනෙක උප්පැන්න සහතිකයේ තිබෙන උපන් දිනය. ඒ නොවැම්බර් 11. ඒක රෙජිස්ටර් කිරීමේදී ඇතිවුණු ප්‍රශ්නයක්.ගම කොහේද?වේයන්ගොඩ ඉඳන් බුලත්විටක, සිගරැට් එකක දුර.පියා?ඩබ්ලිව්. පී. ජානිස් (ඩබ්ලිව්. පී. කිව්වේ වික්‍රම පේලිගේ) තාත්තා අමුතු අදහස් තිබුණු කෙනෙක්. දවසක් මං දහම් පාසලේ සඟරාවකට ලිපියක් ලියමින් ඉන්නවා තාත්තා දැක්කා. මාතෘකාව ‘වැඩිහිටියන්ට කීකරු වීම’ තාත්තා මේ මාතෘකාව දිහා බැලුවෙ උපහාසයෙන්. තාත්තා කිව්වා, ඕක අනෙක් පැත්ත හරවලා ලියන්න කියලා. සිද්ධාර්ථ කුමාරයා පියාට කීකරු වුණානම් බුද්ධාගමක් හැදෙයි ද? දුටුගැමුණු රජ්ජුරුවෝ තාත්තට කීකරු වුණානම් රට එක්සේසත් වේවි ද කියලා මගෙන් ඇහැව්වා. අන්තිමෙට තාත්තා කිව්වේ ‘හිතුවක්කාර දරුවෝ ලොව තනති’ කියලා අලුත් මාතෘකාවක් හදලා ඒ යටතේ ලිපිය ලියන්න කියලයි. ඉතින් මං ලිව්වා. ඒත් හාමුදුරුවෝ ඒක පළ කළේ නැහැ.මව?ඇසිලින් ලියනගේ.පවුලේ කී දෙනයි ද?පහයි. අයියයි, මල්ලිලා දෙන්නයි, නංගියි.ඔබ පාසල් ගියේ?මුලින්ම වේයන්ගොඩ හිරිපිටිය ප්‍රාථමික පාඨශාලාව. ඊට පස්සේ වේයන්ගොඩ මහා විද්‍යාලය. අපේ තාත්තා දුම්රිය දෙපාර්තමේන්තුවේ ටිකට් පරීක්ෂකවරයෙක්. වෘත්තිය සමිති නායකයෙක්. ස්ට්‍රයික් එකක් මෙහෙයවපු නිසා සර් ජෝන් කොතලාවල (එවක අගමැති) තාත්තව එක දවසින් යාපනයට මාරු කළා. සර් ජෝන්ට හොඳ පාඩමක් උගන්වන්නම් කියලා තාත්තා අපිව යාපනයේ ලොකු ඉස්කෝලවලට දැම්මා. ඒ අනුව මම පරමේෂ්වරම් විද්‍යාලයට ගියා.දේශපාලනමය වශයෙන් ඔබත් වාමාංශිකයෙක් වෙන්න ඇති?අනිවාර්යයෙන්ම. මම සමසමාජකාරයෙක්. අයියා කොමියුනිස්ට්. දවසක් අයියා තාත්තගෙන් ඇහැව්වා කොමියුනිස්ට් පක්ෂයට බැ‍ඳෙන්න ද කියලා. තාත්තා කිව්වේ කොමියුනිස්ට් පක්ෂය කියන්නේ විප්ලවවාදි පක්ෂයක්; ඒ වගෙ එකකට බැ‍ඳෙන්න මවුපියන්ගෙන් අහ අහ ඉන්න ඕනැ නැහැ කියලයි. මට මතකයි අපි යාපනයේ ඉන්නකොට ඇන්. ඇම්. පෙරේරාල, කොල්වින්ලා, පීටර් කේනමන්ලා යාපනයට එනවා දේශපාලන රැස්වීම්වලට. ඇන්. ඇම්. හරි ෂෝක් එකට දෙමළත් කතා කරන්න දන්නවා. යාපනයේ කොටුවේ සමසමාජ රැස්වීම්වලට මගෙ අම්මේ! පුදුම සෙනඟක් එන්නේ. ගෝල්ෆේස් එකට වඩා ලොකුයිනේ, යාපනයේ කොටුව.ඔබ විශ්ව විද්‍යාලයට ගියේ?1963 දි. ඒ විද්‍යෝදයට. ‘සණස’ සභාපති පී. ඒ. කිරිවන්දෙණිය මගේ බැච් එකේ. ලෝකයේ ප්‍රථම වතාවට පුරාවිද්‍යාව ප්‍රථම උපාධියට ඉගැන්වුණේ විද්‍යෝදයේ. ඊට මුල් වුණේ සෝරත හාමුදුරුවෝ.ඔබේ මුල්ම රැකියාව පුරාවිද්‍යා ක්ෂේත්‍රයට අදාළ එකක් නෙමෙයි?ඔව්. මට ඕනැ වුණා වේයන්ගොඩ රෙදි මෝලේ කම්කරුවකු විදියට වැඩ කරන්න. ඒ කියන්නේ ගෞරව උපාධියකුත් තියාගෙන. අපේ ඔළුවට ගහලා තිබුණේ විප්ලවයනේ. ඒකේ පර්සනල් මැනේජර් මං අඳුනනවා. ඔහු කිව්වා තමුසෙව දාන්න ඕනැ ටෙක්ස්ටයිල් එකට නෙමේ, අංගොඩට කියලා. මම කාලයක් කම්කරු දෙපාර්තමේන්තුවේ අනියම් ලිපිකරුවකු විදියට වැඩ කළා. ප්‍රජා මණ්ඩල නිලධාරියෙක් විදියටත් වැඩ කරලා තියෙනවා.එතකොට කෞතුකාගාරයට එන්නේ?ඒ මානව වංශ විද්‍යා සහකාරවරයකු වශයෙන්. අන්තිමෙට මම නතර වෙන්නේ 1994 දි කෞතුකාගාර අධ්‍යක්ෂ වෙලා. මං ආවේ විෂය පිළිබඳ සුදුසුකම් ඇතිව. සමහරු මේ තනතුරේ හිටියා, කීට විද්‍යාව හදාරපු. ඔවුන් දැන හිටියේ වේයෝ ගැන මිසක් පුරාවිද්‍යාව ගැන නෙමෙයි.ඔබ පුරා විද්‍යාඥයෙක් ද?නැතුව? පුරාවිද්‍යාව ගැන පොත් ලිව්වයි කියලා, කැණීම් කළයි කියලා, පර්යේෂණ කළැයි කියලා හැමෝටම පුරාවිද්‍යාඥයෙක් වෙන්න බැහැ. අපේ රටේ පුරාවිද්‍යාව සම්බන්ධයෙන් ව්‍යවස්ථාපිත සභාවක් තියෙනවා. එහි අනිවාර්ය සාමාජිකයකු වෙන්න ඕනැ. එල්ලාවල මේධානන්ද හාමුදුරුවෝ පුරාවිද්‍යාව ගැන පොත් ලිව්වට උන්වහන්සේ පුරාවිද්‍යාඥයෙක් නෙමෙයි. මොකද උන්වහන්සේ එහි සාමාජිකයෙක් නොවන නිසා.පුරාවිද්‍යා අධ්‍යක්ෂ ධුරයට පත්වුණාම ඔබ එම විෂය ක්ෂේත්‍රයේ ප්‍රගතියට අදාළව ගත් යම් යම් පියවර මොනව ද?පරිපාලනමය වශයෙන් හා ක්ෂේත්‍රමය වශයෙන් පියවර ගණනාවක් ගත්තා. උදාහරණයක්, දෙකක් කිව්වොත් එකල අඩු අධ්‍යාපනයකින් යුත් අයත් ප්‍රාදේශීය කෞතුකාගාරවල නිලධාරීන් විදියට සේවය කළා. දවසක් අමරහේවා මද්දුම මගෙන් ඇහැව්වා, මොකද අයිසේ; නුවර කෞතුකාගාර ප්‍රධානියා ටුවරිස්ට්ලා එද්දි ටොයිලට් එකේම රිංගගෙන ඉන්නේ කියලා? මං මේක හොයලා බැලුවා. බලනකොට ඒ නිලධාරියාට ඉංග්‍රිසි බැහැ. සුද්දෝ එනකොට හැංගෙනවා. මං ඒ තනතුරුවලට සුදුසු අය පත්කළා.ඒ දවස්වල කෞතුකාගාර පුස්තකාලයේ පොත් විනාශ වෙමින් තිබුණේ. එතැන පොත් මිලියනයක් විතර තියෙනවා. පුස්කොළ පොත්ම විතරක් පහළොස් දාහක් තියෙනවා. මං අලුත් ගොඩනැඟිලි හදලා පොත් විනාශය වළක්ව ගත්තා. මං මේවා කියන්නේ ඔබ අහපු නිසයි.පුරා විද්‍යාඥයකු වශයෙන් ඔබම හොයාගත් පුරාවස්තු කීපයක් තියෙනව නේද?ඔව්. එකක් තමයි සක්මන් පිළිමය. මහාචාර්ය පරණවිතානයි, ආචාර්ය චාල්ස් ගොඩකුඹුරෙයි සුද්ද සිංහලෙන්ම කියලා තිබෙනවා අපේ රටේ බුදු පිළිම තියෙන්නේ ඉරියව් තුනකින් විතරයි කියලා. ඒ හිටි පිළිම, සැතපෙන පිළිම හා හිඳි පිළිම. ඒත් මං හොයා ගත්තා සක්මන් පිළිමයක්. ඒ ගොඩපිටියේ ජේතවනාරාමයෙන්.කෞතුකාගාරයේ තිබෙන සිංහාසනය රටපුරා ප්‍රදර්ශනය කිරීමක් ගැන ඔබේ යුගයේ කතාබහක් තිබුණ නේද?ඔව්. ඒක වුණේ මං සහකාර අධ්‍යක්ෂව සිටියදී. එක්තරා උත්සවයකට සිංහාසනය ප්‍රදර්ශනය කරන්න උත්සාහයක් තිබුණා.මොකද්ද එහි අරමුණ වුණේ?සිංහාසනයේ ආකෘතියක් හදලා ඒක උස්සන්න වෙන්න ඇති. නමුත් මගේ බලවත් විරෝධතාව මත එය වැළැකුණා.සමහරු බෞද්ධ පුරා විද්‍යාවක් ගැන කතා කරනවා නේද?කොහෙද බෞද්ධ පුරා විද්‍යාවක් කියලා දෙයක් තියෙන්නෙ? එහෙමනං හින්දු පුරා විද්‍යාවක්, ක්‍රිස්තියානි පුරා විද්‍යාවක් කියලත් තියෙන්න එපැයි. අද විශ්ව විද්‍යාලවලත් බෞද්ධ පුරා විද්‍යාව උගන්වනවලු. ඒක වැරදියි. පුරා විද්‍යාව ආගම් වශයෙන් වර්ග කරන්න බැහැ. පුරා විද්‍යාව නම් පුරා විද්‍යාව. උතුරු නැගෙනහිර පළාතකින් බුදු පිළිමයක් හම්බ වුණොත් මෙන්න අපේ අය කියනවා, සිංහල බෞද්ධ උරුමය කියලා. අපේ රටේ හිටියේ සිංහල බෞද්ධයෝ විතර ද? ඇයි දෙමළ බෞද්ධයෝ හිටියේ නැද්ද? ත්‍රිකුණාමලයේ වෙල්ගම් වෙහෙර දෙමළ බෞද්ධයන්ට හදපු පන්සලක්. එතැන දෙමළ සෙල්ලිපි පවා තියෙනවා.ඔබ කියන්නේ මහාචාර්ය සුනිල් ආරියරත්න ‘දෙමළ බෞද්ධයා’ පොතෙන් කියලා තියෙන දේවල් හරි?නැතුව? මං හිතුවේ ඒ පොතට වසරේ හොඳම පර්යේෂණ ග්‍රන්ථයට, හොඳම ශාස්ත්‍රීය කෘතියට හිමි රාජ්‍ය සාහිත්‍ය සම්මානය ලැබෙයි කියලයි. අපේ පටු ජාතීවාදීන් ඒ පොතට විරුද්ධව පෝස්ටර් ගැහැව්වා. සම්මන්ත්‍රණ තිබ්බා. ඒවා විද්වතුන් කරන්න ඕනැ දේවල් නෙමෙයිනේ. පොතට පිළිතුරු දෙන්න ඕනැනම් ‘සිළුමිණ’ ශාස්ත්‍රීය අතිරේකයට ලිපියක් ලියන්න තිබ්බනේ. නැත්නම් තවමත් ‘සංස්කෘති’ වගෙ සඟරා පළ වෙනවනේ. ඒවට ලියන්න තිබ්බනේ, පෝස්ටර් අලවන්නෙ නැතුව.ආචාර්ය සෙනරත් පරණවිතානගෙන් පුරා විද්‍යා ක්ෂේත්‍රයට වුණු සේවය ඔබ කොහොම ද දකින්නෙ?ඔහුගෙන් විශිෂ්ට සේවයක් සිද්ධ වුණා. ඔහු ලංකා ඉතිහාසය පාදා දුන්නා. ඔහු විශේෂයෙන් සෙල්ලිපි විශාරදයෙක්.ඔහුට වැරදුණු තැන් තිබෙනව ද?තියෙනවා. ඔහුට දෘෂ්ටිමය වශයෙනුත් වැරදුණු තැන් තිබෙනවා.උදාහරණයක් කියන්න?අපේ රටේ ඉතිහාසය ශාස්ත්‍රීය විදියට, විද්‍යාත්මක විදියට පළමු වතාවට ලියැවුණේ විශ්ව විද්‍යාලය මූලික වෙලානේ. ඒ පොතේ දෙවැනි කොටසේ ඒ කියන්නේ 1505 දක්වා වූ කොටසේ පස්වැනි පරිච්ඡේදය (උතුරු නැගෙනහිර ඉතිහාසය) ලියලා තියෙන්නේ එස්. නඩේසන්. ඔහු විශිෂ්ට ගණයේ උගතෙක්නේ. පරණවිතාන ඒ ලිපියේ 1215 දක්වා වූ කොටස ඉවත් කරලයි පොතට ඇතුළත් කරලා තියෙන්නේ. ඊට හේතු ලෙස ඔහු දක්වන්නේ විවාදයට තුඩු දෙන කරුණු එහි තිබෙනවා යන්නයි. එහෙම කරන එක වැරදියිනේ. ඕකේ එල්ලිලා තමයි මේධානන්ද හාමුදුරුවෝ, ජැක්සන් ඇන්තනි වගෙ අය වංසෙ කබල් ගාන්නේ.පරණවිතාන ගැන කිව්වමයි මට මතක් වුණේ. ඔබ දවසක් මට පෞද්ගලිකව කිව්වා සීගිරි චිත්‍රවල දෙමළ අත්සන් තිබෙනවා ඔබ දැක්කා කියලා. ඒක ඇත්ත ද?ඔව්. සීගිරි අප්සරාවන්ගේ ඉඟටිය යට.ඒ කියන්නේ සීගිරි චිත්‍ර ඇන්දේ දෙමළ ශිල්පීන් ද?අපේ අය තමයි ඇන්දේ. ඒත් යම් යම් බලපෑම් තිබෙනවා. සීගිරි ළඳුන්ගේ තියෙන්නේ අපේ හැඩතලනේ; අපේ ඉරියව්නේ. පිටරට අය ඇවිල්ලා කරපු නිර්මාණත් තියෙනවා. දැන් බලන්න අපේ සත් මහල් ප්‍රාසාදයේ තියෙන්නේ ඉන්දුනීසියානු ලක්ෂණ. ඉන්දුනීසියානු ශිල්පීන් මෙහෙට ඇවිල්ලා ඒක හැදුවයි කියලා හිතන්න පුළුවන්.රාවණා ප්‍රවාදය ගැන ඔබ මොකද හිතන්නෙ?ඒක තනිකර මිථ්‍යාවක්නේ. එහෙම රජ කෙනෙක් අපේ රටේ හිටියේ නැහැ. ‘රාමායනයේ’ කියැවෙන ලංකාව ඉන්දියාවේම තියෙන එක්තරා ප්‍රදේශයක් මිසක් මේ අපේ රට නොවන බව ඉන්දීය විද්වතෙක් පොතකුත් ලියලා පෙන්වලා දීලා තියෙනවා. අපේ රටේ රාවණට හදපු එක පිළිමයක් තියෙනව ද? එක චිත්‍රයක් ඇඳලා තියෙනව ද?පුරා විද්‍යාඥයන් නොවන ඇතමුන් ඇයි මේ නොදන්න විෂයයන් ගැන කතා කරන්නෙ?මිරැන්ඩෝ ඔබේසේකර පුරා විද්‍යාඥයෙක් නෙමෙයිනේ. මේ ළඟදි එක මනුස්සයෙක් පිළිමයක් හොයාගෙන. මිනිහා කියනවා ඒ කොහොඹ දෙයියෝලු. එහෙම කියන්න එයාට මොකද්ද තියෙන අයිතිය? අපේ රටේ ඉන්න පුරා විද්‍යා නිලධාරීන්ට පවා බලයක් නැහැ මත ප්‍රකාශ කරන්න.අද පුරා වස්තු විනාශයක් බරපතළ විදියට සිද්ධ වෙනවා?ඒක වෙන්නේ ප්‍රධාන වශයෙන් කාරණා තුනක් නිසා. එක : නිදන් හොරු, දෙක : පිටරට ගෙනයෑම, තුන : සංවර්ධනය. පුරා විද්‍යා ඇගයීම් වාර්තාවක් නැතුව ජලාශ, ෆැක්ටරි හදන්න බැහැ. ඒක වැරදියි.පුරා විද්‍යාඥයකුට අමතරව ඔබ කවියකු, කෙටි කතා කරුවකු හා කලා විචාරකයකු ද වෙනවා?පනස් ගණන්වල ඉඳන්ම වගේ මම කවි රැසක් ලියා තිබෙනවා. ඔව්. කෙටිකතාත් ලියලා තියෙනවා.ඒත් ඔබේ ප්‍රථම කවි පොත එළිදකින්නේ ඔබට අවුරුදු 75 පිරෙද්දි.අද සමහරු කවියක්, දෙකක් ලියලා පහුවැනිදාට කවි පොතකුත් පළ කරනවනේ. ඒත් එයා කවියෙක් වෙන්නේ නැහැ. මං පැහෙනකල් හිටියා. මට දැන් හිතෙනවා තව ටිකක් හිටියානම් හොඳයි කියලා.ඔබ ජ්‍යෝතිෂය එහෙම විශ්වාස කරනව ද?අපොයි නැහැ. මං භෞතික වාදියෙක්. ජ්‍යෝතිෂය බුද්ධාගමේ තියෙන දෙයක් නෙමෙයිනේ. ඒක තියෙන්නෙ හින්දු ආගමේ. අනෙක ජ්‍යෝතිෂය සම්පූර්ණයෙන්ම මිථ්‍යාවක්. විද්‍යාත්මකව ගත්තොත් සූර්යයා ගමන් කරන්නේ නැහැනේ. එතැනම තියෙන්නේ බොරුවනේ. ඒ බොරුව මත ගොඩ නඟපු විද්‍යාවක්නෙ ජ්‍යෝතිෂය කියන්නෙඔබේ බිරිය ගැන යමක් කියන්න?ඇය චන්ද්‍රලතා මුතුනායක. ඇයත් ලේඛිකාවක්.දරුවන්?මට දුවලා දෙන්නයි. මගේ දුවලටත් ඉන්නේ දුවලා. මට මතක් වෙන්නේ රාජා රාඕගේ ‘කාන්තාපුරම්’ කියන පොත. ඇයි වටේම ඉන්නේ ගැහැනුනේ.ඔබේ දින චර්යාව කොහොම ද ගත වෙන්නෙ?නිල වශයෙන් විශ්‍රාම ගියාට මං තවමත් වැඩ කරනවා. විශ්ව විද්‍යාල දේශනවලට යනවා. පොත් බලනවා, පොත් ලියනවා. විනෝදයට රූපවාහිනිය ටිකක් බලනවා. හැබැයි ‘දොරමඬලාව’ හැරුණුකොට.ඇයි ‘දොරමඬලාව’ බලන්නෙ නැද්ද?ඒකේ කියන්නෙ ‘පච’ නේ.සුනිල් මිහිඳුකුලඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=ay1410122</link>
    <topic>අවුරුදු 109කට පෙර ලෙනාඩ් වුල්ෆ් වැඩ භාරගන්න</topic>
    <author/>
    <content>යාපනේ ගියේ කෝච්චියෙන්  වසර 25 කට පසු දුම්රිය යළිත් යාපනයට යන්නේ හෙටය. ත්‍රස්තවාදීන් සම්පූර්ණයෙන් විනාශ කර දැමූ උතුරු දුම්රිය මඟත්, දුම්රිය නැවතුම් පළත් යළිත් ඉදිකර අවසන් වූයේඊයේ පෙරේදාය.මීට වසර 109 කට පෙර ලෙනාඩ් වුල්ෆ් සිවිල් සේවා ආධුනික නිලධාරියකු ලෙස වැඩ භාර ගැනීමට යාපනයට යද්දී උතුරු දුම්රිය මඟ මුල්වරට ඉදිවෙමින් තිබිණි.දුම්රිය එදා අනුරාධපුරයට ධාවනය කෙරිණි. අනුරාධපු‍රයේ සිට අලිමංකඩ දක්වා මාර්ගය ඉදිවෙමින් තිබුණු අතර වැඩ නිම වී තිබුණේ අලිමංකඩ සිට යාපනය දක්වා කොටසේ පමණි. ලෙනාඩ් වුල්ෆ් අලිමංකඩ දක්වා ග‍ියේ තැපැල් ගෙනයන කරත්තයකිනි.ඔහු යාපනයට ගිය ‍මේ ගමන විස්තර වන්නේ “ලක්බිමේ සත්වසක්” කෘතියේය. ලෙනාඩ් වුල්ෆ්ගේ ස්වයං චරිතාපදානය GROWING එසේ සිංහලට පරිවර්තනය කළේ ප්‍රකට පරිවර්තකයකු වන ප්‍රේමචන්ද්‍ර අල්විස් සූරින්ය. මෙය සූරිය ප්‍රකාශනයකි.ලක් බිමට ගොඩ බට මැලිංටනුන් මමත් ‘ග්‍රෑන්ඩ් ඔරියන්ටල්’ හෝටලයට පිවිසුණෙමු. නමට සරිලන උදාර පෙනුමකින් හා ප්‍රාචීනත්වයකින් ද සැදි මේ හෝටලයේ සුවිසල් ආලින්දත් විශාල භෝජනාගාරත් හෝටලයේ සිට ගලක් වීසි කළ හැකි තරම් සමීපව පිහිටි අලංකාර වරායේ රැඳී තිබෙන නැව්වලින් නික්ම නිතර එන හා ඒවාට යන මගීන් ගෙන් හැම විටම පිරී ගත්තේ ය. ඔවුන්ගේ කසිලි බිසිලිය හෝටලයේ ආලින්දවලත් භෝජනාගාරවලත් හැම විට ම පැතිර පැවැතියේ ය.යාපනය දුම්රිය ස්ථානය 1906දී සිරිසේන රාජපක්ෂගේ ලංකාවේ දුම්රිය ගමනාගමනය කෘතියෙනිමෝටර් රථ යුගය එළඹෙන්නට කලින් වූ ඒ වකවානුවේ දී කොළඹ නගරය යථාර්ථයෙන් ම පෙරදිග නගරයක් විය. නිතර ඔබමොබ ගැවසෙන මිනිස් සමූහයා ගෙන් හා මැසි රංචුවලින් ද හැම විට එහා මෙහා දිවෙන රික්ෂෝ රථවලින් හා ගොන් බැඳි කරත්තවලින් ද නගරයේ වීදී පිරී තිබිණි. මිනිසුන් වෙතින් මෙන් ම සතුන් ගෙන් ද ගව වසුරු, තෙල්, කෑම් පීම්, පලතුරු හා කුළුබඩු යනාදියෙන් ද නැඟුණු විවිධ ගන්ධ මුසු වී බර වුණු උණුසුම් වාතයෙන් නගරය පිරී තිබිණි.මා ලංකාවට පැමිණ ගෙවී ගිය පැය කීපයකට පසුව වූ සුළු සිද්ධි දෙකක්, මගේ ජීවිතය සමඟ බැඳුණු කටුක විදේශික භාවයත් ඉදිරි අවුරුදු කීපය පිළිබඳ ව මා මැවූ සිහිනත් මට ඒත්තු ගැන්නීමක් බඳු විය. තම බෝට්ටුවලින් නැවේ සිට ගොඩබිමට බල්ලන් නොගෙනීම පී. ඇන්ඩ් ඕ. නැව් සමාගමේ රෙගුලාසියක් විය. එහෙයින් මගේ සුරතලා - චාර්ල්ස්, බිබීලයින් නමැති නැව් සේවයේ බෝට්ටුවකින් වෙනම එවීමට මට සිදු විය. ගොඩට පැමිණි දාට පසු දා මම බිබී යාත්‍රාව සොයා වරායට ගියෙමි. නැවේ මස් කපන්නා පමණ ඉක්මවා කෑම දීම නිසා චාර්ල්ස් අසාමාන්‍ය සේ පිම්බී සිටියේ ය.මා දුටු සුරතලා ගේ සතුට නිම් හිම් නැති විය. විශාල දිය කඩනය දිගේ අප ආපසු හෝටලය කරා එද්දී චාර්ල්ස් ඒ මේ අත දුව පැන නැටුවේ සීමාන්ත සතුටින් ඉපිලී ගෙන ය. අප හෝටලය ඉදිරිපිට විදියට පැමිණි විට, පදික වේදිකාවේ සිටි සිංහල මිනිසකු කරා වේගයෙන් දිව ගිය චාර්ල්ස් ඔහු වටේ කැරකී ඔහුගේ සුදු රෙද්ද තෙමා දැම්මේ ය. ඒ පුද්ගලයා ලන්ඩන් නගරයේ ලාම්පු කණුවකැයි චාර්ල්ස් සිතුවා විය හැකිය.ඒ පුද්ගලයා ද ඇතුළු කිසිවකු මේ සිද්ධිය ගැන වැඩි සැලකිල්ලක් නොදැක්වූ අතර මගේ සුරතලාත් මමත් හෝටලයට පැමිණ එහි පියස්සක් නැතිව අහසට විවෘතව පැවැති මැද මිදුලට පිවිසුණෙමු.ලංකාවේ සෑම නගරයක ම විසිරී සිටි කසළ ශෝධකයෝ - කපුටෝ මැද මිදුලට වැටෙන යමක් අවුලා කෑමේ අපේක්ෂාවෙන් ඒ වටා වූ පියස්ස මත ලැග සිටිය හ. චාර්ල්ස් මගේ පා අසල වැතිර සිටියේය. නගරයෙහි පැවැති අධික උෂ්ණත්වයත් අප දෙදෙනා චාර්ල්ස් හා මා නැවත මුණ ගැසීමෙන් චාල්ස් තුළ හට ගත් ප්‍රමෝදජනක චිත්තාවේගයත් ඌට ඔරොත්තු නො දෙන තරම් විය.මැලිංටනුත් මමත් අපගේ පැමිණීම වාර්තා කරනු පිණිස මහ ලේකම් කාර්යාලයට ගියෙමු. පළමුවෙන් ම ප්‍රධාන සහායක ඒ. ඇස්. පැග්ඩන් ද දෙවනුව යටත් විජිත ලේකම් ඇෂ්මෝර් ද අප දෙදෙනා පිළිගත්තේ ය. ඇෂ්මෝර් අපගේ ඉදිරි ජීවිතයත් අප වෙත පැවැරෙන රාජකාරීත් පිළිබඳව හේ අප හමුවෙහි, කෙටි දේශනයක් කෙළේ ය. ඉන් අනතුරුව, අප ගේ පළමු වැනි පත්වීම් කුමන තැන්වලට ද යන වගත් ඇෂ්මෝර් අපට දැන්වීය. ආධුනික සිවිල් සේවකයකු වශයෙන් උතුරු පළාතේ යාපනය බලා යෑමට මට නියම ව තිබිණි.දෙසතියක් කොළඹ ගත කළ මම, ලංකා සිවිල් සේවයේ වසරකට පවුම් 200 ක වේතනයක් ලබන ආධුනිකයකු වශයෙන් 1905 ජනවාරි 1 දා හෝ 2 දා සිංහල සේවකයකුත් මගේ සුරතල් බල්ලාත් වොල්ටෙයාර්ගේ පොත් ගොන්න ඇතුළත් දැව පෙට්ටියක් හා ඇදුම් අඩුක් කැරුණු ට්‍රන්කයකුත් රැගෙන යාපනය බලා යන්නට පිටත් වුණෙමි. ඒ කාලයේදී මේ ගමන, නොයෙක් මාර්ගෝපකරණ නිසා ඇති වන හිරිහැරවලින් තොර ව පවා ලේසි පහසු එකක් නොවීය.ලංකාවේ උතුරු තුඩුවෙහි පිහිටි යාපනයට කොළඹ සිට සැතපුම් 149කි. කොළඹ - යාපනය මාර්ගයේ හරි අඩක් පමණ ගිය තැන අනුරාධපුරය පිහිටියේ ය. එය දිවයිනේ ප්‍රකට ම නටබුන් නගරයයි. කෙනකු එහි ගියේ දුම්රියෙනි. එතැන් සිට උතුරු දෙසට විහිදෙන දුම්රිය මාර්ගය ඒ වන විට ඉදි වෙමින් තිබුණු අතර එතෙක් විවෘත වී තිබුණු එක ම කොටස වූයේ යාපනයේ සිට අර්ධද්වීපය ඔස්සේ අලිමංකඩ දක්වා විහිදුණු සැතැපුම් කීපයක මඟ පමණකි.අනුරාධපුරයේ සිට අලිමංකඩ දක්වා සැතපුම් සිය ගණනක් යෑමට තිබුණු එකම ප්‍රවාහන ක්‍රමය හැඳින්වුණේ තැපැල් කෝච්චිය යනුවෙනි. ඒ ව්‍යාජ නාමයෙන් හැඳින්වුණේ ගොන් බැඳි විශාල කරත්තයකි. එහි තට්ටුව මත තැපැල් මලු අතුරා තිබිණි. මඟියෝ තැපැල් මලු මත වාඩි ලා ගෙන ගියහ.රාත්‍රිය අනුරාධපුර තානායමෙහි ගත කරන්නට මට සිදු වුණු අතර දිසාපති සී. ටී. ඩී. විගර්ස් රාත්‍රී කෑම සඳහා ඔහුගේ නිල නිවසට මා කැඳවීය. මෙහිදී මම පළමුවැනි වතාවට ලංකා සිවිල් සේවකයකුගේ සමාජ ජීවිතයට සය අවුරුද්දක් තිස්සේ මා ගැලී සිටිය යුතු වුවත් හැම විට ම විචිත්‍ර නාට්‍යාකාර අස්වාභාවිකත්වයක මා රැඳවූ ජීවිතයට මම පිවිස ගත්තෙමි. මලල ක්‍රීඩකයකු ද මනා කඩවසමින් යුත් ඉංග්‍රීසි මහත්මයකු ද වූ දිසාපති විගර්ස් ද ආචාරශීලී කුලීන මාතාවක වූ විගර්ස් මැතිනිය ද ටෙනිස් ක්‍රීඩා ලෝලී රූප සුන්දරියක වූ විගර්ස් මෙනෙවිය ද ඒ නිවසෙහි වාසය කළ හ. ඊට අමතර ව දිසාපතිගේ සහායක නිලධාරියාට හා පුරාවිද්‍යා කොමසාරිස්වරයාට ද වාසස්ථානය වූයේ ඒ නිල නිවසමය.අපි සියලු දෙනා ම සිවිල් සේවකයෝ වීමු. සියලු දෙනා ම දැඩි මිත්‍රත්වයෙන් බැඳි සිටියහ. අලුතෙන් තමනට එක් වූ කොල්ලාට ද මේ නිවස සුවදායක තැනක් බවට පත් කිරීම ඔවුන්ගේ කැමැත්ත විය. අප අතර ඇති වුණු සල්ලාප කිසි විටෙකත් මලානික ඒවා නොවීය. සාප්පුව, ක්‍රීඩාව හෝ කිසියම් ප්‍රලාප වඩාත් ආකර්ෂණීය විෂය බවට පත් ව තිබිණි. කිසිවකු හෝ කිසිවක් හෝ නිසා ඇතැම් විටෙක කතා බහ අන් අතකට යොමු වුව ද ඉක්මනින් ම එය නැවතත් ප්‍රධාන ආකර්ෂණීය මාතෘකාව කරා ආපසු හැරුණේ ය. මෙහි දී අපි සියලු දෙනා ම මහත් උදාරත්වයකින් ජීවත් වුණෙමු. ලන්ඩන්, එඩින්බර්ග්, බ්‍රයිට්න් හෝඕබාන් යන තැන්වල ජීවත් වුණාට වඩා බෙහෙවින් වැඩි උදාරත්වයක් ඇතිව අපි මෙහි කාලය ගෙවූයෙමු.1905 ජනවාරියේදී මා යාපනය බලා ගමන් කළේ වැඩි දැනුම් තේරුම් නැති ඉතා අහිංසක සිවිල් සේවකයකු වශයෙනි. ඊළඟ අවුරුදු හයක කාලය තුළ මා ලද වඩාත් සිත් ගන්නාසුලු අත්දැකීම වූයේ, බ්‍රිතාන්‍ය අධිරාජ්‍යවාදය මගෙන් ඉතා ම ඈත් ව තිබියදී මා ඒ තුළින් ම එදෙස බැලීමයි. ඒ සමඟ ම එහි ස්වභාවයත් ගැටලුත් පිළිබඳව අනුක්‍රමයෙන් මා සම්පූර්ණ වශයෙන් දැනුවත් වීම ද මා ලද අත්දැකීමකි.විගර්ස් ගේ රාත්‍රී භෝජනයෙන් පසු, එතෙක් ද අහිංසක අධිරාජ්‍යවාදීයකුව සිටි මම, මොනම හේතුවක් නිසාවත් නො ලිහන සේ සේවකයාට දෙන ලද උපදෙස් ඇතිව මගේ සුරතලා - චාර්ල්ස් බැඳ දමනු ලැබ සිටි අනුරාධපුර තානායම කරා රාත්‍රී නින්ද සඳහා ආපසු පැමිණියෙමි. එහෙත් සේවකයා බල්ලා ලිහා දමා ඇති අතර රැහැනින් මිදුණු සැණින් ඌ මා සොයා යනු පිණිස රාත්‍රී අන්ධකාරය තුළට වැද නො පෙනී ගොස් අතුරුදන්ව සිටියේ ය.චාර්ල්ස් දැඩි අධිෂ්ඨාන ශක්තියෙන් යුත් බුද්ධිමත් සතෙකි. අනුරාධපුරයේදී මා සොයා ගැනීමට දැරූ තැත සපල නොවූයෙන්, මා ආපසු ලන්ඩනයේ සුපුරුදු නිවස වෙත යෑම සඳහා පෙරළා කොළඹ යන්නට ඇතැයි චාර්ල්ස් තීරණය කරන්නට ඇත. ඒ අනුව ඌ අප අනුරාධපුරයට පැමිණි දුම්රිය මාර්ගය දිගේ කොළඹ යෑමට පිටත් වී ඇත. යාපනයෙහි විසූ බීචිං හා කේස් යන මිෂනාරී මෙනෙවියෝ දෙදෙන කොළඹ සිට අනුරාධපුරය බලා දුම්රියෙන් ගමන් කරමින් සිටියෝ උදෑසන තම මැදිරියේ කවුළුවකින් පිටත බලත්දී දුම්රිය මඟ දිගේ ඉතා වෙහෙස ගතියෙන් එහෙත් දැඩි අධිෂ්ඨානයකින් කොළඹ දෙසට ගමන් ගත් බල්ලා දුටුහ.මේකා ඉතා හොඳ වර්ගයේ ඉංග්‍රීසි බල්ලකු බව තේරුම් ගත් මිෂනාරි මෙනෙවියෝ දුම්රිය පොළේ පෝටර්වරයකු යවා ඌ අල්ලා තමන් සිටි මැදිරියට ගෙන්නා ගත්හ. චාර්ල්ස් අතුරුදන් වීම ගැන බලවත් කනස්සල්ලෙන් පසු වූ මා උදෑසන තේ කෝප්පය තොල ගාමින් තානායමේ ඉස්තෝප්පුවේ පුටුවක් බර කරගෙන සිටියදී, රැහැනකින් බැඳි චාර්ල්ස් කැඳවා ගෙන තානායම දෙසට එන ඉංග්‍රීසි කාන්තාවන් දෙදෙනකු හදිස්සියේ ම මගේ නෙත ගැටිණි.අවුරුදු විසි හයක් හෝ විසි හතක් පමණ වයස් වූ මිෂනාරී කාන්තාවන් දෙදෙනා යාපනයේදී යළි මුණ ගැසීමට මම අදිටන් කැරැ ගත්තෙමි. බීචිං මෙනෙවියට තිබුණේ රතු ඉන්දියානු මිනිසකුගේ මුහුණේ හැඩය ගත් අමුතු ආකාරයක උවනකි. කේස් මෙනෙවිය කාන්තිමත් ප්‍රසන්න මුහුණක් ඇත්තියකි. ගන සුදු ඇඳුමෙන් හා නියමිත හිස්වැසුමින් ද සැරැසී සිටි මේ කාන්තාවන් දෙදෙන නැවතත් මා දැකීමෙන් ප්‍රමෝදයට පත් මගේ ආදරවන්ත චාර්ල්ස් ද කැඳවාගෙන මා හමුවට පැමිණි විට මට ඔවුන් දෙදෙනා පෙනී ගියේ මා අබියස ප්‍රාතිහාර්යයක් දක්වන සුරළඳුන් දෙදෙනක සේ ය.සවස් යාමයේ මම බල්ලාත් මගේ සේවකයාත් කැටුව ‘කෝච්චියට’ ගියෙමි. කළු කබා ලා ගත් ගැහැනුන් පිරිමින්ගෙන් හා නොයෙක් රථ වාහන වලින් පිරීගත් වීදිවලින් සැදුණා වූ ද පොද වැස්සෙන් හා මිහිදුමෙන් අඳුරු පැහැ ගැන්වුණා වූ ද ලන්ඩන් නගරය හැරදමා මා ලංකාවට පැමිණ ඒ වන විට ගත වී තිබුණේ තුන් මසක් පමණකි. කොළඹදී මට ඇති වුණු හැඟීම් ද මගේ අතීතයෙන් මා සහමුලින් ම වෙන්වීම පිළිබඳ සිතිවිලි ද තේම්ස් නදිය, ටිල්බරි වරාය, ලන්ඩන් නගරය, කේම්බ්‍රිජ් විද්‍යාලයය, සාන්තපෝලෝ දේවස්ථානය හා බ්‍රයිට්ස් නගරය අවසන් වරට අමතක කර දමා එද්දී මගේ සිත තුළ පමණක් නොව ගත පුරා ද නළියන්නට වූ සිතිවිලි දහරාද යළිත් මගේ මතකයට නැ‍ඟෙන්නට විය. යාපනය බලා යන ‘කෝච්චිය’ පිටත් වන තැනට යෑම සඳහා චාර්ල්ස් ද සමඟ අනුරාධපුරයේ විශාල වැවක කණ්ඩිය දිගේ ගමන් ගනිද්දී මෙකී සියලු හැඟීම් මා සිත වෙලා ගත්තේ ය.ලංකා භූමියෙන් විශාල කොටසක් මගේ ලංකා ජීවිතයෙන් හය වසරකට ආසන්න කාලයක් මා ගත කළ යාපනයේත් හම්බන්තොටත් පැවැති කර්කෂ ස්වභාවයෙන් ඉඳුරා ම වෙනස් තත්ත්වයක පවතී. වෙනත් බොහෝ තැන්වල මෙන් එහිද ඇත්තේ වැස්ස පිළිබඳ ප්‍රශ්නයකි. ලංකාවේ මධ්‍ය ප්‍රදේශය නිර්මාණය වී තිබෙන කඳුකරයේත් බටහිර හා නිරිත දිග පෙදෙ‍සේත් වර්ෂාපතනය අධික ය. නැතහොත් ඉතා අධික ය. දේශගුණය උෂ්ණය.අනුරාධපුරය මේ කලාපය තුළ පිහිටා ඇති අතර අසමානත්වය පිළිබඳ උදාහරණයක් දැක්විය යුතු අවස්ථාවකදි ඒ සඳහා නිදර්ශන වශයෙන් ලන්ඩනයේ වීදියකටත් අනුරපුර වැවේ කණ්ඩියටත් වඩා හොඳ දෙයක් විශ්වයේ අන් කොතැනකින්වත් තෝරා ගැනීමට හැකි නොවනු ඇත. වැවේ සුවිසල් ජල තලාවත්, සමනලුන් හා කුරුල්ලනුත්, වැව් දියේ බැස ජලස්නානය කරන හෝ ගල් මත රෙදි අපුල්ලන හෝ මිනිසුන් ගේ සිරුරුත් ඔවුන්ගේ විවිධ වර්ණයෙන් යුත් රෙදිත් සැඩ හිරු රැස් තුළ දිලිසෙයි. වැව් කණ්ඩිය දිගේ සුවිසල් ගල් වැවී ගෙන එයි.පැහැපත් කුරුල්ලෝ සට පට හඬින් සිය පියාපත් සලාගෙන මේ රුක් පෙළ අතුරින් විදුලි වේගයෙන් ඉගිළ යති. වැව වටා බැලූ බැලූ අත ගස්ය. පඳුරුය, මල්ය, එකකට පසුව එකක් වශයෙන් වැඩෙන රූස්ස ගස් ය.අනුරාධපුරයේ සිට අලිමංකඩ දක්වා ඇදෙන කරත්ත තුළ ගෙවෙන ඊළඟ පැය තිස්හය තිස්සේම ඍජු මාවත දෙපස එක දිගට දිස් වන්නේ එකකට පසුව එකක් වශයෙන් වැඩී තිබෙන සුවිසල් ගස්ය. ඒ වූ කලී ගස් ගොන්නෙන්ද වෙනස් වන කොළ වදුළෙන් ද සැදි ලෝකයකි. ඒ ලෝකය තුළ විසූ සියලු මිනිසුන්ගේ සියලු ජීවිත, අන්හැම දේකට ම වඩා, ගස්ගොන්නෙන් හා වෙනස් වන කොළ වදුළෙන් හා පිරී තිබේ.කරත්තය තුළ සිටි අනෙක් එකම මඟියා සිංහලයෙකි. ඒ යාපනයේ දිස්ත්‍රික් ඉංජිනේරුවරයා යි. එය ආයාසකර ගමනක් විය. අනුරාධපුරයේ සිට අලිමංකඩ දක්වා මාවත ලංකා පොළොවෙන් විශාල කොටසක් වසා සිටි හා දැනුදු වසා සිටින ගන වනය මැදින් ඇදෙන ඍජු රේඛාවක් සේ කපන ලද්දේ විය. කරත්තය කිසියම් මොහොතක නතර වුණු තැනක දී ඒ තුළ සිට ඊට පසු පසින් පේන තෙක් මානය දක්වා ද ඊට ඉදිරියෙන් ඇස ගැසෙන ඉසව්ව දක්වා ද බලන විට ඔබගේ ඉදිරියෙන් මෙන්ම පසුපසින් ද ඇති මාවත එකම ආකාරයෙන් දිස්වෙයි. එය, කොළපැහැති උස් තාප්ප දෙකක් මැදින් ඍජුව ඇදී යන සුදු පැහැති හෝ අළු පැහැති පීත්ත පටියක් මෙනි.ලංකාවෙහි මා ගත කළ අවසාන තුන් අවුරුදු කාලයෙන් වැඩි කොටසක් මා ගෙවූයේ මෙවන් ගන වනයෙන් වැසී ගත් පෙදෙසකය. මා සුවිසල් ගස්වලින් හා වෙනස්වන කොළ වදුළෙන් ද යුත් ඒ පෙදෙස තුරුලතාවෙන් ‍තොර එහෙත් මිටි පඳුරුවලින් ගහන වැලි තලාවට හෝ දකුණේ තැනින් තැන දක්නට ලැබුණු ගන වන පෙත්වලට හෝ කිසිසේත් සමාන නොවීය. ඒ සමඟ ම එය මැද රට කඳුකරයේ ගම් පිහිටා ඇති පෙදෙසේ සරු තුරු ලතා ගොන්නටත් අනුරාධපුර පෙදෙසේ උද්‍යානාකාරයෙන් විසිර ගොස් තිබෙන වන පෙත්වලටත් වඩා හාත් පසින් ම වෙනස් දසුනක් ද විය.මේ පෙදෙස ඔස්සේ වැටී ඇති මඟ දිගේ ගමන් ගන්නා ඔබට ඔබගේ දෙපසින් දක්නට ලැබෙන්නේ ගන, අනන්ත තුරු පවුරු දෙකත් ඒ පාමුල යටි වගාවක් මෙන් පවත්නා පඳුරු ගොනුත් පමණකි. උණුසුම් වාතය කලඹනසුලු පවන් වැල් වුව ද වළකා ලිය හැකි තරමට මේ හරිත වර්ණ ප්‍රාකාර උස්ව පිහිටියේය. එහෙයින් වන පෙත තුළ හැම විට ම පාහේ පැවතියේ දැඩි නිහඬතාවකි. පාර හරහා පැන ගිය හෝ දැඩි කලකිරීමට පත් වූවාක් මෙන් රුක් මුදුනක ලැග සිටි වඳුරකු දෙන්කු හැරුණු විට වෙනත් සිවුපාවකු හෝ කුරුල්ලකු හෝ අලිමංකඩ දක්වා මුළු ගමනේදී මට දක්නට ලැබුණේ ඉතා ම කලාතුරකින් ය.අප ගමන් ගත් ම‍ඟෙහි පිහිටි ගම් කීපයකදී හැරුණු විට අනෙක් පෙදෙසකදී අපට මිනිසුන් මුණ ගැසුණේ ද ඉතාම අහම්බෙන් පමණකි. දිවා කාලයේ පැවැති උෂ්ණත්වයත්, නැගුණු දූවිලිත් බෙහෙවින් පීඩා දායක විය. කිරි කිරි හඬත් ඩක ඩකයත් නගමින් දෙපසට පැද්දෙමින් ගමන් ගත් කරත්තය තුළ සිටි අපි දු ඇඟ මස් ඇට නහර ඇඹරී වේදනා දෙන තෙක් කරත්තය අනුව ඒ මේ අතට පැද්දුණෙමු, වීසි වුණෙමු. කරත්තකරු තම අත ඇති කෙවිටෙන් වරින් වර ගොනුන් ගේ පිට දෙපසට තට්ටුකරන හඬත් ගොනුන් ගමනට පොලඹවනු සඳහා ඔහුගේ මුවින් ‍තොරක් නැතිව පිටවන ඒකාකාරී අරුචිකර වදන් වැලේ හඬත් හැරුණු විට අන් කිසිදු සද්දයක් මේ ගමනේදී ඔබගේ කනැ නොවැකෙයි. පෙරදිග ගොනුන් ලවා කරත්ත ඇද්දවීමට ඒ වදන් වැල නැතිව ම බැරිවා සේ ය.කරත්තය ඉදිරියට ඇදුණේ ඉතා හෙමිනි. ඒ තුළ හිඳගෙන යෑමද බෙහෙවින් දුෂ්කර විය. එහෙයින් දිස්ත්‍රික් ඉංජිනේරුවරයාත් මගේ සුරතල් චාර්ල්ස් හා මමත් බොහෝ අවස්ථාවලදී කරත්තයෙන් බැස පයින් ගමන් කෙළෙමු. ගොනුන් හා සමගාමී වීමේ තරමක දුෂ්කරතාවක් ද අපට තිබුණු හෙයිනි. එහෙත් රාත්‍රි කාලයේදී අපි කරත්තය තුළ තැපැල් මලු මතැ වැතිර ගත්තෙමු.දිස්ත්‍රික් ඉංජිනේරුවරයා එක් පැත්තකත් මා අනෙක් පැත්තේත් වැතිරුණු අතර චාර්ල්ස් අප දෙදෙනාට මැදින් දිගෑදී සිටියේ ය. කරත්තය වේගයෙන් පැද්දුණු හැම විටෙක ම පාහේ දිස්ත්‍රික් ඉංජිනේරුවරයා මා සිටි පැත්තට පෙරළී ඒම නිසා චාර්ල්ස්ගේ ඇඟ මත හේ වැටිණි. වරක් දෙකක් බියකරු ගෙරවිල්ලක් උගෙන් නැගුණු නමුත් සිහින් දත් පාරක් හෝ ඔහුට නොවැදිණැයි මම අදහස් කරමි.මා අනුරාධපුරයෙන් පිටත් වූයේ ජනවාරි 3 වැනි දා - අඟහරුවාදා රාත්‍රි 9 ට ය. ගමන් විඩාවෙන් අන්තයට ම හෙම්බත් වී සිටි මගීන් රැගත් කරත්තය අලිමංකඩට ළඟා වූයේ ජනවාරි 5 වැනි බ්‍රහස්පතින්දා උදේ 9 ට ය. මා පැමිණිය යුතුව තිබුණු යාපන නගරය උතුරු පළාතේ අගනුවරත් පරිපාලන මධ්‍යස්ථානයත් විය. ‘අලිමංකඩ’ යනුවෙන් හැඳින්වෙන පටු බිම් තීරුවෙන් ලංකාවේ ප්‍රධාන භූමියට සම්බන්ධ වන යාපන අර්ධද්වීපයෙහි මේ නගරය පිහිටියේ ය. අප අලිමංකඩට උදෑසන ළඟා වෙද්දී අපගේ දර්ශන පථය කෙමෙන් වෙනස් වේගෙන යන අයුරු අපට දක්නට ලැබිණි.ගන වන පෙත අනුක්‍රමයෙන් මිටි තුනී පඳුරු ගොන්නෙන් සැදි වන රොදක් බවටත් ඉන් අනතුරුව තැනින් තැන පිහිටි පඳුරු ළැහැබින් කඩින් කඩ වෙන් වුණු වැලි තලාවක් බවටත් හැරෙන හැටි දක්නට ලැබේ. ඉන් පසුව අපි හිටිහැටියේ ම අලිමංකඩ බිම්තීරුව වෙත පැමිණියෙමු.දෙපසින් මුහුද ද ඉදිරිපසින් සම වැලිතලාවෙන් යුත් අර්ධද්වීපය ද විය. යාපන බිම් කඩ පුරා අපිළිවෙළින් වැඩී ඇති තල් ගස් ගොන්න එහි සුවිශේෂ ලක්ෂණයකි. ඈතින් පිහිටි තල් රුක්වල මුදුන් දිස් වූයේ පියාපත් විහිදා ගත් දැවැන්ත කපුටන් සේය. මුහුදු ළිහිණියන්ගේත් කලපු කුරුල්ලන්ගේත් නාද දස දෙසින් සවන් වැදිණි. ගන වනය තුළ පැය ගණනක් ගෙවූ කෙනකු හිරු රැසින් දිදුළන මුහුදත් සුවිසල් අහසත් ඈත සිතිජය තෙක් විහිදුණු එළිමහනකට හිටි හැටියේ පිවිසි විට ඔහු ඇස ගැටෙන සුවිශේෂ වෙනස නිසා ඔහු තුළ ජනිත වන ප්‍රමෝද ජනක විස්මය කවදාවත් අමතක නො වන්නකි.අලිමංකඩ සිට යාපනය බලා මම දුම්රියෙන් ගමනාරම්භ කෙළෙමි. අනුරාධපුරයේ සිට සැතැපුම් එක සිය විසි එක හමාරක මඟ ගෙවීම සඳහා සතළිස් පැයක් මට ගත වී තිබුණු බව මා ලංකාවට පැමිණි දිනයේ ම ලයිටන් ස්ට්‍රැචීට ලියූ ලියුමෙන් මට පෙනී ගියේ ය.ලංකාවේ අනුරාධපුරය හා අලිමංකඩ අතර වන දුර්ගයේදීත් දිවයිනේ දකුණේ මා ගත කළ අවසන් වසර තුනක කාලය තුළ දීත් මම ඉතා ඈත අතීතයේ එ‍ඬේර සභ්‍යත්වයේ ප්‍රවාහන මාධ්‍ය හා ඒ ජීවිතය ද කරා එක එල්ලේම ආපසු ගොස් සිටියෙමි. ඒ අතීත වකවානුව, කලබලකාරී මිනිසකු රෝදය නිපදවීමෙන් හා කරත්තයකට ගොනකු බැඳ ගැනීමෙන් ප්‍රවාහන මාධ්‍යයේ පළමුවන විප්ලවවලින් එකක් සිදු කළ මොහොතත් කලබලකාරී යුරෝපීයයන් ගේ නවතම කාර්මික සභ්‍යත්වය අටළොස් වැනි සිය වසේ දී ආසියාකරයට රිංගා ගත් මොහොතත් අතර කාලයේ ජීවන රිද්මයේ එතරම් වෙනසක් හෝ වේගයක් හෝ ඇති නොවුණු යුගයකි.ම‍ගේ ජීවිතයේ හොඳම කාලයට අයත් අවුරුදු කීපයක් තුළ මේ පුරාණතම ශිෂ්ටාචාරයට අයත් ජීවිතයේ මඳ හද ගැස්ම පිළිබඳ අත්දැකීමක් ලබා ගැනීමට හැකි වීම ගැන මම සතුටු වෙමි. අඩු ගණනේ හම්බන්තොට දිස්ත්‍රික්කයේ පමණක් වුව ද මම ඒ සභ්‍යත්වය තුළ එක්තරා දුරකට ජීවත් වුණෙමි. ඒ මන්ද ගාමී, කටුක, රළු ශිෂ්ටාචාරය තුළ උපත ලබා හැදුණු වැඩුණු ජනතාව කෙරෙහි මා තුළ දැඩි අනුකම්පාවක් ජනිත වූයේ ය. ඒ නිසා ම කලපුවලින් හා කැලෑවෙන් මෙන් ම මේ ශිෂ්ටාචාරයෙන් ද කිසියම් දෙයක් මගේ හදවතටත් සම් මස් ඇට නගර තුළටත් රිංගා ගෙන සදාතනික වශයෙන් මා තුළ පැලපැදියම් විය.ඒ ශිෂ්ටාචාරය දැක ගැනීමටත් ඒ තුළ ජීවත් වීමටත් කෙනකුට තිබුණු අන්තිම අවස්ථාව එයයි.දුම්රිය ඒ වන විට ද ඒ ශිෂ්ටාචාරය බොහෝ තැන්වලදී විනාශ කර දැමීමට පටන් ගෙන තිබිණි. අවුරුදු හයකට පසුව මා ලංකාවෙන් පිටවන විට මෝටර් රථය ලංකාවේ භාවිත වන්නට පටන් ගත්තා පමණකි. මේ යන්ත්‍රය අන්තිමේදී එකී පැරණි රිද්මයත් ඒ ආදී කල්පික ජීවිත ප්‍රවෘත්තියත් විනාශ කර දමන්නේ ය. අනුරාධපුරයේ සිට අලිමංකඩ දක්වා වැටී තිබුණු මාර්ගයේ කරත්තයක නැඟී ඒ මේ අත හැල ‍හැප්පෙමින් ගමන් කළ මා එයින් අවුරුද්දකටත් අඩු කාලයක ඇවෑමෙන් දමිළ භාෂාවෙන් නීතිය හා ගණකාධිකරණයත් පිළිබඳ විභාගයකට පෙනී සිටීම සඳහා ආපසු‍ කොළඹට එක දිගටම පැමිණියේ දුම්රියෙනි. ඒ වන විට කොළඹ - යාපනය දුම්රිය මාර්ගයේ ඉදිකිරීම් කටයුතු සම්පූර්ණ වී තිබිණි. උතුරට දිවෙන මහාමාර්ගයේ ද ඒ දිගට වූ ගම් දනවුවල ද ප්‍රවාහන මාධ්‍යයත් ජීවිත රිද්මයත් සහමුලින්ම වෙනස් වූ අතර දුම්රිය ඇන්ජිමට ඉඩ දී කරත්තය ඒ වන විට පාරෙන් ඉවත් වී තිබිණි.අලිමංකඩ සිට යාපනය දක්වා දුම්රිය ගමන් කෙළේ ඉතා හෙමිහිටය. කරත්තයෙන් කළ දීර්ඝ ගමන නිසා මම හෙම්බත් වී සිටියෙමි. එහෙත්, ගමනාන්තයේ මගේ පළමු වැනි ‘නැවතුමෙහි’ මා වෙනුවෙන් කුමනාකාරයේ පරිසරයක් සැකසී ඇද්ද යන්න සම්බන්ධයෙන් නහරගත වූ කිසියම් චකිතයකින් පසු වූ මම, දුම්රියේ කවුළුවකින් පිටත බලද්දී ඇසැ ගැසුණු දසුනෙන් වශී වූයෙමි. යාපන අර්ධ ද්වීපය දිවයිනේ මා දැක තිබුණු අනෙක්කිසිදු කොටසකට සමාන නොවේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=ay1410123</link>
    <topic>සුදු අලියා තෝරගන්න තිබෙන්නේ පුංචි වැඩයි</topic>
    <author>අරුණි මුතුමලී</author>
    <content>සත්ත්ව ලෝකයේ විවිධ විශේෂ අතර ජාන විකෘතිතා මුල් කරගෙන ‘ඇලි’ ස්වභාවයට පත් වූ පැටවෙකු බිහි වීමට ඉඩ ති‍බෙනවා.‍ අපේ රටේත් ඉඳහිට හරි ඇලි මුවා, ඇලි නයා, ඇලි කපුටා, ඇලි ලේනා, ඇලි කැස්බෑවා, ඇලි මොනරා දකින්න ලැබෙන එක සතුටක්.”“1960 දශකයේ අග භාගයේ එතෙක් මෙතෙක් ලෝකයේ කිසි රටක දකින්න නොලැබුණු මුව රංචුවක් විල්පත්තුවෙන් වාර්තා වුණා. මෙතැන අරුමය වුණේ ඇලි මුවන් කිහිපදෙනකුම මේ රංචුවට අයත් වීමයි. ඒත් ඔවුන්ට සොබා දහමේ වැඩි කාලයක් ජීවත් වෙන්න ලැබෙන්නේ නැති එක තමයි කනගාටුව. මොකද විලෝපිකයකුට හෝ දඩයක්කරුවකුට ලේසියෙන් හසු වන නිසා.”මෙසේ පැවසූ වෛද්‍ය අතපත්තු සියලු ඇලි සතුන්ගෙන් ඇලි අලින් වෙන් කර කතාව පටන් ගත්තේය.“ඇත්තටම ඇලි අලින් සිටිනවාද? මෙය විශාල ප්‍රශ්නයක් වෙලා තිබුණා. ඇලි අලින් පිළිබඳ ප්‍රසිද්ධියක් උසුලන්නේ බුරුමය හා තායිලන්තයයි. ආදි කාලේ බුරුමයේ රැංගුන් නගරය අසලින් ගලා යන ගංගාවේ ඉහළ ප්‍රදේශයේ ඉඳහිට සුදු අලින් හමුවුණා. මේ සුදු අලින් ඇල්ලූ ගමන්ම නීතියේ හැටියට රජුට බාර දිය යුතුයි. ඔවුන් විශ්වාස කළා සුදු අලි බවට පත් වන්නේ පෙර ආත්මයක රජ වී සිටි අයකු විය යුතුයි කියලා. ඒ නිසාම මේ ඇලි අලින්ගෙන් වැඩ ගන්න මිනිස්සු බය වුණා. විශේෂ කෑම බීම ආදිය මේ සුදු අලින්ට ලැබුණා විතරක් නෙවෙයි‍, ඒ අලි පිටේ නැගලා යන්නවත් රාජකීයයන් පවා බය වුණා. මේ සත්තු මහජන ප්‍රදර්ශනයට වත් තිබ්බේ නෑ. රාජකීය ඇත් ගාලේ සඟවාගෙනයි හිටියේ. ආගමික උත්සවවලදී පමණක් මේ අය සාමාන්‍ය ජනතාවට දැක ගන්න ලැබණා.”එසේ ප්‍රදර්ශනය කරන ගෞරවාන්විත සුදු අලින් ඒ සඳහා සූදානම් කිරීමට ද රජ වාසල කටයුතු කළේය. මේ අපූරු සත්ත්වයාට පුද පූජා වශයෙන් කුංකුම අංජන, ආදී වර්ණවත් ද්‍රව්‍ය ගෙන සිරුර පුරා ආලේප කිරීම ඔවුන්ගේ සිරිතක් විය. මේ නිසා සාමාන්‍ය අලියකුට වඩා මේ අලියා විවිධ වර්ණයෙන් යුත් අලියකු බවට පත් විය.“එහෙම වුණත් නූනත් මේ අලින් සාමාන්‍ය අලින්ට වඩා පැහැපත්. ඒත් කිසිම අලි පාටක් මේ අමුතුම සතුන්ගෙන් දකින්න බෑ. කො‍හොම වුණත් මේ ඇලි අලි හා බැඳුනු කතන්දර තිබෙන්නේ බුරුමය හා තායිලන්තයේ පමණයි. ඉතා විශාල අලි ගහනයක් සිටින ඉන්දියාවේ වත් සිදුහත් උපත හැරුණාම සුදු අලි ගැන කතාවක් නෑ. අපේ රටෙත් තිබු‍ණේ නෑ.”වෛද්‍ය අතපත්තු අතීතය ගැන එසේ කීවද 90 දශකයේ සුදු අලින් පිළිබඳ විශාල හාහෝවක් පැතිරිණි. එය ඔහුටද මහත් කුතුහලයක් ගෙන දුන්නේය.“ඔව්. ඔය කාලේ හදිසි‍යේම කලා වැව බබලු වැව සම්බන්ධ වන වැව් පිටිය පිහිටි වනාන්තය අසලට සුදු අලියෙක් පහල වුණා. මේ කතාව අහපු ම‍ට පිස්සු හැදුණා. කුතුහලය පිරිලා ගියා. මම මගේ සියලු වැඩ අතහැරලා කලාවැව් පිටියට රිංගුවා.” වෛද්‍ය අතපත්තු කීවේ මහත් උද්යෝගයෙනි.“වැව් පිටියේ දී මට හමුබුණා මිරිදිය ධීවර කර්මාන්‍තයේ යෙදෙන කීපදෙනෙක්. ඒ අතරින් දෙතුන් දෙනකුමත් කීවා සුදු අලියෙක් දැක්කා කියලා. මගේ උනන්දුව තවතවත් වැඩි වෙන්න පටන් ගත්තා. ඒ අය කීව විදිහට ‘මෙයා අලි නාම්බෙක්. නිකම් බැලුවාට පේන්නේ නෑ. ගහක් උඩට නැඟලා බලන්න ඕනා. මොකද අනෙක් අලින් මෙයාව වට කරගෙන ආරක්ෂා කරගෙන ඉන්නේ.’ මේ කතාවේ ඇත්තක් තිබෙන්නත් පුළුවන්. මොකද දඩයක්කරුවන්ට අහු වුණොත් මේ සතා අල්ලා ගනී කියන බය අලින්ටත් තිබෙනවා. ඒ නිසා මම සැකයක් නැතිවම මේ දේ පසුපස්සේ යන්න තීරණය කළා.”“මම ගෝලයින් කීප දෙනකුම එක්ක ආයුධ ඖෂධ එහෙමත් අරගෙන කැලේට ගියා. දවස් ගාණක් තිස්සේ කලා වැව් පිටියේ, කැලෑවේ, බලලු වැවේ, ඉපලෝගම, අවුකන ආදී හැම ප්‍රදේශයකම ඇවිද්දා. සිය දහස් ගණන් අලි රංචු හමු වුණා. ඒත් සුදු අලි පැටියා හිටියේ නෑ. පස්සේ අපි හෙම්බත් වෙලා සෙවිල්ල අතහැරලා දැම්මා.”එහෙත් වැඩි කාලයක් ගත වූයේ නැත‍. යාල වනෝද්‍යානයෙන් සුදු අලි පැටිය‍කු මතු වූ බවට මාධ්‍ය වාර්තා පල වන්නට විය.“මේ සැරේ නිරීක්ෂණය අපට දැන ගන්න ලැබුණේ සාමාන්‍ය ධීවර වැනි ජන කොටස්වලින් නෙවෙයි. අලි ඇතුන් ගැන පර්යේෂණ කරන්න වනෝද්‍යානයට අවසර ඇතිව ගිය ඉහළ පෙලේ පර්යේෂකයන් පිරිසකගෙන්. වැඩේ කියන්නේ මේ පුවත ඉංග්‍රීසි පත්තරවල වැටුණේ පින්තූරත් එක්කයි. ඒ පින්තූරේ අනිත් අලි කිහිපදෙනා අතර පැහැය වෙනස් අලියෙක් ඉන්නවා තමයි ඒත් මට සැක හිතුණා.”“ඒ නිසා මම වනෝද්‍යානය බාරකරුගෙන් ඉල්ලිමක් කළා මේ ගැන සෙවිල්ලෙන් ඉන්න කියලා. තවත් නිලධාරීන්ට දැනුම් දුන්නා සුදු අලියකු ගැන ආරංචි වුණොත් කියන්න කියලා. මාස තුන හතරක් ගත වුණා. වනෝද්‍යානයේ ආදායම් හොඳට සරු වෙන්න පටන් ගත්තා. මොකද හැමෝම ආවේ වැරදිලාවත් සුදු අලියකු දැක ගන්න ලැබේය කියන සිතිවිල්ලෙන්. ඒත් කිසිම කෙනෙක් සුදු අලියා දැක්ක බවක් කීවේ නෑ. කතාව ඔහොම මඟ හැරුණා.”කාලය ගෙවී ගියේ ය. සුදු අලියකු පිළිබඳ කතන්දරය සියලු දෙනා‍ෙග් මතකයෙන් ගිලිහුණි. වසර ගණනක්ම එබඳු කිසිවක් සිදු නොවිනි.“ඔහොම අවුරුදු හතක් අටක් ගියාට පස්සේ ආයෙත් සුදු අලි පැටියෙක් ගැන කියන්න ගත්තා, යාලේ‍. ඒ කතාව ආවෙත් පර්යේෂණ කණ්ඩායමකින්මයි. හොඳින් වැඩුණු ඇලි අලි නෑම්බියක් යාල වනයේ සිටිනවා කියලයි ඔවුන් කීවේ. ඒ අයගේ විස්තරය අනුව මේ අර කලින් හිටිය සුදු අලි පැටියාමයි. දැන් වැඩුණු කෙණරක් බවට පත් වෙලා තිබෙන්නේ‍.”“හැබැයි මේ පර්යේෂණ කණ්ඩායම හැරෙන්න වෙන කිසිම කෙනෙක් මේ සුදු අලියාව දකින්නේ නෑ. අපට සැක හිතුණා. ඇත්තෙන්ම සුදු නැත්නම් ඇලි බව හඳුනාගන්න තිබෙන හොඳම ලක්ෂණය තමයි සාමාන්‍ය සතකුගේ වගේ නොවී මේ සතුන්ගෙ ඇස් රතු පැහැයක් ගැනීම. ඒත් මේ පළ වුණු එක පින්තූරයකවත් ඇලි අලින් යැයි සඳහන් කළ සතුන්ගේ ඇහේ මේ විශේෂත්වය පෙන්වන්න කිසිම පර්යේෂකයකු උනන්දු වුණේ නෑ.ඒ වගේම මේ සතුන් ඈත සිට සෙවනැලි අතර දකිනවා විනා සුදු අලියකු බව සාධක සහිතව පෙන්වා දීමට කිසිවකු ඉදිරිපත් වුණේ නෑ. සමහර විට අලින්ට අව්ව වැටුණාම සිරුරේ පැහැය පැහැපත්ව පෙනෙන අවස්ථා තිබෙනවා. මේ පර්යේෂකයන්ටත් වෙන්න ඇත්තේ ඒ වගේ දෙයක්. මාගේ දැනුමේ හැටියට වෙස්සන්තර ජාතකයේ දන් දුන් අලියා විනා අපි සුදු අලින් දැක්කා කියලා අහලා නෑ. ඒ කතාවේ ඇරෙන්න අදටත් වෙනසක් අපේ වනාන්තරවලින් අලි ඇතුන් ගැන වාර්තා වෙලා නෑ. ඉන්දියාවෙත් නෑ.”“පී.ඩී ස්ට්‍රේසි කියන පාරිසරික ලේඛකයා ඔහුගේ එලිෆන්ට් ගෝල්ඩ් කියන පොතේ සදහන් කරනවා ඉන්දියාවේ මහරා‍ජ කෙනකු ළඟ සුදු අලියකු ඉන්න බවට ලැබුණු ආරංචියක් අනුව ඔහු ඒ අලියා බලන්න ගියා කියලා. නමුත් දැඩි ලෙස වර්ණ ගන්වා තිබුණු ඇතින්නක මිස වෙනස් බවක් උගෙන් දකින්න තිබුණේ නැහැලු. ඒ සතා සුදු පාටට හුරු වර්ණයකින් සරසා තිබුණාලු. දැඩි ඉල්ලීමක් කර ළඟට ගිහින් බැලුවත් ඇතින්නගේ ඇසේ සුදු ඉංගිරියාවේ කිසිම වෙනසක් නොතිබුණු නිසා කලකිරුණා කියා සඳහන් කරනවා.”“මම කියන්නේ නෑ, අපේ රටේ කවදාවත් ජාන විකෘතියකින් සුදු අලියෙක් ඇති නොවෙයි කියලා. ඒත් අද වෙනකල් නම් හිටියේ නෑ.”සුදු අලින් පිළීබඳ අපේ රටේ තිබූ කතා බහට වෛද්‍ය අතපත්තු තිත තිබ්බේ එසේ තරයේ ප්‍රකාශ කරමිනි.අරුණි මුතුමලීarunni@silumina.lkකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=aj1410121</link>
    <topic>ස්ථාවර තැන්පතු බැඳුම්කර ලංකා ඔරික්ස් ෆිනෑන්ස් නව ආයෝජන නිෂ්පාදනයක්</topic>
    <author/>
    <content>ස්ථාවර තැන්පතු බැඳුම්කර ලංකා ඔරික්ස් ෆිනෑන්ස් නව ආයෝජන නිෂ්පාදනයක්නව නිෂ්පාදන හඳුන්වා දීමේ සම්ප්‍රදාය ඔස්සේ තවත් පියවරක් ඉදිරියට තබමින්, ලංකා ඔරික්ස් ෆිනෑන්ස් සමාගම “ස්ථාවර තැන්පතු බැඳුම්කර” පුරෝගාමි මූල්‍ය නිෂ්පාදනය හඳුන්වා දෙයි. මෙරට බැංකු නොවන මූල්‍ය සේවාවක් මඟින්, හඳුන්වා දුන් ඒ ආකාරයේ ප්‍රථම නිෂ්පාදනය වන ස්ථාවර තැන්පතු බැඳුම්කර, ශ්‍රී ලංකාවේ මූල්‍ය සේවාවන්ට එක්වූ හුවමාරු කළ හැකි ප්‍රථම ආයෝජන නිෂ්පාදනය ද වේ.ඉහළ ප්‍රතිලාභ ගෙන දෙන ලංකා ඔරික්ස් ෆිනෑන්ස් ස්ථාවර තැන්පතු බැඳුම්කර සුරක්ෂිත දීර්ඝ කාලීන ආයෝජනයක් වන අතර ඉතා පහසු මූල්‍ය නිෂ්පාදනයකි. ඕනෑම ගනුදෙනු සංඛ්‍යාවක් සඳහා යොදාගත හැකි එහි අයිතිය හුවමාරු කිරීම ද ඕනෑම වාර ගණනක් සිදුකළ හැකිය. ආරම්භක පියවරක් ලෙස මෙම නව නිෂ්පාදනය පෞද්ගලික සහ ආයතනික ගනුදෙනුකරුවන් සඳහා වසර 3 - 5 දක්වා වූ ස්ථාවර පොලී අනුපාතික යටතේ නිකුත් කෙරේ.ගනුදෙනු කළ හැකි වීම මෙම නිෂ්පාදනයේ වඩාත් ආකර්ෂණීය ලක්ෂණය වන අතර එය තිළිණයක් ලෙස ද පිරිනැමිය හැකි වේ. ලංකා ඔරික්ස් ෆිනෑන්ස් ස්ථාවර තැන්පතු බැඳුම්කර තැන්පතු දිනයේ සිට කල් පිරිම තෙක් ඕනෑම අවස්ථාවක තුන්වැනි පාර්ශ්වයකට හුවමාරු කළ හැකි වන අතර, එහි මුල් ආයෝජන අගය එලෙසින්ම පවතී. කල් පිරීමේ අගය මෙන්ම හිමිකාරීත්වය පිළිබඳ තොරතුරු සහ කාලසීමාව සහතිකයේ දක්වා ඇත. එමඟින් එය විශ්වාසය තැබිය හැකි විනිවිද භාවයෙන් යුත් මූල්‍ය නිෂ්පාදනයක් බව සහතික කෙරෙන අතර, සැම විටම සුරක්ෂිත වේ.කළමනාකාර අධ්‍යක්ෂ / ප්‍රධාන විධායක බ්‍රින්ඩ්ලි ද සිල්වා මහතා මෙසේ පැවැසීය. “සාමාන්‍ය ස්ථාවර තැන්පතුවක් සහ ස්ථාවර තැන්පතු බැඳුම්කර අතර වෙනස වන්නේ, ස්ථාවර බැඳුම්කර, තැන්පතුව සිදුකළ මොහොතේ පැවැති තත්ත්වයන් ගෙන් වෙනස් නොවී හුවමාරු කළ හැකි වීමය. මීට අමතරව මෙම සුරක්ෂිත මූල්‍ය පහසුකම මඟින් දිගු කාලීන ආයෝජනයේ ඵලදාව වර්ධනය වන අතර කල් පිරීමේදී ඉහළ ප්‍රතිලාභයක් අත්කර දේ. ගනුදෙනුවක් කිරීම සඳහා ස්ථාවර තැන්පතුව කල් පිරෙන තුරු බලා හිඳීම මෙහිදී අවශ්‍ය නොවේ.අලෙවි නියෝජන සාමාන්‍යාධිකාරිනී (ඉතුරුම් සහ තැන්පතු) රොෂාණි වීරසේකර මහත්මිය පැවසුවේ යම් හදිසි අවස්ථාවකදී සහතිකය නැති වුවහොත් හෝ සොර උවදුරකට ලක් වුවහොත් ගනුදෙනුකරුගේ ආයෝජනය අප සමඟ සුරක්ෂිතව අඛණ්ඩ ලෙස වර්ධනය වන බවය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=aj1410122</link>
    <topic>කිරි ගොවීන් සවිබල ගැන්වීමට නෙස්ලේ ලංකා කැපවී වසර 30යි</topic>
    <author>ඡායාරූපය - සිරිපාල හල්වල</author>
    <content>කිරි ගොවීන් සවිබල ගැන්වීමට නෙස්ලේ ලංකා කැපවී වසර 30යිනෙස්ලේ ලංකා සමාගම ‘ශ්‍රී ලාංකික කිරි ගොවීන් සවිබල ගැන්වමින්’ ග්‍රාමීය ආර්ථික සංවර්ධනයට තම කැපවීම ලබාදී වසර තිහක් සපිරේ. ආර්ථික සංවර්ධන අමාත්‍ය බැසිල් රාජපක්ෂ මහතාගේ සහභාගිත්වයෙන් මෙරට කිරි ගව පාලන කර්මාන්තයේ වර්ධනයට උරදෙන කිරි ගොවීන් 1,200 ක් වෙත තම ගෞරවය පුදකිරීමට නෙස්ලේ ලංකා සමාගම පසුගියදා කටයුතු කළේ ය.මේ පිළිබඳව අදහස් දක්වමින් අමාත්‍ය බැසිල් රාජපක්ෂ මහතා ‘දේශීය කිරි නිෂ්පාදනයෙන් ස්වයං පෝෂිත වීම ශ්‍රී ලංකා රජයේ ප්‍රමුඛතාව ලබාදෙන එක් වැඩපිළිවෙළකි. ඒ වෙනුවෙන් ගනු ලබන යහපත් ක්‍රියාමාර්ග සඳහා ශ්‍රී ලංකා රජයේ ප‍ූර්ණ ආශිර්වාදය හා අනුග්‍රහය හිමිවේ. දේශීය වශයෙන් කිරි නිපදවීමෙන් ශ්‍රී ලාංකීය ජනතාවට පහසු මිලට කිරි පරිභෝජනය කිරීමට හැකිවේ. එපමණක් නොව දේශීය ආර්ථික වර්ධනයට මෙන් ම ග්‍රාමීය සංවර්ධනයට ද ඉන් විශාල දායකත්වයක් ලැබේ. නෙස්ලේ ලංකා සමාගම දේශීය කිරි නිෂ්පාදන කර්මාන්තය තුළ ප්‍රමුඛ කාර්ය භාරයක් ඉටු කරන බව ප්‍රකටය. ඉන් දේශීය කිරි ශ්‍රී ලංකාව පුරා කිරි ගොවීන් 18,000 ක ගෙන් පමණ නැවුම් කිරි මිල දී ගන්නා බව වාර්තාවේ. එම ගොවීන්ට තමන් ගේ ම ආදායම් මාර්ගයක් ගොඩනඟා ගනිමින් යහපත් ජීවන තත්ත්වයක් ‍උදාකර ගැනීමට ලැබෙන්නේ විශාල පිටු බලයකි” යනුවෙන් පවසා සිටියේ ය.ශ්‍රී ලංකාවේ කිරි ආශ්‍රිත නිෂ්පාදන සිදු කරන පෞද්ගලික අංශයේ සමාගම් අතරින් විශාලතම කිරි මිලදී ගන්නා ආයතනය වන්නේ නෙස්ලේ ලංකා සමාගමයි. 1984 වර්ෂයේදී කුරුණෑගල, පන්නල ප්‍රදේශයේ තම නිෂ්පාදන කර්මාන්ත ශාලාව පිහිටුවීමත් සමඟම නෙස්ලේ ලංකා සමාගම සහ දේශීය කිරි ගොවීන් අතර ශක්තිමත් බැඳීම වර්ධනය විය. වර්තමානයේදී නෙස්ලේ ලංකා ‍සමාගම දිනකට කිරි ගොවීන් 18,000 කගෙන් නැවුම් කිරි කිලෝග්‍රෑම් 200,000 කට වැඩි ප්‍රමාණයක් මිලදී ගනී. එමගින් ග්‍රාමීය ආර්ථිකය සංවර්ධනයට විශාල දායකත්වයක් ලබාදීමට හැකිවී තිබේ. නෙස්ලේ කිරි මිලදී ගැනීමේ මධ්‍යස්ථාන 1,200 ක් රට පුරා ම පිහිටුවා ඇති බැවින් කිරි ගොවීන්ට තම නිෂ්පාදන දිනපතාම පහසුවෙන් නෙස්ලේ සමාගමට අලෙවිකර ගැනීමට අවස්ථාව ලැබේ.ඡායාරූපය - සිරිපාල හල්වලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=aj1410123</link>
    <topic>අනුරපුර දුෂ්කර පාසල් දරුවන්ට පරිගණක</topic>
    <author/>
    <content>අනුරපුර දුෂ්කර පාසල් දරුවන්ට පරිගණකමෙම අවස්ථාවට ආයතනයේ මෙහෙයුම් / කළමනාකාර එස්. සිවරාජ් මහතා ඇතුළු නිලධාරීහු හා අලෙවි නියෝජිතයෝ විශාල පිරිසක් සහභාගි වූහ.අනුරාධපුර දිස්ත්‍රික්කයේ දුෂ්කර ප්‍රදේශවල අඩු පහසුකම් ඇති තෝරාගත් පාසල් පහක සිසු දරු දැරියන්ගේ දැනුම වර්ධනය කිරීම සඳහා ග්ලෝබල් ලයිෆ් ස්ටයිල් ලංකා ආයතනය පරිගණක 15 ක් පරිත්‍යාග කිරීම පසුගිය දා සිදු කෙරිණි.එම ආයතනයේ අලෙවි නියෝජිත මහත්වරුන්ගේ සහභාගිත්වයෙන් එම දිස්ත්‍රික්කය තුළ පිහිටි පාසල් පිළිබඳව සිදුකරන ලද සමීක්ෂණයකින් අනතුරුව බලගොල්ල කනිෂ්ඨ විද්‍යාලය, ඉලන්දගහවැව විදුහල, තලකොළ වැව මහා විද්‍යාලය, රන්කිරිමඩ කනිටු විද්‍යාලය හා පලාපත්වල ශ්‍රීමත් හෙන්රි ඕල්කට් විද්‍යාලය එම පරිගණක පිරිනැමීම සඳහා තෝරා ගන්නා ලදී.එහිදී අදහස් දැක්වූ අනුරාධපුර ඇලයාපත්තුව විදුහලේ විදුහල්පති ආර්. එම්. එස්. රාජපක්ෂ මහතා කියා සිටියේ මෙම දිස්ත්‍රික්කයේ දුෂ්කර ප්‍රදේශවල පහසුකම් අඩු පාසල්වල දුවා දරුවන්ගේ දැනුම වර්ධනය කර ගැනීම සඳහා ග්ලෝබල් ලයිෆ් ස්ටයිල් ලංකා ආයතනය කිසිඳු පලප්‍රයෝජනයක් අපේක්ෂාවෙන් තොරව පරිගණක ලබාදීම විශිෂ්ට ක්‍රියාවක් ‍බවයි.මුළු ලෝකයම අද විශ්ව ගම්මාන සංකල්පයට අවතීර්ණ වී ඇති යුගයක ඒ තුළ ඇති තොරතුරු ලබා ගැනීම හා ඒ දැනුම් සම්භාරය නොදියුණු පළාත්වල පිහිටි පහසුකම් අඩු පාසල්වල දරුවන්ටත් ලබා ගැනීමට පරිගණක සැපයීමේ සත්ක්‍රියාව සැමගේ ගෞරවයට පාත්‍ර විය යුතු කරුණක් බව ඔහු සඳහන් කළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=aj1410124</link>
    <topic>ශක්තිය අපතේ යාම වළකන UTE වායු සම්පීඩක යන්ත්‍රයක්</topic>
    <author/>
    <content>ශක්තිය අපතේ යාම වළකන UTE වායු සම්පීඩක යන්ත්‍රයක්බලශක්ති කාර්යක්ෂම යන්ත්‍රෝපකරණ සඳහා ඇති ඉහළ ඉල්ලුමට පිළියමක් ලෙස UTE සමාගම FS Curtis වර්ගයේ කාර්මික වායුසම්පීඩක යන්ත්‍රයක් වෙළෙඳපළට හඳුන්වා දුන්නේ ය.“කර්මාන්ත සඳහා භාවිතා කළ හැකි විවිධාකාරයේ යෙදවුම්වලින් වායුසම්පීඩක යන්ත්‍ර සමන්විතයි. සම්පීඩක වායු උපාංග අනෙකුත් විද්‍යුත් උපාංගවලට වඩා අඩු ශක්තියක් උපයෝගි කරගන්නා නිසා නිෂ්පාදකයන් තම එදිනෙදා කටයුතු සඳහා එබඳු උපාංග බහුලව පරිහරණය කරනවා. සම්පීඩිත වාතය තම නිෂ්පාදන කටයුතු සඳහා ද යොදා ගන්නා කර්මාන්ත රාශියක් ද තිබෙනවා.” UTE ආයතනයේ බලශක්ති පද්ධති අංශයේ සාමාන්‍යාධිකාරි මංජුල විතානගේ ප්‍රකාශ කළේ ය‍.මෙරට කර්මාන්තවලට ලෝක වෙළෙඳපළ සමඟ තරග කිරීම සඳහා වූ ප්‍රධානතම බලකාය විදුලිය සඳහා අධික පිරිවැයක් දැරීමට සිදුවීම බැවින් මෙම නවතම හඳුන්වාදීම පාරිභෝගික ජනතාව අතර වඩාත් ජනප්‍රියත්වයක් දිනා ගනු ඇතැයි ද ඒ මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=aj1410125</link>
    <topic>වෙස්ට්ලන්ඩන් විශ්වවිද්‍යාලයෙන් නීතිවේදී සහ ව්‍යාපාර කළමනාකරණ උපාධි</topic>
    <author/>
    <content>වෙස්ට්ලන්ඩන් විශ්වවිද්‍යාලයෙන් නීතිවේදී සහ ව්‍යාපාර කළමනාකරණ උපාධිවෙස්ට් ලන්ඩන් විශ්වවිද්‍යාලයේ ව්‍යාපාර අධ්‍යයන වැඩසටහන් පිළිබඳ සහයෝගී උපදේශක ව්ලැඩන් හැඩ්සික්ශ්‍රී ලංකාවේ ප්‍රමුඛතම තෘතියික අධ්‍යාපන ආයතනයක් වන ANC Education ආයතනය විසින් දේශීය සිසුන්හට වෙස්ට්ලන්ඩන් විශ්ව විද්‍යාලයෙහි අධ්‍යාපන පාඨමාලා හැදෑරීමේ අවස්ථාව උදාකර තිබේ. එම විශ්ව විද්‍යාලයේ ව්‍යාපාර අධ්‍යයන පීඨය සහ නීති පීඨය මගින් පිරිනමනු ලබන අධ්‍යාපන පාඨමාලාවන් මෙයට අන්තර්ගත ය.ව්‍යාපාර කළමනාකරණය, නීතිය, ආගන්තුක සත්කාර සහ සංචාරක, මනෝ විද්‍යාව, පරිගණක විද්‍යාව සහ ‍තොරතුරු තාක්ෂණය, වෛද්‍ය විද්‍යාව, සමාජ සේවා සහ සංගීත ආදී වූ බොහෝමයක් විෂයන් සම්බන්ධයෙන් වෙස්ට්ලන්ඩන් විශ්වවිද්‍යාල‍ය ලන්ඩනයේ ප්‍රමුඛතම නවීන විශ්වවිද්‍යාලය වන අතර මෙහි උපාධිධාරීන්ගෙන් සියයට 95 ක පමණ රැකියා අවස්ථාවන් හිමිවී තිබේ.වෙස්ට් ලන්ඩන් විශ්වවිද්‍යාලය විසින් පවත්වනු ලබන ව්‍යාපාර කළමනාකරණ සහ නීති පාඨමාලාවන් එම විෂය නිර්දේශයට අනුකූලව ANC වෙතින් පිරිනමනු ලබයි‍. එමනිසා සිසුන් හට ලන්ඩනයට ගොස් එහිදී අධ්‍යාපනය ලැබීමෙන් තොරවම ලොව පිළිගත් බ්‍රිතාන්‍ය උපාධියක් ලබාගැනීමේ අවස්ථාව හිමිවේ. එම විශ්ව විද්‍යාලය සහ එක්සත් රාජධානියේ තත්ත්ව සුරක්ෂණ නියෝජිතායතනය විසින් ස්ථාපිත කර ඇති නිර්නායකයන්ට අනුකූලව සිය පාඨමාලාවන්හි අධ්‍යාපනික තත්ත්වයන් පවතින බවට ANC තහවුරු කරයි. මෙම වැඩසටහන්හි න්‍යායාත්මක අන්තර්ගතයන් ඉතාමත් හොඳින් පෙළගස්වා ඇති අතර නිරන්තරයෙන් යාවත්කාලීන වන කර්මාන්තයේ අවශ්‍යතාවයන්, ප්‍රායෝගික දැනුම ලබාදීම ද මේ හරහා අනිවාර්යයෙන් සිදුවේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=aj1410126</link>
    <topic>DHL මෙරට කළමනාකරු දිමිත්‍රි පෙරේරා</topic>
    <author/>
    <content>DHL මෙරට කළමනාකරු දිමිත්‍රි පෙරේරාලොව ප්‍රමුඛතම ජාත්‍යන්තර ලොජිස්ටික්ස් සමාගමක් වන DHL Express, දිමිත්‍රි පෙරේරා ශ්‍රී ලංකා කළමනාකාර ධුරයට පත් කළේය.දිමිත්‍රි පෙරේරා හට මෙම නව වගකීම් හිමි වූයේ සිංගප්පූරුව කේන්ද්‍ර කර ගත් නව කලාපීය ධුරයකට පත් වූ මනීෂ් පටෙල් ගෙන් පසුවය.දිමිත්‍රි පෙරේරා DHL සමාගමේ සේවයට එක් වන්නේ මීට වසර දහයකට පෙර, අලෙවි කළමනාකාරවරයා ලෙසය. පසුගිය වසරේ ඔක්තෝබර් මාසයේ සිට ජාතික වාණිජ කළමනාකාර ධුරය හෙබවූ ඔහු ජාතික කළමනාකාර ධුරයට පත් වන්නේ ඉන් අනතුරුවය.සිය අත්දැකීම් සම්භාරය මැනවින් යොදා ගනිමින් සමාගමේ අලෙවි වර්ධන වේගය පසුගිය වසර තුන තුළ නොකඩවා ඉහළ මට්ටමෙහි පවත්වා ගැනීමට කටයුතු කළ ඔහු ඉහළ කාර්යක්ෂමතාවයෙන් සහ මනා කැපවීමෙන් යුතු සේවක කණ්ඩායම් ගොඩ නැඟීමට ද සිය නායකත්වය ලබා දුන්නේය.ශ්‍රී ජයවර්ධනපුර විශ්ව විද්‍යාලයේ ව්‍යාපාර පරිපාලනවේදී උපාධිය හිමිකර ගත් දිමිත්‍රි පෙරේරා බ්‍රිතාන්‍යයේ වරලත් අලෙවිකරණ ආයතනයේ උපාධිධරයෙකි. ඔහු සිංගප්පූරුවේ ආසියානු පැසිෆික් අලෙවි එකමුතුවේ ආසියානු පැසිෆික් සහතිකලත් වෘත්තීය අලෙවි නිලධාරියෙකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=aj1410127</link>
    <topic>dsl බෝනික්කාට රිදී සම්මානය</topic>
    <author/>
    <content>dsl බෝනික්කාට රිදී සම්මානයරිදී සම්මානය දිනාගත් හනී නමැති බෝනික්කාdsl lanka යනු වසර 20 ක් පුරාවට ජාත්‍යන්තර වෙළෙඳපොළට සෙල්ලම් බඩු සැපයීමේ යෙදී සිටිනා ශ්‍රී ලංකාවේ ප්‍රමුඛ පෙළේ සෙල්ලම් බෝනික්කන් අපනයනකරුවෙකි. සමාගමේ ප්‍රධාන අභිප්‍රායක් වූයේ තමන්ගේ ම සන්නාම නාමයක් යටතේ නිෂ්පාදිතයක් හඳුන්වා දීමය. ඒ අනුව 2014 ජර්මනියේ නර්න්බර්ග් හි පැවති ජාත්‍යන්තර සෙල්ලම් බඩු ප්‍රදර්ශනයේදී Bonikka සන්නාමය හඳුන්වා දෙනු ලැබීය.Bonikka සන්නාමයේ සුවිශේෂී සංධිස්ථානයක් සනිටුහන් කරමින් හනී නැමැති බෝනික්කා 2014 එක්සත් රාජධානියෙහි පැවති Independent Toy Awards 2014 හිදී බෝනික්කන් කාණ්ඩයේ රිදී සම්මානය දිනා ගත්තේ ය.එම සම්මාන උලෙළ සෙල්ලම් බඩු නිෂ්පාදිතයන් ඇගයීමට ලක් කරනා කීර්තිමත් සම්මාන උලෙළක් ලෙසින් සැලකේ‍. එම නිෂ්පාදිතයන්ගේ තත්ත්වය නිර්ණය කරනා මිනුම් ලකුණක් ලෙස ද හැඳින්විය හැකි ය. මෙහිදී ප්‍රධාන කාණ්ඩ 25 ක් යටතේ සම්මාන පිරිනමන්නේ ස්වාධීන සෙල්ලම් බඩු වෙළෙඳුන්ගේ ඡන්දයට අනුවය.Bonikka  සන්නාමයේ විශිෂ්ටත්වයට ලද ඇගයුමක් වන මෙම සම්මානය පිළිබඳ අදහස් දක්වමින් dsl lanka පුද්ගලික සමාගමේ අධ්‍යක්ෂිකා/ ප්‍රධාන විධායක නිලධාරි මනෝ ශෙරිෆ් මහත්මිය පවසා සිටියේ, ‘පුංචි ගැහැනු ළමයෙක්ට බෝනික්කෙකු තරම් තෑගි කිරීමට සුදුසු වෙනත් සෙල්ලම් බඩුවක් නැහැ‍. කුඩා කාලයේ අප ලැබූ එවන් තෑගි අපි වැඩිහිටියන් ව‍ූ පසුව ද අපගේ මතකයේ රැඳී තිබෙනවා. Bonikka සන්නාමය හඳුන්වාදීම හරහා අපි සෑම පුංචි දැරියකටම මේ අවස්ථාව ලබාදෙනවා. ඔවුන්ට ද එවිට සිය පළමු බෝනික්කා ලැබීමේ සුවිශේෂී සතුට අත්විඳීමට හැකිවේවි’ යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=aj1410128</link>
    <topic>ඇක්සෝනොබෙල් සමාගමට NASCO සම්මාන උලෙළේදී ජයග්‍රහණ දෙකක්</topic>
    <author/>
    <content>ඇක්සෝනොබෙල් සමාගමට NASCO සම්මාන උලෙළේදී ජයග්‍රහණ දෙකක්NASCO 2014 සම්මාන උලෙළේදී ජයග්‍රහණ දෙකක් හිමිකර ගැනීමට ඇක්සෝනොබෙල් පේන්ට්ස් ලංකා සමාගමේ විකුණුම් කණ්ඩායමට හැකියාව ඇක්සෝනොබෙල් වෙනුවෙන් මෙම ජයග්‍රහණයන්ට හිමිකම් කිවූයේ ඉන්දික චන්ද්‍රවංශ සහ උපාලි රත්නායක යන අයයි. මෙහිදී ඉන්දික චන්ද්‍රවංශ මහතාට ‘ඉදිරි පෙළ විකුණුම්’ කාණ්ඩය යටතේ රිදී සම්මානය හිමි වූ අතර උපාලි රත්නායක මහතාට ‘ප්‍රාදේශීය කළමනාකරු’ කාණ්ඩය යටතේ ලෝකඩ සම්මානයක් හිමි විය. ශ්‍රී ලංකාවේ සහ ලොව පුරා ප්‍රමුඛතම තීන්ත වෙළෙඳ නාමයක් වන ‘ඩියුලක්ස්’ හි හිමිකාරිත්වය ද ඇක්සෝනොබෙල් සමාගම සතු වේ.ඇක්සෝනොබෙල් හි ජාතික විකුණුම් කළමනාකරු වන ප්‍රියා ද මෙල් මහතා පවසා සිටියේ සිය කණ්ඩායම ලද ජයග්‍රහණය ඇක්සෝනොබෙල් හි මූලික වටිනාකම්වලම ප්‍රතිඵලයක් බවයි. “ඇක්සෝනොබෙල් හි මඟපෙන්වීම් මූලධර්මයන් ලොව පුරා අපේ සාමාජිකයන් සියලු දෙනාටම පොදුවේ බලපාන හර පද්ධතියක් ලෙස සලකන්නට පුළුවන්. මේ මූලධර්මයන් මූලික අංගයන් 4 කින් සමන්විත වනවා. ඒවා නම් පාරිභෝගිකයන් කෙරෙහි අවධානය යොමු කිරීම, කැපවීමෙන් කටයුතු කිරිම, විශිෂ්ටත්වය ළඟා කරගැනීමේ ආශාව සහ එකමුතු වී ජයග්‍රහණය කරා යාම යන අංගයි. විශිෂ්ටත්වය කරා යන ගමනේදී කිසිවක් ගැන සැහැල්ලුවෙන් සිතන්නට බැහැ. මින් අදහස් වන්නේ එකම දේ නැවත නැවත කිරීම නොවෙයි. නමුත් ‘හොඳම’ දෙය කියා අප සිතන දේවල් හැම විටම බාහිරව හා අභ්‍යන්තරව අලුතින් අර්ථ දැක්වීම අවශ්‍යයි කියා අප සිතනවා. එහිදී වැඩිදියුණු කළ හැකි දේවල් වැඩිදියුණු කිරීමටත් පවතින හොඳ දේවල් දිගටම පවත්වා ගැනීමටත් අපි මැලිවන්නේ නැහැ” ඔහු පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=aj1410129</link>
    <topic>නියඟයෙන් පීඩා විඳින ජනතාවට ජැට් හෝල්ඩිංග්ස් ජල බහාලුම්</topic>
    <author/>
    <content>නියඟයෙන් පීඩා විඳින ජනතාවට ජැට් හෝල්ඩිංග්ස් ජල බහාලුම්ජැට් හි කර්මාන්ත ශාලා කළමනාකරු චරිත් පෙරමුණේ, සෞඛ්‍ය අමාත්‍ය තුමන්ගේ පෞද්ගලික ලේකම් කේ. ඩබ්ලිව්. එන්. ඩි. කරුණාරත්න සහ වෛද්‍ය ලියනගේ මහත්වරු.ජැට් හෝල්ඩිංග්ස් සිය ආයතනික සමාජ සත්කාරක වැඩපිළිවෙළේ තවත් වැදගත් කාර්යයකට මුල පුරමින්, සෞඛ්‍යය අමාත්‍ය මෛත්‍රීපාල සිරිසේන මහතාගේ ඉල්ලීමකට අනුව උතුරු මැද පළාතේ නියඟයෙන් පීඩා විඳින ජනතාව වෙනුවෙන් ජල බහාලුම් ලබාදීමට පියවර ගන්නා ලදී. මෙහිදී එම ප්‍රදේශවල ජනතාව හට ජලය එක්රැස් කර ගෙන තබා ගනු පිණිස ලීටර 200 ජල බහාලුම් 1000 ක් ප්‍රදානය කර තිබේ.මෙම සත්කාර්යය පිළිබඳ අදහස් දක්වමින් ජැට් හෝල්ඩිංග්ස් හි කළමනාකාර අධ්‍යක්ෂ ඊලියන් ගුණවර්ධන මහතා මෙසේ කියා සිටියේය. ඔවුන් හට ප්‍රමාණවත් ජලය ගබඩා කරගැනීමේ පහසුකම් පවතින්නේ නැහැ. ඒ සඳහා විසඳුමක් ලෙසින් අප මෙම පරිත්‍යාග කරන පර්මෝග්ලේස් ජල බහාලුම් ඔවුන් හට මනා පිටිවහලක් වේවි.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=aj14101210</link>
    <topic>චාන්දනී බණ්ඩාරට රන් සම්මානයක්</topic>
    <author/>
    <content>චාන්දනී බණ්ඩාරට රන් සම්මානයක්ස්වාභාවික ශාක නිෂ්පාදන, කේශ අලංකරණ හා රූපලාවණ්‍ය විශේෂඥ චාන්දනී බණ්ඩාර මහත්මිය, 2013 කාන්තා කර්මාන්ත හා වාණිජ මණ්ඩල සම්මාන උලෙළේදී මහා පරිමාණ කර්මාන්ත අංශයෙන් සුවිශේෂී ස්වර්ණ සම්මානයකින් පිදුම් ලැබුවා ය. චාන්දනී බණ්ඩාර මහත්මිය ‘චාන්දනී බණ්ඩාර සැලොන්ස්’ හි මෙන්ම ‘4Ever Skin Naturals’ ශාකසාර රූපලාවණ්‍ය නිෂ්පාදන රැසෙහි නිර්මාතෘවරිය ද වෙයි. ශ්‍රී ලංකා කාන්තා කර්මාන්ත හා වාණිජ මණ්ඩලය මඟින් සංවිධානය කරනු ලබන මෙම සම්මාන උලෙළේ මූලික අරමුණ වන්නේ මෙරට කාන්තාවන්ගේ ව්‍යවසායකත්වයේ විශිෂ්ටත්වය සහ ඔවුන් අත්කර ගත් ජයග්‍රහණ ඇගැයීමට ලක්කිරීමයි.තමන් ලද සම්මානය ගැන චාන්දනී බණ්ඩාර මහත්මිය අදහස් දැක්වූයේ මෙසේ ය. “ශ්‍රී ලංකාවේ රූපලාවණ්‍ය කර්මාන්තය දියුණු කිරීමට දැක්වූ වෙහෙස හා කැපවීම මෙසේ ඇගැයීමට ලක්වීම මට විශාල ගෞරවයක්. මේ ආකාරයට රූපලාවණ්‍ය ක්ෂේත්‍රයට දායක වන්නට ලැබීම මගේ සිතේ සැමදාම තිබූ සිහිනයක් සැබෑ වීමක් .”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=aj14101211</link>
    <topic>දීවා ඉඩමේ වාසනාව මෙවර කොටුගොඩට</topic>
    <author/>
    <content>දීවා ඉඩමේ වාසනාව මෙවර කොටුගොඩටදීවා සිය පාරිභෝගික ජනතාව වෙනුවෙන් කොළඹට නුදුරින් ඉඩම් තිළිණ කිරීමේ ප්‍රවර්ධන වැඩසටහන සිවුවන වරටත් ක්‍රියාත්මක විය. දීවා සිය සුවිශේෂී ප්‍රවර්ධන වැඩසටහන අඛණ්ඩව සිවුවන වරටත් ක්‍රියාත්මක කළේ පසුගිය වසර හතර පුරා ම ලද ඉහළ පාරිභෝගික ප්‍රතිචාරය හේතුවෙනි.අදියර හතරක් යටතේ පැවැතිය ද දීවා මේ වන විට රුපියල් මිලියනය බැගින් වූ කොළඹ අවට පිහිටි ඉඩම් දහසයක් මේ වන විටත් ලබා දීමට කටයුතු කර ඇත. 2011 වසරේදී පළමු වරට “දීවා රවුමට ඉඩමක්” යන තේමාව යටතේ කොළඹට නුදුරින් රුපියල් මිලියනය බැගින් වූ ඉඩම් කොටස් 4 ක් තිළිණ කිරීමට දීවා සමත් විය. 2012 වසරේදී ‘දීවා නුවණක්කාරියන්ට ඉඩමක්’ තේමාව යටතේ දෙවන වසරටත් ක්‍රියාත්මක වූ වැඩසටහන යටතේ ප්‍රදානය කළ ඉඩම් කොටස් ප්‍රමාණය 3 කි. 2013 වසරේදී ඉඩම් කොටස් තුනක් තිළිණ කරමින් ප්‍රවර්ධන වැඩසටහන නිමා වූයේ ‘දීවා නිධන් එක්ක ඉඩම්’ තේමාවට අනුවය.මේ වසරේ ඉඩම් හිමිකරුවකු බවට පත්වීමේ වරම හිමි කර ගත් කේ. සිසිර ආනන්ද පෙරේරා කොටුගොඩ, කසගහවත්ත ප්‍රදේශයේ පදිංචිකරුවෙකි.තමන් වසර අටකට අධික කාලයක පටන් දීවා නිෂ්පාදන මිලදී ගන්නා බවත්, එම නිෂ්පාදන කෙරෙහි තැබූ විශ්වාසය කිසිදා වියැකී නොගිය බවත්, තමන්ට හේමාස් ආයතනය ලබා දුන් මෙම අදහාගත නොහැකි තිළිණය විකිණීමට තම දරුවාට හෝ ඉඩ නොතබන බවත් සිසිර මහතා තවදුරටත් කියා සිටියේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=aj14101212</link>
    <topic>පෙනුම සහ රසය සමඟ අලුත් වුණු මැලිබන් නයිස්</topic>
    <author/>
    <content>පෙනුම සහ රසය සමඟ අලුත් වුණු මැලිබන් නයිස්මැලිබන් බිස්කට් සමාගම විසින් ඔබේ ජීවිතයේ රසවත් අවස්ථාවන්ට තවත් රසවත් බවක් ලබා දීම සඳහා වැඩි දියුණු කරන ලද මැලිබන් නයිස් බිස්කට් හඳුන්වා දෙනු ලැබීය. සෑම රසවතෙක්ම පිනවන්නට සමත් මෙම බිස්කට්වල රසවත් බව සහ තත්ත්වය තවත් ඉහළ නංවා ඇත. වර්ණවත් සහ ආකර්ෂණීය ඇසුරුම්වලින් යුතුව හඳුන්වා දී ඇත.එහි පවතින ඉමිහිරි රසය සහ කර කර ගා හැපෙන ස්වභාවය නිසා ක්‍රීම් නොමැති, පැණි රස බිස්කට්වලට කැමැති පාරිභෝගිකයින් සඳහා මැලිබන් නයිස් කදිම තෝරා ගැන්මකි. මේ පිළිබඳව අදහස් පළ කරමින් මැලිබන් බිස්කට් නිෂ්පාදන සමාගමේ සන්නාම කළමනාකාර දුවීන්ද්‍ර කොරේයා මහතා ප්‍රකාශ කර සිටියේ, “අපි නිරන්තරයෙන් අපේ නිෂ්පාදනයන් පිළිබඳව පර්යේෂණ සිදු කරනවා. ඒ අනුව අපි මේ ඉහළ නැංවීම් සිදු කර තිබෙන්නේ පාරිභෝගිකයින්ගේ ප්‍රතිචාර මත පදනම් වෙලා. පසුගිය වසර හතර පුරාවට මැලිබන් විශාල දියුණුවක් ලබා තිබෙනවා. මේ සාර්ථකත්වය පසුපස ඇති විශාලතම හේතුවක් වන්නේ අපගේ පාරිභෝගිකයින්ට අවශ්‍ය මොනවා ද යන්න නිරන්තරයෙන් සොයා බැලීම සහ එම සොයා බැලීම් අපගේ පර්යේෂණ හා සංවර්ධන කණ්ඩායම හරහා නව නිෂ්පාදනයන් ලෙසින් එළිදැක්වීමයි” යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=aj14101214</link>
    <topic>ස්වදේශී කොටසක් 20,000ට අලෙවි වෙයි ‍</topic>
    <author>තාරක වික්‍රමසේකර</author>
    <content>ස්වදේශී කොටසක් 20,000ට අලෙවි වෙයි ‍පෙර සතියේ අවසන් සිකුරාදා ගනුදෙනු 14860 ක් වාර්තා වූ නමුත් සඳුදා ගනුදෙනු වාර්තා වූයේ 9037 ක් පමණි.දිනයේ මිලියනය ඉක්මවා ගනුදෙනු අලෙවි වූ සමාගම් අතර බ්ලු ඩයමන්ඩ් (ඡන්ද බලය රහිත) (1066479), ඩයලොග් (14109044) ජේ‍ කේ එම් (1370797), ලංකා සෙන්චුවරි (WC - 2015) - (5046955), පෑන් ඒෂියන් පවර් (4146787), රිචර්ඩ් පීරිස් (1181170), සියෙරා කේබල්ස් (1007469), ටෙක්ස්ටර්ස් ජර්සි (1377470), ටෝකියෝ සිමෙන්ට් (ඡන්ද බලය රහිත), - 1253410, යුනියන් බෑන්ක් (1813123)බ්‍රවුන්ස් ඉන්වෙස්ට්මන්ට් (5762556), ඒෂියා ඇසට් (3113995), පී සී එම් හෝල්ඩින්ග්ස් (6705929) සමාගම් කැපී පෙනුණි.දිනයේ මිල ඉහළ ගිය සමාගම් අතර ඩී.එස්.සී.සී. බෑන්ක් (5.60), සිංගර් ඉන්ඩස්ට්‍රීස් (13.10) කැපී පෙනුණ අතර දිනයේ කැපී පෙනෙන වෙනස වාර්තා වූයේ සර්වදේශී සමාගමේය.සමාගමේ කොටසක මිල රුපියල් 17500.00 සිට 20000.00 ක් දක්වා රුපියල් 2500.00 කින් ඉහළ ගියේය. දිනය නිමා වන විට කොටසක මිල දැක්වුණේ රුපියල් 19010.10 ක් ලෙසිනි. ඒ පෙර දිනට සාපේක්ෂව රුපියල් 1510.10 කින් ඉහළ යාමකි.මිල පහළ ගිය සමාගම් අතර හේලීස් (18.50) හුන්නස්ෆෝල්ස් (8.00) , ජේ.කේ.එම්. (6.70), නෙස්ලේ (5.00), සණස ඩි‍වලොප්මන්ට් බෑන්ක් (15.80) සමාගම් කැපී පෙනුණි.පෙර සතියේ සමස්ත කොටස් මිල දර්ශකය දැක්වුණේ ඒකක 7406.60 ක් ලෙසිනි. අඟහරුවාදා දිනයේ එම දර්ශනය දැක්වුණේ ඒකක 7396.01 ක් ලෙසිනි.පෙර සතිය අවසානයේ එස් ඇන්ඩ් පී එස් එල් දර්ශකය ඒකක 4160.31 ක් ලෙසිනි. අඟහරුවාදා එය දැක්වුණේ ඒකක 4150.64 ක් ලෙසිනි.දිනයේ මේ අයුරින් වෙළෙඳ ගනුදෙනු අඩු වූයේ සඳුදා දින හජ් නිවාඩුව තිබීමත් බදාදා දින පුර පසළොස්වක පොහෝ දිනය යෙදී තිබීමත් නිසාය. එසේ වුවත් ආයෝජකයන් වැඩි වශයෙන් වෙළෙඳ පොළ කරා ඇදී එන බවක් දක්නට ලැබුණි.බැංකු හා මුල්‍ය පොලී අනුපාත බෙහෙවින් අඩු වී ඇති හෙයින් ආයෝජකයන් බැංකු හා මුල්‍ය සමාගම් කරා නොගොස් කොටස් වෙළෙඳ පොළ කරා ඇදී යාම මාස කිහිපයක සිට කැපී පෙනෙන ලක්ෂණයක් වී ඇත. කෙසේ හෝ වෙළෙඳ පොළ ගනුදෙනුවල තීරණාත්මක සාධකය වන අයවැයෙන් පසු වෙළෙඳ පොළ ගනුදෙනු තවදුරටත් ඉහළ යනු ඇතැයි වෙළෙඳපොළ ආරංචි මෙන් ම තැරැව්කාර සමාගම්හි මතය වී ඇත.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>12</day>
    </date>
    <link>http://www.silumina.lk/2014/10/12/_art.asp?fn=aw141012</link>
    <topic>තාත්තාගෙන් සමාව ගන්න අයියාගේ ඇඟට රිංගුවා</topic>
    <author>මතුගම මහින්ද විජේතිලක</author>
    <content>“මම මගේ තාත්තාට ගැහැව්වා. තාත්තගෙ ඔළුවට පොල්ලකින් ගැහුවෙ. ඔළුව පැළිලා ලේ ගැලුවා. තාත්තව ගෙදරින් පන්නා ගත්තා. ඒ සිද්ධිය මතක් වෙනකොට මාව දැවෙනවා.” සහෝදරයකුගේ ශරීරයට ආවිෂ්ට වූ ප්‍රේතාත්මයක් කීවේය.“ඇයි ඔබ තාත්තාට ගැහුවෙ?”“තාත්තා පැන්ෂන් ගිය පෝස්ට් මාස්ටර් කෙනෙක්. ගණිකා නිවාසයක ඉඳලා අහුවෙලා පොලීසියෙන් උසාවි දැම්මා. ඇප දීලා ගෙදර අරගෙන ආවා. ආයෙත් ඒ වගේ සිද්ධියක් වුණා. ලැජ්ජාව ඉවසන්න බැරි තැන මම තාත්තාට ගැහුවා.”රණවීර හතළිස් හැවිරිදි පාසල් ගුරුවරයෙකි. ඔහුගේ බිරිය විද්‍යා ගුරුවරියකි. රණවීරගේ බෙල්ලේ දැඩි වේදනාවක් හටගෙන ඇත. ඊට අමතරව හීනෙන් බියට පත්ව කෑ ගසාගෙන අවදි වෙයි. නෑම ඇඟ සේදීම ප්‍රතික්ෂේප කොට නිවසේ අඳුරු මුළුවලට වී නිදා ගනී. දැන් රැකියාවට යන්නේ ද නැත. ඔහුගේ බිරිය මානසික වෛද්‍යවරයකු වෙත ඔහු කැඳවාගෙන ගොස් ප්‍රතිකාර කළත්, දැනට මාස දෙකක් ගත වුවද කිසිම වෙනසක් සිදු වී නැත. විද්‍යා ගුරුවරියක වන ඔහුගේ බිරිය ගුප්ත විද්‍යාවත් පිළි නොගත් තැනැත්තියකි.රණවීරගේ සහෝදරයෝ ඉවසන්නට බැරිම තැන රෝගියා ඇතුළුකෝට්ටේ ගුප්ත ගවේෂණ මධ්‍යස්ථානය කරා ගෙන ආහ. ඔහුගේ බිරියත් ඔවුන් සමඟ පැමිණියාය.ආධ්‍යාත්මීය උපදේශකවරයා රෝගියා පිළිබඳ විස්තර විමසන විට ‍රණවීරගේ බිරිය පැවසුවේ “මහත්තයාට තියෙන්නේ මානසික අමාරුවක්, ඔය ගුප්ත දේවල් මම නම් පිළිගන්නෙ නෑ. විශ්වාස කරන්නෙත් නෑ” යනුවෙනි.“එහෙම නම් මේ ලෙඩාව අරගෙන යන්න, ඔය බුලත් පඬුරුත් අරගෙන යන්නැ” ගවේෂකවරයා කීවේය.“අනේ! මහත්තයා, මෙයා කියන දේවල්වලට අපි වෙනුවෙන් ඉවසන්න, සමාවෙන්න, දැන් මාස ගණනක් වුණා මෙයාගෙ ප්‍රතිකාරවලින් මල්ලිව සනීප කැරගන්න තිබුණනෙ. දැන් මල්ලි රස්සාවට යන්නෙත් නෑ. මහත්තයා අපට බෞද්ධ පිළිවෙත් විශ්වාසයි, සමාවෙලා අපේ මල්ලිට ප්‍රතිකාර කරන්නැÓයි සහෝදරයෙක් කීවේය.ගවේෂකවරයා ශක්ති කිරණ එල්ල කරන විට ම රණවීර ඇද වැටුණේය.“මානසික අමාරුවලටත් මෙහෙම කරන කොට ඇද වැටෙනවාදැÓයි ගුරුවරිය දෙස බලා ගවේෂකවරයා අසන විට ඇය බිම බලාගත්තා ය. රෝගියා ඉතා දුර්වලව සිටි බැවින් ඔහු දිෂ්ටි නොගන්වා ගමේ පන්සලේ දී බෝධි පූජා විසි එකක් පවත්වා නැවත එන්නැයි උපදෙස් දුන්නේය.බෝධි පූජා අවසන් කොට නැවත පැමිණි දිනයේ දිෂ්ටි ගන්වන විට රණවීර ප්‍රලය වූයේය. ගවේෂකවරයා ප්‍රශ්න කරන්නට විය.“කවුද මේ ශරීරයට රිංගාගෙන ඉන්නෙ?”“මම හර්ෂ”“හර්ෂ කියන්නේ කවුද?”“මේ රණවීර අය්යාගෙ මල්ලී”“කොයි කාලෙ ද මැරුණෙ?”“අවුරුදු අටකට කලින්”“මැරුණෙ මොනවා වෙලා ද?”“එල්ලිලා මැරුණෙ”“ඇයි ජීවිතේ නැති කර ගත්තේ?”“මම තාත්තට ගැහුවා. තාත්තගෙ ඔළුව පැළිලා ලේ ගැලුවා, ඒක මතක් වෙන කොට ඉවසන්න බැරුව ජීවිතේ නැති කැරගත්තා. මේකයි සිද්ධ වුණේ.”“මගේ තාත්තා ගණිකා නිවාසෙක ඉඳලා පොලීසියට අහුවෙලා උසාවි දැම්මා. අපි ඇප දීලා අරගෙන ආවා. ඊට මාසෙකට විතර පස්සෙ ගෑනු ‍නාන තැනක බලා ඉඳලා මිනිස්සු අල්ලගෙන ගහලා ගහලා ගෙදරට ගෙනැත් දැම්මා. ලැජ්ජාව ඉවසන්න බැරුව පොල්ලක් අරගෙන තාත්තට ගහල ගෙදරින් එළෙව්වා. ගෙදරට එන්න දුන්නේ නෑ. තාත්තාම ගෙදරින් යන්න ගියා. මම කරපු දේ අයියලයි අක්කයි අම්මයි අනුමත කළා. තාත්තා කඩ කාමරයක් කුලියට අරගෙන ජීවත් වුණා. මම මොනවා කළත් හදවතෙන් දුක් වුණා. තාත්තා පොලු පාර කාලා ඔළුවෙන් ලේ ගලන කොට ඔළුව අතගාල අතේ ලේ තැවරුණු හැටි බලපු ආකාරය මට මැවි මැවී පෙනෙන්න ගත්තා. ඒ මානසික පීඩාව දරා ගන්න බැරිව තැන තමයි මම එල්ලිලා මැරුණා” යි භූතාත්මය කීවේය.“ඉතින් මේ රණවීරට කරදර හිරිහැර කරන්නෙ මොකද?” යි ගවේෂකවරයා ඇසීය.“මගේ හිතේ තියෙන දුක වේදනාව මට තුනී කැර ගන්න ඕනෑ. තාත්තගෙන් සමාව ගන්න ඕනෑ. ඒකයි පොඩි අයියගෙ ඇඟට රිංගුවේ. එයාගෙ ඇඟට විතරයි මට රිංගන්න පුළුවන්. ඒකයි රිංගුවේ. ඒ මිසක පොඩි අයියට හිරිහැර කරන අදහසින් නොවෙයි.”“හර්ෂ බෞද්ධයෙක් ද?”“ඔව් මම බෞද්ධයෙක්.”“බුදු දහමේ උගන්වන්නේ අතීතයත් අතහරින්න, තවම නොපැමිණි අනාගතයත් අතහරින්න. වර්තමානයේ ජීවත්වෙන්න කියලා. අතීතයේ සිද්ධ වුණ වැරදි තැන මෙනෙහි කරමින් හිටියොත් ඒ අකුසලය තවත් බරපතළ වෙනවා, වෙච්ච දේ සිද්ධ වෙලා ඉවරයි, ඒක අතීත සිද්ධියක් විතරයි. තාත්තා ඒ වගේ දේකට පෙළඹුණේ අම්මගෙ අඩුපාඩුවක් නිසා වෙන්නත් බැරි නෑ. හැබැයි හර්ෂ ජීවිතේ නැති කැර ගත්ත එක නම් බරපතළ වරදක්.” යැයි කියූ ගවේෂකවරයා තවත් සතියක් බෝධි පූජා පවත්වන ලෙසත්, දැන් ආපසු ගෙදරට පැමිණ සිටින තාත්තා ද බෝධි පූජාවට කැඳවාගෙන යන ලෙසත්, සතියකට පසු නැවත එන ලෙසත් උපදෙස් දුන්නේය.ඊළඟ දිනයේ හර්ෂගේ පියා ද ගවේෂණ මධ්‍යස්ථානය කරා දූ දරු පිරිස සමඟ පැමිණියහ. එදින ද රණවීර දිෂ්ටි ගැන්වූ විට හර්ෂගේ භූතාත්මය ආවේශ විය.භූතාත්මය අඬන්නට විය. දිගින් දිගට අඬන්නට විය. “අනේ මගේ බුදු තාත්තේ මට සමාවෙන්නැÓයි දෙපා අල්ලා ගෙන අඬන්නට විය.හර්ෂගේ තාත්තා ද දුක දරා ගන්නට නොහැකිව භූතාත්මය වැහුණු රණවීර බදාගෙන හඬන්නට විය.“පුතේ පුතා වැරදි නැහැ. මමයි වැරදි. මම පුතා වෙලා පුතා මම වුණා නම් මමත් කරන්නේ ඔය ටිකමයි. මගේ තාත්තා ඒ වගේ දෙයක් කළා නම් මමත් ගහනවා. පුතා ඒ දේ කළේ පවුලේ ගෞරවය වෙනුවෙන්, මම තරහ නෑ පුතේ” යි රණවීරගේ පියා ද හඬන්නට විය.“පුතේ පුතා දුක්වෙන්න එපා. තාත්තා දැන් හරිම හොඳයි. පුතාගෙ මරණයෙන් පස්සේ තාත්තා ආපහු ගෙදර ආවා. දැන් තාත්තා ඉන්නේ අපිත් එක්කමයි. සමහර විට තාත්තා එහෙම වුණේ මගේ අඩුපාඩු නිසා වෙන්නත් ඇති පුතේ” යි රණවීරගේ අම්මා ද භූතාත්මයට කරුණු කීවාය.ඒ කතාවලින් පසු හර්ෂට අමුතු ශක්තියක් ලැබුණු බව පෙනෙන්නට විය.“හරි හරි දැන් හැම කෙනෙකුට ම කාරණය පැහැදිලියි. තාත්තත් දැන් නිවැරැදි වෙලා හොඳ මිනිහෙක් වශයෙන් ජිවත් වෙනවා. හර්ෂ ඔය කාරණා හිතේ හිර ‍කරගෙන ඉඳලා ප්‍රේතයෙක් වෙලා ඉන්නේ. දැන් හර්ෂ හිතන්න ඔබ දැන් මේ පවුලේ කෙනෙක් නොවෙයි, බාහිර ජීවියෙක්. දැන් හිත හදාගන්න. ඔබ නිවැරැදි බව හිතන්න. තාත්තා ඔබට සමාව දුන්නා. ඔබ එදා කළ දේ වැරැදි නැතැයි තාත්තාමත් පිළිගන්නවා. දැන් ඔය දුගතිගාමී භවයෙන් මිදී ඉහළ තලයකට යන්න අධිෂ්ඨාන කැර ගන්නැ” යි ගවේෂකවරයා භූතාත්මයට උපදෙස් දුන්නේ ය.“හොඳයි මහත්මයා මම ඒකට මොකක්ද කරන්න ඕනැ?”“දිට්ඨෙව දිට්ඨ මත්තං භවිස්සතී සුතේ සුත මත්තං භවිස්සතී මුතේ මුන මත්තං භවිස්සතී විඤ්ඤාතේ විඤ්ඤාත මත්තං භවිස්සතී”යමක් දැක්කොත් එය දැකීමත් පමණකියි අතහරින්න. ඇසුණු දේ ඇසීමක් පමණකියි අත හරින්න. යමක් මතකයට ආවොත් එය මතකයක් පමණකැයි අත හරින්න. යම් සිතක් පහළ වුණොත් එය සිතුවිල්ලක් පමණකැයි අත හරින්නැ යි බුදු රජාණන් දේශනා කැර තියෙනවා. ඒ නිසා අතීතයෙන් සිතට මතුවෙන මතකය අත හරින්න. ඒ මතකයට නැ‍ඟෙන සිද්ධිය ඉවරයි. නිරුද්ධ වෙලා ගිහින්, ආයෙත් එහි අල්ලා ගන්නට වටිනාකමක් නැතැයි සිතා අත හරින්න.මම ඔබේ පවුලේ අයට නියම කරනවා ඔබේ නමින් ගෙදර සාංඝික දානයක් දී පින් අනුමෝදන් කරන්න කියා. ඒ දානයෙන් පසු අපි නැවත හමුවෙමු යි ගවේෂකවරයා පැවැසීය.පවුලේ අය මියගිය හර්ෂ වෙනුවෙන් ඉතාම වුවමනාවෙන් ඔහුගේ භවය සුවපත් කරන අදහසින් ස්වාමීන් වහන්සේ පහළොස් නමකට සාංඝික දානයක් පිරිනමා නැවත පැමිණියහ. එදින ද රණවීරට භූතාත්මය ආවිෂ්ට විය.“මට හරි සතුටුයි මහත්තයා. දැන් අපේ තාත්තා හරිම හොඳයි” කියා භූතාත්මය පියාගේ දෙපා අල්ලා වැන්දේය.සුදු නෙළුම් මල් වට්ටියකට සම්බන්ධ කොට භූතාත්මය කළුතර බෝධියට යැවීය.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=aa1410192</link>
    <topic>දිවි නැඟුම හයවැනි අදියර හෙට</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහපවුල් ලක්ෂ 25 ක් සවිබල ගන්වන දිවි නැඟුම ජාතික ව්‍යාපාරයේ 6 වැනි අදියර ඔක්තෝබර් 20 වැනිදා (හෙට) පෙරවරු 10.07 ට යෙදෙන සුබ මොහොතින් මහින්ද රාජපක්ෂ ජනාධිපතිතුමාගේ ප්‍රධානත්වයෙන් ඇරැඹේ.එයට සමගාමීව රට පුරා ග්‍රාම නිලධාරී වසම් 14022 ක එළවළු බීජ, එළවළු, පලතුරු, පොල්, සුළු අපනයන බෝග, ඖෂධ හා ස්ථිර වැවිලි බෝග පැළ රෝපණය උත්සවාකාරයෙන් සිදු කෙරෙන බව ආර්ථික සංවර්ධන ඇමැති බැසිල් රාජපක්ෂ මහතා කියයි. ඊට අමතරව ධීවර හා පශු සම්පත් වැඩ සටහන ද මේ යටතේ ක්‍රියාත්මක වේ.දිවි නැඟුම ජාතික ව්‍යාපාරය යටතේ දැනට පසුගිය වසර 3 1/2 ඇතුළත රටට සිදුවී ඇති ආර්ථික මෙහෙය රුපියල් කෝටි 450 කට වැඩි බව දිවි නැඟුම අතිරේක අධ්‍යක්ෂ ජනරාල් ජයතිලක හේරත් මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=aa1410193</link>
    <topic>යාපනයට ඉන්ධන දුම්රියෙන්</topic>
    <author>තාරක වික්‍රමසේකර</author>
    <content>තාරක වික්‍රමසේකරඋතුරේ වැසියන්ට කඩිනමින් ඉන්ධන ලබාදීමට දුම්රිය හරහා යාපනය දක්වා ඉන්ධන ප්‍රවාහනය යළි ආරම්භ කිරීමට කටයුතු යොදමින් සිටින බව දුම්රිය දෙපාර්තමේන්තුව පවසයි.ඛනිජ තෙල් සංස්ථාවේ කොලොන්නාව නිමාවේ සිට ඉන්ධන ලීටර් ලක්ෂ 5 කට අධික ප්‍රමාණයක් එක් දුම්රියකින් උතුර‍ට ප්‍රවාහනය කිරීමට දුම්රිය දෙපාර්තමේන්තුවට හැකියාව ඇති අතර ඉන්ධන බවුසරයකින් වරකට ප්‍රවාහනය කළ හැක්කේ ඉන්ධන ලීටර් 13200 ක් පමණකි. දුම්රියකින් ප්‍රවාහනය කරන තෙල් ප්‍රමාණය ප්‍රවාහනයට බවුසර් 40 කට වැඩි සංඛ්‍යාවක් යොදා ගත යුතුවේ. දැනට දුම්රියෙන් ඉන්ධන ප්‍රවාහනය කරනු ලබන්නේ වවුනියාව දක්වා පමණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=aa1410194</link>
    <topic>අපයෝජනයට ලක්වන දරුවන්ගේ වීඩියෝ සාක්ෂි අධිකරණයට</topic>
    <author>රමණී සුබසිංහ</author>
    <content>රමණී සුබසිංහවිවිධ අපයෝජනයන්ට ‍ගොදුරු වන දරුවන් අධිකරණය තුළ සාක්ෂි විමසීමේදී අපහසුතාවට පත්වීමෙන් වැළැක්වීම සඳහා එම වින්දිත දරුවන්ගේ සාක්ෂි වීඩියෝ ගත කර අධිකරණයට ඉදිරිපත් කිරීමේ වැඩ සටහනක් ජාතික ළමාරක්ෂක අධිකාරියේ මෙහෙයවීමෙන් ක්‍රියාත්මක කැරේ.මෙහිදී වින්දිත භාවයට පත් දරුවා අත්‍යවශ්‍ය අවස්ථාවන්හි හැර අධිකරණයට ඉදිරිපත් නොකැරෙන අතර සාක්ෂි වීඩියෝ පටය පමණක් අධිකරණයට ඉදිරිපත් කැරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=aa1410195</link>
    <topic>අයවැයෙන් ඉහළ වැටුප් වැඩිවීමක්</topic>
    <author>සුනිල් දයා අල්විස්</author>
    <content>සුනිල් දයා අල්විස්‍රටේ ආයෝජනය වැඩිකර සංවර්ධනය වේගවත් කරන අතරම මෙවර අය වැය මගින් සැලකිය යුතු වැටුප් වැඩි කිරීම් ඇතුළු සහන රැසක් රාජ්‍ය අංශ‍යේ මෙන් ම පෞද්ගලික අංශයේ සේවකයන්ටත් හිමිවනු ඇතැයි රජයට සමීප ආරංචි මාර්ග පවසයි.මෙවර අයවැය සමස්තයක් ලෙස සංවර්ධනාභිමුඛ, සහනදායි අයවැයක් වනු ඇතැයි ද රජයේ ප්‍රකාශකයෙක් කීය.මෙදා අයවැයෙන් රාජ්‍ය සේවකයන්ගේ වැටුපේ සෑහෙන වැඩි කිරීමක් සිදු කැරෙනු ඇතැයි ද දැනගන්නට තිබේ.රජයේ නව රැකියා අවස්ථා සුලබ කිරීමත් විදේශ ආයෝජනවලින් ආදායම් වැඩි කර ගැනීම පර්යේෂණ සඳහා පහසුකම් සැලසීම ඵලදායිතාවට ප්‍රමුඛතාව ලබාදීම හා ඵලදායිතාව රජයේ වැඩසටහන්වල තේමාව කර ගැනීම ද අය වැය මඟින් ඉදිරිපත් කරන කරුණු අතර ප්‍රධාන ස්ථානයක් ගනු ඇතැයි විශ්වාස කැරේ. මෙවර අය වැය ලබන සිකුරාදා (24) පස්වරු 1 ට පාර්ලිමේන්තුව වෙත මුදල් අමාත්‍යවරයා ලෙස මහින්ද රාජපක්ෂ ජනාධිපතිතුමා විසින් ඉදිරිපත් කරනු ඇත.ස්වයං රැකියාලාභීන් දිරි ගන්වන සුළු පරිමාණයේ කර්මාන්ත හා ව්‍යාපාරවල නිරත වන්නන්ට ද සහන ලබාදීම ඇතුළු විදේශ රැකියා අවස්ථා උදාකරදීමට පහසුකම් සැලසීම පොදු සේවා වෙනුවෙන් පහසුකම් සැලසීමට මෙවර අයවැය වැඩි අවධානයක් යොමුකර ඇතැයි අයවැය ගැන කරුණු දක්වන මුදල් අමාත්‍යාංශ ආරංචි මාර්ගවලින් පැවැසිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=aa1410196</link>
    <topic>යුරෝපා කොමිසමේ එකතුව නිසා විගමනිකයන්ට ඉහළ ඉල්ලුමක්</topic>
    <author/>
    <content>මැද පෙරදිග ඇතුළු විදේශ රටවලට ශ්‍රමිකයන් සපයන ශ්‍රී ලංකාව ඇතුළු ආසියානු රටවල එකමුතුවෙන් ගොඩනැඟී ඇති ආසියානු රටවල සංගමය හෙවත් කොළඹ ක්‍රියාදාමයට යුරෝපා කොමිසම ද එකතුවීම නිසා ඉදිරි අනාගතයේ දී විගමනික ශ්‍රමිකයන්ට වඩා හොඳ ඉල්ලුමක් ලැබෙනු ඇත.ශ්‍රී ලංකාව, ඉන්දියාව, පාකිස්ථානය, බංග්ලාදේශය, තායිලන්තය, වියට්නාමය, ඇෆ්ගනිස්ථානය, චීනය, ඉන්දුනීසියාව, නේපාලය සහ පිලිපීනය යන විගමනික සේවකයන් සපයන ආසියානු රටවල එකමුතුවෙන් පිහිටුවා ගත් කොළඹ ක්‍රියාදාමයට ආසියා යුරෝපා සමුළුව ද එක්වීම විගමනිකයන්ට යහපත් අනාගතයක් උදාකර ගැනීමට හේතු වන බව විදේශ රැකියා ප්‍රවර්ධන හා සුබ සාධන ඇමැති ඩිලාන් පෙරේරා මහතා පවසයි.කොළඹ ක්‍රියාදාමය හා ආසියා යුරෝපා සමුළුවේ දෙදින සාකච්ඡාවක් ඉකුත් දා කොළඹ සිනමන් ග්‍රෑන්ඩ් හෝටලයේ දී පැවැති අතර එම සමුළුව අවසානයේදී කොළඹ ක්‍රියාදාමයේ ලේකම් කාර්යාලයක් ශ්‍රී ලංකාවේ පිහිටුවීමට යෝජනා කැරිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=aa1410197</link>
    <topic>මහින්දෝදය විද්‍යාගාර 1000 ඉදිකර අවසන්: වියදම දස ලක්ෂ 33562 යි</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහර‍ෙට් පාසල් 1000 ක් මහින්දෝදය තාක්ෂණික ද්විතියික පාසල් බවට පත්කර ඒ සෑම පාසලකම මහින්දෝදය තාක්ෂණික විද්‍යාගාර 1000 ක් ඉදිකර අවසන් බවත් ඉන් පාසල් 251 ක මහින්දෝදය තාක්ෂණික විද්‍යා පීඨ ඉදිකරමින් තිබෙන බවත් අධ්‍යාපන ඇමැති බන්දුල ගුණවර්ධන මහතා පවසයි.මේ වැඩපිළිවෙළ මෙරට සිසු පරපුරේ විප්ලවීය ප්‍රවර්ධනයක් හා අධ්‍යාපන ක්ෂේත්‍රයේ සැබෑ වෙනසකට යොමු කරන බවත් මේ වැඩපිළිවෙළ සඳහා මහින්ද රාජපක්ෂ ජනාධිපතිතුමාගේ විශේෂ උපදෙස් හා පූර්ණ සහාය ඇතිව රුපියල් දස ලක්ෂ 33562 ක් වැය කර ඇති බවත් ඇමැතිවරයා පවසයි. මේ වැඩසටහන මගින් අදාළ සිසුන්ට ඉහළ වැටුප් සහිත රැකියා ලබාගැනීමට එතෙර හා මෙතෙර දී අවස්ථාව ලැබේ.මේ වැඩපිළිවෙළ යටතේ ලබන වසරේ සිට සියලු මහින්දෝදය ද්විතියික පාසල්වල හයවැනි වසරේ සිට තොරතුරු තාක්ෂණය අනිවාර්ය විෂයයක් ලෙස උගන්වනු ලැබේ. සතියේ සෑම සිකුරාදාම ඒ සිසුන් තනිකරම ඉංග්‍රීසි භාෂාවෙන් කටයුතු කිරීමට යෝජිත ය.2016 සිට මේ තාක්ෂණික විද්‍යාගාර හා විද්‍යාපීඨවල ඉගෙන ගන්නා සිසුන්ට වසර දෙකක ප්‍රායෝගික පුහුණුව ලැබූ පසු NVQ 3 සහතිකය ලබාදෙන බවත් පසුව ඔවුන්ට රැකියාවක් කරන අතර වුව ද විශ්වවිද්‍යාලවලට ඇතුළු වී තාක්ෂණික විද්‍යා උපාධිය ලබා‍ගත හැකි බවත් බන්දුල ගුණවර්ධන මහතා කීය. ඒ අනුව වසර 2020 දී මෙරට ප්‍රථම විද්‍යා තාක්ෂණික උපාධිධාරීන් බිහිවන බවත් මේ සඳහා විශ්වවිද්‍යාල කීපයක විද්‍යා තාක්ෂණික අධ්‍යාපන පීඨ පිහිටුවනු ලබන බවත් අමාත්‍යවරයා කීය.ඇමැතිවරයා පවසන පරිදි මේ සෑම මහින්දෝදය තාක්ෂණික විද්‍යාගාරයකට රුපියල් ලක්ෂ 180 ක් වැයවේ. ඒ සෑම පාසලක සිසු දරුවන්ට පරිගණක 65 ක් පරිහරණයට ලැබේ. ඊට අමතරව පරිගණක 40 කින් යුත් පරිගණක විද්‍යාගාරයක් ද ගණිත විද්‍යාගාරයක් ද ලැබේ. එක් මහින්දෝදය තාක්ෂණික පීඨයක් සඳහා රුපියල් ලක්ෂ 800 ක් වැය කෙරේ. මේ සෑම පීඨයක් සඳහා ම නව තෙමහල් ගොඩනැඟිලි 3 බැගින් අලුතින් ඉදිවේ. එවායේ ඉංජිනේරු විද්‍යා පීඨයක් හා ජෛව පද්ධති තාක්ෂණික පීඨයක් හා පරිගණක 64 ක පරිගණක තාක්ෂණික පීඨ විද්‍යාගාරයක් අඩංගු වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=aa1410198</link>
    <topic>මගේ සේවය දුම්රියට පමණයි</topic>
    <author>තාරක වික්‍රමසේකර</author>
    <content>- නව දුම්රිය සාමාන්‍යාධිකාරීතාරක වික්‍රමසේකරතමා දුම්රියට මිස පුද්ගලයන්ට සේවය නොකරන අයෙක් බව දුම්රිය සාමාන්‍යාධිකාරි ධුරයේ වැඩ බාර ගනිමින් විජය අමරතුංග මහතා පැවැසීය.වසර තිස් ගණනක අත්දැකීම් තමාට තිබෙන බවත් ඒ අත්දැකීම් ඔස්සේ යමින් දුම්රිය සේවයට නව පණක් ලබා දෙන බව ද ඒ මහතා කීය. සියලු සේවකයන්ගේ මෙන්ම වෘත්තීය සමිතිවල සහාය තමන්ට ලැබෙනු ඇතැයි ද කී ඒ මහතා තමා ඉංජිනේරුවකු ලෙස ද දීර්ඝ කාලීන අත්දැකීම් ඇති අයකු බව ද කීය.දුම්රිය සාමාන්‍යාධිකාරිවරුන් රැසක් යටතේ තමා කටයුතු කළ බවත් ඒ සියලු දෙනා සමඟ සහයෝගයෙන් කටයුතු කළ බව ද ඒ මහතා කීය.දුම්රිය අලෙවි කිරීමට සූදානම් වූ අවස්ථාවේ ඊට එරෙහිව නැඟී සිටි අයකු ලෙස තමන් දැඩි ලෙස සතුටට පත්වන බවත් මඟීන්ට සෙත සැලසීම දෙපාර්තමේන්තුවේ වගකීම වන හෙයින් ඒ සඳහා ඇපකැප වන බව ද ඒ මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=aa1410199</link>
    <topic>ලේක්හවුස් ආදිවාසීහු නොවැම්බර් පළමු වැනිදා එක්වෙයි</topic>
    <author/>
    <content>ලේක්හවුස් ආදිවාසී දිනය ලබන නොවැම්බර් 1 වැනි සෙනසුරාදා පෙරවරු 10 ට නුගේගොඩ මෙල්ඩර් පෙදෙසේ අංක 9 ලංකාසිරි නිකේතනයේදී පැවැත්වේ.මේ පිළිබඳ වැඩි විස්තර පී.බී. ඉලංගසිංහ (0777689762), බිනෝයි සුරේන්ද්‍ර (078 6320959), තිලකරත්න කුරුවිටබණ්ඩාර (071 6906603), එම්.ඩී. ධර්මසිරි (071 8789865), ආරියසේන හඳුවල, (071 4746423) සංවිධායකයන් අමතා දැනගත හැකි ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=aa14101910</link>
    <topic>කතරගම අභිනවාරාමය</topic>
    <author>ඊ. එච්. සෝමපාල කතරගම විශේෂ</author>
    <content>ඊ. එච්. සෝමපාල කතරගම විශේෂකතරගම ශ්‍රී අභිනවාරාම විහාරස්ථානයේ කඨින පූජා පිංකම ඔක්තෝබර් මස 22 හා 23 යන දිනයන්හි පැවැත්වීමට විහාරාධිපති රුහුණු මාගම්පත්තුවේ ප්‍රධාන අධිකරණ සංඝනායක ශාස්ත්‍රපති කපුගම සරණතිස්ස නාහිමියන්ගේ අනුශාසනාව පරිදි කටයුතු සංවිධානය කර ඇත.ඔක්තෝබර් මස 22 දින අෂ්ඨඵල බෝධීන් වහන්සේ අබියස බෝධි පූජාව හා විහාරස්ථානයේ ධර්ම දේශනාව පැවැත්වේ. කඨින චීවරය රැගත් කඨින පූජා පෙරහර ගම්මානවල ගමන් කර අලුයම විහාරස්ථානයට පැමිණේ. විහාරස්ථානයේදී කඨිනානිශංස ධර්ම දේශනාව පවත්වනු ලබන්නේ රුහුණු විශ්ව විද්‍යාලයේ කථිකාචාර්ය දර්ශනපති කොග්ගල්ලේ විජිත හිමියන් විසිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=ab1410191</link>
    <topic>කොටි තහනම ඉවත් කිරීම පිටුපස සිටි විපක්ෂ දේශපාලනඥයා කවුද?</topic>
    <author>ටී. චන්ද්‍රසේකර</author>
    <content>රනිල් ලන්ඩනයේදී කොටි ඩයස්පෝරාව සමඟ බර කතාවකඑල්.ටී.ටී.ඊ. සංවිධානය ත්‍රස්තවාදී සංවිධාන ලැයිස්තුවෙන් ඉවත් කරන ලෙස යුරෝපා සංගමයට නියෝග කරන තීන්දුවක් යුරෝපා සංගම් අධිකරණය මඟින් පසුගියදා ප්‍රකාශයට පත් කර ති‍බිණි.මේ තීන්දුවත් සමඟ ත්‍රස්තවාදයට එරෙහිව සියලු රටවල් නැඟී සිටිය යුතු බවට ඇමෙරිකාව ගෙනියන වැඩපිළිවෙළට එරෙහිව අභියෝගයක් එල්ල වන්නේ ය.කොටි සංවිධානය යනු මුළු ‍ලොවම හෙළා දකින ලද අති භයානක ත්‍රස්තවාදී සංවිධානයකි. ලෝකයේ මරාගෙන මැරෙන ‍බෝම්බකරුවන් ඉදිරිපත් කළ විනාශයන් සිදුකළ ත්‍රස්තවාදී සංවිධාන අතරින් ප්‍රධානම තැන හිමිවන්නේ කොටි සංවිධානයට ය.කොටි සංවිධානය එල්ල කරන ලද මරාගෙන මැරෙන ප්‍රහාරයන් තුළින් විනාශ කරන ලද ජීවිත සංඛ්‍යාව දහස් ගණනකි.කොටි සංවිධානයේ මේ සියලු ක්‍රියාකාරකම් කළේ යු‍රෝපා සංගමයට අයත් රට රටවල මුදල් ආධාර එකතු කරමින් ය. එමෙන් ම ඒඒ රටවල වෙසෙන දෙමළ ජාතිකයන්ට තර්ජනය කරමින් වද හිංසා පමුණුවමින් කප්පම් මුදල් එකතු කරමින් ශ්‍රී ලංකාවේ ත්‍රස්තවාදී කටයුතු මෙහෙයවනු ලැබීය.‍ඉන්දියාවේ අගමැතිව සිටි රජීව් ගාන්ධි සිය ඡන්ද ප්‍රචාරක කටයුතු සඳහා තමිල්නාඩුවට පැමිණි අවස්ථාවේ පෙරුම්පුදුර්හි දී මරාගෙන මැරෙන කොටි කාන්තාවක වූ භානු යවා ඝාතනය කරනු ලැබුවේ ද කොටි සංවිධානය විසිනි.මේ සිදුවීම මුළුමහත් ලෝකයේ ම විශේෂ අවධානයට ලක්විය.යුරෝපා සංගමය ඇතුළු ඇමෙරිකාව වැනි රටවල් කොටි සංවිධානයේ ක්‍රියාකාරකම් අඩපණ කිරීමට නම් ඒ ඒ රටවල කොටි සංවිධානය තහනම් කළ යුතු බවට පාර්ලිමේන්තු යෝජනා සම්මත කරගනිමින් කොටි සංවිධානය තහනම් කරනු ලැබී ය. මේ අනුව ඉන්දියාව, ඇමෙරිකාව, මලයාසියාව ඇතුළු යුරෝපා සංගමයට අයත් රටවල් 28 ක් ද කොටි සංවිධානය තහනම් කර තිබිණි.කොටි සංවිධානය තහනම් කිරීමත් සමඟ ඔවුන් ඒ ඒ රටවල සිදු කළ කාර්යාල පවත්වාගෙන යාම් ආධාර අරමුදල් එකතු කිරීම් ඇතුළු සියලු ක්‍රියාදාමයන් නතර කරන්නට ඔවුන්ට සිදුවිය.ඒත් කොටි සංවිධානය තහනම් කරනවාට එදා එක්සත් ජාතික පක්ෂය විරුද්ධ විය. ඔවුන් කියා සිටියේ කොටි සංවිධානය මෙලෙස තහනම් කිරීම නිසා කොටි සංවිධානය සමඟ සාම වෑයමකට යාම හා සාම සාකච්ඡාවකට යෑමට බාධාවක් ඇතිවන බව ය.එහෙත් එජාපයේ ඉල්ලීම් කෙරේ ඒ රටවල අවධානය යොමු වුණේ නැත. කොටි සංවිධානය තහනමට ලක්විය.එක්සත් ජාතික පක්ෂය කොටි සංවිධානය වෙනුවෙන් හඬ නැඟුවේය යන හේතුන් මත කොටි හිතවාදී බලවේග සහ උතු‍ෙර් දේශපාලකයන් එක්සත් ජාතික පක්ෂයට ප්‍රසංසාව පළ කළහ.මේ අනුව එක්සත් ජාතික පක්ෂය මුහුණ දෙන සෑම මැතිවරණයකදී ම ඔවුන්ට පක්ෂපාතී යයි වැඩි විශ්වාසයක් ගොඩ නඟාගත්තේ උතුරේ කොටි හිතවාදී දේශපාලනඥයන් හා කොටි හිතවාදීන් කෙරෙහි ය.ඉන්දියානු රජය විසින් 1992 පටන් මේ දක්වා දිගටම කොටි සංවිධානයේ තහනම පවත්වාගෙන යන අතර භාරතීය ජනතා පක්ෂය බලයට පත්වීමෙන් පසු පසුගිය මැයි මස කොටි සංවිධානයේ තහනම තවත් වසර පහකින් දීර්ඝ කිරීමට තීරණය කළේ ය.කොටි සංවිධානය 2009 මැයි මස 18 වැනිදායින් පසු මුළුමනින් විනාශ කළ බවට ශ්‍රී ලංකා රජය ප්‍රකාශ කළ ද ශ්‍රී ලංකාවෙන් පැන ගිය කොටි නායකයන් යුරෝපීය රටවල සිටිමින් කොටි සංවිධානය තවදුරටත් ව්‍යාප්ත කරමින් පණ ගැන්වීමට කටයුතු කරමින් සිටිති.යුරෝපා රටවල් මුල් කරගෙන දේශසීමා රහිත දෙමළ ඊළාම් රාජ්‍ය නමින් වෙනම රාජ්‍යයක් පිහිටුවාගෙන ඒ සඳහා අගමැතිවරයෙක් සහ අමාත්‍ය මණ්ඩලයක් නම් කරමින් පවත්වාගෙන යයි.ඒ සඳහා කිසිදු රටක පිළි ගැනීමක් නැතත් ඔවුන් ඒ තුළින් උත්සාහ කළේ කොටි සංවිධානය තවමත් ක්‍රියාකාරී මට්ටමේ පවතින බව ජගත් ප්‍රජාවට දැනුම් දීමටය.මෙවන් සමයක යුරෝපීය රටවල පැවැති තහනම ඔවුන්ගේ ක්‍රියාකාරකම් වලට විශාල බාධාවක් විය. ශ්‍රී ලංකාවේ පැවැත්වෙන මැතිවරණයකදී උතුරු නැ‍ඟෙනහිර ජනතාවට බලපෑම් කිරීම සඳහා මේ සංවිධානය පෙරමුණ ගෙන කටයුතු කරයි.තම බාධාව ඉවත් කර ගැනීමේ අරමුණින් යුරෝපා සංගමය පැනවූ තහනම ඉවත් කරන ලෙස ඉල්ලා කොටි සංවිධායකයන් විසින් යුරෝපා සංගම් අධිකරණයේ නඩුවක් පවරනු ලැබුවේ 2010 දී ය. එම නඩුව 2011 සිට විභාගයට ගැනුණ අතර එහි තීන්දුව පසුගිය සතියේ ප්‍රකාශයට පත් විය.එම තීන්දුවට අනුව කොටි සංවිධානයට යුරෝපා සංගමයට අයත් රටවල් 28 තුළ සිය අභිමතය පරිදි කටයුතු කළ හැකිය. ඔවුන් දෙමළ ඩයස්පෝරාව හා ඒකාබද්ධව ජනතාවගේ කප්පම් යළි එකතු කිරීමට පියවර ගනු ඇත.මෙම ත‍ීන්දුව ප්‍රකාශයට පත්වීමට සතියකට පෙරාතුව එංගලන්තයේ සංචාරයක නිරත වූ විපක්ෂ නායක රනිල් වික්‍රමසිංහ මහතා දෙමළ ඩයස්පෝරාවට අයත් සංවිධාන කීපයක නියෝජිතයන් හමුවී සාකච්ඡා කර තිබිණි.මෙම සාකච්ඡාවන් හා කොටි සංවිධානයට පක්ෂපාතීව එම අධිකරණයෙන් ලැබුණ තීන්දුවත් අතර සබඳතාවයක් පවතින්නේ ද යන්න අද දේශපාලන කරලියේ සැකයට ලක්වී ඇත.අධිකරණ තීන්දුවට අනුව කොටි සංවිධානයේ ක්‍රියාකාරකම් පිළිබඳව මාස තුනක කාලයක් යුරෝපා සංගමය අධීක්ෂණය කරන අතර ඉන් පසුව ඔවුනට නිදහසේ කටයුතු කිරීමට ඉඩ සලසා දෙනු ඇත.කොටි සංවිධානයට පනවා තිබූ තහනම ඉවත් කිරීම නිසා එහි පල විපාකවලට මුහුණදීමට සිදුවන්නේ එම රටවල ජනතාවටම ය.ලන්ඩනයේදී දෙමළ ඩයස්පෝරා නියෝජිතයන් හමුවූ රනිල් වික්‍රමසිංහ මහතා තමන් ඉදිරි ජනාධිපතිවරණයෙන් ජයගතහොත් උතුරු නැ‍ඟෙනහිර ඒකාබද්ධ කිරීම සඳහා එම පළාත්වල ජනමත විචාරණයක් පැවැත්වීමට පොරොන්දු වී ඇතැයි කියති.13 වැනි ව්‍යවස්ථා සං‍‍ශෝධනය සම්පූර්ණයෙන් ක්‍රියාත්මක කිරීම තමන්ගේ බලාපොරොත්තු වන බවද මේ වනවිට බන්ධනාගාරගතව සිටින සියලු ම දෙමළ දේශපාලන සිරකරුවන් නිදහස් කරන බවට ද පොරොන්දු වී ඇතැයි ද එම ආරංචි මාර්ග කියයි.ටී. චන්ද්‍රසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=ab1410192</link>
    <topic>ජනපතිවරණයේදී දිනවන්න හදන්නේ කවුදැයි රතන හාමුදුරුවන්ට කියන්න තිබුණා</topic>
    <author>සාකච්ඡා කෙළේ - සරත් පෙරේරා</author>
    <content>මහාචාර්ය නලින් ද සිල්වාඅතුරලියේ රතන හාමුදුරුවෝ මේ සතියේ අලුත් ආණ්ඩුක්‍රම ව්‍යවස්ථාවක් සම්මත කරල ඡන්ද තියන්න කියල යෝජනා කළා. විධායක ජනාධිපති ධුරය අහෝසි කරල තමන්ගේ යෝජනා ක්‍රියාත්මක කරල මැතිවරණ පැවැත්වූවෙ නැත්නම් මහින්ද රාජපක්ෂ ජනාධිපතිවරයා පරාජය කරනව කියල කිව්වා.හැබැයි රතන හිමියෝ කිව්වේ නැහැ මහින්ද පරද්දල කාවද දිනවන්නේ කියලා. කෙනෙක් පරදනව නම් දිනවන කෙනෙකුත් ඉන්න එපායැ. කාවද දිනවන්න යන්නේ කියල උන්වහන්සේට ඒකත් කියන්න තිබුණා.මම නම් හිතන්නේ නැහැ මේ වෙලාවේ ඔය රතන හිමියෝ කියන කාරණාව ගැන ජනතාව ලොකුවට හිතල තියෙනව කියලා.හාමුදුරුවෝ කිව්වා ජනතාව දිනවන්න වැඩ කරනවා කියලා. ජනතාව දිනවනව කිව්වට ජනතාව කියල ජනාධිපතිවරණයට ඔක්කොම ඉදිරිපත් වෙන්නේ නැහැනේ. එක පුද්ගලයෙක්නෙ ඉදිරිපත් වෙන්නේ.එතකොට මහින්ද ජනාධිපතිවරයා පරදවනව නම් රනිල් ද, අනුර දිසානායකව ද, සරත් ෆොන්සේකාව ද එහෙමත් නැත්නම් කුමාර් ද දිනවන්න යන්නේ කියල හාමුදුරුවන්ට කියන්න තිබුණා. ඒක ලොකු අඩුපාඩුවක්. එක වචන දෙකකින් ඒකත් කියන්න තිබුණා. ඒක හංගන්න බැහැ. ඒක ජනතාවට කියන්න ඕනැ. මේ රටේ බහුතර ජනතාව මහින්දව පරද්දවන්න දෙන්නේ නැති එක පැහැදිලියි.මහින්ද පරදනව නම් කාවද දිනවන්නේ. මීට වඩා නරක කෙනෙක් ගේන්න පුළුවන්. එතකොට කියන්න ඕන කාවද එහෙම තත්වයක් යට‍ෙත් දිනවන්න යන්නේ කියලා.මේ වෙනකොට ජනාධිපතිතුමාම පැහැදිලිව කියල තියනව දෙමළ සන්ධානය හා දෙමළ පක්ෂ ඊළම අත්හරිනව නම් තමන් තමයි මුලින්ම විධායක ජනාධිපතිධුරය අහෝසි කරන්න කටයුතු කරන්නේ කියලා. බෙදුම් වාදය තියෙද්දි ඒකට මුහුණ දෙන්න විධායක ජනාධිපති ධුරය ඕන කියල කවුරුත් පිළිගන්නවා.මීට කලින් ඔය ජාතික හෙළ උරුමය තමයි කිව්වේ විධායක ජනාධිපති ධුරය නොවන්න ඔය එල්ටීටීඊ ය පරදවන්න බැරි වෙනවා කියල.හෙළ උරුමය අද හිතනවද දන්නේ නැහැ දෙමළ ත්‍රස්තවාදය එල්ටීටීඊය පැරැද්දුවත් දෙමළ ජාතිවාදය පරාජය කරල නැහැ . ඒ නිසා මේ පවතින අනතුරට මුහුණ දෙන්න තවදුරටත් විධායක ජනාධිපති ධුරය පැවැතීම අවශ්‍යයයි.මෙතනදි රනිල් වික්‍රමසිංහ මහත්තය මේ දිනවල කියන දේත් වැදගත්. ඔහු කියනව එයා බලයට ආවොත් 13 වැනි සංශෝධනය සම්පූර්ණයෙන් ක්‍රියාත්මක කරනවා කියලා. ආයුධ සටනකින් බෙදුම්වාදීන්ට දිනා ගන්න බැරිවූ දේ සටනකින් තොරව දෙනව කියල රනිල් මේ කියන්නේ.අතුරලියේ ‍රතන හිමියන් අද කියන දේ අනුව මේ හාමුදුරුවෝ අද දෙමළ ජාතිවාදයේ ඉත්තෙක් බවට පත්වෙලා ඉන්නවා.රතන හාමුදුරුවෝ කියන දේ ගැන අපට කියන්න තියෙන්නේ අපට නිකම් සුදු ලූනු පොඩි කරන්න එන්න එපා හාමුදුරුවනේ කියලයි. රතන හාමුදුරුවෝ මේ කියන්නේ කවුරු දිනවන්න කියලද. කවුරු පරාද කරන්න කියලද.දැන් රතන හාමුදුරුවෝ පිවිතුරු හෙටක් ගැන කතා කරනවා. ජයග්‍රාහකයන්ගෙන් වියුක්තව කතා කරන්නේ. ජනතාව දිනවන්න කියනවා. ජයග්‍රාහකයා තාම ඉදිරිපත් වෙලා නැතුව ඇති.මහින්දත් තවම හරියට ඉදිරිපත් වෙලා නැහැනේ. හරියට ඉදිරිපත් වෙන්න නම් නාම යෝජනා ඉදිරිපත් කරන්න එපායැ.මහින්ද පරදවනවා. දිනවන්නේ කවුද කියල කියන්නේ නැත්තේ. මොතන පොදු අපේක්ෂකයා කවුද කියන ප්‍රශ්නය ද තියෙන්නේ. පොදු අපේක්ෂකයා දිනවන්න කියලද මේ කියන්නේ.රතන හාමුදුරුවෝ රැස් කළ පිරිස අතර සෝභිත හාමුදුරුවෝ වගේ ම රතන හාමුදුරුවන්ගේ ව්‍යවස්ථා කෙටුම්පත සකස් කළා කියන සරත් එන්. සිල්වා මහතාත් හිටියා.මෙතැන කවුරුවත් පොදු අපේක්ෂකයා වශයෙන් ඉදිරිපත් වෙන්නේ නැත්නම් සෝභිත හාමුදුරුවෝ ඉදිරිපත් වෙනවා කියනවා. නමුත් සෝභිත හාමුදුරුවන්ට ඡන්ද ලැබෙන්නෙ නැහැ. මේ ඔක්කොම ඉදිරිපත්වෙලා රනිල් පොදු අපේක්ෂකයා කරන්නද කතා කරන්නේ කියන ප්‍රශ්නය තියෙනවා. එතකොට මේ විපක්ෂයේ පොදු අපේක්ෂකයා ද එජාපයේ පොදු අපේක්ෂකයා ද කියලත් ප්‍රශ්න කරන්න වෙන්නේ එජාපයේත් රවි, සජිත්, කරු වගේ කණ්ඩායම් කීපයක් සිටින නිසයි.එතකොට රතන හාමුදුරුවෝ දිනවන්න කියන පොදු අපේක්ෂකයා කවුද?මිහිඳු හාමුදුරුවෝ මිහින්තලාවට වැඩම කළ වෙලාවේ දේවානම්පියතිස්ස රජුරුවන්ගෙන් විමසූ අඹ ගසේ ප්‍රශ්නය වගේ රනිල්ගෙන් අහයි පොදු අපේක්ෂකයා කවුද කියලා. අන්තිමේට ඒ අඹ ගසුත් අඹ ගස් නොවන ගසුත් හැරෙන්න තව ගස් තිබේ ද ප්‍රශ්නය ඇහුවම ඇයි මේ අඹ ගස කිව්වා වගේ පොදු අපේක්ෂකයා පිළිබඳ ප්‍රශ්නයේදි ඒ මම තමයි කියලා රනිල් කියාවි.පිවිතුරු හෙටක් කියන එක ඉතාම පැහැදිලියි. මේ හදන්නේ මහින්දගේ ඡන්ද කඩල රනිල්ට ඡන්දෙ දෙන ක්‍රමයක් හදන්නද කියන ප්‍රශ්නය මතු වෙනවා.පළමුවටයේ බැරි නම් දෙවන වටයට යන්න තත්ත්වයක් ඇති කරන්නද මේ හදන්නේ. මහින්දට සියයට පනහ ගන්න බැරි තත්වයක් ඇති කරන්නද මේ හදන්නේ.පළමු වටයෙන් පසු කිසිම අපේක්ෂකයෙකුට සීයට පනහ තැන්ම් දෙවන වටයේ මනාප ගනින්න නොනගත කාලයක් එනවා. මේ කාලය තුළ එජාපය බටහිර ටවල් සමඟ එකතුවෙලා මේ රට ලේ විලක් කරන්න අරාබි රටවල වගේ ව්‍යසනයක් ගේන්න වුවමනාවක් තියෙන අය ඉන්නවා.මට පෙනෙන විදිහට රතන හාමුදුරුවෝ එතන ඉන්නේ.සරත් ෆොන්සේකා මහත්තයත් ඡන්දෙ ගණින වෙලේ කොළඹ හෝටලයකට වෙලා නැවතිලා හිටියෙ කෑම වේලක් කකා නෙවෙයි. ඒ නැවතුණේ මහින්දට සියයට පනහ හම්බවෙන එකක් නෑ කියල හිතලයි. දෙවන මනාපය ගණින ඒ නොනගත කාල පරිච්ඡේදය තුළ සරත් ෆොන්සේකට හමුදාවෙන් යම් සහයක් ඇතිව බලය ගන්න වැඩපිළිවෙළක් තියෙන්න ඇති. මොකද ඔහු ඒ වෙලාවේ හමුදාපතිකමින් එළියට ආපු ගමන්. එදා ඒ කුමන්ත්‍රණය වැළකුණේ මහින්දට සියයට 60 කට ඡන්ද ප්‍රමාණයක් ලැබුණා. එදත් සියයට පනහ ලැබුණ නම් රට ලේ විලක් කරනවා.නොනගත කාලය කියන්නේ සූර්යයා මීන රාශියෙන් මේෂ රාශියට ගිහිල්ලත් නැහැ. නොගිහිනුත් නැහැ. සියයට පනහ නැහැ. මහින්ද ජනාධිපතිවෙලත් නැහැ. මහින්ද ජනාධිපති නොවිත් නැහැ. නොනගත වෙලාවේ පිවිතුරු හෙටක් කොහොම වෙතත් අපවිත්‍ර හෙටක් ලේවලින් අපවිත්‍රවුණ නගරයක් හදන්නද දන්නැහැ මේ උත්සාහ කරන්නේ.රතන හාමුදුරුවන්ගේ වැඩපිළිවෙළ මැද්දේ අද චම්පික ඇමැතිවරයත් ඉන්නේ වැට උඩ බව පේනවා. මහින්ද සරණ නොලැබෙන්න අද ඔය කිසි කෙනෙක් නැහැ.හැබැයි 2015 දිත් ඔය ඕන කෙනකුට මහින්ද සරණ ඇර වෙන මොන සරණක් වත් නැහැ.රතන හාමුදුරුවන්ටත් ජනාධිපතිවරණය වෙනකම් ජනමාධ්‍යවලින් ලොකු ප්‍රචාරයක් ලැබෙයි. මොකද ජනමාධ්‍යවලට ඕන ප්‍රවෘත්ති. ජනමාධ්‍ය ප්‍රවෘත්ති නැතිනම් ප්‍රවෘත්ති මවන කතාව අපි දන්නවා. රතන හාමුදුරුවෝ ජනාධිපතිවරණය වෙනකම් ආන්දෝලනාත්මක පුවත් මවයි.ඊට පසුව වෙන්නේ මොකක්ද දෙහිලෙල්ල ගානට යයි. මිරිකල ගන්න දෙහි ලෙල්ලෙන් වැඩක් නැහැ. දෙහිලෙල්ල ඉවතට දානවා. එදාට වෙන්නේ උන්වහන්සේට දේශපාලන වශයෙන් අපවත් වෙන්න. ඒකට වැඩි කාලයක් නැහැ. අපිට තියෙන්නේ ඒකට පාංශුකූලෙ දෙන එක විතරයි. වෙන කරන්න දෙයක් නැහැ.සාකච්ඡා කෙළේ - සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=ab1410193</link>
    <topic>සිදුවන්නේ වැඩි මහජන කැමැත්ත ජය ගැනීම නම් ජනපතිවරණය නිත්‍යානුකූල නොවන්නේ කොහොම ද?</topic>
    <author>සාකච්ඡා ‍ෙකළේ</author>
    <content>කොතලාවල ආරක්ෂක විශ්ව විද්‍යාලයේ නීති පීඨාධිපතිආචාර්ය ප්‍රතිභා මහානාමහේවාමහින්ද රාජපක්ෂ ජනාධිපතිවරයාට තෙවැනි වරට තරග කළ හැකි ය යන්න 18 වැනි ව්‍යවස්ථා සංශෝධනය අනුව ඉතා පැහැදිලියි. නමුත් එසේ තරග කළ නොහැකි බවට ඒ පිළිබඳව තවදුරටත් තර්ක කරන පිරිස් ඉන්නවා. 1978 ආණ්ඩුක්‍රම ව්‍යවස්ථාවත් 18 වැනි සංශෝධනයත් මේ රටේම නිර්මාණයි. එවැනි 18 වැනි සංශෝධනය ගැන ශ්‍රී ලංකා නීතිඥ සංගමයත් විදේශයක සිටින මහාචාර්යවරයකුගෙන් මත විමසීමට යන බවට කියා තිබුණා. එවැනි මත ලබා ගැනීමේ අරමුණ කුමක් ද. ඒවායේ නිර්නායක කුමක් ද යන්න පැහැදිලි නැහැ. හැබැයි ඒ මත මොනව වුණත් ඒ එකක්වත් අවසාන මත නොවෙයි.අපි දන්නවා සරත් එන්. සිල්වා හිටපු අගවිනිසුරුවරයා ඉදිරිපත් කළ තර්කයක් අනුව දැන් බලයේ ඉන්න මහින්ද රාජපක්ෂ ජනාධිපතිතුමාට තුන්වැනි වරට තරග කළ නොහැකි බව කියමින් මේ අදහස් දැක්වීම් 18 ව්‍යවස්ථා සංශෝධනය ආශ්‍රයෙන් කරගෙන යනවා.1978 ව්‍යවස්ථාවට ඇතිකළ 18 වැනි ව්‍යවස්ථා සංශෝධනය මාර්ගයෙන් ජනාධිපතිවරයකුට ධුර කාල දෙකක් සඳහා පනවා තිබු සීමාව ඉවත්කර ඕනෑම ධුර කාලයක් සඳහා තරග කිරීමට අවස්ථාව සලසා තිබෙනවා. මේ තුළින් ජනාධිපතිවරයාට තුන් මසකට වරක් පාර්ලිමේන්තු සභා වාරවලට සහභාගි වීමටත් ඉඩ සැලසීමක් කර තිබෙනවා.මේ 18 වැනි ව්‍යවස්ථා සංශෝධනය අතීතයට බලපාන පරිදි විශේෂයෙන් සඳහන් කර නැති බව කියමින් මේ තර්කය ඉදිරිපත් කරමින් සිටිනවා.මේක ඉතාම අසාධාරණ තර්කයක්.මොකද 18 වැනි ව්‍යවස්ථා සංශෝධන පනවා තිබෙන්නේම වත්මන් ජනාධිපතිවරයාටත් තවදුරටත් ජනාධිපති ධුරයට තරග කිරීමට ඉඩ ලැබෙන පරිදියි. එසේනම් එය අනාගතයට පමණයි බලපාන්නේ කියන නීති තර්කවල වලංගු භාවය කුමක් ද? මෙතන වත්මන් ජනාධිපතිතුමාට නැවත ජනාධිපති ධුරයට පත්වීමට ඇති එකම කොන්දේසිය නැතිනම් සපුරාලිය යුතු අවශ්‍යතාව ඒ පිළිබඳව පැවැත්වෙන ජනාධිපතිවරණයේදී සියයට පනහකට වැඩි ඡන්ද ප්‍රමාණයක් ලබා ගැනීම පමණයි.ඒ අනුව බලයට පත්වන ජනාධිපතිවරයකුට මේ කර ඇති 18 වැනි ව්‍යවස්ථා සංශෝධනය අනුව ධුර කාල දෙකක් තුනක් නොවෙයි ඕනෑම ධුර කාලයක් මහජන කැමැත්ත ඇතිතාක් බලයේ සිටීමට හැකි වෙනවා.මෙහිදී පනතක විශේෂයෙන් සඳහන් කර ඇති අවස්ථාවක හැර ඒ පනත අතීතයට බල නොපාන බව අර්ථ නිරූපණ පනතේ ඇති අපරාධ සම්බන්ධව බලපාන නීතියක් ආණ්ඩුක්‍රම ව්‍යවස්ථා සංශෝධනය සම්බන්ධයෙනුත් වලංගු බවට තර්ක කරනවා. නමුත් ඒ තර්කය අපරාධ, අන්තර්ජාතික වැරැදි, රටවල භූමි දෙකකට සම්බන්ධ අපරාධ හැර ආණ්ඩුක්‍රම ව්‍යවස්ථා සංශෝධනවලට බලපාන්නේ නැහැ. 18 ව්‍යවස්ථා සංශෝධනය පැහැදිලිව තියෙද්දි 1901 අර්ථ නිරූපණ නීතිය ඉස්සරහට අරන් තියනවා.මීට කලින් අවස්ථාවක යුද අධිකරණ සාමාන්‍ය අධිකරණ පද්ධතියට ඇතුළත් නොවන බවට තර්කයක් කෙරුණා. එම අවස්ථාවේත් මෙරට ඉහළම අධිකරණය වන ශ්‍රේෂ්ඨාධිකරණය යුද අධිකරණයත් සාමාන්‍ය අධිකරණයක් වන බව පිළිගත්තා.මෙතන සැබෑ ලෙසම නැති ප්‍රශ්නයක් මේ මතු කරමින් සිටින්නේ.මේ තියෙන ව්‍යවස්ථා සංශෝධනය අනුව ජනාධිපතිවරයකුට තම ධුර කාලය වසර හතරක් පිරීමෙන් පසු ඕනෑම අවස්ථාවක ජනාධිපතිවරණයකට ඉදිරිපත් විය හැකියි.මෙතනදි මූලිකවම බැලිය යුත්තේ 18 වැනි සංශෝධනය කරනකොට පාර්ලිමේන්තුවේ නීති සම්පාදකයන්ගේ අරමුණ වුණේ කුමක් ද යන්නයි. එතනදි බලන්න පුළුවන් හොඳම දේ තමයි පාර්ලිමේන්තු හැන්සාර්ඩ් වාර්තාව.මේ ව්‍යවස්ථා සංශෝධනයේදී සංශෝධනය ගෙන ඒමේ අරමුණ ඒ හැන්සාඩ් වාර්තාවේ ඉතාම පැහැදිලියි. මවුබිම රැක දුන් නායකයාට ඉදිරියට රට පාලනය කරන්න මහජන වරමකට ඉඩදීම තමයි මේ ව්‍යවස්ථා සංශෝධනයේ අරමුණ වී ඇත්තේ. හැබැයි ඒක මහජන ඡන්දයෙන් ජනාධිපතිවරණයකදී අනුමත වෙන්න ඕන. එහෙම නොවේනම් ජනතාවට ප්‍රතික්ෂේප කරන්නත් පුළුවන්.මේ 18 ව්‍යවස්ථා සංශෝධනයේදීත් එය ශ්‍රේෂ්ඨාධිකරණයට ඉදිරිපත් කරල ශ්‍රේෂ්ඨාධිකරණ විනිශ්චය මණ්ඩලයකින් ජනමත විචාරණයකින් තොරව පාර්ලිමේන්තුවේ තුනෙන් දෙකේ ඡන්දයෙන් එය අනුමත කරගන්න ඉඩ දුන්නා.මෙතැනදීත් 18 වැනි ව්‍යවස්ථා සංශෝධනය හෝ මේ ව්‍යවස්ථාව ගැන අර්ථ නිරූපණය කිරීමේ අවසාන බලය තියෙන්නේ ශ්‍රේෂ්ඨාධිකරණයටමයි.දැන් ජනාධිපතිවරයා මැතිවරණයකට යාමේ අභිමතය ප්‍රකාශ කළොත් ඊළඟට තියෙන්නේ මැතිවරණ කොමසාරිස්වරයා විසින් නාමයෝජනා බාර ගැනීමයි. ඒ වැඩපිළිවෙළ නීතිය මඟින්ම යොදා තිබෙනවා. මෙතනදි තමයි විරෝධතා එල්ල වෙනව නම් ඒ එල්ල විය හැක්කේ.එතනදි මැතිවරණ කොමසාරිස්වරයාට විරෝධතා එල්ල වුණොත් ඔහුට නීතිපතිවරයාගේ උපදෙස් පරිදි ක්‍රියා කිරීමටයි සිදුවන්නේ. කවුරුහරි මැතිවරණ කොමසාරිස්වරයා නාමයෝජනා බාර ගැනීමට විරුද්ධව ආණ්ඩුක්‍රම ව්‍යවස්ථාව යටතේ රාජ්‍ය නිලධාරියකුට විරුද්ධව රිට් ආඥාවක් ඉල්ලා ඇපැල් උසාවියට ගියොත් ඒ හරහා මේ ඉදිරිපත් කරන කරුණ ඇපැල් උසාවියෙන්ම ව්‍යවස්ථා අර්ථ නිරූපණයක් සඳහා අවසානයේ ශ්‍රේෂ්ඨාධිකරණයට ඉදිරිපත් වෙන්න පුළුවන්.එතනදි ශ්‍රේෂ්ඨාධිකරණයටයි අවසාන නිගමනය ගන්න බලය තියෙන්නෙ. මේක තමයි යුද අධිකරණය පිළිබඳව පැන නැඟුණ ප්‍රශ්නයේදීත් සිදුවුණේ.දැන් යන වැඩ පිළිවෙළ ජාතික වශයෙන් ජනප්‍රිය පුද්ගලයා ඡන්දයෙන් පරාජය කළ නොහැකි නිසා මේ නීතිමය බාධකය දාන්න බලන්නේ.මෙතැන තියෙන ප්‍රශ්නය අන්තර්ජාතික වශයෙන් රට අස්ථාවර කරන්න බලා සිටින පිරිසට අවස්ථාවක් ලැබීමයි. නැතිනම් ඡන්දයක් නොතියා බලයේ ඉඳීම හෝ අඩුම තරමින් 1982 වුණා වගේ තමන්ගේ ධුර කාලය කළගෙඩි ලාම්පු සෙල්ලම වගේ ජනමත විචාරණයකින් දීර්ඝ කරගැනීමක් සිදු වෙන්නේ නැහැ.මෙතෙක් ජනපතිවරණය ප්‍රකාශයට පත් කර නැතිවම ජනතා විමුක්ති පෙරමුණ වගේ පක්ෂ දැන් කියාගෙන යන්නේ නිත්‍යනුකූල නොවන ජනාධිපතිවරණය ප්‍රතික්ෂේප කරමු කියලයි.ජනපතිවරණයක් කොහොම ද නිත්‍යනුකූල නොවන්නේ. නීතිය උඩ ඡන්දය පවත්වන්නේ. ඕනෑම මැතිවරණයකින් අවස්ථාව ලැබෙන්නේ ඡන්දය නැතිනම් මහජන කැමැත්ත ඇති පුද්ගලයා හෝ පුද්ගලයන් පිරිස තෝරා ගැනීමයි.මැතිවරණය පැවැත්වීමත් සිදුවන්නේ ව්‍යවස්ථාවට අනුව මැතිවරණ කොමසාරිස්වරයාට ලැබී ඇති බලතල අනුවයි. එවැනි මැතිවරණයකට නීතියට විරුද්ධව පවත්වන මැතිවරණයක් කියන්න කොහෙත්ම බැහැ.සාකච්ඡා ‍ෙකළේසරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=ab1410194</link>
    <topic>දේශපාලන කුරුබිලිය</topic>
    <author>චන්දන බණ්ඩාර</author>
    <content>ගිය සතියේ ජනාධිපතිතුමා උතුරේ සංචාරයක නිතර වුණේය. ජනාධිපතිතුමාගේ උතුරු පළාත් සංචාරයේදී මුලින්ම කිලිනොච්චියේ ජනතාවට ඉඩම් හිමිකම් බෙදා දීමේ අවස්ථාවට ජනාධිපතිතුමා එක් වුණේය. උතුරු පළාත් ජනතාවට ඉඩම් හිමිකම් ප්‍රධානය කිරීම සහ එල්.ටී.ටී.ඊ බැංකුවල තිබී රජසන්තක වු රන් භාණ්ඩ නැවැත අයිතිකරුවන්ට ප්‍රධානය කිරීමද එදින කිලිනොච්චිය මහජන ක්‍රිඩාංගනයේදී ජනාධිපතිතුමාගේ ප්‍රධානත්වයෙන් සිදු වීය. නිසි‍ ලෙස ඉඩම් හිමිකම් තහවරු කළ 20000 කට මෙහිදී ජනාධිපතිතුමා අතින් ඉඩම් හිමිකම් ප්‍රදානය කෙරිණි. එමෙන්ම කොටි බැංකුවල තිබී සින්න වු රන් භාණ්ඩ හිමි වු සංඛ්‍යාව 2352 කි." උතුරු පළාත් සභා මැතිවරණය පරාජයට පත් වෙන බව දැන දැනත් මැතිවරණය පැවැත්වුයේ උතුරේ ජනතාවට තම නියෝජිතයන් පත් කර ගැනීමේ අයිතිය ලබා දීමටයි. " ජනාධිපතිතුමා එහිදී කියා සිටියේය."නැඟෙනහිර , බටහිර , උතුරේ , දකුණේ සහ කඳුකරේ ජනතාව මගේ‍. ඒ හැමෝටම මං සලකන්නේ එකම විදියටයි. හැබැයි දැන් දෙමළ ඩයස්පෝරාව ඔවුන්ගේ රාජ්‍යයක් සාදා ජනපති , අගමැති සහ ඇමැති මණ්ඩලයක් හදාගෙන. විපක්ෂ නායක රනිල් වික්‍රමසිංහ ඔවුන් සමග සාකච්ඡා කරනවා.කවුරු කොහොම සාකච්ඡා කළත් ඊළම දෙන්නේ නෑ. ටී.එන් ඒ එක සහ දෙමළ ඩයස්පෝරාව ඊළම අත් හරින දාට මේ රටේ විධායක ජනාධිපති ධුරය වෙනස් කිරීමට මං තරම් කැමැති තවත් කෙනෙක් නෑ. " ජනාධිපතිතුමා එම උත්සවයේදී කියා සිටියේය.ජනාධිපතිතුමාගේ යාපන සංචාරයේදී සිදු වු විශේෂ සිදු වීම වුයේ පලෙයි සිට යාපනය දක්වා දුම්රිය ගමනාගමනය ආරම්භ කිරීම සහ පලෙයි සිට යාපනය දක්වා ඇති දුම්රිය ස්ථාන තුනක් ජනාධිපතිතුමා අතින් විවෘත කිරිමය. ජනාධිපතිතුමා පලෙයි දුම්රිය ස්ථා‍නයේදී යාපනය දක්වා ටිකට්පතක් මිලදී ගෙන ඉන් අනතුරුව යාල්දේවි දුම්රියට ගොඩ වීය. මේ අවස්ථාවට ජනාධිපතිතුමා සමග ඊ.පී.ඩී.පී නායක ඇමැති ඩග්ලස් දේවානන්දා , ඇමැති කුමාර වෙල්ගම , ඇමැති ජොන්ස්ටන් ප්‍රනාන්දු , ඇමැති බන්දුල ගුණවර්ධන, නියෝජ්‍ය ඇමැති රෝහණ දිසානායක සහ පාර්ලිමේන්තු මන්ත්‍රී සජින් ද වාස් ගුණවර්ධන ඇතුළු රාජ්‍ය නිලධාරීන් , මාධ්‍යවේදීන් ඇතුළු විශාල පිරිසක් එක්ව සිටියහ.ජනාධිපතිතුමා පලෙයි සිට යාපනය දක්වා දුම්රිය ස්ථාන විවෘත කිරීමට යාල් දේවි දුම්රියෙන් බසින විට ජනාධිපතිතුමාට දෙමළ ජනතාවගෙන් ලැබුණේ උණුසුම් පිළිගැනීමකි‍. කොඩිකාමම් , චාවකච්චේරි යන දුම්රිය ස්ථානවල රැස්ව සිටි අති විශාල ජනතාව ජනාධිපතිතුමා පිළිගත්තේ සිය දෑතේ ජාතික ධජ ලෙළ දෙවමිනි.කුඩා දරුවන් , කාන්තාවන්, තරුණ තරුණියන් සහ වැඩිහිටියන් ඇතුළු ජනතාව ජනාධිපතිතුමා හට කෘත ගුණ දැක්වුයේ මහත් වු ලෙන්ගතු කමිනි. ඉතිහාසයේ කිසිදු රාජ්‍ය නායකයෙකුට නොලැබුණු පිළිගැනීමක් සහ ගෞරවයක් ජනාධිපතිතුමා වෙත උතු‍රේ ජනතාවගෙන් ලැබිණි.ජනාධිපතිතුමා යාල් දේවී දුම්රියේ ගමන් කරන අතරතුර දුම්රිය මාර්ග ආසන්නයේ රැදී සිටි අති විශාල ජනතාව ජාතික ධජ ළෙලදෙවමින් ජනාධිපතිතුමාට අචාරය පුද කළහ. එමෙන්ම ජනාධිපතිතුමාද දුම්රියේ ගමන් කරන අතරතුර ජනතාවට අත වනමින් උතුරේ දෙමළ ජනතාවගේ අචාරය පිළිගත්තේය.ඉන් අනතුරුව ජනාධිපතිතුමා අතින් කිලිනොච්චිය දිස්ත්‍රික් ලේකම් කාර්යාලයේ නව ගොඩනැගිල්ල විවෘත කිරීම සිදු වීය. මේ නව ගොඩනැගිල්ල සේවා ලබා ගැනිමට පැමිණෙන ජනතාවට උපරීම පහසුකම් සලසමින් නවීන තාක්ෂණික උපකරණ සමගින් අංග සම්පුර්ණ ගොඩනැගිලි සංකීර්ණයක් ලෙස සකස් කොට ඇත.එහිදී ජනාධිපතිතුමා උතුරු පළාතේ රාජ්‍ය නිලධාරීන් ඇතුළු ජනතාව ඉදිරියේ කියා සිටියේ තමන්ට උතුරේ ජනතාව ඡන්දය ලබා නුදුන්නද උතුරේ ජනතාව වෙත රජයෙන් ඉටු විය යුතු යුතුකම් නොපිරිහෙලා ඉටු කිරීමට තමන් කටයුතු කරන බවය. හැබැයි දැන් උතුරු පළාත් සභාව හරියට බල්ලා පිදුරු කන්නෙත් නෑ.කන එකාට දෙන්නෙත් නෑ වගේයි. දැන් දෙමළ ජාතික සන්ධානයේ මන්ත්‍රීවරු මාත් එක්ක එක වේදිකාවකට එන්ඩ බයයි. මොකද දෙමළ ඡන්ද නැති වේවි කියලා තියෙන බයට. ඒ වගේම තමයි මේ අය දේශපාලනය හිතේ තියාගෙන සංවර්ධනයට බාධා කිරීමෙන් මට හෝ ආණ්ඩුවට පාඩම් උගන්වන්ඩ දෙමළ සන්ධානයට බෑ‍.උතුරේ සංවර්ධන වැඩපිළිවෙල ක්‍රියාත්මක කරනකොට අපට උතුරු පළාත් සභාවෙන් බාධා සිදු වෙනවා. ඒ වගේම මේ දිස්ත්‍රික් සංවර්ධන කමිටු රැස්වීමට උතුරු පළාත් සභාවේ මහ ඇමැතිතුමා සහ ඇමැති මණ්ඩලය නොපැමිණිම ගැන මා කනගාටු වෙනවා." ජනාධිපතිතුමා අවධාරණය කළේය.කිලිනොච්චි දිස්ත්‍රික් ලේකම් කාර්යාලයේදී පැවැති දිස්ත්‍රික් සංවර්ධන කමිටු රැස්වීමේදී එහි පැමිණ සිටි විවිධ ස්වෙච්ඡා සංවිධානවල නිලධාරීන් කියා සිටියේ දෙමළ ජාතික සන්ධානය උතුරේ සංවර්ධන වැඩකටයුතු කරන්නේ නැතිනම් ජනාධිපතිතුමාගේ මැදිහත් වීම උතුරේ සංවර්ධන කටයුතු සදහා බලාපොරොත්තු වෙන බවය." මට මේ පළාතේ සංවර්ධන කටයුතු කරන්ඩ 13 වෙනි ව්‍යවස්ථා සංශෝධනය බාධාවක් වෙලා තියෙනවා. මං එහි බලතල අනුව උතුරු පළාත් සභාවට උතුරු පළාතේ සංවර්ධන කටයුතු කිරීමට උපරිම සහයෝගය ලබා දී තිබෙනවා. " ජනාධිපතිතුමා කියා සිටියේය.කිලිනොච්චි දිස්ත්‍රික් සංවර්ධන කමිටු රැස්වීමේදී උතුරු පළාතේ සංවර්ධනය උදෙසා රජය විසින් ක්‍රියාත්මක කළ සංවර්ධන ව්‍යාපෘති පිළිබදව පුළුල් තිර මගින් වීඩියෝ දර්ශණ මගින් සහ ඡායාරූප මගින් දිස්ත්‍රික් සංවර්ධන කමිටු රැස්වීමට පැමිණ සිටි දේශපාලඥයන් , රාජ්‍ය නිලධාරීන් සහ ස්වෙච්ඡා සංවිධාන නිලධාරින්දැනුම්වත් කෙරිණි. එහිදී එම පිරිස පුදුමයට පත් වුයේ උතුරු පළාත් සභාවේ මහ ඇමැතිවරයා ඇතුඵ පිරිස මේ වෙනතෙක් උතුරු පළාතේ සංවර්ධනය සදහා කිසිවක් නොකර ඇති බව පැහැදිලි වු නිසාය‍.ඉන් අනතුරුව ජනාධිපතිතුමා ගියේ උතුරු පළාත් සභාවේ සිටින ශ්‍රී.ල.නි.ප මන්ත්‍රිවරයා වෙන අංගජන්ගේ දේශපාලන කාර්යාලය විවෘත කිරීමටය. මේ අවස්ථාවට දෙමළ ජනතාව 4000 කට ආසන්න පිරිසක් එක්ව සිටියහ. එහි රැස්ව සිටි ජනතාව ජනාධිපතිතුමා විසින් අමතනු ලැබුයේ මෙගා ‍ලව්ඩ්ස්පීකරයක් භාවිතයෙනි.ඉන් අනතුරුව උතුරේ මැතිවරණ මෙහෙයුම් කාර්යාලය ජනාධිපතිතුමා අතින් විවෘත කෙරිණි. මේ සදහා වෙන කාර්යාල පහසුකම් ලබා දී තිබුණේ ඉංජිනේරු යුවළක් විසිනි. එම යුවළ විසින් ජනාධිපතිතුමා වෙත කාර්යාලය බාර දීමෙන් අනතුරුව ජනාධිපතිතුමා විසින් මැතිවරණ කාර්යාලය විවෘත කලේය. මේ අවස්ථාවට ඇමැතිවරුන් වෙන ඩග්ලස් ‍දේවානන්දා, බන්දුල ගුණවර්ධන, ජොන්ස්ටන් ප්‍රනාන්දු සහ පාර්ලිමේන්තු මන්ත්‍රී සජින් වාස්ද ගුණවර්ධන ඇතුළු පිරිසක් එක්ව සිටියහ.ඉන් අනතුරුව ජනාධිපතිතුමා විසින් උතුරු පළාතේ පාසල් තුනක මහින්දෝදය විද්‍යාගාර විවෘත කිරිමට එක් වුයේය. එහිදී සෑම පාසලකම ගුරුවරුන් , පැසැල් සිසු දරු දැරියන් සහ විවිධ පැසැල් සංදර්ශණ කණ්ඩායම් විසින් ජනාධිපතිතුමාගෙන් ඉල්ලා සිටියේ එතුමා සමග ඡායාරූප ගැනීමට අවස්ථාවක් ලබා දෙන ලෙසය. ජනාධිපතිතුමා එම ඉල්ලීම් සියල්ලම ඉටු කළේ ජනතාවට අදරය කරන නායකයෙක් ලෙස ජනතාවට ඇති ලෙන්ගතුකම ප්‍රදර්ශණය කරමිනි.මේ අතරතුර ජනාධිපතිතුමා මාර්ගයේ සිය නිළ රථයෙන් ගමන් කරන විට උතුරු පළාතේ ස්ථාන රැසකම ජනතාව පොදි කමින් එතුමාට අචාරය පුද කළහ. මේ අතරතුර අවස්ථා කීපයකදීම ජනාධිපතිතුමා සිය ආරක්ෂක අංශයේ අණ පවා නොතකමින් සිය නිල රථය මාර්ගය අසළ නතර කොට දෙමළ ජනතාව අතරට ගොස් ඔවුන් හා අදහස් හුවමාරු කර ගත්තේ මහත් ලෙන්ගතු කමිනි.කිලිනොච්චි ප්‍රදේශයේ සංවර්ධන ව්‍යාපෘති විවෘත කිරීමෙන් අනතුරුව එදින ජනාධිපතිතුමා නවාතැන් ගත්තේ කන්කසන්තුරේ හමුදා මුලස්ථානයේය. එදින ජනාධිපතිතුමා සමගම කන්කසන්තුරේ හමුදා මුලස්ථානයේ මැති ඇමැතිවරු රැසක්ද නවාතැන් ගෙන සිටියහ.ඇමැති ජොන්ස්ටන් ප්‍රනාන්දු , බන්දුල ගුණවර්ධන සහ පාර්ලිමේන්තු මන්ත්‍රී සජින් ද වාස් ගුණවර්ධන එහිදී ජනාධිපතිතුමාට කියා සිටියේ." සර් උතුරු පළාතේ තරුණ පරම්පරාව සහ වැඩිහිටි දෙමළ ජනාතාව දැන් ඔබතුමා වෙනුවෙන් ඉන්නවා කියන එක දැන් හොඳටම පේන්ඩ තියෙනවා "කියාය. ජනාධිපතිතුමා උතුරු පළාතේ සංවර්ධන කටයුතු විවෘත කරමින් ජනතාව සමග සුහදව කටයුතු කරන්නට ලැබීම ගැන සහ ජනතාවගෙන් ජනාධිපතිතුමාට ලැබුණු උණුසුම් පිළිගැනීම පිළිබදව සතුටට පත්ව සිටියේය.ජනාධිපතිතුමාගේ උතුරු පළාතේ සංචාරයේදී ජනාධිපතිතුමා යාපනය නාගදීප විහාරයට යාමටද අමතක නොකළේය. යාපනය නාගදීප විහාරයට පිහිටි දුපතට යා යුතු වෙන්නේ බෝට්ටු මාර්ගයෙනි. ජනාධිපතිතුමා යාපනය නගරයේ සිට නාගදීප විහාරයට පැමිණියේ උදෑසන 9.15 පමණය. මේ වෙන විට නාගදීපයට යා යුතු මුහුදු සීමාවේ නාගලෝකයක් සහිත රියන් 32ක බුදුන්වහන්සේගේ පිළිමවහන්සේ නමක් ඉදි කෙරෙමින් පවතී. ඒ නාවික හමුදාවේ මුලිකත්වයෙනි. මේ බුදුන්වහන්සේගේ බුදුරුව නිර්මාණය කිරීම සංකේතවත් කරමින් ජනාධිපතිතුමා විසින් ශිලා ලේඛනයක් විවෘත කිරීමද සිදු වීය. මේ සදහා මුලිකත්වය ගෙන කටයුතු කරනුයේ නාගදීප විහාරාධිපති ප්‍රජ්‍ය නවදගල පදුමකිත්ති හිමිපාණන් වහන්සේගේ මුලිකත්වයෙනි. එම ශිලා ලේඛන ප්‍රතිශ්ඨාපනයෙන් අනතුරුව ජනාධිපතිතුමා ගියේ නාගදීප විහාරයටය.ජනාධිපතිතුමා නාගදීප විහාරයට ඇතුළු වෙනවාත් සමගම නාගදීප විහාරාධිපති පුජ්‍ය නවදගල පදුමකිත්ති හිමිපාණන්ගෙන් විමසා සිටියේ අතීත තොරතුරකි. එනම් එ.ජා.ප හිටපු ඇමැති වරයෙකු සහ පාර්ලිමේන්තු මන්ත්‍රීවරයකු වු දොස්තර ජයලත් ජයවර්ධන මහතා විසින් නාගදීප විහාරයට පුජා කරන ලද බුදු පිළිමවහන්සේ නමක් ගැනය. " කෝ අපේ හාමුදුරුවනේ අර ජයලත් ජයවර්ධන උන්නැහේ පුජා කරපු බුදු පිළිමවහන්සේ " ජනාධිපතිතුමා විමසා සිටියේය." ජනාධිපතිතුමනි. ඒ බුදු පිළිමවහන්සේ මං වෙනම තැනක වැඩ හිදුවා තියෙන්නේ " නාගදීප විහාරාධිපති නවදගල පදුමකිත්ති හිමියෝ ජනාධිපතිතුමාට කීහ. නාගදීප විහාරය පිහිටි දූපතේ ජනතාව හමුවීමටද ජනාධිපතිතුමා අමතක නොකළේය. ඉන් අනතුරුව නාගදීප විහාරය පිහිටි දුපතේ ඇති හින්දු ‍කෝවලකටද ජනාධිපතිතුමා ගියේය. එහිදී ජනාධිපතිතුමාට හින්දු චාරිත්‍රානුකූලව ආශිර්වාද පුජාවක් සංවිධානය කොට තිබිණි.හිරු ටී.වී නාලිකාවේ ගිය බ්‍රහස්පතින්දා පැවැති "බලය" නම් වු දේශපාලන වැඩසටහන ගිය සතියේ ඉතා උණුසුම් මුහුණුවරක් ගත්තේය. ඒ වෙළෙද ඇමැති ජොන්ස්ටන් ප්‍රනාන්දු සහ එ.ජා.ප පාර්ලිමේන්තු මන්ත්‍රී රංගන ශිල්පී රන්ජන් රාමනායක අතර ගුටි බැට හුවමාරුවක් වීම අනුනවයෙන් වැලකී යාමය. මීට පෙර දෙරණ නාළිකාවේ පැවැති " වාද පිටිය " නම් වු දේශපාලන සාකච්ඡා වැඩසටහන නිමා වුයේ වයඹ පළාත් මහ ඇමැති දයාසිරි ජයසේකර සහ වත්මන් ඌව පළාත් විපක්ෂ නායක හිටපු පාර්ලිමේන්තු මන්ත්‍රී හරින් ප්‍රනාන්දු අතර ගුටි බැට හුවමාරුවකිනි. ගිය බ්‍රහස්පතින්දා පැවැති බලය රූපවාහිනී වැඩසටහනහිද එවැනි ගුටි බැට හුවමාරුවක් සිදු නොවුණේ අනු නවයෙනි. මේ දේශපාලන සාකච්ඡාමය වැඩසටහන මෙහෙය වන හිරු නාලිකාවේ ප්‍රධානී සුදේව හෙට්ටි ආරච්චිගේ මහත් පරිශ්‍රමය නිසා ගැටුමක් ඇතිවීම වැලකිනි.මෙවර එම දේශපාලන වැඩසටහනට ඇරැයුම් ලැබ සිටියේ ජ.වි.පෙ ප්‍රචාරක ලේකම් විජිත හේරත් , එ.ජා.ප පාර්ලිමේන්තු මන්ත්‍රී රන්ජන් රාමනායක , ඇමැති ජොන්ස්ටන් ප්‍රනාන්දු සහ ඇමැති රෝහිත අබේගුණවර්ධනය. රූපවාහිනී වැඩසටහනේ පළමු අර්ධය නමා වුයේ තරමක උණුසුම් වාද විවාද මැදය. මේ සදහා පැටලුණේ ඇමැති ජොන්ටන් ප්‍රනාන්දු සහ එ.ජා.ප මන්ත්‍රී රන්ජන් රාමනායකය.ඉන් අනතුරුව විවාදයේ දෙවැනි වාරයේ අදහස් දැක්වීමට පටන් ගත්තේ ඇමැති ජොන්ස්ටන් ප්‍රනාන්දුය. ඒ අතරතුර එ.ජා.ප මන්ත්‍රී රන්ජන් රාමනායක කියා සිටියේ රජය අධිවේගී මාර්ග හදන මුවාවෙන් අති විශාල මුදල් ප්‍රමාණයක් ගසා කන බවය. මේ සමගම ඇමැති ජොන්ස්ටන් ප්‍රනාන්දුට කේන්ති ගියේය. " තමුන් ඔය කාටද මඩ ගහන්නේ. මේ රටේ මහා මාර්ග ඇමැති ජනාධිපතිතුමා. තමුන් කියන්නේ ජනාධිපතිතුමා හොරකම් කරනවා කියලද? මතක තියා ගන්නවා රට බේරා ගත් නායකයාට මඩ ගහන්ඩ එපා. තමුන් සිරස නාලිකාවට ගිහින් තනියම වළං බිදලා ජනාධිපතිතුමාට ගිය සතියේ මඩ ගැහුවා. මං බලාගෙන ආවේ අද මෙතැනින් මේක බේරා ගන්ඩ " ඇමැති ජොන්ස්ටන් එ.ජා.ප මන්ත්‍රී රන්ජන් රාමනායකට ඉතා තදින් කියා සිටියේ." ඇයි. මේ හදන හැම හයි වේ එකකින්ම ඇමැතිවරු ආණ්ඩුවේ ලොක්කේ මුදල් ගසා කන්නේ නැද්ද" යළිත් එ.ජා.ප මන්ත්‍රී රන්ජන් රාමනායක ඇසීය.මේ අතරතුර එ.ජා.ප මන්ත්‍රී රන්ජන් රාමනායක ඇමැති ජොන්ස්ටන්ගෙන් විමසා සිටියේ ඌව පළාතේ ආණ්ඩුවේ ඡන්ද අඩු වුණේ නැද්ද කියාය. " නෑ ඡන්ද අඩු වෙලා නෑ." ඇමැති ජොන්ස්ටන් කීය. " එතකොට ඌව පළාත් මහ ඇමැති ශෂින්ද්‍රගේ ඡන්ද අඩු වෙලා නැද්ද " යළිත් රන්ජන් රාමනායක විමසා සිටියේ. " නෑ අඩු වෙලා නෑ. ඇයි රන්ජන් මන්ත්‍රීතුමා පාර්ලිමේන්තු මැතිවරණයට ගියාම ඔයාගේ ඡන්ද අඩු වුණේ නැද්ද" ඇමැති ජොන්ස්ටන් විමසා සිටියේ. මේ අතරතුර රන්ජන් රාමනායක කීවේ ඇමැතිතුමා ඔයා ඔය දැන් කඩේ ගියාට ඔයාට නඩුවක් තියෙනවා"කියාය. "කොහේද මට නඩුවක් තියෙන්නේ. මොන උසාවියේද? නඩු අංකය මොකක්ද ? මට නඩුවක් තියෙනවා කියලා ඔපුපු කළොත් මං ඉල්ලා අස් වෙනවා. හැබැයි නැත්නම් ඔයා ඉල්ලා අස් වෙන්ඩ ඕනේ" ඇමැති ජොන්ස්ටන් අභියෝග කළේය. මේ සමගම වාදය ඉතාම උණුසුම් වීය." අපි කාටහරි චෝදනා කරන්නේ ෆයිල් අතේ තියාගෙන. මන්ත්‍රීතුමා ෆයිල් අතේ තියාගෙන කථා කරන්ඩ. අර ඩිල්කාගේ නැඩුව වැටුණේ ඔයාට ඒවා ඕනෑ නම් මං ‍ෆයිල් දෙන්නම්. ආණ්ඩුව ගසා කනවා කියනවා. කෝ එක ෆයිල් එකක් පෙන්වන්ඩ. බොරු කියන්ඩ එපා හලෝ. චෝදනා කරනවානම් හරියට චෝදනා කරනවා. මාත් එක්ක සෙල්ලම් කරන්ඩ එපා. තමුන් රට බේරා ගත් නායක අති ගරු ජනාධිපතිතුමාට මඩ ගහන එක නවත්වනවා. අපි මේ නිකං නපුංසකයෝ නෙමෙයි. "ඇමැති ජොන්ස්ටන් ඉතා තදින් පාර්ලිමේන්තු මන්ත්‍රී රන්ජන් රාමනායකට චෝදනා කළේය. ඒ සමගම එ.ජා.ප මන්ත්‍රී රන්ජන් රාමනායක සියළු වැරැදි පිළිගත්‍තා සේ කට පියාගෙන සිටියේය." මන්ත්‍රීතුමා ලිබියාවේ ගඩාෆිට මොකද වුණේ. ගඩාෆිගේ පුත්තු දෙන්නට මොකද වුණේ. මතක තියා ගන්ඩ එයාලාට වෙච්ච දේ අපේ වගේ රටවලත් වෙන්ඩ පුළුවන්" රන්ජන් රාමනායක මන්ත්‍රීවරයා කීවේය." මේ හලෝ තමුන් මොකක්ද කියන්නේ. තමුන් කාටද ගඩාෆි සමාන කරන්නේ. කාටද ගඩා‍ෆිගේ පුතාලා දෙන්නා සමාන කරන්නේ. මොකක්ද ගැලපීම කියනවා. " ඇමැති ජොන්ස්ටන් ඉතා තදින් ඇසීය. " නෑ නෑ මෙතැනට එ්කේ ගැලපීමක් නෑ" රන්ජන් රාමනායක මන්ත්‍රීවරයා ඇමැති ජොන්ස්ටන්ගේ ඉතා තද ප්‍රකාශ හමුවේ සිය අදහස් දැක්වීම නවතා දැමුවේ බියගුළු ලෙසටය.මේ අතරතුර මේ සිදු වීමත් සමගම එ.ජා.ප මන්ත්‍රී රන්ජන් රාමනායක අතිශය දරුණු ලෙස ජනාධිපතිතුමාට සහ එතුමාගේ පවුලේ අයට මඩ ගසන ආකාරය මේ වැඩසටහන නරඹමින් සිටි මැති ඇමැතිවරු කීප දෙනෙක්ම දැකීම නිසා ඔවුන්ද කලබලයට පත් වුහ.මේ නිසාම පුත්තලම දිසා පාර්ලිමේන්තු මන්ත්‍රී අරුන්දික ප්‍රනාන්දු ඇතුළු පාර්ලිමේන්තු මන්ත්‍රීවරු පිරිසක් කොළඹ ලෝක වෙළෙද මධ්‍යස්ථානය අසළට මධ්‍යම රාත්‍රී 12 පමණ වෙන විට පැමිණ සිටියහ. මේ අතරතුර බලය දේශපාලන වැඩසටහන නිමාවට පත් වු පසුව එජාප පාර්ලිමේන්තු මන්ත්‍රී රන්ජන් රාමනායක මහතාට හදිසියේ සිදු වුයේ විනාඩි හතලිස් පහක් පමණ ලෝක වෙළෙද මධ්‍යස්ථානයේ රැඳී සිටිමටය.ඊට හේතුව ලෙස රූපවාහිනී කණ්ඩායම් කියා තිබුණේ රන්ජන් රාමනායක මන්ත්‍රීවරයා හිරු නාළිකාවේ වැසිකිළියට ගොස් පැය භාගයක් පමණ එහි රැඳී සිට ඇති බවය. මේ අතරතුර මින් මතුවට ජනාධිපතිතුමාට සාපරාධී ලෙස මඩ ගසන එ.ජා.ප මන්ත්‍රීවරුන් එරෙහිව නීතිමය වශයෙන් සහ අවශ්‍ය පරිදි කටයුත් කිරීමට පාර්ලිමේන්තු මන්ත්‍රීවරු පිරිසක් සුදානම් වෙන බවද වාර්තා වෙයි.“බලන්න හෙට්ටි! අපට පාර්ලිමේන්තුවට එන්න කියල කරන දැනුම්දීම ගෙවල්වල නෝනලාටත් යාමෙන් මාර වැඩක් නේ වෙලා තියෙන්නෙ.” පසුගියදා අමාත්‍ය ටී.බී. ඒකනායක මහතා පාර්ලිමේන්තුවේ ජනාධිපති කාර්යාලයට ඇතුල්වෙමින් කුමාරසිරි හෙට්ටිගේ ට කීවේය.“මොකක්ද ඇමැතිතුමා ඒ ප්‍රශ්නය” හෙට්ටිගේ අසද්දී “අපි පාර්ලිමේන්තුවෙ ඉන්න කොට සමහර වෙලාවට අපේ හෑන්ඩ්ෆෝන් ඕෆ් කරනව. ඊට පස්සෙ ගෙදරට කතා කරල අහනවලු ඇමැතිතුමා ඉන්නවද ඉක්මනට පාර්ලිමේන්තුවට එන්න කියන්නලු කියල. ඊට පස්සෙ ඉන්න අපිව හොයල ඔයා පාර්ලිමේන්තුවට ගියේ නැද්ද කොහෙද ඉන්නෙ කියල අහනව. අපි පාර්ලිමේන්තුවෙ ඉන්න කොට මේ ප්‍රශ්නය නෝන අහන කොට මාර ප්‍රශ්නයක් නේ.” ඒකනායක ඇමැතිවරයා කීවේය.“ඔය වැඩේ මටත් වෙනව. අපේ නෝනල අපි ගැන විශ්වාස කරන නිසා හොඳයි. නැත්නම් මේ වෙන කොට පවුලුත් අවුල්වෙලා. විජිතමුණි සොයිසා අමාත්‍යවරයා කීවේ සිය අත්දැකීම් ද විස්තර කරමිනි.“විපක්ෂය ඡන්දයක් ඉල්ලයි කියල හිතන වෙලාවට ඔය දේ වෙන්නෙ. ඔබ තුමාලගෙ දුරකථන වැඩ කෙරෙන්නෙ නැති වුණාම තමයි ගෙදරට කතා කරනව ඇත්තෙ. මීට පස්සෙ පාර්ලිමේන්තුවට ඇතුල් වුණාම ඒ ගැන ආණ්ඩු පක්ෂ ප්‍රධාන සංවිධායක කාර්යාලයට දැනුම් දීළ තියමු. එතකොට ඔය ප්‍රශ්නය විස‍ඳෙනවනේ.” හෙට්ටිගේ කීවේය.ජනාධිපති මහින්ද රාජපක්‍ෂ මැතිතුමන් සහ ජාතික නිදහස් පෙරමුණේ නායක, ඉදිකිරීම්, ඉන්ජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා ඇතුළු එහි ජ්‍යෙෂ්ඨ නායකයන් අතර විශේෂ සාකච්ඡාවක් පසුගිය සති අන්තයේදී අරලියගහ මන්දිරයේදී පැවැත්වීමට නියමිතව තිබිණි.මේ සාකච්ඡාව, ජාතික නිදහස් පෙරමුණ රට හමුවේ තබන ලද යෝජනා 12ට අදාළ ක්‍රියාකාරී සැලැස්ම ජනාධිපතිතුමන් විසින් පිළිගැනීමෙන් අනතුරුව දෙපාර්ශ්වය අතර පැවැත්වෙන මුල්ම සාකච්ඡාවයි. මෙහිදී බෙදුම්වාදය දේශපාලනමය වශයෙන් සහ පරිපාලනමය වශයෙන් පරාජයට පත් කිරීමට සමත් වන, මහජනයාට පුළුල් ලෙස ප්‍රජාතන්ත්‍රවාදී අයිතිවාසිකම් සහ ආර්ථික ඉඩ ප්‍රස්ථා ලබා දෙන ආකාරයේ නව ආණ්ඩුක්‍රම ව්‍යවස්ථාවක් කෙටුම්පත් කිරීම ඇතුළු ජානිපෙ ක්‍රියාකාරී සැලැස්මෙහි අඩංගු අනෙකුත් ක්‍රියාමාර්ග කඩිනමින් ක්‍රියාවට නැගීම පිළිබඳව දීර්ඝ වශයෙන් සාකච්ඡා කිරීමට නියමිතව තිබිණි. එසේම, එළඹෙන ජාතික මැතිවරණ සහ වත්මන් දේශපාලන තත්ත්වය පිළිබඳවද එහිදී සාකච්ඡාවට ගැනීමට දෙපාර්ශ්වයම සූදානම්ව සිටියහ.වසර 32කට පසු රුපියල් මිලියන 13.5ක වියදමින් පූර්ණ ලෙස ප්‍රතිසංස්කරණය කරන ලද කොළඹ 12, අලූත්කඬේ, අබ්දුල් හමීඩ් මහල් නිවාස සංකීර්ණය ජනතා අයිතියට පත් කිරීමේ උත්සවය ජාතික නිදහස් පෙරමුණේ නායක, අමාත්‍ය විමල් වීරවංශ මහතාගේ ප්‍රධානත්වයෙන් පැවැති අතර එයට නාගරික කටයුතු පිළිබඳ ජ්‍යෙෂ්ඨ අමාත්‍ය ඒ. එච්. එම්. ෆවුසි මහතාද විශේෂ ආරාධිතයකු ලෙස සහභාගී විය.එහිදී පැවැති උත්සව සභාවේදී සිය අතීත අත්දැකීම්ද පාදක කර ගනිමින් ෆවුසි මහතා ජේ. ආර්. ජයවර්ධන හා ආර්. ප්‍රේමදාස යන හිටපු ජනාධිපති දෙපොළ ගැන රහස් කිහිපයක්ද අනාවරණය කළේ මෙසේය.‘‘ඒ දවස්වල ප්‍රේමදාස මහත්තයාගේ නාම යෝජනාවලට අස්සන් කළේ මගේ බිරිඳගේ තාත්තා, මගේ මාමණ්ඩි. ඒ කාලේ අපි බොහොම සුහදව වැඩ කළා. මුස්ලිම් අපේක්‍ෂකයන් සිටියදීත් ජාතිභේද බලන්නේ නැතිව ප්‍රේමදාස මහත්තයා පළමුවන තැනට ගෙනාවා.ඉන්පසුව මම කොළඹ මහ නගර සභාවට ඉල්ලා නගරාධිපති වුණා. එදා අද වගේ නගරාධිපති අපේක්‍ෂකයෝ නම් කරන්නේ නැහැ. බහුතර කැමැත්තෙන් තමයි මම නගරාධිපති වුණේ. එතකොට ප්‍රේමදාස මහත්තයා හිටියේ මැද කොළඹ ආසනේ.මමත් ඉල්ලූවේ මැද කොළඹින්, අනාගතයේදී මම ප්‍රේමදාස මහත්තයාට අභියෝගයක් වෙයි කියලා එතුමා හිතුවා. ඒ නිසා මට එක්සත් ජාතික පක්‍ෂයෙන් එළියට බහින තැනට වැඩ කළා. එහෙත් ජේ. ආර්. ජයවර්ධන ජනාධිපතිතුමා මාත් එක්ක හිටියා. අන්තිමට එතුමා මට කිව්වා. දැන්නම් මොකුත් කරන්න බැහැ, ඒ මනුස්සයාගේ කට මට ඒ තරම් වටිනවා’ කියලා.එදා ජේ. ආර්. ජයවර්ධන ජනාධිපතිතුමා බය වුණේ ප්‍රේමදාස මහත්තයාගේ කටට. ඒත් විමල් වීරවංශ අමාත්‍යතුමා කියන්නේ ප්‍රේමදාස මහත්තයාගේ කටට වඩා හොඳ කටක්. වෙනසකට තියෙන්නේ ප්‍රේමදාස මහත්තයා හොඳ නැති වචන කියනවා. වීරවංශ මහත්තයා ඒ වචන කියන්නේ නෑ. ඒ වෙනස සහිතව 2005 දී 2010 දී වගේම එළඹෙන ජනාධිපතිවරණයේදීත් මහින්ද රාජපක්‍ෂ ජනාධිපතිතුමන්ගේ ප්‍රධාන කථිකයා ලෙස විමල් වීරවංශ ඇමතිතුමා තම කථිකත්වයෙන් විශාල මෙහෙවරක් කරාවි’’ ඇමැති ෆවුසි කියා සිටියේය.පසුගිය 13 වන දා සබරගමු මහ ඇමති මහීපාල හේරත් මහතා තවත් මහජන නියෝජිතයින් කිහිපදෙනෙකු සමග දැදිගම මැතිවරණ කොට්ඨාශයේ පොදු කටයුතු රැසකට සහභාගී විය. ශ්‍රීලනිප ආසන සංවිධායකයෙකු නොමැති දැදිගම මැතිවරණ කොට්ඨාශයේ සම්බන්ධීකරණ කමිටු සභාපතිවරයා වශයෙන් මහ ඇමතිවරයා එදිනට නියමිත වැඩ කටයුතු අතරතුර "අපි බන්දුල පෙතියා බලන්න" යමු දැයි මහ ඇමතිවරයා ඒ වන විටත් තම රථයේ අසුන් ගෙන සිටි පළාත් සභා මන්ත්‍රී උදයකාන්ත ගුණතිලක මහතා අමතමින් කීය.පෙතියන් ගැන අසා ඇතත් බන්දුල පෙතියෙකු පිළිබදව මහ ඇමතිවරයා කළ සදහන කාගේත් විමතියට හේතු වයි. අනතුරුව මහ ඇමතිවරයාගේ උපදෙස් මත ඔවුන් රැගත් රථය දැදිගම මැතිවරණ කොට්ඨාශයේ රන්බිඩිගල හපුගොඩ අල්පිටිය දක්වා ධාවනය විය. ඇළදොළ ,කෙත්වතු මෙන්ම නිල්වන් වනගහනයෙන් සපිරි මෙම රන්බිඩිගල සොදුරු ගම්මානයෙහි ඒ වන විටත් එක්තරා ස්ථානයක ගම්වාසීන් විශාල පිරිසක් රැස්ව සිටියහ. බන්දුල පෙතියා සංරක්ෂණ තොරතුරු මධ්‍යස්ථානය යනුවෙන් කුඩා ගොඩනැගිල්ලක් අසලින් රියෙන් බැසගත් මහ ඇමතිවරයා "බලමු ඔය බන්දුල පෙතියා" යැයි ගම්වාසීන් අමතා කීය.චන්දන බණ්ඩාරchandananewspolitic@gmail.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=af1410191</link>
    <topic>“දියුණු වෙන්න ඕනෑ නම් දිවිනැඟුමට එක්වෙන්න”</topic>
    <author>නිහාල් පී. අබේසිංහ</author>
    <content>මහත්තයාගේ පොල් ඉඩමේ පාළු ගොඩයි.”. “ඔව් මම පැළ ටිකක් හොයනවා. ලැබුණේ නැහැනේ. මොකද මේ හිටවලා තිබෙන වර්ගයේ පැළම ඕනෑනේ.”. “මා ළඟ ඔය වර්ගයේ ම පොල් පැළ ටිකක් තියෙනවා. එන්න මා එක්ක ‍මගේ කාර්යාලයට මම දෙන්නම්.”“හා හොඳයි. මම ත්‍රීවීල් එකක එන්නම් පැළ ටික ගෙනියන්න.”මේ පසුගිය දිනක මගේ ගෙවත්තට පැමිණි හෝමාගම කහතුඩුව ප්‍රදේශයේ ආර්ථික සංවර්ධන නිලධාරියකු හා මා අතර වූ දෙබසකි.ඒ දෙබස ඇතිවී පැය 2 ක් ඇතුළත අලුත් ම පොල් ප්‍රභේදයක පොල් පැළ 15 ක් ඒ මහතාගෙන් මා වෙත ලැබුණි. ඊට සතියකට පසු මම ඒ පැළ 15 මගේ පොල් ඉඩමේ පාළු ස්ථානවල සිටවූවෙමි.මේ මා පෙන්වීමට අදහස් කරන්නේ ආර්ථික සංවර්ධන අමාත්‍යාංශය යටතේ සේවයේ යෙදී සිටින ආර්ථික සංවර්ධන නිලධාරීන්ගේ කාර්යක්ෂමතාවයි.මේ අයුරින් දැන් රටපුරාම සියලු ප්‍රදේශවල ලේකම් කාර්යාලවලට අනුයුක්තව ආර්ථික සංවර්ධන නිලධාරිවරු 14000 ක් සේවය කරති. ‍ඔවුන්ගේ ප්‍රධාන කටයුත්ත වනුයේ රටේ සියලු ගෙවතු ඉඩම් මගින් පූර්ණ ඵලදායිතාවක් ලබා ගැනීම පිණිස ඉසුරුමත් නිවහනක් සමඟ අසිරිමත් ම මවු බිමක් ඇති කිරීමයි.පවුලේ ආර්ථිකය සහ පෝෂණය වැඩි දියුණු කරන ගෘහ ආර්ථික ඒකක දස ලක්ෂයක් ඇති කිරීමේ ජාතික ව්‍යාපාරය ලෙස 2011 මාර්තු 12 වැනිදා මහින්ද රාජපක්ෂ ජනාධිපතිතුමා ආරම්භ කළ දිවි නැඟුම වැඩ පිළි‍ෙවළ අද යෝධ වෘක්ෂයක් බවට පත්වී තිබේ.ආර්ථික සංවර්ධන ඇමැති බැසිල් රාජපක්ෂ මහතාගේ පූර්ණ අධීක්ෂණය මත ක්‍රියාත්මක දිවි නැඟුම ව්‍යාපෘතිය එක් පක්ෂයකට ජාතියකට ආගමකට සීමා වූ එකක් නොවේ. රටේ සියලු ශ්‍රී ලාංකිකයනට ම පවුලේ පෝෂ්‍ය මට්ටම හා ආර්ථික මට්ටම ඉහළ නැංවීම පිණිස ක්‍රියාත්මක කරගත හැකි සරල වැඩපිළිවෙළකි.2011 මහින්ද රාජපක්ෂ ජනාධිපතිතුමා කරන ලද අය - වැය කථාවට අනුව මෙන් ම මහින්ද චින්තන ඉදිරි දැක්මේ සඳහන් ‘ජීවනෝපාය සහ සමාජ සංවර්ධනය මගින් 2016 වනවිට සම්පත් පිරුණු සමෘද්ධිමත් ගමක් නිර්මාණය කරමි’ යන අරමුණට අනුව දිවිනැඟුම ආරම්භ විය.එහි සමාරම්භක තේමාව වූයේ ‘ඉසුරුමත් නිවහනක් - අසිරිමත් මවුබිමක්’ යන්නයි මේ සුවිශේෂ වූ වැඩසටහනේ දැක්ම වූයේ නිරෝගී හා ආර්ථික වශයෙන් සවිබල ගැන්වූ පවුල් සිටින සපිරි ගමක්’ යන්නයි.මෙරට සියලුම ගම්මාන ආවරණය වන පරිදි ගෙවතු, සත්ව පාලනය ධීවර කටයුතු හා ගෘහ කර්මාන්ත යන අංගයන්ගෙන් සමන්විත ගෘහ ආර්ථික ඒකක දශ ලක්ෂයක් ඇති කිරීමේ අරමුණින් ඇරඹුණු මේ දිවි නැඟුම් වැඩපිළිවෙළ අද වනවිට පවුල් ලක්ෂ 50 ක ආර්ථිකය හා ජීවන මට්ටම වැඩි දියුණු කිරීමේ වැඩසටහනක් බවට පත්ව තිබේ. එය මෙරට වැඩිම පිරිසක් එක්වූ පොදුජන ව්‍යාපෘතිය බවට ද පත්වී තිබේ.ජීවන වියදම අවම කර ගනිමින් පවුලේ සාමාජිකයන්ටම ඇති අවස්ථාවන් හා ශක්තිමත් නැවත අවදිකර නිරෝගී හා පෝෂණයෙන් සපිරි ගෘහ ආර්ථික ඒකකයක් නිර්මාණය කිරීම සඳහා පවුල් ඒකක යොමු කරවා ගැනීම දිවි නැඟුම වැඩසටහනේ ඉලක්කය වී තිබුණි.ඒ ඉලක්ක සර්ව ප්‍රකාරයෙන් ම සාර්ථක කර ගැනීමට දැන් දිවි නැඟුම වැඩපිළිවෙළ සමත් වී තිබේ. ඒ අනුව දිවි නැඟුම වැඩපිළිවෙළ මඟින් නැවුම් එළවළු පලතුරු හා බිත්තර දෛනික ආහාර වේලට එකතු කර ගැනීමට හැකිවී තිබේ. එමඟින් පවුලේ පෝෂ්‍ය මට්ටම නංවා ඇත.එළකිරි හා බිත්තර වැනි පෝෂ්‍ය ගුණයෙන් වැඩි සත්ව නිෂ්පාදන පරිභෝජනය සඳහා හුරු කරවීම මඟින් අද පශු සම්පත් ක්ෂේත්‍රයේ ඉහළ දායකත්වයක් ජාතික ආර්ථිකයට ලැබී ඇත.ඒ සමඟම ගෙවත්ත ආශ්‍රිතව සකසා ගන්නා පොහොර භාවිත කර විස වසෙන් තොර එළවළු පලතුරු නිපදවීම මඟින් හා යහපත් සෞඛ්‍ය පුරුදු හුරු කරවීමෙන් පවුලේ පෝෂ්‍ය මට්ටම ඉහළ නැංවීමට හැකි වී තිබේ. එය දිවි නැඟුමේ විශේෂ අරමුණු අතර ප්‍රමුඛ අරමුණයි. එය පසුගිය වසර තුන තුළ ඉටු වී තිබීම සතුටට කරුණකි.පවුලේ දෛනික ජීවන වියදම අවම කිරීමටත් පවුලේ ආහාර සුරක්ෂිතතාව ඇති කිරීමටත් අමතර ආදායම් මාර්ග දියුණු කිරීමටත් අද දිවි නැඟුම වැඩපිළිවෙළ නිසා හැකිවී තිබේ. එය දිවි නැඟුමේ ප්‍රධාන විශේෂිත අරමුණු ඉටුවීමකි.දිවි නැඟුම අරඹා කෙටිකලකින් 2012 දී පමණ එළවළු අමු මිරිස් මිල අඩුවීමද රටේ පොදු ජනතාවගේ ජීවන වියදම් අඩු වීමට බල පෑවේ ය. නමුත් කාලගුණ වෙනස්වීම් නියගය ගංවතුර ආදී තත්ත්ව නිසා එය දහමට පවත්වා ගැනීමට නොහැකි විය.කෙසේ වුවත් දිවි නැඟුම වැඩපිළිවෙළ නිසා ගෙවත්තේ රජයේ කාර්යාලවල පමණක් නොව මැති ඇමැතිවරුන්ගේ ඉහළ රාජ්‍ය නිලධාරීන්ගේ ගෙවතුවල පවා ගොවිපළ ඇති විය. එය මඟින් එළවළු පලතුරු හා සත්ව නිෂ්පාදන සඳහා වෙළෙඳ පොළට ඇදීයන මුදල් ඉතිරි විය.ඒ සමඟ ම දිවි නැඟුම යටතේ ආහාර කල් තබා ගැනීමේ ක්‍රම ද හඳුන්වා දෙයි. ගෙවත්ත ඇතුළත බෝග විවිධාංගීකරණය ද සිදුවේ. මේ මඟින් පවුලේ ආහාර සුරක්ෂිතතාව ඇති කිරීම සිදුවී තිබේ.පසුගිය වසර 3 1/2 ක කාල පරිච්ඡේදයේ එළවළු බීජ පැකට් ලක්ෂ 125 ක් පමණ රටේ සියලු ජනතාවට ලබාදීමට දිවි නැඟුම සංවර්ධන වැඩසටහන සමත් විය. ඊට අමතරව පලතුරු පැළ ලක්ෂ 115 ක් කිකිළි පැටවුන් ලක්ෂ 14.5 ක් පසුගිය දිවි නැඟුම අදියරවලදී අඩු ආදායම් ලබන ජනතාවට ලබාදී තිබේ. හරිතාගාර 10000 ක් ඇති කිරීමට අවශ්‍ය ආධාර ලබාදීමට ද දිවි නැඟුම වැඩසටහන උපකාරී කර තිබේ.මීට අමතරව ඔබට ඔබේ කෘෂිකාර්මික වගාවල ආරක්ෂාවට කම්බි වැටවල් ගැසීමට, මීමැසි පාලනයට, පැළ තවාන් පවත්වාගෙන යාමට ධීවර කටයුතු වලට, ගෘහ කර්මාන්තවලට, ආධාර හා සහන පොලී යටතේ ණය සපයනු ලැබේ.දිවිනැඟුම පස්වැනි අදියරේදි ප්‍රථම වරට පොල් පැළ ලක්ෂ 30 ක් නොමිලේ ලබාදී තිබේ. ආදර්ශ ගෙවතු 110000 ක් ඇති කිරීමද පසුගිය අදියරේ අරමුණ විය. ඊට අමතරව අපනයන බෝග පැළ ලක්ෂයක් පමණ පස්වැනි අදියරේදි ජනතාවට නොමිලේ ලබා දුන්නේය.මේ පැළ සියල්ල ලබාදෙන්නේ ජනතාව තුළ මේ වැඩ පිළිබඳව උනන්දු කර ආකල්පමය වෙනසක් ද ඇති කිරීමේද අරමුණකින් බව දිවිනැඟුම නියෝජ්‍ය අධ්‍යක්ෂ ජනරාල් ජයතිලක හේරත් මහතා කීය.මේ සියලු කරුණු කාරණා පෙරදැරි කරගෙන මෙවර දිවිනැඟුම හයවැනි අදියර ඔක්තෝබර් 20 වැනිදා හෙට දිවයිනේ සියලු ග්‍රාම නිලධාරි වසම් 14022 ක උත්සවාකාරයෙන් ඇරැඹේ.ඒ අනුව ග්‍රාම නිලධාරි වසම් 14022 ක සෑම ග්‍රාම නිලධාරි වසමකම උත්සව 4 බැගින් පැවැත්වීමට කටයුතු යොදා ඇතැයි දිවි නැඟුම දෙපාර්තමේන්තුවේ අතිරේක අධ්‍යක්ෂ ජනරාල් ජයතිලක හේරත් මහතා පවසයි.හේරත් මහතා පවසන පරිදි මෙවර පවුල් ලක්ෂ 25 කට මෙවර දිවිනැඟුම හයවැනි අදියරේදි සෙත සැලසේ. ඒ අනුව රටේ 1/2 කට මෙවර දිවි නැඟුමෙන් ඍජු ලෙස ප්‍රතිලාභ ලැබේ.මේ අයට 20 වැනිදා හෝ ඊට පෙර එළවළු වර්ග 6 ක පැකට් 6 ක් ලැබේ. මීට අමතරව සෑම දිවි නැඟුම ලාභියකුටම අමුමිරිස්, මාළුමිරිස්, තක්කාලි හා වම්බටු පැළ ද ලැබේ. දිවිනැඟුම හයවැනි අදියරේදි අපනයන බෝග පැළද, පොල් පැළද, පලතුරු පැළ ද ලක්ෂ 5 ක් බැගින් බෙදා දීමට කටයුතු යොදා තිබේ.මෙලෙස ඉහත පැළ වර්ගවලින් අමුමිරිස්, මාළු මිරිස්, තක්කාලි හා වම්බටු පැළ ලබා දීමට එක් එක් ග්‍රාම නිලධාරි වසම්වල පැළ තවාන් දැනටමත් සකස් කර තිබේ. ඒ තවාන්වලින් පැළ ගැළවීම මේ දිනවල සිදු කරනු ලැබේ. මෙහිදී සති තුනක් වර්ධනය වූ පැළ සිටුවීම සඳහා ලබාදෙනු ලැබේ.මේ අනුව 20 වැනිදා උදේ 10.07 ට සෑම ග්‍රාමනිලධාරි වසමකම දිවි නැඟුම පැළ සිටුවීම, තවාන් දැමීම ආරම්භ කිරීම සඳහා උත්සව 4 බැගින් පැවැත්වේ. සෑම ග්‍රාම නිලධාරි වසමකම සිටින කෘෂිකර්ම පර්යේෂණ හා නිෂ්පාදන සහකාර, දිවිනැඟුම (සමෘද්ධි) සංවර්ධන නිලධාරි ආර්ථික සංවර්ධන නිලධාරි හා ග්‍රාම නිලධාරි යන මහත්වරුන්ගේ මෙහෙය වීමෙන් එම උත්සව පැවැත්වේ.මේ අනුව එම එක් එක් නිලධාරියාට ගමේ නිවාස 20 ක් පමණ ‍තෝරාගෙන එම දිවිනැඟුම ආරම්භක උත්සවය තබන අතර එම නිවාසවල දිවි නැඟුම සංවර්ධන කටයුතු අදාළ නිලධාරියා විසින්ම පසු ඇගයීම අධීක්ෂණය කරනු ලැබේ.මෙවර දිවිනැඟුම හයවැනි අදියර යටතේ පොල් පැළ දැව පැළ, ඖෂධීය පැළ වර්ග ද නොමිලේ ලබාදෙනු ලබන බව දිවිනැඟුම අධ්‍යක්ෂ ජනරාල් ආර්.එච්.කේ. රණවක මහතා පවසයි.රණවක මහතා පවසන පරිදි දිවිනැඟුම වැඩසටහන රජය හෝ රජයේ නිලධාරින් ජනතාවගේ ඇ‍ඟේ ගහන වැඩක් නොවේ. ඔබට ඔබේ පවුලේ ආර්ථික දියුණුවත් සමඟ වස විසනැති ආහාර ලබා ගැනීමට අවශ්‍ය නම් ඔබ දිවිනැඟුම සමඟ එක්විය යුතුයි. සරලව කීවොත් ඔබට දියුණු වෙන්න ඕනෑනම් දිවි නැඟුමට එක්විය යුතුය. මෙම වැඩපිළිවෙළ සඳහා ඔබට උදවු කිරීමට 56000 ක් පමණ ක්ෂේත්‍ර නිලධාරින් ප්‍රමාණයක් රටේ සෑම පළාතකම සේවය කරති.මේ මඟින් පවුලේ ආර්ථිකය ඉහළ නංවන අතර ම රජය දැයට කිරුළ, මඟ නැඟුම, පුරනැඟුම වැනි ග්‍රාමීය සංවර්ධන වැඩසටහන් ක්‍රියාවට නැංවීම කරනු ලැබේ. පුරනැඟුම වැඩසටහන්ද නගර සංවර්ධනය ආරම්භ කර තිබේ. සති පොළ, ගැබිනි මාතා සායන එකවර ගොඩනැගිය යුතුය. ඒවා දැන් සිදු කෙරෙමින් පවතී.දිවිනැඟුම අධ්‍යක්ෂ ජනරාල් ආර්.ඒ.ඒ.කේ. රණවක මහතා පවසන පරිදි මෙවර දිවිනැඟුම වැඩසටහන යටතේ පවුල් ලක්ෂ 25 කට තවත් ප්‍රතිලාභ රැසක් ලැබේ. ඒ අනුව කාන්තා මූලික අඩු ආදායම් ලාභී හා ආබාධිත පවුල් සඳහා රුපියල් 75000 ක ණය මුදලක් ඇප නැතිව ලබාදෙනු ලැබේ. සියයට 4 ක පොලියක් යටතේ දෙන මේ ණය මුදල ආපසු ගෙවීමට වසරක සහන කාලයක් ලැබේ. ‘සහන අරුණ’ ලෙස මේ ණය සංවර්ධන ක්‍රමය නම් කර තිබේ.මීට අමතරව දිවි නැඟුම සමාජ ආරක්ෂණ ප්‍රතිලාභ වැඩසටහන යටතේ දරු උපතක් සඳහා රුපියල් 5000 ක් ද විවාහයක් සඳහා රුපියල් 5000 ක්ද රෝහල්ගත කිරීමකදි රුපියල් 3000 ක් ද මරණයකදි රුපියල් 10,000 ක්ද දෙනු ලබන බව රණවක මහතා පවසයි.මේ පිළිබඳව වැඩි විස්තර දැන ගැනීමට දිවිනැඟුම සංවර්ධන නිලධාරි දිවිනැඟුම කළමනාකාර හමුවන ලෙස ඔහු පවසයි. මීට අමතරව දිවිනැඟුම ප්‍රජා මූල බැංකුවේ සාමාජිකයකු වී වෙනත් ප්‍රතිලාභ ලබා ගැනීමට පුළුවන.ජනතාව ආර්ථික වශයෙන් සවිබල ගැන්වීම සඳහා දිවිනැඟුම ප්‍රජාමූල බැංකු මඟින් ඔබට සහන රැසක් ලැබේ. වගා කටයුතු, ධීවර, ස්වයං රැකියා, ආපදා පාරිභෝගික නිවාස ජනජය, රටවිරු හා ස්වශක්ති ආදි නම්වලින් ණය සහන රැසක් ඔවුන්ට ලබාදීමට ප්‍රජාමූල බැංකු මඟින් ලබාදෙයි.රණවක මහතා තවදුරටත් පවසන පරිදි දිවිනැඟුම යටතේ ප්‍රධාන අංග හතරක් ක්‍රියාවට නැංවේ. ඉන් පළමු වැන්න කෘෂි සංවර්ධන වැඩ පිළිවෙළයි. දෙවැන්න පශු සම්පත් සංවර්ධනයයි. තෙවැන්න ධීවර කටයුතු වන අතර සිව්වැන්න ව්‍යවසායක, කර්මාන්ත හා සංවර්ධන කටයුතුයි.මේ යටතේ ගෙවත්ත තුළ හැකි තරම් කෘෂිකාර්මික බෝග වගා කිරීම මෙන් ම ගෙවත්තේ ඉඩමේ ප්‍රමාණය අනුව අක්කර 1/4 කට වැඩි ඉඩම් හිමියන්ට එම ඉඩම තුළ ආවේණික බෝග වගා කිරීමට ද දිවිනැඟුම යටතේ උදව් දෙනු ලබන බවද රණවක මහතා කියයි. ඒ යටතේ කෙසෙල්, අන්නාසි, මුරුංගා, ගම්මිරිස්, උඳු තේ රබර් ආදි බෝග වගා කිරීමට ජනතාවට උදව් ලබාදීමට මේ යටතේ කටයුතු කෙරේ.ඉදිරියේදි දිවිනැඟුම ප්‍රජා මූල සංවර්ධන හා දිවිනැඟුම ප්‍රාදේශීය කමිටු දිස්ත්‍රික් කමිටු පිහිටුවීම සිදු කිරීමට යෝජිතය.රණවක මහතා පවසන පරිදි පසුගිය වසර 3 1/2 ඇතුළත දිවිනැඟුමට එක්වූ පවුල් ලක්ෂ 50 කට රුපියල් කෝටි 450 ක ප්‍රතිලාභ ලබාදී ඇත.පශු සම්පත් ක්ෂේත්‍රය යටතේ ධීවර ක්ෂේත්‍රය පමණක් ගතහොත් ධීවර ව්‍යාපෘති 11842 ක් පසුගිය කාලයේ ක්‍රියාවට නංවා ඇත.පසුගිය වසර 3 1/2 ඇතුළත රටපුරා පවුල් ලක්ෂ 50 කට ලබාදී ඇති කිකිළි පැටවුන් ගණන 1450000 කි. හදා ඇති ගව ගාල් ගණන 5834 කි. මීට අමතරව කිරි ගව පාලනය සඳහා පවුල් ඒකක 2626 ක් එක්වී තිබේ. එළු පාලන ඒකක 5014 පිහිටුවා ඇති අතර කුකුළු කූඩු 6536 ක් ඉදිකර තිබේ.පශු සම්පත් ක්ෂේත්‍රයට අදාළව දිවිනැඟුම යටතේ රටට ලබාදී ඇති ප්‍රතිලාභවල වටිනාකම රුපියල් කෝටි 100 කට අධිකය. කුඩා කර්මාන්ත ක්ෂේත්‍රයට අදාළව දිවිනැඟුම යටතේ කෙරී ඇති කටයුතුවල සම්පූර්ණ වටිනාකම රුපියල් කෝටි 23 කට අධික බව ආර්ථික සංවර්ධන අමාත්‍යාංශය පවසයි.මීට අමතරව කෘෂි අංශය මේ සියලු අංශවලට වඩා දිවිනැඟුම යට‍ෙත් රටට ජනතාවට ප්‍රතිලාභ රැසක් ලබාදී තිබේ. ඒවායේ වටිනාකම් රුපියල් කෝටි 326 ක් පමණ බව ආර්ථික සංවර්ධන අමාත්‍යාංශය පවසයි. මේ අනුව දිවිනැඟුම යටතේ පසුගිය වසර 3 1/2 ඇතුළත රටට ඉහත සියලු ක්ෂේත්‍ර ඔස්සේ ආර්ථික සංවර්ධන අමාත්‍යාංශය රටට ලබාදුන් මුළු ආයෝජන රුපියල් කෝටි 450 ඉක්මවනු ලැබේ.මේ අනුව මහින්ද රාජපක්ෂ ජනාධිපතිතුමාගේ මහින්ද චින්තන ඉදිරි දැක්ම අනුව ආර්ථික සංවර්ධන ඇමැති බැසිල් රාජපක්ෂ මහතා විශේෂ උනන්දුවකින් ක්‍රියාවට නංවන දිවි නැඟුම වැඩපිළිවෙළ යටතේ රටට මෙතෙක් ලැබී ඇති සෙත මෙරට අඩු ආදායම් ලාභී අයට පමණක් මධ්‍යම පාන්තික පවුල්වලටත් පමණක් නොව මුළු රටේම කෘෂිකාර්මික පශු සම්පත් හා කර්මාන්ත ක්ෂේත්‍රවල ප්‍රවර්ධනයට ද හේතු වී ඇති බව අපිට අවධාරණය කරමු.නිහාල් පී. අබේසිංහ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=af1410192</link>
    <topic>සී.අයි.ඒ. වෙඩිපහර මලාලාට නො‍බෙල් තෑග්ග ලබා දෙයි</topic>
    <author>ටිරෝනි වෑවලගේ</author>
    <content>ඇල්ෆ්‍රඩ් නොබෙල් තම ධන සම්පත ලෝක වාසීන් අතර ත්‍යාග මුදලක් ලෙස බෙදා දීමේදී සාම ත්‍යාගය ලෙසින් ද කොටසක් වෙන් කළේ ය. එහිදී ඔහුගේ අභිලාශය වූයේ ලෝකයේ සාමය ස්ථාපිත කිරීම වෙනුවෙන් කැප වන පුද්ගලයන් අගය කිරීමට මෙම මුදල ලබා දීමටය.මේ වන විට ඇල්ෆ්‍රඩ් නොබෙල් හීනෙකින් හෝ නොසිතූ අරමුණු මත ක්‍රියා කළ පුද්ගලයන්ට ඔහුගේ ධනය හිමි වන්නේ ය. සරලව කියනවානම් නොබෙල් තෑග්ග අද වන විට බටහිර දේශපාලන අරමුණු මත ක්‍රියාත්මක වන නොයෙක් පුද්ගලයන්ට පිරිනැමෙන ත්‍යාගයක් පමණක් බවට පත් ව තිබෙන්නේ ය. සුදුස්සන්ට එය හිමිවනවා වෙනුවට අද නොබෙල් සාම ත්‍යාගය හිමි වන්නේ බටහිර දේශපාලනික අරමුණු වෙනුවෙන් ඉත්තන් බවට පත් වන පුද්ගලයන්ට ප්‍රසිද්ධිය ලබා දීමටය.මලාලා යුසුෆායිට මෙවර නොබෙල් සාම ත්‍යාගය ( ඉන්දියාවේ සත්‍යාර්ථි සමග හවුලේ ) හිමි වන්නේ යළිත් මලාලා ගැන කතාබහ කරළියට ගෙන එමිනි. බටහිරට අනුව මලාලා විප්ලවකාරියකි. ඇය සටන් වදින්නේ ඇයගේ ජාතියේ දැරියන්ගේ අධ්‍යාපනය වෙනුවෙනි.එහෙත් මලාලාගේ අතීතය සොයා බැලූ විට පෙනී යන්නේ බටහිර න්‍යාය පත්‍රයක කොටසක් ඉටු කිරීමට ඉතා කුඩා කාලයේ දීම මලාලා බලහත්කාරයෙන් ඇද දමනු ලැබ ඇති බවයි. මලාලා උපත ලබන්නේ 1997 පකිස්තානයේ දී ය. ඇය අයත් වූයේ ඇය උපත ලැබූ ස්වැට් නිම්න ප්‍රදේශයේ බහුතර ජනතාවට සාපේක්ෂව ධනවත් පවුලක සාමාජිකාවක් ලෙසිනි.මලාලාගේ පියා සියාඋදීන් යුසුෆායි ප්‍රදේශය පුරා ව්‍යාප්ත පාසල් ජාලයක හිමිකරුවෙකි. පියාගේ පියා ද මේ පාසල් ව්‍යාපාරයේම නියැළුණු අතර එම පාසල් නම් කර තිබුණේ 'කුෂාල් පොදු පාසල්' යනුවෙනි. කුෂාල් යන නම මලාලාගේ සීයා ලබා ගන්නේ පකිස්තානයේ ප්‍රසිද්ධ කවියකු වන කුෂාල් ඛාන්ට ගෞරවයක් වශයෙනි. කෙසේ වුවද මලාලාගේ පවුල ධනවත් වූයේ මේ පාසල් ජාලය හේතුවෙනි.මලාලා‍ යුසුෆායි තම ජීවිතයේ මුල් අවුරුදු කීපයේ දී නම් පකිස්තානයේ අනෙකුත් බොහෝ දැරියන් මෙන් සාමාන්‍ය ජීවියකට හිමිකම් කීවා ය. ඇයගේ ජීවිතය වෙනස් වන්නේ එක් දිනක් ස්වැට් නිම්නයේ දුක ලොවට කියන්නට කුඩා දැරියක් සොයමින් පැමිණි බීබීසී මාධ්‍යවේදීන් යැයි කියා ගන්නා පිරිසක් හේතුවෙනි.ඒ 2008 වර්ෂයයි. ඇෆ්ගන් යුද්ධයෙන් ඇමරිකාව දැඩි වෙහෙසකර සහ පරාජිත තත්ත්වයක පසු විය. බරැක් ඔබාමා බලයට පත් වූ ඇමරිකාව අලුත් ඇසකින් ප්‍රශ්න දෙස බලන බවක් ලොවට පෙන්වීය. ඇෆ්ගන් දේශසීමාව ආසන්නයේ පැවති පකිස්තාන ස්වැට් නිම්නයේ ද සාමකාමී වාතාවරණයක් තිබුණේ නැත. මේ ප්‍රදේශයේ දිවි ගෙවන කුඩා දැරියක් ලවා බ්ලොග් අඩවියක් ලියවා ගැනීමට බීබීසීයට හදිසියේ අවශ්‍ය වන්නේ ය.තමන්ට අවශ්‍ය පරිදි බ්ලොග් අඩවියක් ලියා ගැනීමට දැරියක් සොයා දෙන ලෙස ඉල්ලීම ඉදිරිපත් වන්නේ ප්‍රදේශයේ යමක්කමක් මෙන්ම භාෂා දැනුමද ධනය ද ඇති මලාලාගේ පියාටය. මලාලාගේ පියාට එය ස්විප් ටිකට් එකක් ඇදුණාට එහා ඉල්ලීමක් වන්නට ඇත.සුදුසු දැරියක් සොයා ගැනීමට නොහැකි වූ බවත් මෙය ජීවිතයට තර්ජන වුවද එල්ල විය හැකි දෙයක් බවත් එසේ වුවද තමා තම දියණිය ඒ වෙනුවෙන් යෝජනා කරන බවත් මලාලාගේ පියා බීබීසියට පවසන්නේ ය. මලාලාගේ ජීවිතය වෙනස් වන්නේ එතැන් සිටය.මලාලා බ්ලොග් අඩවිය ලියන්නීය. එය ලොව වටා ගෙන යන්නේ බීබීසී යයි. එයට අවශ්‍ය ප්‍රසිද්ධිය ලබා දෙමින් තම වියදම් අපතේ නොහැරීමට බීබීසිය වග බලා ගන්නේ ය. ඔයින් මෙයින් මලාලා ප්‍රසිද්ධියට පත් වන්නේ ළමා අධ්‍යාපනය වෙනුවෙන් පෙනී සිටින සටන්කාමී චරිතයක් ලෙසිනි.මේ යුගයේදී තලේබාන් සටන්කාමීන් ගත් ඇතැම් තීරණ මලාලාගේ පියාට සහ ඇෆ්ගන් යුද්ධය සාධාරණීකරණය කිරීමට මග බලා සිටින බටහිර රටවලට වඩා හිතකර වාතාවරණයක් ඇති කර දුන් බව සැබෑය. සෑම දරුවෙකුටම පාසල් යෑමේ සමාන අයිතිවාසිකම් ලැබිය යුතු යැයි මලාලා හඬ නැගූ අතර තලේබාන් තර්ජන හේතුවෙන් පාසල් නොපැමිණි ළමයි යළි පාසල් කරා ළඟා කර ගත හැකි වීම තුළ මලාලාගේ පවුලේ ආදායමද සාමාන්‍ය වන්නට විය.මලාලා තලේබාන්වරුන්ගේ යල් පැන ගිය නීති රීතිවලට එරෙහිව හඬ නැගීමේ දොසක් දක්නට නොහැකි වුවද එහි හාස්‍ය ජනක කාරණය වන්නේ ඇය පසුපසින් මහා දැවැන්ත බලවේග රාශියක්ම ක්‍රියාත්මක වීමය. එසේ ක්‍රියාත්මක වෙමින් මේ දැරිවිය හුදකලා සටනක නිරත වූ බව ලොවට කියන්නට ‍මේ බලවේගම තැත් දැරීමය. ඉන් පසු ඔවුන්ම ඇයට සම්මාන දීමය.මලාලා තම නීතිවලට එරෙහිව හඩනැගීම තලේබාන්වරුන්ට ගැටලු මතු කරන්නට ඇත. එහෙත් පකිස්තානයේම වැඩි පිරිසක් තවමත් විශ්වාස කරන්නේ 2012 ඔක්තෝබර් මාසයේදී මලාලාට වෙඩි තබනු ලබන්නේ සීඅයි‍ඒ සංවිධානය විසින් බවයි. ඇතැම් විට මලාලා කරන බලපෑම මදි යැයි ඔවුන්ට හැඟෙන්නට ඇත.ඔබාමා හමුවූ මලාලාකුසගගින්නේ පෙළන ස්වැට් නිම්නයේ දරුවෝඇය වඩාත් වැඩි අරමුණක් කරා මෙහෙයවිය හැකි නම්..... පාසල් බස් රථයට ගොඩවීමට සිටි මලාලා වෙත එලඹෙන පුද්ගලයකු ඇයගේ නම අසන්නේ ය. ලැබෙන පිළිතුරත් සමග ඇයගේ හිසටම එල්ල වන පිස්තෝලය උණ්ඩ තුනක් මුදා හරින්නේ ය. ඉන් එකක් මලාලාගේ හිස් කබල කුඩු කරමින් අභ්‍යන්තරයටම ගමන් කරන්නේ ය.වෙඩි පහරට ලක් වන මලාලා පෙෂාවර් හමුදා රෝහලට ගෙන එන්නේ ගුවන් මගිනි. ඇයට ලැබෙන සැලකිලි පුදුම උපදවන සුළුය. ස්වැට් නිම්නයේ ‍ඇමරිකානු ඩ්‍රෝන ප්‍රහාරවලට ලක්ව මියයන දරුවන්ට තුවාල ලබන දරුවන්ට මෙබඳු සැලකිලි නොලැබෙන්නේ ඔවුන් බීබීසීයට අවශ්‍ය ලෙස බ්ලොග් නොලියන නිසා විය හැකිය.පෙෂාවර්හිදී ශල්‍ය කර්මවලට ලක්වන මලාලා එතනින් රාවල්පිණ්ඩි වෙත රැගෙන එන්නේ ය. වෙඩි ප්‍රහාරයට ලක්ව සතියකට අඩු කාලයකින් මලාලා ප්‍රතිකාර පිණිස බ්‍රිතාන්‍යයේ බර්මිංහැම් වෙත ගෙන එන්නීය. අදටත් මලාලා වාසය කරන්නේ මේ සුඛෝපභෝගී නගරයේ මිස ඇය පෙනී සිටි අසරණ දරුවන් සමග ස්වැට් නිම්නයේ නොවේ.ඇමරිකාව කරන ඕනෑම දෙයක් සාධාරණීකරණය කරන එක්සත් ජාතින්ගේ සංවිධානය මලාලා වෙනුවෙන් පෙනී සිටීමට පටන් ගන්නේ ඇය බ්‍රිතාන්‍යට ‍පැමිණි මොහොතේ සිට ය. ඒ වන විට එක්සත් ජාතීන්ගේ සංවිධානයේ තනතුරක් හොබවමින් සිටි හිටපු බ්‍රිතාන්‍ය අගමැති ගෝඩන් බ්‍රවුන් මලාලා දැකීමට බර්මිංහැම් හි ක්වීන් එලිසබෙත් රෝහලට පැමිණියේ ය. මලාලා පෙනී සිටි දරුවන්‍ වෙනුවෙන් අයගේ සටන දිගටම කරගෙන යාමට පිළිවදන් දුන් ඔහු ඒ වෙනුවෙන් 'මම මලාලා ' නමින් වැඩසටහනක් ද ආරම්භ කළේ ය.මලාලා රෝහලෙන් පිටව බර්මිංහැම්හිම පදිංචියට යන්නේ බටහිර මාධ්‍ය කැමරා කාච මවාපාන වීරවරියගේ භූමිකාව ද සමගිනි. ඒ මගින් ඇයට බටහිර යුරෝපය සහ උතුරු ඇමරිකාවෙන් ලැබෙන්නේ අති විශාල පිළිගැනීමකි. ඒ අතර ගෞරවනීය පුරවැසිභාවයන්, සම්මාන ආචාර්ය උපාධි මෙන්ම නොබෙල් සාම ත්‍යාගයද වේ.සැම දරුවකුටම හිමි සුන්දර ළමා කාලය තම දියණියට ළමා කාලය අහිමි කරවමින් ඇමරිකාවට සුදු හුණු ගෑමේ බටහිර ව්‍යාපාරයකට සහයෝගය දුන් මලාලාගේ පියා සියාඋදීන් යුසුෆායි මේ වන විට එක්සත් ජාතීන්ගේ සංවිධානයේ ගෝලීය අධ්‍යාපනය සම්බන්ධව විශේෂ උපදේශකයකු ලෙස සේවය කරන්නේ ය.නොබෙල් ත්‍යාගය තවදුරටත් සාධාරණ සහ ස්වාධීන නොවන බව උදාහරණ සහිතව ලොවට පෙනී යන්නේ බරැක් ඔබාමා ඇමරිකානු ජනාධිපති වූ අලුතම ඔහුට සාම ත්‍යාගය පිරි නැමීමත් සමගිනි. ඒ වන විට ඔහු ලෝක සාමයට කර තිබූ කෙංගෙඩියක් නැත.ධූර කාලයේ අවසානයේ සිටින ඔහු මේ වන විට ද ලෝක සාමයට කිසිවක්ම කර නැත. ඒ වෙනුවට අරාබි වසන්තය ඇති කරමින් තවත් රටවල් කිහිපයකම යුධ ගිනි නම් ඇවිලවූයේ ය. චීනයේ සහ රුසියාවේ බලපෑම ‍නිසා අකුලා නොගන්නට මේ වන විට ඔහු සිරියාවටද හමුදා මෙහෙයවා අවසන් ය. එවන් පුද්ගලයකුටත් දුන් නොබෙල් ත්‍යාගය මලාලාට හිමි වීම ගැන පුදුම වන්නට නම් දෙයක් නොමැත්තේ ය.ස්වැට් නිම්නයේ දරුවන්‍ වෙනුවෙන් පෙනී සිටි මලාලා බර්මිංහැම් හි සැප පහසු මන්දිරයක සිටිමින් නොබෙල් සාම ත්‍යාගය ලබන්නී ය. මේ අතර ස්වැට් නිම්නයට තවමත් ඩ්‍රෝන ප්‍රහාර එල්ල වන්නේ ය. එහි තවමත් ළමා ජීවිත අහිමි කරවමින් බෝම්බ පුපුරා යන්නේ නේ ය.මලාලා නොබෙල් සාම ත්‍යාගයද ලබමින් බර්මංහැම්හි අති විශාල ජනප්‍රියත්වයක් ද සමග සුවසේ ජීවත් වන්නී ය. රාජ්‍ය නායකයන් බැහැ දකින්නීය. ඇය තවමත් පසුවන්නේ දා හත් වැනි වියේ ය. ස්වැට් නිම්නයේ බොහෝ දරුවන්ට තම ළමා කාලය අහිමිය.ඒ ඇමරිකාව සහ බටහිර රටවල් තම අවශ්‍යතා අනුව ගෙන යන වැඩපිළිවෙල හේතුවෙනි. ඒ අතරම එවැනි වැඩපිළිවෙලක ඉත්තකු වූ මලාලාටද තම ළමා විය සමග තවත් බොහෝ දේ අහිමිව ගොස් නැත්තේ ද?ටිරෝනි වෑවලගේ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=af1410193</link>
    <topic>ගාන්ධිට නොදුන් සාම තෑග්ග කයිලාෂ්ට</topic>
    <author>ටිරෝනි වෑවලගේ</author>
    <content>මෙවර නොබෙල් සාම ත්‍යාගය දෙදෙනෙකු අතර බෙදී යා යුතු බව නොබෙල් කමිටුවේ නිගමනය විය. ඒ අනුව ත්‍යාගයේ එක් කොටසක් පකිස්තානයේ මලාලා යුසුෆායිට හිමි වූ අතර අනෙක් කොටසට හිමිකම් කීවේ ඉන්දියාවේ කයිලාෂ් සත්‍යාර්ථි ය. ඔහුට නොබෙල් සාම ත්‍යාගය ලබා දීමට හේතුව ලෙස ‍නොබෙල් කමිටුව දක්වා තිබුණේ ඔහු ලෝකයේ ළමා මෙහෙකාර සේවය නැවැත්වීමට සහ දරුවන්ට අධ්‍යාපනය ලබා දීමට කළ සේවය හේතුවෙන් බවයි.ඉන්දියාව ලොවට වෙනස් මිනිසුන් බිහිකළ රටකි. රාම කුමාරයා, අශෝක අධිරාජයා ගෙන් ඇරඹී මහත්මා ගාන්ධි, රබීන්ද්‍රනාත් තාගෝර් ආදීන්ගෙන් සමන්විතව කල්පනා චවුලා වැනි නූතන පරපුර නියෝජනය කරන්නවුන් දක්වා මේ වෙනස් මිනිසුන්ගේ නම් ලැයිස්තුව පැතිර යන්නේ ය. එක් අතකට සත්‍යාර්ථි අයත් වන්නේ ද මේ වෙනස් මිනිසුන් අතරටය.ඉන්දියාවේ දුගී ගම්මානයක අදින් වසර හැටක‍ට පෙර උපත ලැබූ සත්‍යාර්ථි හොඳින් අධ්‍යාපනය ලැබීමට තරම් වාසනාවන්ත වූවකු විය. ඒ හේතුවෙන්ම ඔහු තම සේවය ඉන්දියාවට ලබා දුන්නේ ඉලෙක්ට්‍රිකල් ඉංජිනේරුවෙකු වශයෙනි. එහෙත් ඔහුගේ සැබෑ අවශ්‍යතාව වූයේ ඉන්දියාව පුරා දක්නට ලැබෙන ළමා මෙහෙකාර සේවය නැවැත්වීමය.ළමා මෙහෙකාර සේවය යනු නිකම්ම බිහි වන්නක් නොව තවත් හේතූන් රැසක ප්‍රතිපලය නිසා ඇතිවන්නක් බව සත්‍යාර්ථි මැනවින් වටහා ගත්තේ ය. දුප්පත්කම, විරැකියාව,නූගත්කම සහ ජනගහන වර්ධනය යන දුර්ලක්ෂණවලට පිළියම් සෙවීමකින් තොරව ළමා මෙහෙකාර සේවය සහමුලින් නැවැත්වීමට නොහැකි බව සත්‍යාර්ථි අද දිනයේ දී ද ප්‍රකාශ කරන සත්‍යයකි.කෙසේ වුවද තමාට හැකි පමණින් දරුවන් මෙහෙකාර සේවයෙන් මුදවා ගනිමින් ඔවුන් අධ්‍යාපනයට යොමු කිරීමට ක්‍රියා කිරීමට තරයේ සිතා ගත් සත්‍යාර්ථි 1980 දී තම වෘත්තියෙන් ඉවත් ව 'බච්පන් බච්චෝ ආන්දෝලන් ' නම් වූ තම සංවිධානය පිහිටුවා ගන්නේ ය. එතැන් සිට ඉන්දියාවේ පමණක් නොව ලෝකයේ රටවල් 144ක දරුවන් 84 000ක් මෙහෙකාර සේවයෙන් මුදා ගනිමින් අධ්‍යාපනය ලබා දීමට යොමු කිරීමට මේ වන විට කයිලාෂ් සත්‍යාර්ථීට හැකි වී තිබේ.අතිශයින්ම සරල මිනිසකු වන සත්‍යාර්ථි කිසි විටක පාවහන් නොපළඳින්නේ ය. සැහැල්ලු ඉන්දියානු කුර්තා ඇඳුමෙන් සැරසී සිටින ඔහුගේ නඩත්තු වියදම් ඉතා අවම බව ප්‍රකාශිත ය. ඔහු වැනිම සරල වන ඔහුගේ කාර්යාල කාමරයේ ඔහුගේ අසුන පසුපසින් පිහිටුවා ඇති පැරණි පන්නයේ කළු ලෑල්ලක හුණු කූරකින් දිනපතා ඔහු මෙහෙකාර සේවයෙන් මුදවා ගන්නා දරුවන් සංඛ්‍යාව සටහන් කෙරෙන්නේ ය.අවුරුදු තිහක් වැනි දීර්ඝ කාලයක් පුරා දරුවන් වෙනුවෙන් ඔහු කළ කැපවීම හේතුවෙන් ඔහුට ලෝකයේ නන් දෙසින් ලැබී ඇති සම්මාන අති විශාල සංඛ්‍යාවකි. ජර්මනියේ මානව හිමිකම් වෙනුවෙන් වන උසස්ම සම්මානය, රොබට් එෆ් කෙනඩි මානව හිමිකම් සුරැකීමේ සංවිධානය මගින් ඔහුට පිරිනැමූ සම්මානය සහ ප්‍රජාතන්ත්‍රවාදයේ සුරැකුම්කරුවන්ගේ සම්මානය මෙන්ම පසුගියදා ඔහු වෙත පිරිනැමුණු නොබෙල් සාම ත්‍යාගයද ඒ අතර වේ.ළමයින් වෙනුවෙන් තම ජීවිතයම කැප කළ සත්‍යාර්ථි සැබෑ ජීවිතයේ දී දරු දෙදෙනෙකුගේ පියෙකි. ඔහුගේ කැපකිරීම්වලට ඉඩ දෙමින් බිරිය සහ දරුවෝ සරල ජීවිත ගෙවන බව ප්‍රකාශිත ය.දරුවන් වෙනුවෙන් ම කැපවන සත්‍යාර්ථි ලෝකයේ දරුවන් වෙනුවෙන් දැනට බිහිව ඇති බලවත්ම සංවිධානය වන යුනෙස්කෝවේ ද සාමාජිකත්වය හිමි වී තිබේ. ඔහුගේ වැඩ කටයුතු සඳහා යුනෙස්කෝවේ මග පෙන්වීම් ආධාර සහ අනුබල ලැබෙන බව ද ප්‍රකාශිත ය.කයිලාෂ් සත්‍යාර්ථි යනු නොබෙල් ත්‍යාගයට හිමිකම් කී පස් වැනි ඉන්දියානුවායි. ඔහුට පෙර රබීන්ද්‍රනාත් තාගොර්තුමන්ට නොබෙල් සාහිත්‍ය ත්‍යාගය ද සී.වී. රාමන්ට ‍ෙභෟතික විද්‍යා ත්‍යාගය ද තෙරේසා මව්තුමියට නොබෙල් සාම ත්‍යාගය ද අමිර්ත්‍යා සෙන් ට ආර්ථීක විද්‍යාව වෙනුවෙන් පිරිනැමෙන ත්‍යාගයද නොබෙල් කමිටුව විසින් පිරිනමා තිබේ.ඇතැම් විචාරකයන් විමසන්නේ මෙවර නොබෙල් සාම ත්‍යාගය සැබවින්ම ලොවට සාමය උදා කිරීමට වෙහෙස වූවන් වෙනුවෙන් පිරිනැමී ඇත්ද යන්නයි. මලාලා යුසුෆායි සහ කයිලාෂ් සත්‍යාර්ථි යනු ළමා හිමිකම් වෙනුවෙන් පෙනී සිටි දෙදෙනෙකු විනා ඔවුන් අතින් ලෝක සාමයට හේතු වන කිසිවක් සිදු වී නැති බව ඔවුන්ගේ තර්කයයි.එහෙත් එයට ප්‍රති තර්කයක් ගොඩ නගන පිරිස් පවසන්නේ දරුවන් යනු ලෝකයේ අනාගතය බවත් ඔවුන්වෙනුවෙන් කැපවීම සහ යහපත් දරු පරපුරක් බිහි කිරීමට කැපවීම යනු ලෝක සාමය වෙනුවෙන් සිදු කරන සද්ක්‍රියාවක් බවය.කෙසේ වුවද මේ වන විට ඉන්දියවට පස් වැනි වරටත් නොබෙල් ත්‍යාගය හිමි වි තිබේ. මහත්මා ගාන්ධිගේ වැනි අවිහිංසාවාදී එහෙත් දැඩිව අරමුණ කරා යොමු වූ ක්‍රියාමාර්ගයක නිරතව දරුවන් වෙනුවෙන් කැපවන්නේ යැයි පවසමින් කයිලාෂ් සත්‍යාර්ථිට නොබෙල් ත්‍යාගය ලබා දී තිබේ.එහෙත් එදා බ්‍රිතාන්‍ය අධිරාජ්‍යට එරෙහිව ලොවටම ආදර්ශයක් වෙමින් අවිහිංසාවාදී පිළිවෙත ලොවට හඳුන්වා දෙමින් මහා විප්ලවයක් කළ මහත්මා ගාන්ධිතුමාට සාම ත්‍යාගය පිරිනැමීමට නොබෙල් කමිටුවට අමතක වීම නම් පුදුමයකි.ටිරෝනි වෑවලගේ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=af1410194</link>
    <topic>ජීවිතයේ අනිත්‍ය බව මං එදා තේරුම් ගත්තා</topic>
    <author>සේමාලි කැල්ලපත</author>
    <content>නරේන්ද්‍ර ගේ දේශපාලන ජීවිතය මෙන්ම සමාජ ජීවිතයද හැඩ ගැස්වූ ගුරුවරුන් කීප දෙනා අතරින් කෙනකු වූයේ කේශව්රාඕ දේශ්මුක් ය. එතුමාගේ ජීවන දර්ශනය සරලය. ඒ සරලකම නරේන්ද්‍ර සිය ජීවිතය සඳහා ආදර්ශයක් කර ගත්තේය. දේශ්මුක් ජී ගේ සංවිධාන ශක්තිය සැලසුම් සහගත බව සහ කාර්ය ශූරත්වයද තරුණ අවදියේ සිටම නරේන්ද්‍ර ගේ සිතේ හැඟීමක් ඇතිකර ලීමට සමත් විය. එසේ තම ජීවිත ගමනේ ගුරුවරයකු වූ දේශ්මුක් ජී තම උකුළ මතදී අවසන් ගමන් යෑම නරේන්ද්‍ර ගේ සිතෙන් කිසිදා මැකී නොයන්නකි.ජනතා පක්ෂ නායකයන් අතර පැවැති අර්බුද හා මතබේද නිසා රට තුළ දේශපාලන අස්ථාවර භාවයක් ඉස්මතු වීමේ ප්‍රතිඵලය වූයේ රට තවත් මැතිවරණයකට තල්ලු වී යෑමය. රටේ මේ දේශපාලන අස්ථාවර භාවයේ වාසිය අත්වූයේ ඉන්දිරා ගාන්ධි මැතිනියගේ කොංග්‍රස් ‘අයි’ පක්ෂයටය.එහි ප්‍රතිඵලය ලෙස 1980 පැවැති 7 වැනි ලෝක් සභා මැතිවරණයෙන් කොංග්‍රසය ආසන 353 ක් දිනාගත් අතර සන්ධානයේ පක්ෂයක් ලෙස තරග කළ ජනතා පක්ෂය දිනා ගත්තේ ආසන 31 කි. 6 වැනි පාර්ලිමේන්තුව මේ අර්බුදය කරා තල්ලු කළ චරන් සිං ගේ පක්ෂය ආසන 41 ක් දිනා ගත්තේය.මේ අවදියේ ද නරේන්ද්‍ර ගුජරාටය පුරා ඇවිදිමින් ආර්. එස්. එස්. හි ප්‍රචාරක කටයුතුවල නිරත වූවා මිස අලුතින් බිහිවූ බී. ජේ. පී. යේ දේශපාලන කටයුතුවලට අත ගසා තිබුණේ නැත. නරේන්ද්‍ර ඔහුට අලුතින් ප්‍රචාරක කටයුතු බාර වූ ප්‍රදේශවල ගමනේ යෙදෙමින් සිටියේය.වඩෝදරා යනු ඔහුට එලෙස අලුතින් බාර වූ දිස්ත්‍රික්කයකි. ගුජරාටය පෙර දී බොම්බේ ස්ටේට් ලෙස හඳුන්වන කාලයේ සිටම පැවැති මේ දිස්ත්‍රික්කය එකල හැඳින්වුණේ බැරෝඩා මැතිවරණ කොට්ඨාසය ලෙසිනි. 2009 ලෝක් සභා මැතිවරණයේදී එහි නම වඩෝදරා ලෙස වෙනස් කරනු ලැබීය.මේ වඩෝදරා දිස්ත්‍රික්කයේ ශාස්ත්‍රිපෝල් පළාතේ පිහිටි කේශව්නිකේතන් නම් වූ ගොඩනැඟිල්ලේ ආර්. එස්. එස්. හි කාර්යාලය පිහිටියේය. නරේන්ද්‍ර එහි නතර වී ආර්. එස්. එස්. හි ප්‍රචාරක කටයුතුවල නිරත වූයේය.නරේන්ද්‍ර කිසි දිනක සැප පහසුකම් සොයා බලමින් සිටි අයෙක් නොවීය. ලද පමණින් සෑහීමකට පත්වන ඔහු මුල් තැන දුන්නේ තමාට පැවරුණු කාර්ය ඉෂ්ට කිරීම සඳහාය. 1980 වසරේදී මුලින්ම වඩෝදරා පැමිණි නරේන්ද්‍ර තෙවසරක පමණ කාලයක් කේශව්නිකේතන්හි ගත කළේය.චන්ද්‍රකාන්ත් රැවේලියාට මුලින්ම නරේන්ද්‍ර මුණ ගැසුණේ 1973 වසරේදී ආර්. එස්. එස්. හි ප්‍රචාරක වැඩ කටයුතුවල නිරතව සිටිද්දීය. නරේන්ද්‍ර මුලින්ම වඩෝදරාවලට පැමිණෙන සමයේ පළාතේ කොංග්‍රස් බලය දැඩිව තිබිණ. එසේ වුවද නරේන්ද්‍ර ඉතා සීරුවෙන් සිය වැඩ කටයුතු කරගෙන ගිය බව රැවේලියා සිහිපත් කරයි.ගොල්වොකාර්“එකල ආර්. එස්. එස්. කාර්යාලය පිහිටුවා තිබුණේ කේශව්නිකේතන් ගොඩනැගිල්ලේ. මේ ගොඩනැඟිල්ලේම කොනක ඇඳක් දාලා තිබුණා. නරේන්ද්‍ර ආර්. එස්. එස්. ප්‍රචාරක් වැඩ කටයුතුවල නිරතව සිටි අන්දම මට මතකයි. ඔහු හරිම කාර්යශූරයි. වැඩ පිළිවෙළයි. ඔහුට මෙතරම් වැඩ කළ හැකිදැයි අපි පුදුම වුණා” යැයි රැවේලියා පවසයි.වඩෝදරා පාර්ලිමේන්තු අසුන 1980 ගණන්වලදී දිනාගෙන තිබුණේ කොංග්‍රස් පක්ෂයයි. කොංග්‍රසයට පළාතේ පාලනය ගෙන යෑමට එම පළාතේ ජනප්‍රිය සම්ප්‍රදායික රාජකීය උරුමකරුවන් වන ගේක්වෝඩ් රාජකීයයන්ගේ සහාය නොඅඩුව ලැබිණ. පසුව වරින්වර ආසනය වෙනත් පක්ෂ මඟින් ද දිනා ගනු ලැබීය.පසුව ඒ පළාතේ මහාරාජාවරුන් ගේ උරුමකරු වූයේ සමාර්ජිත් සිං ය. ඔහු බී. ජේ. පී. පාක්ෂිකයෙකි. නරේන්ද්‍ර මෝදි පසු කලෙක දේශපාලනයට පිවිස බී. ජේ. පී. හි ක්‍රියාකාරිකයකුව සිටියදී සමාර්ජිත් සිං විසින් 2012 වසරේදී තම දිස්ත්‍රික්කයට කැඳවා උණුසුම් අයුරින් පිළිගනු ලැබීය.ඒ අවස්ථාවට නරේන්ද්‍රගේ මිතුරු මනිභායි පටෙල් ද සහභාගි විය. “නරේන්ද්‍ර මේ පළාතට ආර්. එස්. එස්. හි ප්‍රචාරක් කෙනකු ලෙස මුලින්ම මේ පළාතට ආවෙ 1980 දී. මට ඒ කාලය හොඳට මතකයි. ඔහු සංගමයේ වැඩ කටයුතුවල නිරත වන අන්දම දුටු මටත් දැඩි පෙලඹවීමක් ඇතිවුණා. ඔහු ඉතා මහන්සියෙන් වැඩ කරන කෙනෙක්. වඩෝදරා පළාතේ ඈත ගම්මානවලට යමින් ඔහු මිනිසුන් මුණ ගැහුණා. ඒ ගමන් ගියේ ඉතා අබලන් ස්කූටරයක නැඟගෙනයි” යනුවෙන් ඒ අවස්ථාවකදී මනිභායි පටෙල් පැවැසීය.“ඒ අබලන් වෙස්පා ස්කූටරය මගෙයි. මාත් ඇතැම් දිනවල නරේන්ද්‍ර එක්ක ඒ ස්කූටරයේ නැගී වඩෝදරා දිස්ත්‍රික්කයේ ඈත දුෂ්කර ගම්මානවල කරක් ගැසුවා” යැයි ද ඔහු කීවේය.මේ අවදියේදී ගුජරාටයේ ආර්. එස්. එස්. සංගමයේ මුහුණුවර වෙනස් කරමින් එය නවමු මාවතකට ගෙන ඒමට ‍කැපවී ක්‍රියා කළේ කේශව්රාඕ දේශ්මුක් ය. නරේන්ද්‍ර සිය ජීවිතය හැඩ ගැස්වූ ගුරුවරයකු ලෙසින් දේශ්මුක් සලකයි. 1981 කාලයේ දී ඔහු නරේන්ද්‍ර වැනිම වූ තරුණ ස්වයාම් සේවක් තරුණයනට අවස්ථාව ලබා දෙමින් වැඩි වගකීම් පවරමින් පෙරට ගත්තේය.සමාජයේ සෑම කොට්ඨාසයක් කරා ආර්. එස්. එස්. වැඩ කටයුතු ව්‍යාප්ත වීමට එක් හේතුවක් වූයේ ද දේශ්මුක් ගේ ක්‍රියා පිළිවෙතය. වයස අවුරුදු 30 - 40 ත් අතර වූ ක්‍රියාකාරීනට සංගමයේ තැනක් දීම ද ඔහුගේ අදහසක් විය. මේ අදහස නිසා නරේන්ද්‍ර වැනි තරුණ ක්‍රියාකාරීනට සංගමය තුළ සිය ශක්තිය විදහා දක්වමින් කටයුතු කිරීමට අවස්ථාව එළැඹිණි.නරේන්ද්‍රගේ සිත්හි දේශ්මුක් පිළිබඳ වූයේ දැඩි භක්තියකි. ඔහු දේශ්මුක්ට ගරු කළේය.දේශ්මුක් යනු කලබලයෙන් කටයුතු කළ අයෙකි. ඔහු මිය යද්දී වයස අවුරුදු 60 සපිරීමට ආසන්න වූවා පමණි. ඒ මරණය නරේන්ද්‍රගේ ජීවිතය සසළ කළ සිදුවීමක් විය. නරේන්ද්‍ර පසු කලෙකදී එම සිදුවීම විස්තර කළේය.කේශව්රාඕ දේශ්මුක් උපත ලැබුවේ 1921 දීයි. ඔහුගේ 60 වැනි උපන් දින සමරුව වෙනුවෙන් කාශිවල සිටි ඔහුගේ පවුලේ උදවිය උත්සවයක් ලකලැහැස්ති කරමින් සිටියහ. එකල ආර්. එස්. එස්. හි ප්‍රධානියා වූ බාලසාහෙබ් ඩියෝරාස් ද මේ උපන් දින සාදයට සහභාගි වීමට කාශි බලා යෑමට සූදානම්ව සිටියේය. මෙනිසා කා අතරත් මේ උපන් දින සාදය පිළිබඳව වූයේ දැඩි උනන්දුවකි.මේ වෙද්දී ආර්. එස්. එස්. හි ‘සාසන්ඝ්චාලාක්ස්’ හෙවත් මූලිකයකු වූ මාධව් සදාශිව් ගොල්වොකාර් තුමාගේ උපන් දින උත්සව සමරුවක් සඳහා ගුජරාටයේ ආර්. එස්. එස්. සංගමය ලකලැහැස්ති වෙමින් සිටියේය. ආර්. එස්. එස්. සංගමය පිහිටුවීමේ මූලිකයන් වූ හෙජ්වෝර් සහ ලක්ෂ්මන් වාමන් ළඟට වූයේ ගොල්හේකාර් ය. 1973 ජූනි 05 වැනිදා මියගිය එතුමා ගේ උපන් දිනය යෙදී තිබුණේ පෙබරවාරි 19 වැනි දාකටය. ගුජරාටයේ ලකලැහැස්ති කෙරුණේ ඒ වෙනුවෙන් පැවැති උත්සවයකි. ආර්. එස්. එස්. ක්‍රියාකාරීන්ගේ පුහුණු වාරයක් වඩෝදරාහි ආර්. එස්. එස්. මූලස්ථානය පිහිටි කේශව්නිකේතන් මන්දිරය.දේශ්මුක් ජීගේ අවමඟුල් උලෙළේදී නරේන්ද්‍රක්‍රියාකාරීන් සැවොම සිටියේ ගොල්හේකාර් තුමාගේ උපන් දින අනුස්මරණයෙන් පසු කශී බලා පිටත්ව යෑමේ උවමනාවෙනි.“අපි ගුරුජීගේ උපන් දින උත්සවයට සහභාගි වෙන්න කාශි යන්න ඕනෑ” ඒ වෙද්දීත් ගුජරාටයේ සිටි ආර්. එස්. එස්. සංගම් ක්‍රියාකාරීන් ඇඟිලි ගැන්නේ ඉදිරි දින තුනේදී කාශි කරා යන ගමන සිහිපත් කරමිනි. දේශ්මුක් ද ඒ වෙද්දී සිටියේ ගුජරාටයේය.“හෙට අපේ ගුරුජී ගොල්වකාර් ගේ උපන් දිනය. බැඩෝරාවල ස්වායම් සේවක් ක්‍රියාකාරීන් ඔක්කොම එතනට එනවා” රාම් ශංකර් පැවැසීය.“ඔව් එතැනට සංගීතයත් සපයලයි තියෙන්නේ” පැවැත්වීමට නියමිත උත්සවය ගැන කවුරුත් කතා කළේ දැඩි උනන්දුවකිනි.“වකීල් සාහෙබ් තුමාත් මුම්බායි ඉඳලා තකහනියක් ආවා.”ගොල්වකාර් තුමාගේ උපන් දින සැමරුමෙන් පසු සියලුම ක්‍රියාකාරිකයෝ කාශි කරා ගමන් ඇරැඹූහ. ආර්. එස්. එස්. හි ප්‍රධාන පෙළේ ක්‍රියාකාරීන් ඇතුළු ප්‍රචාරක් අංශ සාමාජිකයන් ද කැටුව සැවොම ගමන පිටත් වූයේ ජීප් රියකිනි. වකීල් සාහෙබ් සහ නාතා භායි ජග්දා රියේ පිටුපස අසුනේ වූහ.දේශ්මුක් ජී රියේ ඉදිරිපස අසුනේ වූයේය. නරේන්ද්‍ර ජීප් රිය පැදවීය. අතරමඟදී හිතවතකුගේ නිවෙසේදී රාත්‍රී ආහාර ගත් පිරිස යළි ගමනට පිවිසි අතර වරින්වර රියදුරු අසුනට මාරුවෙන් මාරුවට පැමිණි අය රිය ධාවනය කළහ.යළි ගමන ආරම්භ කර ගතවූයේ මිනිත්තු 20 - 25 කි. ඉදිරිපස අසුනේ සිටි දේශ්මුක් ජී කපා හෙළූ ගසක් මෙන් නරේන්ද්‍රගේ උකුළ මතට ඇද වැටිණ.අයිසක් කඳක් උකුළට වැටුණක් මෙන් බරට දැනෙද්දී වහා කලබලයට පත් නරේන්ද්‍ර ජීප් රිය නවත්වා දේශ්මුක්ට කතා කරන්නට වූයේය.“දේශ්මුක් ජී, දේශ්මුක් ජී...” රියදුරු අසුනේ සිටි නරේන්ද්‍ර සිය උකුළේ නිහඬව ඇලවී සිටි දේශ්මුක්ට කතා කළේය. ඔහුගෙන් පිළිතුරක් නැති කල නරේන්ද්‍ර කළේ වැරෙන් ඔහු සෙලවීමය.එසේ නමුදු උකුළ මත වැටී හුන් දේශ්මුක් ජී වෙතින් කිසිම හැලහොල්මනක් නැත.නරේන්ද්‍ර ඇතුළු ආර්. එස්. එස්. ක්‍රියාකාරීහු කලබල වූහ. ඒ වෙද්දීත් දේශ්මුක් ජීගේ නිවෙස උපන් දින සාදයට ජයටම සැරසෙමින් තිබිණ. දේශ්මුක් ජී ගේ තත්ත්වය බරපතළ බව දැනුණු පිරිස වහාම ඔහු නිවෙසට කැටුව ගියේය. වහාම වෛද්‍යවරයකු කැඳවිණ. එහෙත් ප්‍රමාද වූවා වැඩිය. ඒ වෙද්දීත් දේශ්මුක් ජී මෙලොවින් සමුගෙනය. 60 වැනි උපන් දිනයට දින දෙකක් තිබියදී කේශව්රාඕ දේශ්මුක් අවසන් හුස්ම හෙළා තිබුණේ නරේන්ද්‍රගේ උකුළ මතදීය.දේශ්මුක් ජීගේ අභාවය ක්‍රියාකාරීන්ට බලවත් පහරක් වූ අතර නරේන්ද්‍රගේ ජීවිතයට ද ඒ සිද්ධිය දැඩි කම්පනයක් ඇතිකළ සිදුවීමක් විය. 60 වැනි උපන් දින උත්සව සැමරුමට මහ ඉහළින් සූදානම් වූ දේශ්මුක් ජීගේ නිවෙස මොහොතින් අවමඟුල් සිරියක් ගත්තේය.“මගේ ජීවිතයේ පළමු වරට මගේ ඇස් පනාපිටම කෙනෙක් මරණයට පත් වෙනවා දුටුවේ මේ අවස්ථාවේදීයි. එය නිකම් අකුණක් ගහනවා වගේ ක්ෂණිකව සිදුවූ දෙයක්. මං පළමුවරට ජීවිතයේ අනියත ස්වභාවයක් මරණය නියත බවත් වටහා ගත්තා” යැයි නරේන්ද්‍ර මේ සිදුවීම විස්තර කරමින් පසුව පැවැසීය.කාශි ප්‍රදේශයේ උගත් පවුලක උපත ලද දේශ්මුක් සිය ජීවිතයේ වැඩි කාලයක් ගත කළේ සුරාට් හිදීය.“කාශිවලින් පැමිණි මේ පංඩිත් ජීට තිබුණේ සූරාට්වල ආහාර පුරුදුයි. අපි ගුජරාටියන්ගේ ප්‍රසිද්ධ කියමනක් තියෙනවා ‘සුරාට්නු ජාමාන් ආනේ කශීනු මාරාන්’ කියා. එහි තේරුම සූරාට්වල කෑම කන්නයි කශිවල මැරෙන්නයි වාසනාව තියෙන්න ඕනෑ කියන එකයි.කාශිවල ගංගා නම් ගං ඉවුරෙන් ගුජරාටයේ සබර්මාටි ගං ඉවුරට පැමිණි මේ මිනිසා සූරාටි ආහාරවලට ඉතා දැඩිව ප්‍රිය කළ කෙනෙක්. ඔහු ඉතාම පිළිවෙළට වැඩ කළා. තමන් ජීවත්වන විදිහ ගැන ඔහු නිතරම සැලකිලිමත් වුණා. අපටත් ඔහු තමාගේ ජිවන දර්ශනය දුන්නා. ඔහු ජීවත්වුණේ සියයට සියයක්ම ගුජරාටියෙක් වගෙයි.ආර්. එස්. එස්. ක්‍රියාකාරීන් ලෙස අපේ වැඩ සියල්ල කරගත්තේ අපිමයි. අපේ ඇඳුම් සෝදා ගැනීම් කළේත් අපමයි. දේශ්මුක් ජීට සබන් ආසාත්මිකතාවක් තිබුණා. සබන් ගෑවුණු විට ඔහුගේ සිරුරෙන් බිබිලි දානවා. එහෙම තිබියදීත් ඔහු තමාගේ ඇඳුම් සෝදා ගන්න උත්සාහ කළා. අවසානයේ එය නතර වූයේ වෛද්‍යවරයකු අනතුරු ඇඟවූ පසුවයි.එතුමා ගුජරාට්හි වැඩ කරද්දී ආර්. එස්. එස්. සංගමය ඉතාමත් සංවිධානගතව තිබුණා. වසරේ නියමිත කාර්යයන්, සැලසුම්, සංචාර පමණක් නොවෙයි අප වැනි කනිෂ්ඨ ප්‍රචාරක ක්‍රියාකාරීන්ගේ රාජකාරි පවා සැලසුම්ගත කර තිබුණා. ඔහුගේ එම දක්ෂතා අපත් ආදර්ශයට ගත්තා. අපි අපගේ එක් දක්ෂතාවක් ගැන වාසනාවන්ත වෙද්දී එතුමා සතුව දක්ෂතා රැසක් තිබුණා” යැයි ද නරේන්ද්‍ර මෝදි සිය ගුරුතුමා පිළිබඳ සඳහන් කර තිබිණ.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=af1410195</link>
    <topic>“ඔහුගෙන් තොර ලෝකයක් මට නෑ”</topic>
    <author>දයා ඩී ෆොන්සේකා</author>
    <content>ආබාධිත හමුදා කෝප්‍රල් මහින්ද ප්‍රේමලාල් ගේ අතගත් යක්කල හර්ෂණී කියයිආදරය ප්‍රේමය මිනිසුන්ට මෙන් ම සතා සිවුපාවනට ද එකසේ දැනෙන දෙයකි. එහෙත් තම ආදරවන්තිය හෝ ආදරවන්තයා සදාකාලික ලෙඩෙක් හෝ ආබාධිතයෙක් වූ කළ අත්හැර යන්නෝ ද අප සමාජයේ සුලබ වෙති. එවන් සමාජයක ආදරය යන වදනට උත්තරීතර අරුතක් ලබාදුන් තරුණ යුවළකගේ විවාහ මංගල්‍යයක් අපි පසුගියදා දුටුවෙමු. ඔවුන්ගේ ආදරයට ආසිරි මල් ඉසිමින් ඔවුන් එක්තැන් කරන්නට ද සත්පුරුෂ සමාජයක් සිටීම ද ඔවුන්ට ආසිරිවාදයක් ම විය.සුරූපී ඇය යක්කල හර්ෂණී විජේසූරියයි. ඔහු ලාන්ස් කෝප්‍රල් වරයකු වන මාතලේ මහින්ද ප්‍රේමලාල් ය.මම එදා රාගම ආබාධිත රණවි‍රු සෙවණට ගියේ ඔවුන් දෙදෙනා විවාහයට පෙර හමුවී කතා බහ කරන්නට ය. මුලින් ම රෝද පුටුවේ සිටි ලාන්ස් කෝප්‍රල් ප්‍රේමලාල් සමඟ මම කතා කළෙමි.අපි දෙන්නා මුලදී මුණ ගැහුණේ යක්කල දී.‍ එහි විස්ස කණුව අසල තිබුණ, කුළු බඩු පැක්ටේරියක්. මාත් හර්ෂණීත් එහි එකට වැඩ කළා. ඒ 2007 වර්ෂයේ මුල හරියේ. එහි වැඩ කරපු හර්ෂණීට මගේ හිත ගියා. එයත් මට හරි ළෙන්ගතු වුණා.මං මාස හයකින් පසු එයින් අයින් වෙනකොට අපි දෙන්නා පෙම්වතුන් වෙලා. කවද හරි අපි එකම වහලක් යටට එකතු වෙමු කියලා අපි දෙන්නා පොරොන්දු වුණා. මේ මගේ පළමු වන ආදරය. හර්ෂණීගෙත් එහෙමයි. ඒත් මේ ගැන අපේ ගෙවල්වල අය දන‍්නෙ නැහැ.”“ඔය අතරෙ මං හමුදාවට බැඳුණා. ඒ යුද්ධයේ දරුණුම දවස්. ගෙදර එන්න තරම් නිවාඩුවක් නැහැ. අපි සියලු දෙනා ම රට වෙනුවෙන් කැපවෙලා යුද්ධ කළා. ආදරය ගැන හිතන්නවත් වෙලාවක් තිබුණෙ නැහැ. මට එයාට කතා කරන්නවත් ඉඩක් ලැබුණේ නැහැ.”කිළිනොච්චිය දිස්ත්‍රික්කයට ඇතුළු වෙලා කොටි මර්මස්ථාන බිඳගෙන යද්දී ‘පණයිකන්දමඩු’ ප්‍රදේශයේ දී මට මෝටාර් එකක් වැදුණා. මට ඉදිරියෙන් පුපුර‍ා ගිය මෝටාර් බෝම්බයේ කෑල්ලක් විතරයි මට වැදුණේ.‍ එයින් මගේ සුසුම්නාවට හානිවෙලා තුනටියෙන් පහළ කොටස් පණ නැති වුණා.‍“එදා‍ දවස මට තාම මතකයි‍. 2008 ඔක්තෝබර්, මාසෙ හතර වැනිදා මාව එතැනින් අනුරාධපුර රෝහලට ගෙනාවා. ඉන්පසුව ආයෙත් කොළඹ මහ රෝහලට ගෙනාව. එහි දවස් දහයක් විතර හිටිය. ඉන්පසු යුද හමුදා රෝහලේ මාස 6 ක් විතර හිටියා.ඉන්පසු 2009 රාගම රණවිරු සෙවණ යුද හමුදා පුනරුත්ථාපන මධ්‍යස්ථානයට ආව. මෙහි දොස්තර මහත්වරුන්ගෙයි අපේ සහෝදරයන්ගෙයි ප්‍රතිකාර හා සත්කාර යටතේ මා මෙහි පුනරුත්ථාපනය වුණා. මම මගේ ආදරය ගැන මතක් වුණත් එය අමතක කරන්නට උත්සාහ කළා මං ආබාධිතයෙක් නිසා.ඒත් මෙයා එක දවසක් එයාගේ මිතුරියක් එක්ක මාව බලන්න මෙහාට ආවා. මට පුදුම හිතුණා. මං ඇහුව “ඇයි ආවේ මාව අමතක කරන්න. මං දැන් ආබාධිතයෙක් කියල. ඒත් එයා අඬ අඬා කිව්ව ඒ වුණත් මට ඔයා හොඳයි” කියල.රණවිරු ප්‍රේමලාල් සහ හර්ෂණීගේ සුන්දර මංගල්‍යයමා ඉදිරිපිට සිටි හර්ෂණී මේ කතාව අසමින් යළිත් දෑසින් කඳුළු වගුරන්නට වූවා ය. ඇය ගේ දෙනෙතින් පිරී ගලා ගියේ දුක් කඳුළු ද සතුටු කඳුළු දැයි මට වටහාගත නොහැකි ය.අනතුරුව මා සමඟ කතා කළේ හර්ෂණී විජේසූරියයි. ඇය ඉතා හුරු බුහුටි අහිංසක තරුණියකි.“මෙයා යුද හමුදාවට බැදුණේ මටත් නොකියා. මං පස්සෙ දැන ගත්තා. ඒත් ලියුමක් යවන්නවත් කතා කරන්නවත් අවස්ථාවක් ලැබුණේ නැහැ.”හර්ෂණී ගේ පවුලේ සිටියේ මව පියා හා අයියා හා නංගී පමණි. තාත්තා කළේ ගොවිතැන් කටයුතුයි. යක්කල සිටි ඔවුහු තම දියණියගේ පෙම් පුවත පිළිබඳ කිසිවක් නොදත්හ. ඇය සියල්ල හිතේ සඟවා ගෙන සිතින් දුක් වූවා ය. එහෙත් සිය පෙම්වතා පිළිබඳ ඇගේ මතකය අවදියෙන් තිබිණ. තමා දුන් ප්‍රතිඥාව ඇයට සදා නොමියෙන මතකයක් විය.මේ අතර රාගම රණවිරු සෙවණේ ප්‍රතිකාර ලබද්දී ද ප්‍රේමලාල් ඇයව අමතක කරන්නට උත්සාහ කළේ ආබාධිත තමාගෙන් ඇයට ජීවිතයක් ලද නොහැකි බව පසක් කරමිනි.එහෙත් මේ අතර දිනක් හදිසියේ ම ඇය සිය යෙහෙළියක සමඟ ඔහු සොයා ආවාය. හොඳින් දෙපයින් ඇවිද ගිය සිය පෙම්වතා රෝද පුටුවක අසරණව සිටින අයුරු දුටු ඇගේ හදවත නතර වූවාක් මෙන් විය. ඔහුගේ උරහිසට බර දී ඇය හැඬුවා ය. මේ අවස්ථාව හර්ෂණී අපට කීවේ මෙපරිද්දෙනි.ෙරා්ද පුටුෙවන් ෙපා්රුවට ෙගාඩවෙමින්...අමාත්‍ය බැසිල් රාජපක්ෂ මහතා, මේජර් ජෙනරාල් ප්‍රසාද් සමරසිංහ, යුද හමුදා සේවා වනිතා ඒකකයේ සභාපතිනි දමයන්ති ජයසූරිය, යුද හමුදා ප්‍රධානින් හා දෙපාර්ශ­්වයේ ඥාතීහුඅමාත්‍ය බැසිල් රාජපක්ෂ මහතා සාක්ෂියට අස්සන් ‍කරමින්.“මට දවසක් ප්‍රේමලාල් ගේ යාළුවෙක් කීවා එ‍යා යුද්ධයට ගිහින් දැඩි ලෙස තුවාල වෙලා දෙපා පණ නැතිව රෝහලේ ඉන්නවා කියලා. මගේ හිතට හරිම දුකක් දැනුණා. මගේ මුළු ලෝකයට සුනු විසුනු වෙලා ගියා වගේ දැනුණා. මං දවසක් ම ඇඬුවා. මං ඊළඟට හිතාගත්තා එයාව බලන්න එන්න ඕනෑයි කියලා.මං ඉරිදා දවසක මගේ මිතුරිය ශානිකා සමඟ එයා බලන්නට ආවා රණවිරු සෙවණට. මං බලාපොරොත්තු වුණේ එයා ඇඳක වැතිරී අමාරුවෙන් ඇතියි කියලා ඒත් මේ ඉන්න විදිහ දැක්කම දුක අතරින් මට සතුටක් දැනුණා. ප්‍රේමලාල් නොමැරී මෙහෙම හරි ඉන්න එක ගැන මං සතුටු වුණා.‍ඒත් මට එයාව එ‍ක පාරටම අඳුනා ගන්නත් බැරි වුණා. එයා ටිකක් මහත් වෙලා. ඒත් මගේ පළමු ආදරය මට අමතක කරන්න බැහැ‍. මං ඒ වෙලාවේ හිතා ගත්තා එයා මොන තත්ත්වයෙන් හිටියත් මං එයාව අමතක කරන්නෙ නැහැ කියලා. මගේ ජීවිතය මං එයා වෙනුවෙන් කැප කරනවා කියලා මං ඒ වෙලාවෙම අධිෂ්ඨාන කරගත්තා.මං එදා හුඟ වෙලාවක් එයා එක්ක හිටිය. අපට කතා කරන්න ගොඩාක් දේවල් තිබුණොත් ඒ එකක්වත් මට තියාගන්න බැරි වුණා. මං අඬල හිත හදාගත්තා. කකුල් පණ නැතිව අසරණව ඉන්න එයාව තවත් අසරණ කරන්න මට බැහැ. ඒත් එයා නං මා එක්ක කීවේ හොඳ ජීවිතයක් ගත කරන්න කාව හරි හොයා ගන්න කියලයි. ඒත් මට එයාගෙන් තොර හොඳ ලෝකයක් තවත් කොයින් ද?”මං එදා ගිහින් මගේ දෙමවුපියන්ට මේ ගැන කීවා අම්ම නං ටිකක් අකැමැති වුණා. ඒත් තාත්තා මොකුත් කීවේ නැහැ. මං ඊළ සුමානෙ තාත්තයි අම්මයි අයියයි නංගියි එක්ක එයා බලන්න ආවා. තාත්තා එයාව දැක්ක හැටියෙ සතුටු වුණා.”“දුවේ ඔයා මෙයාට පිහිට වෙන්න ඔයා හොඳ දුවෙක් මට ඔයා ගැන ආඩම්බරයි තාත්තා කීවා. අම්මත් පසුව කැමැති වුණා.”.හර්ෂණී කඳුළු පිස දමමින් මා සමඟ කීවා ය.හර්ෂණීගේත් ප්‍රේමලාල්ගේත් මේ ප්‍රේමකතාව ඇසූ රාගම රණවිරු සෙවණේ සේනාවිධායක බ්‍රිගේඩියර් හේමන්ත කුලතුංග මහතා ඔවුන් විවාහ කරදීමේ කටයුත්තට අත ගැසීය.මේ දෙන්නාගේ ආදරයටත් හර්ෂණිගේ අවංක කැපවීමටත් ඉඩදීළ අපි ඔවුන්ගේ විවාහය “සියනෑවේ අපි” නම් සංවිධානයට බාර දුන්නා. ‘සියනෑවේ අපි’ සංවිධානය මෙවැනි ආබාධිත රණවිරුවන් විවාහ කරදීමට සිය කැමැත්තෙන් එක්වී සිටින සංවිධානයකි.“සියනෑවේ අපි” කියන්නේ ආබාධිත රණවිරුවන්ට විවාහ වීමට සියලු දේ සපයා දෙන සංවිධානයක්. සමන් ජයලත් එහි සංවිධායක වරයෙකි. සියනෑවේ අපි සභාපති, ලේකම්, භාණ්ඩාගාරිකලා නැති සංවිධානයක්.ඔවුන් ව්‍යාපාරිකයන් 20 දෙනෙකුගෙන් සමන්විත කණ්ඩායමක්. ඔවුන් එක් අයෙක් රන් බඩු මාලය අරන් දෙනවා, පෝරුව ඇඳුම්, ශාලාව, ආහාර ආදිය එක එක්කෙනා අරගෙන දෙනවා.ඔවුන් මේ කටයුත්ත කරන්නේ රණවිරුවන්ට කරන උපහාරයක් වශයෙන්.පසුගිය 15 දා බැලුම්මහර සියෙත්මා මංගල ශාලාවේ තිබුණු මංගල උත්සවය ඉතා අපූරු එකක් විය. රණවිරුවන්, නෑදෑයින්, සියනෑවේ අපි සංවිධානයේ ව්‍යාපාරිකයන් සියලු දෙනාත් ඉතා සතුටු සිතින් මනාල යුවළ වටකරගෙන සිටි අයුරු කාගේත් දෑසට සතුටු කඳුළු උනන දර්ශනයක් විය.මනාලිය හර්ෂනී විජේසූරියගේ පැත්තෙන් අත්සන් කළේ ආර්ථික සංවර්ධන අමාත්‍ය බැසිල් රාපක්ෂ මහතාය. ඒ මහතා අතේ බරටම තෑගි පෙට්ටියක් ද තිබිණි.මනාලයා ලාන්ස් කෝප්‍රල් ප්‍රේමලාල් වෙනුවෙන් අත්සන් කිරීමට යුද හමුදාපති ලුතිනන් ජෙනරාල් දයා රත්නායක මහතා පැමිණීමට නියමිතව තිබුණ ද ඒ මහතාට හදිසි කරුණක් යෙදී තිබුණු බැවින් තෑගි බෝග ද රැගෙන සතුටු සිතින් ඒ යුතුකම ඉටුකළේ යුද හමුදා මාණ්ඩලික ප්‍රධානි මේජර් ජනරාල් ප්‍රසාද් සමරසිංහය.ලාන්ස් කෝප්‍රල් මහින්ද ප්‍රේමලාල් හා හර්ෂණී විජේසූරිය සිය විවාහයෙන් පසු මනාලයාගේ ගෙදර පදිංචියට යාමට බලාපොරොත්තු වෙයි. ඔහු මේ වනවිට මාතලේ මීගොල්ල නාලන්ද දෙහිගහකොටුවේ සිය ඉඩමේ නිවසක් තැනීමට අත්තිවාරම් දමා තිබේ. මේ වනවිට නිවෙස තනාගෙන යයි. එය අවසන් වූ පසු නව යුවළ නව නිවහනේ පදිංචියට යනු ඇත.දයා ඩී ෆොන්සේකාඡායාරූප - ගයාන් පුෂ්පිකවාසිත පටබැදිගේ   කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=af1410196</link>
    <topic>පිහි පහර 11 කින් නිමාවූ තහනම් ආදරය</topic>
    <author>කීර්ති මෙන්ඩිස්</author>
    <content>“මෙන්න මිනී මරනවෝ” මරා දමන ලද චාන්දනී“රන්කොත් විහාරය දෙසින් ඇසුණු ඒ මරලතෝනිය ඒ මොහොතේ එතැනින් යමින් සිටි රථවාහන අංශයේ නිලධාරින්ගේ කණ වැකුණි‍.“මොකක් හරි ප්‍රශ්නයක් වගේ. ගිහින් බලමු.”එක් නිලධාරියෙක් ගෙනා යෝජනාව අනුමත කළ නිලධාරීන් දෙදෙනා විහාරය තුළට යද්දීම ඔවුන් දුටුවේ ඉදිරියට දිව එන දියණියකි.“ඇයි... මොකද...”උදව් ඉල්ලා කෑගසමින් පැමිණි ඇයගෙන් විමසූ ප්‍රශ්නයට පිළිතුරක් දීගන්නට ඇයට හැකියාවක් නැති විණි.“අනේ... මගේ අම්මා...”ඉන් ඉක්බිතිව නිලධාරින්ගේ දෙනෙත් යොමුවුණේ විහාර භූමිය දෙසට ය. ලේ පෙරාගත් කාන්තාවක් මුනින් අතට වැටී සිටියා ය. රෝහලට ගෙන යාමට වාසනාවක් ඇයට නොවූයේ ඒ වනවිටත් ඇය මිය ගොස් සිටි නිසා ය. ඒ අවට පිරිසගෙන් මේ පිළිබඳව විමසද්දී නිලධාරීන්ට දැකගන්නට ලැබුණේ විහාරස්ථානයේ ම ගල් බැම්මක් උඩ වාඩි වී සිටින පුද්ගලයෙකි.‍“සර් ඔය මිනිහා තමයි මෙයාට කෙටුවේ”දෙතුන් දෙනෙකුගේ පෙන්වීම අනුව නිලධාරීන් ඔහු ළඟට ගියේ කිසියම් සූදානමිනි. ඒ ඔහු ළඟ පිහියක් ඇති බවට තිබූ සැකය නිසා ය. නිලධාරීන් ‍ඔහු අල්ලාගත්තේ ය. මේ බව පාණදුර පොලිසියට දැන්වීමෙන් අනතුරුව මූලස්ථාන පොලිස් පරීක්ෂක මහේෂ් පෙරේරා ප්‍රමුඛ නිලධාරීහු වහා සිද්ධිය වූ ස්ථානයට පැමිණ පරීක්ෂණ ආරම්භ කළහ.මරා දමන ලද කාන්තාවගේ සිරුරේ එකළොස් පොළකට පිහිපහර එල්ල කොට තිබිණි. ඇගේ දියණිය ද තුවාල ලබා තිබිණි. පොලිසිය ඇගෙන් ප්‍රශ්න කළේ මවට මෙවන් අපරාධයක් සිදු කරන්නට ‍හේතු වූ කරුණු අනාවරණය කැර ගැනීමේ අටියෙනි. එහෙත් දියණිය ප්‍රතිකාර සඳහා පාණදුර රෝහලට ඇතුළත් කළ නිලධාරීහු සැකකාර සැමියා අත්අඩංගුවට ගෙන ප්‍රශ්න කරන්නට වූයේ බිරිය ඝාතනය කිරීමට සිදුවූ හේතුවේ සුලමුල සොයා ගන්නට ය.“මම මෙයාට හරිම ආදරෙයි සර්...”“ඇයි තමුසෙ එහෙනම් මේ ගෑනු කෙනා මැරුවේ..‍.”“මම එයාට ගෙදර යමු කිව්වා. එයා කිව්වා හෙට එන්නම්... හැබැයි ආවට ඉන්නේ නැහැ කියලා. මම එන්නේ මගේ බඩු ටික අරගෙන යන්න කියලා එයා කීවා. එහෙම කියන කොට මට හොඳටම තරහ ආවා සර්... මට මොනවා වුණා ද මතක නැහැ...”“ඒක මතක නැහැ. පුදුමයක් නේ”මූලස්ථාන පොලිස් පරීක්ෂකවරයා කීවේ ය. තව දුරටත් ප්‍රශ්න කිරීමේදී ඔහු මරා දැමූ කාන්තාව ගැන සියලු තොරතුරු හෙළි කරන්නට විය.සිද්ධියෙන් මිය ගියේ පාණදුර කෙසෙල්වත්ත හොරේතු‍ඩුවේ පදිංචි ඇලබඩගේ දෝන චාන්දනී ද සිල්වා නැමැති හතළිස් හය හැවිරිදි කාන්තාවකි. ඇය මීට වසර පහළොවකට පමණ පෙර ඇගේ ස්වාමි පුරුෂයාගෙන් වෙන් වී සිටියදී සැකකාර පියතිස්ස හමුවී ඇත. ඒ 2000 වසරේ වෙසක් පෝය දා කැලණි පන්සලේ සිල් ගන්නට ගිය විට ය.චාන්දනී සිල් ගන්නට ගියේ සිය දියණිය හා අක්කා සමඟ ය. පියතිස්ස ද එදා කැලණි පන්සලේ සිල් සමාදන්ව සිටියේ ය. සිල් පවාරණය කිරීමෙන් පසු චාන්දනී ඇතුළු පිරිස පිටකොටුවට යෑම සඳහා බසයකට ගො‍ඩවූහ. දියණිය හා සොහොයුරිය එක් අසුනක වාඩි වෙද්දී චාන්දනී සිටියේ තනිවම තවත් අසුනක ය. ඒ බසයට ගොඩ වූ පියතිස්ස චාන්දනී ළඟින් වාඩි වූයේ ඇය ළඟ අසුනේ ඉඩකඩ තිබූ නිසා ය.දෙදෙනා අතර කතා බහක් ඇති වූයේ ඉන්පසුව ය. පියතිස්ස ගේ ප්‍රශ්න හමුවේ චාන්දනී බොරු කීවේ නැත. ඇය ඇත්තම ප්‍රකාශ කළා ය.“හැමදාම සිල් ගන්නවද...?”“ඔව්...”“මහත්තයා ආවේ නැද්ද...?”“නෑ... මම මහත්තයාගෙන් අයින් වෙලා ඉන්නේ...”“ඒ කියන්නේ මම වගේ...”චාන්දනී ඇත්ත කීවත් පියතිස්ස කීවේ පට්ටපල් බොරු ය‍. ඒ වනවිටත් ඔහු ජීවත් වූයේ විවාහක බිරිය සමඟ ය. වසර නවයක් තිස්සේ පිටරට රැකියාව කළ පියතිස්ස තමන් සතු දේපළ ගැන චාන්දනී ඉදිරියේ කතා කළේ ආඩම්බරයෙනි. ඒ චාන්දනී තම අදහසට නතුකර ගැනීමේ අදහසිනි. පියතිස්සගේ උපායට චාන්දනී රැවටුණා ය.පිටකොටුවෙන් බැසගත් චාන්දනීට පිටකොටුවේ තොරණ බලන්නට යමු යැයි පියතිස්ස කීවේ ය. ඇය ඊට එකඟ ව‍ූවා ය. සොහොයුරිය හා දියණිය කැටුව තොරණ බැලූ ඇය ඇතුළු පිරිස ගෙදර යන්නට බසයට ගොඩවූහ. පියතිස්ස ද බසයට ගොඩ විය‍.“රත්මලානේ බැහැලා කූඩුවත් බලලා යමු ද”පියතිස්ස ඉල්ලීම චාන්දනී ඉවත දැමුවේ නැත. කූඩුව බලන අතරේ පියතිස්ස ගෙනා අයිස් ක්‍ර‍ීම්වල රස සියල්ලෝ ම බැලූහ. දෙදෙනාගේ ආදර අන්දරය සුන්දරව ගලා ගියේ ය.පියතිස්සට සිය බිරිය අමතක විය. ඔහු චාන්දනීගේ රූපයට වශීවී සිටියේ ය.සැකකාර පියතිස්සකසාද බිරියට වඩා ඔහුගේ සිත චාන්දනී කෙරෙහි බැඳුණි‍. චාන්දනී සමඟ වැඩි කාලයක් ගත කිරීමේ අරමුණින් ඔහු බේගල් කියමින් බිරිය රැවටුවේය.ඒ නිසා දෙන්නා අතර ප්‍රශ්න ඇතිවන්නට වැඩි කලක් ගත වුණේ නැත. චාන්දනී දරුවෙක් ලැබෙන ලකුණු පහළ විය. ඊට පියතිස්ස එකහෙළා ම විරුද්ධ විය. දරුවා තමාගේ නොවේ යැයි ඔහු සිතුවේ ය. දරුවා නැති කරන්නට ඔහු කටයුතු කළේ ය.මෙසේ නොයෙකුත් ආරවුල් ඇති වෙද්දී චාන්දනීට පියතිස්ස එපා විය. පියතිස්ස සමඟ අමනාපව ඇගේ සොහොයුරියගේ නිවෙසට නවතින්නට ගියා ය. ඒත් පියතිස්ස, නිහඬව සිටියේ නැත‍. ඔහු චාන්දනී පසුපස ගියේ ය. ඇය යළි තමා ළඟට ගෙන්වා ගැනීමට මහත් ප්‍රයත්නයක් දැරී ය.පොලීසිය සැකකාර පියතිස්සගෙන් දිගින් දිගටම ප්‍රශ්න කළේය.“චාන්දනී මාව දාලා ගියාට පස්සේ මට එයා මගේ ළඟට ගන්න නොකරපු වැඩක් නැහැ සර්... හැම දේවාලයකටම කෝවිලකටම මම ගියා සර්... එයා මගේ ළඟට එවන්න කියලා මම දෙවියන්ට කිව්වා සර්...”“මම අපි දෙන්නගේ නමට ඉඩමක් ගත්තා සර්... එයාගේ දුව මගේ දුව වගේ තමයි. මම එයාට ඉගෙන ගන්න උදව් කළා. මට ඕන වුණේ ගෙයක් හදාගෙන චාන්දනී එක්ක එකට ඉන්න. ඒත්...”ඔහු තව නොයෙකුත් දේ කියාගෙන ගියේ ය. අපරාධ විමර්ශන අංශයේ නිලධාරියකු කැඳවා මූලස්ථාන පොලිස් පරීක්ෂකවරයා සැකකාර පියතිස්සගේ ප්‍රකාශය සටහන් කර ගන්නා ලෙස කීවේ ය. ඔහු තමාගේ ජීවිත කතාවම පොලිසියට කීවේ ය. ඒ හැඬූ කඳුළෙන් ය.චාන්දනී ඝාතනය කිරීම සඳහා තමන් සූදානම්ව පැමිණි ආකාරය ද ඔහු පොලිසියට කීවේය.“මම එයාට කෝල් කරලා කිව්වා. මගේ ඉඩමේ ඔප්පුව ඔයාට දෙන්නම් මට ඉඩම ඕන නැහැ. ඔයා ඇවිත් අරන් යන්න කියලා. ඒත් එක්කම මම කිව්වා උගස් කරපු බඩු දෙකක් බේරගන්නත් ඕන. ඒ නිසා පාණදු‍ෙර්ට එන්න කියලා.”“එයා කිව්වා අද බැහැ හෙට උදේට එන්නම් කියලා. මට හිතුණා මෙයා ෂුවර් එකටම එනවා කියලා. මම ඉඩමේ ඔප්පුවයි පිහියයි බෑග් එකක දා ගත්තා.”“වැඩේ හරි ගියේ නැත්නම් මුන් දෙන්නම ඉවර කරනවා”පියතිස්සගේ යටි සිතේ තිබුණේ එවැනි හැඟීමක්ය. කී ලෙස ම පසු දා උදෑසන චාන්දනී සිය දියණිය සමඟ පාණදුරේ නගරයට ආවා ය. පියතිස්ස ඇය එනතුරු පෙරමඟ බලා සිටිය ද මේ ඇගේ අන්තිම හමුවීම බව ඇය නොදැන සිටියා ය.“අපි මොනවා හරි කමු...”පියතිස්ස ගෙනා යෝජනාවට චාන්දනී විරුද්ධ නොවී ය. ඇයට අවශ්‍ය වූයේ ඉඩමේ ඔප්පුව වන්නට ඇත. ඇය පියතිස්ස සමඟ නගරයට නුදුරු චීන අවන්හලකට ගියා ය. දියණිය ද ඇය සමඟ විය. අවන්හලෙන් කෑම කෑ ඔවුන් ඊළඟට ගියේ ඊට නුදුරුව පිහිටි රන්කොත් විහාරයට ය.ආරවුල ඇතිවන්නේ එතැනදී ය.“මට ඔයා නැතිව ඉන්න බැහැ චාන්දනී. යමු අපේ ගෙදර...”පියතිස්ස චාන්දනීට ඇවිටිලි කරන්නට විය. චාන්දනී ඊට පිළිතුරක් නොදුන්නා ය. පියතිස්ස යළි යළි තම ඉල්ලීම ඇයට කියන්නට විය.“හරි.. මට අද එන්න බෑ. මම හෙට එන්නම්. හැබැයි ආවට මම ඉන්නේ නැහැ. මගේ බඩුත් අරන් මම යනවා.”පියතිස්සට යකා නැග්ගේ එවිට ය. ඔහුගේ යටි සිත තුළ වූ කෝපය ඉහවහා ගියේ ය. කළ යුත්තේ එකම දෙයක් බව පියතිස්ස සිතන්නට ඇත. මෙතෙක් වේලා බෑග් එකේ සඟවා තිබූ පිහිය අතට ගත් ‍ඔහුට ඉන්නේ කොහේ දැයි අමතක විය. පිහියෙන් චාන්දනීට පහර කිහිපයක් එල්ල කළ ඔහු ඇය ලේ පෙරාගෙන බිම වැටෙද්දී ඊළඟට හැරුණේ ලතෝනි දෙන දියණිය වෙත ය. එහෙත් දියණියට මාරාන්තික මන්න පහර එල්ල කරන්නට ඔහුට නොහැකි වූයේ ඇය දිව ගිය නිසා ය.වැටුණු චාන්දනී දෙස බැලූ ඔහුගේ යටි සිතේ මෙතෙක් වූ කෝපය නිවී ගියේ ඒ සැණින් ම ය. කළ අපරාධයක තරම ඔහුට වැටහෙන්නට ඇත.ඔහු හීන් සීරුවේ ගොස් එතැන ම තිබූ ගල් පඩිපෙළ මත වාඩි විය. පොලිස් නිලධාරීන් විහාර භූමියට එන්නේ ඉන් පසුව ය. ඒ වනවිට චාන්දනී එලොව ගොස් හමාර ය.“මොකක්ද ඔය සාක්කුවේ තියෙන්නේ. කෝ බලන්න ගන්නවා මෙහාට...”මූලස්ථාන පොලිස් පරීක්ෂකවරයා කීවේ ය. හතරට පහට නවන ලද කඩදාසියක් ඔහු මූලස්ථාන පොලිස් පරීක්ෂකවරයා අත තැබී ය. එහි සටහන් වූයේ පියතිස්ස චාන්දනීට ලියන ලද කවි පදයක් ය.“ආදරෙයි මම ඔය හිතට තාමත් සිහිනයෙන්වත් ඔයා දැන් නාවත්වෙන් වෙලා අපි දුරින් ඉමු කීවත් මතක් වෙන්නේ ඔයාමයි තාමත්මට ඔයා නැතුව බෑ චාන්දනී... මට මේ දුක විඳින්න බැහැ. මම ඔයා නැතිව දුක් වින්ද හොඳට ම ඇති. අදට ඔයා මාව දාලා ගිහින් මාස පහයි සුමාන දෙකක් වෙනවා. මම ඔයා නැති දුකෙන් තනිවම කියව කියව ඉන්නවා...”පාණදුර මූලස්ථාන පොලිස් පරීක්ෂක මහේෂ් පෙරේරාලියුම් කඩදාසියේ කොටසක් කියවා බැලූ මූලස්ථාන පොලිස් පරීක්ෂකවරයාට පියතිස්ස ගැන ඇතිවුණේ අනුකම්පාවකි.“තමුසෙ ඇත්තටම මේ ගෑනු කෙනාට ආදරය කළා”“ඔව්... සර්...”“ඒක මටත් තේරෙනවා... ඒත් තමුසෙ ඉක්මන් වුණා වැඩියි” මූලස්ථාන පොලිස් පරීක්ෂකවරයා කීවේ ය.දෑතට මාංචු වැටුණු පියතිස්සට ලගින්නට වූයේ පොලිස් කූඩුවේ ය. ඒ ඔහු අධිකරණයට ඉදිරිපත් කරන තුරු ය.ගතවුණේ මොහොතකි. මූලස්ථාන පොලිස් පරීක්ෂක වරයාගේ දෙනෙත් පොලිස් කූඩුව වෙත යොමු විය. පියතිස්ස හමුවට පැමිණි තවත් කාන්තාවක් යකඩ කූරු අතර එල්ලී හඬා වැටෙන්නට විය. වහා නිලධාරියකු කැඳවා මූලස්ථාන පොලිස් පරීක්ෂකවරයා ඒ කවුදැයි නිලධාරියාගෙන් විමසුවේ ය.“සර්.... ඒ පියතිස්සගේ කසාද පවුල. සිද්ධිය ආරංචි වෙලා මිනිහව බලන්න ඇවිත්...”තමා සන්තකයේ තිබූ සියලු දෑ ඔහු බිරිය අතට දුන්නේය.මූලස්ථාන පොලිස් පරීක්ෂකවරයාට පුදුම සිතිණි.“දැන් පේනව නේද කවුද වැඩිය ආදරේ කියලා. කසාද බිරිය ද අනියම් බිරිය ද කියලා...”ප්‍රකාශ සටහන් කරගැනීමෙන් අනතුරුව චාන්දනී ඝාතනය කිරීමට යොදා ගත් පිහිය ද සමඟ සැකකාර පියතිස්ස අධිකරණයට ඉදිරිපත් කොට රිමාන්ඩ් බන්ධනාගාර ගත කළේ ය.‍‍නියෝජ්‍ය පොලිස්පති සුමිත් එදිරිසිංහ, පාණදුර කොට්ඨාස බාර පොලිස් අධිකාරි කපිල කඩුපිටිය මහත්වරුන්ගේ උපදෙස් මත පාණදුර මූලස්ථාන පොලිස් පරීක්ෂක මහේෂ් පෙරේරා මහතාගේ මෙහෙයවීමෙන් අපරාධ විමර්ශන අංශයේ ස්ථානාධිපති ඩබ්ලිව්. පී. විජේතුංග, පොලිස් පරීක්ෂක ටෙරන්ස් ඇතුළු කණ්ඩායමක් මේ පිළිබඳ පරීක්ෂණ පැවැත්වූහ.මූලස්ථාන පොලිස් පරීක්ෂකවරයා කරන ලද ප්‍රශ්න කිරීම් හා පොලිස් විමර්ශනය ඇසුරින් ලිපිය සකස් විය.කීර්ති මෙන්ඩිස්පින්තූර - චමින්ද ‍නිරෝෂණ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=af1410197</link>
    <topic>ෆේස්බුක්වල, විද්‍යාවට ගරහන මහදැනමුත්තෝ හා ඉඳිකටු පැංචෝ</topic>
    <author>චානුක වත්තේගම</author>
    <content>වත්පොතේ (ෆේස්බුක්) තරම් සිරා ගෝත්‍රවාදීන් පිරිසක් ලංකාවේ වෙන කොහේවත් නැති ය හෝ සමාන ප්‍රකාශයක් මෑතක උපුල් ශාන්ත සන්නස්ගල විසින් කර තිබෙනු දිටිමි. මේ ඇත්තය. සමාජ ජාලයන්හි හොඳ හා නරක ගැන වසරකට වරක් පශ්චාත් උපාධි විද්‍යාර්ථීන්ට දේශන දෙකක් පවත්වන මා වැන්නකුට වුව, තරමක ලජ්ජාවකින් හෝ, පිළිගන්නට වන තිත්ත ඇත්තය.ලජ්ජාව වත්පොතේ භූගෝලීය, දේශපාලනික, ජාතික සීමාවන් බිඳින්ට වන හැකියාව ගැන මා කාලයක ලොරි ටෝක් දී ඇති නිසාය. දැන් ලංකාවේ තරුණ පරම්පරාව වත්පොතේ සැබෑ වත අපට දක්වමින් සිටියි. තථ්‍ය ලෝකයේ ගෝත්‍රවාදය බොහෝ විට ජාතිවාදය, ආගම්වාදය හා කුලවාදය යන කිහිපයකට සීමා වෙයි.වත්පොතේ නිරුවත් ගෝත්‍රවාදය මින් බොහෝ එපිට යන්නේය. පළාත්වාදය, නගරවාදය, ගම්වාදය, පාසල්වාදය ආදි විවිධාකාර වර්ගවාදයන් මේ අතථ්‍ය අවකාශය තුළ කලෙකින් එළි පෙහෙළි නොකළ ඉඩමක වල් පැළ මතු වන්නාක් සේ බලා සිටිද්දීම මතු වෙමින් තිබෙන්නේය.ගෝත්‍රවාදයට මතු නොව වත්පොත අවිචාරයට හා මෝඩකමට ද අතොරක් නැතිව වැඩෙන්නට ඇති තරම් ඔක්සිජන් සපයන තෝතැන්නකි. මුළු ධාරාවේ ජන මාධ්‍ය ක්ෂේත්‍රයේ මේවා වැඩීම එක්තරා මට්ටමකට හෝ පාලනය වේ.පිටු හතරේ අටේ මිථ්‍යා අතිරේක පළ කරන පුවත්පත් සකසුවෝ පවා ඉඳහිට, තමන්ගේ ඇඟ බේරා ගන්ට, මනෝ වෛද්‍යවරයකුගේ මතය පොඩියට හෝ පළ කරන්ට උත්සුක වෙති. ඊනියා ස්වයං පාලනය මිස වත්පොතෙහි එබඳු පාලනයක් නැත. එහි කපුටන්ට කූඩු හදා ගත හැකිය. රිලවුන්ට පිනුම් ගැසිය හැකිය. මී හරකුන්ටත් බෙටි ලෑ හැකිය. මීයන්ට රා බී වහසි බස් දෙඩවිය හැකිය. කොටින්ම ඕනෑම කෙනෙකුට ඕනෑම දෙයක් කර ගත හැකිය.වත්පොතේ කාලයක පටන් ඇතිවෙමින් පවතින අයහපත් ම හා සමාජ විනාශකාරී ප්‍රවණතාවක් නම් උසස් පෙළ හෝ සාමාන්‍ය පෙළ මට්ටමටවත් විද්‍යාව නූගත් ඇච්චන් බැච්චන් පිරිසක් නිව්ටන්ලාගෙන් අයිස්න්ටයින්ලාගෙන් “ගේම” ඉල්ලමින් සිටීමය. මේ පුද්ගලයින්ගේ ‘බුද්ධිය’ විදහා දැක්වීම පිණිස ගෙන දැක්විය හැකි උදාහරණ රාශියක් වෙනත් පුවත්පතෙහි ඉඩ ගැන හැඟීමකින් යුතුව පහත උපුටනයට පමණක් සීමා වෙමි.“අපේ මිනිස්සුත් හඳට ගිහින් තියෙනව කියලයි මම නම් විශ්වාස කරන්නෙ. අපි විතරක් නොවෙයි, ඉන්දියාවෙ මිනිස්සුත් ඇතුළු ලෝකෙ බොහෝ රටවල මිනිස්සු, හඳට යන්නට ඇති. අපේ මිනිස්සු හඳට නොවෙයි, චක්‍රාවාටවලත් සැරිසැරුව කියලයි අපි අහල තියෙන්නෙ.ඒ ආධ්‍යාත්මික දියුණුවෙන්. අනෙක් අතට, අද බටහිර දැනුම භාවිත කරල අභ්‍යවකාශයට යන එකෙයි, ඉස්සර මිනිස්සු ආධ්‍යාත්මික දියුණුවක් උපයෝගී කරගෙන අභ්‍යවකාශයේ සැරිසරපු එකෙයි ගුණාත්මකව සැලකිය යුතු වෙනසක් තියෙනව කියලයි මම නම් හිතන්නෙ.”මේ හුදෙක් ඉඳිකටු පැංචකුගේ මෝඩ කතාවක් කියා අපට නිහඬ විය නොහැක්කේ මේ පැංචාට පිටුපසින් මෙවැනි පට්ටපල් බොරු සාධාරණීකරණය කෙරෙන ලොකු තියරි ගොඩක් වත්පොතෙහිම ගොඩ නැ‍ඟෙමින් තිබීමය. ඒවා ගොඩ නඟන මහදැනමුත්තෝ ද බොහෝය.ඔවුන්ට අනුව ‘විද්‍යාව’ යනු බටහිර උපන්, බටහිර පෝෂණය වූ, යුදෙව් ක්‍රිස්තියානි ධර්මයන්හි දිගුවකි. එනිසා බටහිරටම සින්නකර ලියා දිය හැකි දෙයකි. ‘අපේ’ දෙයක් නොවේ. එනිසාම අප විසින් ප්‍රතික්ෂේප කළ යුතු දෙයකි. නිකම්ම පිළිකෙව් කළ යුතු දෙයක් නොවේ. දත කාගෙන, පොළොවේ අඩි හප්පා “එම්බල බටහිර ගැත්තනි ගනු කඩුව එනු සටනට” කියා රණ හඬ නඟා පිළිකෙව් කළ යුත්තකි.මේ මහදැනමුත්තන් බටහිර ශිෂ්ටාචාර ඇතිවෙමින් පවතින අවදියේ භාරතයේ නිර්මාණය වූ ශුන්‍යය පිළිබඳ සංකල්පය නොදන්නවා විය හැකිය. චීනයේ බිහිවූ දශම භාග, දියවැඩියා ප්‍රතිකාර, සූර්ය ලප නිරීක්ෂණය, මිහිමත වැවෙන පැළ නිරීක්ෂණයෙන් භූ සම්පත් නීර්ණය කිරීමේ ක්‍රමවේද ගැන ද අසා නැතුවා විය හැකිය.ඉස්ලාමයේ ස්වර්ණමය යුගයේදී (ක්‍රි. ව. 750 සිට 1258 වන තුරු) ලෝකයේ විද්‍යා කේන්ද්‍රය වූයේ අරාබිය බවත්, ඒ දැනුම් සම්භාරය විනාශ කළ ගින්න හා සතුරු උපද්‍රව ගැනත්, කොන්ස්තන්තිනෝපලය බිඳ වැ‍ටීමෙන් පසුව යුරෝපයට ගෙන යන ලද්දේ ඉතිරි වූ දැනුම කොටසක් බවත් යුරෝපයේ බුද්ධි ප්‍රබෝධයට මුල එසේ ගෙන යන ලද දැනුම බවත් අඩුම ගණනේ ඉතිහාසය විෂයය යටතේ වත් ඉගෙන නැතුවා විය හැකිය.විද්‍යාව යනු හුදෙක් බටහිර, නිරිතදිග, ගිනිකොණදිග ලෙස වෙන් කළ හැකි දෙයක් නොවන බවත්, හැම ශිෂ්ටාචාරයකින්ම පෝෂණය ලබා තනි විශ්වීය දැනුම් පද්ධතියක් සේ වැඩෙන්නක් බවත් තේරුම් ගන්ට තරම් බුද්ධියක් මොවුනට නැත්තේ පාසල් සමයේ පූර්ණ අධ්‍යාපනයක් නොලැබීමේ අභාග්‍යය නිසා නොවිය හැකි ද?මේ පුද්ගලයින්ම පතුරන තවත් පට්ට මිථ්‍යාවක් නම් විද්‍යාව යනු හුදෙක් ඉන්ද්‍රිය ඇසුරින් උකහා ගන්නා දැනුම මතම ගොඩනැගුණු ඒ නිසාම දරුණු සීමාවන් සහිත දැනුම් පද්ධතියක් ය යන්නය, මේ ගැන තම දිවියම විද්‍යාභිවර්ධනය පිණිස කැපකළ මහාචාර්ය කාලෝ ෆොන්සේකාගෙන් ඇසුවොත් ඔහු ඊට මෙසේ පිළිතුරු දෙනු ඇත්තේය: “ඔය මතය ඉතින් අලුත් දෙයක් නෙවෙයිනේ. ඒ එක්කම ඕක සම්පූර්ණයෙන්ම බොරුවකුත් නෙවෙයිනේ. නමුත් ඔතන තියෙන ගැටලුව අලුත් දේ ඇත්ත නොවීම හා ඇත්ත දේ අලුත් නොවීමයි.”විද්‍යාවේ ඉන්දීය ගෝචරමය ස්වභාවය පිළිබඳවත් විද්‍යාවේ ආධිපත්‍යය ගැනත් (වෙනත් අය අතර) රැඩිකල් මතයක් පළකළ පුද්ගලයකු වන්නේ මහාචාර්ය පෝල් කාල් ෆයාබන්ට් ය. (මේ නම මගේ පෙර ලිපියක ‘ෆෙයිආබන්ට්’ ලෙස ලිවීම නිවැරැදි විය යුතුයි.ෆයාබන්ට් යනු නිවැරදිම නොවතුදු මේ නමේ කිට්ටුම සිංහල ට්‍රාන්ස්ලිටරේෂණයයි.) ෆයාබන්ට්ගේ නිරීක්ෂණ අද වන විට කිසිම පළමු පෙළ විද්‍යාඥයකු විසින් පිළි නොගන්නා, හැත්තෑ ගණන් වලදීම ප්‍රතික්ෂේප වූ, විද්‍යාවට ද (අනෙකුත් බොහෝ දේ වලට සේම) දර්ශනයක් ඇති ය යන මිථ්‍යාව මත පදනම් වූ තියරියකි.තම ගමනේ මුඛ්‍ය සැතැපුම් කණුවක් වූ ‘අගේන්ස්ට් මෙතඩ්’ නම් ග්‍රන්ථය ඔහු පළ කරන්නේ 1975 දීය. ඥාන මීමංසා අරාජිකත්වය (එපිසෙටමොලොජිකල් ඇනාකිසම්) නම් දාර්ශනික ගුරුකුලය බිහි වන්නේ මේ හා සමාන්තරවය.අද අපේ වත්පොත් මහදැනමුත්තන් විසින් ලාංකීය සමාජය වෙත ප්‍රදානය කරනු ලබන්නේ ඥාන මීමංසා අරාජිකත්වය පිළිබඳ මේ පොතේ තෝරා ගත් අදහස් ගොන්නක දේශීයකරණය කළ පරිවර්තනයකි. (ඒ හැරුණු විට තෝමස් කූන්, කාල් පොපර් වැනි දාර්ශනිකයින්ගේ යම් යම් අදහස් ද ඊට අනුපාන වශයෙන් එක්ව ඇත.)මේ අණ්ඩර දෙමළය දේශීය පාඨකයින්ට ආකර්ෂණීය වනු පිණිස එයට දේශීයත්වයේ සළු පිළි අන්දවා “ගන්න අපිම හදපු අපේ දේ” ලේබලයක් ද ඇලවේ. හැබැයි පිට පොත්තට යටින් ඇත්තේ මීට දශක කිහිපයකට පෙර නිර්මාණය කළ මේ වන විට බටහිර බොහෝ දෙනාට අමතකව ගොස් ඇති දර්ශනයකි.(ඉඳහිට ‘නිව් සයන්ටිස්ට් සඟරාව පමණක් ඒ ගැන කතා කරනු දිටිමි.) ෆයාබන්ට් හෝ අගේන්ස්ට් මෙතඩ් ගැන නොදන්නා අපේ ලංකාවේ වත්පොත් ඉඳිකටු පැංචෝ මාර දර්ශනයක් ලක් පොළොවේ පහළ වෙලාය, එහි නිර්මාපකයා නොබෙල් සම්මානයෙන් පුද ලැබිය යුතු ය එකකෝලාහල කරමින් ද, මේ අදහස් තම තම නැණ පමණින් ඒ මේ අතට නවමින් ඒවාට තව තවත් හුළං ගසමින් ද අංගම්පොර ශිල්ප දක්වති.මානවයා දැනුම ලබා ගන්නේ ඉන්ද්‍රිය ඇසුරින් ලබා ගන්නා සංජානන වලින් පමණකි ය යන්න පට්ට පැරැණි අදහසකි. ගල් යුගයේදී හෝ දඩයම් යුගයේදී නම් මෙවැන්නක් සත්‍ය විය හැකිව තිබුණේ ය. බළන්ගොඩ මානවයාට තම ඉන්ද්‍රිය හැරුණු විට පරිසරය අධ්‍යයනය පිණිස මාලිමා කටුවක් වැනි මෙවලමක් හෝ නොවූයේය.එනිසාම ඔහු අතිශය ප්‍රාථමික වූ ජීවිතයක් ගත කරයි. ගොළු බෙල්ලන් ආහාරයට ගනියි. දහසක් දෙදහසක් කුඩා ගල් ලෙනක් බෙදාගෙන රාත්‍රියේ තර්ජනයක් වේය සිතිය හැකි විලෝපිතයකුට මර බියෙන් නිඳා නොනිඳා ගත කරති. මේ ‘පංචේන්ද්‍රියන්ගෙන්’ පමණක් දැනුම ලබා ගත් යුගයයි. (ඇත්තටම ‘පංචේන්ද්‍රියය’ යනු ආගමික සංකල්පයක් විනා විද්‍යාත්මක සංකල්පයක් නොවේ.විද්‍යාව මේ විෂයය සාකච්ඡා කරන්නේ ඉන්ද්‍රිය වශයෙන් නොව සංජානන හෙවත් මිනිසාට දැනිය හැකි දේ ඇසුරිනි. අර්ථ දක්වන ආකාරය අනුව මානවයාට සංජානන නවයක් හෝ විසිතුනක් හෝ වැඩි ගණනක් තිබිය හැකිය.)අද බොහෝ වෙනස්ය. අද විද්‍යාව යනු විශාල ලෙස ඉන්ද්‍රිය ගෝචර නොවන ආකාර වලින් ලබා ගන්නා ලද දැනුම. උදාහරණයක් ලෙස ආලෝක වර්ණාවලියේ අපට දර්ශනය වන්නේ සියයට එකකටත් අඩු කොටසක් ය අපි දනිමු.ඉතිරි සියයට අනූනවය අපට නොපෙනේ නම් අප එය පවතින බව දන්නේ කෙසේ ද? බල්ලන්, බළලුන්, පක්ෂීන්, මසුන්, මැස්සන් ආදි විවිධාකාරයේ ජීවීන් ලෝකය දකින අයුරු දක්වන වීඩියෝ ක්ලිප් රාශියක් යූ ටියුබ් හි වේ.ඒ මේ සතුන් විසින් පටිගත කළ ඒවා නොවේ. බල්ලකු, බළලකු නොවී අප උන් ලෝකය දකින ආකාරය දන්නේ කෙසේ ද? අප සතුව ඇති මෙවලම් වලින් උන්ගේ ඇස සිමියුලේට් කිරීමෙනි. මානවයා ඇතුළු ක්ෂීරපායීන් නින්දේ දී දකින සිහින උරගයින් අවදියෙන් සිටියදී දකින බැව් අපි දනිමු.උරගයින් නොවී අප එය දන්නේ කෙසේ ද? අපේ දැනුම ලබා ගැන්ම තව දුරටත් ඉන්ද්‍රියයන්ට සීමා වී නැති නිසාය. දැනුම ලබා ගැන්ම ඉන්ද්‍රියයන්ට සීමා වී නැති නිසා එසේ අප ලබන දැනුම වාස්තවිකය. එය ඉන්ද්‍රියයන්ගේ සීමාවන් ගෙන් මායිම් නොවන දැනුමකි. එසේම නිරීක්ෂකයාගෙන් ස්වායත්ත දැනුමකි.තවදුරටත් නිරීක්ෂකයා අපට වැදගත් නොවේ. එනිසා විද්‍යාව නිරීක්ෂකයාගේ සංස්කෘතිය මත රඳා පවත්නේ ය කියමන තවදුරටත් වලංගු එකක් නොවේ. විද්‍යාව එය බැහැර කරලයි. අද එය පවතින්නේ නම් ඒ විද්‍යාවේ නොව දර්ශනයේ කොටසක් ලෙසිනි. දර්ශනය තුළ යමක් තහවුරු කළ යුතු ය නියමයක් නැති නිසා තවදුරටත් ඒ පැවැත්මට ඉඩ ලැබී තියේ. නමුත් එය විද්‍යාත්මක සත්‍යයක් නොවේ.දර්ශනය යුගයෙක විද්‍යාවට පූර්වගාමී වූ බව ඇත්තෙකි. විද්‍යාවේ බොහෝ විෂය කොටස් ගොඩ නැ‍ඟෙන්නේ දර්ශනය පාදක කොට ගෙනය. එසේම දර්ශනය ලොව පුරා බටහිර හා පෙරදිග දෙකේම ප්‍රමුඛ විෂයය ධාරාවක් වූ බව ද ඇත්තෙකි.එහෙත් මේ එළඹෙමින් ඇත්තේ විද්‍යාව විසින් දර්ශනය දික්කසාද කෙරෙන, අනිවාර්යයෙන්ම එසේ කළ යුතු යුගයයි. තවදුරටත් දර්ශනයෙන් විද්‍යාවට ඵලක් නොවේ. රිචඩ් ඩෝකින්ස් නිර්භීතව ප්‍රකාශ කරන ලෙස නවයුගයේ දර්ශනයක් වේ නම් ඒ පරිණාමය පමණක්මයි. ඉතිරි සියලු දේ ගොඩ නැඟිය යුත්තේ පරිණාමය කේන්ද්‍ර කොට ගෙනය. බල්ලා වලිගය වනනු මිස වලිගය විසින් බල්ලා වැනිය යුතු නොවේ.ශිෂ්ට සමාජය ඕනෑම කෙනෙකුට තමන්ට රිසි දර්ශනයක් වන්දනය කරන්ට අවකාශ ලබා දෙන්නේය. එතකුදු වුව ශිෂ්ට සමාජය නොඉවසන්නේ සැබෑ තතු විකෘති කිරීමය. ෆේස්බුක් මහදැනමුත්තන් හා ඉඳිකටු පැංචන් විසින් අවබෝධ කොට ගත යුත්තේ එයයි.චානුක වත්තේගමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=af1410198</link>
    <topic>ජනතා සම්මානය ඇන්ජලෝ ට ?</topic>
    <author>නිශ්මං රණසිංහ</author>
    <content>ක්‍රිකට් ලෝකයේ අවධානය මේ මොහොතේ අයිසීසී ක්‍රිකට් සම්මාන දෙසට හැරී ඇත.මෙවර සම්මාන උලෙළ ශ්‍රී ලංකාවට ද අතිශයින් වැදගත් වේ යැයි සිතිය හැකිය.ඒ සම්මාන උළෙලේ වැඩිම අවධානයක් දිනා ගන්නා ජනතා සම්මානය වෙනුවෙන් ශ්‍රී ලංකා කණ්ඩායමේ නායක ඇන්ජලෝ මැතිව්ස් ගේ නම ද යෝජනා වී තිබෙන බැවිනි.පසුගිය සමයේ නායකයෙක් ලෙස ඉතා වගකීමෙන් ක්‍රියා කළ ‘ඇන්ජි’ නායකත්වය යනු සිය ක්‍රීඩා රටාවට අවහිරයක් නොව ආශිර්වාදයක් කර ගන්නා සීමිත ක්‍රීඩක පිරිස අතර ඉදිරියෙන්ම සිටින ක්‍රීඩකයෙකි.අභියෝගාත්මක දේ කළ හැකි ක්‍රීඩකයෙක් ලෙස සහ අභියෝග ඉදිරියේ නොසැලෙන ක්‍රීඩකයෙක් සේ සිය ක්‍රිකට් දිවියෙ මුල් අවස්ථාවන් හී දී ම පැහැදිළි කළ ඇන්ජලෝ මැතිව්ස්,වර්තමානය වන විට හොද තරග නිමා කරන්නෙක් ලෙස ලෝක ක්‍රිකට් ප්‍රජාව අතර ලබා තිබෙන ජනප්‍රියතාව ඉහළය.'ඇන්ජි’ යනු පිතිකරු භූමිකාවේදී ක්‍රීඩා පිටිය මැද සිටින තාක් කල් ප්‍රතිවාදීන්ගේ ජයග්‍රහණය පිළිබඳ විශ්වාසය දුරස් කරන ක්‍රීඩකයෙක් ලෙස පත් වී ඇති අතර ඒ නිසාම ප්‍රතිවාදීන් පීඩනයට ලක් කරන ක්‍රීඩකයෙක් ලෙස ඔහුට නිරන්තරයෙන් වැඩී පීඩනයක් එල්ල කරන්නට ප්‍රතිවාදීන් දරණ උත්සාහය තුළ වඩාත් යහපත් ප්‍රතිපල පෙන්වීම අපූරුය.පන්දු යවන්නකු,පිතිකරුවකු මෙන්ම පන්දු රකින්නකු ලෙස ද,නායකයෙක් ලෙස ද ඇන්ජලෝ පෙන් වූ දක්ෂතාවට අමතරව ක්‍රීඩාවේ ජීව ගුණය සුරකමින් සහ විචක්ෂණශීලීව සහ බුද්ධිමත්ව කටයුතු කිරීම මෙන්ම තීරණ ගැනීමේදී දැක් වූ එඩිතර භාවය ද ඔහු මෙම ජනතා සම්මානයට නිර්දේශ වීමට හේතු කාරක සැපයීය.උදාහරණයකට පන්දු යැවීමේ අංශයෙන් සචිත්‍ර සේනානායක කළ දවා ගැනීමේ කාර්යේදී එය සාධාරණය කිරීම වෙනුවෙන් නායකයෙක් ලෙස ඔහු ක්‍රියා කළ ආකාරය සහ එය ක්‍රීඩාශීලී ගුණය යටපත් නොවන ක්‍රියාවක් ලෙස ලෝකයට ඒත්තු ගැන්වීම පිණිස ක්‍රියා කළ ආකාරයද ක්‍රිකට් ප්‍රවීණයන්ගේ ගෞරවයට ලක් වීම දැක් විය හැකිය.ඒ නිසාම ශ්‍රී ලංකාව තරගයේ ජය පමණක් අපෙක්ෂාවෙන් කළ දවා ගැනීමක් වෙනුවට එය ක්‍රීඩාවේ ජීව ගුණය රැකීමට සහ අසාධාරණ ක්‍රීඩා රටාවකට එරෙහිව දැක් වූ ප්‍රතිචාරයක් බවට පත් කරන්නට ඇන්ජලෝ ගේ නායකත්වය සමත් වූ බව මෙහිදී සඳහන් කළ යුතුය.මීට වසර දහයකට ප්‍රථම 2004 දී අයිසීසී ක්‍රීඩක සම්මාන උලෙළ ඇරඹෙන විට ජනතා ප්‍රසාදය දිනූ ක්‍රීඩකයෙක් සදහා වූ සම්මානයක් නොවිණ.එය කරළියට ප්‍රවේශ වන්නේ 2010 දී ය.එම වසරේදී පළමු සම්මානයේ උරුමක්කාරයා වන්නට සචින් තෙන්දුල්කාර්ට හැකියාව ලැබිණ.2011 දී මෙන්ම 2012 දී ද මෙම සම්මානයේ උරුමක්කාරයා වන්නේ ශ්‍රී ලංකාවේ කුමාර් සංගක්කාරය.2013 දි එය ඉන්දීය නායක මහේන්ද්‍ර සිං දෝනිගේ අතට පත් විය.මෙම සම්මානයේ ඉතිහාසය ගත් විට එය උප මහද්වීපික ක්‍රීඩකයන්ගේ ආධිපත්‍යයට යටත් වී තිබෙන බව පැහැදිළිය.ඒ නිසාම මෙවර සම්මානයට ඉදිරිපත් වී සිටින ක්‍රීඩකයන් අතර ද ඇන්ජලෝ මැතිවිස් ට අයිසීසී ජනතා ක්‍රීඩක සම්මානය උරුම වීමට ඇති ඉඩ විශාල ය.මෙවර තේරී ඇති ක්‍රීඩකයන් අතර උපමහද්විපය නියෝජනය කරන ක්‍රීඩකයන් දෙදෙනෙක් සිටින අතර අනෙක් ක්‍රීඩකයා ඉන්දියාවේ බුවනේස් කුමාර් ය.ඇන්ජිලෝට වඩා දක්ෂතාව අතින් මෙන්ම අත්දැකීම් වලින් ප්‍රවීණත්වයෙන් අඩු ක්‍රීඩකයෙක් නිසා විශාල ප්‍රේක්ෂක සමූහයක් සිටින ආසියාතික රටවල මෙන්ම ඉන්දියාවේ ක්‍රිකට් ඇදහිලිකරුවන්ගේ ද වැඩි මනාපයක් ඇන්ජලෝට හිමි වනු ඇතැයි සිතිය හැකිය.මෙවර මේ සම්මානයට එංගලන්තය බිහි කළ සුපිරිතම ක්‍රීඩිකාව ලෙස කතා බහට ලක් වෙන චාලට් එඩ්වඩ්ස් ගේ නම ද ඇතුළත් වී තිබීම විශේෂ සිද්ධියක් වන අතර පස් දෙනකුගෙන් යුතු නාම යෝජනාවන්ගෙන් ඉතිරි ස්ථාන දෙක හිමි වී තිබෙන්නේ ඕස්ට්‍රේලියාවේ මිචෙල් ජොන්සන් ට සහ දකුණු අප්‍රිකාවේ ඩේන් ස්ටේන් ට ය.මේ අතරින් ඉකුත් වසරේ ‘වසරේ ක්‍රිඩකයා ලෙස සම්මානයට පාත්‍ර වූ මයිකල් ජොන්සන් ඇන්ජලෝ ට එරෙහිව හොඳ තරගයක් දීමට ඉඩ ඇත.නමුත් ආසියාවට මෙවැනි ජනතා ප්‍රසාදයක් දිනා ගැනීමේ දී ක්‍රිකට් ලෝකය තුළ ඇති ඉඩ-කඩ පුළුල් ය.ඒ විශාල ප්‍රේක්ෂක සංඛ්‍යාවක් සිටින්නේ ආසියාවේ බැවිනි.එසේම ක්‍රිකට් ආගමක් කොට අදහන සහ ක්‍රීඩකයන්ට දේව පිදුමන් පුදන ආසියාවේ ක්‍රිකට් ප්‍රේක්ෂකයෝ ද,පහසුවෙන් මේ සම්මානය ආසියාවෙන් පිටතට රැගෙන යාමට ඉඩ නොදෙන බව පැහැදිළිය.මේ සටහන තැබෙන මොහොතේ ශ්‍රී ලංකාවේ සංචාරය කරන කොදෙව් ‘ඒ කණ්ඩායම සමග පැමිණ සිටින ලෝක පූජිත විවියන් රිචඩ්ස් ද මාධ්‍යයට ප්‍රකාශ කර තිබුණේ මේ මොහොතේ පන්දු යවන්නන් ඝාතනය කරමින් අයිසීසී යේ සුදු ආධිපත්‍යය ලෝක කුසලාන තරගාවලියක් ආසන්නයේ හැසිරෙන ආකාරය මහත්මා ගුණයක් නොවන බව පැහැදිළි කරන ප්‍රකාශයකි.ඉරියව් වල වැරැදි සහගත බව ප්‍රකාශ කරමින් ආසියාවේ ක්‍රීඩකයන්ට එරෙහින යම් දඩයමක් ක්‍රියාත්මක වෙමින් තිබෙන බව රිචඩ්ස්ගේ ප්‍රකාශයේ යටි පෙළෙන් කරන පැහැදීම නිසා ආසියාව මේ මොහොතේ ජොන්සන් දෙස හෝ ස්ටේන් දෙස බලනු ඇතැයි සිතීම අපහසු අතර එහි දී,ඒ සම්බන්ධයෙන් හඩක් නැගූ නායකයෙක් ලෙස ඇන්ජිලෝ මැතිව්ස් විසින් කරන ලද සෘජු ප්‍රකාශන ද ආසියාතික ක්‍රිකට් ලෝලීන්ගේ අමන්දානන්දයට හේතු වූ බවට සැක නැත.කොළඹ ශාන්ත ජෝෂප් විද්‍යාලයෙන් ශ්‍රී ලංකාවට දායාද කළ සුපිරිතම ක්‍රිකට් තරුවක් බවට මේ වන විටත් ලාංකේය ක්‍රිකට් වංශ කතාවට එක් වී සිටින ඇන්ජලෝ මැතිව්ස් විශිෂ්ට ලාංකිකයෙක් ලෙස වැළඳ ගැනීමට කිසිදු අඩුවක් නැති රටේ අඩම්බරයට හේතු වන යහපත් පුරවැසියෙකි.නමුත් ඔහුගේ ජාතිය මෙන්ම ආගම ද පදනම් කර ගෙන ඇතැම් පිරිස් ඇන්ජලෝ නායකත්වයට නුසුදුසු බව කියන්නට ඔහු නායකත්වයට පත් මුල් අවධියේ දී උත්සාහ කරන බවක් දක්නට තිබිණ. ජාතියක් හෝ ආගමක් යනු සුදුසුකමක් නොව මිනිසකුගේ සංස්කෘතික උරුමයක් බව පසක් කළ ඇන්ජලෝ අද වන විට සියළුම ලාංකිකයන්ට ක්‍රිකට් ලෝකයේ ලාංකිකත්වය පිළිබඳව ආඩම්බරයෙන් කතා කරන්නට මාවතක් සැකසූ පුද්ගලයෙක් බවට පත් වී තිබීම පැසසුම් සහගතය.පුද්ගලයකු ඇගයීම් ලැබිය යුත්තේ,ගෞරවයට පාත්‍ර විය යුත්තේ ක්‍රියාවෙන් බව පැහැදිළි කරන බුදු දහමට අනුව ගත් විට ද ඇන්ජලෝ මැතිව්ස් විශිෂ්ටයෙක් බව පැහැදිළිය.සියළුම ලාංකිකයන් ඇන්ජලෝ ගේ නාම යෝජනාව පිළිබදව තෘප්තිමත් භාවයෙන් යුතුව කතා කළ යුතුව ඇත.විශේෂයෙන්ම ක්‍රීඩා පිටියේ ලංකාව දැඩි පසු බෑමක තිබෙන අවදියක නොවැටී නොසැලී විශේෂ ජයග්‍රහණ ගෙන එන ක්‍රිකට් ක්‍රීඩාව රටේ සමස්ත ක්‍රීඩාවට සැනසුම් සුසුමක් මුසු කරන අවස්ථාවක් ලෙස ඇන්ජලෝ ගේ මෙම තේරීම, තේරීමකින් නොනැවතී ජයග්‍රහණයකින් කෙළවර කිරීමට ආශිර්වාද කළ යුතුය.ෆේස් බුක්,ට්විටර් වැනි සමාජ වෙබ් අඩවි වලින් මෙන්ම අයිසීසී ආයතනය ආශ්‍රිත වෙබ් අඩවි වලින් ද මෙම ජයග්‍රහණය සදහා දායක වීමට ශ්‍රී ලාංකිකයන්ට ලැබී තිබෙන අවස්ථාව මග නොහැරිය යුතු එකකි.ශ්‍රී ලංකාවේ මෙන්ම උප මහද්වීපික ක්‍රිකට් ක්‍රිඩාවද,අන්තර්ජාතික ක්‍රිකට් ක්‍රීඩාවේ ආධිපත්‍යය ඇතුළේ සිර කර තබන්නට,ලෝක කුසලාන තරගාවලියේ ආසන්නයේ ක්‍රියාවලියක් දියත් වන බවට සැක කළ හැකි බවට විවියන් රිචඩ්ස් වැනි අති දැවැන්තයන් කරන ප්‍රකාශ හමුවේ කළාපයේ ක්‍රිකට් ක්‍රීඩාව වෙනුවෙන් ඇන්ජලෝ ගේ ජයග්‍රහණය මිල කළ නොහැකි තරමේ අගනා එකක් වනු ඇත.ඒ නිසාම ලංකාවේ පුංචි මිනිසුන්ට අන්තර්ජාතික ක්‍රිකට් ආධිපත්‍යයට එරෙහිව නැගෙන්නට ඇන්ජලෝ ගේ ජය විශාල හිනි පෙළක් වනු සැක නැත.බලය සියල්ල අසාධාරණ ලෙස පාලනය කරන්නට ලැබෙන යතුරක් බව සිතන අන්තර්ජාතික ක්‍රිකට් ආධිපත්‍යයට ලංකාවේ පුංචි මිනිසුන්ට කණේ පහරක් දෙන්නට ලැබෙන අවස්ථාවක් ලෙස ඇන්ජලෝ ගේ ජයග්‍රහණය හැදින්විය හැකිය.සිය කැමැත්ත ප්‍රකාශ කිරීම හරහා වැරදි සහ ගත ලෙස හැසිරෙන දැවැන්තයෙක් පෙරළා දැමීමට ලැබෙන අවස්ථාව සියල්ලෝම මේ මොහොතේ භාවිතයට ගත යුතු වන්නේය.ඇන්ජලෝ ජනතා ක්‍රීඩකයාට නිර්දේශ වීම තරම් ම මේ මොහොතේ අයිසීසී ක්‍රිකට් සම්මාන ඉතිහාසය 2004 සිට දිග හැරෙන විට අමතක නොකළම යුතු ලාංකිකයන් පිරිසක් ද සිටිති.ඒ අතරින් දෙවරක්ම ජනතා සම්මානයට පාත්‍ර වූ කුමාර් සංගක්කාර 2012 වසරේ දී එම සම්මානයට අමතරව වසරේ ක්‍රීඩකයා මෙන්ම වසරේ ටෙස්ට් ක්‍රීඩකයා ලෙස ද සම්මානනීය වීම විශේෂයෙන් සදහන් කළ යුතුය.පළමු වරට මෙහිදී ශ්‍රී ලංකාවට සම්මානයක් දිනා දෙන ක්‍රීඩකයා වන්නේ මහේල ජයවර්ධනය.ඒ 2006 දී ය.එවර ඔහු ලොව හොදම නායකයා ලෙස සම්මානනීය වන්නේය.ඉන් අනතුරුව 2008 දී ශ්‍රී ලංකාව වෙනුවෙන් අජන්ත මෙන්ඩිස් වසරේ නැඟී එන ක්‍රීඩකයාට හිමි සම්මානය දිනා ගනු ලබන අතර 2009 දි හොඳම 20 /20 ක්‍රීඩක සම්මානය තිලකරත්න ඩිල්ෂාන් ට හිමි වන්නේ ඔහු දැක් වූ දක්ෂතා මෙන්ම හදුන්වා දුන් ‘ඩිල්ස්කූප්’ පහර ද සැළකිල්ලට ගනිමින් ය.2011 දී ජනතා ක්‍රීඩක සම්මානයට අමතරව වසරේ හොදම එක් දින ක්‍රීඩක සම්මානය ද කුමාර් සංගක්කාරට හිමි වන අතර 2013 දී මහේල ජයවර්ධන ක්‍රීඩාවේ ජීව ගුණය සුරැකීම වෙනුවෙන් පිදෙන විශේෂ සම්මානයේ උරුමක්කාරයා බවට පත් වන්නේය.මීට අමතරව ‍2007 සහ 200 වසර වල ශ්‍රී ලංකාව ලොව හොඳම කණ්ඩායම ලෙස සම්මාන්‍යට පත් වී ඇති අතර කුමාර් ධර්මසේන 2012 දී ලොව හොඳම ක්‍රිකට් විනිසුරු ලෙස සම්මානනීය වීම ද විශේෂ සිදුවීමකි.තව ද මෙම සම්මානයන් සදහා නාම යෝජනා සළකා බලන නිර්දේශ කමිටුවට මේ වන විට ලාංකිකයන් තිදෙනෙක් ඇතුළත් වි ඇති අතර 2006 දී එම ගෞරවය අර්ජුන රණතුංග ට හිමි වන අතර,2008 දී එම අවස්ථාව හිමි වී ඇත්තේ සිදත් වෙත්තමුණිටය.වර්තමාන ශ්‍රී ලංකා පුහුණුකරු මාවන් අතපත්තු මෙම නිර්දේශ කමිටුවේ සාමාජිකයෙක් ලෙස පත් වන්නේ 2012 වසරේ දී ය.අර්ජුන ශ්‍රී ලංකාවට 1996 දී ලෝක කුසලානය දිනා දීමට මුල් වූ නායකයා වන අතර,පළමු ටෙස්ට් අර්ධ ශතකයේ හිමිකරු ද වන්නේය.සිදත් ශ්‍රී ලංකාව වෙනුවෙන් පළමු ටෙස්ට් ශතකය රැස් කළ ක්‍රීඩකයා වන්නේය.මේ තිදෙනාගේ තවත් විශේෂත්වයක් වන්නේ තිදෙනාම ශ්‍රී ලංකා ක්‍රිකට් කණ්ඩායමට ප්‍රවේශ වන්නේ කොළඹ ආනන්ද විද්‍යාලයෙන් වීම ය.නිශ්මං රණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=af1410199</link>
    <topic>ක්‍රිකට් ක්‍රීඩාවේ මහගෙදරට ගිනි තැබූ කෙවින් පීටර්සන්</topic>
    <author>ෆවුස් මොහොමඩ්</author>
    <content>මෑත ඉතිහාසයේ එංගලන්තයෙන් බිහිවූ විශිෂ්ටතම පිතිකරු ලෙස කලක් ගෞරවයට පාත්‍රව සිටි කෙවින් පීටර්සන් සිය තුන්වැනි ස්වයං චරිතාපදානය නිකුත් කරමින් අපකීර්තියටත්, එංගලන්ත ප්‍රජාවගේ බලවත් අප්‍රසාදයටත් ලක්ව සිටී.ක්‍රිකට් ක්‍රීඩාවේ මහගෙදරට ගිනි තැබූ කෙවින් පීටර්සන් හෙවත් කේපීගේ ‘KP – The Biography'පොත නිකුත් වූයේ ඊයේ පෙරේදාය. මේ වනවිට එය ලෝක ක්‍රිකට් කරළිය රත් කරමින් උණුසුම් මාතෘකාවක් බවට පත්වී තිබේ. එංගලන්ත ක්‍රිකට් ක්ෂේත්‍රයට කළු පැල්ලමක් එක් කරමින් සිය ජීවිත කතාව මගින් ඔහු එරට ක්‍රිකට් කණ්ඩායමත්, එහි ක්‍රීඩකයනුත් බිංදුවටම ඇද දමා ඇත.පිටු 324ක් පුරා ඔහු කියන ‍බොහෝ කතාන්තර ඔහුගේ සමකාලීන සගයන්ගේ හා එංගලන්ත ක්‍රිකට් බලධාරීන්ගේ නළල රැළි ගැන්වීමට තරම් සමත් එකකි.මීට පෙර සිය පළමු කෘතිය ලෙස 2007 දී Kevin Pietersen: Crossing the Boundary නමින් ද, දෙවැනි කෘතිය 2009දී Kevin Pietersen: Portrait of a Rebel නමින් ද නිකුත් කළ කේපී ඒ කෘතීන් තුලින් ලැබූ ඉමහත් කීර්තිය ඔහුගේ තුන්වැනි කෘතියෙන් විනාශ කරගෙන ඇතැයි ජාත්‍යන්තර ක්‍රිකට් විචාරකයන් පවසන තරමට පොත දරුණුය.කේපීගේ කෘතියට එරෙහිව එංගලන්තයේ හිටපු ක්‍රීඩකයන් මෙන්ම වත්මන් ජාතික කණ්ඩායමේ සිටින ඔහුගේ සගයන් ද, එංගලන්ත මාධ්‍යය ද ප්‍රහාර එල්ල කිරීමට පටන් ගත්තේ පොත නිකුත්වීමටත් පෙර සිටය. එහෙත් ක්‍රිකට් පිටියේ දැඩි හිතුවක්කාරයකු ලෙස නමක් දිනා සිටි කේපී ඉන් සැලුනේ නැත. දැන් ඔහු සිය ආන්දෝලනාත්මක කෘතියට සාධාරණත්වයක් ඉටු කිරීමේ වගකීම පාඨකයන්ට බාර දී තිබේ.එංගලන්තයේ ක්‍රිකට් ක්‍රීඩාව නිරුවත් කරමින් එරට ක්‍රීඩකයන් හා පාලකයන් දැඩි ලෙස විවේචනය කර ඇති කේපී එංගලන්ත ක්‍රීඩකයන්ගේ විවේකාගාරයේ සිදුවූ ඇතැම් සිදුවීම් ද මේ කෘතියට ඇතුලත් කර තිබේ.මේ වනවිට එක්දින හා 20x20 ක්‍රීඩාවෙන් සමුගෙන සිටින කේපී පසුගිය වසරේ ජාතික කණ්ඩායමෙන් නෙරපා දමන තුරුම ටෙස්ට් ක්‍රීඩාවේ නිරතවිය. ඔහු කණ්ඩායමෙන් නෙරපා දැමීමට ආසන්නතම හේතුව වූයේ කණ්ඩායමේ කළමනාකාරිත්වය හා නායකත්වය සමග ඇති කරගත් මත ගැටුමක් හේතුවෙනි.ඉන් නොනැවතුණු ඔහු සිය කණ්ඩායමේ සගයන්ගේ නොමනා හැසිරීම් සම්බන්ධව කළමනාකාරිත්වය හා නායකත්වය කටයුතු නොකිරීම ඉතා දරුණු ලෙස මාධ්‍ය මගින් විවේචනයට ලක් කළේය. එය ඔහුගේ ටෙස්ට් ක්‍රිකට් ජීවිතයට නැවතීමේ තිත වැටෙන්නට බලපෑ තීරණාත්මක සාධකය ද විය.ඊට අමතරව එංගලන්තය හා දකුණු අප්‍රිකාව සමග පැවැති ටෙස්ට් තරගමාලාව අතරතුර එංගලන්ත ක්‍රීඩකයන් සම්බන්ධව ඔහු දකුණු අප්‍රිකානු ක්‍රීඩකයන්ට යැවූ ජංගම දුරකතන පණිවිඩත් මේ නෙරපා හැරීමට බලපා තිබිණි. එහෙත් එංගලන්ත පිලේ දොරටුව තමාට නැවත කිසිදිනෙක විවර නොවන බව පිළිගැනීමට තමා තවමත් සූදානම් නොමැති බව ද ඔහු කියයි.2005 වසරේ දී සිම්බාබ්වේ පිළට එරෙහිව එක්දින තරග වරම් හා 2005 වසරේ දී ඔස්ට්‍රේලියාවට එරෙහිව ටෙස්ට් වරම් දිනාගත් කේපී 2008 වසරේ දී එංගලන්ත පිලේ නායකයා ලෙසත් කටයුතු කළේය.එහෙත් එය සීමා වූයේ ටෙස්ට් තරග තුනකට හා එක්දින තරග නවයකට පමණි.ඔහු සිය තනතුරෙන් ඉල්ලා අස්වූයේ එවකට සිටි පුහුණුකරු පීටර් මුවර්ස් සමග ඇතිකර ගත් ආරවුලක් නිසාය. එංගලන්ත ක්‍රිකට් පාලක මණ්ඩලය සමග ද ඔහුට තිබුණේ ඉතා නීරස සම්බන්ධතාවයකි. එදා සිට වරින් වර ජාතික පිලේ නායකත්වය හා කළමනාකාරීත්වය සමගත්, පුහුණුකරු සමගත් ඔහු ඇතිකර ගත් ගැටුම් අපමණය.ඔහු තම කෘතිය මගින් හිටපු පුහුණුකරු ඇන්ඩි ෆ්ලවර්, හිටපු නායක ඇන්ඩෘ ස්ට්‍රොස් ඇතුලුව සමකාලීන ක්‍රීඩකයන් රැසක් විවේචනයට ලක් කොට තිබේ. ඔහුගේ දරුනු විවේචනයට වැඩිපුරම ලක්වී ඇත්තේ ෆ්ලවර්ය.ඔහු ෆ්ලවර් හඳුන්වන්නේ හමුදා පුහුණුකරුවකු ලෙසය. තම කණ්ඩායමේ ක්‍රීඩකයන්ගේ හැකියාවන් වර්ධනය කිරීමට ඔහුගෙන් සත පහක ප්‍රයෝජනයක් නොලැබුණු බවත්, ඔහුට අවශ්‍යව තිබුණේ ඔහුගේ ඒකාධිකරයක් කණ්ඩායම තුල නිර්මාණය කිරීමට බවත් කේපී සිය කෘතියෙන් අනාවරණය කර තිබේ.නිරතුරුවම සතුටින් පිරී ගිය ක්‍රීඩකයන්ගේ විවේකාගාරයට ඇතුලුවන ෆ්ලවර් තත්පර කීපයකින් තම ක්‍රීඩකයන්ගේ සතුට ගිල දමන බව ද එහි සඳහන්ය. කේපීගේ දරුණු වි‍වේචනයට ලක්වූ අනිත් පුද්ගලයා වන්නේ එංගලන්ත ක්‍රිකට් ප්‍රධානී ජිල්ස් ක්ලාක්ය. ෂයිලොක් වර්ගයේ වෙළෙන්ඳකු ලෙස ක්ලාක් හඳුන්වන කේපී, ඔහු කෙටිකාලීන දේශපාලකයෙක් බව කියා සිටියි. කේපී සිය කෘතියෙන් ඇතැම් ක්‍රීඩකයන් හැඳින්වීමට අප්‍රසන්න යටි අරුතක් ඇති වදන් භාවිතා කොට තිබේ.කේපීගේ කෘතියේ එක්තරා පරිච්ඡේදයක් නම් කොට ඇත්තේ ‘මිත්‍රයෝ’ ලෙසය. එහි ඉන්දියාවේ හිටපු ක්‍රීඩක රාහුල් ඩ්‍රාවිඩ් ඔහුට විද්‍යයුත් තැපෑලෙන් එවනු ලැබූ පිටු දෙකක ලිපියක් පළ කොට තිබේ. එහි ඇත්තේ ආසියාතික දඟපන්දු යවන්නන්ට මුහුණදීමට අවශ්‍ය උපදෙස්ය.ඉන්දියා ප්‍රිමියර් ලීග් තරගාවලිය අතරතුර තමාට බොහෝ ජාත්‍යන්තර ක්‍රිකට් ක්‍රීඩකයන් සමග ඉතා සමීප සම්බන්ධතා ඇතිවූ බව ද මේ කෘතිය මගින් ඔහු අනාවරණය කර තිබේ. බො‍හෝ ඉංග්‍රීසි ක්‍රීඩකයන්ට එවැනි සම්බන්ධතා නොතිබූ බව ඔහු කියයි.කෙසේවෙතත් කේපීගේ කෘතිය සම්බන්ධව ජාත්‍යන්තර ක්‍රිකට් පිටියේ හිටපු ප්‍රවීනයන් රැසක් මේ වනවිට විවිධ ප්‍රකාශ නිකුත් කිරීමට පටන් ගෙන තිබේ. ඒ අතර නවසීලන්තයේ හිටපු නායක මාටින් ක්‍රෝ ගේ කෙටි එහෙත් අර්ථාන්විත ප්‍රකාශයට වැඩි අවධානයක් යොමුවී තිබේ. ඔහු කියා සිටියේ ‘මේ හාදයා තවම පරිණත වී නැතැ'යි කියාය.එංගලන්ත මවකට හා අප්‍රිකානු පියකුට දාව දකුණු අප්‍රිකාවේ උපත ලබා අවුරුදු කීපයක් එංගලන්ත පිල නියෝජනය කළ 34 හැවිරිදි කේපීගේ කෘතිය වැදගැම්මකට ඇති එකක් නොවේයැයි එංගලන්ත මාධ්‍ය පවසයි. එහෙත් නූතන එංගලන්ත ක්‍රිකට් ක්‍රීඩාවේ සහ එහි ක්‍රීඩකයන්ගේ එක්තරා අඳුරු පැතිකඩක් හෙළිදරවු වන මේ කෘතියේ සාර්ථක අසාර්ථකභාවය පිළිබඳ වැඩි දෙයක් පැවැසීමට තවම වේලාසන වැඩිය.ෆවුස් මොහොමඩ්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=af14101910</link>
    <topic>සුවැති ආර්තවහරණ සමයකින් රටට සවියක්</topic>
    <author>සටහනසාගරිකා දිසානායක ජයසිංහ</author>
    <content>ප්‍රසව හා නාරිවේදය පිළිබඳ විශේෂඥ වෛද්‍යහේමන්ත පෙරේරාආර්තවහරණය යනු කුමක්ද, එයට මුහුණ දිය යුත්තේ කෙසේද ආර්තවහරණයෙන් පසුවත් සුවපත් ඵලදායි තෘප්තිමත් දිවියක් ගත කරන්නේ කෙසේ ද යන කරුණු පිළිබඳව ප්‍රසව හා නාරිවේදය පිළිබඳ විශේෂඥ වෛද්‍ය ශ්‍රී ලංකා ආර්තවහරණ සංගමයේ ආරම්භක ලේකම් සහ 2011 - 12 වසරවල හිටපු සභාපති හේමන්ත පෙරේරා මහතා සමඟ කරන ලද සාකච්ඡාවක් ඇසුරින් මේ ලිපිය සැකැසිනි.ලෝක ආර්තවහරණ දිනය ඔක්තෝබර් මස 18 වැනි දිනට යෙදී තිබිණ. ශ්‍රී ලංකා ආර්තවහරණ සංගමය ආර්තවහරණය හා ඉන් පසු ජීවිතය ඵලදායීව ගත කරන ආකාරය පිළිබඳව කාන්තා‍වන් හා සමාජය දැනුවත් කිරීමේ වැඩසටහන් ‍මාලාවක් වසර පුරා දියත් කළේ ය.ඒ අතර සෞඛ්‍ය වෘත්තිකයින් සඳහා වූ අර්තවහරණ අත් පොත නිකුත් කිරීම, දඹුල්ල, වතුපිටිවල සහ මීගමුව රෝහල්වල සෞඛ්‍ය වෘත්තිකයන් දැනුවත් කිරීම, ගුවන් හමුදා සහ නාවුක හමුදා සේවක වනිතා ඒකක හරහා හමුදා කාන්තාවන් දැනුවත් කිරීම වතුකරයේ කාන්තාවන් සහ පවුල් සෞඛ්‍ය වෘත්තිකයන් දැනුවත් කිරීම හා වෛද්‍ය ශිෂ්‍යයන් දැනුවත් කිරීමේ වැඩසටහන් ප්‍රධාන තැනක් ගනී.‍ආර්තවහරණය (Menopause) යනු කාන්තා සිරුරේ ඇතිවන සාමාන්‍ය ජීවවිද්‍යාත්මක ක්‍රියාවලියකි. එක දිගටම මාස 12 ක් ඔසප් චක්‍රය නැවතුණු පසු ආර්තවහරණයට ලක්වූවා යැයි හැඳින්විය හැකි ය.ජීවිතයේ තුන්වන දශකයේ මැද භාගයේ පසුවන කාන්තාවන්ගේ ඩිම්බ කෝෂවල පිහිටි ඩිම්බ ප්‍රමාණයේ ශීඝ්‍ර අඩුවීමක් දක්නට ලැබේ. මෙහි ප්‍රතිඵලයක් ලෙස ඊස්ට්‍රජන් හෝමෝනයේ නිපදවීමේ අඩු වීමක් පෙන්නුම් කරයි.පූර්ව ආර්තවහරණ කාලය (Premenopause) ළඟාවන විට ඊස්ට්‍රජන් හෝමෝනයේ විශාල අඩුවීමක් පෙන්නුම් කරන අතර එහි ලක්ෂණ හා සංකූලතාවයන් මතු වීමට පටන් ගනී. කාන්තාවන්ගේ බොහොමයක් වැදගත් ඉන්ද්‍රියයන්ගේ ක්‍රියාකාරිත්වය ඊස්ට්‍රජන් හෝමෝන‍ය මත රඳා පවතින අතර හෝමෝනයේ ඌනතාවය නිසා ම බොහෝ රෝග ලක්ෂණ හා සංකූලතා මතුවේ.පොදුවේ ගත් කල ශ්‍රී ලාංකේය කාන්තාවන්ගේ ආර්තවහරණය සිදුවන්නේ වයස අවුරුදු 51 දී ය. කාන්තාවන්ගෙන් සියයට එකක් පමණ ප්‍රතිශතයක් වයස අවුරුදු 40 ට පෙර ආර්තවහරණයට පත්වේ.ඩිම්බ කෝෂ ඉතිරි කර ගර්භාෂය පමණක් ඉවත් කළ කාන්තාවන්ගේ ද ආර්තවය නවතින මුත් ඩිම්බ කෝෂ තවදුරටත් ක්‍රියාත්මක වන බැවින් ආර්තවහරණයට සම්බන්ධ සංකූලතා ඇති නොවේ.2025 වන විට ලංකාවේ වැඩිහිටි ජනගහනය සියයට විස්සකින් වැඩිවේ යැයි බලාපොරොත්තු වේ. රටේ ආර්ථික හා සමාජ තත්ත්වයේ දියුණුව නිසා කාන්තාවන්ගේ ආයු ‍අපේක්ෂාව අවුරුදු 78 ක් දක්වා වැඩි වී ඇත. එබැවින් කාන්තාවක් ඇයගේ ජීවිත කාලයෙන් 1/3 ක් ආර්තවහරණයෙන් පසු දිවි ගෙවයි.එනිසා ආර්තවහරණය සම්බන්ධ ගැටලු අනාගතයේදී අපට වැඩි වැඩියෙන් දැකිය හැකි වන අතර මෙය සෞඛ්‍ය පද්ධතියේ විශාල ගැටලුවක් බවට පත්වෙන ලකුණු දැකිය හැකි ය. පශ්චාත් ආර්තවහරණ සමය මනා ලෙස කළමනාකරණයෙන් වඩාත් සෞඛ්‍ය සම්පන්න කාන්තා සමාජයක් බිහිකර ගත හැකි අතර එමඟින් ශ්‍රී ලංකාවට ලැබිය හැකි සමාජයීය වාසිය අතිමහත් ය.ශ්‍රී ලංකා ආර්තවහරණ සංගමය 2000 වර්ෂයේ මාර්තු මාසයේදී වෛද්‍ය සහ වෛද්‍ය නොවන වෘත්තිකයින් කිහිප දෙනකු විසින් පිහිටුවන ලදී. සංගමයේ මූලික පමාර්ථය වනුයේ ශ්‍රී ලංකා කාන්තාව දැනුම අතින් සවිබල ගැන්වීමය.ඇතැම් රෝග ලක්ෂණ ආර්තවහරණය වීමට වසර ගණනාවකට පෙර ආරම්භ විය හැකි අතර ආර්තවහරණයෙන් පසු අවු. 2 - 5 දක්වා කාලයක් පවතී. මෙම කාන්තාවන්ගෙන් 70% කට වඩා පිරිසකට කුමන හෝ ආර්තවහරණ ලක්ෂණයක් ඇති වන නමුත් මින් වැඩි ප්‍රමාණයක් සඳහා ප්‍රතිකාර අවශ්‍ය නැත. ඔවුන්ගේ මානසික තත්ත්වය ගොඩනැඟීම හා ජීවන රටාව යහපත් ආකාරයට හැඩගැස්වීම පමණක් සෑහේ.රාත්‍රියේදී ඩහදිය දැමීම සහ පපුවේ ගැස්ම, නින්දට බාධා ඇති වීම, ආර්තව චක්‍රයේ අක්‍රමවත් බව සම වියළි බව සහ කැසීම, යෝනි මාර්ගය හැකිලීම, අස්ථි ඝණත්වය අඩුවීම, නොදැනී මුත්‍රා පිටවීම සහ මුත්‍රා ආසාදන ආර්තවහරණ සමයෙන් පසු ඇතිවන ප්‍රධාන සංකූලතා වේ. නින්දට බාධා ඇතිවීම, ගර්භාෂය හා යෝනි මාර්ගය පහත්වීම, ලිංගික සම්බන්ධතා පැවැත්වීමේ දී අපහසුතා හා වේදනාව, කඩිනමින් මුත්‍රා පිට කිරීමේ අවශ්‍යතාව කැස්ස හා කිවිසීමේ දී නොදැනුවත්වම මුත්‍රා පිටවීම, සන්ධිවල සහ කොන්දේ ඇතිවන තද ගතිය හා වේදනාව.හදිසියේ ඇතිවන අධික උණුසුම් භාවයක් ( පිච්චීගෙන යන) මුහුණෙන් පටන් ගෙන බෙල්ල, පපුව දක්වා පැතිර යාම ආර්තවහරණයේ දැකිය හැකි සුලබ ලක්ෂණයක් වේ. මෙය සාමාන්‍යයෙන් ආර්තවහරණයට පෙර ඇරඹී ආර්තවහරණයෙන් වසර කීපයක් යනතුරු පවතී‍. මෙම තත්ත්වය සමඟ රාත්‍රියේදී අධික ලෙස ඩහදිය දැමීම, පපුව වේගයෙන් ගැහෙනවා සේ දැනීම ද ඇතිවේ.අස්ථිවල ඝනත්වයේ අඩුවීම ආර්තවහරණයෙන් පසු ශීඝ්‍ර ලෙස සිදුවේ. ඔස්ටියෝපොරෝසිස් යනු අස්ථිවල හට ගන්නා රෝගයක් වන අතර එහිදී අස්ථි තුනී වේ. අස්ථිවල ශක්තිය අඩු වේ. අස්ථි බිඳීයා‍ම්වලට නැඹුරු වේ.විශේෂයෙන් ම උකුළු ඇටය සහ මැණික් කටුව මෙලෙස බිඳීයාම් වලට ලක්වේ. ශ්‍රී ලංකාවේ වයස අවුරුදු 50 ට වැඩි කාන්තාවන්ගෙන් 60% ක පමණ ප්‍රතිශතයක් ඔස්‍ටියෝපොරෝසිස් තත්ත්වයෙන් පෙළෙති.ආර්තවහරණය ප්‍රතිකාර කළ හැකි මානසික ගැටලු ඇතිවිය හැකි අවදියක් ලෙස කාන්තාවන් හඳුනාගත යුතුය. විශාදය ආර්තවහරණයේ දී සුලබ වන අතර ඒ සඳහා ඖෂධ හා මනෝචිකිත්සක ක්‍රම මඟින් ප්‍රතිකාර කළ හැකිය.වයස්ගත වීමත් සමඟ ලිංගික ගැටලු ඇතිවේ. තරුණ වයසේ දී ලිංගික ක්‍රියාකාරකම් හොඳින් තිබීම වැඩිහිටි වයසේ දී ලිංගික ප්‍රශ්න ඇතිවීම අඩු කරන අතර එක්කෙනෙකුගේ ලිංගික ගැටලුවලට හේතුව අනෙකාගේ ප්‍රශ්නයක් විය හැකිය.සමහර ගැටලු යුවළටම පොදු ප්‍රශ්න විය හැකිය. ශාරීරික සහ මානසික හේතු තිබේ. ආර්තවහරණය ලිංගික ක්‍රියාවලියට බලපායි. ලිංගික ගැටලු ‍ෙබාහෝවිට ඉදිරිපත් වන්නේ වෙනත් ස්වරූපවලිනි. මේ සඳහා වෛද්‍ය උපදෙස් ලබා ගැනීම වඩා සුදුසුය.බොහෝ කාන්තාවන්ගේ සරු භාවය වයස අවුරුදු 37න් පසු අඩුවේ. එය වයස අවුරුදු 40 දී 50%කින් අඩුවේ. කෙසේ වුවද ආර්තවහරණය වනතුරු ගර්භණීතාවයට පත්විය හැකිය.වයස්ගතවීම පවුල් සැලසුම් ක්‍රම භාවිතා නොකිරීමට හේතුවක් නොවේ. මෙම කාන්තාවන් හට ස්වාභාවික පවුල් සැලසුම් ක්‍රම අනුමත කරනු නොලැබේ. මක්නිසාද යත් ආර්තවහරණයට ආසන්න අවදියේ දී අක්‍රමවත් ඔසප් චක්‍රයක් ඇතිවීම හේතුවෙනි. වන්ධ්‍යාකරණ සැත්කම් භාවිතයේ සිට බාධක ක්‍රම දක්වා පුළුල් පරාසයක් තුළ උපත් පාලන ක්‍රම වයස්ගත කාන්තාවන්ට භාවිතා කළ හැකිය.මෙම වයස් කාණ්ඩයේ දී ඔසප් චක්‍රයේ අක්‍රමිකතා ඇතිවීම සුලබව දැකිය හැකි වුවත් අසාමාන්‍ය රුධිර වහනය වීම එනම් ලිංගික සම්බන්ධතාවකින් පසු, ආර්තව චක්‍ර අතර, ආර්තවහරණයෙන් පසු රුධිර වහනය වීම්වලදී වැඩිපුර පරීක්ෂණ කිරීම අත්‍යවශ්‍ය වේ.ආර්තවහරණය හෘද රෝග ඇතිවීමේ ප්‍රවණතාවය වැඩි කරන අතර ශරීරයට අවශ්‍ය කොලෙස්ටරෝල් වර්ගයක් වන HDL ‍ෙකාලෙස්ටරෝල් අඩු කරයි.ආර්තවහරණය සහ වයසට යෑම හෘදයාබාධ, තරබාරු බව, අස්ථි බිඳී යාම යනාදී විවිධ ආබාධ වලට හේතුවේ. නිවැරැදි ආහාර පුරුදු සහ ප්‍රමාණවත් ව්‍යායාම් තුළින් මෙවැනි තත්ත්වයන් ඇතිවීමේ අවදානම අඩුකර ගත හැකිය. ගැබ්ගෙල පිළිකා, ඩිම්බ කෝෂ ආශ්‍රිත පිළිකා, ගර්භාෂ බිත්තියේ ඇතිවන පිළිකා සහ පියයුරු පිළිකා මේ අතර වේ. මේ සියලු පිළිකා සඳහා අදාළ වෛද්‍ය පරීක්ෂණ කල් තියා සිදු කිරීමෙන් රෝග හඳුනාගත් විට රෝගය වළක්වා ගැනීමටත් සුවය ළඟා කරගැනීමටත් හැකිවෙයි.ආර්තවහරණයේදී මෞත්‍ර ලිංගික පද්ධතියේ ගැටලු ඇතිවිය හැකිය. මුත්‍රාශයේ ආසාදන, යෝනි මාර්ගයේ වියළීම සහ කලබලකාරී මුත්‍රාශය වැනි තත්ත්වයන්ට ඖෂධ ප්‍රතිකාර කළ හැකිය. ගර්භාෂය හා යෝනි මාර්ගය පහත්වීම සහ කහින විට මුත්‍රා පිටවීම සඳහා ශල්‍ය වෛද්‍ය ප්‍රතිකාර කරනු ලැබේ.මෙම රෝග ලක්ෂණ පහළ වූ සැණින් ප්‍රසව හා නාරිවේද වෛද්‍යවරයකු හමුවී වෛද්‍ය උපදෙස් ලබා ගත යුතුය. ශරීර බර අඩු කරගැනීම, නිවැරදි ආහාර පුරුදු, කායික ක්‍රියාකාරකම් සහ නිරෝගී මනසක් ඇති කරගැනීම පසු ආර්තවහරණයේ සිටිනා කාන්තාවකට යහපත් දිවියකට මඟ පාදයි.ආර්තවහරණය සම්බන්ධයෙන් ඔබට ඇතිවන ගැටලුවලට විසඳුම් ලබාදීමට හෝ වෛද්‍ය උපදෙස් සඳහා යොමු කිරීමටත්, සමාජය දැනුවත් කිරීම සඳහා අවශ්‍ය සම්පත් දායකයන් නොමිලේ සපයා දීමටත් ශ්‍රී ලංකා ආර්තවහරණ සංගමය සූදානම්ය. ඒ සඳහා වැඩි විස්තර 0112699211 යන දුරකථන අංකය ඇමැතීමෙන් හෝmenosoc.srilanka@gmail.com යන වෙබ් අඩවියට පිවිසීමෙන් හෝ ලබාගත හැකිය.සටහනසාගරිකා දිසානායක ජයසිංහඡායාරූපය - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=af14101911</link>
    <topic>ශ්‍රී ලංකාවේ මළ ගෙවල් මඟුල් ගෙවල් බවට පෙරළාගන්න වෙහෙසෙන්නේ ඇයි?</topic>
    <author>ගාල්ලේ දෙව්සිරි පී. හේවාවිදාන</author>
    <content>මෙයට මාස දෙක තුනකට පෙර ශ්‍රී ලංකාවෙන් ලැබුණු ඡායාරූපයකට මගේ ඇස ඇදී ගියේ තරමක් පුදුමයෙකිනි. එම පින්තූරයෙන් පෙන්නුම් කළේ ශ්‍රී ලංකාවේ මා දන්නා දෙතුන් දෙනකු කරට අත දා ගන්නා තරමේ කුළුපගකමින් ඉතාමත් විනෝදයෙන් හා සිනාමුසු මුහුණින් සතුටු සාමිචියේ යෙදෙන අවස්ථාවයි.කලකට පසු හමු වූ යාළුවන් පිරිසක් කොතැනකදී හෝ එකතු වී මෙහෙම ජොලියක් දැමීමේ වැරැද්ද මොකක්දැයි සමහරකු මගෙන් ප්‍රශ්න කරන්නට බැරි නැත. නමුත් මේ “හලෝ මචං” කියාගන්නා තරමේ සුහදතාවක් බේරෙමින් තිබුණු මේ අවස්ථාව ඡායාරූප ගත කර තිබුණේ මළ ගෙදරකදී වීම එහි මට දැනුණ අමුත්තයි.මෙයට අවුරුදු හතළිහකට හෝ පනහකට පෙර ශ්‍රී ලංකාවේ මළ ගෙදරකදී කිසිවකු සිනාවෙනවා තියා උස් හඬින් කථා කළේවත් නැත. එකල අවමංගල ගෙවල් තුළ තිබුණේ පුදුමාකාර නිහඬතාවකි. ශෝකාත්මක පරිසරයකි.එදා ගේ මැද සාලේ තබා තිබෙන මියගිය නෑයාට නැතිනම් මිත්‍රයාගේ දේහයට හිස නමා ගෞරව කොට, ඔහුගේ දුකින් තැවෙන බිරිය හෝ දරුවන් සමග වචන දෙක තුනක් කථාකොට ඉස්සරහ කාමරේ නැතිනම් මිදුලේ ඇති මඩුවේ වාඩිවෙන අමුත්තා තමන්ගේ යාබද අසුනේ සිටින පුද්ගලයා සමඟ කථා කළේ ඇහෙන නොඇහෙන තරමට හෙමිනි.එදා මළ ගෙදරට එන මිතුරන් නෑයින් ඔක්කොම මළ ගෙදර හා පාර සැරසිලි කිරීමට, ගොක් අතු කැපීමට, නැතිනම් සුසාන වළ හැරීමට, දර සෑය බැඳීමට හෝ ඉවුම් පිහුම් කටයුතුවලට පුළු පුළුවන් අන්දමට තම ශ්‍රමය කැප කළෝය. ඔවුන් සැම දෙනාම පවුලේ ශෝකය සම සේ බෙදා ගත්හ. එදා අවමංගල ගෙවල් කාගේවත් දේශපාලන රැස්වීමක් හෝ මිතුරු හමුවක් හෝ විනෝද වටයක් නොවීය.එහෙත් අවුරුදු හතළිහකට පනහකට පසු මළ ගෙදරත්, අවමංගල කටයුතු හා චාරිත්‍රත් පරිණාමය මෙන්ම විශාල වෙනසකට පත් වී ඇත. තනිකරම ආගමික කටයුත්තක් වූ සාංඝික දානය ද විනෝද සාගරයක් බවට පෙරළුණේ මෙයට දශක දෙක තුනකට පෙරය. දැන් මළ ගෙදරත් කලකට පසුව නෑ හිත මිතුරන් හමු වී කා බී ජොලි කරන ඉල ඇදෙන විහිළු කථා කියමින් සම්පප්‍රලාපයේ යෙදෙන පුංචි පහේ වෙඩිං පාටි එකක් බවට හැරී නැතැයි ඔබට කිව හැකි ද?අපි පුංචි කාලයේ මියගිය තැනැත්තාට අවසන් ගෞරවය දැක්වීමට පමණක් කැප වී තිබු මළ ගෙවල් මේ කලියුග කාලේ මියගිය තැනැත්තාගේ දූ දරුවන් බෑනලා ලේලිලා තමන්ගේ මහන්තත්ත්වය රටට ලොකුවට පෙන්වන අශෝභන තරගයක් බවට පත් ව තිබේ.මේ සමාජ විපර්යාසය හොඳ දෙයක් ද පිරිහීමක්දැයි ලංකාවෙන් පිට සිටින මට නිගමනය කළ නොහැක. එහෙත් මා මුලින් සඳහන් කළ පිරිස ද එදා මළ ගෙදරකදී විනෝදකාමී ලෙස හැසිරුණේ ඔවුන් ද මේ විපර්යාසයේ කොටස්කරුවන් වී ඇති නිසාය.එසේ ජොලි කිරීම අද සමාජය හැඩ ගැසී ඇති අන්දම අනුව වරදක් යයි කිසිවකුට නොපෙනෙන නිසාය. අද ශ්‍රී ලංකාවේ මළ ගෙදරකට යන බොහෝ අය මියගිය තැනැත්තාගේ නෑයෝ නොවෙති. ඔවුන් මියගිය තැනැත්තාගේ දූ පුතුන් හෝ බෑනලාගේ මිතුරන් විය හැකිය.එසේ නැතිනම් ඔවුන්ට අයිති සමාගම්වල සේවක පිරිස් විය හැකිය. මෙවැනි මළ ගෙදරකට එන ආගන්තුකයන්ට මේ මියගිය පුද්ගලයාගේ මරණය ගැන කිසිම දුකක් ඇති නොවීම ස්වාභාවිකය. මෙයින් බොහෝ දෙනා මළ ගෙදරකට යන්නේ “අපිත් ආවා” කියා ලකුණු දමාගන්නත් තමාගේ මිතුරා හෝ හාම්පුතාගේ හිත දිනාගන්නට විනා වෙන කිසිවකට නොවේ.නමුත් මේ හැමදෙනාම දේහය ළඟට යන්නේ හදිසියේ මුහුණට ආරූඪ කරගන්නා බලවත් දුකකිනි. පවුලේ ඥාතීන්ට ආචාර කොට තමන්ගේ මිතුරා නැතිනම් “කොම්පැණියේ” ලොක්කාගේ අත අල්ලාගෙන තමන්ගේ හදවතේ කොතනකවත් නැති හෘදයාංගම ශෝකයක් ඔහුට පිරිනමන්නේ අඬන්න ‍ඔන්න මෙන්න කියා සිටින ගානටය.දැන් වැඩේ හරිය. මරණයට තමන් ආ බව මිතුරා හෝ තමන්ගේ ලොක්කා දනී. ඉන්පසු ඔහු සාලයෙන් පිට වී ඉස්තෝප්පුවෙන් බැස යන්නේ අමුත්තන් වෙනුවෙන් ගොඩනඟා ඇති කුඩාරම යටටය. මෙපමණ වේලාවක් ආයාසයෙන් මුහුණේ ආරූඪ කරගෙන තිබූ ශෝකභරිත භාවය එක පාරටම නැති වෙයි. ඈත කොනක වාඩි වී බර කයිවාරුවක යෙදෙන තම පරණ මිතුරන් පිරිස “හලෝ මචං වරෙං වරෙං උඹ දැක්ක කාලයක්” කියමින් ඔහුව ළඟ පුටුවකට ඇද ගනිති. ඉන්පසු ඉතින් පැය ගාණක් තිස්සේ සිසිල් බීම බොමින් අල්ලාප සල්ලාපයේ යෙදෙමින් පරණ විනෝද කථා කියමින් කොක් හඬ තළමින් මළ ගෙදර මඟුල් පාටියක් කරමින් ඔවුහු ජොලි කරති.මේ අස්සේ තවත් අමුත්තන් පිරිසක් ඉතාමත් දුක්මුසු මුහුණුවලින් යුතුව ඉස්තෝප්පුවෙන් පෝලිමේ ගේ ඇතුළට යති. මේ අමුත්තෝ ද දේහයට ඔළුව නමා විනාඩි දෙක තුනකින් කුඩාරමට එන්නේ දේහය ඔසවන තුරු බයිලා ගහමින් විනෝද වීමටය. මොහොතකට කලින් සාලයේදී ඔවුන්ගේ මුහුණේ තිබු දැඩි ශෝකය දැන් කොහෙන් ගියා ද කියා නැත.ශ්‍රී ලංකාවේ බොහෝ මළ ගෙවල්වල අද සිදුවන්නේ මෙය නොවේයයි කිසිවකුට කිව හැකි ද? ලංකාවේ කෙනෙක් මියගිය විට පවුලේ දූ දරුවන් හා ළඟ නෑයින් තම ලොකුකම් රටට පෙන්වීම ආරම්භ කරන්නේ පත්තරේ පළ කරන අවමංගල දැන්වීමෙන්ය. මෙයට කලකට පෙර ලංකාවේ පුවත්පතක පළ වූ මරණ දැන්වීම අවසන් කොට තිබුණේ මෙසේ ය.“කොළඹ අහවල් සමූහ ව්‍යාපාරයේ අධිපති, අහවල් සමාජ සුබසාධක සංගමයේ ක්‍රියාකාරී කළමනාකාර, අහවල් පාසලේ ආදි ශිෂ්‍ය සංගමයේ සභාපති, ප්‍රසිද්ධ සමාජ සේවක දේශබන්ධු අහවල් මැතිතුමාගේ ආදරණීය මෑණියන් වූ අහවල් උපාසිකාව අභාවප්‍රාප්ත විය” පුතාගේ පට්ටම් ඔක්කොම පළවී තිබූ මරණ දැන්වීමේ ඉඩ තිබුණේ අම්මාගේ නම සඳහන් කිරීමට පමණි.පවුලේ දූ දරුවන් බෑනලා තමන්ගේ ලොකු නෑකම් පුහු අටෝප රටට පෙන්වන්නට යොදා ගන්නේ අම්මාගේ නැතිනම් තාත්තාගේ මළ ගෙදරයි. කලකට පෙර නුවර පැත්තේ මළ ගෙදරක් විය. මේ නිවෙසේ බාල දියණිය විවාහ වී සිටියේ ප්‍රසිද්ධ වෛද්‍යවරයෙක් සමඟය. ඊළඟ දියණියගේ ස්වාමිපුරුෂයා රජයේ ස්ථිර ලේකම්වරයෙකි. තාත්තාගේ අවමඟුල දා මේ අක්කා - නගෝ දෙන්නා අතර තම තමන්ගේ සැමියන්ගේ ලොකුකම් පෙන්වීමට සීතල යුද්ධයක් තිබුණි.අවමගුල් ගෙදරට එන පුංචි දුවගේ සැමියා නිසා පළාතේ වෛද්‍යවරුන් දෙතුන් දෙනකු පැමිණි විට අනෙක් දුව තම ස්ථිර ලේකම් සැමියාගේ යහළු රජයේ නිලධාරීන් පිරිසකට ටෙලිෆෝන් මඟින් මරණය දන්වා ඔවුන්ටත් එන්ට කීවාය.එවිට දොස්තරගේ නෝනා කළේ කොළඹ සිටින ශල්‍ය වෛද්‍යවරුන්ට ද මරණය දැන්වීමයි. එවිට අක්කා තම සැමියාට බල කරමින් කියා සිටියේ මළ ගෙදරට නුවර දිසාපති තුමා (දිස්ත්‍රික් ලේකම්) පමණක් නොව අවට පළාත්වල දිසාපතිවරු ද කෙසේ හෝ ගෙන්විය යුතු බවය. මොවුන් දෙදෙනාට අවශ්‍ය වූයේ අම්මාට හරි ලෙස බුහුමන් දැක්වීම නොව තම සැමියන් දෙන්නාගේ ලොකු කම් රටට පෙන්වීමය.දකුණු පළාතේ ප්‍රභුවරියකගේ මළ ගෙදරක සිදු වූ අපූරු කථාන්තරයක් මිතුරකු මට ළඟදී ලියා එව්වේය. මේ ප්‍රභුවරියගේ අවමංගලයට ඕස්ට්‍රේලියාවේ සිට ආ බාල දියණිය ගෙදරට ගොඩ වැදුණේ පඩි පෙළේ සිටම මරළතෝනි දෙමින්ය. බලා සිටියවුන් කම්පා කරමින් දේහය ළඟ විනාඩි පහක් විතර විලාප දුන් ඇය ඉන් පසුව ඇතුළු කාමරයකට ඇතුළු වුණේ කඳුළු පිහ දමමිනි.ඉන්පසු මේ අපූරු රඟපෑම අතහැර දැමු ඇය තම පැරැණි මිතුරු මිතුරියන් සමඟ ආගිය කථා ආවර්ජනය කරමින් කොක් හඬ තළමින් විනෝද වන්නට වූවාය. නැවතත් පළාතේ මහ ඇමැතිවරයා හෝ පාර්ලිමේන්තු මන්ත්‍රීවරයා අම්මාට අවසන් බුහුමන් දැක්වීමට පැමිණි විට ඇය නැවතත් විලාප නඟමින් කාමරයෙන් එළියට පැමිණ ඔවුන් සමඟ කථා කළේ පුදුමාකාර දුකකිනි.නමුත් ප්‍රභුන් ආපසු ගිය සැණෙන් නැවතත් කාමරයට වැදුණ ඇය තම මිතුරියන් සමඟ ඕස්ට්‍රේලියාවේ අසිරිය හා තමන්ගේ ලොකුකම් කථා කරමින් ඇති තරම් ප්‍රීති වූවාය. තවත් ඇමැතිවරයකු මළ ගෙදරට ආ බව සැලවූ වහාම ඇය නැවතත් හඬමින් එළියට ආවාය. ලෝකෙට පෙනෙන්ට පමණක් හඬන මෙවැනි අය අද ලංකාවේ ඕනෑම මළ ගෙදරකදී දැකගත හැකියයි මගේ මිතුරා ලිපියෙන් මට කියා සිටියේ මේ කලියුග කාලේ මළ ගෙවල් ගැන ඇති වූ සංවේගයෙනි.පසුගිය දා ගාල්ල පැත්තේ මළ ගෙදරක සියලුම කටයුතු සිදුවූයේ දියණියගේ සැමියාගේ ලොකුකම රටට පෙන්වන්නටලු. රජයේ ඉහළම දෙපාර්තමේන්තුවක ප්‍රධානියකු වූ තම සැමියාගේ මහන්තත්ත්වය පෙන්නුම් කිරීමට ඇය තාත්තාගේ මළ ගෙදර යොදා ගත්තාය.කොළඹ දෙපාර්තමේන්තුවේ පුංචි සේවකයාගේ සිට ලොකුම නිලධාරියා මළ ගෙදරට ගෙන්වා ගත් ඇය ඔවුනට කුකුළු මස්, මාළු, කිරි පැණි සහිත මඟුල් ගෙදරක මෙන් ආහාරපාන පිළියෙල කොට තිබු වෙනමම කෑම මේසයකින් සත්කාර කළාය.ඔෆිස් එකේ හැමෝම බඩ කට පිරෙන තෙක් කා බී ලොක්කාට පින් දෙමින් යන්නට ගියහ. මියගිය තැනැත්තාගේ නමවත් ඔවුන් දැන සිටියාදැයි සැකය. තාත්තාගේ ගමේ සිට ඔහුට අන්තිම ගෞරවය දක්වන්නට පැමිණි සිටි දුප්පත් නෑයින්ට මේ මඟුල් මේසය පැත්තට යාමටවත් දුවගෙන් අවසර නොවීය.දුප්පත් නෑයින් පිළිකන්නේ මඩුවක බතුයි පරිප්පුයි කද්දී මේ දියණිය සැමියාගේ ලොකු ලොක්කන් සමඟ කාමරයේ කා බී ජොලි කළාය. මේ අපූරු මළ ගෙදර අඩුවකට තිබුණේ සිංදු කීම හා බයිලා නැටීම පමණක් යයි මිතුරා ලියා තිබුණේ කනගාටුවෙනි. අනේ අපේ රටේ අවමංගල සංස්කෘතියට ගිය කල!එංගලන්තයේ මළ ගෙදරකදී ආදාහනාගාරයේ වැඩ කටයුතු ඉවර වූ පසු සියලුම නෑ හිත මිතුරන් ළඟම ඇති පබ්ලික් හවුස් (Public House) නමැති බොජුන් හලට එක්වී මියගිය අයගේ ජීවිතය ගැන කථා කරමින් ප්‍රීති වෙති. ආහාරපාන ගනිමින් වයින් බොමින් විනෝද වෙති. එය නිතැතින්ම පවුලේ හිත මිතුරන් කලකට පසු හමු වී ජොලියක් දමන ප්‍රීති සම්භාෂණයක් බවට පත් වෙයි. මේ රටේ සංස්කෘතිය අනුව එය සාමාන්‍ය දෙයකි.සමහර විට මා කලින් සඳහන් කළ දියණිය ඕස්ට්‍රේලියාවේ සිට පැමිණ මවගේ මළ ගෙදරදී විනෝද වූයේත්, තවත් දියණියක් තමන්ගේ පියාගේ මළ ගෙදරදී ලොකු ලොක්කන්ට මහා මඟුල් මේසයක් ඇරියේත් ශ්‍රී ලංකාවේ අවමගුල් නිවාසත් දැන් බටහිර මළ ගෙවල් මෙන්ම ජොලි කරන තැන් බවට පත් වී ඇති නිසා නොවේ ද?එදා සිංහල අවමගුල් ගෙදරක දකින්ට ලැබුණු නිහඬතාව ශෝකී භාවය අද ශ්‍රී ලංකාවේ මළ ගෙවල්වල දකින්නට නැත. හේවිසි මළබෙර දැන් මළ ගෙදරකින් ඇසෙන්නේ ඉතා කලාතුරකිනි. ගමේ වැඩිහිටියකු දෙන්නකු මළ සිරුර ළඟ තනි රකිද්දී නෑ හිත මිතුරන් සියලු දෙනා රස ආහාර ගනිමින් මත්පැන් බොමින් ජොලි දමන තරමට ශ්‍රී ලංකාවේ සදාචාරය අද වෙනස් වී ඇත.කෙමෙන් කෙමෙන් වැනසී යන අපේ සංස්කෘතිය දෙස බලන කල මියගිය තැනැත්තා ගැන කඳුළු සලනවා වෙනුවට නෑ හිත මිතුරන් සියල්ලෝම සාලයට වී දේහය ඉදිරිපිට ඩිස්කෝ ඩාන්ස් නටන දිනය වැඩි ඈතක නොවේයැයි මට සිතේ.ගාල්ලේ දෙව්සිරි පී. හේවාවිදානලන්ඩන් නුවර සිට විමසයිdevsiri@Hotmali.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=af14101912</link>
    <topic>යමන් කළුවෙ ගෙදර යන්ඩ</topic>
    <author>කසුරි</author>
    <content>සෑහෙන කාලෙක ඉඳල මසිතෙහි තිබුණු එක්තරා ආකල්පයක් කොයිතරම් වැරදිද කියල අවබෝධ වෙන සිද්ධියක් පසුගිය දවසක සිදුවුණා. ඒක වුණේ ජයසේන බුත්පිටිය මහත්තයාගේ “පාර්වතීගේ දරුවෝ” නමැති යොවුන් නවකතාව එළිදැක්වුණු උත්සවයේදී. එදා මටත් පොඩි අදහස් දැක්වීමක් තිබුණා. මොකක් හරි හේතුවක් උඩ පහත සඳහන් ප්‍රකාශය මගෙන් පිටවුණා.“මියගියාට පස්සෙ මිනිස්සුන්ගෙ ශරීරයට කිසිම වටිනාකමක් නැහැ. කොටියෙක් මැරුණොත් උගෙ හමට, දත්වලට තියෙන්නෙ පුදුම ඉල්ලුමක්. කොටි හමට පුළුන් පුරෝල හදල සල්ලිකාරයො තමන්ගෙ ගේ මැද්දෙ තියාගන්නෙ හරිම උජාරුවෙන්.ඒ හම හින්ද ඒ ගෙදරටත් ඒ ගෙදර හිමිකාරයටත් ලැබෙන්නේ අතිරේක පෞරුෂයක්. ඇතෙක් ම‍ැරෙනකල් බලාගෙන ඉන්නෙ දළ දෙක ගලවගන්ඩ. මැරෙනකල් බලාගෙන ඉන්ඩ බැරි මිනිස්සු උන් මරල දළ දෙක ගලවගෙන ගිය අවස්ථා ගැන අපි ඕනතරම් අහල තියෙනවා.හරකෙකුගෙ හම බෙර නැත්නම් තාල භාණ්ඩ හදන්ඩ ගන්නවා. කිඹුල් හමට විතරක් නෙමෙයි පිඹුරු හමටත් තියෙන්නෙ විශාල ඉල්ලුමක්. මොනරගෙ, මොනර පිහාටුවක් වුණත් වටිනවා. අලියෙකුගේ වලිගයේ කෙන්දක් ගන්ඩ වලි‍ෙග පිටින්ම කපාගෙන ගිය මිනිස්සුත් අපේ මේ සිරිලංකාවෙ ඉන්නවා. ඒත් මිනිස්සු මැරුණට පස්සෙ වළදාලා.. එක්කො පුච්චලම දාලා ඉවරයක් කරනවා මිසක මැරිච්ච මිනිහෙකුගෙ ගන්ඩ දෙයක් නෑ.. කිසිම ඉල්ලුමක් නෑ..”මේ අදහස් මසිතෙහි තැන්පත් වෙලා තිබුණේ එක්තරා බණක් ඇහුවට පස්සෙ කියල මතකයි. ඒත් ඒ හාමුදුරුවො කවුද? කොයි කාලෙද කියල මට මතකක් නෑ... ළමා කාලයේදී බව නම් මතකයි. එදා ඉඳල මේ ආකල්පය මසිතෙහි තැන්පත් වෙලා තිබිල තමයි එදා වචන වෙලා පිටවුණේ.මගෙ අදහස් දැක්වීම ගැන මුලසුනේ හිටපු මහාචාර්ය ආරියපාල පෙරේරා දැක්වූයේ මෙන්න මේ වගෙ අදහසක්.“කසුරි මහත්තය එහෙම කිව්වට මගෙ ළඟ නම් තියෙන්නෙ වෙනම අදහසක්. ජීවත්වෙලා ඉන්න කාලෙ විතරක් නෙමෙයි මිය ගියාට පස්සෙත් වැඩිම වටිනාකමක් තියෙන්නෙ මනුෂ්‍යයාට. අක්ෂිදාන සංගමයේ සභාපතිවරයා හැටියට මං ඒක හොඳටම දන්නවා.නිතර නිතර දිනපතාම ‍වාගේ ඒක මම අත්විඳිනවා. මිය ගිය අය ප්‍රදානය කළ ඇස්වලින් කීදාහක් ලෝකය දිහා බලනවද... මිය ගිහින් පැය 4ක් ඇතුළත ගත්තොත් ඒ ඇස් දෙකින් දෙන්නෙකුට පෙනීම ලබා දෙන්ඩ පුළුවන්. බලන්ඩ මොනතරම් වටිනවද කියල.ඇස් විතරක් නෙමෙයි දැන් දණහිස් පොල්කටුව වගේ කොටසුත් ගන්නවා.” ආරියපාල පෙරේරා මහාචාර්යතුමා හරි අගේට පැහැදිලි කළා මිනිස්සුන්ගෙ ශාරීරික වටිනාකම. ඇත්ත තමයි ජීවත්ව සිටියදීත් සමහර කොටස් ප්‍රදානය කරනවා. වකුගඩු වගේ දේවල්.අනිත් එක ලේ දන්දීම. සිතන්න සිතන්න මසිත ඒ වගෙ නව ආකල්පවලින් පිරෙන්ඩ පටන්ගත්තා. කොච්චර පිරුණද කිව්වොත් වකුගඩු ගන්න මිනිස්සු කුඩා දරුවො මරණවා කියන සිතිවිලිත් එන්ඩ පටන් ගත්තා. වකුගඩු බිස්නස් එක විශාල ලාභයක් උපදවිය හැකි එකක්.ඒ වගේම තමයි ගර්භාෂ කුලියට දීම. දරුවන් ‍නැති විවාහකයින් මේ වගෙ ගර්භාෂ කීයක් කුලියට ගන්නවද? ඉන්දියාවේ මේ බිස්නස් එක සරුවට කරනවා. දැන් ඒක විදේශ විනිමය උපදවන ලොකු බිස්නස් එකක් වෙලා. එහෙම බැලුවොත් සත්තුන්ගෙන් ඇති වැඩක්ම නැතිතරම්. අපට කොටි ඇසකින් ලෝකය බලන්ඩ බෑ... ඇතෙකුගෙ වකුගඩුවකින් අපට ඇති වැඩක් නෑ.. හරකෙකුගෙ ලේ වලින් අපට ප්‍ර‍යෝජනයක් නෑ...“හැබැයි හරක් මොළවලින් නම් වැඩක් තියෙනවා. ඒක හින්ද වෙන්ඩ ඇති සමහර මිනිස්සු තමන්ගෙ මනුස්ස මොළ ඉවත් කරල හරක් මොළ හයිකරගෙන තියෙන්නේ” (මසිත හිනාවෙවී මට කිව්වා)ඒ සිතිවිල්ලත් එක්ක මසිත වෙන පාරක් දිගේ දුවන්ඩ පටන්ගත්තා.“මොනව වුණත් මිනිස්සුන්ට ගොනා, බූරුවා කියල බණින එකට නම් මම විරුද්ධයි.” මසිත කිව්වා.“මිනිස්සුන්ගෙ පහත් ගතිගුණ සත්තුන්ට ආදේශ කිරීම මොනතරම් අසාධාරණ ද?” කියල මසිත මගෙන් ඇසුවා. ඇත්තටම මම නිරුත්තර වුණා.ඒත් හැමතිස්සෙම එහෙම නෑ.. සත්තුන්ට ආදරේ කරන මිනිස්සු කොච්චර ඉන්නවද?බර්ටි ජයසේකර නම් වූ සුන්දර මිත්‍රයා අතීතයේ ඒ කිව්වෙ තරුණ කාලෙදි කියාපු කවියක් මතක් වුණා.“යමන් කළුවෙ ගෙදර යන්නකන්ද උඩින් අඳුර එනවඋඹට වගේ මගෙ ඇඟටත්හරිම විඩාවක් දැනෙනවඅඳුර තමයි අපෙ ඇඟපතනිවන්න දෙවියන් එව්වේහණික යමන් ගාල්වෙන්නපිදුරු ගොඩේ ගෙයි මුල්ලේගෙදර ගිහින් ඇළ ගාවින්හොඳ තණකොළ ටිකක් උඹටතලුගහ ගහ බඩ පිරෙන්නගෙනැත් දාන්නම් කන්නටහැන්දෑවට උඹ ඉඳගෙනතලු ගහනව මට ඇහෙනවඋඹට කළුවෙ හුඟාක් හොරදහැන්දෑවට නින්ද යනවගුණදාස අමරසේකරගේ ඒ භාව ගීතයක් වැනි කවිය. ඔය විදියට තමයි ඒ කවිය පෙළගැහෙන්නෙ. මේ කවිය මං ඉස්සෙල්ලාම ඇහුවෙ බර්ටි ජයසේකර මිත්‍රයාගෙන්. ඔහු පේරාදෙණිය සරසවියේ ඉගෙනගන්නා කාලයේ දී ගම්පහ නිමල් හේමචන්ද්‍රලාගේ ගෙදර එනවා සති අන්තවල. ඒ ඔහුගේ පෙම්වතිය හිටියේ ගම්පහ ආසන්න ගමක හින්දා... ඒ කාලෙ හැන්දෑවෙ... මඳ කළුවර මැද්දෙ අපි ගම්පහ නගරයේ වීදි සරණ විට බර්ටි මේ කවිය හරි අපූරුවට ගායනා කළා. කොහොමටත් ඔහු හොඳ ගායකයෙක්.මට බර්ටිගේ හඬ ඇහෙනව ඇහෙනවා වාගේ. සරසවියෙන් පස්සෙ පරිපාලන ‍ක්ෂේත්‍රයට ඇවිත් අමාත්‍යාංශ ලේකම්වරයෙකුත් වෙලා ඔහු මෙලොව හැර ගියා.සත්තු හරිම අහිංසකයි. මිනිස්සුන්ගෙ මනුෂ්‍යත්වය ඊට වඩා දයාබරයි. සත්තුන්ගෙ අහිංසකත්වය පෙනෙන්නේ දයාබර මිනිස්සුන්ට විතරයි. ලෝකයේ සුන්දරත්වය දිගින් දිගට ගලාගෙන ආවේ ‘සියැටල්’ වගේ සැබෑ මිනිසුන් නිසා තමයි. එහෙම බැලුවොත් මිනිසා තමයි අමිල සත්ව විශේෂය.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=af14101913</link>
    <topic>ප්‍රථම වරට මුද්‍රිත මාධ්‍යයෙන් පළවූ දෙමළ පොත්</topic>
    <author>බොබී ජී. බොතේජු</author>
    <content>මුද්‍රණ ශිල්පය සොයා ගනු ලැබුවේ චීන ජාතිකයින් විසින් බවට පොදු පිළිගැනීමක් ඇත. ලෑලිවල කැටයම් කපා ඒ ඇසුරින් මුද්‍රිත පිටපත් ලබා ගැනීමෙන් ආරම්භ වූ මෙම ශිල්ප ක්‍රමය ටිබෙට් සහ නේපාලය හරහා ඉන්දියාවේ හිමාල ප්‍රදේශය දක්වා ව්‍යාප්ත වූ බව විශ්වාස කෙරේ.15 වන සියවසේ මැද භාගයේදී අකුරු ඇමිණීමේ ක්‍රමය (සචල අකුරු ක්‍රමය) සොයා ගනු ලැබුවේ ජර්මානුවන් විසිනි. 16 වන සියවසේ මැද භාගය වන විට මෙම ශිල්ප ක්‍රමය යුරෝපයෙන් පිටතට ගෙන යනු ලැබීය. ස්පාඤ්ඤ ජාතිකයින් විසින් මැක්සිකෝව වෙත ගෙන යනු ලැබු මෙම නව ශිල්ප ක්‍රමය පෘතුගීසින් විසින් ඉන්දියාවේ ගෝවට ගෙන එනු ලැබීය.ඉන්දියාවට මුද්‍රණ ශිල්පය හඳුන්වා දීම අධ්‍යාපනික සහ සමාජමය අතින් වැදගත් සංසිද්ධියක් විය. ග්‍රන්ථ නිෂ්පාදනය සඳහා එතෙක් කල් භාවිතයට ගැනුණ තල්පත් වෙනුවට කඩදාසි භාවිත කරමින් මුද්‍රණ පිටපත් ලබා ගැනීමේ ක්‍රමය නවතම අත්දැකීමක් විය. 1556 වර්ෂයේදී කතෝලික සභාව විසින් ප්‍රථම වරට ගෝවේ මුද්‍රණාලයක් පිහිටුවනු ලැබීය. මෙම මුද්‍රණාලයේ කටයුතු සිදු කෙරුණේ ලතින් සහ පෘතුගීසි භාෂාවලිනි. මුද්‍රණාලය ස්ථාපිත කරනු ලැබුවේ කතෝලික ආගම ප්‍රචාරය කිරීමේ අරමුණින් බැවින් එහි මුද්‍රණය කරනු ලැබුවේ කතෝලික ආගමික සාහිත්‍යයයි. ඉහතින් සඳහන් කළ මුද්‍රණාලය ගෝවේ පිහිටුවීමට වසර දෙකකට පෙර එනම් 1554 වර්ෂයේ දී ප්‍රථම දෙමළ පොත් පිංච ප්‍රකාශයට පත් කරනු ලැබුවේ පෘතුගාලයේ ලිස්බන් නගරයේදීය. මෙම පොතේ දක්නට ලැබෙන විශේෂ ලක්ෂණය නම් දෙමළ වාක්‍ය ලිවීම සඳහා රෝම අක්ෂර භාවිත කිරීමයි. වෙනත් වචනවලින් කිවහොත් දෙමළ භාෂාවෙන් ලිවිය යුතු දේ රෝම අකුරුවලින් ලිවීමයි. ඒ වන විට දෙමළ භාෂාවෙන් මුද්‍රණ අකුරු සකස් කිරීමක් සිදුව නැත.ඉන්දියානු භාෂාවකින් පළවූ පළමු පොත පිළිබඳව විවිධ මතවාද පැවැති අතර දැන් එම පොතෙන් පිටපත් හතරක් සොයා ගෙන ඇති බැවින් ඊට නිසි පිළිතුරක් ලබා ගත හැකිව ඇත. ලිස්බන් කෞතුකාගාරයේ සුරක්ෂිතව තැන්පත් කර ඇති එම පොත ඉහතින් සඳහන් කළ රෝම අක්ෂරවලින් ලියැවුණ දෙමළ අන්තර්ගතයක් සහිත පොතයි. තමා 1954 ජුනි මාසයේ ලිස්බන් නගරය වෙත ගිය අවස්ථාවේදී එම පොතේ පිටපතක් දුටු බව ෂෙවියර් එස්. තනියනායගම් පියතුමා සඳහන් කරයි.එම පොතේ කර්තෘත්වය, මුද්‍රණය කළ ස්ථානය පිළිබඳව ලැබී ඇති විස්තර මෙසේ ය.Cartilha : pp 38 Germano Galhardo, Lisbon, 11th February 1554ලතින් සහ පෘතුගීසි භාෂාවලින් පමණක් පළවූ කතෝලික සාහිත්‍යය කොන්කානි (ගෝව ප්‍රදේශයේ භාෂාව) සහ දෙමළ භාෂාවෙන් ද පළ කළ යුතු බවට ගෝවේ ප්‍රතිරාජයා තීරණය කරනු ලැබුවේ 1575 වර්ෂයේදීය. දෙමළ භාෂාවෙන් කතෝලික සාහිත්‍යය මුද්‍රණය කර ප්‍රකාශයට පත් කිරීමේ වගකීම පවරනු ලැබුවේ භාෂාවන් පිළිබඳ විද්වතකු ලෙස යුරෝපයේ පිළිගැන්මට ලක්ව සිටි හෙන්රික් හෙන්රිකස් පියතුමාටයි. එතුමාගේ මඟ පෙන්වීම සහ මෙහෙයවීම යටතේ දෙමළ අකුරු සැලසුම් කර කැපීමේ කාර්යය Joao Goncalves වෙත පැවැරිණ. දෙමළ අකුරු සාර්ථක ලෙස කැපීමේ කාර්යය අවසන් කළ හැකි වූයේ 1578 වර්ෂයේදීය. නව මුද්‍රණ අකුරු යොදා ගනිමින් යාඥා සහ කතෝලික ධර්මය අඩංගු පිටු 16 කින් යුත් පොත් පිංචක් 1578 ඔක්තෝබර් 20 දින නිකුත් කරනු ලැබීය. එම පොත Doctrina Christam en LinguaMalauar Tamul හෝ Tambiran Vanakkam නමින් හැඳින්විණ.මේ අනුව ඉන්දියාවේ සහ ලංකාවේ භාවිත වූ භාෂා අතරින් නව මුද්‍රණ ශිල්පය යොදා ගනිමින් ප්‍රථම වරට පොතක් මුද්‍රණය කරනු ලැබුවේ දෙමළ භාෂාවෙන් බව පිළිගැනීමට සිදුවේ.මුද්‍රණාලයක් පිහිටුවීම සහ එම මුද්‍රණාලයෙන් පොතකින් පිටපත් රාශියක් ලබා ගැනීමට හැකිවීම පුදුමයට කාරණයක් ලෙස සැලකිණ. එතෙක් පැවැති ක්‍රමය වූයේ පුස්කොළයේ අතින් පිටපත් කිරීමයි. එම ක්‍රමයෙන් පොතකින් පිටපත් එකක් හෝ දෙකකට වැඩි ප්‍රමාණයක් නිෂ්පාදනය කළ නොහැකි විය. මුද්‍රණාලයකින් පොත් පිටපත් රාශියක් එකවර මුද්‍රණය කිරීමට හැකිවීම කතෝලික මෙන්ම කතෝලික නොවන ජනතාවගේ ද අමන්දානන්දයට හේතු විය.මෙම ජයග්‍රහණය පිළිබඳව ඉන්දියානු කවියෙක් කවි පැබඳුමක් කළ බව ද වාර්තා වේ. ඒ බව 1579 කොචින්වල මුද්‍රණය කළ Doctrina Christam : pp 120 Collegio da Madre de Deos, Cohin, 14 November 1579 නමැති කෘතියේ පෙරවදන ලියන එම කෘතියේ සම්පාදක Francisco deSousa සඳහන් කරයි.දෙමළ භාෂාවෙන් මුද්‍රණය කටයුතු ආරම්භ කිරීම වැදගත් සිද්ධියක් බව පෙනී යන්නේ වෙනත් රටවල් කීපයක මුද්‍රණ කටයුතු ආරම්භ කළ වකවානුව සමඟ සසඳා බැලීමේදීය. 1590 වර්ෂයේ ජපානයේත් 1593 පිලිපීනයේත් 1584 පෙරු රාජ්‍යයේ ලීමා නුවරත් (ස්පාඤ්ඤ භාෂාවෙන්) 1539 මැක්සිකෝහිත් මුද්‍රණ කටයුතු ආරම්භ කර ඇත. අප්‍රිකානු, භාෂාවකින් ප්‍රථම වරට මුද්‍රණ කටයුතු ආරම්භ කරන ලැබුවේ 1624 දී කොන්ගෝවේදීය. රුසියාවේ ප්‍රථම වරට මුද්‍රිත ග්‍රන්ථයක් පළ වූයේ 1563 වර්ෂයේදීය. කොන්ස්තන්තිනෝපොල්වල 1727 සහ ග්‍රීසියේ 1821 මුද්‍රිත ග්‍රන්ථ පළ විය.1708 වර්ෂයේදී ඇම්ස්ටර්ඩෑම් හි පළ කළ සිංහල අකුරු සහිත ප්‍රථම පොත යොහැන්නස් රුඑල්ගේ Joannes Ruell d. Grammatica of Singaleesche Tall - Kunst නමැති ග්‍රන්ථයයි. මේ සඳහා වන සිංහල අකුරු ඕලන්දයේදී ලීයෙන් කැටයම් කරනු ලැබීය.ලංකාවේ මුද්‍රණාලයක දෙමළ භාෂාවෙන් මුද්‍රණය කළ ප්‍රථම කෘතිය පිළිබඳව පැහැදිලි වාර්තාවක් ලබා ගත හැකි නොවේ. ප්‍රැන්සිස් ෂේවියර් පියතුමාගේ මෙහෙයවීමෙන් දෙමළ භාෂාව ‍ඉගෙනීමෙහි යෙදුණ හෙන්රික් හෙන්රික්ස් පියතුමා 1561 සිට 1564 දක්වා මන්නාරමේත් අනතුරුව ත්‍රිකුණාමලයේත් වාසය කර ඇත. එතුමාව යාපනයේ පාලකයා වශයෙන් පත් කිරීමට පෘතුගීසිහු අදහස් කරගෙන සිටියහ. ලංකාවේ වාසය කළ කාලය තුළ හෙන්රික් හෙන්රික්ස් පියතුමා කෘති තුනක් මුද්‍රණය සඳහා සූදානම් කළ බව කියැවේ.එයින් කෘති දෙකක් මෙසේ ය.(a) A Grammar of the Tamil language(b) A Vocabulary of Tamil words and termsමෙම පොත් මුද්‍රණය කරනු ලැබුවේ ලංකාවේ මුද්‍රණාලයකදී ද යන්න පිළිබඳව වාර්තා නොවේ. කෙසේ වෙතත් එතුමා විසින් සම්පාදනය කළ TamilGrammar in Portuguese නමැති ග්‍රන්ථය මුද්‍රණය කිරීම සඳහා රෝමයට යැවූ බව වාර්තාගත වී ඇත.16 වන සියවසේ මලබාර් වෙරළින් මුද්‍රණ කටයුතු ආරම්භ වුවද ඉන් පසු දීර්ඝ කාලයක්ම මුද්‍රණ කර්මාන්තයේ ව්‍යාප්තියක් සිදුවූ බවක් දක්නට නොලැබේ.1706 ඩෙන්මාර්කයේ හතරවන පෙඩ්රික් රජතුමා (King Frederik IV) Bartholomaeus Ziegenbalg නමැති ජර්මන් ජාතිකයා ප්‍රොතෙස්තන්ත නිකාය පිහිටුවීම සඳහා ඉන්දියාවට එවීය. මෙම ජර්මන් ජාතිකයා ඔහුගේ සහායකයා වූ JohannGrundler නමැති මිෂනාරිවරයා Ellappar නමැති නුපුහුණු ගුරුවරයාගෙන් දෙමළ භාෂාව ඉගෙන ගත්හ. ඔවුහු වැලිපිල්ලේ ලිවීමෙන් දෙමළ අකුරු ඉගෙන ගත් බව වාර්තා වේ. 1711 වන විට නව තෙස්තමේන්තුව දෙමළ භාෂාවට පරිවර්තනය කිරීමට ඔවුහු සමත් වූහ. එහෙත් 1715 වන තුරු එය මුද්‍රණය කිරීමට නොහැකි වූයේ මුද්‍රණාලයක් නොමැති වූ හෙයිනි.1713 කොරමැන්ඩල් වෙරළේ පිහිටි තන්ජොර ආසන්නයේ Tranquebarry වල මුද්‍රණාලයක් පිහිටුවනු ලැබීය. මලබාර් වෙරළ ප්‍රදේශයෙන් පිටතදී මුද්‍රණ කටයුතු ආරම්භ වූ ප්‍රථම අවස්ථාව මෙයයි. ජර්මන් මුද්‍රණ ශිල්පීන් තිදෙනෙක් හලාල් (Halle) සිට දෙමළ අකුරු රැගෙනවිත් මුද්‍රණ කටයුතු ආරම්භ කළහ. 1715 ජූලි මාසය වන විට නව තෙස්තමේන්තුව දෙමළ භාෂාවෙන් පළ කිරීමට ඔවුහු සමත් වූහ.පාසල් සිසුන් සඳහා ඉන්දියාවේ ප්‍රථම වරට පොතක් මුද්‍රණය කරනු ලැබුවේ ද මෙම මුද්‍රණාලයේයි. මෙම මුද්‍රණාලය පිහිටුවා පවත්වාගෙන ගිය Bartholomaeus Ziegenbalg 1719 දී මියගියේය. අකාලයේ මියගිය ඔහුගේ වයස මිය යන විට තිස්හයක් විය. ඉන්දියාවේ මුද්‍රණය කළ ප්‍රථම ඉංග්‍රීසි පොත වූ A Guide to the English Tongue කෘතිය ද මෙම මුද්‍රණාලයේ නිෂ්පාදනයක් වන අතර එය පළ වූයේ 1716 දීය. එහි කතුවරයා වූයේ Thomes Dyche නමැත්තායි. එම වසරේදීම Tranquebarry වල කඩදාසි කම්හලක් ද පිහිටුවනු ලැබු නමුදු එය අසාර්ථක වී ටික කලකින්ම වැසී ගියේය.මලබාර් වෙරළින් ආරම්භ වී දකුණු ඉන්දියාවේ නැගෙනහිර ප්‍රදේශයේ පිහිටි මදුරාසිය දක්වා මුද්‍රණ ශිල්පය ව්‍යාප්ත වුවද අනෙකුත් ප්‍රදේශ කරා ව්‍යාප්ත වීමට තවත් වසර ගණනාවක් ගතවිය.කල්කටාවේ ප්‍රථම මුද්‍රණාලය පිහිටුවනු ලැබුවේ 1777 වර්ෂයේදීය. James Augustin Hickey නමැත්තා වාණිජ කටයුතු සඳහා මෙම මුද්‍රණාලය පිහිටුවූ අතර ඔහු සිරභාරයට පත්වීමෙන් පසු එම මුද්‍රණාලය වැසී ගියේය. මෙම මුද්‍රණාලයේ මුද්‍රණය කරනු ලැබුවෙ ඉංග්‍රීසි පොත් පමණි.ඉන්දියාවේ අනෙකුත් ප්‍රදේශවලට මුද්‍රණ ශිල්පය පැතිර ගියේ 1820 සහ 1850 කාලය අතරතුරයි. එලෙස මුද්‍රණ ශිල්පය පැතිර ගිය නගර සහ මුද්‍රණාල පිහිටුවූ වර්ෂ මෙසේයි. 1821 පූනේ සහ සූරාත් 1823 කොට්ටායම් 1826 නාග්පූර් සහ බෙලරි 1827 නගර් කොයිල් 1828 පැට්නා 1830 කාන්පූර් 1834 මිරුට් සහ දිල්ලිය 1835 අග්‍රා 1836 ලඩ්හියානා 1838 කුටාක් 1839 අලහබාද්, මරිසපූර් සහ ත්‍රිවේන්ද්‍රම් 1840 බැංගලෝර් සහ විශාඛාපට්ටනම් 1842 අහමද්නගර් සහ මංගලොර් 1844 වරනාසී 1846 මුසාපර්පූර් සහ 1850 ලාහෝර්.මෙම මුද්‍රණාලවල ඒ ප්‍රදේශවල භාවිත වූ ප්‍රාදේශීය භාෂාවලින් සහ ඉංග්‍රීසි භාෂාවෙන් පොත් මුද්‍රණය කෙරිණ. 20 වන සියවස ආරම්භ වන විට ඉන්දියාව පුරා මුද්‍රණාල රාශියක් බිහි වී තිබිණ.බොබී ජී. බොතේජුමෙවර පාලමෙන් නිරූපණය වන්නේ ශ්‍රී ලංකා ගුවන් විදුලි සංස්ථාවේ නිවේදිකාවක හා වැඩ සටහන් නිෂ්පාදිකාවක ද වන ජෙයන්ති ජෙයශංකර්ගේ භූමිකාව යි. යාපනයේ උඩුම්පිරායි ග්‍රාමයේ උපත ලැබූ ඇය ගුවන් විදුලිය, ලේඛනය ආදි ක්ෂේත්‍රයන්ට නැඹුරු වූයේ පාසල් වියේදීම ය. ජෙයන්ති ජෙයශංකර්ගේ සුවිශේෂය වනුයේ දෙමළ බසින් බෞද්ධ වැඩසටහන් ඉදිරිපත් කිරීමේ පුරෝගාමිනියක් ලෙස ඇය ඉටු කළ කාර්යභාරයයි.ශ්‍රී ලංකා ගුවන් විදුලි සංස්ථාවේ දෙමළ අංශයේවැඩසටහන් නිෂ්පාදිකා - ජෙයන්ති ජෙයශංකර්ජෙයන්ති ජෙයශංකර් උපත ලැබුවේ යාපනයේ උඩුම්පිරායි ග්‍රාමයේය. ඇගේ පියා වන තම්බු සුබ්‍රමනියම් ලංගම සේවකයෙකි. මව රාසම්මා ගෘහණියකි. උඩුම්පිරායි ග්‍රාමයේ පාසලින් ප්‍රාථමික අධ්‍යාපනය හැදෑරූ ඇය චුන්නාකම් රාමනාදන් බාලිකා පාසලේ උසස් පෙළ කලා අංශයෙන් හැදෑරුවාය.ජෙයන්ති ජෙයශංකර් අටවන ශ්‍රේණියේ අධ්‍යාපනය ලබන කාලයේ සිටම ගුවන් විදුලියට, පුවත්පත්, සඟරාවලට ලියන්නට ඇල්මක් දැක්වූවාය. ඇගේ මුල්ම කෙටිකතාව තිනමුරසු පුවත්පතේ පළවූ අතර ඇය යුද සමයේ පවා ජාතික සමඟිය තේමා කරගෙන කෙටිකතා ලීවාය.“මම වයස දහය දොළහ විතර කාලේ ඉඳලම පුස්තකාලයෙන් දෙමළ බෞද්ධ පතපොත කියවන්නට හුරු වුණා. ඇත්තෙන්ම හින්දු කෝවිලේ ඉඳගෙන බෞද්ධ පොතපත කියවූ හින්දු තරුණියක් මම.”වයස 18 දී යාපනයේ ආරිය ද්‍රවිඩ භාෂා අභිවෘද්ධි සංගමය මෙහෙයවූ පණ්ඩිත විභාගයෙන් ඇය සමත් වූවාය.“මගේ බාල කාලයේ දී පවා මම ගුවන්විදුලියට සවන්දෙන විට ශ්‍රී ලංකාවේ ආගම් 04 ක් තිබුණත්, ගුවන් විදුලියේ දෙමළ නාළිකාවලින් ප්‍රචාරය වුණේ ආගම් තුනක ගීත පමණයි.”ජෙයන්ති ජෙයශංකර් සහන නිවේදිකාවක් ලෙස ශ්‍රී ලංකා ගුවන් විදුලියේ දෙමළ සේවයට එක්වන්නේ 2004 වසරේදීය.ගුවන් විදුලියට එක්වුණු දවස්වල ඇයට භාර වූයේ දෙමළ බෞද්ධ වැඩසටහන් ඉදිරිපත් කිරීමටය. ඉන් ඇය ඉතාමත් සතුටට පත්වූවාය. ගුවන් විදුලියේ දෙමළ නාළිකාවන්ට විශාල අඩුවක් වූ බෞද්ධ බැති ගී නිර්මාණය කිරීම ඇරඹු ඇය දැනට ගීත 40 ක් පමණ රචනා කර තිබේ. පසුගිය දා සැමරූ බුද්ධ ජයන්තියට ද ඇය ගීත කිහිපයක් රචනා කළා ය.“යුද සමයේ දී මම ජාතික සමඟිය වෙනුවෙනුත් ගීත රචනා කළා. විශේෂයෙන්ම මැයි 18 දා යුද්ධය අවසන් වූ පසු ගීතයක් රචනා කරන ලෙස මට ඉල්ලීමක් ඉදිරිපත් වුණා. එහිදී මම වත්මන් ජනාධිපතිතුමා ගැන ප්‍රශංසාත්මක ගීයක් රචනා කළා.බෞද්ධ වැඩසටහන්වලට අමතරව වාර්තාමය වැඩ සටහන්, කාන්තා වැඩ සටහන් හා විශේෂයෙන්ම අසන්නන්ගේ නිර්මාණ ඇතුළත් වැඩ සටහන් ද ජෙයශංකර් නිෂ්පාදනය කර ඉදිරිපත් කරන්නීය.“මා ගුවන් විදුලියට සම්බන්ධ වුණු 2004 දී දෙමළ බෞද්ධ වැඩසටහනකට තිබුණේ උදෑසන ධම්ම චින්තාව පමණයි, පෝය දින පැය 02 ක වැඩ සටහන් ඉදිරිපත් කරන්න මම මුල් වුණා. දැන් බෞද්ධ වැඩසටහන්වලදී ජාතක කතාවක් බෞද්ධ දේශනයක් නැත්නම් සාකච්ඡාවක් බෞද්ධ බැති ගී සහ ධම්ම පදය ආදිය ප්‍රචාරය වෙනවා.ඊට අමතරව විශේෂ දිනවල විශේෂයෙන්ම විශේෂ පෝය දිනවල බෞද්ධ ඉතිහාසය ගැන, බෞද්ධ ධර්ම ග්‍රන්ථ ගැන අපි දෙමළ ගුවන් විදුලියෙන් ප්‍රචාරය කරනවා.“බෞද්ධ වැඩසටහන් ප්‍රචාරය වන්නේ දෙමළ ජාතික ගුවන් විදුලි නාළිකාවේ ‘තෙන්රල්’ නමින් අපට තවත් නාළිකාවක් තිබෙනවා. දෙමළ අසන්නන් අතර වඩා ජනප්‍රිය ‘තෙන්රල්’ පෝය දිනවලදීවත් බෞද්ධ වැඩසටහන් ‘තෙන්රල්’ නාළිකාවේ ප්‍රචාරය වෙනවා නම් එය ඉතා හොඳ දෙයක් බවයි මගේ පෞද්ගලික අදහස.”“ඇත්තටම මේ වැඩසටහනට එක් දිනක් පමණක් මගේ මෝටර් රථයේ හටගත් දෝෂයක් හේතුවෙන් මිනිත්තු 10 ක් පමාවීම නිසා මා නිවේදක තනතුරෙන් ඉවත්කර තිබෙනවා. ඒ ගැන මම කනගාටු වෙනවා. විශේෂයෙන්ම මට සිංහල භාෂා දැනුම නොමැති වීම මේ වගේ ගැටලු නිරාකරණය කර ගැනීමේදී බාධාවක් වෙලා තිබෙනවා. මම ඉදිරියේදී සිංහල බස ඉගෙන ගන්න බලාපොරොත්තු වෙනවා.”දේශානුරාගය පිළිබඳවත් ජෙයශංකර් ගීත රචනා කර තිබේ. විශේෂයෙන්ම මේ ගීවලින් එකක් තිහාරියේ ඇස් නොපෙනෙන මුස්ලිම් දැරියක් ඉතා මැනවින් ගායනා කළාය.“මා ජාතික සමඟිය ගැන රචනා කළ ගී කලාවතී, රගුනාදන්, මුත්තලගු, නිත්‍ය කලා ආදි ගායික ගායිකාවන් ගායනා කර තිබෙනවා. මගේ බෞද්ධ ගීත රචනා නිරෝෂා විරාජිනි, මුත්තලගු, කලාවතී වැනි අය ගායනා කරනවා. මේ බොහෝ ගී වල සංගීත අධ්‍යක්ෂණය මුස්ලිම් ජාතික කේ. එම්. සවාහිර් සිදුකර තිබීම සුවිශේෂ දෙයක් වගේම ලංකාවේ ජාතික සමඟිය පිළිබඳවත් හොඳ නිදසුනක්.”“යුද්ධයට කලින් දෙමළ ජනතාව මනාව සාහිත්‍ය නිර්මාණකරණයේ යෙදී සිටියා. යුද්ධ කාලයේ දී එය දැවැන්ත පසුබෑමකට ලක්වුණා. ඒත් දැන් නැවතත් නව නිර්මාණ බිහිවෙන්නට පටන්ගෙන තිබෙනවා. අප ඔවුන්ට අත දෙන්න ඕනෙ. විශේෂයෙන්ම දෙමළ ගුවන් විදුලියේ ඉන්දියානු හින්දි චිත්‍රපට ප්‍රචාරය වන කාලයෙන් කොටසක් අපේ රටේ දෙමළ කලාකරුවන්ගේ නිර්මාණ, ඔවුන්ගේ ගැයුම් ප්‍රචාරය සඳහා ඉඩ ලබා දෙන්නේ නම් එය අපේම කලාකරුවනට අප කරන උපහාරයක්.”“මොකද අන්තර්ජාලය හරහා ශ්‍රී ලංකා දෙමළ ගුවන්විදුලි නාළිකාවන්ට සවන් දෙන විදේශයන්හි සිටින දෙමළ ජනයා එයින් විශාල ලෙස සතුටු වන බව මා දන්නවා. එය පෞද්ගලික ගුවන්විදුලි නාළිකාවන්ට වඩා රජයේ ගුවන්විදුලියටයි සිදුකළ හැකි වන්නේ.”“සිළුමිණ පුවත්පතේ ‘පාලම’ හරහා කරන මේ සේවය මා ඉතා අගය කරනවා. ‘පාලම’ නිසයි අප පිළිබඳව සිංහල ජනතාව දැනගන්නෙ. එය ජනවාර්ගික සුහදත්වයට සැබෑ පාලමක්.”ප්‍රසිද්ධිය පිටුපස හඹා නොයමින් නිහඬවම, බෞද්ධ ධර්මයත්, ජාතික සමඟියත් වෙනුවෙන් කැපවී කටයුතු කරන ජෙයන්ති ජෙයශංකර් ගුවන්විදුලි ශිල්පිනියට අප ‘පාලම’ වෙනුවෙන් සුබ පතමු.සංවාද සටහනෙහ්මචන්ද්‍ර පතිරණශ්‍රී නාරායන ගුරුදේව 160 වන ජන්ම දින සංවත්සරය ජාතික භාෂා හා සමාජ ඒකාබද්ධතා අමාත්‍ය ගරු වාසුදේව නානායක්කාර මැතිතුමන්ගේ ප්‍රධානත්වයෙන් පසුගිය දා කොළඹ ග්‍රෑන්ඩ්පාස් හි පිහිටි ශ්‍රී නාරායන ගුරුදේව අනුස්මරණ මලයාල ශාලාවෙහිදී පැවැත්විණි. විදුලි සංදේශ හා තොරතුරු තාක්ෂණ නියෝජ්‍ය අමාත්‍ය ප්‍රභා ගනේෂන් මැතිතුමා සහ පාර්ලිමේන්තු මන්ත්‍රී ආර්. යෝගරාජන් මැතිතුමා ද සහභාගි වූහ. මෙම සංගමයේ සභාපති එම්. කේ. රාහුලන් මහතා ප්‍රධාන අමුත්තා හට රන් සළුවක් පලඳා මේ අවස්ථාවේ සිය සංගමයේ ගෞරවය පුද කළේය.පසුගිය වසර 28 පුරා කේ. මෝහන කුමාර් කලාකරුවාණන්ගේ මඟපෙන්වීම යටතේ කලා ක්ෂේත්‍රයට සේවය සලසන ක්‍රිෂ්ණ කලාලයම් සංගමයේ සංවිධානයේ මෙහෙයවීමෙන් දේවතාවියන් ත්‍රිත්වය වන සරස්වතී, ලක්ෂ්මී සහ දුර්ගා දේවිය වෙනුවෙන් නවරාත්‍රී විශේෂ පූජාව, ඓයප්ප ස්වාමි පූජාව සහ ආන්මීන සංගමම් යන නාමයෙන් විශේෂ පූජා පවත්වනු ලැබිණි. ශ්‍රී ලංකාවාසී සියලු කලාකරුවන් වෙනුවෙන් මෙම පූජා පවත්වනු ලැබුවේ පසුගිය 08 වන පොහෝ දිනයේ දී සවස 5.30 ට මාලිගාවත්ත ශ්‍රී සිත්ති විනායගර් කෝවිලේදීය.සිව ශ්‍රී නීදිරාජ සර්මා සිවාච්චාරියාර් පූජාවේ කටයුතු සිදු කළේය. මෙම අවස්ථාවට ප්‍රධාන ආරාධිතයා ලෙස නියෝජ්‍ය අමාත්‍ය ප්‍රභා ගනේෂන් මැතිතුමා සහභාගි විය.වලම්පුරි කවිතා කලාකවය විසින් එහි දහවන පද්‍ය ගායනා වැඩසටහන පසුගිය 08 වන බුද දින කොළඹ 12, ගුණසිංහපුර අල් හික්මා විදුහලේදී උදෑසන 10.00 ට කලෛවාදි කලීල් කවියාගේ ප්‍රධානත්වයෙන් පවත්වනු ලැබීය.මෙම වැඩසටහනෙහි ප්‍රධාන අමුත්තා ලෙස සහභාගි වූයේ ජ්‍යෙෂ්ඨ මාධ්‍යවේදිනී අන්නලච්චමී රාජදුරෙයි මහත්මියයි. ඇය විසින් ප්‍රධාන දේශනය පවත්වන ලදී. මෙම කවි සම්මේලනය සඳහා සංවිධාන කටයුතු සම්බන්ධව ප්‍රධානත්වය ගෙන ක්‍රියා කළේ ප්‍රවීණ කිවිවර සහ ලේඛක මේමන් කවිය.පාලමට ලියන්නසෑම දෙසතියකටම වරක් පළවන පාලමට ඔබේ අදහස්, යෝජනා හා නිර්මාණ ද යොමු කරන මෙන් ඇරියුම් කරමු.සංස්කාරක - ‘පාලම’, සිළුමිණ, ලේක්හවුස්, කොළඹ 10.FAX-2429260 Email- malkap@yahoo.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=af14101914</link>
    <topic>ගුරුන්ටත් සිසුන්ටත් කදිම ආදර්ශයක් තිලමුට්ඨි ජාතකය</topic>
    <author>රමණී සුබසිංහ</author>
    <content>මුල් ළමාවිය සංවර්ධනය හා ප්‍රාථමික අධ්‍යාපනය පිළිබඳ ජනාධිපති උප‍ෙද්ශකජාතික ළමා අධ්‍යාපන පදනමේ නිර්මාතෘබඳගිරියේ සෝමවංශ හිමිළදරු අධ්‍යාපනයේ දී මෙන් ම ප්‍රාථමික පාසල් අධ්‍යාපනයේ දී ද මඟ පෙන්වීම හා ආදර්ශ ලබාදීමේහි ලා ලොව පැරණිම අධ්‍යාපන ක්‍රමවේදයක් වූයේ ජාතක කතා සාහිත්‍යයයි. එය ලංකාවට පමණක් සීමා වූවක් නොවේ. ජපානය, එංගලන්තය, ඇමෙරිකාව ආදී සෑම රටක ම යම් යම් වෙනස් කිරීම්වලට ලක් කරමින් ජාතක කතා දරුවන්ට සමීප කරවීමට උත්සාහ ගෙන තිබේ.මෙහි දී ජාතක කතා වඩාත් සුවිශේෂී වන්නේ ළදරුවන්ට, ළමයින්ට මෙන් ම මවුපියන් ඇතුළුව සමාජයේ සියල්ලන්ට ම ඒ කතාන්දරය තුළින් ආදර්ශයක් ලැබීමය. ඉගෙන ගන්නට දෙයක් අන්තර්ගත වීමය.ජාතක කතා සාහිත්‍යයේ එන තිලමුට්ඨි ජාතකය විශේෂයෙන් ළමයින් ප්‍රිය කරන කතාන්දරයකි. මුල, මැද සහ අග යන අවස්ථා තුනක් එකිනෙක සම්බන්ධ කරමින් බුදුරජාණන් වහන්සේ විසින් මෙම කතාංගයන් දේශනා කිරීම තුළින් පුද්ගලයකුගේ චර්යාව, එනම් හැසිරීම් යහපත් කිරීමට අවශ්‍ය කරන චිත්තවේගවල යම් ප්‍රබෝධවත් බවක් ඇති කර තිබේ. සිතිවිලිවලට එනම් අපට කල්පනා කිරීමට අවශ්‍ය කරන මූලික උත්තෙජනය මේ හරහා ලබා දී තිබේ.උන්වහන්සේ තිලමුට්ඨි ජාතකය දේශනා කරන්නේ ජේතවනාරාමයෙහි වැඩහුන් කෝපී භික්ෂුවක් අරබයා ය. මේ ආත්ම බවයේ දී පමණක් නොව පෙර බවයන් හි දී ද මේ භික්ෂුව කෝපවුණු සැටි ඉන් විස්තර කැරේ. බුදුරජාණන් වහන්සේ සතු පූර්ව ජාති විමසා බැලීමේ සුවිශේෂී ඥානයක්, එනම් පුබ්බේ නිවාසානුස්සති ඥානය උපයෝගී කර ගනිමින් මෙම කතාංගයන් ඉදිරිපත් කිරීම තුළින් උන්වහන්සේ වටිනා සාහිත්‍යාංගයක් ගොඩනැඟුහ. එමඟින් මිනිසුන්ට හොඳ හා නරක වෙන්කර ගන්නා සැටි කියා දුන්හ.බුදුරදුන් හා බැඳුණු පූර්ව ජාතිවල කතාන්දර ලෙස මේවා ඉදිරිපත් කෙරේ. සසර යම් යම් සම්බන්ධතාවයන් ඇතිව ඒ ඒ බව වල දී, මවුපියන් - දරුවන් බවට පත් වෙමින්, දරුවන් මවුපියන් බවට පත්වෙමින් සමීපතම ඥාතීන් වෙමින්, සමහර අවස්ථාවන්හි සුනඛ, ගව ආදී සතුන් බවට පත්වෙමින් සංසාරේ වෙළී පැවත එන බව විස්තර කැරේ. උදාහරණ ලෙස එක් ජාතකතාවක එන තෝද්‍යෙය බ්‍රාහ්මණයා ගේ කතාව විමසන්න. හෙතෙම සිය ධනය වැය වේ යැයි සිතා තම ලෙඩට හෝ ඖෂධයක් නොගෙන ම මිය යයි.මිය ගිය පසු ද එසේ තමන් මසුරු කමින් ‍ගොඩගසා ගත් ධනය හැර යන්නට ඔහුට නොහැකි වේ. වස්තුව පිළිබඳව වූ අසීමිත ආශාව නිසා ඔහු ඒ නිවසේ ම බැල්ලක ගේ කුසෙහි සුනඛ පැටවකුව උපදී. ඈත අතීතයේ සිටම මිනිසා හා මිතුරුව, නිවෙස් හි වාසය කරමින් ධනය රැකදීමෙහි ලා, ආරක්ෂාව සැපයීමෙහි ලා සුනඛයා සුවිශේෂී වන බව අපි දනිමු. සුනඛයින් සේ ම භූතයින්, යක්ෂයින්, ප්‍රේතයින්, වාමනයින් ද එසේ දේපළ රකින්නට උපකාරී වන අවස්ථා ති‍ෙබ්. එසේ උපදින්නේ පෙර ආත්ම බවවල යම් යම් සම්බන්ධතාවන් තිබෙන අය විය හැකිය.දිනක් බුදුරජාණන් වහන්සේ එම නිවෙසට වඩිනු දුටු මේ බලු පැවටා (පෙර බවයේ තෝද්‍යෙය බමුණා) මහ හඬින් බුරාගෙන උන්වහන්සේ ඉදිරියට එයි. ඒ, නිවෙසේ අයට ධර්මය දේශනා කොට ගොඩගසා ඇති ධනය බෙදා දේ යැය බියෙනි. එහි දී යම් උපක්‍රමයක් යෙදූ බුදුරජාණන් වහන්සේ ‘නවතින්න තෝද්‍යෙය’ යි බලුපැටවාට කියයි. එවිට ඌ ලජ්ජාවෙන් නගුට හකුලාගෙන ඉවත්ව යයි. අනුකම්පාව මෙන් ම උපහාසය ද කැටිකරගත් මේ කතා පුවත සමාජයට කියා දුන්නේ අසීමිතව මසුරු වීමේ ආදීනවයයි. එය බවයෙන් බවයට ගෙන යන ආකාරයයි.තිලමුට්ඨි ජාතිකයෙන් දිග හැරෙන්නේ ද පෙර කී කෝපී නම් භික්ෂුව ගේ පෙර ආත්ම බවයේ කතාවයි. එය සැකෙවින් මෙසේ ය.පෙර දඹදිව රජවරු තම දරුවන් ඉගෙනුම පිණිස ඈත පළාතක ගුරුවරුන් වෙත යවති. ඒ තමන් ගේ නුවරවලම දිසාපාමොක් ඇදුරන් සිටිද්දීය. තම පුත් කුමාරවරුන් ගේ ආඩම්බර ගති නැති වීමට, ලෝ සිරිත් දැනගැනීමට හා ශීත උෂ්ණ දෙකම උහුලන්නට පුරුදු කිරීමත් ඉන් බලාපොරොත්තු විය.මෙලෙස එක් බරණැස් රජ කෙනෙක් තම පුත් කුමරු ඉගෙනුම පිණිස ඈත පළාතක දිසාපාමොක් ඇදුරු වෙත යැවීමට සිතීය. සිය සොළොස් හැවිරිදි පුතු කැඳවා වහන් සඟළකුත් පත් කුඩයකුත් කහවණු දහසකුත් දී තක්සලා නුවරට යැවීය. කුමරු ද දිසාපාමොක් ඇදුරු සොයා පැමිණ උගැන්ම පටන් ගත්තේ ය.දිනෙක ඒ කුමරු සිය ඇදුරු හා නාන්නට ගියේය. යන මඟ අසල එක් මහලු මවක් තල සුදු කොට වේළමින් හිඳින්නීය. ඒ දුටු කුමරු පිරිස අතර පිටුපසට ම යන්නේ තල මිටක් ගෙන කෑයේය. ඒ දුටුවද මහලු මව කිසිත් නොකීවාය. දෙවැනි දින ද කුමරු නාන්නට යන ගමනේ ඇය වේළන තලවලින් මිටක් ගෙන කෑයේය. එදින ද මැහැල්ල කිසිත් නොකීවාය. තෙවැනි දින ද කුමරු සොරා ගත් තල මිටක් කෑයේය. එවිට මැහැල්ල මහත් හඬ නංවමින් ‘දිසාපාමොක් ඇදුරු ගෝලයන් ලවා මගේ තල සොරකම් කරන්නේ’ යි හිස අත් බැඳ මොර ගෑවාය. පුදුම වූ දිසාපාමොක් ඇදුරු ‘මාතාවනි, ඔබ මේ කුමක් කියන්නේද'? යි විචාළේ ය. මැහැල්ල ද කුමරු කළ දෑ දන්වා සිටියා ය.එවිට ඇදුරු තෙමේ ‘මෑණියනි. කෝප නොගන්න. ඔහු සොරා කෑ තලට මිල දෙමි’ යි කීවේය. එවිට ඒ මහලු මව දිසාපාමොක් ඇදුරු අමතා, ‘ඇදුරුතුමනි, මට මේ කුමරු කෑ තල මිටට මුදල් නුවමනා ය. මෙයින් මතු මෙවැනි සොරකම් නොකරන ලෙස මොහු හික්මවන්නැ’ යි කීවාය. ඇදුරුතෙමේ එසේ කරන්නෙමි යි පවසා කුමරුගෙන් ද මේ පිළිබඳව සත්‍ය අසත්‍යතාව විමසා, සත්‍යබව ම දැන, අතවැස්සන් දෙදෙනෙකු ලවා ‘මින් පසු මෙවැන්නක් නොකරව’ යි බිණිමින් උණ පත්තෙකින් පිටට පහර තුනක් ගැසීය. ලජ්ජාවටත්, කෝපයටත් පත් කුමරු මතු කලෙක මෙයට පලිගන්නට ඉටා ගත්තේ ය. කුමරුගේ ඉරියව් දකින ඇදුරු ද ඒ දැන ගත්තේ ය.ඉගෙනුම අවසන් කොට බ්‍රහ්ම දත්ත කුමරු ඇදුරුතුමාගෙන් සමුගන්නා මොහොතේ ‘ඇදුරුතුමනි මා රජව ඔබට පණිවුඩ එවූ විටෙක එනු මැනව’ යි අයැද පිටව ගියේ ය.බරණැසට ගිය කුමරු සිප් සතර දක්වා රජකම ලැබීය. දිනක් කුඩා වියෙහි ඇදුරු කළ දෑ සිහි කොට පලිගනිමි’ යි සිතා එන ලෙස දන්වා පණිවුඩ යැවීය. ඇදුරු තෙමේ ද කුමරු මා කැඳවන්නේ හොඳකට නොවන බව දැන ‘කුමරු තවම තරුණයි. තවමත් අවවාද නොපිළි ගනී’, එබැවින් දැන්ම යාම නොවටී යැ'යි සිතා එහි නොගියේ ය. රජුගේ මැදුම් වියේ ද පණිවුඩයක් ආයේය. එවිට ඇදුරු ‘රජු දැන්නම් මාගේ අවවාද පිළිගනී’ යැයි සිතා බරණැසට ගොස් රජු වෙත පැමිණියේ ය.රජු ඇදුරු දැක කෝපව තමන්ට දුන් දඬුවම සිහිපත් කරවා ‘මොහු මරාදමව’ යි අණ කළේය. එවිට ඇදුරු ‘රජතුමනි, ඔබ එදා ඒ මැහැල්ල ගේ තල කෑ වරදට මා දඬුවම් නොකළා නම් ඉන්පසු ඔබ තවත් සොරකමක් කරයි. එසේ දිගින් දිගටම ‍සොරකමෙහි ඇබ්බැහි වී සැබෑ සොරකු වෙයි. එසේ වී නම් අද ඔබ මෙබඳු රජ සිරි නොලබන්නේය. මම එදා එසේ දඬුවම් දුන්නේ ඔබ හික්මවීමටය. නපුරක් සඳහා කළ දෙයක් නොවේ. නුවණැත්තෝ එයට නොකිපෙති’ යි කීය. එවිට රජු ඇමතිවරු අමතා එය සැබෑවක්දැයි විමසන්නේ ය.‘එසේය දේවයන් වහන්ස. ඔබ මේ රජ සිරි ලද්දේ මේ ඇදුරුතුමා නිසායැ’ යි කී හ.ඒ ඇසූ රජු කරුණු අවබෝධ කොට ගත්තේ ය. රජුගේ කෝපය නිවුණේ ය. ඇදුරු ගුණ සලකා ‘ඇදුරු තුමනි, මේ යස ඉසුරු ඔබට දෙමි. මේ රජකම පිළිගන්නැ’ යි කීය. දිසාපාමොක් ඇදුරු එය නිහතමානීව ප්‍රතික්ෂේප කළේය.මේ කතාංගයේ එන ආකාරයට මෙසේ කිපෙන සුලු කුමරු වූයේ මේ කෝපී භික්ෂුවය.මේ කතා පුවතට අනුව බ්‍රහ්මදත්ත කුමරා යනු රජ කුමරෙකි. ඉගෙනුම පිණිස බොහෝ දුර බැහැර සිටින දිසාපාමොක් ඇදුරු වෙත යන්නට සැරසුණ ද ඒ වෙනුවෙන් ඔහුට ලැබෙන්නේ වහන් සඟළක් හා පත්කුඩයක් ආදී සීමිත බඩු බාහිරාදිය පමණි. කහවණු දහස ලැබෙන්නේ ද දිසාපාමොක් ඇදුරු ගේ ගුරු පඬුරු ලෙස ය. රජ කුමරෙකුට බොහෝ සම්පත් ලබා දීමට පිය රජුට ඕනෑ තරම් වස්තුව තිබේ. එහෙත් කුමරු ඉගෙනුමට යන ආකාරය පිළිබඳව මෙහිදී ඉතා වටිනා පණිවුඩයක් ලබාදේ. කුඩාවියේ සිටම ජීවිතය ගැන, මහ පොළොවේ පය ගසා ජීවත්වීමට ඉගැන්වීමට, කුඩා කල අවශ්‍ය මූලික දේ පමණක් ලබා දීම සුවිශේෂී වේ. එහිදී යානවාහන, සුඛෝපභෝගී බඩු බාහිරාදියෙන් තොරව ඉගෙනුමට අවශ්‍ය දේ පමණක් ලබා දී ඇති බව පැහැදිලි වේ. වර්තමානයේ සිය දරුවන් ඉල්ලන, ඉල්ලන දේ ලබා දෙමින්, අවශ්‍ය දේ කුමක් ද, අනවශ්‍ය දේ කුමක්ද? යි තෝරා බේරා නොගෙන සීමා රහිත සැප සම්පත් දී දරුවන් විනාශයට ඇද දමන වැඩිහිටියන්ට එය වටිනා සදූපදේශයකි.එමෙන් ම තිලමුට්ඨි ජාතකයේ දී දිසාපාමොක් ඇදුරු ගේ ක්‍රියා කලාපය ද ගුරු පරපුරට ආදර්ශයකි. මේ කුමරු රජ කුමරකු වුවද, අනාගතයේ තමන්ට ඔහුගෙන් කිත් පැසසුම් හෝ දඬුවම් ලැබීම තම ක්‍රියා කලාපය මත තීරණය වුවද මේ ඇදුරු තෙම වරදේ දී මධ්‍යස්ථ තීරණයක් ගෙන තිබේ. එදා ඒ ඇදුරුතුමා වෙත වූ මෙත්තා, කරුණා, මුදිතා, උපේක්ඛා යන ගුණාංග අනාගතයේ රජ කෙනෙක් තනන්නට උපයෝගී වී තිබේ. අනවශ්‍ය ලෙස, එනම් එ කුමරු රජ කුමරෙකැයි සිතා සුපිරි ගණයේ ලා සලකමින් දඬුවම් නොදී සිටියේ නැත. නරක චිත්ත වේගය එලෙසම වර්ධනය වන්නට නොදී කුමරු කෙරෙහි මෙන් ම, රට කෙරෙහි අනුකම්පාවෙන්, මධ්‍යස්ථ තලයක සිට හැකියාව ඉහළ තැනකට ගන්නට ඔහු උසස් ආචාර්යවරයකු ලෙස උත්සාහ කළේය.ඇදුරු තෙම කුමරුට දඬුවම් ලබා දෙන්නේ ද තල කෑ පුවත සැබෑ ද යන්න කුමරුන්ගෙන් ම විමසා සැක හර ගැනීමෙනි. කෙනෙක් කී පලියට නොවේ. එමෙන් ම කුමරු මතු දිනෙක රජ වන බව ද, තමන් කළ දඬුවම සිහිපත්ව, තමන්ට දැඩි දඬුවම් ලබාදෙන බව ද ඇදුරු තෙම නොදන්නවා නොවේ. ඇදුරු කුමරුගේ වරදට දඬුවම් දෙන්නේ ඒ නොසලකමිනි. මේ චරිතය ද වත්මන් ගුරු පරපුරට දෙන ආදර්ශය මිල කළ නොහැකිය.තරාතිරම නොබලා සෑම දරුවකුටම එක හා සමානව සැලකීමේ ගුණය, දරුවන් වරදින් මුදවා ගැනීමෙහි ලා ගුරුවරයකු සතු වගකීම, තමන් කෙරෙහි ප්‍රගුණ කළ යුතු මෙත්තා, කරුණා, මුදිතා, උපේක්ඛා යන ගුණාංග, දරුවකුගේ අනාගතය, එමඟින් රටේ අනාගතය තමන් අත රැඳී ඇති බව සිතීම යන සදූපදේශ රැසක් තිලමුට්ඨි ජාතකයේ දිසාපාමොක් ඇදුරු ඔබට උගන්වයි.ලබන සතියේ දරුවන්ට නැති බැරිකම තේරුම් ගන්නට ඉඩ හරින්න.රමණී සුබසිංහramaniksu@yahoo.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=af14101916</link>
    <topic>ජනපති, තෑගි කන්දරාවක් අරන් යාපා පටුනට නෑගම් ගිහින්</topic>
    <author> </author>
    <content> මහින්ද රාජපක්ෂ ජනාධිපතිතුමා ආගමික වතාවත්වලට නාගදීප විහාරස්ථානයට පැමිණි අවස්ථාව යාපනයට පැමිණි යාල්දේවියට සර්ව ආගමික ආශීර්වාදයඩෙල්ෆ්ට් දූපතේ විදුලි ව්‍යාපෘති විවෘතකිරීමේ ඵලකය ජනාධිපතිතුමා විවෘත කළ අවස්ථාවඋතුරේ රාජ්‍ය සේවකයන්ට බෙදාදුන් යතුරු පැදි ජනාධිපතිතුමා පරීක්ෂා කරයියාපනයේ මහින්දෝදය විද්‍යාගාරයක් විවෘත කිරීමෙන් පසු ජනාධිපතිතුමා සිසුන් සමඟජනාධිපතිතුමා ඉඩම් හිමිකම් ඔප්පු සහ රන් භාණ්ඩ බෙදාදීම                                                                                ඡායාරූප - සුදත් සිල්වා - චන්දන පෙරේරා    කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=as1410191</link>
    <topic>අපි මේ ලැයිම් දාලා යන්නේ නෑ</topic>
    <author>ඉනෝකා සමරවික්‍රම</author>
    <content>අපි මේ ලැයිම් දාලා යන්නේ නෑතේ වත්තේ ලැයිමෙන් බිහිවූ වෛද්‍යවරු කියතිතේ ගසටත් ලැයිමටත් හිරවුණු ජීවිත අතරින් වෛද්‍යවරුන් බිහිවේ යැයි ඔබට අපට සිතා ගැන්මටත් නොහැකි තරම්ය. එහෙත් සාමාන්‍ය පෙළ හොඳ ප්‍රතිඵල ලබා, විද්‍යා අංශයෙන් උසස් පෙළට ලියා රජරට විශ්ව විද්‍යාලයෙන් වෛද්‍ය පීඨයට තේරී වෛද්‍යවරුන් ලෙස ඉන් පිටවූ සත්‍යරාජන් හා කනගේෂ්වරී වතු කම්කරුවන්ගේ ඉතිහාසයේ නව පිටුවක් පෙරළූහ. වෛද්‍යවරුන් වූවා කියා ඔවුන්ගේ ගමන ඉන් නතර නොවේ. විශේෂඥ වෛද්‍යවරුන් වී තමන් උපන් ප්‍රදේශයට, තම ප්‍රජාවට සේවය කිරීම උදෙසා ඔවුහු තවත් දුර යෑමට පිඹුරුපත් සැලසුම් කරන්නෝය. මේ ඔවුන්ගේ කථාවයි.ඔහු බාලක්‍රිෂ්ණන් සත්‍යරාජ්. වයස අවුරුදු විසිහතයි. පදිංචිය නානුඔය සමර්සෙට් තේවත්තේ. ඉකුත් දිනෙක මේ විස්තර අනුව අපි සත්‍යරාජ් සොයා කොළඹ සිට නානුඔයට ගියෙමු. වතු කම්කරු පවුලක වැඩිමලා වී උපන් සත්‍යරාජන් තරුණයා දිගු දුරක් ගෙවා සොයා යන්නට තරම් ඔහුගේ ඇති විශේෂත්වය කුමක්දැයි ඔබ සිතනු ඇති. මේ තරුණයා පිළිබඳව මුලින්ම දැනගත් මොහොතේ අපට ද එසේ නොසිතුණාම නොවේ. එහෙත් වැඩි විස්තර සොයා යෑමේදී ඔහු සුවිශේෂී බව අපට හැඟී ගියේය. එනිසාම අපි ඔහු හමුවන්නට තීරණය කළෙමු.යන ගමන අතරමඟ බාධක බොහෝය. ප්‍රදේශයට ඒ දිනවල ඇදහැළුණු මහා ධාරාණිපාත වර්ෂාව අපට මහත් බාධකයක් විය. මේ බාධක පසෙකලා අප නානුඔයට යන විට දහවල් දොළහ පසුව තිබිණි. ඔහු එනම් අපේ කථානායකය. සත්‍යරාජන් අප කැටුව යාමට මඟට පැමිණ සිටියේය. ඔහු තේවත්ත මැද්දෙන් සිය නිවෙසට යාමට අපට පාර පෙන්නුවේය. එහෙත් නිවෙස ආසන්නයටම යාමට නොහැක. අපි වාහනය අතරමඟ දමා ඒ කෙටි දුර පයින් ගියෙමු.ඒ ලැයිම් පේළියේ දෙවැනි ගෙයයි. ඉදිරිපස ඉතා පිරිසුදුය. හුරුබුහුටිය. ඔහු අප නිවෙස තුළට කැඳවූයේය. නිවෙස ඇතුළත ද පිළිවෙළය. පසෙකින් ඇත්තේ පරිගණකයකි. අනෙක් පසින් ඇත්තේ රජරට විශ්ව විද්‍යාලයේ වෛද්‍ය පීඨයේ සිසුන්ගේ සමූහ ඡායාරූපයකි.‘මේ මගේ අම්මා’සත්‍යරාජන් මව සහ පියා සමඟසත්‍යරාජන් පැවැසුවේය. ඕ අපට දෑත් එකතු කර ආචාර කළාය. සත්‍යරාජන් අම්මාට අප ආ කාරණය ඔහුගේ බසින් කීවේය. ඇය අප දෙස බැලුවේ දෑස්හි කඳුළු පුරවාගෙනය. ඒ දෑස්වල සතුට ඉතිරි යන අයුරු අපි දුටුවෙමු.“අම්මා තාත්තා මට උගන්නන්න වියදම් කළා. ඒත් ඒ ගොල්ලෝ දැනගෙන හිටියේ නැහැ මම මොනවට ද ඉගෙන ගන්නේ කියලා. මගෙ තාත්තා හැම තිස්සෙම කිව්වේ ඔයා මෙහෙ ඉන්නවනම් උඩට එන්න ඕන කියලා. මං උසස් පෙළ විද්‍යා අංශයෙන් ඉගෙන ගන්නා කාලේ අපේ අම්මටයි තාත්තටයි තේ වත්තේ වැඩ කරනවට ලැබුණේ දවසට රුපියල් එකසිය දහයයි. මගේ හිතේ හැම තිස්සෙම තිබුණේ තාත්තගෙ බලාපොරොත්තුව ඉටු කරන්න ඕන කියන හැඟීම. මං උසස් පෙළ සමත් වුණා.රජරට විශ්ව විද්‍යාලයේ වෛද්‍ය පීඨයට තේරුණා. අපේ තාත්තා එයාගෙන් මං ගැන අහන අයට කිව්වේ ‘පුතා දොස්තර කෙනෙක් වෙන්න ඉගෙන ගන්නවා’ කියලා. තාත්තා මං ඉගෙන ගන්න එක ගැන දැනගෙන හිටියේ එච්චරයි. මහා ගොඩක් සල්ලි නැති වුණාට මට තිබුණේ අම්මගෙයි තාත්තගෙයි බලාපොරොත්තුව විතරයි. මං හැම තිස්සෙම හිතුවේ මට මේ දේ කරගන්න බැරි වුණොත් තාත්තා කොහොම ද මිනිස්සුන්ට මුහුණ දෙන්නේ කියලා. ඒ හින්දම මං කැපවීමෙන් වැඩ කළා. මගෙත් බලාපොරොත්තුව තිබුණා ඉගෙන ගන්න ඕන කියලා. අද මගෙ අම්මයි තාත්තයි මං ගැන ආඩම්බර වෙනවා. ඒ මුහුණු දැක්කම මට සතුටුයි. ඒ සතුටේ තරම කියාගන්න වචන නැහැ.”ඔහු පවසන්නේ හැඟුම්බරවය. පුතු කතා කරන සිංහල ඒ අම්මාට නොතේරෙනවා විය යුතුය. එහෙත් ඇය තම පුතුට එකඟත්වය පළ කරන බැල්මක් හෙළන්නීය.දැන් ඔහු වෛද්‍ය බාලක්‍රිෂ්ණන් සත්‍යරාජන්ය. පත්වීම ලැබෙන්නේ තවත් මසකින්ය. එතෙක් ඔහු හැටන් නගරයේ පෞද්ගලික රෝහලක සේවය කරන්නේය.සත්‍යරාජන් - කනගේෂ්වරි“මගේ අම්මා කේ. අමරාවතී. තාත්තා ආර්. බාලක්‍රිෂ්ණන්. මට නංගියෙක් ඉන්නවා. ඇය දියලනි. නංගි තාමත් ශ්‍රීපාද ගුරු විද්‍යාලයේ විද්‍යා අංශයේ ඉගෙන ගන්නවා. නංගි ගුරුවරියක් වේවි. මම මුලින්ම ඉගෙන ගත්තේ වත්තේ තියෙන සමර්සෙට් දෙමළ විද්‍යාලයේ. මම ශිෂ්‍යත්ව පාස් වුණා. ලකුණු අනුහයක් අරගෙන. ඊට පස්සෙ තමයි පූඩළුඔය දෙමළ විද්‍යාලයට ඇතුළත් වුණේ. උසස් පෙළ දක්වා ඉගෙන ගත්තේ ඒ ඉස්කෝලේ. උසස් පෙළ ප්‍රතිඵල වුණේ විශිෂ්ට සාමාර්ථ එකයි සම්මාන දෙකයි. අපේ තාත්තා අම්මා ගත්ත පඩියෙන් අපිට උගන්නන්න අමාරුයි. විශ්ව විද්‍යාලය යනකොට, උසස් පෙළ කරනකොට හුඟාක් අඩුපාඩු තිබුණා. ඒ අඩුපාඩු පිරිමැහුණේ මට හැමෝගෙන්ම වගේ උදව් ලැබුණ නිසා. මේ වතු යායෙන් ඉස්සෙල්ලම විශ්ව විද්‍යාලයට ගියේ මම. දොස්තර කෙනෙක් වුණේ මම. ‘හේලිස් ප්ලාන්ටේෂන්’ එකෙන් මට උදව් කළා. ඒ වගේම ඉන්දියානු මහකොමසාරිස් කාර්යාලයෙන්, කොළඹ ලංකා සභාව, ඇන්ඩෲ දේවදාසන් පියතුමා, මහරාජා සමාගමේ සුරංග ජයලත් මහතා ප්‍රේමරාජ් තංගවේළු මහතා ආදි බොහෝ සංවිධාන, පුද්ගලයින් ජාති ආගම් භේදයකින් තොරව මට උදව් කළා. මට කවදාවත් ඔවුන් මා වෙනුවෙන් කළ කී දේවල්, දිරිමත් කිරීම් අමතක වෙන්නේ නැහැ.”සත්‍යරාජන් පවසන්නේය. ඔහු බලාපොරොත්තුවෙන් හිඳින්නේ තමන්ගේ පළමු පත්වීම බදුල්ල රෝහලට ලැබේවි කියාය. දැන් ලැයිම් පේළියේ කවුරුත් ඔහු හඳුන්වන්නේ ඩොක්ටර් කියාය. කුඩා දරුවන් ඔහු දෙස බලන්නේ මහා වීරයකු ලෙසය.“මට මහපොළ ශිෂ්‍යත්වය ලැබුණා. යාළුවෝ උදව් කළා. සාමාන්‍යයෙන් මේ පරිසරයේ ඉ‍ඳගෙන පාඩම් කරන්න අමාරුයි. ඒත් මං ඒ අමාරුකම් යටපත් කරගෙන මගේ ඉලක්කයට ආවා. ඒ වුණත් මේ වත්ත දාලා යන්න මට අදහසක් නැහැ. මේ මිනිසුන්ගේ දැනුම අඩුයි. ඔවුන්ට ඔවුන්ගේ ප්‍රශ්න කියන්න වෙන්නේ දෙමළ භාෂාවෙන්. මං මේ අය වෙනුවෙන් සේවය කරනවා. එහෙම කරන්න නම් තව ඉගෙන ගන්න ඕන. විශේෂඥ වෛද්‍යවරයෙක් වීමයි මගේ අරමුණ. මේ වතුවල කාන්තාවන්, දරුවෝ ලැබෙන්නේ ගිහිල්ලා මියයන අවස්ථා තියෙනවා. ඒ කියන්නේ මාතෘ මරණ සහ ළදරු මරණ සංඛ්‍යාව වැඩියි. මට ඕන එයට පිළියම් සොයන්න. ඒ නිසයි මං උපන් ප්‍රදේශය දාලා නොයන්නේ.”සත්‍යරාජන් පවසන්නේ හෙට දවසේ ඔහු කිරීමට නියමිත දේය. ඒ ගමන යන්නට ඔහු බලාපොරොත්තු වන්නේ තනිවම නොවේ. උසස් පෙළ පන්තියේ සිට ඔහු ළඟින්ම සිටි ඇය එනම් කුප්පුසාම් කන්ගේෂ්වරි සමඟය. ඇය ද විසිහත් හැවිරිදිය. ඇය ඔහුගේ ළඟින්ම සිටියේ උසස් පෙළ පන්තියේදී පමණක්ම නොව; රජරට විශ්ව විද්‍යාලයේදී ද ඔවුන් දෙදෙනා අකුරු කළේ එකටය.“මගෙ අම්මයි තාත්තයි වතු කම්කරුවෝ. අම්මා අන්ගන්නන් ලෙච්චමි, තාත්තා රාමස්සාමි කුප්පුසාමි. අම්මට වයස අවුරුදු පනස් නවයයි. තාත්තට අවුරුදු හැටයි. මම පොඩි කාලේ ඉඳලම හැදුණේ මාමා ළඟ. මාමා ව්‍යාපාරිකයෙක්. මාමගේ දුව සිවිල් ඉංජිනේරුවරියක්, පුතා ගුරුවරයෙක්. මාමා හැම වෙලේම මට කිව්වේ හොඳට ඉගෙන ගන්න කියලා. මගෙ අම්මටයි තාත්තටයි නම් මගේ ඉගෙනීම ගැන දැනීමක් තිබුණේ නැහැ. අද ඒ අය පුදුම විදිහට මා ගැන සතුටු වෙනවා. මං ඉගෙන ගත්තේ පුඩළුඔය දෙමළ මහා විද්‍යාලයේ. මාමගේ පවුලේ අය හැමෝම මට උදව් කළා. මටත් බදුල්ල රෝහලට පත්වීම ලැබේවී කියලා හිතෙනවා. මගේ බලාපොරොත්තුව ළමා රෝග විශේෂඥ වෛද්‍යවරියක් වීම. මං වෛද්‍යවරියක් වීම ගැන වැඩියෙන්ම සතුටු වෙනවා ඇත්තේ මාමා. ආච්චි මාව පොඩි කාලෙම මාමගෙ ගෙදරට ගෙනාවේ නැත්නම් මගේ ජීවිතේ මීට වඩා වෙනස් වෙන්න තිබුණා.” කනගේෂ්වරි තම දියුණුව ගැන අද කතා කරන්නේ සතුටිනි. ඇය තලවකැලේ පෞද්ගලික වෛද්‍ය මධ්‍යස්ථානයක තාවකාලිකව සේවය කරන්නීය.සත්‍යරාජන් හා කනගේෂ්වරි එක්ව දිගු ගමනක් යාමට සූදානම් වන්නෝය. ඔවුන් දෙදෙනා ඇතැම් විට වතු කම්කරු පවුල් අතරින් බිහි වූ පළමු වෛද්‍යවරුන් වීමට ද පුළුවන්.අපිට කනගේෂ්වරි හමුවූයේ තලවකැලේ නගරයේදීය. ඒ ඇය සේවය කරන වෛද්‍ය මධ්‍යස්ථානයේදීය. අප එහි කැටුව ආවේ සත්‍යරාජන් ය.“දැන් නම් තාත්තා ගෙදර ඇවිත් ඇති” ඒ හැන්දෑවේ සත්‍යරාජන් නැවත අප ඔහුගේ නිවෙසට කැඳවාගෙන ගියේය. ඒ වන විට තේ දලු කැඩීමට ගිය ලැයිමේ ගැහැනුන් එක්කෙනා දෙන්න යළිත් නිවෙස් වෙත එමින් සිටියාය.අමරාවතී“ඉස්සර පින්තූර නැහැ ඔයාලට පෙන්නන්න. මේ ගේ හදන්න කලින් අපි හිටියේ පුංචි කාමරයක. කොහොමද ඒකේ හිටියේ කියලා හිතේවී. ගෙවල් දොරවල් හදන්න තාත්තට සල්ලි තිබ්බේ නැහැ. ඒ වුණත් තාත්තා කිව්වේ කොහොමහරි තැනකට එන්න කියලා. එයා හිතලා තියෙන්නේ මම නීතිඥයෙක් හරි ගුරුවරයෙක් හරි වේවිකියලා. තාත්තා දැන් වත්තේ කාර්යාලයේ කාර්යාල කාර්ය සහායක. ඒ කාර්යාලයේ ඉන්න මිස් කෙනෙකුත් මට උදව් කළා. ජනශක්ති ආයතනයේ කළමනාකරු චන්ද්‍රශාෆ් මහත්තයත් උදව් කළා. මම දෙමළ වුණාට සිංහල දෙමළ මුස්ලිම් බර්ගර් හැමෝම මට උදව් කළා. අද අම්මයි තාත්තයි මමයි නංගියි දිහා බලලා සතුටු වෙනවා. මේ දෙන්නා අපිට දෙවිවරු වගේ...”සත්‍යරාජන්ට ඒ වාක්‍ය අවසන් කර ගත නොහැකි විය. ඔහු දෑස්වල නැඟි කඳුළු වළකා ගැනීමට බිම බලා ගත්තේය. ඒ හැන්දෑවේ වැහි අඳුර මැද්දෙන් හිරිපොද වැස්සේම සත්‍යරාජන්ගේ පියා ගෙට ගොඩ වැදුණේය.“අපිට ඉගෙන ගන්න බැරි වුණා. මේ වතුවල ඉන්න ළමයි හුඟක් දුරට ඉගෙන ගන්නේ නැහැ. එක්කෝ රස්සාවල් හොයාගෙන කොළඹ යනවා. නැත්නම් අඩු වයසෙන් කසාද බඳිනවා. එහෙමත් නැත්නම් බීමත්කමට ඇබ්බැහි වෙනවා. මට ඕන වුණේ නැහැ මගෙ දරුවො ඒ තැනට වැටෙනවා බලන්න. මං එයාලව ඉගෙන ගන්න උනන්දු කළා. ඒත් ඒගොල්ලො මොනව ද ඉගෙන ගන්නෙ කියලා මං දැනගෙන හිටියේ නැහැ. විශ්ව විද්‍යාලයට ගියාම පුතා කිව්වා එයා වෛද්‍යවරයෙක් වෙන්න ඉගෙන ගන්නවා කියලා. මට පුදුම ආඩම්බරකමක් දැනුණේ. අපි වත්තේ තේ කැඩුවට කම්කරුවෙක් වුණාට අද අපේ පුතා දොස්තර කෙනෙක්. මට ආඩම්බරයි.” බාලක්‍රිෂ්ණන් පවසන්නේය.වෛද්‍ය සත්‍යරාජන් පැමිණි ගමන කටුකය. එහෙත් ඔහු බාධක දුෂ්කරතා මධ්‍යයේ ජීවිතය ජය ගත්තේය. ඒ ජය පිටුපස සිට නිරන්තරයෙන්ම තමා දිරිමත් කළ ඇන්ඩෲ දේවදාසන් පියතුමාට ද කතා කරන ලෙස ඔහු ඉල්ලා සිටියේය. ඔහු පියතුමාට දුරකථන ඇමතුමක් ද ලබා දුන්නේය.“වතු කම්කරුවන්ට තියෙන්නේ අඩු වරප්‍රසාද? මේ ඉන්න තත්ත්වෙන් ගොඩ එන්න ඕන කියන හැඟීම හැමෝටම නැහැ. අඩු පහසුකම් යටතේ මේ වගේ දරුවෙක් ඉදිරියට ආව එක ආඩම්බරයක්. අපි ඔවුන්ට උදව් කළා. නමුත් අපි කතාකළ යුත්තේ ඒ ගැන නොවෙයි. සත්‍යරාජන්ගේ හා කනගේෂ්වරිගේ දක්ෂතාවය පිළිබඳව. විභාගයට ලිව්වේ ඔවුන්. පාඩම් කළේ ඔවුන්. එනිසා මෙය තනිකරම ඔවුන්ගේ දක්ෂතාවය. ඇන්ඩෲ දේවදාසන් පියතුමා ඉතා නිහතමානීව පැවසුවේය.දැන් ඔවුන් ජයගෙන හමාරය. එහෙත් මේ ගමන මෙතැනින් නතර කිරීමට ඔවුන් කැමැති නැත. ඔවුන් දෙදෙනාගේම ඉලක්කය විශේෂඥ වෛද්‍යවරුන් වීමය.සමුගන්නට පෙර සත්‍යරාජන් හා කනගේෂ්වරි කියූවක් මේ දැන් කියුවා සේ සිහිපත් වේ.“හුඟක් වේලාවට වෙන්නේ අම්මලා දරුවෝ පුල්ලේ කාමරයේ දාලා තේ කඩන්න යන එක. දරුවා ගැන සැලකිල්ල අඩුයි. තාත්තල අතට සල්ලි ලැබුණාම බොනවා. ඊට පස්සේ හැමදේම ඉවරයි. ඒත් අපේ තාත්තා බිව්වේ නැහැ. අම්මා අපිව බලා ගත්තා. ඒගොල්ලෝ එහෙම කළේ නැත්නම් අද අපිට මේ විදිහට සමාජය ඉදිරියේ නැඟී සිටින්න බැහැ.”ඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=as1410192</link>
    <topic>ISIS අන්තවාදීන්ට ගරිල්ලා තර්ජනයක්</topic>
    <author>රෝහණ ආර්යරත්න</author>
    <content>ISIS අන්තවාදීන්ට ගරිල්ලා තර්ජනයක්ඉරාකයට හා සිරියාවට පමණක් නොව ඇමෙරිකාව, බ්‍රිතාන්‍ය, ප්‍රංශය වැනි බටහිර රටවලට අතිවිශාල ව්‍යසනයක් බවට පත් වී සිටින ඉස්ලාමික රාජ්‍යය නම් වූ අන්තවාදී ඉස්ලාමීය සංවිධානයට එරෙහිව සිරියාව තුළින් ගරිල්ලා තර්ජනයක් මතු වී තිබේ.මේ වෙද්දී සිරියාව පුරා කුඩා ගරිල්ලා සංවිධාන රැසක් මතු වී ඇති අතර ඔවුන්ගේ අරමුණ ඉස්ලාමීය අන්තවාදීන්ගේ සාහසික ක්‍රියා මර්දනය කිරීම සඳහා මරණයේ නියමුවන් ලෙස ක්‍රියා කිරීමයි.ඉස්ලාමීය අන්තවාදී සටන්කාමීන් තුළ මරණ බය ඇති කිරීම පරමාර්ථ කරගෙන “වයිට් ශ්‍රවුඩ්” (ශ්වේත මරණාවරණය) යනුවෙන් හඳුන්වනු ලැබු එක් ගරිල්ලා සංවිධානයක නායකයා පවසන අන්දමට සිරියාවේ දොයිර් - අල් - සෝර් පළාතේ කඳවුරු බැඳ සිටින ඉස්ලාමීය අන්තවාදීන් සිය දෙනෙකු එම සංවිධානය මඟින් ජීවිතක්ෂයට පත්කර ඇත.වයිට් ශ්‍රවුඩ් යන නාමය එම සංවිධානයේ අරමුණ ඉතාම හොඳින් පැහැදිලි කරයි. මළසිරුරක් වසා දැමීමට යොදා ගනු ලබන සුදු පාට රෙදි ආවරණය යන අරුත එම නාමයෙන් පැහැදිලි වෙයි. සිරියානු ජනතාවට එරෙහිව ඉස්ලාමීය අයි එස් අයි එස් අන්තවාදීන් විසින් කරනු ලබන බිහිසුණු අපරාධවලට පළිගැනීම තම පරමාර්ථය බව එහි නායක අබු අබුද් පවසයි. අබු අබුද් යනු අන්වර්ත නාමයකි. රහස්‍ය භාවය රැකීම සඳහා ඔහුගේ නියම නම හෙළි නොකෙරේ.අබු අබුද් සිරියානු ජනාධිපති බෂිර් අල් අසාඩ්ට එරෙහි ගරිල්ලා සංවිධානයක අණදෙන නිලධාරියකු ලෙස කටයුතු කර ඇති අතර දොයිර් - අල් - සෝර් ප්‍රදේශය ඉස්ලාමිය සටන්කාමීන් අල්ලා ගැනීමෙන් අනතුරුව ඔහුගේ සංවිධානය මර්දනය කරන ලදී.දැනට ඔහුගේ කුඩා ගරිල්ලා සංවිධානයට බලසම්පන්න තත්ත්වයේ පසුවන ඉස්ලාමික රාජ්‍යය සංවිධානයට එරෙහි විශාල සටනක් දියත් කළ නොහැකි වෙතත් හිටි හැටියේ සිදු කරනු ලබන ගරිල්ලා ප්‍රහාරයන් එම අන්තවාදීන්ට තර්ජනයක් බවට පත්වී ඇතැයි වාර්තා වේ. ඇමෙරිකාව ප්‍රමුඛ සන්ධානය මඟින් ඉස්ලාමිය අන්තවාදීන්ට එරෙහිව දියත් කරන ගුවන් ප්‍රහාරයන්ට අමතරව ගරිල්ලා ප්‍රහාර පිළිබඳව ද අවධානය යොමු කරන්නට ඔවුන්ට සිදුවී ඇතැයි කියනු ලැබේ.මේ අතර මානව හිමිකම් සම්බන්ධව සිරියාවේ පවත්වාගෙන යන නිරීක්ෂණ ආයතනය සිරියාවේ පවතින යුද තත්ත්වය පිළිබඳ නිකුත් කරන වාර්තා අනුව දොයිර් - අල් - සොර් ප්‍රදේශයේ ඉස්ලාමීය අන්තවාදීන්ට එරෙහි ප්‍රහාරයන් එන්ට එන්ටම වැඩි වෙමින් පවතී.ඉස්ලාමීය අන්තවාදියකු පැහැර ගනු ලබන මෙම ගරිල්ලන්ගෙන් ඔහුට කිසිඳු සමාවක් නොලැබෙන අතර ඔවුන් මිහිපිටින් ඉවත් කිරීම තම ප්‍රධාන කාර්ය බව අබු අබුද් පවසයි. සාමාජිකයින් 300 ක් පමණ සිටින වයිට් ශ්‍රවුඩ් ගරිල්ලෝ ඉරාක දේශ සීමාව අසල පිහිටි අල් බුකමල් නගරයේ තම ගරිල්ලා කටයුතු සිදු කරති. එම ප්‍රදේශය ඉස්ලාමික රාජ්‍යය අන්තවාදීන්ගේ යටතේ පවතින බව ද අබු අබුද් පවසයි. දැනට සාමාජිකයින්ගෙන් සියයට අසූවක් පමණ ගරිල්ලා ප්‍රහාරවලට සහභාගි නොවුණත් ඔවුන්ට සටන් පුහුණුවක් නිරතුරුවම දෙනු ලබන බව ද හෙතෙම වැඩිදුරටත් පැවැසීය.මානව හිමිකම් නිරීක්ෂණ ආයතන පවසන අන්දමට වයිට් ශ්‍රවුඩ් සංවිධානයට අමතරව “ෆැන්ටම් බ්‍රිගේඩ්” (අවතාර සේනාංකය), “ද බ්‍රිගේඩ් ඔෆ් ද එන්ජල් ඔෆ් ඩේත්” (මරණයේ සුරංගනාවියගේ සේනාංකය) ආදි අති බිහිසුණු නම්වලින් හඳුන්වනු ලබන කුඩා ගරිල්ලා සංවිධාන රැසක් මෙම ප්‍රදේශයේ ක්‍රියාත්මක වේ.මෑතකදී මෙම ප්‍රදේශයේ අල් මයාදින් නගරයේ ඉස්ලාමීය අන්තවාදීන් පවත්වාගෙන ගිය මුරපොළකට රාත්‍රි කාලයේ ප්‍රහාරයක් දියත් කරමින් අන්තවාදීන් දහදෙනකු මරා දැමනු ලැබු බවත් තවත් ප්‍රහාරයකදී මෝටර් සයිකලයකින් පැමිණි ගරිල්ලන් දෙදෙනකු තවත් මුරපොළකට ප්‍රහාරයක් එල්ල කළ බව ද වාර්තා වේ.මෙම සංවිධාන සියල්ලටම මූලික වන්නේ රහස්‍ය භාවයයි. ඔවුන් පිළිබඳ කිසිඳු තොරතුරක් දැනගැනීමට ඉඩ නොතැබීම හා හිටිහැටියේ ප්‍රහාරයන් දියත් කිරීම මඟින් ඉස්ලාමීය අන්තවාදීන්ට නව තර්ජනයක් එල්ල වී තිබේ.එම අන්තවාදීන් විසින් සතුරන්ගේ බෙලි කපා මරා දැමීම, කුරුසයට තබා ඇන ගැසීම වැනි අපරාධ සිදුකිරීම නිසා අතිවිශාල සතුරන් පිරිසක් ඇතිකරගෙන සිටීම නිසා ගරිල්ලන්ගේ රහස්‍ය භාවය හොඳින් ආරක්ෂා වනු ඇතැයි මානව හිමිකම් නිරීක්ෂණ ආයතනය වැඩිදුරටත් පවසයි.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=as1410193</link>
    <topic>වනාන්තරයේ දී වින්නඹුකම් කළ වඳුරු මවක්</topic>
    <author/>
    <content>වනාන්තරයේ දී වින්නඹුකම් කළ වඳුරු මවක්සාමාන්‍යයෙන් වනාන්තරේ වෙසෙන සත්වයෙකුගේ දරු ප්‍රසූතියක් සිදුවන්නේ ඉතා රහසිගතවය. මිනිසකුට වන සතුන්ගේ දරු උපතක් ඇස ගැටෙන්නේ නම් ඒ ඉතා කලාතුරකිනි. එහෙත් චීනයේ ගුවන්සි ප්‍රාන්තයේ පිහිටි නොන්ගුවාන් කඳුකර ප්‍රදේශයේ වනාන්තරයේ සිදුවූ මේ දරු උපත ඒ අසල පිහිටි පීකිං විශ්වවිද්‍යා‍ලයේ මහාචාර්ය මෙං යාහෝට හා ඇයගේ සහායිකයින්ට දැක ගත හැකිවීම ඉතාම අහඹු සිද්ධියක් විය. එවැන්නක් මීට පෙර සිදුවී ඇතත් එයට ඡායාරූප සාක්ෂි තිබුණේ නැත.මේ අපූරු සිදුවීම වූයේ නොන්ගුවාන් කඳුකර වනාන්තරයේ වාසය කරන ලැන්ගුර් වඳුරන් අතරේය. ලැන්ගුර් වඳුරන් දුර්ලභ එසේම නැතිවී යන සත්ව විශේෂයක් ලෙස සැලකේ.මේ දරු උපත සිදු කළ වඳුරු මව පස් අවුරුදු වයසැතිය. ඇය පැටියෙකු ලැබීමට ආසන්නව සිටියාය. ඈ ප්‍රසව වේදනාවෙන් කෙඳිරිගාමින් කෑගසද්දී ඇය දෙස ඇසිපිය නොහෙළා අතිශය සානුකම්පිත විලාශයෙන් බලා සිටින වැඩිමහලු වැඳිරියක් එතැන වූවාය. එම වැඳිරියගේ වයස අවුරුදු 14ක් වූ අතර පැටවුන් පස්දෙනකුගේ මවක් වූවාය. ඇය මෙම සංසිද්ධිය පිළිබඳ හොඳ පළපුරුද්දක් ඇති අයෙකු ලෙස ඒ මොහොතේ වේදනාවෙන් පෙළෙන වැඳිරි මව දෙස බලා සිටියාය.උපතක් සිදුවීම ආශ්චර්යවත් සිදුවීමකි. මනුෂ්‍යයාට මෙන්ම සතුනට එය පොදුය. එහෙත් එවැනි අවස්ථාවක සතුන්ට වින්නඹුකම් කිරීමක් සිදු ‍ෙනාවේ. එසේම සතෙකු තවත් සතෙකුගේ උදව්වට ඉදිරිපත් වීම ද සිදුනොවන්නකි. තමන්ගේ පැටියා ප්‍රසූත කිරීමේ සියලුම කටයුතු තමා විසින්ම සිදුකිරීම සාමාන්‍යයෙන් සත්ව ලෝකයේ සිදුවන්නකි. එහෙත් මහාචාර්ය මෙං යාවෝ ඇතුළු විද්‍යාඥයින් පිරිසට දැකගන්නට ලැබුණේ අදහා ගත නොහැකි සිදුවීමකි.ප්‍රසව වේදන‍ාවෙන් කෙඳිරිගාමින් සිටි තරුණ වැඳිරිය වෙත ළංවූ වැඩිමහලු වැඳිරිය වඳුරු මවට ප්‍රසූතිය සඳහා ආධාර කරන්නට වූවාය. මේ තරුණ වඳුරු මවට වැඩිමහල් වැඳිරිය වින්නඹු මාතාවක් ලෙස කටයුතු කරනු මේ දෙස සුපරීක්ෂාවෙන් බලා සිටි විද්‍යාඥ පිරිසට අදහාගත නොහැකි විය.“අපට දැකගන්න ලැබුණේ හරි පුදුම දෙයක්” වැඩිමහලු වැඳිරිය තරුණ වැඳිරිය අසලට පැමිණ ප්‍රසූත වෙමින් සිටි වඳුරු පැටියා මවගේ උපත් මාර්ගයෙන් එක්වරම ක්‍රියාත්මක වී පැටියා තමා වෙත ඇදගනිමින් එළියට ගත්තාය.මෙ‍ලොව එළිය දුටු වඳුරුපැටියා බදාගත් වින්නඹු වැඳිරිය පැටියාගේ සිරුර ලෙවකා ශුද්ධ පවිත්‍ර කොට වඳුරු මවට බාරදුන්නාය. වින්නඹු මාතාව මඳ වේලාවක් මව සහ පැටියා අසල රැඳී සිට එතැනින් ඉවත් වූ ආකාරය විද්‍යාඥයින් ගේ නිරීක්ෂණයට ලක්විය.මේ සිදුවීම අතිශය දුර්ලභ හැසිරීමක් බව මහාචාර්ය මෙං යාවෝ පැවසුවාය.මේ අපූර්ව සිදුවීම මහාචාර්යවරියගේ සහායකයින් විසින් පියවරින් පියවර ඡායාරූප ගතකර ඇත්තේය. ලැන්ගුර් වඳුරන් චීනයට සීමාවූ වඳුරු විශේෂයක් බවත් දැනට එම වඳුරන්ගේ ජනගහනය 800ක් පමණ වන බවත් වාර්තා වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=as1410194</link>
    <topic>එක් දවසකින් රටවල් 19 ක් වටා</topic>
    <author>සේමාලි</author>
    <content>එක් දවසකින් රටවල් 19 ක් වටාදේශ දේශාන්තරයන්හි සංචාරයේ යෙදීම බොහෝ දෙනකුට සිහිනයකි. රටකින් රටකට යෑම හිතුමතේ කළ නොහැකිවාක් මෙන් ම ඒ සඳහා මුදල් හදල් තිබුණ ද රටකින් රටකට ඇතුළුවීමේදී බලපාන නීතිරීති ඊට හරස් වේ. එසේ තිබියදී එක් දිනකදී රටවල් 19 ක් පුරා කරක් ගසා ලෝක වාර්තාවක් පිහිටු වූ පිරිසක් පිළිබඳව පසුගියදා වාර්තා විය.පුද්ගලයන් තිදෙනකු මේ වාර්තාගත ගමන පිටත් වී ඇත්තේ පසුගිය සැප්තැම්බර් 22 වැනිදා මධ්‍යම රාත්‍රියේ දී ග්‍රීසියෙනි. ඔවුහු එතැනින් බල්ගේරියාව, මැසඩෝනියාව, කොසෝවෝ, සර්බියාව, ක්‍රොඒෂියාව, බොස්නියාව, ස්ලෝවේනියාව, ඔස්ට්‍රියාව, හංගේරියාව, ස්ලෝවැකියාව සහ චෙක් ජනරජය හරහා ජර්මනිය, නෙදර්ලන්තය, බෙල්ජියම, ලක්ෂම්බර්ග්, ප්‍රංසය සහ ස්විට්සර්ලන්තයටත් එතැනින් ලිච්ටෙන්ස්ටින් රට කරාත් ගොස් ගමන අවසන් කළහ.මීට පෙර පැය විසිහතරකින් ලෝකයේ රටවල් 17 ක් කරා ගොස් පිහිටුවා තිබූ වාර්තාව ඒ සමඟම බිඳ වැටිණි.“අපි මේ ගමන්ම විසිවැනි රට වූ ඉතාලිය කරා යෑමට උත්සහා කළත් අයහපත් කාලගුණ රටාව නිසා එය කළ නොහැකි වූවා” යැයි ඔවුන්ගේ ප්‍රයත්නය ගැන සඳහන් කරමින් ලෝක වාර්තාව පිහිටුවීමට එක්වූ ගනර් ගාෆස් සඳහන් කළේය.රටවල් ගණනාවක් පුරා ඉක්මනින් ගමන් කිරීම සඳහා ඔවුන් කුලියට ගත් මෝටර් රථ මෙන්ම වානිජ ගුවන් යානා දෙකක් ද යොදාගෙන තිබිණ.සමාජ වෙබ් අඩවි උපයෝගී කරගනිමින් ඔවුන්ගේ මිතුරෝ ඔවුන් දිරිමත් කරමින් උදව් කළහ.තිදෙනකුගෙන් යුත් මේ කණ්ඩායම මීට පෙර මැයි මාසයේදී ද ලෝක වාර්තාව පිහිටුවීම සඳහා උත්සහා දැරුවද ඔවුනට පසුගිය වාර්තාව සම කරනු විනා නව වාර්තාව පිහිටුවීමට නොහැකි විය. 2012 දී පිහිටුවා තිබූ ඒ වාර්තාව සඳහා මිතුරෝ සිවු දෙනෙක් එක්ව සිටියහ.සේමාලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=as1410199</link>
    <topic>අනේ! මං ඔයා රැවැට්ටුවේ නෑ..</topic>
    <author/>
    <content>අනේ! මං ඔයා රැවැට්ටුවේ නෑ..රැහැයි නද දෙසවන පමණක් නොව සිත ද පාරයි. ගීත් පිල්කඩ මත හිඳගෙන සිටින්නේ කෙමෙන් දැඩි වන අඳුර පිළිබඳව වගක් නැත්තාක් මෙනි. මේ රාත්‍රියේ කිනම් යාමය දැයි තෝරා බේරා ගන්නට ඔහු වෑයම් නොකළේය. අවට පරිසරය පමණක් නොව තමාගේ මුළු මහත් ජීවිතයම අඳුරින් වෙළී ඇතැයි ඔහුට සිතිණ.“මල්ලි දන්නවද අර ඇවිත් ඉන්නෙ කවුද කියලා” කෝසලා ඇසුවේ ගීත් වෙත තේ කෝප්පයක් ගෙන එමිනි. ඔහු හිස දෙපසට සැලුවේය. කතුර රැඳි දෑත සැලෙන අයුරු ඇය නොදුටුවාය.“නදී බඳින්න ඉන්නෙ එයාලු... ෂෝක් නේද.. දෙන්න හොඳට ගැළපෙනවා...”ශෝකයත් කෝපයත් මැඬගැනීම මේ සා අසීරු වනු ඇතැයි ඔහු කිසි කලෙකත් නොසිතුවේය. නදී ඉතා සාහසික ලෙස තමා රවටන ලදැයි ඒත්තු යෑමෙන් ඔහු ගේ හද බිඳී ගියේය.“හෝටලේකුත් තියෙනවලු.. ඔය කාර් එකත් ඒ ළමයගෙලු... සල්ලිකාරයෙක් වුණාට මොකද කිසිම ආඩම්බරයක් නෑ.. හිනාව කතාව පොඩි දරුවෙක් වගේ..”“ඇති අක්කෙ ඇතිÓයි බෙරිහන් දෙන්නට පවා ඔහුට සිතිණ. එහෙත් හැමදාමත් වාගේ ඔහු ගොළුව ගියේය.“නෑ.. මං ගොළුයි.. මං ගොළුයි.. ඉතිං මට පුළුවන්ද නදී වගේ කෙල්ලෙක් ගැන හීන මවන්න... මට ගැළපෙන්නෙ අර දුප්පත් වාසනා.. මම මගේ තරමට ඕන වැඩ කරන්න..”ඔහු මඟුල් මඩුව නිම කළේ සයුරු රළ සේ නැඟෙන බිඳෙන සිතිවිලි සමුදායක් සමඟිනි.“ගීත් අයියා බත් කාල ඉම්මුÓයි වාසනා හඬ ගෑවද ඔහු දිවා ආහාරය සඳහා විවේකයක් ලබා නොගත්තේය. පෙරැත්ත කිරීමෙන් පලක් නොවූ තැන ඇය ඉවත් වූයේ ඔහුගේ රැවුමට බියපත් වෙමිනි.“ඇයි කෑම කන්නැත්තෙ?” නදී දිව ආවේ සටනට සැරසුණ සෙබළියක මෙනි.“මා එක්ක තරහෙන් ද කෑම කන්නැත්තෙ?”ඔහු හිස නඟා බලන්නට උත්සුක නොවීය.“සුජිත්ව දකිනකම් මම දන්නෙ නෑ එයා එන විත්තියක්.. මාත් පුදුම වුණා එයාව දැකල”ඔහු මුව කොන ඇද කළේය.“ඔය ඇති නදී. තවත් බොරු කියන්න එපා.. ඔයාට මං සෙල්ලම් බඩුවක් විතරයි..”ඔහු‍ගේ සංඥා බස ඇයට නොවැටහිණ. ඇය අයාගත් දෑසින් බලා සිටියාය.“ඉතිං ඒ කොල්ලව කසාද බැඳගන්න. මට කමක් නෑ.. මට වඩා ලස්සනයි.. පෝසත්.. කතා කරන්නත් පුළුවන්.. ඇයි මේ දුප්පත් ‍ෙගාළුවෙක් පස්සෙ වැටීගෙන ඔච්චර හොඳ මනමාලයෙක් ඉද්දි..? කාර් එකකුත් තියෙනවනෙ. මට තියෙන්නෙ අර කබල් බයිසිකල් කට්ට විතරයි..”ඔහු කියන්නක් නොවැටහුණ ද ඔහු කෝපයෙන් පසුවන බව ඇයට පෙනෙයි.“ඔයා හිතනවා ඇති මම ඔයාව රැවැට්ටුවා කියලා.. අනේ නෑ ගීත්..”ඇගේ බැගෑබර ස්වරය ඔහුගේ කෝපය තුනී නොකරයි. ඒ නිසාම ඔහු රවා බැලුවේය.“මට ඔයත් එපා.. එයත් එපා..Óයි හැඬුම්බර හඬින් කී ඇය නිවෙස වෙත දිව ගියාය.මේ මැදියම් රැයෙහි ඔහු යළි යළි දකින්නේ ඇගේ කෝපයයි.. ශෝකයයි... ඇය තමාට පිටුපා දිව ගිය අයුරුයි.“ඒ ඔක්කොම ඉවරයි..Óයි හිත හදාගන්නට ඔහු වෑයම් කළේය. එහෙත් මලක සුවඳ මෙන් නිරතුරුව දැනෙන හැඟෙන ප්‍රථම ප්‍රේමයේ මිහිරි මතකයෙන් තැවුල්පත් සිත ඔහුට වාවාගත නොහැක. සොයා බලන්නට හෝ බාධා කරන්නට අයෙක් නැති නිසා ඔහු හඬා වැටුණේය. කෝසලාට ද ලොකු අම්මාට ද මඟුල් ගෙදර නවතින්නට සිදුවූයේ බණ්ඩාර මැණිකාගේත් ගෝතමීගේත් ඉල්ලීම ඉවත දමන්න බැරි තැනය.“මල්ලිත් අද මෙහෙ ඉන්න.. දැනුත් ගොඩක් රෑ වෙලානෙ..”කෝසලා කොතෙක් කීවද ඔහු අවනත නොවීය.“කියන දේ අහන්නකෝ මල්ලි. මේ දවස් ටිකේම කවුද මන්දා මනුස්සයෙක් මේ පැත්තෙ කැරකෙනවා. මං දවල් ගෙදර ගිය වෙලාවෙ මෙන්න ඒ මනුස්සයා අපේ ගේ ඉස්සරහට වෙලා බලාගෙන ඉන්නවා. හොරෙක්ද මංදා..”විටින් විට දැකිය හැකි ඒ නාඳුනන තැනැත්තා සොරෙක් විය නොහැකි යැයි ගීත් සිතුවේය. එක් පයක් දණහිස ළඟින් කපා දමා තිබෙන බැවින් ඔහු ඇවිදින්නේ කිහිලිකරුවක ආධාරයෙනි. කොණ්ඩය ද රැවුල ද වවාගත් ඔහු දැකීමෙන් දිනක් වාසනා ද බියට පත් වූවාය.“ෂහ්.. හරි ලස්සනයිනෙ... මෙයා හොඳ කලාකාරයෙක්නෙ නදීÓයි සුජිත් ප්‍රශංසා කළේ ගොක් කොළ සැරසිලි හොඳින් නරඹමිනි.“නම මොකක්ද?”සුජිත් ගේ සිනාමුසු මුහුණත් ප්‍රසන්න කතාබහත් ගීත් තුළ වූ නොරිස්සුම පහකර දමයි.“ගී..ගීත්..”නදී උත්තර දුන්නේ තතනමිනි.“නමත් ලස්සනයි.. ඉතිං ගීත්.. ඔයා පොට්ට්‍රිස් වාසස් හෙමත් ලස්සනට කරනවා කියල ගෝතමී නැන්දලා කීවා...”ගීත් හිස පහතට නැඹුරු කරගත්තා මිසක සිනාවක්වත් නොපෑවේය.“ඇත්තටම මං ආසයි ඔයාගෙ ක්ලේ අයිටම්ස් බලන්න..”පැට්‍රෝල්මැක්ස් ලාම්පුවේ දීප්තිමත් ආලෝක ධාරාවෙන් නැහැවෙමින් නදී ඉවත බැලුවාය. අපහසුතාවයට පත් තරුණයා පිළිබඳව සංවේගයෙන් ඕ ඇළලුණාය.“පව් දෙයියනේÓයි සුසුම් ලන්නටවත් ඉඩක් නැත.“කෝ ඉතිං.. මං විතරනෙ කතා කරන්නෙ.. ගීත් කැමති නැද්ද මා එක්ක කතා කරන්න..?”වහා පලා යන්නට... අඳුරු මඩුව තුළට වැද හුදෙකලාව දෛවයට ශාප කරන්නට ගීත්ට උවමනා විය.“ඇයි නදී ගීත් මා එක්ක තරහ වෙලාද? මම මොනාහරි වැරදි දෙයක් කීවාද?”සුජිත් ඇය දෙස හෙලුවේ විමතිය හා කුතුහලය ද මුසු බැල්මකි.“න් නෑ සුජිත්.. ගීත්ට ගීත්ට කතා කරන්න බෑ...”ඇගේ හැඬුම්බර හඬ ද ගීත්ට දැරිය නොහැක.“ඕක කියන්න ඕන ඔහොම නෙමෙයි.. ගොළුයි.. මෝඩයි.. කියලනෙÓයි කියාගන්නට ඉඩ නොදෙන ආබාධිත බව පිළිබඳව ඔහු කිපුණේය.“ඕ අයිසේ.. අයෑම් සොරි..” සුජිත් දැඩි ලෙස කනගාටුව පළ කළේය.“සුජිත් පුතා මෙහෙ එන්නකෝ..”නිවස තුළින් කිසිවෙක් හඬගෑවේය. හැන්දෑ වරුව පුරාම ගීත්ට එබඳු හඬගෑම් ඇසිණ.“සුජිත් මල්ලි එන්නකෝ.. සුජිත් අයියෙ මේ බලන්නකෝ..”පැය කීපයක් තුළ සුජිත් මඟුල් ගෙදර ප්‍රමුඛයා වී හමාරය. පරාජිත හැඟීමෙන් මඬිනා ලද ගීත් සිය කාරිය හමාර නොකොටම ආපසු යෑමට සිතුවේය. එහෙත් අතුල සහ ගෝතමී සිහිකළ ඔහු “නෑ මේ වැඩේ මං ඉවර කරනවා. හැබැයි හෙට නම් මේ පැත්ත පළාතේ එන්නෙ නෑ..“යි තීරණය කළේය.“අනේ ගීත් අයියෙ බත් කටක් කාල යන්න. ඔයා දවල්ට කෑවෙත් නෑනෙ..Óයි වාසනා පුන පුනා පෙරැත්ත කළ ද ඔහු රාත්‍රි ආහාරය ප්‍රතික්ෂේප කළේය.“හෙට උදේම එන්න ගීත්.. තවත් පොඩි පොඩි වැඩ ටිකක් තියෙනවා..”ගෝතමී ඒ මේ අත දිව යන ගමන් ඉල්ලා සිටියාය.“මල්ලිගෙ ඇඳුම් මම මැදල තියෙන්නෙ. මතක්කරල ඔය කොණ්ඩෙයි රැවුලයි කපාගෙන එන්න” කෝසලාගේ වචන ද ඔහුගේ කනේ හැපුණා පමණි. එහෙත් අඳුරේ ඇවිදගෙන යන කල ඔහු සසල වූයේ කිසිවෙකු තමා ලුහුබැඳ දිව එන හඬ ඇසීමෙනි. ඔහු හිටිපිය නතර වූයේ ‘නදීද?Óයි සිතමිනි.“ගීත්... අනේ චුට්ටක් ඉන්න..”“ඇයි මේ..? ඇයි මගේ පස්සෙං එන්නෙ? ඇයි මට මෙහෙම කරදර කරන්නෙ?Óයි කෑගසා අසන්නට තරම් ආවේගයක් ඔහුට දැනිණ.“ඇයි නොකා ආවෙ..?”“මම කෑවත් නොකෑවත් ඒක ඔයාට ප්‍රශ්නයක් නෙමේනෙ නදී.. ඔයාට කවන්න කෙනෙක් ඉන්නවනේ. පින්සිද්ධ වෙයි මට මගේ පාඩුවේ ඉන්න දෙන්න.”සුපුරුදු ලෙස ඒ වචන ඔහුගේ මුව තුළ ගොළුව ගියේය.“මේ කෑම එක කනව නේද..? නැත්තං මාත් ඔයා එක්කම ඇවිල්ල ඔයාට කවල එන්නද..?”ඇය දිගු කළ බත් මුල ඔසවා බිම ගසන්නට සිතුණ ද ඔහු හිස සෙලෙව්වේය.“මේක ගන්න ගීත්.. අනේ මටත් කන්න බෑ ඔයා බඩගින්නෙ ඉන්නකොට...”“තවත් මාව රවට්ටන්න එපා නදී..Óයි කෑගාමින් ඇය තල්ලු කර දමන්නට ඔහුට සිතිණ.“ඔයා ඉන්නෙ තරහෙං දුකෙං... අනේ මට සමාවෙන්න ගීත්. මම වැරැද්දක් කළේ නෑ දෙයියනේ”ඇය කඳුළු සලමින් පහතට නැඹුරු වූවාය. ඇගේ අතැඟිලි සිය දෙපා ස්පර්ශ කරන කල ඔහු තිගැස්සුණේය. ඇයට හඬා වැළපෙන්නට ඉඩ හැර ඉවත්ව යෑමට ඔහු සිතුවේය. එහෙත් අඳුරේ ගුරු පාරේ ළඳ බොළඳ යෞවනියක හුදෙකලා කොට යාමට තරම් ඔහුට හිත දැඩි කරගත නොහැකි විය. ඔහු මඳක් නැඹුරුව ඇගේ දෙවුරින් අල්ලාගත්තේය.“ඔයා බඩගින්නෙම ගෙදර යන හැටි මට බලා ඉන්න බැරි වුණා ගීත්. මං මේ බත් එක බැඳගත්තෙ කොච්චර අමාරුවෙන් ද... මේ විදියට ඔයාගෙ පස්සෙන් දුවගෙන අ‍ාවෙ ඔක්කෝටම හොරෙං... ඇයි ඒ..? මං ඔයාට ආදරේ හින්ද ගීත්... ඇත්තටම මම ඔයාට ආදරෙයි...”“ඇය වැලඳගත් තරුණයා ඇගේ දෙතොල් අතර දබරැඟිල්ල තැබුවේය. ඇය සෙමින් සහ සෙනෙහසින් ඔහුගේ අත ඉවත් කළාය.“මට අද කතාකරන්න ඕන ගීත්.. මම මේ ඔයා එක්ක කතා කරන අන්තිම දවස... ඔයා වාසනාව කසාද බඳින්න ගීත්.. මම තරහ නෑ”ඇය ඔහුගේ ළය මඬලෙහි හිස හොවාගනිමින් කොඳුළාය.“එතකොට ඔයාට සුජිත්ව බැඳගන්න පුළුවන්නේ...යි කියාගන්නට ඔහුට නුපුළුවන් විය.“මම හෙට ආපහු යනවා.. ආයෙත් මේ ගමට එන්නෙ නෑ කියල කියන්න මට බෑ ගීත්. අත්තම්මව ගෝතමී පුංචිව බලන්න මට එන්න වෙනවා..”ඔහු ඇය සිපගන්නට මැලි විය.“තාම නෑවෙත් නෑ.. මා ළඟ දාඩිය ගඳයි..Óයි කියාගන්නට නුපුළුවන් වීම ඔහුගේ සිත රිදවයි.කිසිවකු උස් හඬින් කහින හඬ ගීත්ගේ මතකයට බාධා පමුණුවාලයි. ඔහු කෙමෙන් ළංවන එකාකාර හඬට සවන් දුන්නේය.ලබන සතියටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=as1410195</link>
    <topic>පරණ ටයර්වලින් පාවහන් හදන තරුණයෝ</topic>
    <author/>
    <content>පරණ ටයර්වලින් පාවහන් හදන තරුණයෝඔවුහු අනාථයෝ වෙති. ඔවුන් ජීවත්වෙන්නේ මහාමාර්ගයේය. නිදා ගන්නේ ද මහාමාර්ගයේය. ඔවුහු අහුවෙන අහුවෙන දේ කරති. කුලී වැඩ කිරීම ඇතුළුව මත්ද්‍රව්‍ය විකිණීම හා වෙනත් අපරාධවලට ද සහභාගි වෙති. එය ඔවුන්ගේ අනාථ භාවයේ ප්‍රධානතම ලක්ෂණයයි. ජීවත්වීම සඳහා ඔවුහු ඕනෑම දෙයකට සහභාගි වෙති.ඔවුන්ට අරමුණක් නැත, එසේම අනාගතයක් ද නැත. උගන්ඩාවේ පිළිලයක් බවට පත්ව තිබෙන මේ සමාජ ප්‍රශ්නයට විසඳුමක් සොයා දීම සඳහා ඉදිරිපත් වූ ඉනසන්ට් (අහිංසක) බියරුහන්ගා ද මේ අන්දමේ මහමග දිවි ගෙවූ අයෙකි. අත්දැකීමෙන් මෙම තරුණයන්ගේ සමාජමය ප්‍රශ්නය හඳුනාගත් ඉනසන්ට් එයට ප්‍රතිකර්මයක් යෙදුවේය.ඔහු මේ අනාථයින් බේරාගෙන හොඳ මාර්ගයේ යැවීමේ අරමුණින් පමෝජා මධ්‍යස්ථානය පිහිටුවා විශේෂ වැඩපිළිවෙළක් ආරම්භ කළේය.2005 වර්ෂයේ ඇරැඹුණු මේ වැඩපිළිවෙළට අනුව සමාජයට වැඩදායි චරිත බිහි කිරීමේ අරමුණින් යම් කර්මාන්තයකට පුහුණුවක් ලබාදීම මෙන්ම ඒ මඟින් ව්‍යාපාරික අවස්ථා ඇතිකිරීම පමෝජා මධ්‍යස්ථානයෙන් සිදුවන කාර්යභාරයයි.උගන්ඩාවේ බොහෝ තැන්වල අත්හැර දමනු ලැබු ටයර් ලක්ෂ ගණනක් තිබෙනවා. මම දැක තියෙනවා මෙම ටයර් ඉතාම ශක්තිමත් රබර් උපයෝගී කරගෙන නිර්මාණය කළ ඒවා. මෙම ටයර්වලින් සපත්තු හදාගන්නා ක්‍රමයක් ගැන මං පර්යේෂණ කළා. එසේ කළ විට එය පරිසර දූෂණයට ද බලපාන්නේ නෑ. ඒ නිසා මම ටයර්වලින් සපත්තු හැදීමේ කර්මාන්තයක් පටන්ගත්තා. ඒ සඳහා මේ අනාථ තරුණයින් යොදා ගැනීමේ අපගේ අරමුණ ඉතාම සාර්ථක ලෙස සිදුවෙනවා” යැයි බියරුහන්ගා පැවැසීය.ලාභදායි ආයතනයක් ලෙස ක්‍රියාත්මක නොවන පමෝජා මධ්‍යස්ථානය මඟින් නිෂ්පාදනය කරනු ලබන පාවහන් ඉතාම ලාබ එසේම කලක් පාවිච්චි කළ හැකි ශක්තිමත් පාවහන් වන අතර ඒ සඳහා විශේෂ ඉල්ලුමක් උගන්ඩාව තුළ දැනට ඇතිවී ඇතැයි ද පැවැසේ.පමෝජා මධ්‍යස්ථානය මඟින් වයස 12 ත් 24 ත් අතර සිටින අනාථ තරුණයින් 80 කට පමණ පුහුණුවක් ලබා දී ස්ථිර රැකියා ලබා දී ඇතැයි පවසන බියරුහන්ගා “අපට අවශ්‍ය උගන්ඩාව පුදුමයට පත්කිරීමටයි” යනුවෙන් ද පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=as1410196</link>
    <topic>සිහළ උරුමය උදෙසා සිය දිවි පුද කළ මීගස්තැන්නේ අදිකාරම</topic>
    <author>හාරසියපත්තුවේතිස්ස මාලගමුව</author>
    <content>සිහළ උරුමය උදෙසා සිය දිවි පුද කළ මීගස්තැන්නේ අදිකාරමඅද ලෝක උරුම නගරයක් ලෙසින් ඉහළ පිළිගැනීමකට ලක් වී ඇති සෙංකඩගල නගර කොමළියගේ ගත සරසන දුහුල් සේලයක් බඳු මහනුවර වැව මානව දෑතින් ලක් දෙරණේ ඉදිවූ අවසන් වාරි කර්මාන්තය ලෙසින් හැඳින්විය හැක. දුටුවන් නෙත් සිත් සනසන මහනුවර වැවේ අතීත අන්දරය අද දකින ශෝභමාන දසුන තරම් සුන්දර නොවේ. දහදිය, කඳුළු, ලේ හා ක්‍රෑර මරණ හමුවේ නිර්මාණය වී ඇති මෙම වාරි නිර්මාණය හා බැඳුණු ඓතිහාසික වෘත්තාන්ත උඩරට පිටිසර ගම්මාන අතරේ දී බොහෝ වර හමුවේ.ශ්‍රී වික්‍රම රාජසිංහ නිරිඳුන්ගේ හදෙහි ඇඳි මනෝ චිත්‍රයක් වූ මෙම වැවේ කටයුතු සඳහා කැඳවන ලද්දේ රාජ උදහසට ලක්වූ හතරකෝරළේ, සත්කෝරළේ, උඩුනුවර, යටිනුවර ආදි ප්‍රදේශවල වැසි දඬුවම් ලාභී ජනතාවය. නගර සීමාවෙන් පිටත තනාගත් පැල්පත්වල නැවතී සිට තම තමන්ගේ අවශ්‍යතා තමන්ම ඉටුකර ගනිමින් මෙම දුෂ්කර රාජකාරියේ යෙදීමට ඔවුන්ට සිදුවිය.අම්පිටිය, බූවැලිකඩ ආදි ප්‍රදේශවල සිට ගලා ආ දිය කඳුරුවලින් පෝෂණය ලබමින් මාලිගා චතුරශ්‍රයත්, මල්වතු මහා විහාරයත් දැලේ සිටින ලෙසින් පිහිටා තිබූ යල-මහ දෙකන්න සරුවට පැසෙන “ටිගොල්ලේවෙල” ලෙසින් හැඳින්වූ කුඹුරු යාය හාරා යටි පසින් සාදන ලද දැවැන්ත වේල්ල බැඳ එදා “කිරි මුහුද” නමින් හැඳින්වූ මෙම වැව සාදා ඇත.ඉතාමත් අර්බුදකාරී දේශපාලන වාතාවරණයක් පැවැති මෙම රාජ්‍ය පාලක සමයේ මෙම වැව් සෑදීම පිළිබඳ රාජ සභාව තුළත්, මහජනතාව අතරේත් පැවතියේ බලගතු විරෝධයකි. එහෙත් එවන් දේ රජතුමාගේ තීරණයට බලපෑම් කිරීමට තරම් සවිමත් වී නොමැත. මෙම වැව් කර්මාන්තය පිළිබඳ තිබූ ජනතා අප්‍රසාද මෙම ජන කවියෙන් දැක ගත හැක.වැවක් බැඳුණයි ටිගොල්ලේ වෙල සියක් බඹයක් විතර උසටම වැඩක් නැතිකර ගෙවතු ගහ කොළ කොට වනසා ගෙවල් සහහැම නොයෙක් රටවල දිසාවල මහසෙන් රැස් කරවා ගමින් ගම යමෙක් ලෙස රැක බඳින බැම්මට පස් අද්දවන ලෙසම කරපෙම1747 - 1782 වසර දක්වා උඩරට රාජ්‍ය කළ කීර්ති ශ්‍රී රාජසිංහ නර දෙවිඳුනගේ රාජ්‍ය සමයේ ශ්‍රී දළදා මාලිගාවේ සිදුකරන ලද ප්‍රතිසංස්කරණ කටයුතු උදෙසා උඩරට සතර අතින් සද්භාවයෙන් යුතුව එක් වූ මහසෙන් අතරේ මාතලේ මීගස්තැන්න ග්‍රාමයේ සිට පැමිණි ප්‍රංශුදේහධාරී යෞවනයකු විසින් මහවැලි නදියේ ලේවැල්ල තොට අසබඩ දී දෙතුන් දෙනෙකු එකතු වී ගලවා ග‍ඟෙන් ගොඩ දැමීමට වෙර දැරූ ගල් කුට්ටි කිසිඳු අපහසුතාවකින් තොරව ගලවා තම දෑතින් එම ගල් ඔසවා ගොඩ දමමින් දක්වන ලද විස්මිත සමර්ථකම් හේතුවෙන් අතිශ්‍යයෙන් ප්‍රමෝදයට පත් රජතුමා මහවාසල “මුදියන්සේ” තනතුරක් පවරා දෙමින් ඔහු රාජ්‍ය සේවයට බඳවා ගන්නා ලදී. අගනගරයේ විසූ ගිහි - පැවිදි පඬුවන් වෙතින් අක්ෂරභාශය ද රණ පිටියේ වික්‍රාන්තිය පෑ රණවිරුවන් ඇසුරේ යුද අවි හරණයේ ද ඔහු ශූරයෙක් විය. “දුම්බර රාජකරුණා අභයකෝන් පණ්ඩිත වාසල මුදියන්සේ” යන පරපුරු නාමයෙන් හැඳින්වූ ඔහු පිළිමතලාවේ අදිකාරම් තුමාගේ සොහොයුරියක හා විවාහ වී දුම්බර යක්ගහපිටියේ අමුණුගම ග්‍රාමයේ පදිංචි වීම හේතුවෙන් ඔහු “දුම්බර නිලමේ” නමින් ප්‍රසිද්ධියට පත්වී ඇත. තම පරපුරේ දිළිඳු ඥාතීන්ට දයා කරුණාවෙන් යුතුව උදව් උපකාර කර ඇති ඔහු දුම්බර මිටියාවතේ බොහෝ වාරි ව්‍යාපෘති මෙන්ම ගල්පිහිල්ල රජමහ විහාරය වැනි විහාරස්ථාන ඉදිකරමින් ඉතාමත් දැහැමි දිවි පෙවෙතක් ගෙවා ඇත.කීර්ති ශ්‍රී රාජසිංහ, රාජාධි රාජසිංහ රාජ්‍ය පාලන සමයන් හි රාජ්‍ය පරිපාලනයේ විවිධ තනතුරු දැරූ ඔහු ශ්‍රී වික්‍රම රාජසිංහ නරපතිඳුන්ගේ රාජ සභාවේ “උඩගම්පගේ අදිකාරම්” ලෙසින් රජතුමාට පමණක් දෙවැනි වන ධූරන්ධරය දැරීමට තරම් භාග්‍යවන්ත වී ඇත.නගර අලංකාරය සඳහා පමණක් වූ මෙම වැව නිර්මාණ ව්‍යාපෘතියේ නිරීක්ෂණ කටයුතු පවරා තිබී ඇත්තේ රජතුමා විසින් “මාමණ්ඩි” ලෙසින් ළෙන්ගතු නාමයෙන් හැඳින්වූ එවකට වයෝවෘද්ධ වියේ පසුවූ මීගස්තැන්නේ අදිකාරම් තුමා වෙතය.දිනක් වැව් ව්‍යාපෘතියේ කටයුතු නිරීක්ෂණයේ යමින් සිටි මීගස්තැන්නේ අදිකාරම් තුමාට වියළි පඬරැල් හා පිදුරු සිරුරු වටා ඔතා රැහැන් පටින් බැඳ සිටි සිංහල තරුණයන් දෙදෙනෙකු වෑ පිටියේදී හමුවී ඇත. තතු විමසීමේදී පමාවී සේවයට පැමිණීමේ වරදට රාජ නියෝගය පරිදි මෙම තරුණයන් දෙදෙනා දෙතිස් වධයේ සඳහන් ජෝතිය මාලක වධය ලෙසින් හඳුන්වන සිරුර ගිනිතබා මරණයට පත්කිරීම උදෙසා සකසමින් සිටින බව ඇසීමෙන් මම ජාති හිතෛෂි රදලවරයාගේ ගත කිටි කිටියේ ගැහෙන්නට විය. ක්‍රෑර වඩුග රාජ්‍ය පාලනයේ අහිංසක සිහළුන්ට අත්වන මෙවන් අනේකවිධ වධ හිංසා අභියස නහරවැල් සිසාරා සංසරණය වන රුධිර ධාතුව ජාතිවාත්සාල්‍යයයෙන් කැකෑරී උණු වන්නට විය. තම හින පැලඳි අසිපත සියතට ගත් අදිකාරම් තුමා අසිපත් තුඩින් තරුණයන් වෙලා ඇති රැහැන් පටි කපා ඔවුන් නිදහස් කොට පලවා හැර ඇත.රාජ සභාව ඉදිරියේ පෙර දවස තම රාජ නියෝගය නොසලකා වෑපිටියේ දී සිදුවී ඇති සිද්ධිය හේතුවෙන් කුපිත වී සිටි රජතුමා, පසු“මාමණ්ඩ්, මාගේ කඩුවේ මුවහත මොට වී ඇතැයි සිතන්න එපා”යනුවෙන් මීගස්තැන්නේ අදිකාරම් තුමා වෙත කළ තර්ජනාත්මක කෝපාවීෂ්ට ප්‍රකාශය හමුවේ නැගී සිටි අදිකාරම් තුමා,“එසේය දේවයන් වහන්ස, ඔබ වහන්සේගේ කඩුවේ මුවහත ඇත්තේ කඩුවේ එක් පැත්තක නමුත් මාගේ කඩුවේ දෙපැත්තම හොඳින් මුවහත් වී ඇතැයි”තම හිණ පැලඳි කගපත ගුවනේ ලෙළවා රජතුමාට පිළිතුරු දී රාජ සභාවෙන් නික්ම දුම්බර තම වලව්ව වෙත ගොස් ඇත්තේ බලගතු චිත්ත සංතාපයකිනි.මීගස්තැන්නේ අදිකාරම් තුමා කොතරම් චිත්ත පීඩාවකට පත්ව සිටියේ ද යත් එදින තම යහන් ගබඩාවට වැදී දොර අගුළු ලා කිසිඳු කෑමක් බීමක් නොගෙන යහන්ගතව නිවසේ හෝ වෙනයම් කිසිවකු සමඟින් හෝ සමාගම් නොපවත්වා සිටි හේතුවෙන් වයෝවෘද්ධ ඔහු දැඩි ලෙස ගිලන් වී ඇත.නිරාහාරව යහන්ගතව සිටින අදිකාරම් තුමාගේ තතු දැනගත් රජතුමා තම රාජකීය වෛද්‍යවරුන් ද කැඳවා දුම්බර වලව්වේ රෝගීව සිටින අදිකාරම් තුමා බැලීමට ගොස් රාජකීය වෙදැදුරන් විසින් සකසා දුන් බෙහෙත් බඳුනක් රජතුමා අදිකාරම් තුමාට පොවා ඇත. රජතුමා විසින් පොවන ලද බෙහෙත් තම මුව තුළට ගත් නිලමේ තුමා රජතුමා නික්ම ගිය පසු එතෙක් තම මුඛය තුළ වූ ඖෂධ අසල තිබූ පඩික්කමට හලා ඇත්තේය.රජතුමාගේ චිත්ත අභ්‍යන්තරය පිළිබඳ මනා වැටහීමක් හා අවබෝධයක් තිබූ මීගස්තැන්නේ අදිකාරම් නිලමේ තුමා රජතුමා හා අහිතකින් ජීවත්වීමට වඩා මරණය වඩාත් සැනසිල්ලක් ලෙස සලකා එලෙස ආහාර පාන වර්ජනය කළ හේතුවෙන් ඇති වූ විජලනයෙන් ජීවිතය කෙටි වී ඇත.තම තුරුණු වියෙහිදී ගස් - ගල් පෙරළා මහා පෙළහර පාමින් යුද පිටියේ ඉදිරි පෙළ සරසාලු මීගස්තැන්නේ අදිකාරම් තුමාගේ ජීවිතාවසානය හා බැඳී ඇති වෘත්තාන්තය වැනි තවත් රසාලිප්ත ජනකතා උඩරට වෙසෙන ගිහි - පැවිදි පැරැණියන් අතරේ දී බොහෝ වර හමු වේ.හාරසියපත්තුවේතිස්ස මාලගමුවකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=as1410197</link>
    <topic>නෙළුම්විල</topic>
    <author/>
    <content>නෙළුම්විලඑක්තරා කාලයක පාසල් මිතුරෝ තිදෙනෙක් වූහ.ඉන් කෙනෙක් මම වෙමි.සෙසු දෙදෙනාගෙන් කෙනෙක් මිතුරුකමට අප ‘සේකර’ යැයි ඇමතූ ධර්මසේකරය. අප තිදෙනා අතරින් දක්ෂයා වූ ඔහුට ඉතිහාසය ඈ විෂයයන් කෙරෙහි වූයේ පුදුමය දනවනසුලු මතකයකි. පොතක් නොබලා පැය ගණනක් කතාකිරීමේ හැකියාව තිබූ ඔහු මුල් වතාවේම සරසවි පිවිසුම සමත් විය. අද ඔහු ගැන‍ නොදන්නා අයකු මේ හෙළබිමේ නැතිතරම්ය. ඒ අනගාරික ධර්මසේකරයන්ය.මේ විශේෂ ලිපියෙන් මා කියන්නට යන්නේ ඔහු ගැන හෝ මා ගැන නොවේ. අපේ තුන්වැන්නා හෙවත් වසන්ත ගැනය.උසස් පෙළින් පසු අපි විසිරී ගියෙමු.මට තිරිකුණාමල දිසාපති කාර්යාලයයේ රැකියාවක් ලැබිණ.ඔයින්-මෙයින් දසකයක්ම ගෙවී ගියේය.දිනක් මගේ රාජකාරි මේසය මත විශේෂ ලිපියක් විය. මම එය කුහුලින් යුතුව විවර කළෙමි. එහි වූයේ දසකයකට පෙර දිනයකි.පුදුමයකි. ඒ වසන්තගෙනි.ලිපියේ මෙ‍ෙස් තිබිණ.හිතවත් විජේ,උඹ ඉන්න දිහාව හොයාගත්තෙ හරිම අමාරුවෙං. උඹෙං ආරංචියක්වත් නැති හින්ද ලියුං කරදහියක් එවන්ඩ හිතුණ. හේනක් කුඹුරක් කොටං, පැලකුත් අටවං අපිත් ඔහෙ සතුටෙං ඉන්නව.මම කසාදයක් බැන්ද. ඒකිට සිංහල හොඳට පුළුවං. අපි දෙන්නව ගේ අහලකටවත් ගන්නෑ කියල හැමෝම යුද්ධ ප්‍රකාශ කළා. අපේ රතුපාට රුහිරෙ කොහෙද බං ජාති භේදයක්.මේ කන්නෙට වෙලාවට වැස්ස. මෙහෙ වැව් පිරිල! ලස්සනේ බෑ. කන්නෙත් හොඳට සරුයි. කඩල, මුං, කුරක්කං, කවුපි, මඤ්ඤොක්ක අගහිඟයක් නෑ. සරෝජිනීගෙ අත් ගුණේ! ඒකිගෙ බඩඉරිඟු වගාව බලන්ඩ ලස්සනයි. ඒත් බඩ නං හිස්. පැල්පත හරි පාළුයි. පොඩි එකත් එල්ලං, මහ එකිත් සමඟින් මෙහෙ වරෙං දවසක. දවස් දෙක තුනක් ලගින්ඩ බලාගෙන. එනකොට හකුරු පැණි ටිකක් අරං වරෙං. වෙන මොකවත් එපා.අපිට තනි රකින්ඩ මුවෝ, ගෝන්නු, ඉත්තෑවො, හාවො රෑට පැල්පත ළඟට එනව. උං යනකොට උංගෙ කොටහත් අරං යන්නෙ.නූගත්තු වුණත් අපි කාටවත් යටත් නෑ. මහන්සියෙං යමක් හම්බ කරගන්නව. උගත් උං සිදාදියෙ ඇනකොටා ගන්නව. හිතේ තෙතමනයක් නැති ඔය බුද්ධිමත්කම මට එපා!දිවා රෑ නොබලා මහ පොළොවට නැහෙන අප ගැන බලන්න කෙනෙක් නෑ. ඒ වුණත් කමක් නෑ දන්වේල වළඳන කොට, රජ බොජුන බුදිනකොට, බත් ටිකක් කනකොට ‘අනේ අපි රස විඳින්නෙ කොහේ හරි නූගතෙක් පොළො‍ව පෙරළන්න හෙළපු දහඩියෙ ර‍හ නේද කියල හිතන්න පුළුවන්නං.ලියුං කරදහිය දික්වුණා. මතක ඇතිව මෙහෙ ඇවිත් යන්ඩ එන්ඩ ඕනෑ. උඹල තුන්දෙනාටම තෙරුවන් සරණයි.මං වසන්ත”කාර්යාලයෙන් දෙදිනක නිවාඩුවක් ලබා ගත් මම හොඳ පැණි හකුරු ටිකකුත් සොයාගෙන ගමනට සූදානම් වීමි. බිරිය කැවිලි පෙවිලි ටිකක් හැදුවාය.පුතු ද සූදානම් කරගෙන අපි සිකුරාදාවක හිමිදිරියේ ගමන පිටත්වීමු. හේනක පැලක රැයක්‍ දෙකක් ගතකිරීමට මා කැමති නමුත් බිරියටත් පුතුටත් එවැනි අත්දැකීමක් නොවීම හිතට ප්‍රශ්නයක් විය. පුළුවන් තරම් ඉක්මනින් ගිය අපට ඇඳිරි වැටීමට පෙර පොලොන්නරුවට ළඟාවීමට හැකිවිය.වසන්තගේ ලිපිනයට අනුව තවත් කිලෝ මීටර් 25ක් පමණ යා යුතු විය.අපි ඒ දුර ද ආවෙමු.“මේ හරියෙ වසන්ත කියල කෙනෙක් ඉන්නවද?” මඟදී කෙනෙකුගෙන් ඇසීමි. ඔහුට දිය හැකි නිසි පිළිතුරක් නොවීය.තවත් ටිකක් ඉදිරියට ගොස් වෙනත් අයගෙන් ද ඒ ප්‍රශ්නය ඇසීමි.ඔවුන්ට ද පිළිතුරක් නැති විය.මඟ වැරදී ඇද්දැයි මට සැකයක් ද සිතිණ.මැදි වි‍ෙය් කතක් අපට හමුවූයේ මේ අතරය.“මට නං මහත්තයො ඒ නම නිච්චියක් නෑ. ඒත් සුමන හාල් මෝලෙන් අහන්ඩ” ඇය කීවාය.මා අදාළ හ‍ාල් මෝල ඉදිරියේ රිය නතර කරන විටම එහි ‍සේවය කරන තරුණයෙක් අප අසලට ආවේය.“මේ කිට්ටුව වසන්ත කියල කෙනෙක් ඉන්නවද?” මම ඇසීමි.“ඒ නම තියන කෙනෙක් මේ හරියෙ නම් නෑ. නම වසන්ත විතරක්ද?” ඔහු ඇසුවේය.“වසන්ත සුමනසේකර”නම මුළුමනින් ඇසූ හැටියේ මොහොතක් අන්ද මන්ද වූ සේවක තෙමේ ආපසු හැරී වත්ත ඇතුළේ පිහිටි මැඳුරක් දෙසට දිව ගියේය.අපි ඔහු ගිය මඟ දෙස විමසිල්ලෙන් බලා සිටියෙමු.සේවකයා යළි ආපසු එමින් සිටියේය. ඔහු සමඟ සුදුපාට අත්කොට කමිසයක් හා පිජාමා සරමක් හැඳි අයකු එනු පෙනිණ.ඔහු අප කිට්ටුවට එන විට මගේ දෑස මහත් විය.“දෙයියනේ වසන්ත!”“විජේ, මගෙ ලියමන ඔයාට හම්බ වුණාද? කාරෙක ඇතුළට ගන්ඩ!” ඔහු කීවේ මහත් සතුටිනි.මා රියෙන් බසින විටම වසන්ත මගේ කරවට අතක් යවා සෙනෙහසින් මා පිළිගත්තේය.අපි තිදෙනාම ඔහු සමඟ මැඳුරට ඇතුළු වීමු.“වසන්තගෙ ලියුමෙ බොරු නේද ලියල තිබුණෙ?” මම මැඳුරේ විසිතුරු නරඹමින් ඇසීමි.“නෑ. ඒ ඔක්කොම ඇත්ත. ඇයි ඒකෙ දිනේ බැලුවෙ නැද්ද? හොඳට බලන්ඩ ඒකෙ දිනය දාල ඇත්තෙ 2004.09.01 කියල. අපි 2004 හිටිය තත්ත්වෙ තමයි ඒ. මේ අද අපේ තත්ත්වෙ. සරෝජිනිගෙයි මගෙයි මහන්සියෙන් තමයි අපි මේ තත්වෙට ආවෙ. අම්මයි, තාත්තයි මෙහෙ ඉන්නෙ. අම්ම නං පිටිපස්සෙ කාමරේක බණ පොත් බලනව වෙන්ඩ ඕනෑ. තාත්ත නං ඇත්තෙ හාල් මෝල පැත්තෙ. ඒ දෙන්නවම උඹ අඳුනනවනෙ”එවිටම සාරියක් හැඳි සුරූපී කතක් අප ඉදිරියට පැමිණ දෑත් එක්කොට අප පිළිගත්තාය.“මේ තමයි සරෝජිනී” වසන්ත සිය පෙම්බර බිරිය අපට හඳුන්වා දුන්නේය.පසුදින පොළොන්නරුවේ සිද්ධස්ථාන වැඳපුදා ගැනීම හා වෙනත් නැරඹිය යුතු ස්ථාන බැලීමට යනු පිණිස වසන්ත රියැදුරු ද සමඟ සිය අලුත්ම වාහනය අපට වෙන්කර තිබිණ.එදින වසන්තගේ ව්‍යාපාරික කටයුතු බහුල දිනයක් වූයෙන් අප හා ගමනට එක්වීමට ඔහුට බැරි විය. එහෙත් සරෝජිනීත්, වසන්තගේ මාපියෝත් අප හා එක්වූහ. ගමනට වුවමනා සියලුම දේ සරෝජිනී විසින් සූදානම් කරනු ලැබ තිබිණ.එය බෙහෙවින් විනෝදජනක අමතක නොවනසුලු සැමරුමක් විය.පසුදින අලුයමින්ම අපි ආපසු ගමනට සූදානම් වීමු.වසන්ත සේවක ප්‍රජාව ලවා නොයෙක් දේ අඩංගු පෙට්ටි කිහිපයක් අප රිය තුළ ඇසුරුවේය. කිසිවකු රියේ ඩිකිය තුළ සහල් මිටියක් තැන්පත් කරනු මම දිටිමි.වසන්ත කවරයක් මා පුතු අත තබා අපට සුබ පැතුවේය.සරෝජිනීත්, මාපිය දෙපළත් මා බිරියට සමුදුන්නේ යළි එන ලෙස ආරාධනා කරමිනි.සංවේගයෙනුත් සතුටිනුත් සමුගත් මම රිය පණගන්වා මැඳුරු බිමෙන් පාරට ගතිමි.මගේ එක් පාසල් මිතුරෙක් කහවත හැඳ තුටු සිතින් පාරමී දම් පුරයි. මගේ අනෙක් මිතුරා සහ පිරිවර හා තුටින් වෙසෙයි.මසිත ඉහවහා යන තරම් සතුටකින් පිම්බී ගියේය.මතුගම, බෝපිටියේ කදිරානවත්තේ ගුණසේන විජේගුණරත්න මහතා විසින් යොමු කරන ලද ලිපියක් ඇසුරිනි.අපි කදිම බණක් ඇසුවෙමු.භික්ෂූන් වහන්සේ ඒ බණ කතාව දේශනා කළේ සංයුක්ත නිකායේ අනුරුද්ධ සූත්‍රය ඇසුරිනි.ඉන් කියැවුණේ අඹු සැමියන් අතර හට ගන්නා ප්‍රේමය භව පුරුද්දක් සේ පවතින බව ය; භව පුරුද්දෙන් හට ගත් ප්‍රේමය නිසා‍ දෙවඟනන් දෙවියන්ටත් වඩා මිනිස් ව වසන පුරුදු පෙම්වතා කෙරෙහි පෙමින් බැඳී සිටින බව ය.කාගේත් අවබෝධය පිණිස එය මෙහි ලියා දක්වමි.ඒ මෙසේ ය.අනුරුද්ධ තෙරණුවන් වූ කලි බුදුන් දවස විසූ තෙර නමකි.අනුරුද්ධ තෙරුන් පැවිදි වීමට පෙර විවාහකව සිටියේ ය. අනුරුද්ධයන් කෙරෙහි මහත් සෙනෙහසින් විසූ ආදරණීය බිරිය අකල්හි මිය ගියා ය.තව්තිසා දෙව්ලොව දෙව් දුවක වී උපන් ඇය ජාලිනී යැයි නම් ගත්තී ය. මිනිස් ලොව තම ආදරණීය සැමියා පැවිදි වී අනුරුද්ධ නම් තෙර කෙනකු ලෙස අසපුවක වැඩ හිඳිනු ඕ දුටුවා . හිමියන් කෙරේ ප්‍රේමය වඩා ගත් ජාලිනී මිනිස් අඟනක ගේ වෙසින් අනුරුද්ධ හිමියන් ගේ අසපුවට ආවා ය.අසපුවේ ඇමදිය යුතු තැන් ඇමදූ ඕ හිමියනට මුව දෝනා පැන් ද පෙරා තබා, දැහැත් ද පිළියෙල කොට, පරිභෝග කළ යුතු පැන් ද පෙරා තැබුවා ය.අනුරුද්ධ හිමියෝ ද ඒවා කවුරුන් විසින් පිළියෙල කොට තබන ලද දැයි නොදැන පරිභෝග කරන්නට පුරුදු වී සිටියේ ය.ජාලිනී ද මෙය කලක් තිස්සේ පුරුද්දට මෙන් කරන්නට වූවා ය.මේ අතර තමන් දරන සිවුර කඩමාලු වී ඇති බව අනුරුද්ධ හිමියනට වැටහිණ. එය තවදුරටත් ඇඳිය නොහැකි බව ද පෙනිණ. එහෙයින් උන්වහන්සේට අලුත් සිවුරක අවශ්‍යතාව දැනිණ.දිනක් උන්වහන්සේ සුදුසු සිවුරක් පතා පිළිසිඟා වඩින්නට වූහ.මෙය දත් ජාලිනී දෙව් දූ තොමෝ අනුරුද්ධ හිමියන් වඩින මග අයිනේ තිබූ කසළ ගොඩක් මත දිව සළුවක් තැබුවා ය.තෙරණුවෝ ද ඒ දැක අතට ගෙන බලා සිවුරට ගැළපේ යැයි සිතා අසපුවට ගෙන ගොස් ඉන් තුන් සිවුරු කැපූහ. සිවුරු මසනු පිණිස බුදුහු ඉඳි කටු දුන් හ. සැරියුත් මුගලන් දෙනම ද සිවුරු මසන්නට උදවු වූහ.පසු දිනෙක අනුරුද්ධ හිමියෝ ඒ සිවුරු හැඳ පිඬු සිඟා වැඩියහ.තම දිව සළුවෙන් සිවුරු මසා හඳින හිමියන් දැක මහත් සතුටට පත් ජාලිනී උන්වහන්සේට පිණ්ඩපාතය ද පිළිගැන්වූවා ය.තවත් දිනෙක අනුරුද්ධ හිමියෝ තම අසපුවේ විවේකීව පසු වූහ.ජාලිනී තම යෙහෙළියන් දෙදෙනකු ද කැටුව හිමියන් අබිමුවට පැමිණ මෙසේ කීවා ය.‘ස්වාමීනි, අපි දෙවඟනෝ වම්හ. ඔබ කැමති රුවක් මවා පෙන්වීමට අපට හැකිය.’අනුරුද්ධ හිමියෝ ද එබස සැබෑවක් දැයි පිරික්සා බලනු පිණිස මෙසේ කීහ.‘ඔබ සියලු දෙනා නිල් පැහැ වෙත්වා!’දෙව්දූවරු තිදෙන නිල්පැහැ ගත්හ.විස්මයට පත් තෙරණුවේ ඒ බව සඟවා යළි මෙසේ කීහ.‘කහ පැහැ වෙත්වා!’එසැණ දෙව් දූවරු කහ පැහැ වූහ.‘ලේ පැහැ වෙත්වා!’එසේ ද විය.‘සුදු පැහැ වෙත්වා!’සුදු විය.තෙරණුවන් සිය දසුනින් ආස්වාදයට පත්ව ඇති වග දත් දෙව් දූවරු වහා නැටුම් පාන්නට වන්හ.එකියක් ගැයුවා ය. එකියක් රැඟුවා ය. එකියක් අසුරු සන්කරමින් තාලය ඇල්ලුවා ය.ඒ නරඹමින් රස විඳින්න වූ අනුරුද්ධ හිමියනට මිහිරක් දැනුණ ද තම භික්ෂුත්වයට කැළලක් වේ දෝයි බියක් හට ගත්තේ ය.එකෙණෙහි ම සිය දෑස වසා ගත් තෙරණුවෝ ඉඳුරන් සංවර කර ගත්හ. හිමියන් රැඟුම රස නොවිඳ දෑස වසා ගෙන නිසොල්මන්ව සිටිනු දුටු දෙව්දූවරු තම නැටුමින් උන්වහන්සේ ලබන මිහිරක් නැතැයි හැඟී පැතුම් බිඳ ගෙන ආපසු යන්නට වූහ.‘යළිත් නොඑනු!’ ඔවුන් නික්ම යනු දැනුණු හිමියෝ කී හ.‘යළිත් නො එනු!’දෙව්දූවරු ඈතට ගියහ.‘යළිත් නොඑනු!’ඔවුහු නොපෙනීම ගියහ.  පිළියන්දල සිළුමිණ පාඨකයකු විසින් යොමු කරන ලද ලිපියක් ඇසුරිනි.නෙළුම්විල, සිළුමිණ ලේක්හවුස්, කොළඹ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=as1410198</link>
    <topic>ගුරු සේවයේ රසකතා</topic>
    <author>විශ්‍රාමලත් විදුහල්පති</author>
    <content>ගුරු සේවයේ රසකතාවිශ්‍රාමලත් විදුහල්පතිඩී.සී. ද සිල්වාලොකු සර්ට බේතක්අද කාලයේ නම් පාසල්වලට සම්පත් බහුලය. කම්කරුවන්, කළමනාකරණ සහායකයන්, පුස්තකාල සේවකයන්, විද්‍යාගාර සේවකයන් ආදී අනධ්‍යයන කාර්ය මණ්ඩල ඇත. ඒ මදිවාට උදේට දවාලට රෑට මුරකරුවන් ද ඇත. වත්ත වටේටම තාප්ප බැඳී ඇත. විද්‍යාගාර පරිගණක කාමර, විෂය කාමර පුස්තකාල කාමර බොහෝ පාසල්වල දක්නට ලැබේ. ඇත්තටම අද අපේ ළමයින් කොතරම් වාසනාවන්තද?දැනට දශක හතරකට පෙර මා මොනරාගල වැඩ බලන විදුහල්පති කාලයේ කිසිදු අනධ්‍යයන කාර්ය මණ්ඩලයක් නොවීය. අවට ගෙවල්වල ප්‍රජාව ආරක්ෂා කරති. වත්ත වටේට වැට බැඳ ඇත. පිරිසිදු කරන්නට කම්කරුවන් නැත. ළමයි උදේට ඇවිත් මුළු වත්තම ඉදල්වලින් අතුගාති. ලිපිකරුවන් නැත. සියලු ලිපිලේඛන ලියන්නේ මුල්ගුරුවරයාය. නියෝජ්‍ය, සහකාර විදුහල්පතිවරුන් නැත. ඒ නිසා දොළොස් මහේ පහන වගේ මුල්ගුරුවරයා ඇත. ඉඳහිට නිවාඩුවක් ගත්තොත් කාට හෝ බාර දෙනු ඇත.මේ යුගයේ මොනරාගල දිස්ත්‍රික්කයේ බොහෝ පාසල්වල ඉගැන්වූයේ අවුරුදු විසි ගණන්වල ගුරුවරුන් වීම ද විශේෂ දෙයකි. ගුරුවරියන් අවට ගෙවල්වල නැවතීමත් පිරිමි ගුරුවරුන් ගුරු නිවාසවල ‘චමරියක්’ මඟින් කෑම පිළියෙල කිරීමත් විය.පාසල්වලට ගුණාත්මක යෙදැවුම්, පහසුකම් ගාස්තු, පාසල් සංවර්ධන සමිති ගාස්තු නැත. එහෙත් අවශ්‍ය දේ රජයෙන් සපයයි. ගුරුවරුන් මුදල් යොදා වොලිබෝලයක්, නෙට්බෝලයක්, ක්‍රිකට් උපකරණ ගත්තේ ඔවුන්ට ද සෙල්ලම් කරන්නට අවශ්‍ය බැවිනි.එක් සති අන්තයක මට සංගණන වාර්තා හදන්නට තිබුණි. සෙනසුරාදා මම උදෙන්ම තේ බී කාර්යාල කාමරයට ගියේ චමරියට ද කතා කොටය.“මේ.. ඔන්න අද මට කොහේවත් යන්නත් බෑ, උයන්න එන්නත් බෑ මං සංගණන වාර්තා හදනවා”“එහෙනම් අපි අද හොඳ ඩයට් එකක් හදනවා, මරු පාටියක් දානවා, චන්දරේ කාර්යාලයටම වෙලා ඉන්න”මගේම වයසේ ගුරුවරු හිනාවෙවී කියන්නට වූහ.දැන් මම කාර්යාලයේ වැඩ කරමි. ලිපිලේඛන පෙරලමින් තොරතුරු සොයා ගනිමින් වැඩෙහි යෙදුණෙමි. පැය බාගයක් පමණ යන විට ගැමියෙක් ආවේය.“මහත්තයා, මං පොඩි ‍ෙබ්තක් ගෙනාවා, මෙහෙන් තියන්නම්” මම ඔළුව උස්සන්නේ නැතුවම “හරි ඔහොම තියන්න” යැයි කීවෙමි. තවත් ටික වේලාවකින් තවත් අයෙකු පැමිණියේය.“මහත්තයා අදත් වැඩද? මම මේ අර බේතක් ගෙනාවා” වැඩ අධික නිසා තියල යන්න යැයි මම කීවෙමි.උඩුකය විවෘතව ඇති අයෙක් පැමිණියේ තල්කොළවලින් තැනූ ගොටුවක් ද අතින් අරගෙනය.“සමාවෙන්න මහත්තයා මං ගෙදර නොගොහින් කෙළින්ම ආවා, මොකද ඔය අසනීපෙට ගහේ බඩු ම බොන්න ඕනෑ”“මොන අසනීපයක්ද? මොනවද මේ?”“ඇයි මේ සර්ට ඇදුම රෝගයට කිතුල් රා බොන්න ඕනෙයි කියල අපේ දරුවො ගිහින් කිව්ව”“නෑ... මට එහෙම ලෙඩකුත් නෑ, මං කවදාවත් බීලත් නෑ බොන්නෙත් නෑ, මොකක්ද ඒ කතාව”“......... අසුවල් මහත්තයා තමයි කියල තියෙන්නෙ” මම වහ වහාම චමරියට ගියෙමි.“කවුද මේ මට ඇදුමයි කියල රා ගේන්න කීවෙ”“නෑ.. නෑ.. අද අපේ තාත්ත එනව, තාත්ත කිතුල් රාවලට කැමතියි, තාත්තා විශ්‍රාම ගත්ත විදුහල්පතිවරයෙක්නෙ, ඉතිං සුපිරි බඩු ඕනෙ හින්ද මං කිව්ව ලොකු සර්ට ලෙඩකට රා ඕනෙයි කියල”කොහොම හරි චමරියේ අයත් ඔහුගේ පියාත් දින කීපයක් විනෝදයෙන් සිට ගෙදර ගියේ කිතුල් රා වල අගයත් ගුණයත් මට කියාපාමිනි.සියඹලා බීම බිව් ගුරුවරුමරගල කන්දේ ඔසු මුල් පහස ලබාගෙන ගලා යන දොළ පාර ඉතා සීතල ය. කිසිම විදියකින් මේ නම් මොනරාගල යයි කීමට නොහැකි තරම් සීතල දොළ පාරක් පාසලේ එක් පැත්තකින් ගලා බසී. මොනරාගල සියඹලාන්ඩුව, පොතුවිල්, අම්පාර පාර පාසලේ එක් මායිමකි. එයට ‍එහායින් ඇති පුරා විද්‍යා රක්ෂිතයක් මරගල කන්දත්, ඓතිහාසික වන්නේ ඊටත් එහායින් ඇති සුගලා දේවිය විසින් කරවූ විශ්මයජනක බිසෝ කොටුව නිසා ය.ඒ පාසලේ නම ගල බැද්ද කනිෂ්ඨ විදුහල විය. පාසලේ දේශගුණය මෙන් ම එහි ප්‍රජාව ද ඉතා සාමකාමී පිරිසකි. පාසල් දරුවන් ද ඉතා විනය ගරුක විය. මේ පාසලටත් විදුහල්පතිවරයෙක් නැති නිසා මා වැඩ බලන මුල් ගුරු විය. අපේ මොනරාගල නගරයේ වෙසෙන ගාල්ල මාතර පැතිවලින් පැමිණ විවිධ නිල දරුවන් පාසලට පැමිණෙන්නේ සීතල වතුර ටිකක් නා කියා ගෙන කිතුල් රා පොඩිත්තක් ද කට ගාගෙන යන්නට ය.‍‍මෙහෙම ආපු නඩයක අප මිතුරකුගේ පියෙක් ද විය. ඔහු ආයුර්වේද වෛද්‍යවරයෙකි. පාසල පුරා පැතිරී ඇති දැවැන්ත සියඹලා ගස දැක විශ්මයට පත් විය. මේ දැවැන්ත සියඹලා කරල් ඉදී බිමට වැටෙයි. පාසල් දරුවන් අහුලාගෙන යනු ඇත. මේ වෛද්‍යවරයා දන්නා තරම් ශ්ලෝක කියමින් සියඹලා ගුණ වරුණාවේ යෙදුණි. සියඹලාවල ඇති ඖෂධ ගුණය පමණක් නොව ඔහු හොඳ බීමක් ද කීවේ ය.“දරුවනේ මේ සියඹලා ඉදුණු ඒවායින් අරගෙන හොඳට උණු වතුරෙන් දිය කරන්න. ඉන් පසු සීනි, ලුණු දමා බෝතලයක දමා අර බසින දොළ පාරේ යට වළලන්න. පස්සෙන්දාට බොන්න.”“සියඹලා යුෂ බොනවද?”“මොනව කතා කරනවද දරුවා ඒ බීම නිසා ඇඟ නිවෙනවා. බඩ විරේක වෙනවා. වා පිත් සෙම් දොස් නසනවා.”පිරිස පිටත්ව ගිය පසු මා ගස යටට ගොස් හොඳට ඉදුණු සියඹලා කරල් විස්සක් තිහක් පමණට වැඩියෙන් ගෙන උණු වතුර දමා සීනි ලුණු පදමට දමා ඉතා සාන්ද්‍ර ලෙස බීම බෝතල් තුනක් හැදුවෙමි. හීන් සැරේ දොළ යට ගල් අතරේ සඟවා තැබුවෙමි. එදා බ්‍රහස්පතින්දා ය. විවේක වෙලාවට තේ වෙනුවට සියඹලා යුෂ පානය සකස් කොට සිල්ලර කෑමකින් පසුව සියඹලා පානය කළෙමු. රසත්, ගුණත් වැඩි යැයි කී කතාවකට ඇතැමුන් පමණ ඉක්මවා බොන සැටියක් දුටුවෙමි.සිකුරාදාට උදා විය. පාසලෙන් බැහැර නේවාසික වූ ගුරුවරියන් පැමිණ නැත. බයිසිකල්වලින් එන ගුරුවරුන් දෙතුන් දෙනා ද පැමිණ නැත.“මද වෙලාවක් යන විට නොපැමිණි අය ගෙන් අසනීපයි, නිවාඩු දෙන්න’ යන ලිපිය ලැබුණි.විවේක කාලය නිම වූ වහාම ගුරුවරයෙක් දෙන්නෙක් පැමිණියහ.“මිස්ටර් චන්ද්‍රසිරි අපි දෙන්නට දැන් ගෙදර යන්න වෙලා ‘හාෆ් ඩේ’ එකක් දෙන්න‍. හය වෙනි කාල ඡේදය ද නිම විය.අහන්නේ, බලන්නේ නැතිව අවසර රහිතවම කෙටි නිවාඩු පොතේ නිවාඩු ලියා තවත් දෙතුන් දෙනෙකු ගොස් ඇත.ගුරු නිවාසයේ සිටින චමරියේ අය ද පැයෙන් පැයට කලිසමෙන් සරමට මාරුවී හනි හනිකට ගමනක යයි. නැවතත් එයි. උගන්වයි. යළි ගුරු නිවාසයට යයි.ඇත්තටම සිදුවී ඇත්තේ කුමක්ද යන්නට මටම තේරුම් ගියේ මටත් එහාට මෙහාට යන්න වූ විටයි.දැන් ගුරුවරුන් නැත.ලොග් පොතේ මෙසේ සටහනක් දමා පාසල කලින් අවසන් කළෙමි.“අද දින පාසලේ ගුරුවරුන් සහ ළමයින් පිරිසකට උදාරාබාධයක් වූ බැවින් බෝවෙන රෝගයක් යයි සැක සිතී පාසල දහවල් 12 ට නිම කළෙමි.සඳුදා පාසලට පැමිණි කාගෙත් තිබුණේ සැහැල්ලු පැවැත්මකි. ඒ හොඳින් බඩ සුද්ද වී තුන් දොස් පහ වූ සියඹලා පානය නිසා ය. නැවතත් සියඹලා පානයට නොබොන්න‍ට අපි හැමෝ ම තීරණය කළෙමු.උඩ බැලුවොත්...මා එදා ප්‍රාථමික පාසලක ගුරුවරියකගේ පාඩම් නිරීක්ෂණයට ගියේ එය නිම කොට තවත් පාසලකට උදෙන් ම යෑමේ අදහසිනි‍. ගුරුවරිය ශාරීරික හා සෞන්දර්ය ක්‍රියාකාරකම් පාඩමක් සූදානම් කර ති‍බුණා ය. ගුරුවරියගේ පාඩම් සටහන ඉතාමත් හොඳ ය. අරමුණු ක්‍රියාකාරකම්, කාල කළමනාකරණය උපකරණ භාවිතය හොඳින් ලියා ඇති අතර පාඩම් සටහන කියවන විට පාඩම විචිත්‍ර ලෙස ම‍නසේ මැවී පෙනේ.“බොහොම හොඳයි පාඩම් සටහන, ඉතාමත් නිවැරැදියි” දැන් උගන්වන්න.”“සර් අර ගහ යටට පන්තිය ගෙනියන්නද?”“ඔව් බොහොම හොඳයි ඕනෑ තැනකට ගෙනියන්න”ගුරුවරිය පාඩම් සටහන අනුව පාඩම උගන්වන්නට පටන් ගත්තා ය. ඒ අසල තිබූ පුටුවක මම වාඩි වූයෙමි.පාඩම අවසානයේ දී සමූහ ක්‍රීඩාවන් යොදා ඇත‍.“දැන් සෙල්ලමක් කරන්න ආස ද?”“ඔව් මිස්”හැමෝම එකම හඬින් කියන්නට වූහ.“අපි මීයයි බලලයි කරමුද?”“ඒක එපා මිස්”“එහෙනම් මේ බෝලය පාස් කරමුද?”“මිස් කොපර කොපර පිපිඤ්ඤා කරමුද?“කෝ ‍බලන්න කැමැති අය” කවුරුත් අත් එසවූහ.“එ‍හෙනම් රවුමක් හැදිල බිම වාඩි වෙන්න” මේ සෙල්ලමට අපි කියන්නෙ ලේන්සු හංගනවා කියල” මගේ ලේන්සුව කාගෙ හරි පස්සේ තියනවා, දැක්කොත් ඒක අරගෙන එළවනවා, මගෙන් පස්සේ ළමයි කරන්න ඕනේ.Ó‍මිස් ලේන්සුවක් ගෙන රවුමට යයි.“කොපර කොපර පිපිඤ්ඤා”හිරමන තලේ කාරුකා’“පස්ස බැලුවොත් දෙසඤ්ඤා” එක් වරම ළමයකු නැගිට සිටී,“හෝව්... මිස්... උඩ බැලුවොත්?”“වාඩි වෙනවා... උ...ඩ... බැ...ලු...වො...ත්”මම ඉතා අසීරුවෙන් සිනාව නවතා ගතිමි. ගුරුවරියට මා සිටින බව මතක් වූයේ පසුව ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=av1410192</link>
    <topic>Hollywood News</topic>
    <author>සුජීව තේවහෙට්ටිගේ</author>
    <content>Hollywood Newsඇමෙරිකා එක්සත් ජනපදයේ නිව්යෝර්ක් නුවර උමතු වෙසින් ඇවිද යන සුරූපී තරුණියක් පසුගිය සතියේ දී දකින්න ලැබුණා.ඇය දෙස බොහෝ දෙනා ඉතා උනන්දුවෙන් බැලුවේ ඇය හොලිවුඩ් සිනමාවේ ජනප්‍රිය තරුවක් නිසයි.ඇය, අමන්දා බීන්ස්. හොලිවුඩ් ලොව තුළ පමණක් නොවේ. මුළු ලොව සිනමා රසික පිරිස් හඳුනන ඇය වැනි සුපිරි තරුවක් මෙලෙස මහ මඟ ඉබාගා‍ෙත් ඇවිදින්නේ මන්දැයි කවුරුත් විමසුවා.හිටිහැටියේම ඇඳුම් හෝ ස්වර්ණාභරණ අලෙවි කරන සාප්පුවකට ගොඩවදින අමන්දා, විනාඩි දෙක තුනකින් පිටතට පැමිණෙන්නේ හිස් අතින්. ඉන්පසු නැවතත් ගමනේ යෙදෙන මේ 28 වියැති සුන්දර යුවතිය තනිවම කතා කරන අයුරු ද දක්නට ලැබුණා.ඇතැම් විටෙක සිගරැට්ටුවක් දල්වා ගන්නා ඇය, එක්වරම නැවතී මොන මොනවාදෝ කියවන්නට පටන් ගන්නවා. ඇය එලෙස කියවමින් තමන්ටම දොස් නඟාගන්නා බවයි ඇය අසලින් ගමන් කළ බොහෝ දෙනෙකු පැවසුවේ.තවත් දිනයක රාත්‍රියේ දී නිව්යෝර්ක් නුවර ගුවන් තොටුපළේ ආපනශාලාවකට ගොඩවූ අමන්දා වෙතින් දිස්වුණේ කිසියම් විකාර රූපී පෙනුමක්. ඇය, තම මුහුණ අනවශ්‍ය අන්දමින් ‘මේක් අප්’ කර තිබුණා. ඒ මොහොතේ එහි රැඳී සිටි බොහෝ දෙනෙකුට ද වැටහී ගියේ අමන්දා තුළ අසාමාන්‍ය හැසිරීමක් පවතින බවයි. ඇගේ ස්වභාවය බෙහෙවින් දුඃඛිත වී ඇතැයි මේ අතර බොහෝ දෙනා කියන්නට පටන් ගත්තා.අමන්දා ගැන නිතරම සෙවිල්ලෙන් පසුවන ඇගේ මවත් පියාත් තීරණය කළේ ඇයව වහාම රෝහල්ගත කිරීමටයි. ඒ අනුව මේ සුරූපී නිළිය ලොස්ඇන්ජලීස් නුවර මානසික රෝහලක නතර කෙරුණා. මේ ආරංචිය දැනගත්ත ඇගේ හිතවතුන් සහ හිතවතියන් සැක කළේ අමන්දා නැවතත් මත්ද්‍රව්‍ය භාවිතයට ඇබ්බැහිවී ඇත්දැයි යන්න පිළිබඳවයි. ඒත් ඇගේ සමීප හිතවතෙකු කී‍වේ අමන්දා දැන් මත්ද්‍රව්‍ය භාවිතයෙන් ඈත්ව සිටින බවයි. ඇය කිසියම් මානසික රෝගී තත්ත්වයකින් ‍පෙළෙන බවත් ඔහු පැවසුවා.අමන්දා පසුගිය මාස ගණනාවක් තිස්සේ පුනරුත්ථාපන මධ්‍යස්ථානයක රැඳී සිටියා. ඒ ඇය මත්ද්‍රව්‍ය භාවිතයට ඇබ්බැහිවී සිටි නිසයි. පසුගිය වසරේ අග භාගයේ දී සුවය ලද ඇයට එයින් නික්මෙන්නට වරම් ලැබුණා. කෙසේ වෙතත්, මේ සුරූපිනියට එරෙහිව පොලිසිය විසින් නඩුවක් පවරනු ලැබ තිබෙනවා. ඒ, මත්ද්‍රව්‍ය භාවිතා කර අපරීක්ෂාකාරීව රිය පැදවීමේ වරදටයි.මේ වරද ඇගෙන් සිදුවුණේ පුනරුත්ථාපනය වීමට කලින්. මේ වන විට මානසික රෝහලක ප්‍රතිකාර ලබන නිසා අමන්දාට එම නඩු විභාගයට පෙනීසිටීමට හැකිවී නැහැ. ඇගේ නීතිඥ රිච් හට්න්, අධිකරණයට දන්වා ඇත්තේ මෙම නඩු විභාගයට මුහුණදීමට තරම් යහපත් මානසික තත්ත්වයක් අමන්දා තුළ නොමැති බවයි.ලෝකප්‍රකට ‘ශර්ලොක් හෝම්ස්’ රහස් පරීක්ෂක කතා කලාව නව යෞවන පරපුර අතර මෙන්ම වැඩහිටියන් අතර ද බෙහෙවින් ජනප්‍රියයි. සර් ආතර් කොනන් ඩොයිල් ලියූ මේ කතාමාලාව පාදක කර ගනිමින් මේ වන විට චිත්‍රපට සහ රූපවාහිනී වෘත්තාන්ත නිර්මාණය වී තිබෙනවා. ‘ශර්ලොක් හෝම්ස්’ චිත්‍රපට මාලාවේ මුල්ම චිත්‍රපටය තිරගත වුණේ 2009 දීයි.මෙය ලොව පුරා තිරගත කිරීමෙන් ලද මුළු ආදායම ඩොලර් මිලියන 524ක් ලෙස වාර්තා වී තිබෙනවා. දෙවැනි චිත්‍රපටය තිරගත වුණේ 2011 දීයි. ‘ශර්ලොක් හෝම්ස් : අ ගේම් ඔෆ් ෂැඩෝස්’ යනුවෙන් නිර්මාණය වූ එම චිත්‍රපටය ලොව පුරා තිරගත කිරීමෙන් ඩොලර් මිලියන 545ක් ලබා තිබෙන බවයි සටහන් වී ඇත්තේ.පසුගියදා හොලිවුඩ්පුරෙන් ලද නැවුම් ආරංචියකින් කියවුණේ ශර්ලොක් ‍හෝම්ස් තුන්වැනි චිත්‍රපටයක් ද රූපගත කරන්නට කටයුතු කරමින් පවතින බවයි. මෙහි ප්‍රධාන චරිතය වන රහස් පරීක්ෂක ශර්ලොක් ලෙස රඟන්නේ සුපිරි නළු රොබට් ඩව්නියි. මෙහි ප්‍රධාන නිළිය ලෙස ජූඩ් ලෝ තෝරාගෙන තිබෙනවා. රොබට් ඩව්නි, මෑතකදී තිරගත වූ ‘අයන්මෑන්’ චිත්‍රපටයේ ප්‍රධාන චරිතය නිරූපණය කළා.ඩව්නි පැවසුවේ මෙම ශර්ලොක් හෝම්ස් - 3 චිත්‍රපටය සෙසු චිත්‍රපට දෙකටම වඩා ජනප්‍රියත්වයෙන් ඉළට ඔසවන්නට උත්සාහ දරන බවයි. මෙහි ප්‍රධාන නිළිය ලෙස රඟන්නට නියමිතව සිටින ජූඩ් ලෝ පැවසුවේ ‘ශර්ලොක් හෝම්ස් - 2’ හි වැඩ කටයුතු සැලසුම් කිරීමට දීර්ඝ කාලයක් ගතවූ බවයි. තවත් කිහිප දෙනෙකුම මෙවැනි චිත්‍රපටයක් ආරම්භ කරන්නට උත්සාහ දැරීමෙන් එම ප්‍රමාදය සිදුවූ බවයි ඇය කීවේ.‘මිස්ටර් බීන්’ නම් වූ ලෝක ප්‍රකට විකට චරිතය නිරූපණය කරමින් මුළු ලොවම හාස්‍යයෙන් කුල්මත් කළ රෝවන් ඇට්කින්ස් දිගු කලකින් මෙරට ප්‍රේක්ෂක හමුවට පැමිණියේ නැහැ. ඒ වුණත් ඔහු බටහිර සිනමාපට වලට පමණක් නොවෙයි, වෙ‍‍ෙළඳ දැන්වීම්වලට ද නැතිවම බැරි ඔහුගේ රැඟුම් හැමදාම ජීවමානයි.රෝවන් ඇට්කින්ස් පසුගියදා කෙටි වෙළෙඳ දැන්වීමක රඟපෑවා. ඒ, ලෝකය පුරා ප්‍රසිද්ධ වී තිබෙන එක්තරා චොකලට් වර්ගයක් වෙනුවෙන් නිර්මාණය වූ වෙ‍ෙළඳ දැන්වීමකයි. රෝවන් මේ අයුරින් ‍වෙළෙඳ දැන්වීමක රඟපෑවේ වසර 18කට පසුවයි. ඔහු මේ වෙළෙඳ දැන්වීමෙහි රඟන්නේ නිරායුධ සටන් ක්‍රම පිළිබඳ ප්‍රවීණයකු හැටියටයි.රෝවන් මෙහි නිරූපණය කළ රඟපෑම සිහිගන්වන්නේ ‘ක්‍රොචිං ටයිගර් හිඩ්න් ඩ්‍රැගන්’ නම් වූ ජනප්‍රිය බටහිර චිත්‍රපටයේ දර්ශන කිහිපයක් යැයි බොහෝ දෙනා පවසා තිබෙනවා. විශේෂයෙන්ම වෙළෙඳ දැන්වීමෙහි එන දර්ශනයක රෝවන් එක්තරා ගොඩනැඟිල්ලක වහලයක් මත නිරූපණය කරන රඟපෑම මේ අදහස තවදුරටත් තහවුරු කරන බව ද පැවසෙනවා.තත්පර 60කට සීමාවුණු මේ චොකලට් වෙළෙඳ දැන්වීම අධ්‍යක්ෂණය කර ඇත්තේ ඩැනියල් ක්ලීන්මෑන්. මෙහි විධායක නිර්මාණ අධ්‍යක්ෂණය ඒඩ්‍රියන් රොසී සහ ඇලෙක්ස් ග්‍රීච් දෙදෙනා සතුයි. මෙම දැන්වීම මේ වන විට දී එංගලන්තයේ ප්‍රධාන නගර රැසක සිනමා ශාලාවන්හි තිරගත කෙරෙනවා. දැන්වීමෙහි පෙන්වන ප්‍රකට චොක්ලට් වර්ගය නිපදවන සමාගමේ උප සභාපති මයිකල් මාගී පැවසුවේ ‘මිස්ටර් බීන්’ වැනි චරිතයක් ඔස්සේ තම සමාගමේ නිෂ්පාදිතයන්ට ප්‍රචාරයක් ලබාදීමට හැකිවීම ගැන සතුටු වන බවය.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=av1410193</link>
    <topic>වැඩේ කෙරෙන්නේ නැත්නම් එක මූණටම කියනවා</topic>
    <author>ටානියා මෝසස්</author>
    <content>වැඩේ කෙරෙන්නේ නැත්නම් එක මූණටම කියනවාමල්ෂා කුමාරතුංගනටාෂා මේ රටේ ප්‍රධාන ඇමැතිවරයකුගේ දියණියක් වුණත් සාමාන්‍ය ගැහැනු ළමයෙකුටත් වඩා ඇය හරිම තැන්පත් වගේම හරිම අහිංසක තරුණියක්. මේ ඇමති දියණිය අපට හමු වන්නේ මේ දිනවල සිනමාහල් රැසක තිරගත වන ක්ලීටස් මෙන්ඩිස්ගේ ‘පරපුර’ චිත්‍රපටයෙනි. මෙහි එන සුවිශේෂි කරුණක් තමයි ඒ ඇමැති දියණියට පණ පොවන නිළියත් මෙරට ප්‍රධාන ඇමැතිවරයකුගේ දියණියක වීම. ඉතින් ඒ ඇමැති දියණිය ගැන මේ ඇමැති දියණියගෙන් අහන්න අපි නටාෂාට පණ පෙවු මල්ෂා කුමාරතුංග අද පිළිසදරට එකතු කර ගත්තා.මල්ෂා, මල්ෂා ගැනම පැහැදිලි කිරීමක් කළොත්?හැම වෙලේම ඇත්ත කතා කරන, අනිත් කෙනාගේ හිත රිදුණත් නැතත් මට හිතෙන දේ කෙළින්ම කියන කෙනෙක් මම. දේශපාලන කටයුතු වලදි වුණත් එහෙමයි. කරන්න බැරි දෙයක් නම් බොරු බලාපොරොත්තු දෙන්නේ නැතිව “මේ වැඩේ කෙරෙන්නේ නැහැ අපි වෙනින් කරන්න පුළුවන් යමක් බලමු” කියලා කියනවා.මම දේශපාලනයට ඒද්දි බහුතරයක් අය කිව්වා ගැහැනියෙක් වුණා කියලා තවත් කාන්තාවකගේ ඡන්දේ ගන්න එක ලේසි නැහැ කියලත්. ඒත් දේශපාලන ජීවිතේ මගේ වටා වැඩිපුරම ඉන්නේ කාන්තාවෝ. පොඩි කාලේ ඉඳලා කාන්තාව කියන කෙනා ගැන මා තුළ ලොකු හැඟීමක් තිබුණා. තාත්ති මට මොනවාහරි දෙයක් කරන්න බැහැ කිව්වහම මම තාත්තිගෙන් අහනවා “මම කාන්තාවක් නිසාද මට ඒ දේ කරන්න දෙන්නේ නැත්තේ” කියලා. බැහැ කියන දේට මගේ ජිවිතේ මම කවමදාක්වත් ඉඩ දුන්නේ නැහැ.දිගටම දැන් රංගන ශිල්පිනියක් විදිහට කටයුතු කරන්න අදහසක් තියෙනවාද?හොඳ පණිවුඩයක් දෙන්න පුළුවන් කලාත්මක නිර්මාණවලට රඟපැමෙන්, නැති නම් නිෂ්පාදනයෙන් හෝ අධ්‍යක්ෂණයෙන් දායක වෙන්නයි මගේ කැමැත්ත.එවැනි ආරාධනා දැනටමත් ලැබිලා වගෙයි?තවම මගේ හිතට දැනෙන මගේ හිත වෙනස් කරන්න පුළුවන් තරම් දැනෙන නිර්මාණයක් ලැබුණේ නැහැ.මල්ෂා කැමැති මොනවගේ චරිතයකටද?කොහොමත් මගේ හැඩ හුරු කම් ස්වරුපය බලද්දිත් මට තියෙන්නේ අනිත් නිළියන්ට තියෙන පෙනුම නෙමයිනේ. ඉතින් මම කැමැති මගේ ස්වරූපයටත් ගැළපෙන සීරියස් කැරැක්ටර් එකක් කරන්න. අම්මා කෙනෙක් ව‍ගේ වුණත් කමක් නැහැ. මෙහේ නිර්මාණය වෙන බොහො චිත්‍රපටවල කාන්තාවක්ට පෙම්වතිය ලෙස වුණත් ලැබෙන්නේ ඒ නිර්මාණයේ දෙවැනි තැන. හැම වෙලේම පෙම්වතා වටා හෝ පිරිමි චරිතයක් වටා තමයි බහුතරයක් චිත්‍රපට නිර්මාණය වෙන්නේ. මේ සම්ප්‍රදාය වෙනස් විය යුතුයි. දැන් ඉන්දියාවේ මේ රටාව ටිකෙන් ටික වෙනස් වේගෙන විත් එවැනි නිර්මාණ බිහි වෙලා තියෙනවා.ඔබ දැන් දේශපාලනඥවරියක්, රංගන ශිල්පිනියක්. ඉන් එහාටත් තව අරමුණු තියෙනවාද?ඊළඟ අරමුණ නම් මගේ පෞද්ගලික ජීවිතයට අදාළයි. හැම කාන්තාවක් වගේම මගේත් පැතුම වුණේ හොඳ සහකාරයෙක් ලබා හොඳ පවුල් ජීවිතයක් ගත කිරීමයි. ඉතින් මගේ ඒ පැතුම මේ වෙද්දිත් හිතුවටත් වඩා හොඳින් ඉටු වෙලා තියෙනවා. දැන් ඉතින් ඊළඟ පැතුම මවක් වීමයි.කාර්යබහුල ජීවන රටාවත් එක්ක බිරියකගේ වගකිම් අතපසු වෙලා නැද්ද?ඒක නම් හස්බන්ඩ් ගෙන්ම තමයි අහන්න ඕනේ. රැකියාවට ගියත් මම ගෙදර වැඩ කටයුතු ගැන හොයලා බලනවා. අපේ ගෙදර මැණිකේ වුණත් ගෙදර වැඩකටයුතු ගැන මොනවහරි අහන්න ඕනේ වුණොත් මට තමයි ඇවිත් කියන්නේ. ඉතින් වැඩටත් ගිහින් ගේදොර වැඩ කටයුතුත් බලා කියා ගෙන මවකගේ වගකිමුත් භාර ගන්න විදිහට දැන්ම තියා හැඩ ගැහෙන්න ඕනේ.බිරියක් විදිහට ඔබට ලැබෙන පුංචි හෝ විවේකය , නිදහස වෙන් වෙන්නේ මොන වගේ දේවල් සදහාද?අපිට ගොඩක් වෙලාවට විදෙස් ගත වෙන්න තියා කොළඹින් පිට යන්නවත් වෙලාවක් ‍, අවස්ථාවක් නොලැබෙන තරම්. ඉතින් මමයි මහත්තයයි කරන්නේ එක්කෝ ෆිල්ම් එකක් බලන්න යනවා. නැත්නම් ෆිල්ම් එකක් ගෙදර ගෙනල්ලා දෙන්නත් එක්ක බලනවා. එහෙමත් නැත්නම් විවේකයක් ලැබුණු ගමන් මහ ගෙදර ගිහින් අම්මි තාත්ති නංගී එක්ක කාලේ ගත කරනවා.ඒ කියන්නේ ලැබෙන කෙටි විවේකයකදී වුණත් මල්ෂා ගේ අතින් කැම වේලක් පිළියෙල කෙරෙන්නේ නැති පාටයි?හස්බන්ඩ් ගෙන් ඇහුවා නම් ඕකට හොඳ උත්තරයක් දෙයි. අනේ බොරු කියන්න ඕනේ නැහැ. මට නම් උයන්න බැහැ. කුකරි ක්ලාසුත් ගියා ඒත් ඒ හැකියාව නම් පිහිටලා නැහැ වගේ. මම දවසක් කෑම හදලා හස්බන්ඩ් කනවා බලන් හිටියා. මට තේරුණා මට තියෙන ආදරේට එයා මුකුත් නොකියා කනවා මිසක් කන්න පුළුවන් කමකට නම් නෙවෙයි කියලා. ඒ දිහා බලද්දි මටම දුක හිතුණා.ඔබේ ගමනට සැමියාගෙන් ලැබෙන සහාය ගැනත් කියමු බලන්න ?ඇත්තටම කිව්වොත් ඔහු නැත්නම් අද මමත් මෙතන නැහැ. ‍මම දේශපාලනය කරනවට මගේ දෙමව්පියන් කැමැති වුණේම නැහැ. විශේෂයෙන්ම අම්මි. ඇගේ කැමැත්ත ලැබුණේ නාම යෝජනා බාර දෙන අන්තිම දවසේ අන්තිම මොහොතේ. ඉතින් මට කැම්පේන එක කරන්න වුණේ මාස එකහාමාරකින්. නමුත් මගේ මහත්තයා තමයි මං වෙනුවෙන් ඒ සියලු වැඩ කටයුතු කළේ‍‍. සාමාන්‍යයෙන් බිරිය සැමියා ගේ වැඩවලට කැප වෙනවා මිසක් සැමියා බිරිය වෙනුවෙන් ඇගේ කටයුතු වලට කැපවෙනවා අඩුයි නේ. නමුත් මගේ මහත්තයා මගේ හෙවණැල්ල වගේ මගේ හැම වැඩකටම සහයෝගය දුන්නා. ඔහු මං වෙනුවෙන් ඒ දේවල් කරද්දි මට හිතුණේ ඔහු මට කොච්චර ආදරේද කියලා‍. ඉතින් මම මගේ ජිවිතේට ගැළපෙන හොඳම කෙනාව තමයි තෝරගෙන තියෙන්නේ‍.මල්ෂා වඩාත් කැමැති ඔබ ජීවන් කුමාරතුංග නමැති ප්‍රවීණ රංගන ශිල්පියාගේ දියණිය ලෙස හඳුන්වනවාටද ? නැතිනම් ඇමැති දියණිය ලෙස හඳුන්වනවාටද?මම නම් ඇත්තටම කැමැති ජිවන් කුමාරතුංග කියන්නේ මල්ෂා කුමාරණතුංග ගේ තාත්තා කියලා කියන තත්ත්වෙකට පත් වෙනවාට. මම තාත්තිටත් ඒ ගැන කිව්වා.ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=av1410194</link>
    <topic>බීමතින් රිය පැදවූ පිහිනුම් ශූරයා  හිරේට</topic>
    <author>කුමාර සිරිවර්ධන</author>
    <content>බීමතින් රිය පැදවූ පිහිනුම් ශූරයා  හිරේටමයිකල් ‍‍ෙෆ්‍රඩ් ෆෙල්ප්ස් එසේ මෙසේ අයකු නොවේ. ඇමෙරිකානු පිහිනුම් ශූර මයිකල් එතෙක් මෙතෙක් ඔලිම්පික් ක්‍රීඩා උලෙළ ඉතිහාසයේ වැඩිම ඔලිම්පික් පදක්කම් සංඛ්‍යාවක් දිනා ගත් ක්‍රීඩකයාය. ඔහු දිනා සිටින සම්පූර්ණ ඔලිම්පික් පදක්කම් සංඛ්‍යාව 22 කි. ඒවයින් 18 ක්ම රන් පදක්කම් වෙයි. 2008 බෙයිජිං ඔලිම්පික් උලෙළේදී ඔහු රන් පදක්කම් අටක්ම දිනා ගත්තේය. එක් ඔලිම්පික් උලෙළකදී ප්‍රථම ස්ථාන වැඩිම ප්‍රමාණයක් දිනූ ක්‍රීඩකයා ලෙස එවර ඔහු ඉතිහාසයට එක් වූයේය.ඉහළම තලයේ ජාත්‍යන්තර පිහිනුම් තරගවලින් මයිකල් ෆෙල්ප්ස් මෙතෙක් දිනා ඇති පදක්කම් සංඛ්‍යාව 77 කි. ඒවායින් 61 ක්ම රන් පදක්කම්ය. වසරේ ලෝක පිහිනුම් ශූරයා ලෙස සත් වතාවක් ම කිරුළ පැලැඳි මයිකල් වසරේ ඇමෙරිකානු පිහිනුම් ක්‍රීඩකයා ලෙස නම වතාවක් ම සම්මානයට පාත්‍ර වූයේය.ඇමෙරිකාවට ඉමහත් කීර්තියක් ගෙන ආ මෙම පිහිනුම් ශූරයා පසුගියදා බීමතින් රිය පදවා පොලිස් අත්අඩංගුවට පත් වූයේය. බීමතින් අපරික්ෂාකාරීව රිය පැදවූයේය යන චෝදනාව ඔහුට එල්ල වූ දෙවෙනි වතාව එය විය.“මා පසුගිය දින කිහිපය ගත කළේ ඉතාමත් අසීරුවෙන්.” ඔහු සිය ට්විටර් ගිණුමේ සටහන් කර තිබිණි. “මෙය මා එම වරද කළ පළමු වතාව නොවෙයි. මම මා ගැනම කනස්සලු වනවා. පිහිනුම මගේ ජීවිතයේ ප්‍රධානතම කොටස බවට පත්වූවා. දැන් මට හිතෙන්නේ ඒ හරහා මට මා ගැන ඉගෙන ගන්නට තිබූ අවස්ථාව පැහැර හැරිලා කියාය. මට පුනරුත්ථාපන වැඩසටහනකට සහභාගීවන්න අවශ්‍යයි. අනාගතයේදී මට මා ගැන නිවැරැදි තීරණ ගන්නට මඟ පෙන්වීමක් අවශ්‍යයි.”පසුගිය සැප්තැම්බර් 30 දා ඇමෙරිකාවේ මේරිලන්ඩ් හී වීදියක වේගයෙන් පැදවෙන රථයක් නතර කරවා පරීක්ෂා කළ විට ඔවුනට අනාවරණය කරගත හැකි වූයේ බීමතින් අධික වේගයෙන් රිය පදවා ඇත්තේ මයිකල් ෆෙල්ප්ස් බවය. පැයට සැතපුම් 45 ක වේග සීමාවක් සහිත මාර්ගයේ මයිකල් මැදියම් රාත්‍රී 1.40 ට පැයට කි.මී. 85 ක වේගයෙන්, බීමත්ව රිය පදවමින් සිටි බව පොලිස් වාර්තාවලින් හෙළිදරව් වෙයි.“මත්පැන් පානය කර රිය පදවන බව ඔහු පිළිගත්තා. ශරීරයේ ඇති මධ්‍යසාර ප්‍රමාණය ගැන කළ පරීක්ෂණ ද ඔහුට හරහට හිටියා.” මයිකල්ව අත්අඩංගුවට ගත් පොලිස් නිලධාරියෙක් මාධ්‍ය වෙත පවසා තිබිණි. “ඔහු අපෙන් සමාව ඉල්ලා සිටියා. නමුත් අපෙන් සමාව ඉල්ලා සිටීමෙන් ප්‍රශ්නය විස‍ඳෙන්නේ නැති නිසා අප ඔහුව නීතියට ඉදිරිපත් කළා.”“ඔවුන් කියන දෙය ඇත්ත. සමාව ඉල්ලීම යනු වචන ටිකක් විතරයි. බීමත්ව රිය පැදවීම යනු ඇමෙරිකාවට, එහි ජනතාවට හා නීතියට කරන වරදක්.”මෙයට පෙර මයිකල් ෆෙල්ප්ස් බීමත්ව රිය පදවා හසුවී තිබුණේ 2004 දී බැල්ටිමෝර් හී දකුණුදිග ප්‍රදේශයකදීය.අධිකරණයට ඉදිරිපත් කළ මයිකල්ට සිර දඬුවමක් නියම වීමටද ඉඩ තිබේ. කෙසේ වෙතත් අධිකරණය ඔහුව පුනරුත්ථාපන වැඩ පිළිවෙළකට යොමු කරන්නටද ඉඩ ඇත. ලබන නොවැම්බර් මැද භාගය නඩුව විභාගයට ගැනීමට නියමිතය. ඒ අනුව ඔහුට නොවැම්බර් 20 දා මියනා පොලිස් හී පැවැත්වීමට නියමිත ඇමෙරිකානු ගෝන් ෆ්‍රී තරගාවලියේ පළමු වටයට සහභාග වීමට ඉඩ ලැබෙන්නේ නැත. එය වට පහකින් යුත් තරගාවලියකි.මහා මාර්ගයේ ඉරි නීති විරෝධී ආකාරයට කපා රිය ධාවනය කිරීම නිසා මෙම සිද්ධියේදී මයිකල්ට දඩ මුදලක් ද නියම වීමට ඉඩ ඇත. පළමු වරට බීමත්ව රිය පදවා හසුවන විට මයිකල් ගේ වයස අවුරුදු 19 ක් වූයේය. ඒ ග්‍රීසියේ ඔලිම්පික් උලෙළින් රන් පදක්කම් හයක් දිනා ගත් අලුතමය. 18 මසකට අත්හිටවූ සිර දඬුවමක් හා දඩ මුදලක් නියම කළ අධිකරණය එවර ඔහු නිදහස් කළේ ඔහුගේ අඩු වයස සලකාය.මෙම නොවැම්බර් 19 දා නඩු විභාගයේදී ඔහුට එවැනි බුරුලක් ලැබේ යැයි සිතන්නට ඇති ඉඩකඩ අවමය. ඔහුට එරෙහිව ඇති චෝදනා සනාථ වුවහොත්, වසරක සිර දඬුවමක්, ඩොලර් දහසක දඩයක් හා මාස හයකට ඔහුගේ රියැදුරු බලපත්‍රය තහනමට ලක් කිරීමත් ප්‍රකාශ කරන්නට අධිකරණයට හැකියාව තිබේ. නමුත් බොහෝ අය අනුමාන කරන්නේ පිහිනුම් ශූරයා පුනරුත්ථාපන වැඩ පිළිවෙළකට යොමු කිරීමෙන් පමණක් අධිකරණය සෑහීමකට පත්වනු ඇත කියාය.2008 ඔලිම්පික් උලෙළින් පසු මෙම පිහිනුම් ශූරයා මයිකල් ෆෙල්ප්ස් පදනම පිහිටුවා ගත්තේය. ඒ එරට බාල දරුවන් පිහිනුම් ක්‍රීඩාව වෙත යොමු කිරීම අරමුණු කරගෙනය. 2012 ලන්ඩන් ඔලිම්පික් උලෙළින් පසු ඔහු ප්‍රකාශ කළේ එය ඔහුගේ අවසන් ඔලිම්පික් උලෙළ සහභාගිත්වය බවයි.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=av1410195</link>
    <topic>කවුළුව අතරින්</topic>
    <author>තුෂාරි නේරංජා</author>
    <content>කවුළුව අතරින්සිනමාවේත් ටෙලි නාට්‍ය ක්ෂේත්‍රයේත් කතාබහට ලක්වූ රංගන ශිල්පිනියක් විදිහට ගංගු රොෂානා හැඳින්විය හැකියි. පසුගිය දිනෙක ඇයට අපූරු චිත්‍රපටයක අපූරු චරිතයක් රඟ දක්වන්නට ආරාධනා ලැබිලා. මේ චිත්‍රපටයේ සුවිශේෂත්වය ගැන ගංගු අපිත් එක්ක කතාබහ කළා.“මට කාලෙකට පස්සේ වෙනස්ම ආකාරයේ කතා තේමාවකින් යුක්ත චිත්‍රපටයක මම මෙතෙක් රඟපෑ චරිතවලට හාත්පසින්ම වෙනස් චරිතයක් රඟ දක්වන්නට අවස්ථාව උදාවුණා. ඒ තමයි ‘උලත් එකයි පිලත් එකයි’ චිත්‍රපටයේ ‘උමතු’ චරිතයක්. මෙතනදී ඒ තරුණියට මංගල යෝජනා ආවත් ඇය බලන්න එන ඒ කිසිම මනමාලයෙක් ඇයට කැමැති නැහැ.ඉතින් ඇය ‘උමතු’ තත්ත්වයට පත් වෙනවා. මේ උමතු තරුණිය වටා ගෙතෙන කතාවක් තමයි චිත්‍රපටයට තේමා වෙන්නේ. මේ දිනවල මම එහි තිර පිටපත කියවමින් ඒ චරිතයට අවශ්‍ය හැදෑරීම් කරනවා. මට මේ චරිතයට ආරාධනා ලැබුණු මොහොතේ මම එහි මිල මුදල් ගෙවීම් ගැනවත් විමසුවේ නැහැ. එතරම්ම ආසාවක් මට මේ චරිතයට ඇති වුණා.  සිනමාවේත්, ටෙලි නාට්‍ය කලාවේත් සිටින ආකර්ෂණීයම රංගන ශිල්පිනියක් තමයි අනුෂා දමයන්ති. රංගනයට වගේම නර්තනයටත් අනුෂා තුළ තිබෙන හැකියාව විශේෂයි. අනුෂා හා හා පුරා කියා සිනමා නිර්මාණයක් නිෂ්පාදනය කරමින් නිෂ්පාදිකාවක ලෙස කලඑළි බසින්නට සූදානම් වන පුවතක් අපිට දැනගන්නට ලැබුණා. මේ ගැන වගේම අනුෂාගේ නවතම තොරතුරුත් අපි සොයා බැලුවා.“මේ දිනවල මම රංගනයෙන් දායක වූ චිත්‍රපට කීපයක් වගේම ටෙලි නාට්‍ය කීපයකුත් රිලීස් වීමට තිබෙනවා. ඒ වගේම ඕනම කලාකරුවෙක් ක්ෂේත්‍රය තුළ දී දකින සිහිනයක් තමයි යම් වැඩදායි හොඳ නිර්මාණයක් සමාජයට තිළිණ කිරීම. එනිසා මමත් ලබන වසරේ චිත්‍රපටයක් නිෂ්පාදනය කරන්නට හිතාගෙන ඉන්නවා.ඒ සඳහා මට ලැබී තිබෙන තිරනාටක කීපයක්ම මම අධ්‍යයනය කරමිනුයි ඉන්නේ. ඒ වගේම මේ දිනවල හිරු ගෝල්ඩන් එවෝඩ් එකට මගේ නමත් ඉදිරිපත් වී තිබෙනවා. නර්තන හා කලා කටයුතු නිසා තරමක කාර්යබහුල දිවියක් තමයි ගත කරන්නේ.කලා ක්ෂේත්‍රය නියෝජනය කරමින් ඉදිරියටම ගිය සම්මානයට පාත්‍ර වූ නව පරපුරේ රංගන ශිල්පිනියක් තමයි සුලෝචනා වීරසිංහ. සුලෝචනා විවාහ දිවියට ඇතුළත් වෙලා දැන් වසරකට ආසන්නයි. සුලෝචනාගේ අත ගත්තේ කැමරාකරණය පිළිබඳ කටයුතු කරන චානක සංජීවයි.පසුගිය ටිකේම සුලෝචනා ගැන වැඩි කතාබහක් අහන්න දකින්න ලැබුණේ නැහැ. විවාහයත් සමඟ සුලෝචනා රංගනයෙන් සමුගෙන ඇති බවට විවිධ කටකතා ක්ෂේත්‍රය තුළ පැතිරුණා. මේ නිසා මේ හැමදේම ගැන ඇත්ත නැත්ත දැනගන්න අපි ඇයට කතා කළා.“විවාහ වුණත් මම කලාවෙන් නම් දුරස් වෙලා නැහැ. මම කලාවෙන් සමුගෙන බවට විවිධ කටකතා ගියත් එහෙම දෙයක් සිදුවෙලා නැහැ. නමුත් දැන් මම මාස 8 ක පමණ කාලයක සිට ප්‍රවෘත්ති දෙපාර්තමේන්තුවේ ප්‍රවෘත්ති නිලධාරිවරියක් ලෙස සේවය කරනවා. ඉතින් මම මේ ටිකේම මගේ රැකියාව වෙනුවෙන් වෙහෙසෙනවා. ඒත් ඉඩ ලැබෙන හැම විටම මම නිර්මාණ කටයුතු සඳහාත් දායක වෙනවා. එනිසා මම කලාවෙන් සමුගත් බව බොරුවක්.”මේනකා පීරිස් පසුගිය දවස්වල දරුණු රිය අනතුරකට මුහුණ පෑවා. දැන් ඇයගේ සෞඛ්‍ය තත්ත්වය වගේම ඇගේ කලා කටයුතු ගැනත් අපි විමසා බැලුවා.“ඒ අනතුර නම් අමතක කරන්න බැහැ. තවමත් මතක් වන විට බයක් දැනෙනවා. දැන්නම් හොඳටම සුවයි. සුපුරුදු විදිහටම ටෙලි නාට්‍ය රූගත කිරීම්වලට දායක වෙනවා. මේ දිනවල මම රඟපෑ කළු අරලියා ඇතුළු ටෙලි නාට්‍ය රැසක වැඩ කටයුතු කරනවා.ඒ වගේම ‘දස්කොන්’ ටෙලි නාට්‍ය­‍ෙයත් සියලු රූගත කිරීම් අවසන්. ෂූටින්වලටම හිරවෙලා නිසා නර්තන වැඩ කටයුතු, නර්තන පන්ති මම කෙටි කලකට නැවත්තුවා. යළිත් මේ වැඩ කටයුතුවලින් මිදුණ වහාම ඒ කටයුතු අරඹන්න මම සූදානම්.සංගීත කලාව පෝෂණය කිරීමෙහි ලා මහත් වෙහෙසක් දැරූ හා කැපවීමක් කළ ප්‍රවීණ කලාකරුවන් යුවළක් තමයි මහාචාර්ය සනත් නන්දසිරි සහ මල්කාන්ති නන්දසිරි දෙපළ. හැමදාමත් සංගීත ඥානය දැයේ දුවා දරුවන්ට ලබාදීමට ඔවුන් පෙරමුණ ගත්තේ බොහෝ කාලයක සිටයි.මේ දිනවලත් සංගීත දැනුම බෙදාහදා දීමට ඔවුන් වෙහෙසෙන බව අපිට දැනගන්නට ලැබුණා. මේ ගැන දැනගන්නට අපි මල්කාන්ති නන්දසිරිට කතා කළා.සුපුරුදු විදිහටම අපේ කලා කටයුතු සිදුකර ගෙන යන අතරතුර මහාචාර්ය සනත් නන්දසිරි මෙහෙයවන ‘ගාන්ධාරී සංගීතායතනය’ වෙනුවෙන් නවක සිසු සිසුවියන් බඳවා ගැනීමටත් ඒ ඔස්සේ ඔවුන්ට සංගීත දැනුම ලබාදීමටත් මේ දවස්වල අපි කටයුතු කරගෙන යනවා.ඒ වෙනුවෙන් පැවැත්වෙන සම්මුඛ පරීක්ෂණ මේ 22 වැනිදා සහ නොවැම්බර් 06 වැනිදා පවත්වන්නට බලාපොරොත්තු වෙනවා. මෙහිදී භාරතයේ ලක්නව් හි භාත්ඛණ්ඩ සංගීත විද්‍යා පීඨය මඟින් පවත්වනු ලබන ප්‍රථමා විශාරද දක්වා පරීක්ෂණ සඳහා ගායනය සහ තබ්ලා වාදනය හැදෑරීමට මඟපෙන්වීම සිදුකරනු ලබනවා.තුෂාරි නේරංජාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=av1410196</link>
    <topic>මගේම අඩු පාඩුවක් නිසා මගේ ආදරේ නැතිවුණා</topic>
    <author>තුෂාරි නේරංජා වික්‍රමසිංහ</author>
    <content>මගේම අඩු පාඩුවක් නිසා මගේ ආදරේ නැතිවුණාකාවිංග පෙරේරාමේ දිනවල විකාශය වන ‘උතුම් පැතුම්’, ‘ආදර දෑසක්’, ‘පාරා වළලු’ ටෙලි නාට්‍යයන්හි ප්‍රධාන චරිත කිහිපයකටම පණ පොවමින් ජනප්‍රිය නළුවකු ලෙස කාවිංග පෙරේරා ප්‍රේක්ෂකයන් අතර කතාබහට ලක්ව සිටිනවා. කාවිංගගේ නවතම කලා තොරතුරු පිළිබඳ විමසා බලන්නට අපි කටයුතු කළේ ඒ නිසයි. රංගන කටයුතු අතරතුර ඔහු අප හා කතාබහට එක්වූයේ මෙලෙසයි.මේ දවස්වල ඔබේ කලා කටයුතු මොන වගේ ද?‘ආදර දෑසක්’ සහ ‘උතුම් පැතුම්’ ටෙලි නාට්‍ය දෙකේම රූගත කිරීම් සිදු කරනවා. ඊට අමතරව ‘පාරා වළලු’ ටෙලි නාට්‍යයේ රූගත කිරීම් සිදු කරනවා.රංගන ශිල්පියෙක් ලෙස කටයුතු කරන්න ලැබීම ගැන මොකද හිතන්නෙ?ගොඩක් සතුටුයි. කාටවත් හම්බ වෙන්නෙ නැති දේවල් මේ ක්ෂේත්‍රයේ කටයුතු කරත්දී අපිට හම්බ වෙලා තිබෙනවා. සමාජයේ ලොකු පිළිගැනීමක් තිබෙනවා. ඒ ගැන පෞද්ගලිකව සතුටු වෙනවා.කලා ක්ෂේත්‍රය ගැන ඔබ හිතන්නේ කුමක් ද?අද ක්ෂේත්‍රය ගැන කලකිරීමක් නැතුවමත් නොවේ. අද හුඟ දෙනෙක් මේ ක්ෂේත්‍රයට එන්න බලාගෙන ඉන්නවා. මම ඒ අයට කියන්නෙ නැහැ එන්න එපයි කියලා. මම හරි ආසයි අපෙන් පස්සෙ මේ ක්ෂේත්‍රය කවුරුහරි බාර ගන්නවා නම්. ඒ බාර ගන්න ඕන හරි විදිහට කියන තැන මම ඉන්නවා. මොකද ගොඩක් අය මේ ක්ෂේත්‍රයට ඇවිල්ලා වැඩි කාලයක් රැ‍ඳෙන්නෙ නැහැ. එක්කෝ ජනප්‍රිය වෙලා තමන්ගේ පෞද්ගලික කාරණා ඉෂ්ට කරගෙන ටක් ගාලා යනවා.මම කියන්නේ එන්න, මේ ක්ෂේත්‍රයට, මේ ක්ෂේත්‍රය ලොකු දැනුම් සම්භාරයක් තිබෙන තැනක්. සමාජය ගැන, පුද්ගලයන් ගැන ඔවුන්ගේ ක්‍රියා කලාප ගැන ගොඩාක් දේවල් ඉගෙන ගන්න පුළුවන් ලොකු විශ්ව විද්‍යාලයක් තමයි මේ රංග භූමිය කියන්නේ. ඒ භූමියට එනවනම් හරියට දෙයක් ඉගෙන ගෙන එන්න කියලා මම කියනවා. එවිට ක්ෂේත්‍රයේ තමාගේ දෙපයින් නැඟී සිටීමට හැකියාව ලැබෙනවා.ඔබට ලැබෙන ප්‍රේක්ෂක ප්‍රතිචාර මොන වගේ ද?ප්‍රේක්ෂකයන් ගෙන් විවිධ ප්‍රතිචාර ලැබෙනවා. විවිධ අය විවිධ මත ඉදිරිපත් කරනවා. මට ගොඩාක් ලිපිවලින් කෙටි පණිවිඩවලින් ප්‍රතිචාර ලැබෙනවා. ඒ අයට මට හැකි වෙලාවට මම පිළිතුරු දෙනවා.නව පරපුරේ නළුවන් ඔබට අභියෝගයක් නෙමෙයි ද?මට අභියෝගයක් වෙන්නේ මාව. මට මාව අභියෝගයක් කරගන්න තරමට මට අනෙක් අයත් සමඟ ගැටෙන්න වුවමනාවක් නැහැ. අධ්‍යක්ෂවරයෙක් හෝ පිටපත් රචකයකු මාව තෝරාගන්නේ මගෙන් ලොකු දෙයක් කරගන්න පුළුවන් කියන බලාපොරොත්තුවෙන්. මට තියෙන එකම අභියෝගය තමයි මාව ජයග්‍රහණය කරගැනීම. මට දුන් චරිතය ජයග්‍රහණය කර ගැනීම.මේ වන විට ඔබ පෙම්වතෙක් නේද?මම දැන් පෙම්වතෙක් නෙමෙයි. මම එය කාලයාට බාර දීල තියෙන්නෙ. විශේෂයෙන් මගේ අම්මට නංගිට. මොකද මම කාලයක් පෙම්වතෙක් වෙලා හිටියා. සමහර දේවල් දෙවියන් වහන්සේ ගේ කැමැත්ත අනුව සිද්ධ වෙනවා. සිද්ධ නොවන දේවලුත් තියෙනවා. දැනට මම මගේ අම්මවයි නංගිවයි බලාගෙන හොඳින් ජීවත් වෙනවා. ඉස්සරහට හොඳ කෙනෙක් හමුවෙයි කියා හිතනවා.විවාහ වෙන තරමටම දුර ගිය ආදරයක් ඔබට තිබුණා නේද?මම ආදරය කළා කෙනෙක්ට. හදවතින්ම. ගොඩක් හොඳින්, සමහරවිට මගේ අඩුපාඩුවක් හින්දා ඒක නැතිවුණා. එය මගේ අඩුපාඩුවක්. මම වැරැදිකාරයා වෙනවා එතැන. මම වැරැදිකාරයා වීම මත ඒ සම්බන්ධය නැති වුණේ ඇගේ අනාගතයේ හොඳට වෙන්න ඇති.ළඟින්ම ඉන්න මිතුරු මිතුරියන් කවුද?එහෙම ළඟින්ම ආශ්‍රය කරන්න කියලා කවුරුවත් නැහැ. මම ක්ෂේත්‍රයේ හැමෝටම එක වගේ ආදරෙයි. මම ගොඩාක් ගරු කරන කෙනෙක් තමයි බිමල් අයියා. (බිමල් ජයකොඩි) මොකද හැම වෙලේම මට මගේ සහෝදරයෙක් වගේ ඔහු සමඟ හුඟාක් දේවල් කතාබහ කරගන්න පුළුවන්. ඒ වගේම අමල් පෙරේරා. මගේ වැරැද්දක් අඩුපාඩුවක් දැක්කම ඔහු මට ඒ දේ කියනවා.ඔබේ විනෝදාංශ මොනවා ද?චිත්‍රපට බලන එක තමයි මගේ විනෝදාංශය. ඒවා ගවේෂණය කරන්න ආසයි. ගිටාරයක් අරගෙන සින්දු කියන්න ආසයි.රූගත කිරීම්වලට ගියහම සෙට් එකේ අයට අයිස්ක්‍රීම් අරන් දෙනවලු නේද?මම ඒ දේ කරන්නෙ හරිම ආසාවෙන්. මොකද මම කනබොන මනුස්සයෙක්. මං ආස නැහැ තනියම කන්න. මගේ අතේ තියෙන්නෙ රුපියල් දහය ද ඒ දේ වියදම් කරල හැමෝටම කන්න බොන්න අරන් දෙනවා. හැමදේටම වඩා මට වටින්නේ මනුස්සකම කියන එක. අපිට ලක්ෂ සියක් හම්බ වුණත් අපි මැරෙනකොට සතයක්වත් අරගෙන යන්නෙ නැහැ. අපි අරන් යන්නේ මනුස්සකම විතරයි. මම හරි ආසයි මගෙත් එක්ක ඉන්න කොට මිනිස්සු හිනාවෙලා සතුටින් ඉන්නවට.ඔබේ මනුස්සකම ඔබටම කරදරයක් වූ අවස්ථා ඇති?මගේ මනුස්සකම ඇතුළේ මිනිස්සු ගොඩාක් මාව ප්‍රයෝජනයට ගත්ත අවස්ථා තියෙනවා. ඒ පුද්ගලයන් කවුද කියලත් මම දන්නවා. මම කාටවත් වැරැද්දක් කරලා නැහැ. මම කාටවත් වෛර කරලා නැහැ. මට පුළුවන් විදිහට මම හැමෝටම උදව් කරලා තියෙනවා. ගොඩාක් අය මං ගැන තැන් තැන්වල ගිහින් කේළම් කියනවා. මාව කපන්න උත්සාහ කරනවා. ඒත් මං ඒ මිනිස්සු එක්ක අදටත් කතාබහ කරනවා. මං සන්තෝසෙන් ඉන්නවා. ඒ මගේ මනුස්සකම නිසයි.ඔබ ෆැෂන් කරනවා ද?ඔව්. මම මගේ ඇ‍ඟේ ටැටු එකක් කොටලා තියෙනවා. මට ගැළපෙන හරියන දේවල් මම කරනවා.ආදරේ ගැන ඔබ හිතන්නේ කොහොම ද?ආදරේ කියන්නේ සල්ලි නෙමෙයි. සල්ලි කියන්නෙත් ආදරේ නෙමෙයි. වර්තමාන සමාජයේ ගොඩක් ආදරේ කියන දේ තීරණය වන්නේ භෞතික සිද්ධාන්තත් එක්ක. ඉතින් භෞතික දේවල්වලින් තොර වූ ආදරයක් දීර්ඝ කාලීනයි කියා මම හිතනවා.කෙදිනක හෝ ඔබ පෙම්වතියගෙන් බලාපොරොත්තු වෙන දේ?කසාද බදිනවා කියන්නේ සංස්කෘතීන් දෙකක් එකට එකතු වෙනවා කියන එක. එය හරියට තෝරා බේරාගෙන කළ යුතු දෙයක්. මම කෙනෙක්ට ආදරේ කරනවානම් ඇයට මා ගැන දැනිය යුතුයි. මා ගැන ඇය අවබෝධ කරගත යුතුයි. ඒ දේයි මම ඇගෙන් බලාපොරොත්තු වෙන්නෙ.ක්ෂේත්‍රයේ කටකතා, ඔබටත් හැදිලා ඇති?කටකතා ගොඩාක් හැදිලා තියෙනවා. මට හැදිල තියෙන ලොකුම කටකතාව තමයි මාත් එක්ක වැඩ කරන්න බැහැ කියන එක. දැන්නම් එය තරමක් දුරට අඩුයි. මගෙත් එක්ක වැඩ කරපු හැම අධ්‍යක්ෂවරයෙක්ම මගෙන් අහන්නේ ඇයි ඔයත් එක්ක එහෙම වැඩ කරන්න බැහැ කියලා මේ විදිහට කටකතා පතුරුවන්නෙ කියන එක.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=av1410197</link>
    <topic>Bollywood News</topic>
    <author>සුජීව තේවහෙට්ටිගේ</author>
    <content>Bollywood Newsසුපිරි තරුව, අමීර් ඛාන් දැන් එක්සත් ජාතීන්ගේ ළමා අරමුදලේ (යුනිසෙ‍ෆ් සංවිධානයේ) වැඩ කටයුතුවලට කර උර දෙන්නේ දැඩි උනන්දුවකින්. ඔහු මේ වන විට යුනිසෙෆ් සංවිධානය මෙහෙයවන ළමුන් සඳහා වූ පෝෂණ වැඩ සටහන් ප්‍රවර්ධන කිරීමේ තානාපතිවරයා ලෙස පත්වී සිටිනවා.මේ යටතේ පසුගිය දා පැවැත්වූ පෝෂණ වැඩ සටහනකට සහභාගි වන්නට ඔහු නේපාලයේ කපිලවස්තු පුරයට පිටත්ව ගියා. මේ වැඩ සටහනේදී ඔහු ඉතාම සුහදව එම ප්‍රදේශයේ ස්වෙච්ඡා සංවිධානවල කාන්තාවන් සහ රජයේ සෞඛ්‍ය නිලධාරීන් සමඟ වැඩ කටයුතු කළා.මේ සඳහා පැයක පමණ කාලයක් ගත කළ අමීර්, ඉන් පසුව පිටත්ව ගියේ ලුම්බිණියටයි. සිදුහත් කුමරුන් උපත ලද ස්ථානය නැරඹු අමීර්, එතැනින් නික්ම ගියේ නේපාලයේ අගනගරය, කත්මණ්ඩු නුවරටයි. එහි පැවැත්වූ පෝෂණ වැඩ සටහනකට ද අමීර් තමන්ගේ නොමසුරු දායකත්වය ලබා දුන්නා.අමීර් නේපාලයේ දින 3 ක කාලයක් ගතකළා. එරටෙහි ගත කරමින් පෝෂණ වැඩ සටහන්වලට ඔහු සහභාගි වෙද්දී ඒ ගැන අනවශ්‍ය ප්‍රසිද්ධියක් ලබා නොදීමට බලධාරීන් වග බලා ගත්තා.එයට හේතුව වුණේ ඕනැවට වඩා ප්‍රසිද්ධියක් ලබා දුන් විට, විශේෂයෙන්ම අමීර්ගේ පැමිණීම සඳහන් කළ විට අනවශ්‍ය අය ද එතැනට එක්රොක් වීමයි. මේ බව දන්නා නේපාල රාජ්‍ය නිලධාරීන්, අමීර් නේපාලයේ ත්‍රිභුවන් ගුවන් තොටුපොළට පැමිණි මොහොතේ පටන් ඔහුට දැඩි පොලිස් ආරක්ෂාව ලබා දී ඒ පිළිබඳ වැඩි ප්‍රසිද්ධියක් ලබා නොදීමට කටයුතු කළා. අමීර් නවාතැන් ගෙන සිටි ද්වාරිකා හෝටලය ආසන්නයෙහි ද ආරක්ෂාව තර කර තිබුණා.මීට දශක දෙකකට පමණ පෙර ජනප්‍රිය නළු ගෝවින්ද ගේ පෞද්ගලික තොරතුරු පුවත්පත්වල පළ වද්දී ඔහුගේ පවුලේ ඡායාරූපයක් ද ඒ සමඟම පළවූ අයුරු සමහර විට ඔබටත් මතක ඇති. ඒ ඡායාරූපයේ ගෝවින්දගේ පුංචි දියණියක ලෙසින් නර්මදා නම් වූ හුරුබුහුටි දැරියක් පෙනී සිටියා. අද ඇය රූමත් යුවතියක්.ගෝවින්ද සහ සුනීතා යුවළගේ දියණියක වන ඇය සිනමා නිළියක ලෙසින් දොරට වඩින්නට ලක ලැහැස්ති වෙමින් සිටිනවා. මේ ගැන වගතුග දැනගත් මාධ්‍යවේදීන් කිහිප දෙනෙකු ගෝවින්දගෙන් කරුණු විමසූ විට ඔහු ඒ ආරංචියෙහි ඇත්තක් නැතැයි පැවසුවා. ඒත් දැන් පැවසෙන්නේ නර්මදා අහුජා නම් වූ ඇය බොලිවුඩ් කුමරියක ලෙසින් දොරට වඩින බවයි.ඇය බොලිවුඩයට පා තබන්නේ නර්මදා යන නමින් නොවෙයි. ටීනා අහුජා යන නමින්. ටීනා යනු නර්මදාව කවුරුත් අමතන සුරතල් නාමයයි. විශේෂයෙන්ම ඇගේ සමීපතම මිතුරු මිතුරියන් ඇයව අමතන්නේ එනමින්. නර්මදා බොලිවුඩ් සිනමාවට පිවිසෙන්නට සූදානම් වන විට බොලිවුඩයේ වැඩිහිටි කලාකරුවන් කිහිප දෙනෙකු ඇයට උපදෙස් දී ඇත්තේ ටීනා යන නම සිනමා ලෝකයට වඩාත්ම ගැළපෙන බවයි.ටීනා අහුජා යනුවෙන් භාවිත කිරීමෙන් වඩාත් ජනප්‍රිය විය හැකි යැයි ද ඔවුන් ප්‍රකාශ කර තිබෙනවා. ඒ වුණත් ටීනා අහුජා යන නම භාවිත වන්නේ සිනමා ලොව තුළ පමණයි. වෙනත් නීතිමය කටයුතු සහ සාමාන්‍ය ලියකියවිලි භාවිතයේදී නර්මදා අහුජා ලෙසින් තම නම සඳහන් කරන බවයි, මේ අලුත්ම බොලිවුඩ් යෞවනිය ප්‍රකාශ කරන්නේ.මේ අතර මාධ්‍ය වෙත විශේෂ ප්‍රකාශයක් කළ ගෝවින්ද පැවසුවේ තම දියණිය පිළිබඳව ආඩම්බර විය හැකි බවයි. “දුව, එයාගෙම කැමැත්ත උඩයි බොලිවුඩ් සිනමාවට ආවෙ. මුල්ම රඟපෑම් ඇතුළත් වන චිත්‍රපටය කොයි විදිහේ එකක් වෙන්න ඕනෙ ද කියන කාරණය ගැන. දුවගෙ තේරීම සතුටක්. මගේ බිරිය (සුනිතා) ගේ අවවාදත් දුවට ලැබේවි.” නර්මදා හෙවත් ටීනා මුලින්ම රඟන්නේ පන්ජාබ් සිනමාවේ සුපිරි තරුවක් වන ගිප්පි ග්‍රේවල් සමඟ බවයි දැනගන්නට ලැබුණේ.තවත් රුවැති නිළියක් බොලිවුඩ් සිනමාව තුළ ඉදිරියටම ගමන් කරමින් සිටිනවා. ඇය, ඉන්දීය දේශපාලනයේ ලොව හොඳ නමක් දිනාගත් ශත්රුගන් සිංහ ගේ දියණියයි. ප්‍රවීණ නළුවෙකු වන ශත්රුගන් ගේ හැකියාව නොඅඩුව පිහිටා තිබූ ඇය, සොනාක්ෂි සිංහ යි. මේ දිනවල ඇය වඩාත් ජනප්‍රියත්වයට පත්ව සිටින්නේ චිත්‍රපටයක එක්තරා ගීතමය ජවනිකාවක් නිසයි. ගීතමය නර්තනයක් වූ මෙහි, සොනාක්ෂි සමඟ රඟන්නේ ශාහිඩ් කපූර්.මේ දෙදෙනාගේ පෙම් සබඳකම පසුගිය මාස කිහිපයක් තිස්සේ දලුලා වැඩෙමින් පැවතුණු බවයි ආරංචි. ඒ කාලය තුළ මේ පෙම් පුවත ලොවට හෙළි වී නැහැ. එය රහසක් ලෙස තබා ගන්නට දෙදෙනාම දැඩි උත්සාහයක් ගෙන තිබෙනවා.ඒත්, ඉස්තැන්බුල් සංචාරයෙන් පසුව තමයි හොරෙන් තැනූ මේ පෙම් කතාව හෙළි වී ඇත්තේ. ඒ හෙළිදරව්ව කර ඇත්තේ ඉස්තැන්බුල් නගරය තුළ ඔවුන් දෙදෙනා පසුපසින් ගමන් කළ පැපරාසි මාධ්‍යවේදීන් කිහිප දෙනෙක්. මේ සමඟම තවත් සිදුවීම් කිහිපයක් ද හෙළි වෙලා.පසුගිය දා පැවැත්වුණු අර්ජුන් කපුර්ගේ උපන් දින උත්සවයට සොනාක්ෂි සහභාගි වී තිබෙනවා. මේ උපන් දින උත්සවයට සහභාගි වූ එකම බොලිවුඩ් නිළිය සොනාක්ෂිලු. ඇයට ඒ සඳහා ඇරයුම් ලැබී ඇත්තේ අර්ජුන්ගේ ඥාතීන්ගේ ද එකඟත්වයෙන්.මේ උපන් දින සාදය සංවිධානය කර තිබූ මහීප් කපූර්ගේ උනන්දුව මත තමයි, අර්ජුන්, සොනාක්ෂිට ඇරයුම් කර ඇත්තේ. මහීප් කපූර් යනු ජනප්‍රිය නළු සන්ජේ කපූර්ගේ බිරියයි. අර්ජුන් සහ සොනාක්ෂිගේ සම්බන්ධයට දෙපාර්ශ්වයෙන්ම ආශිර්වාදය හිමි වී ඇතැයි පැවසෙනවා. මීට කලින් අර්ජුන් පෙම් කළේ යොවුන් නිළි පරිනීති චොප්රාටයි. තවත් යොවුන් නිළියක වන ආලියා භාට් ද ඔහුගේ පෙම්වතියක වී සිටියා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=av1410198</link>
    <topic>ශ්‍රී සම්බුද්ධත්ව ජයන්ති මන්දිරයේ සිනමා හල සියපත</topic>
    <author>ගාමිණී සුසන්ත ඡායාරූප - සුදත් නිශාන්ත</author>
    <content>ශ්‍රී සම්බුද්ධත්ව ජයන්ති මන්දිරයේ සිනමා හල සියපතතුම්මුල්ල හන්දියේ සිට තිඹිරිගස්යාය දෙසට මීටර් 200 ක් පමණ යනවිට දකුණු පසින් හමුවන ශ්‍රී සම්බුද්ධත්ව ජයන්ති මන්දිරය මීට වසර 3 කට පෙර ඉදිකරන ලද්දකි. ඒ බුදුරජාණන් වහන්සේ බුද්ධත්වයට පත්වී වසර 2600 ක් පිරීම සැමරීම නිමිත්තෙනි; 2600 ශ්‍රී සම්බුද්ධ ජයන්තිය සැමරීම නිමිත්තෙනි. මෙය අපූර්ව ප්‍රතාපවත් ගොඩනැඟිල්ලකි. මහල් 16 කින් යුතු මෙම ගොඩනැඟිල්ලේ බෞද්ධ ධර්මය ඇසුරු කිරීමට විවිධ පහසුකම් ඇත. බෞද්ධ පොතපත පරිශීලනයට පුස්තකාල පහසුකම් ද, එම පොතපත මිලදී ගැනීමට පහසුකම් ද සලසා ඇත.මේ දිනවල මෙම මන්දිරය පාසල් දරුවන් විවිධ වයස් මට්ටම්වල වෙනත් පුද්ගලයින් ඇදී එන ස්ථානයක් බවට පත්වී ඇත. ඒ මෙම මන්දිරයේ පිහිටි ‘සියපත’ ශාලාවෙහි ප්‍රදර්ශනය කෙරෙන අනගාරික ධර්මපාල මැතිතුමාගේ ජීවන චරිතය ඇසුරින් නිර්මාණය වුණු සිනමා පටය නැරඹීම සඳහා ය.මෙම සියපත ශාලාව අතිනවීන පහසුකම්වලින් සපිරි ශ්‍රවණාගාරයක් බව අපට වැටහී ගියේ පසුගිය දිනෙක අප ඒ පිළිබඳව කළ සොයා බැලීමකදී ය. සම්බුද්ධ ජයන්ති මන්දිරයේ අධ්‍යක්ෂක හිමියන් ලෙස කටයුතු කරන්නේ අතිපූජ්‍ය කිරම විමලජෝති නාහිමිපාණන් ය. මෙම ආයතනයේ කළමනාකාරවරයා ලෙස කටයුතු කරන්නේ රියන්සි රණතුංග මහතා ය. අප ඔහුගෙන් මෙම ‘සියපත’ ශාලාව පිළිබඳව තොරතුරු විමසා සිටියෙමු.“සියපත ශාලාව පිහිටා තිබෙන්නේ සම්බුද්ධත්ව ජයන්ති මන්දිරයේ 5 වැනි සහ 6 වැනි මහල්වල මෙය අතිනවීන පහසුකම්වලින් සපිරුණු ශ්‍රවණාගාරයකි. මෙහි ඉතා සුවපහසු ආකාරයෙන් සකස් කරන ලද ආසන 382 ක් තිබෙනවා. සම්පූර්ණයෙන් වායු සමනය කරන ලද මෙහි බිම කාපට් අතුරා සකස් කර තිබෙනවා.ඇමෙරිකාවෙන් ආනයනය කරන ලද අතිනවීන ශබ්ද විකාශන යන්ත්‍ර පද්ධතියක් මෙහි ස්ථාපිත කර තිබෙනවා. ඒ වගේ ම පෘතුගාලයෙන් ගෙන්වන ලද අතිනවීන විදුලි ආලෝක පද්ධතියකින් මෙම ශාලාව සමන්විතයි. ශාලාව යාබදව ආපන ශාලාවක් ද පිහිටුවා තිබෙනවා. ‘සියපත’ ශාලාව ඇතුළත ආහාර ගන්න දෙන්නේ නෑ. ඒ සඳහා ශාලාවෙන් පිටත පහසුකම් සලසා තිබෙනවා.”රියන්සි රණතුංග මහතා“මෙම ‘සියපත’ ශාලාව විවිධ දේශන සඳහා විවිධ ආයතනවලින් පැවැත්වෙන උත්සව සඳහා අප ලබාදෙනවා. කොළඹ තිබෙන බොහෝ පෞද්ගලික ආයතන පවා ඔවුන්ගේ උත්සව දේශන සඳහා මෙම ශ්‍රවණාගාරය භාවිතා කරනවා. ශ්‍රවණාගාර පහසුකම් සහිත ඇතැම් බැංකු පවා ‘සියපත’ ශාලාව ඔවුන්ගේ වැඩකටයුතු සඳහා යොදාගන්නේ මෙහි ඇති නවීන පහසුකම් වගේ ම සෑම පැත්තකින් ම මෙතැනට පහසුවෙන් පැමිණිය හැකි නිසයි.යුද හමුදාවේ යම් යම් උත්සව පවා මෙම ශාලාවේ පවත්වා තිබෙනවා. වාහන 60 ක් 70 ක් පමණ නවතා තැබිය හැකි රථගාලක් ද සම්බුද්ධත්ව ජයන්ති මන්දිරය අසල පිහිටා තිබෙනවා. ඒ නිසා බොහෝ දෙනෙකුට මෙම ස්ථානය පහසුවක් ගෙන දෙනවා. බොහෝ ආයතන මෙම සියපත ශාලාව ඔවුන්ගේ වැඩකටයුතු සඳහා භාවිතා කරන්නේ අනෙකුත් ස්ථානවලට සාපේක්ෂව ඉතාම අඩු මුදලක් මෙම ශාලාව භාවිතා කිරීම සඳහා අය කෙරෙන නිසයි. පාසල් උත්සව සඳහා අය කෙරෙන්නේ ඉතා අඩු මුදලක්.”“මේ දිනවල සියපත ශාලාවේ අනගාරික ධර්මපාල චිත්‍රපටය ප්‍රදර්ශනය කෙරෙනවා. මෙය මෙම ශාලාවේ ප්‍රදර්ශනය කෙරුණු පළමු චිත්‍රපටයයි. අනගාරික ධර්මපාල තුමාගේ චරිතය ‍රටේ ජනතාවට විශේෂයෙන් ම පාසල් දරුවන්ට අවබෝධ කරදීමේ අරමුණින් යුතුවයි මෙම චිත්‍රපටය සියපත ශාලාවේ ප්‍රදර්ශනය කිරීමට කිරම විමලජෝති ස්වාමීන් වහන්සේ තීරණය කළේ. විශාල පිරිසක් මේ චිත්‍රපටය නරඹන්න පැමිණෙනවා.උදේ 9.00 ට පාසල් දර්ශන පැවැත් වෙනවා. අනෙක් අයට සවස 2.30 ට සහ සවස 6.30 ට මෙම සිනමාපටය නැරඹිය හැකියි. පාසල් දරු දැරියන් සඳහා සියපත ශාලාව වෙන් කරගෙන මෙම චිත්‍රපටය නැරඹීමේ අවස්ථාව තිබෙනවා. පසුගිය දවස්වල බෞද්ධ පාසල්වලින් පමණක් නෙමෙයි බෞද්ධ නොවන ශාන්ත පාවුලු, මිලාගිරි වැනි පාසල් ද සියපත ශාලාව වෙන්කරගෙන අනගාරික ධර්මපාල චිත්‍රපටය නැරඹුවා.”“වෙනත් ආගම්වල කටයුතු සඳහා මෙම ගොඩනැඟිල්ල වෙන් කරගන්න තවම ඉල්ලීම් ලැබිල නැහැ. එවැනි ඉල්ලීමක් ලැබුණොත් ඒ පිළිබඳව සලකා බලනවා. ඒවාගේ ම ඉදිරියේදීත් මෙහි චිත්‍රපට ප්‍රදර්ශනය කිරීම පිළිබඳවත් තීරණයක් ගෙන නැහැ. අපේ හාමුදුරුවෝ ඒ ගැන තීරණය කරාවි.”ගාමිණී සුසන්ත ඡායාරූප - සුදත් නිශාන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=av1410199</link>
    <topic>සිසිරගේ හිතට ලැබෙන සතු‍ෙටන් එයාගේ ලෙඩ දුක් සුවපත් වේවි</topic>
    <author>ජෝජ් රොබ්සන් ද සිල්වා</author>
    <content>සිසිරගේ හිතට ලැබෙන සතු‍ෙටන් එයාගේ ලෙඩ දුක් සුවපත් වේවිඉන්ද්‍රානි විජේබණ්ඩාර“නිල්මිණි දෑසේ”සිසිර සේනාරත්නඋපහාර ගී ප්‍රසංගයBMICH හිදී22 වැනිදාසිසිරගේ හිතට ලැබෙන සතුටෙන් එයාගේ ලෙඩ දුක් සුවපත් වේවි නිල්මිණි දෑසේ මැවු ආලෝකය හද මැදුරේ නැත නිවුණේ මල් වැනි ඒ හද මල් මෙන් මැළවී ඇයි අද සෝ ගිනි නැගුණේ.(පද - සමන් තිලකසිරි) (තනුව - සිසිර සේනාරත්න)ගුවන් තලය සිසාරා පාවී එන ඒ මධුර ගී රාවයෙන් දශක ගණනාවක් පුරා ගීත ශ්‍රාවක‍ පෙම් සිත් සැනසුණි. එදා සහ අද මෙන්ම මතු දා ඔහුගේ කෝකිල හඩින් ගැයුණු ගී අපට මිහිර ගෙනෙන්නේම ය. ගැයුමෙන් මෙන්ම ගී පද රචනයෙන්, ස්වර (තනු) රචනයෙන් සහ චිත්‍රපට සංගීත අධ්‍යක්ෂණයෙන් ද සිංහල සංගීත ක්ෂේත්‍රයට අගනා මෙහෙයක් ඉටු කළ ඔහු සිසිර සේනාරත්නයන් ය.සිසිරගේ එම මෙහෙය අගයමින් මෙම 22 වැනිදා බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදී “නිල්මිණි දෑසේ” (සිසිර සේනාරත්න උපහාර) ගීත ප්‍රසංගය පැවැත්වීමට නියමිතව ඇති අතර එහිදී සිසිර ගැයූ ගී මෙන්ම විශේෂයෙන්ම ඔහු පද රචනය කර තනු නිර්මාණය කළ මියුරු ගීතාවලියක් ප්‍රවීණ ගායක ගායිකාවන් විසින් ගායනා කෙරෙනු ඇත. ඒ නිමිත්තෙන් මේ වනවිට සිසිර අසනීපව පසුවන හෙයින් මෙම උපහාර ගීත ප්‍රසංගය සහ සිසිර පිළිබඳ අප ඔහු‍ෙග් ආදරණීය බිරිය ඉන්ද්‍රාණි විජයබණ්ඩාර සමඟ කළ කතාබහ මෙලෙස අකුරු කරමු.“සිසිර අවුරුදු 40 ක් රේගුවේ නිලධාරියෙක් (custom officer) ලෙස සේවය කරලා විශ්‍රාම ගත්තා. රේගුවේ රැකියාව කරපු කාලේ සිසිර එහි සේවය කළ හැමෝම එක්ක හොඳින් උන්නානේ. ඉතින් දැන් අසනීප වී ගී ගයන්න බැරුව සිසිරට ගෙදරට වෙලා ඉන්න සිදුවීම ගැන ඔවුන්ටත් හරිම කනගාටුයි. ඒ නිසාත් සිසිරට උපහාරයක් වශයෙන් තරමක් වෙනස් ආකෘතියකින් තමයි රේගු සුබ සාධක සංගමය සිසිරගේ ගී නිර්මාණ ඇතුළත්ව මෙම ‘නිල්මිණි දෑසේ’ සිසිර සේනාරත්න උපහාර ගීත ප්‍රසංගය පවත්වන්නේ.”* මෙම ගීත ප්‍රසංගයේ වෙනස කුමක් ද...?“සිසිර මේ රටේ ජනප්‍රිය ගීත සිය ගණනක් ගායනා කළ ශිල්පියෙක්. ඒ වගේම සිසිර ලියා හා තනු නිර්මාණය කර වෙනත් ගායක ගායිකාවන් ගායනා කළ ජනප්‍රිය ගීතත් ගණනාවක් තියෙනවා. සිසිර ‘හඳපාන’ - ‘හිතට හිත’ - ‘පුංචි බබා’ චිත්‍රපට වල නිර්මාණය කළ ගීත විශේෂයි. ඒ සියලු ගීත අතරින් තෝරා ගත් සිසිරගේම නිර්මාණ අපේ ජනප්‍රිය ප්‍රවීණ ගායක ගායිකාවන් සිසිරට උපහාර වශයෙන් ගායනා කිරීම විශේෂ වෙනසක්. සිසිර සමඟ අපි එදාට අපේම ඒ ගී ප්‍රවීණ ගායක ගායිකාවන්ගේ හඬින් රසවිඳින අසන්නන් වෙනවා. මෙම ගීත ප්‍රසංගයේ දී අපි ප්‍රේක්ෂකයින් වීමත් අපට දැනෙන වෙනසක්.”* “නිල්මිණි දෑසේ” ප්‍රසංගයේ නිර්මාණ දායකත්වය කාගෙන් ද..?“ප්‍රසංගයේ සංගීතය මෙහෙයවන්නේ සු‍ෙර්ෂ් මාලියද්දයි. නර්තනය චන්න වි‍ෙජ්වර්ධනගෙන්. පිටපත වසන්ත කුමාර කොබවකගෙන්. ඉදිරිපත් කරන්නේ ක්‍රිෂාන්ත දයානන්ද සමඟ පූර්ණිමා පීරිස් විසිනුයි.”* සිසිර අයියා මෙම ප්‍රසංගය පිළිබඳ දරන අදහස කුමක් ද...?“මේ ප්‍රසංගයේ දී අපේ සංගීත ක්ෂේත්‍රයේ තිබෙන එකමුතුකම පැහැදිලි වෙනවානේ. ඒ ගැන සිසිරට සතුටුයි. ප්‍රසංගයේ පෝස්ටරය දැකලා ඇස් දෙකට කඳුළු ආවා එයාගේ. ‘මට හරි ආසයි’ කියලා කිව්වා. මේ ප්‍රසංගයෙන් සිසිර හුඟාක් සතුටු වෙන බව මම දන්නවා. මෙයින් ලැබෙන වින්දනයෙන් සිසිරගේ හිතට ලැබෙන සතුටෙන් එයාගේ ලෙඩ දුක් සෑහෙන දුරට සුවපත් වෙයි කියලා මට හිතෙනවා.”* මෙම ප්‍රසංගයේදී ගයන සිසිර අයියාගේ නිර්මාණ මින්පසු ඒ ඒ ගායක ගායිකාවන්ට ගායනා කිරීමට අවසර දෙනවා ද...?“ඔවුන් මේ ප්‍රසංගයේ සිසිරගේ ගී ගියන්නේ සිසිරට උපහාර වශයෙනුයි. ඔය ආධුනික ගායක ගායිකාවන්ට වගේ අනුන්ගේ ගීත අයිති කර ගන්න මොවුන්ට අගහිඟයක් නැහැනේ.”* ගායන ශිල්පියෙකු, සංගීතඥයෙකු, ගී පද රචකයෙකු, සිත්තරෙකු සහ කෙටිකතාකරුවෙකු ද වන සිසිර අයියාගේ සෞන්දර්ය චාරිකාවේදී ඔහට අයත් බුද්ධිමය දේපළ ලෙස සැලකෙන ජනප්‍රිය ගී නිර්මාණ මොනවා ද...?“සිසිර ස්වර රචනා (තනු නිර්මාණ) කළ ගී සිය ගණනක් තියෙනවා. මා ගායනා කළ ගී වැඩි ගණනක තනු නිර්මාණ සිසිරගෙමයි. එමෙන්ම ‘වන මලට ආසාවේ’ (එච්.ආර්. ජෝතිපාල සමඟ සුජාතා අත්තනායක) - ‘හඳපානේ මල් පිපුණා’ (හරූන් ලන්ත්‍රා සමඟ මා) - ‘මී වදයකි ජීවිතේ’ (සී.ටී. ප්‍රනාන්දු) - ‘ලියක මහිම පෙති ගෝමර ඉසිලා’ (ජේ.ඒ. මිල්ටන් පෙරේරා සමඟ මල්ලිකා කහවිට) ඇතුළු වෙනත් ගායක ගායිකාවන් ගයන ජනප්‍රිය ගීත ගණනාවක තනු නිර්මාණ සිසිරගේ බුද්ධිමය දේපළයි. තවත් සිසිර ලියූ ගී පද රචනා ගණනාවකුත් ඒ අතර තිබෙනවා.”* සිසිර අයියා ලියූ ජනප්‍රිය ගී මොනවා ද...?“1958 දී පමණ සරල ගී වැඩ සටහනකට අපි දෙන්නා එක්ව මුලින්ම ගැයූ ‘ගයා ගීතයන්’ ගීතයේ මෙන්ම අපි දෙන්නා ගැයූ ‘නිල් පැහැ තුරුවැල්’ - ‘සුදුපාට මල් නෙළා’ සහ මා ගයන ‘හද පාරන දේ’ ගීත වලත්, සිසිර ගයන ‘සඳ නිවුණට ඉර ගිලුණට’ - ‘රෑ හඳ පායලා’ වැනි ජනප්‍රිය ගීතවලත් පද රචනා සිසිරගෙයි. ඒ වගේම එච්.ආර්. ජෝතිපාල ගැයූ ‘ඔබේ පෙම් වදන් නෑ’ සහ ජෝති ඇන්ජලින් ද ලැනරෝල් ගුණතිලක සමඟ ගැයූ ‘ජීවිතේ මල් යහනාවකි මේ ලොවේ’ වැනි ජනප්‍රිය ගී ලිව්වෙත් සිසිරමයි.”* චිත්‍රපට සංගීත අධ්‍යක්ෂවරයෙකු ලෙස සිසිරගේ දායකත්වය පිළිබඳව පවසනවා නම්...?“සිසිර මුලින්ම සංගීත අධ්‍යක්ෂණය කළ චිත්‍රපටය ‘හඳපාන’ වෙනුවෙන් සරසවිය සම්මානයෙන් පවා පිදුම් ලැබුවා. ‘හිතට හිත’ - ‘පුංචි බබා’ - ‘සෙනෙහස’ - ‘කවුද හරි’ - ‘රන් එතනා’ - ‘මගේ රන් පුතා’ - ‘දීපාංජලී’ - ‘පුනරුප්පත්තිය’ සහ ප්‍රදර්ශනය නොකළ ‘ගජමුතු’ චිත්‍රපටයේ ද සිසිර සංගීත අධ්‍යක්ෂණය කර තිබෙනවා.”* ගායන ශිල්පියෙකු ලෙස සිසිර ආ ගමන් මඟ ගැන කෙටියෙන් කිව්වොත්...?“සිසිර මුලින්ම ගීතයක් ගායනා කළේ ‘පොඩි පුතා’ චිත්‍රපටයෙයි. ‘මේ ලෝකෙ නවාතැනකි’ එම ගීතයයි. හැබැයි මුලින්ම ගුවන් විදුලියෙන් ප්‍රචාරය වූ සිසිර ගැයූ මුල්ම ගීතය වන්නේ විවියන් ද සිල්වා බොරලැස්ස සමඟ ගැයූ ‘ශාන්ත මේ රෑ යාමේ’ ගීතයයි. ‘පුංචි බබා’ චිත්‍රපටයේ ‘මාගෙ පුතුට මල් යහන සදන්නේ’ ගීතයට (පද - ධර්මසිරි ගමගේ) සිසිර හොඳම ගායකයා ලෙස සම්මානයට පාත්‍ර වුණා.”* ඔබ දෙදෙනාගේ එක්වීම සිදු වූ අයුරු මතක ද...?“හ්ම්..., අපි දෙන්නා මුලින්ම හමු වෙද්දී පාසල් ළමයි. එතකොට මං A/L කරලවත් නැහැ. සිසිර හරිම නිහඬයි. කාගෙවත් වැරදි හොයන්නේ නැහැ. ජීවිතය ගැන හරවත් විදිහට කතා කළා. අපි එකම ගුවන් යානයේ එකටම තමයි ‘රේඛාව’ චිත්‍රපටයේ ගීත පටිගත කරන්න ඉන්දියාවට ගියේ. ඒ ගිහිල්ලා සති දෙකකට පමණ පසුව අපි එද්දී අපේ හිත් ආදරයෙන් බැඳිලා තිබුණා. අපි කතා කර ගත්තා හොඳින් ඉගෙනීමේ කටයුතු අවසන් කරලා ආදරයෙන් ජය ගන්න. ඉන්පසු අවුරුදු හයක් අපි ඇසුරු කළා. සිසිර යහපත්, සුන්දර මිනිසෙක්. අපි 1962 මැයි 31 වැනිදා විවාහ වී අපේ ආදරේ ජය ගත්තා. එදා ඉඳලා අද මේ වනතුරුම අපේ ජීවිත ආදරයෙන් පිරිලා.”* “කිරි මක්ඤොක්කා” කියන්නේ කාට ද...?“සිසිරටනේ. (හිනැහෙමින්...) සිසිරගේ සීයා සිසිර පුංචි කාලේ නිතරම කො‍හොඹ යුෂ, කොළ කැඳ, අලුත් පලතුරු, පලා, අල බතල සිසිරට කන්න දීලා. ඒ නිසා වෙන්න ඇති සිසිරගේ සම පැහැපත් වෙලා තියෙන්නේ. සීයා වෙද මහත්මයෙක්. සිසිරගේ තාත්තාත් හරිම ලස්සනයි. රෝස පාටට හුරු සුදක් සිසිරගේ සමේ පාටේ තිබුණු හින්දා ඒ කාලේ යාළුවෝ සිසිරට ‘කිරි මක්ඤොක්කා’ කියලා විහිළු කරලා තියෙනවා. තාමත් සමහර යාළුවෝ එහෙම කියනවා.”* සිනමාවේදී ලෙස්ටර් ජේම්ස් පීරිස් ආරාධනා කළත් සිසිර නළුවකු වෙනවාට ඔබ විරුද්ධ වුණේ ඇයි...?“මං විරුද්ධ වුණා තමයි. ඒත් තාමත්ම හිතා ගන්න බැහැ ඒ ඇයි කියලා. අපි ‘රේඛාව’ චිත්‍රපටයේ ගීත පටිගත කරන්න ඉන්දියාවට ගිහිල්ලා ඉන්න කොට තමයි ඒ සිද්ධිය වුණේ. මමයි සිසිරයි ‘ඕලු නෙළුම් නෙරිය රඟලා’ ගීතයේ කොටසක් පුහුණු වෙවී සිටිද්දී තමයි ලෙස්ටර් මහත්මයා සිසිරගෙන් ඇහැව්වේ ‘රඟපාන්න කැමැතිද...?’ කියලා. මට එක්වරම ‘නෑ නෑ’ කියැවුණා. එච්චරයි. මගේ සිසිර නළුවෙක් වුණොත් මට අහිමි වෙයි කියලා එදා මට බය හිතුණා.”* දැන් සිසිර අයියා ගී නොගයන නිසා එම ගී ගයන්න නව පරපුරේ ගායන ශිල්පීන්ට ඉදිරිපත් විය හැකියි නේද...?” සිසිර අයියා ගී නොගැයුවාට දැන් අපේ සමිර පුතා ඒ ගීත ගායනා කරනවා. ඒ නිසා සිසිරගේ ගීත ගයා විකෘති කරන්න අපි කාටවත්ම දෙන්නේ නැහැ. කවුරු හරි එහෙම ඉදිරිපත් වෙනවා නම් ඒක හරි වැරදියි. සමිර පුතාට සිසිරගේ හඬම තියෙනවානේ. මේ ප්‍රසංගයේදිත් සමිර පුතා වික්ටර් සමඟ ‘මංගල මල්දම’ ගීතය ගයනවා. තව ‘මාගෙ පුතුට මල්’ ගීතයක් එහිදි සමිර පුතා ගයනවා. තාත්තාගේ ගීත නිර්මාණවල අනන්‍යතාව රැකගෙන සමිර පුතා දැන් සිසිරගේ ගීත ගායනා කරන හින්දා නව පරපුරේ කවුරුත්ම සිසිරගේ ගී ගයන්න ඉදිරිපත් වෙන්න උවමනාවක් නැහැනේ. එය සදාචාරාත්ක නැහැ කියලයි මට නම් හිතෙන්නේ.”* සිසිර අයියා වෙනුවෙන් ඔබේ ප්‍රාර්ථනය කුමක් ද...?“එකම ප්‍රාර්ථනය මගේ සිසිරට දීර්ඝායුෂ තමයි. එමෙන්ම තවමත් එළිදක්වා නැති සිසිර නිර්මාණය කළ තනු ඇතුළත් ගීත ගණනාවක් අපි ළඟ තියෙනවා. සිසිර වෙනුවෙන් සමිර පුතා සමඟ ඉදිරියේදී එම ගීත එළිදැක්වීමත් මගේ පැතුමක්.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=av14101910</link>
    <topic>‘තණ්හා රති රඟා’ මුලින් පටන් ගත්තේ මගේ ගේ බැංකුවකට උකස් තියලා</topic>
    <author>හේමාලි විජේරත්න</author>
    <content>‘තණ්හා රති රඟා’ මුලින් පටන් ගත්තේ මගේ ගේ බැංකුවකට උකස් තියලානිලේන්ද්‍ර දේශප්‍රියනිලේන්ද්‍ර දේශප්‍රිය අධ්‍යක්ෂණය කළ ‘තණ්හා රති රඟ‍ා’ චිත්‍රපටය පසුගියදා ලන්ඩන් හි පැවති ‘I will Tell’ සිනමා උලෙළේදී හොඳ ම චිත්‍රපටය සඳහා පිදෙන සම්මානයෙන් පිදුම් ලැබුවේය. චිත්‍රපට සහාය අධ්‍යක්ෂවරයෙකු වශයෙන් දිගුකාලීන අත්දැකීම් ඇති නිලේන්ද්‍ර පසුගිය කාලය ඇතුළත මෙරට ටෙලිවිෂන් මාධ්‍යයේ සුවිශේෂී අනන්‍යතාවයක් ගොඩනඟාගත් ප්‍රතිරූපයක් විය. ඔහුගේ කුලුඳුල් සිනමා අධ්‍යක්ෂණය ය ලෙසින් දොරට වඩින ‘තණ්හා රති රඟා’ පිළිබඳවත් නිර්මාණකරණයේ සුවිශේෂතා පිළිබඳවත් වූ කතාබහකට පසුගිය දිනක අපි ඔහු හමුවීමු.* මේ චිත්‍රපටය ඔබ නිම කරලා වසර දෙකකට ආසන්න කාලයක් වෙනවා. ප්‍රදර්ශනයට ප්‍රමාද වුණේ කර්මාන්තයේ තිබෙන ප්‍රශ්න නිසාද? වෙනස් හේතු නිසාද?කර්මාන්තයේ අර්බුදයක් ගැන නම් මම කියන්න දන්නේ නෑ. ඇත්ත වශයෙන්ම මම මේ චිත්‍රපටය මුදා හැරීමට ගතකරන කාලයට වැඩිය කාලයක් ලංකාවේ වෙනත් අධ්‍යක්ෂවරු බලාගෙන ඉන්නවා. ඒකට සාපේක්ෂව මම ඉතාම වාසන්වන්තයි. මම මේ චිත්‍රපටයේ නිෂ්පාදක කටයුතු පටන් ගත්තේ 2012. නිම කළේ 2013 අප්‍රේල් මාසයේ. එයිනුත් මේ දැන් තිබෙන පිටපත නිම කරලා ඉවර වුණේ 2014 අප්‍රේල් මාසයේ. සාපේක්ෂව මේ චිත්‍රපටය නිර්මාණය කරලා නිම කරලා අවුරුද්දක් ඇතුළත ප්‍රේක්ෂකයින්ට මුදාහැරීමට ලැබීමම මා වාසනාවන්ත සිනමාකරුවෙක් ලෙසට දැනෙනවා.* සිනමාව හා සම්බන්ධ ඔබේ ජීවිතයේ හැරවුම් ලක්ෂ්‍ය මොකක්ද?හැරවුම් ලක්ෂ්‍ය ගණනාවක් තිබුණා. මම මොරටුව වේල්ස් කුමර විද්‍යාලයේ ඉගෙනුම ලබන කොට ‘අශ්ව කරත්තය’ කියල නාට්‍යයක් ලිව්වා. ඒ නාට්‍යයට පාදක වුණේ අකිර කුරසෝවා කියන ලෝක ප්‍රසිද්ධ ජපන් සිනමාකරුවාගේ ‘රෂෝමන්’ කියන චිත්‍රපටය.* ඒ වනවිටත් ඔබ ‘රෂෝමන්’ නරඹලා තිබුණද?ඔව්. එතකොට මට වයස අවුරුදු 14 යි. ඒ කාලේ ලංකාවේ සිනමාවේ විශාල පිබිදීමක් තිබුණා. ඒ පිබිදීම නිසා ඒ කාලේ ලෝකයේ ශ්‍රේෂ්ඨ සිනමාකරුවන්ගේ චිත්‍රපට කතෝලික සිනමා පර්ෂදයේ තිරගත වුණා. අපි හැම සිකුරාදම මේ චිත්‍රපට බලන්න යන්න පුරුදුවෙලා හිටියා. ඊට පස්සේ මම කොළඹ ලයනල් වෙන්ඩ්ට් රංග ශිල්ප ශාලිකාවේ 78 කණ්ඩායම නාලන් මෙන්ඩිස් ඇතුළු කණ්ඩායම නිර්මාණය කරපු “රෝයල් කැන්ටිම” නාට්‍යයට සම්බන්ධ වුණා. මේ අතරේ ‍මම මොරටුව වේල්ස් කුමර විද්‍යාලයේ උසස් පෙළ හදාරත්දි නාට්‍ය හා රංග කලාව විෂයක් හැටියට හැදෑරුවා. රංග ශිල්ප ශාලිකාවේ ඉඳලා ආපහු මොරටුවට යන්න බම්බලපිටියට එන්න ඕන. අතේ මුදල් නැති නිසා අපි බම්බලපිටියට පයින් එනවා. බම්බලපිටිය හන්දියේ තිබුණ අවන්හලකදි තමයි මගේ ජීවිතේ ඊළඟ හැරවුම් ලක්ෂ්‍යය තීරණය වෙන්නේ.* ඒ ඔබ සිනමාවට සම්බන්ධ වීම නේද?‍ඔව්. ඒ දවස්වල එතැන්ට එනවා ගාමිණී හේවාපතිරණ, තිලක් ලක්ෂ්මන් සෙනවිරත්න, රත්නවීර ද සිල්වා (තනි තරුව අධ්‍යක්ෂ) වැනි අය. රත්නවීර ද සිල්වා එකල ‘සුද්දා’ නමින් ළමා චිත්‍රපටයක් කරමින් හිටියා. ගාමිණී හේවාවිතාරණ චිත්‍රපට රැසක් කරලා තිබුණ (රක්තා මැණික් මාලිගා, සාරංගා වැනි) ඔතන හිටිය තිලක් ලක්ෂ්මන් සෙනෙවිරත්න වෘත්තිය සහාය අධ්‍යක්ෂවරයෙක්. ඔහු මට ආරාධනා කළා ඔහුගේ පළමුවැනි චිත්‍රපටයේ (රැජිණ) සහාය අධ්‍යක්ෂණයට සම්බන්ධ වෙන්න. මට අවුරුදු 17 දී ඒ අවස්ථාව ලැබෙනවා. ඊට පස්සේ දිගටම චිත්‍රපට රැසක සහාය අධ්‍යක්ෂණයේ යෙදෙනවා.* අපි ඊළඟට ඔබ හඳුනා ගන්නේ ‘ටෙලිවිෂන්’ මාධ්‍යයේ පෙරළියක් කළ ප්‍රතිරූපයක් ලෙසට.ඒකට හේතු වුණෙත් චිත්‍රපටයක්මයි. ගාමිණි ෆොන්සේකා මහතා ‘The Judgment’ කියලා චිත්‍රපටයක් කරනවා. ඒ චිත්‍රපටයට පිරිවැය දුන්නේ සීමාසහිත මහාරාජා සභාපති රාජා මහේන්ද්‍රන් මහතා. මේ චිත්‍රපටයත් එක්ක මම මාස 6 - 7 ක් පූර්ව නිෂ්පාදන කටයුතුත් සමඟ වෙහෙසෙනවා.ගාමිණී ෆොන්සේකා මහතා එවකට උතුරු නැගෙනහිර ආණ්ඩුකාරවරයා වුවත් එතුමන් නියෝජනය කළ රජය මේ චිත්‍රපටය දර්ශන ගත කිරීම් නවත්වනවා. ඔය අතරෙදි තමයි මට එම්.ටී.වී. නාළිකාවේ ප්‍රධාන විධායක නිලධාරි මහතා ටෙලිවිෂන් චැනල් එකකට ආරාධනා කරන්නේ. මම මුලින් ප්‍රතික්ෂේප කරනවා ඒ ආරාධනාව. නමුත් පසුව රාජා මහේන්ද්‍රන් මහතා මුණ ගැසීමත් සමඟ මම තීරණය කළා ඊට සම්බන්ධ වෙන්න.* නමුත් ඔබ පසුව ඉන් ඉවත්වෙනවා?එදා ආයතනගත වීමට මම කැමැත්තක් තිබුණේ නෑ වගේම අදටත් නෑ. මම ටෙලිවිෂන් වැඩසටහන් නිර්මාණය කළා මිසක් රස්සාවක් නෙවෙයි කළේ.* ඔබ ‘තණ්හා රති රඟා’ අධ්‍යක්ෂණයට පෙලඹුණේ කොහොමද?චිත්‍රපටයක් තමන්ගේ ආත්ම ප්‍රකාශනයක් හැටියට කිව යුතු විෂයක් පිළිබඳ අදහසක් මට මට අවුරුදු 10 - 15 උඩදි තිබුණා. ඒ මනෝරානි සරවනමුත්තු මහත්මිය තමන්ගේ පුත්‍රයා වන රිචඩ් ද සොයිසා පැහැරගෙන ගොස් ඝාතනය කිරීමෙන් පසුව ඇය දියත් කළ අරගලය ගැන. රිචඩ් ද සොයිසා ඝාතනය කරන්නේ 1990 මැයි මාසයේ 19 වැනිදා. ඒ කාලේ මම එවකට ඉතා ජනප්‍රිය මලයාලම් චිත්‍රපටයක් වන සාජි එන් කරුන්ගේ ‘පිරවි’ නරඹලා තිබුණා. ඒ හින්දා මට හිතුණා මේ චිත්‍රපටය කරන්න ඕන කියලා.ඒ සඳහා මම සාජි එන් කරුන්ගේ කැමරා ශිල්පියා ලංකාවට ගෙන්වා ගත්තා. මනෝරානි මහත්මිය ගේ චරිතය නිරූපණය කළේ ස්වර්ණා මල්ලවාරච්චි. මම චිත්‍රපටවලින් හම්බ කරපු මුදල් සහ ණයවෙලා හොයා ගත් මුදල් ලක්ෂ 9 1/2 ක් යොදලා මේ චිත්‍රපටය රූගත කළා. 1997 දී. ඉතුරු ටික කරගන්න ලැබුණේ නෑ. ඔය අතරතුරදි තමයි මම ‘judgement’ චිත්‍රපටයට සම්බන්ධ වුණේ. ඉන් පස්සේ සිරසට සම්බන්ධ වුණා. ඔය අතරෙදි මේ චිත්‍රපටය සඳහා මුදල් අනුමත වෙලා නැවත චිත්‍රපටය කරන්න අවස්ථාව ලැබුණත් මට සිරස ආයතනයෙන් ඒ සඳහා නිවාඩු ලැබුණේ නෑ. ඒ නිසා චිත්‍රපටය එහෙමම නැවතුණා. ‘තණ්හා රති රඟා’ චිත්‍රපටයේ පිටපත කියවන්න ලැබුණම ක්ෂණයකින් මම හිතුවා ඔක්කොම දේවල් දාලා මේ චිත්‍රපටය කරනවා කියලා.* මේ චිත්‍රපටයේ අවසානයට ඔබ මනෝරානි සරවනමුත්තු රැගෙන එන්නේ ඇයි?මම චිත්‍රපට‍යක් කරන්නේ ආත්ම ප්‍රකාශනයක් විදියට. අපේ ජීවිත කාලෙන් අවුරුදු 30 ක්ම නැති කළේ යුද්ධය වෙනුවෙන්. 2009 මැයි 19 වැනිදා ප්‍රභාකරන් ජීවග්‍රහයෙන් අල්ලාගෙන එල්.ටී.ටී.ඊ. සංවිධානය යුදමය වශයෙන් පරාජය කිරීමෙන් අපි සාක්ෂාත් කරගත් සාමය තවදුරටත් සාක්ෂාත් කරගන්නවද? අපි සිංහල, දෙමළ, මුස්ලිම්, බර්ගර් වැනි විවිධ ජන කොටස් වෙසෙන ප්‍රධාන වශයෙන් භාෂා තුනක් කතා කරන රටක සහජීවනය කරා යන්න මේ අවස්ථාව ලබා ගන්නවද කියන එක සිතා බැලිය යුතුයි. මනෝරානි සරවනමුත්තු කියන්නේ මෙසේ අපි සියල්ල අත්දුටු ප්‍රචණ්ඩත්වය. අපි අදටත් මුදා හරින ප්‍රචණ්ඩත්වයට එරෙහිව නැගී හිටපු චරිතයක්.ඇය රිචඩ් ගේ මව නොවන්නට රිචඩ් ද අර සමූහ මිනීවලවල්වල නමක් නොමැතිව වැළලී ගිය ඇට සැකිලි අතරට යන්න තිබුණා. මනෝරානි නිසා මේ හැමෝටම නමක් හම්බ වුණා. ඒ නිසා ‘තණ්හා රති රඟා’ චිත්‍රපටයේ මනෝරානි සරවනමුත්තු මහත්මිය එනවා. ඒ එන්නේ ‘තණ්හා රති රඟා’ තුළ මේ කතා කරන ප්‍රචණ්ඩත්වය සිදුවන්නේ ඇය තම පුතාව හම්බවෙන්න ඔන්න මෙන්න කියා තිබියදී. ඔවුන් දෙදෙනා වෙන්වෙනවා. නමුත් කලින් කරපු ‘They dance alone’ චිත්‍රපටයේ ඇයට තමා ළඟ සිටි පුතාව නැතිවෙනවා. මේ සියල්ල ප්‍රචණ්ඩත්වයේ දිගුවක්. මගේ චිත්‍රප‍ටයෙන් මම කතා කරන්නේ ඒ ප්‍රචණ්ඩත්වයට එරෙහිව.* මෙහි නිෂ්පාදකවරයත් ඔබේ පාසල් මිතුරෙක් නේද?මේ චිත්‍රපටය මුලින්ම පටන් ගත්තේ මගේ ගෙදර පෞද්ගලික බැංකුවකට උකස් කරලා මිලියන 16 ක් අරගෙන. ඉතිරි අඩුපාඩුව තමයි මගේ මිතුරු සුනිල් ටී සහ එච්.ඩී. ප්‍රේමසිරි මහතා කැඳවා ගන්නේ. සුනිල් ටී මට චිත්‍රපටයක් කරන්න ආරාධනා කළේ මීට අවුරුදු 20 ට කලින්. ඒ යෝජනාව ක්‍රියාත්මක වුණේ නැති වුණාට කවදහරි දවසක චිත්‍රපටයක් කරනවා නම් ඔහු ඊට මුදල් යොදවනවා කියලා ඔහු මට කියලා තිබුණ. ඒ වගේම තමයි එච්.ඩී. ප්‍රේමසිරි මහතා මම දීර්ඝ කාලයක පටන් හඳුනන මිතුරෙක්. මේ දෙදෙනා චිත්‍රපටයට තෝරා ගත්තේ ඔවුන් මේ චිත්‍රපටය හොඳින් තේරුම් ගත් නිෂ්පාදකවරු වූ නිසා.* ඔබේ නවතම නිර්මාණ ගැන සඳහන් කළොත්.මම මුලින් කිව්ව බාගෙට නවත්වපු මනෝරානි සරවනමුත්තු ගේ කතාව කෙරෙමින් පවතිනවා. ඊට අමතරව සුනේත්‍රා රාජකරුණානායකගේ ‘පොදු පුරුෂයා’ නවකතාව ඇසුරින් චිත්‍රපටයක් කරන්නට බලාපොරොත්තු වෙනවා.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=av14101911</link>
    <topic>‘හිරු’ සිනමා සම්මාන උලෙළට බොලිවුඩ් තරු රැසක් පායයි</topic>
    <author>ලලිත් ප්‍රියංකර</author>
    <content>‘හිරු’ සිනමා සම්මාන උලෙළට බොලිවුඩ් තරු රැසක් පායයිහිරු TV නාළිකාව සිංහල සිනමාව වෙනුවෙන් ජාත්‍යන්තර තලයේ හැඩයක් ගත් සිනමා සම්මාන උලෙළක් මෙම මස 25 වැනිදා කොළඹ සුගතදාස ගෘහස්ථ ක්‍රීඩාංගණයේ දී පවත්වයි. මෙම සම්මාන උත්සවය නම් කොට ඇත්තේ ‘හිරු‍ ගෝල්ඩන් සිනමා සම්මාන රාත්‍රිය’ නමිනි. අපි ඒ පිළිබඳ කථාබහ කරන්නට හිරු TVහි විධායක අධ්‍යක්ෂ විරාජ් වැලිවත්ත මහතා සම්බන්ධ කොට ගත්තෙමු. මේ ඒ පිළිබඳ සටහනකි.විරාජ් වැලිවත්ත* මෙවැනි සම්මාන උලෙළක් සංවිධානය කිරීමේ අරමුණු මොනවගේද?හිරු TV නාළිකාව සිංහල සිනමාවේ උන්නතිය වෙනුවෙන් කැපවන නාළිකාවක්. අපි සෑම මාසයකම අලුත් සිංහල චිත්‍රපට ගණනාවක් ප්‍රේක්ෂකයන්ට විකාශය කරනවා. සමහර විට චිත්‍රපට ශාලාවල තිරගත වී අවසන් වුණ ගමන් එම චිත්‍රපටය පළමුවෙන් විකාශය වෙන්නෙ හිරු TV නාළිකාවෙන්. ABC මාධ්‍ය ජාලය හැටියට අපි කල්පනා කළා ජීවගුණය සහ වටිනාකමකින් පිරිපුන් රන් සම්මාන රාශියක් සිංහල සිනමාව වෙනුවෙන් ප්‍රදානය කරන්න.වසර දෙකකට සැරයක් ‘හිරු ගෝල්ඩන් සිනමා සම්මාන උලෙළ’ පවත්වන්න අපි තීරණය කළා. ජනප්‍රිය චිත්‍රපට සහ කලාත්මක චිත්‍රපට යනුවෙන් කොටස් දෙකකට මෙහිදී අපි සම්මාන ලබා දෙනවා. හොලිවුඩ් සහ බොලිවුඩ් යන චිත්‍රපට සම්මාන උලෙළක තිබෙන සියලු ප්‍රධාන සම්මාන මෙම උත්කර්ෂවත් උත්සවයටත් ඇතුළත් වෙනවා.උදාහරණයක් විදියට කියතොත් හොඳම චිත්‍රපටය / හොඳම අධ්‍යක්ෂණය / හොඳම නළුවා/ හොඳම නිළිය / හොඳම තිරනාටකය ආදිය දක්වන්න පුළුවන්.* ඔබ පැවසූවා ජීවගුණය සහ වටිනාකමකින් පිරිපුන් සම්මාන රාත්‍රියක් වෙනවා මෙම උත්සවය කියලා. මොකක්ද ඔබ ඒ පැවසූ කාරණය පැහැදිලි ක‍ළහොත්.අපේ රටේ සිනමා සම්මාන උත්සව රාශියක් එක්තරා කාලයක පැවැත්වුණා. මෙය අපේ රටේ තිබුණ සහ දැනට පවත්වන සම්මාන උලෙළට වඩා සැබැවින් වෙනස් විදියේ වැඩක්. මෙහි විනිශ්චය කටයුතු කරන්නේ සම්මානයට පාත්‍ර වන එම වසර දෙක තුළදී සිංහල සිනමාවට සම්බන්ධ නැති ප්‍රවීණ රංගධරයන්ගෙන් සැදුම් ලත් කමිටුවක් මඟින්.* මෙම සිනමා සම්මාන උ‍ලෙළේ ජනප්‍රිය චිත්‍රපට අංශය සඳහා සම්මාන ලබාදෙන්නෙ SMS මත විමසුමින්. ඒ පිළිබඳ ජනතාව තුළ ඇත්තෙ කුතුහලයක්.ජනප්‍රිය නළුවා/ ජනප්‍රිය නිළිය / ජනප්‍රිය චිත්‍රපට ගීතය යන අංශ සඳහා තමා අපි SMS මත විමසුම ප්‍රකාශ කළේ. මෙම උත්සවයේ මූලික දැනුම්දීමේ දී අපි ඒ පිළිබඳ සඳහන් කළා. ඊට විරුද්ධ නම් ඒ පිළිබඳ කියන්න යැයි අපි නළු නිළියන්ට වගේම චිත්‍රපට අධ්‍යක්ෂවරුන්ට පැවසුවා. SMS මත විමසුම එපා යැයි කවුරුවත් නම් අපිට මේ වෙනතෙක් පවසලා නැහැ.කෙසේ වෙතත් ජනප්‍රිය චිත්‍රපටය ලෙස අපි තෝරා ගන්නේ එම වසරේ වැඩිම ප්‍රේක්ෂක පිරිසක් නැරඹූ චිත්‍රපටයයි.* හිරු ගෝල්ඩන් සිනමා සම්මාන උලෙළට දේශීය රංගධරයන් පමණ ද සහභාගි වන්නෙ?අපේ රටේ සිනමා නළු නිළියන් වගේම බොලිවුඩ් සිනමාවේ සුපිරි තරු වන අනිල් කපූර්, සුනිල් ෂෙට්ටි, බිපාෂා බාසු, විවේක් ඔබ්රෝයි, ගායිකා අල්කා යාග්නික් හිරු ගෝල්ඩන් සිනමා සම්මාන උලෙළට සහභාගි වෙනවා.ඉතාමත් උත්කර්ෂවත් උත්සවයක් බවට ප්‍රේක්ෂකයන්ට මෙම අත්දැකීම පත්වේවි. ලාංකේය සිනමාව රන් අකුරින් ලියවෙන දවසක් බවට එම දිනය ඉතිහාසගත වෙනවා. සිංහල සිනමාවේ ස්වර්ණමය යුගය නැවත ආරම්භ වීමේ මූලික අඩිතාලම මෙම සම්මාන උලෙළ ඔස්සේ සිදුවෙන බවයි අපේ විශ්වාසය.ලලිත් ප්‍රියංකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=av14101912</link>
    <topic>ප්‍රකාශන ක්ෂේත්‍රයේ වාර්තා තැබු ඉන්දික ඈපා</topic>
    <author>ඉඳුනිල්</author>
    <content>ප්‍රකාශන ක්ෂේත්‍රයේ වාර්තා තැබු ඉන්දික ඈපාඑක් වරක් කියවා ඉවත දැමිය හැකි වර්ගයේ පොත් ප්‍රකාශන රාශියක් අතර වසරක් පුරා ළඟ තබාගත යුතු අතිශයින් වටිනා අපූර්ව ප්‍රකාශනයක් තිබේ.අපේ රටේ දහස් සංඛ්‍යාත ජ්‍යොතිෂවේදීන්ට මෙන්ම සුබ මොහොතින් වැඩ කරන සෑම කෙනකුටම අත්‍යවශ්‍ය ඈපා පංචාංග ලිත එම අගනා ග්‍රන්ථයයි. මෙහි කර්තෘවරයා මෙන්ම ප්‍රකාශකයා වන ඉන්දික අරෝෂ ඈපා සෙනෙවිරත්න මේ වකවානුවේ කතාබහට ලක්කළ යුතු සුවිශේෂී චරිතයක් වන අතර ඔහු මෙහි පස්වැනි පරම්පරාවේ කර්තෘවරයා වෙයි.වර්තමානයේ අපේ රටේ සිංහල අලුත් අවුරුදු කමිටුව, රජයේ නිවාඩු දින කමිටුව සහ පෝය කමිටුව යන කමිටු තුනේම සාමාජිකයකු වන ඉන්දික සමඟ කළ කෙටි කතාබහයි මේ.“මේ ප්‍රකාශනයට දැන් වසර 160 ක් වනවා. 1854 දී මෙය මුලින්ම සකස් කර මුද්‍රණයෙන් නිකුත් කළේ මගේ මී මුත්තා වන දොන් පිලිප් ද සිල්වා ඈපා අප්පුහාමි ගාල්ලේ වැයිහේනේ උපත ලැබූ ඔහු සිංහල බෞද්ධයෙක්. ඉන්පසු දොන් ඩේවිඩ් ද සිල්වා ඈපා අප්පුහාමි, දොන් ඒබ්‍රහම් ද සිල්වා ඈපා අප්පුහාමි සහ මගේ පියා වන තිස්ස ඈපා සෙනෙවිරත්නයන් අතින් ශතවර්ෂ එකහමාරකට අධික කාලයක් මෙය නොකඩවා වාර්ෂිකව පල කිරීමට කර්තෘත්වය ලබා දුන්නා.”ඈපා පංචාංග ලිත පොත ගැන විස්තරයක් කරන්න.“මෙය සමස්ත ශ්‍රී ලංකාවටම ජ්‍යෙතිෂය පිළිබඳ අත්පොතක්. පොත් ප්‍රකාශනයේ අලෙවි වාර්තා තබමින් වසරකට පිටපත් 25,000 ක් අලෙවි වනවා. විශේෂයෙන් ජ්‍යොතිශාස්ත්‍රඥයන්ට කේන්ද්‍ර හදන්න පලාපල කථනයට අත්‍යවශ්‍යම කරුණු මෙහි ඇතුළත් වෙනවා. ග්‍රහයන්ගේ ග්‍රහස්ඵුට භාවිත කරලා ග්‍රහ ගමනය නිරීක්ෂණය කරමින් අවුරුද්දක් ඉස්සරහට ලිත හදලා තිබෙනවා.”වර්තමානයේ මේ ගණනය කිරීම වන්නේ ඔබේ අතින්.“ඔව්”ජ්‍යෙතිෂය මේ තරම් ජීවිතයට වැදගත් ද?“ජ්‍යොතිෂයයි, බුදුදහමයි, ආයුර්වේදයයි එකට යන තුනක්. .ජ්‍යොතිෂය කියන්නෙ පැරැණිම ශාස්ත්‍රවලින් එකක්. ගණිතයක් අපි කරන්නෙ මේ ගණිතය කොටස. අපේ රටේ 18,000 ක් පමණ ප්‍රවීණ ජ්‍යොතිශාස්ත්‍රඥයන් ඉන්නවා. ජ්‍යෙතිෂය හරිම ඉස්සරහින් තිබෙන විෂයයක්. ළදරුවාගේ සිට මහල්ලා දක්වා උප්පත්තියේ සිට මැරෙන තුරාම ජ්‍යෙතිෂය වැදගත්. ඒ වගේම ජීවිතයේ සෑම සුබ කටයුත්තකටම, විවාහයකටම නැකත් හදන්න ජ්‍යොතිෂය ඕන වෙනවා.”ඔබ මෙහි කර්තෘවරයා වගේම ප්‍රකාශකයා.“මුලින්ම මෙහි මුද්‍රණ කටයුතු ආරම්භ වෙලා තියෙන්නෙ ලෙටර් ප්‍රෙස් ක්‍රමයට. මීට පෙර සිටි කර්තෘවරුන් ලිත ගණනය කරලා ඔවුන්ම තමයි මුද්‍රණය කරලා ප්‍රකාශයට පත්කරලා තිබුණේ. ඒ අනුව මටත් ඒ වගකීමම පැවරුණා. 1990 දී මම ඕෆ්සෙට් තාක්ෂණයෙන් යුතු නවීන මුද්‍රණාලයක් මරදානේ ආරම්භ කළා.”ඔබ ප්‍රකාශනයට පත් කරන්නේ මෙය පමණක් ද?“ඈපා මුද්‍රණාලයෙන් ප්‍රධාන ප්‍රකාශන 6 ක් වාර්ෂිකව නිකුත් කරනවා. ඈපා බිත්ති ලිත, ඈපා පටි ලිත, ඈපා පංචාංග ලිත, ඈපා මූල දිනපොත එම ප්‍රකාශනයි.මෙයින් ඈපා බිත්ති ලිත ලක්ෂ 7 කට අධික ප්‍රමාණයකුත්, පංචාංග ලිත 25,000 කට අධික ප්‍රමාණයකුත් වාර්ෂිකව මුද්‍රණයෙන් නිකුත් කරනවා. ළඟදීම ළමා පොත් ඇතුළු වෙනත් ප්‍රකාශන කීපයක්ම ප්‍රකාශයට පත් කිරීමට සූදානමක් තිබෙනවා.”ඉඳුනිල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=av14101913</link>
    <topic>'මාගේ කිරිල්ලී' සමඟ අනුර යළි එයි</topic>
    <author>ටානියා මෝසස්</author>
    <content>'මාගේ කිරිල්ලී' සමඟ අනුර යළි එයිඅසූව දශකයේ ඉමහත් රසික ප්‍රතිචාර ලැබු 'මාගේ කිරිල්ලී' ගිතය අදටත් කිසිවෙකුටත් අමතක නැතුවාට ස්ථීරය. ඒ ගීතය මෙන්ම ඒ හඩ නැවත් ඔබ වෙනුවෙන් අවධි කරන්නයි මේ සූදානම. වෘත්තියෙන් මෙරට ජ්‍යෙෂ්ඨ නියෝජ්‍ය පොලිස් අධිකාරී වරයෙක් වන අනුර සේනානායක නම් ඔහු නැවතත් අනුර සේනානයක නම් වූ ගායකයකු ලෙස නුදුරේදිම සිය හඬ නැවත අවදි කරන්නට නියමිතය.ඔබේ සංගීත දිවියේ හැරවුම් ලක්ෂ්‍යය වුණේ?1983 රාගම පොලිස් ස්ථානාධිපති වශයෙන් කටයුතු කළ සමයේදී මහජන සබඳතාව ගොඩනඟා ගැනීම උදෙසා ලොකු සංගීත සංදර්ශනයක් සංවිධානය කෙරුණු අතර එදා එය සංගීතවත් කළේ එකල අංක එකේ සංගීත කණ්ඩායමක් වුණු සුපර් ස්ටාර්ස් . මෙය නරඹමින් ඉන්න අතර එක පාරටම මට යෝජනාවක් ආවා ගීතයක් ගයන්න කියලා. පොඩි විචිකිච්චවක් දැනුණත් මම සි. ටී. ෆර්නෑන්ඩොගේ ගිතයක් ගායනා කරන්න තෝරා ගත්තා. ගායනයට හොඳ ප්‍රතිචාරත් ලැබුණා.ඒ වෙලාවේ සරත් ද අල්විස් මහත්මයා මගේ ළඟට ඇවිත් කිව්වා 'ඔබට ගායන හැකියාවක් තියෙනවා. නරකද තමුනගේම කියලා ගීතයක් කළොත් කියලා. එකල ගලප්පත්ති කියලා මහත්මයෙකුගෙන් තමා ඔය විදිහට මට ජයන්ත ගමගේ හඳුන්වා දුන්නේ. ඔහු තමයි 'මාගේ කිරිල්ලී' කියන ගීතය මට නිර්මාණය කරලා දුන්නේ. එහි පද රචනය සහ සංගීතයත් ඔහුගේමයි. ඒ තමා මගේ පළමු ගිතය. මේ ගීතයට එකල ලංකාවේ පමණක් නොවෙයි දෙස් විදෙස් හැම අතින්ම ප්‍රතිචාර ගලා ගෙන ආවා. සරත් ද අල්විස් මහතා නැති නම් මං අදටත් ගායකයෙක් නෙමෙයි. ඉන් පසු 'සඳ කිඳුරි' , 'කුරුලු පොඩිත්තෝ ' වගේ එකල ජනප්‍රිය ගීත විසිපහක් පමණ කළා.වසර ගණනකට පසුවයි නැවත ඔබේ නිර්මාණ එකතුවක් එළි දක්වන්නේ?ඔව්. මගේ පරණ ගීත වගේම අලුත් ගීතත් එකතු කරලා සංයුක්ත තැටියක් ලැස්ති කරලා තියෙනවා. මේ සංයුක්ත තැටියෙන් ලැබෙන ආදායම යුද්දෙන් මිය ගිය පොලිස් නිලධාරින්ගේ පවුල් වල උදවියට නිවාස සෑදිම සඳහා වෙන් කිරිමයි මගේ අරමුණ. හැබැයි මම මේ සංයුක්ත තැටි කඩවලට දාලා විකුණන්නේ නැහැ. මගේ බලාපොරොත්තුව අපේ දෙපාර්තුමෙන්තුවේ අය අතරම බෙදා හැරිමටයි.හොඳයි කවදාද මේ නිර්මාණ එකතුව එළි දක්වන්න ඔබේ බලාපොරොත්තුව?මේ මගේ පළමු සංයුක්ත තැටිය එහි ගිත 16ක් තියෙනවා. ඒ සඳහා සංගීත වේදීන්ගෙන් සහ ගී පද රචකයින්ගෙන් පුදුමාකාර සහායක් ලැබුණා. 18 වැනිදා සවස නෙළුම් පොකුණේදී තමයි මේ නිර්මාණ එකතුව එළි දක්වන්නේ. අතිගරු ජනපති තුමා කියන්නේ ඕනෑම ගීතයක් රස විඳිය හැකි හරිම කලාකාමී පුද්ගලයෙක්. ඉතින් මම බලාපොරොත්තු වෙනවා එතුමාට මෙහි මුල්ම පිටපත ප්‍රදානය කරන්න. ගරු ආරක්ෂක ලේකම් තුමා මට පැහැදිලි උපදෙසක් දුන්නා මේ මුදල් එක අරමුණක් සහ එක අරමුදලක් යටතේ පිහිටුවන්න කියලා.ඔබේ පැරැණි ගීත කිහිපයකුත් මිට ඇතුළත් වෙනවා?ඔව්. 'මාගේ කිරිල්ලි' සහ 'සඳ කිඳුරු කිඳුරියන්' ගීතය පද මාලා සංගීත ශෛලිය වෙනස් නොකොට සිතාරය වයලීනය වැනි නව සංගීත භාණ්ඩ යොදාගෙන ප්‍රති නිර්මාණය කරලා තියෙනවා. ඊට අමතරව ආදර ගීත, දේශාභිමානී ගීත සහ මව් ගුණ ගීත වැනි ගීත තියෙනවා මේකේ තියෙනවා තව ලස්ස න ගීතයක් ඒ ගීය නිර්මාණය කළේ උපුල් ශාන්ත සන්නස් ගල මහතා. ඔහු මගේ ළඟටම ඇවිත් කිව්වා. ඔයාගේ වොයිස් එකෙන්නම මේ ගීතය කියන්න කියලා. එයට නවරත්න ගමගේ මහතා ලස්සන තනුවකුත් එකතු කරලා කිබෙනවා. තව බුදු ගුණ ගීතයකුත් මේ නිර්මාණ එකතුවට ඇතුළත් වෙනවා. එහි පදරචනය රඹුකන සිද්ධාර්ථ හිමියන්ගේ.ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=av14101914</link>
    <topic>එලිසබෙත් රැජනගෙන් හොලිවුඩ් රැජනට බුහුමන්</topic>
    <author>ධම්මික සෙනෙවිරත්න</author>
    <content>එලිසබෙත් රැජනගෙන් හොලිවුඩ් රැජනට බුහුමන්බ්‍රිතාන්‍යයේ දෙවන එලිසබෙත් රැජන හොලිවුඩයේ රැජන, ඇන්ජලීනා ජොලී වෙත ‘ආර්යාව’ නම් ගරු සම්මානය පිරිනමා තිබේ. එලිසබෙත් රැජන, හොලිවුඩයේ රැජනට එලෙස බුහුමන් දැක්වූයේ යුද ගැටුම් සහිත පෙදෙස්වලදී සිදුවන ලිංගික හිංසනයන්ට එරෙහිව ඇය විසින් කරනු ලබන මෙහෙවර අගය කරමිනි.බකිංහැම් මාළිගයේදී පැවැති එම සම්මාන ප්‍රදානෝත්සවයේදී අදාළ ගරු සම්මානය සංකේතවත් කරමින් ශාන්ත මයිකල් සහ ශාන්ත ජෝර්ජ්ගේ අග්‍රගණ්‍ය ආඥාව යටතේ පිරිනැමෙන කුරුස සංකේතය රැජන විසින් ඇය වෙත පිරිනැමුවාය. චාම් අළු පැහැ ඇඳුමකින් සැරසී සිටි ඇන්ජලීනා ජොලී ඒ මොහොතේ සිය දකුණත් හදවතට සමීපව තබා ගනිමින් ගෞරවාන්විත ලෙස එය භාරගෙන තිබිණි. ඒ අසල ඇයගේ සැමියා වන හොලිවුඩ් නළු බ්‍රැඩ් පිට් සහ දරුවන් සයදෙනා ද සිට ඇත.සරණාගතයන් පිළිබඳ එක්සත් ජාතීන්ගේ විශේෂ නියෝජිතවරිය ද වන ඇන්ජලීනා, 39 හැවිරිදිය. යුද ගැටුම් පවතින ප්‍රදේශවල සිදුවන ලිංගික හිංසනයන් වැළැක්වීම අරමුණු කරමින් ඇය මෙම වැඩපිළිවෙළ ඇරැඹුවේ හිටපු බ්‍රිතාන්‍ය විදේශ ලේකම් විලියම් හේග් ද සමඟය.වැඩ සටහනට සත්කාරකත්වය සපයන්නේ බ්‍රිතාන්‍ය රජයයි. යුනිසෙෆ් සංවිධානයට අනුව සෑම වසරකදීම ලොව පුරා තරුණ ගැහැනු ළමයි මිලියන 150 ක් සහ පිරිමි ළමයි මිලියන 73 ක් ලිංගික හිංසනයන්ට ගොදුරු වෙති. යුද ගැටුම් සහිත තැන්වල මේ තත්ත්වය වඩා බරපතළය.යුද ගැටුම් අතරතුර සිදුවන ලිංගික හිංසන වැළැක්වීම උදෙසා වන ගෝලීය සමුළුව පසුගිය දා ලන්ඩනයේදී පැවැත්විණි. එය අමතමින් ඇන්ජලීනා ජොලී කියා සිටියේ ස්ත්‍රී දූෂණ ගැටුම් අතරතුර සිදුවන නොවැළැක්විය හැකි දෙයක් බවට පළවන මතය මිථ්‍යාවක් බවයි.එය නොවැළැක්විය හැක්කක් ය කීම බොරුවක්. එය යුද්ධයකදී සිවිල් ජනයාට එරෙහිව යෙදවෙන අවියක්. යුද බිමට ලිංගිකත්වය අදාළ වෙන්නෙ නෑ. එතැන තියෙන්නෙ බලය පිළිබඳ කාරණයයි...”මේ සමුළුවට රටවල් 100 කට වැඩි ප්‍රමාණයකින් නියෝජිතයන් සහභාගි වී තිබේ. මේ සම්මාන පදවිය පිළිබඳ නිවේදනය වූයේ ද ඒ අතරතුරය.බුහුමන් ලැබිය යුතු තැනැත්තන් සඳහා වන ගරු නාම හා සම්මාන පදවි නි‍වේදනය කෙරෙන්නේ ජූනි මාසයේ දී එලිසබෙත් රැජනගේ උපන් දිනය සැමරීමට සමගාමීවය. එම ලැයිස්තුවට ඇන්ජලීනා ගේ නම ද ඇතුළත්ව තිබිණි. ‘ආර්යාව’ යන ගරු නාමය බ්‍රිතාන්‍ය පුරවැසි කාන්තාවකට පිරිනැමෙන ඉහළම සම්මානය ද වේ. ඇන්ජලිනා බ්‍රිතාන්‍යයේ හෝ පොදු රාජ්‍ය මණ්ඩලීය රටක අයකු නොවන නිසා ඇයට ‘ආර්යාව’ නම් පදවිය පිරිනැමීමට නොහැකිය. එහෙත්, එය ගරු නාමයක් ලෙස ප්‍රදානය කළ හැකිය. රැජන විසින් එය පිරිනමනු ලැබීමත් සමඟ මින් ඉදිරියට ඇයට සිය නමත් සමඟ ඩීසීඑම්ජී යනුවෙන් භාවිත කළ හැකිය.තමන් විසින් සිදුකරනු ලබන මානුෂීය මෙහෙවර අගය කරමින් රැජන මෙවැනි සම්මානයක් තමන් වෙත ප්‍රදානය කිරීම අභිමානයට කාරණයක් බව ඇය පවසා තිබිණි. සිය අභිමතාර්ථ සපුරා ගැනීමට ජීවිත කාලයම ගතවිය හැකි වුවත් තමන් ඊට කැපවන බව ද ඇය අවධාරණය කර ඇත.‘ආර්යාව’ යන ගරු නාමය බ්‍රිතාන්‍යයේ නයිට් පදවියට සමානය. එමෙන්ම ‘ආර්යාව’ නමින් පත්කෙරෙන තනතුරුවලට ද සමානය. මෙහිදී එය තනතුරක වගකීම් පැවරීමක් නොවන්නේ ඇන්ජලීනා බ්‍රිතාන්‍ය පුරවැසියකු නොවන බැවිනි.නයිට් පදවිය සහ ආර්යා පදවි පිරිනැමීම ප්‍රසිද්ධ උත්සවයකදී සිදු කෙරෙතත් මෙය, බකිංහැම් මාළිගයේදී වැඩි ප්‍රසිද්ධියකින් තොරව සිදුවූයේ ද එනිසාය. එම අවස්ථාවට සහභාගිවූ ආරාධිතයන් කවුරුන් ද යන වග ද මාධ්‍ය ඔස්සේ හෙළිදරව් වූයේ නැත. කෙසේ වුවද එය අතිශය සතුටුදායක අවස්ථාවක් වූ බව රාජකීය ආරංචි මාර්ගවලින් පැවැසිණි.ඇන්ජලීනා ජොලී සිය සැමියා ද සමඟ රඟන බයි ද සී චිත්‍රපටයේ රූගත කිරීම් මේ දිනවල මෝල්ටාවේ දී සිදු වෙයි. තමන් වෙත පිරිනැමුණු සම්මානය භාරගැනීම සඳහා ඇය පවුලේ සාමාජිකයන් ද සමඟ බ්‍රිතාන්‍ය බලා පෞද්ගලික ගුවන් යානයකින් පැමිණි බව මාධ්‍ය වාර්තාවල සඳහන් විය.ප්‍රංශයේ ගම්බද පෙදෙසක පිහිටි සිය නිවහනේදී බ්‍රැඩ් සහ ජොලී අතර විවාහය අගෝස්තු මාසයේදී අප්‍රකටව සිදුවී තිබිණි. ඊට දෙමසකට පසු ඇයගේ ජීවිතයේ තවත් සුවිශේෂී අවස්ථාවක් වන මෙය සිදුවිය.ධම්මික සෙනෙවිරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=av14101915</link>
    <topic>ආසියාවටම ආඩම්බරයක් වූ මෝටර් රථ ධාවන ශූරයා</topic>
    <author>ෆවුස් මොහොමඩ්</author>
    <content>ආසියාවටම ආඩම්බරයක් වූ මෝටර් රථ ධාවන ශූරයා‘ශ්‍රී ලංකාව කියන්නේ මගේ මාතෘ භූමිය. මම කවදාවත් මගේ රට හැර වෙනත් රටක ජාතික ධජයක් යටතේ තරග කරන්නෙ නෑ. ධාවන තරග බිමේ ශ්‍රී ලංකාවේ නමත් එක්ක මාව හඳුන්වා දෙද්දී, ශ්‍රී ලංකාවේ ජාතික ගීය වැයෙද්දී මට දැනෙන සතුට හුඟාක් වටිනවා.’ ඔහු කියයි.ඇතැම් ක්‍රීඩකයන් මුදල් වෙනුවෙන් ශ්‍රී ලංකාව අතහැර වෙනත් රටවල ක්‍රීඩා කිරීමට යන යුගයක ඔහු අදත් ශ්‍රී ලංකාවේ ජාතික ධජය සහිත සිය ‘ලැම්බෝගිනී’ සුපිරි මෝටර් රථයෙන් ජාත්‍යන්තර මෝටර් රථ ධාවන පිටියේ දස්කම් දක්වමින් සිටී. මේ ලිපිය පළවෙන අද දිනයේත් ඔහු ශ්‍රී ලංකාවේ ධජය සහිත සිය මෝටර් රථයෙන් චීනයේ ජාත්‍යන්තර ‘සුපර් ට්‍රොෆියෝ’ මෝටර් රථ ධාවන තරගාවලියේ දස්කම් දක්වමින් සිටී.‘රටවල් 120ක මිලියන පන්සියයකට වඩා ක්‍රීඩාලෝලීන් පිරිසක් නරඹන තරගයකට ශ්‍රී ලංකාවේ ජාතික කොඩිය යටතේ තරග කරන්න ලැබීම කොයි තරම් ආඩම්බරයක්ද..?‘ ඔහු අසයි.ලංකා මාතාවගේ ධජය සහිත සිය මෝටර් රථය සමග ඔහු දශක දෙකකට අධික කාලයක් පුරා ජාත්‍යන්තර මෝටර් රථ ධාවන තරග බිමේ තරග වදිමින් සිටින ඩිලන්ත මාලගමුවය. එදා මෙදා කාලය තුළ තරගයට හා කාලයට ආවේනිකව ඔහු තරග වදින මෝටර් රථය වෙනස්වූවා පමණි. ජාත්‍යන්තර මෝටර් රථ ධාවන පිටියේ විදෙස් තරගකරුවන් අතර අදත් ඔහු ‘ශ්‍රී ලංකාවේ ඩිලන්ත මාලගමුව‘ය.ජාත්‍යන්තර මෝටර් රථ ධාවන පිටියේ වැඩිම ශූරතා ගණනක්, වැඩිම තරග ජයග්‍රහණ ප්‍රමාණයක් සහ ‘එෆ් වන් ‘ අනුමැතිය ලැබූ වැඩිම තරග සංඛ්‍යාවක් නියෝජනය කළ එකම ආසියානු මෝටර් රථ ධාවන ශූරයා මාලගමුවය. ඒ අතින් ඔහු ශ්‍රී ලාංකිකයකු ලෙස පමණක් නොව ආසියාතිකයකු ලෙසත් ජාත්‍යන්තරය දිනා ගැනීමට සමත්ව සිටී.මහනුවර ත්‍රිත්ව විදුහලෙන් අධ්‍යාපනය ලැබූ මාලගමුව එකළ යොමුවී සිටියේ බැඩ්මින්ටන් හා රගර් ක්‍රීඩාවටය.ඔහුට මෝටර් රථ ධාවන තරග කෙරෙහි සිත යොමුවී ඇත්තේ 14 වියේ දී පමණ ඔහු නැරැඹූ හොලිවුඩ් චිත්‍රපටයක් නිසාය.අනතුරුව 20 හැවිරිදි වියේ දී ජපානයට ගිය මාලගමුව පළමුවරට ජාත්‍යන්තර මෝටර් රථ ධාවන තරගයකට එක්වූයේ ඊට වසර 7කට පසුව එනම් 1990 දීය. ජපානයේ මුල් පෙළේ ෆෝමියුලා නිපොන් වර්ගයේ මෝටර් රථ ධාවන තරගාවලියට එක්වූ පළමු ආසියාතිකයා ඔහුය. ‍මේ වනවිට ජපානය, ඔස්ට්‍රේලියාව, මැලේසියාව, අමෙරිකාව සහ තවත් රටවල් ගණනාවක තරග රැසක් ජය ගැනීමට මාලගමුව සමත්ව සිටී.ඩිලන්ගෝ රේසිං’ කණ්ඩායම බිහි කරමින් මාලගමුව ජාත්‍යන්තර මෝටර් රථ ධාවන තරගබිමේ වාර්තා පිට වාර්තා තැබීමට පටන් ගැනීමත් සමග ඔහුට පුරවැසිභාවය ලබාදී එම ජයග්‍රහණයේ කීර්තිය සිය රටට අත්කර ගැනීමට ජපානය හා මැලේසියාව වැනි රටවල් දැඩි උත්සාහයක නිරතවූහ.එහෙත් ශ්‍රී ලංකාවේ ජාතික ධජය හැර වෙනත් ධජයක් යටතේ කිසිදාක තරග නොවදින බව මාලගමුව කියයි.මේ වසරේ ලැම්බෝගිනී ජාත්‍යන්තර සුපර් ට්‍රොෆීයෝ තරගමාලාවට එක්වී සිටින මාලගමුව පසුගියදා ජපානයේ පැවැති එම තරගමාලාවේ තෙවැනි අදියරේ තරගයේ දී දෙවැනි තැන දිනා ගත්තේය.මේ වනවිට එම තරගමාලාවේ සමස්ත ප්‍රතිළුල අනුව දෙවැනි තැන මාලගමුවට හිමිවී තිබේ. පෙරමුණේ සිටින්නේ ඉතාලියේ ධාවන ශූරයෙකි. එම තරගමාලාවේ තවත් තරගාවලියක් මේ වනවිට චීනයේ පැවැත්වෙමින් තිබේ. මැකාවෝ හී පැවැත්වෙන ඊළඟ තරග වටයෙන් අනතුරුව තීරණාත්මක අවසන් තරගය ලබන මස මැලේසියාවේ පැවැත්වීමට නියමිතය.ශ්‍රී ලාංකේය ලකුණ ජාත්‍යන්තර මෝටර් රථ ධාවන පිටියේ සනිටුහන් කළ ඩිලන්ත මාලගමුවගේ ජයග්‍රහණ පසුපස ඇත්තේ ඔහුගේ කැපවීම හා උනන්දුවය. ඊට කිසිදු සහයක් හෝ ඇගැයීමක් මෙතෙක් ඔහුට සිය මාතෘභූමියෙන් නොලැබුණු බැව් කනගාටුවෙන් යුතුව ඔහු පැවැසීය.එසේ වූවත් සිය තරග දිවියේ අවසන් ධාවන තරගයේ දීත් තමා තරග වදින්නේ ‘ ශ්‍රී ලංකාවේ ඩිලන්ත මාලගමුව‘ ලෙසින් බව ඔහු කියයි.ෆවුස් මොහොමඩ්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=av14101917</link>
    <topic>පන්සිය පනස් වැනි ජාතක කතාව</topic>
    <author>ඉන්ද්‍රචාප</author>
    <content>පන්සිය පනස් වැනි ජාතක කතාවඉන්ද්‍රචාපගේ ‘සමීප රූපයේ’ පන්සලක නායක ස්වාමීන් වහන්සේ නමකගේත් සාමණේර නමක‍ෙග්ත් රූප සටහන් වෙනවා. තිර පිටපතේ නම් සටහන් වෙන්නෙ මෙහෙම. කාලය හවස. විහාරස්ථානයක සෝපාවක වැඩ සිටින වෘද්ධතර නායක හිමිනමක්. ඒ අසලින් මිටි බංකුවක වාඩි වී සිටිනා කුඩා සාමණේර නමක්. නායක හිමි අතෙහි පැරණි පොත් කිහිපයක් වේ.“පොඩිනම සුමේධ, කවුරු හරි මහත්තැන් කෙනෙක් එහෙම ටැලි‍පෝන් කළා ද මම අද දවාලෙ අර ප්‍රනාන්දු මුදලාලි‍ලගෙ දානෙට වැඩිය වෙලාවෙ එහෙම...?”එහෙමයි, ලොකු හාමුදුරුවනේ. මට අමතක වුණානේ ඔබ වහන්සේට කියන්න. කවුද මහත්තැන් කෙනෙක් කතා කළා තමයි. ඇහුවා ලොකු හාමුදුරුවො කොයි කියලා. මම කිව්වා නායක හාමුදුරුවො දානෙකට වැඩියා ටිකක් ඈතකට. වඩින කොට ටිකක් දවල් වෙයි කියලා.“ඒක හොඳයි. උන්නැහේ වෙන මොකුත්හෙම කිව්වෙ නැද්ද පොඩිනම?“මොකක්ද පොතක් ගැන කිව්ව වගේ මතකයි. රෑ වෙලා එනව කියල කියන්න කිව්ව ඔබවහන්සේට.”නායක හාමුදුරුවන්ගේ අඳුරු වූ මුහුණේ සමීප රූපය. “මොකද ලොකු හාමුදුරුවනේ ප්‍රශ්නයක් වත්ද?”“ප්‍රශ්නයක් නේන්නම්, පොඩිනම දන්නවද ඒ මහත්තැන් කවුද කියලා? උන්නැහේ තමයි අපේ රටේ බයස්කෝප් හදන ලොකුම ලොකු අද්යක්ෂවරයෙක්. උන්නැහේ මෙදා සැරේ අලුතින් හදන බයිස්කෝප් එකට ජාතක කතාවක් ගන්නලු හිතාගෙන ඉන්නෙ”“ඉතින් අපේ හාමුදුරුවනේ ඔය පන්සලේ පුස්තකාලෙ තියෙන්නෙ පන්සිය පනස් ජාතක පොත්වහන්සේ. ඒක දෙන්නකො කියවල බලල එකක් තෝරගන්න කියලා”නායක හාමුදුරුවන්ගේ ප්‍රශ්නකාරී මුහුණ.“ජාතක කතා පොත් වහන්සේ නම් දෙන්න බැරුවයැ පොඩිනම. ඒ වුණාට උන්නැහේට ඕන පන්සිය පනස්වැනි ජාතක කතා වස්තුවමලු නොවැ.”“ඉතින් අපේ හාමුදුරුවනේ, ඒක ගන්න කියන්නකො, අපේ මොකද?”නායක ස්වාමීන් වහන්සේ අතැති ‍විශාල පොත පෙරළා බලයි.“පොඩිනම නිකමටවත් ජාතක කතා පොත් වහන්සේ පෙරළලවත් බැලුවෙ නැද්ද? ඔය කොටස් විදියට තියෙන පොත් අතරෙ අන්තිම පොත බලන්නකො. මේ මගේ අතේ තියෙන්නෙ..”“එහෙනම් හාමුදුරුවනේ ප්‍රශ්නයක් නෑනේ. උන්නැහේට කියන්න ඔය පොත අරගෙන ගිහිල්ලා පන්සිය පනස්වැනි ජාතක කතාවෙ කොපියක් ගහගෙන ආපහු පොත ගෙනැත් දෙන්න කියලා”“පොඩිනමට ‍තේරෙන්නෙ නෑ‍ෙන් මේ ප්‍රශ්නෙ. ඒ මහත්තයට ඕන කියන්නෙ පන්සිය පනස්වැනි ජාතක කතාවමලුනේ.“ඉතින් නායක හාමුදුරුවනේ මොකක්ද ප්‍රශ්නෙ, පන්සිය පනස්වැනි ජාතකේ දුන්නම..”මඳ සිනාවක් පාමින් හිස අතගාමින් සිටින නායක හාමුදුරුවන්ගේ සමීප රූපය: “ප්‍රශ්නෙත් ඒක තමයි පොඩිනම. පන්සිය පනස් ජාතක පොත කිව්වාට මේකෙ තියෙන්නෙ ජාතක කතා පන්සිය හතළිස් හතයි ‍නොවැ. මේ කාරණාව ඔය අද්දියක්ෂක මහත්තැන්ට කීප වතාවක්ම තේරුම් කරලා කිව්වා, කෝ උන්නැහේ අහන එකක්යැ, පන්සිය පනස්වැනි ජාතක කතාවම ඕන කියලනේ කියන්නෙ... එතකොට උන්නැහේට පුළුවන්ලු පිච්චර් එක හදල ඉවර වෙලා ප්‍රචාරෙ දෙන්න, ජාතක කතා පොතේ අන්තිම ජාතකය පන්සිය පනස්වැනි ජාතකය දැන් රිදී තිරයේ කියල”“එහෙම ජාතක කතාවක් පොතේ නැත්නම් අපේ හාමුදුරුවනේ උන්නැහේට කියමුකො අර තව බෞද්ධ පොතක් තියෙන්නෙ, මොකක්ද මොන බෞද්ධයා ද කියලා. ඒකෙන් ඔය පිචර් එක කරන්න කියලා”“මොකක්ද පොඩිනම ඔය කියන පොත?”“මම ටිකක් කියවල බැලුවා අපේ හාමුදුරුවනේ. ඒක ලියලා තියෙන්නෙ මහාචාර්ය කෙනෙක්. සුනිල් ආරියරත්න කියලා. ආ... දැන් මතක් වුණා පො‍තේ නම.. ‘දෙමළ බෞද්ධයා'”“පොඩිනම ජාතක පොත බලන්නෙ නෑ. දෙමළ බෞද්ධයා කියවනවා. කමක් නෑ අදවත් ජාතක පොතක් කියවන්න පටන් ගම්මු...”“ඉතින් අපේ හාමුදුරුවනේ අර මහත්තයට කියමුද ඔය පන්සියපනහෙ ජාතක කතාව අමතක කරල දාලා ‘දෙමළ බෞද්ධයා’ පොතෙන් කතාවක් ලියන්න කියලා...”“ඒක හරියන්නෙ නෑ පොඩිනම. ඔය මහත්තුරු පිචර් හැදුවට ‘දෙමළ‍ බෞද්ධයො’ ගැන නෙවි ‘සිංහල බෞද්ධයො’ ගැනවත් හරිහමන් දැනුමක් නෑ.ඉන්ද්‍රචාපකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=av14101918</link>
    <topic>සිනා කතා</topic>
    <author>එඩ්වඩ් චන්ද්‍රසිරි</author>
    <content>සිනා කතා“ගුණවර්ධන මහත්මයා නාට්‍ය නිර්මාණයට මුළුමනින්ම කැපවෙලා, නාට්‍ය ක්ෂේත්‍රයට ඉතා වටිනා, නිහඬ සේවයක් කළ කෙනෙක්. එතුමා‍ගේ ඉතිහාසය ගැන කතාකරද්දී අපි මුලින්ම පිවිසෙන්න ඕනෙ කොතැනටද?” තම විශ්වවිද්‍යාල සිසුන්හට නාට්‍යය සහ රංගකලාව විෂයයට අදාළ දේශනයක් කරමින් සිටි මහාචාර්යවරයා ළමයින්හට ප්‍රශ්නයක් යොමු කරමින් ඇසුවේය.“ගුණවර්ධන මහත්තයගෙ ඉතිහාසය ගැන කතා කරන කොට මුලින්ම කතාකරන්න සිද්දවෙන්නෙ භූගෝලය ගැන. මොකද එතුමා මුලින්ම කළේ කොළඹින් බැහැර ඈත මධ්‍ය මහා විද්‍යාලයක ළමයින්ට භූගෝලය උගන්වන එක” එක් සිසුවෙක් නැඟිට පිළිතුරු දෙමින් කීවේය.  “මේ ෆිල්ම් එක මහා පුදුම නැකතක පටන් ගත්ත එකක් කියලයි මට නං හිතෙන්නෙ. ඒකෙ ෂූටිං ඉවර වුණා විතරයි ප්‍රධාන නළුවා නැතිවුණා. ෆිල්ම් එකේ එඩිටිං ඉවර වෙන්ඩත් කලින් ප්‍රධාන නිළිය නැතිවුණා. ෆිල්ම් එක රිලීස් වෙනකොට ඒකෙ අධ්‍යක්ෂ ඇක්සිඩන්ට් වෙලා ඉස්පිරිතාලෙ.” හතිඅරිමින් තම කාර්යාලයට ගොඩවූ සංජීව කීවේ බෑගය තම මේසය මත තබමිනි.“ඒ විතරක් නං මදෑ. දැන් ඔය ෆිල්ම් එක පෙන්නලා ඉවරනෙ. ආන්න ඕකෙ නිෂ්පාදකත් නැත්තටම නැති වෙලා.” ප්‍රසාද් කීවේ තම උපැස් යුවළ සුරතින් සකස් කරමිනි.  “අපෙ හාමිනේ, මේ ගෙදර හුරතලේට ඇති කරන බල්ලට තියෙන්නෙ මහ පුදුම ආදර‍යක්නෙ” කුමක්දෝ රාජකාරියකට කොළඹ ආ ගමන් තම නිවෙසට ගොඩවැදුණු තම මිතුරු සෙනරත් සමඟ ආගිය තොරතුරු කතාබහ කරමින් සිටිය දී චන්ද්‍රසිරි කීවේ බාගෙට සිනාසෙමිනි.“ඒ කිව්වේ” සෙනරත් ඇසුවේ තරමක කුහුලකින්.“ඒ කියන්නෙ, මේ අම්මන්ඩි, ඔය බල්ලට කියනවනෙ, ‘මං උඹේ අම්මා’ කියලා” චන්ද්‍රසිරි කීවේ තරමක ආවේගයකිනි.“නෑ... එහෙම කියනවද?” සෙනරත් විස්මයට පත්වෙමින් ඇසුවේය.“තමුන්ගෙ මට්ටං තම්මට්ටං කියල ඒක ඉවසුවයි කියමුකො. ඊළඟට, මේ ගෑනි කියනවනෙ, මං ඒ බල්ලගෙ තාත්තයි කියල” චන්ද්‍රසිරි කීවේ සෘජුවම තම කෝපය මුදාහරිමිනි.  “අර තෙල්මගෙ දුව. අර තේ උඩිච්චි, දොස්තර කෙනෙක් කසාද බඳින්ඩ යනවයි කියන්නෙ” තිලකා තම නි‍ෙවස ඉදිරිපස අතුගාමින් සිටි චාන්දනී වෙත ගොස් කීවේ තරහෙන් පුපුරමිනි.“අනුමානයක් නැහැ. එහෙම නං ඒකා සැලුන් එකක් දාගෙන, හොර ඔපරේෂන් කරන, මගඩි දොස්තරයෙක් වෙන්ඩ ඇති” චාන්දනී පරල වෙමින් දෑස් නටවා ප්‍රතිචාර දැක්වූවාය.“මේ ‘post it’ හරි පුදුම හොයා ගැනීමක් නේද? සටහනක් යොදලා මේ ‘post it’ පේපර් එකක් ෆයිල් එකක ඇලෙව්වාම ඒක අපූරුවට ඇලවෙනවා. ඒ වගේම ඒක ගලවලා දාන්ඩත් හරිම ලේසියි.” අනුලා තම ලිපිගොනුවක සටහනක් අලවමින් සිට තමා ඉදිරිපස මේසයක වැඩ කරමින් සිටි අරුණ දෙස බලා කීවාය.“අපෙ කසාදත් ඔය ‘post it’ වගෙ වුණානං කොයිතරම් හොඳද, නේද අනුලා මිස්” අරුණ කීවේ සිනාවක් නඟමිනි.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=av14101919</link>
    <topic>පොකුරු කතා සංස්කෘතියේ පොදු සිහිනය</topic>
    <author>කාංචනා අමිලානි</author>
    <content>පොකුරු කතා සංස්කෘතියේ පොදු සිහිනයරූපය චලනය වීමෙන් ඇති වන ප්‍රමෝදය අති මහත් බව දැනීමෙන් මිනිසා චලන චිත්‍රය පසු පස හඹා යන්නට විය. ඉනුත් රූපවාහිනිය ප්‍රධානය. සිනමා ශාලාවෙන් එළියේ සිටි ප්‍රේක්ෂකයා රූපවාහිනිය වටා රොක් වූයේ නිවෙසේ සිට බොහෝ දෑ එකවර ග්‍රහණය කර ගැනීමට විය යුතුය. රූපවාහිනී කතා මාලා එනම් සෝප් ඔපෙරා කාණ්ඩයේ කතා මාලා කෙරෙහි පොදු ප්‍රේක්ෂකයා මහත් ඇලීමෙන් පසු විණි. මේ 1980ට පෙර කාල පරාසයයි.ඕලාරික කතා තේමා සහිත හෙයින්ම පොදු ප්‍රේක්ෂක අවධානය ඉතා තදින් දිනා ගැනීමට හැකි විය. ‘හිල් ස්ට්‍රීට් බ්ලූස්’ එවන් ප්‍රකට කතා මාලාවකි. එහි කූටප්‍රාප්තිය සිදු වන්නේ ‘බැබිලෝන් 5’ කතා මාලා පහක දිගුවක් තෙක් විකාශය වීමෙනි. ‘සීරීස් ‘හෝ ‘සීසන්’ නමින් මේ රූපවාහිනී කතා මාලා නම් කර තිබූ අතර ඒවා එපිසෝඩ පොකුරකින් සහ කතා මාලා කිහිපයකින් සමන්විත විය.මේ අතරම සීමිත කොටස් කිහිපයකින් විකාශය වන කතා මාලා ‘මිනි සීරීස්’ හෝ ‘සීරියල්’ නමින් හැදින්විණි. මේ ප්‍රභේද සියල්ල අතර රූපවාහිනිය පොදු ප්‍රේක්ෂකයා අතට පත් විය. හේ සෑහීමකට පත් වන්නෙකු නොවන හෙයින් සෝප් ඔපෙරා කාණ්ඩයෙන් එහා ලෝකයක් බලාපොරොත්තුව මුහුණු නරක් කරගෙන සිටින්නට විය.1990 දශකයේ ආරම්භයත් සමඟ රූපවාහිනී කතා මාලාවල සැලකිය යුතු වෙනසක් ඇති විය. ප්‍රකට 24 කතා මාලාව මේ සඳහා හොඳම උදාහරණයකි. පෙර සතියේ සාරාංශය සමඟ විකාශය වූ අලුත් එපිසෝඩය නිතර අතීත කතාව සමඟ හුයකින් බැඳ තිබුණි. 1986 දී විකාශය වීම ආරම්භ කළ නයිට් රයිඩර්, එපිසෝඩ 90න් සහ වෙළුම් 04න් සමන්විත විය.වීරත්වය ප්‍රකට කළ නයිට් රයිඩර් මෙන්ම ද සිම්ප්සන්ස්, සෙසමි ස්ට්‍රීට්, ද බෝල්ඩ් ඇන්ඩ් ද බියුටිෆුල්, ස්ටාර් ට්‍රැක්, නේබර්ස්, හවායි ෆයිව්, ද කොස්බි ෂෝ, ද ‍ෆිල්න්ස්ටෝන්ස් ආදිය රූපවාහිනී කතා මාලාවල විවිධත්වය හෙළි කළේය. 90 දශකය වන විට බෙවර්ලි හිල්ස් 90210, මිස්ටර් බීන්, සෝරෝ, තෲ ඩිඩෙක්ටිව්ස්, ලෝ ඇන්ඩ් ඕඩර්, ඩ්‍රැකියුලා, ද ෆැමිලි මෑන් වෙත විතැන් වී තිබූ රූපවාහිනී කතා මාලා දිගු අඩි තබා නවීනත්වය කරා දිව යන්නට විය.2000 විකාශය වූ රූපවාහිනී කතා මාලා රාශියකි. මෙකී කතා මාලා විසින් එකී උප සංස්කෘතිය ඉහළටම ඔසවා තැබුණි. අයි.එම්.ඩී.බී වෙබ් අඩවිය දර්ශනගත කළ ආකාරයට එම වසරේ පමණක් හොඳම කාණ්ඩයට අයත් කතා මාලා සියයකි. එහි පළමුවැන්න ද වයර් වූ අතර සෙස්ස අතර සික්ස් ෆීට් අන්ඩර්, ද සොප්‍රනෝස්, ඩොක්ටර් හූ, ප්ලැනට් අර්ත්, බෑන්ඩ් ඔෆ් බ්‍රදර්ස්, සවුත් පාක්, ‘24’ , සෙක්ස් ඇන්ඩ් ද සිටි, ඩෙක්ස්ටර්, මැල්කම් ඉන් ද මිඩ්ල්, ලොස්ට්, වීඩ්ස්, රෝම්, සී.එස්.අයි, හවුස් එම්.ඩී, බ්‍රේකින් බෑඩ්, හව් අයි මෙට් යුවර් මදර්, ඩෙස්පරේට් හවුස්වයිෆ්ස්, මොන්ක්, හීරෝස්, ප්‍රිසින් බ්‍රේක් ආදිය මුල් තැනේ ලා සැලකිය හැකිය.හුදෙක් කතාවකින් සෑහීමකට පත් නොවුණු පොදු ප්‍රේක්ෂකයා සිතීමේ අන්තයට පමුණුවන්නට 2000 සහ 2000 පසු වර්ෂවල බිහි වුණු රූපවාහිනී කතා මාලා සමත් වූ බව කිව යුතුය. විශේෂයෙන්ම පිටසක්වළ ජීවීන් හා සබැඳි කතා වස්තු මෙන්ම අධි මානසික බල හා මිත්‍යා කතාන්තරවල ත්‍රාසයත්, කුතුහලයත් ඔතා ඉදිරිපත් කිරීම නව ප්‍රවණතාවයක් සේ කැපී පෙනෙන්නට විය. ඉනුත් වැම්පයර කතා වස්තු වඩා ලාලසාව වඩවන තැනට ගෙනැවිත් අතෑරීමට ඔවුහු සමත් වූහ. මේ ප්‍රේක්ෂකාගාරය උඩු යටිකුරු කිරීමකි. මිත්‍යාව අතහැර යථ කරා එළැඹි බුද්ධිමත් ප්‍රේක්ෂකයාව ප්‍රේමය හැර තවත් මනෝභාව පවතින බව කියැමින් භයංකාරත්වයට තල්ලු කළ මේ ප්‍රවණතාව ප්‍රධාන තැන ලා සැලකිය හැකිය.ද වැම්පයර් ඩයරීස්, සුපර් නැචුරල්, ඩාවින්චීස් ඩීමන්ස්, ටීන් වුල්ෆ්, ද බිට්න්, ද ඔරිජිනල්ස්, විචර්ස් ඔෆ් ඊස්ට් එන්ඩ්, ඩ්‍රැකියුලා, ස්ලීපි හොලෝ මෙකී වැම්පයරුන්, වෘකයන් මෙන්ම යක් දෙස්සන් සහ භූතාත්ම පිළිබඳ පුරාවෘත්තවලින් පොදු ප්‍රේක්ෂකයාගේ හිස පුරවන්නට විය. මේ උන්මාදය කොතෙක්ද යත් මේ ආශ්‍රිතව විවිධ කල්ලි සහ පූජා විධි පවත්වන්නන් පවා බිහි වෙන්නට විය. ලෝකය තනි යායක් යැයි සිතමින් නීති විරෝධීව ටොරන්ට් මාදිලියෙන් වයර් දිගේ ගලා එන්නට වූයෙන් එහි නැවතීමක් නැති වූහ.ඊට අමතරව ඇරෝ, බ්ලැක් සේල්ස්, බ්‍රේකින් බෑඩ්, කාසල්, ගේම් ඔෆ් ත්‍රෝන්ස්, හෝම්ලන්ඩ්, පර්සන් ඔෆ් ඉන්ට්‍රස්ට්, රෙවලූෂන්, ෂර්ලොක්, ද හන්ඩ්‍රඩ්, ‍ටුමාරෝ පීපල්, ඩොමීනියන්, නිකීටා, ග්ලී, ස්මෝල් විල්, ෆ්‍රින්ජ්, හෙල්ස් කිචන්, චක්, මැල්කම් ඉන් ද මිඩ්ල්, ද එල් වර්ල්ඩ්, ඔරේන්ජ් ඊස් ද නිව් බ්ලැක්, ද වෝකින් ඩෙඩ් විවිධත්වය ප්‍රකට කළ කතා මාලාවය.දශක තුනකට පමණ පසුව සිනමාපට සහ රූපවාහිනී කතා මාලා එක පෙළට තබා බැලූ විට රූපවාහිනිය විසින් සිනමාව සමතික්‍රමණය කර ඇති බවක් පෙනෙන්නට තිබීම සාමාන්‍යය. සිනමාව පෘථුල බව සැබැවි. එහෙත් නව තාක්ෂණය සහ සහසක් අත්හදා බැලීම් සමඟ රූපවාහිනී කතා මාලා සිනමාව ගිල ගත් දැවැන්ත පිඹුරෙකුගේ වේෂයකින් සිටිනු ඇතැයි කීම යුක්ති සහගතය. කතා ශරීරය පෝෂණය කිරීම කෙරෙහි මෙන්ම නව මානයක සිට ප්‍රේක්ෂකාගාරය උඩු ය‍ටුකුරු කිරීම මේ රූපවාහිනී කතා මාලාවන්ගේ මුඛ්‍යම පරමාර්ථය වී ඇති සැටියකි. පොකුරු වශයෙන් රූපවාහිනියට මුදා හරින කථාංග බොහොමයක් එකම තලයක ලා කතා කළ හැකි වීම අනෙක් විශේෂත්වයයි.මේවා එකිනෙකා සමඟම තරඟ කරමින්, එකිනෙක කතා ශරීර උනුන් වෙත උරා ගනිමින් සහ අනෙකාට කාන්දු වීමට දෙමින් මිනිසුන්ගේ එදිනෙදා ජීවිතය එකම මෙගා නාටකයක් බවට පත් කරවීමට තැත් කරයි. බොහෝ විට ඒ තැත සාර්ථක වී ඇතැයි අනුමානයට කිව හැකිය.සිනමාවේ උත්කර්ෂය එකකි. රූපවාහිනී කතා මාලාවන්හි උත්කර්ෂය තවත් එකකි. මේ ද්විත්වය අතර ඇති හිඩැසින් ගලා හැළෙන සාමාන්‍ය ප්‍රමෝදය විටින් විට විඳීමට මම ඔබට ආරාධනා කරමි. ඒ ඉහළම ප්‍රේක්ෂක අවධානය දිනූ රූපවාහිනී කතා මාලා පිළිබඳ විටින් විට කීමෙනි. සමහර විට ඒ කථාංගයක ඔබව හුස්ම හිරවෙන තෙක් ගිල්වාලමිනි. ඒ මගේ ප්‍රමෝදයයි.පොදු ප්‍රේක්ෂකාගාරය හුස්ම ඉහළට ගෙන සිටින සෑම මොහොතක්ම එක්ස් රේ සටහනක් මෙන් විනිවිද දැකීමය. එය කවුළුවක් නම් ඔබට එබී බැලිය හැකිය. ඒ කැටපතක් නම් ඔබට ඔබවම නැරඹිය හැකිය. එනමුත් මගේ ප්‍රමෝදයෙන් ගැලවීමට ඔබට නොහැකිය.මන්දයත් රූපය චලනය වීම කිසි විට නොනවතින බැවිනි.කාංචනා අමිලානිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=am141019</link>
    <topic>ඇපෙන්ඩිසයිටිස්  එකම සාර්ථක ප්‍රතිකාරය සැත්කමයි</topic>
    <author>සාකච්ඡා කළේ,</author>
    <content>ඇපෙන්ඩිසයිටිස්  එකම සාර්ථක ප්‍රතිකාරය සැත්කමයි විශේෂඥ වෛද්‍යආරියසේන යූ. ගමගේඇපෙන්ඩිසයිටිස් රෝගය පිළිබඳව සාමාන්‍ය වහරේදී උණ්ඩුකපුච්ඡයේ ගල්කැට හිරවීමක් ලෙස අර්ථ දැක්වුවද එය වැරැදි මතයකි. එසේනම් ඇපෙන්ඩිසයිටිස් යනු කවර රෝගී තත්ත්වයක් ද, ඕනෑම වයසක පසුවන කෙනෙකුට එම රෝග තත්ත්වය හටගත හැකි ද? එවැනි රෝග තත්ත්වයක දී ඇතිවන වේදනාව කෙබඳු ද? රෝගය මාරාන්තික ද? අද ඔබ දැනුම්වත් කෙරෙන්නේ මේ පිළිබඳවයි.එමෙන්ම පිත්තාශයේ ආසාදනමය තත්ත්වයන් ද දැඩි දුක් ගෙන දෙන රෝගය. පිත්තාශයේ ගල් හට ගැනීමෙන් බහුල ලෙස වේදනා විඳින්නේ වයස අවුරුදු 40 පසු කළ කාන්තාවන් බව වෛද්‍ය මතයයි. පිත්තාශයේ ගල් හා එහි ස්වභාවය කෙබඳු ද? ඒ පිළිබඳව තොරතුරු ද අද ලිපියෙන් සාකච්ඡා කෙරේ.ඇපෙන්ඩිසයිටිස් රෝගය පිළිබඳව පැහැදිලි කිරීමක් කළ හැකි ද?ඇපෙන්ඩිසයිටිස් නමින් හඳුන්වන්නේ උණ්ඩුක පුච්ඡයේ ඇතිවන විෂබීජ ආසාදනයක්. උණ්ඩුක පුච්ඡය ලෙස හැඳින්වෙන්නේ අපේ සුළැඟිල්ල තරම් වූ මැද සිදුරක් සහිත (කෙළවර වැසුණු) බඩවැල් පටකයෙන් සෑදුණු ඉන්ද්‍රියක්. එය මතු වී තිබෙන්නේ කුඩා බඩවැල මහ බඩවැලට සම්බන්ධ වන ස්ථානයෙන්. සාමාන්‍යයෙන් මිනිසුන්ගෙන් සියයට 99 කගේම උණ්ඩුක පුච්ඡය පිහිටා තිබෙන්නේ උදරයේ දකුණු පැත්තේ පහළ කොටසේ.රෝගය ඇතිවීමේ අවදානම වැඩි කාට ද?ඇපෙන්ඩිසයිටිස් ඕනෑම වයසක කෙනෙකුට හටගත හැකියි. එසේ වුවද වයස අවුරුද්දට අඩු ළදරුවන්ට රෝගය හටගන්නේ ඉතාමත් කලාතුරකින්.ඇපෙන්ඩිසයිටිස් ඇතිවීමට හේතුව උණ්ඩුක පුච්ඡයේ ගල්කැට හිරවීම යයි සාමාන්‍ය ජනතාව අතර මතයක් තිබෙනවා. එය සත්‍යයක් ද?අතීතයේ සිටම එවැනි මතයක් තිබුණත් එය වැරැදියි. එයට ‍හේතුව උණ්ඩුකපුච්ඡය තුළට ගමන් කළ මලපහවල ගනවීමක් හෝ වයිරස් ආසාදනයක් නිසා ඒ අසල ඇති වසා ගැටිති හෙවත් කුද්දැටිවල ඉදිමීමක් නිසා උණ්ඩුක පුච්ඡය හිරවීමයි. ඒ වගේම ඇපෙන්ඩිසයිටිස් රෝගියකුගේ උණ්ඩුක පුච්ඡය ශල්‍යකර්මයක් මඟින් ඉවත් නොකළේ නම් සමහර විට එය පුපුරා විෂබීජ උදර කුහරය තුළ පැතිරී ගොස් උදරයේ ආසාදනය ඇති කිරීමට පුළුවන්. එය භයානක අවස්ථාවක්.රෝගය හඳුනාගත හැකි ලක්ෂණ මොනවා ද?ඇපෙන්ඩිසයිටිස් රෝගයේ දී ඇතිවන වේදනාව සාමාන්‍යයෙන් අඩුවීම හා වැඩිවීමක් සිදු නොවේ. එම වේදනාව ඒකාකාරී ස්වභාවයකින් ක්‍රමයෙන් වැඩි වේ. මුලින්ම පෙකණිය වටා ඇරැඹෙන වේදනාව පසුව උදරයේ දකුණු පැත්තේ පහළ ප්‍රදේශයට පැතිරී යයි. ඇවිදීමේදීත්, සෙලවෙන විටදීත් එම වේදනාව වැඩිවේ. මීට අමතරව ඔක්කාරය හා වමනය ඇතිවීමට ද පුළුවන.මීට අමතරව වෙනත් රෝග ලක්ෂණ තිබෙනවා ද?ඔව්. එවැනි රෝගයකු ගේ ශරීරයේ උෂ්ණත්වය ෆැරන්හයිට් අංශක 100 - 101 ක් අතර විය හැකි අතර කලාතුරකින් 104 දක්වා වුවද වැඩිවිය හැකියි. මලපහ පිටවීම සාමාන්‍ය තත්ත්වයෙන් වන අතර කලාතුරකින් බඩ බුරුල් වීම මෙන්ම මලබද්ධය ද ඇතිවිය හැකියි. ඇතැම් රෝගීන්ට මුත්‍රා පිටකිරීම ද වේදනාකාරී විය හැකියි. එහෙත් මේ හැම රෝග ලක්ෂණයක් ම රෝගියා කෙරෙන් එකම අයුරින් නොපෙන්වන නිසා රෝග විනිශ්චය ද අපහසු විය හැකියි.ඇපෙන්ඩිසයිටිස් සඳහා කළ හැකි ප්‍රතිකර්මය ශල්‍යකර්මයක් පමණ ද?පිළිගත හැකි එකම ප්‍රතිකාරය ශල්‍යකර්මයක් මඟින් එය ඉවත් කිරීමයි. වෛද්‍යවරයා රෝගය පිළිබඳව විශ්වසනීය නිගමනයකට පැමිණීම අත්‍යවශ්‍ය වන්නේ ද ඒ නිසයි. පෙනහලු රෝග (නිව්මෝනියාව) සහ උගුරේ ආසාදනයන්හි දී ද ඇපෙන්ඩිසයිටිස් රෝග ලක්ෂණ මතු කළ හැකි නිසා වෛද්‍යවරයා ඒ පිළිබඳව ද සැලකිලිමත් වේ.ශල්‍යකර්මය පිළිබඳව යම් පැහැදිලි කිරීමක් කළ හැකි ද?ඇපෙන්ඩිසයිටිස් සඳහා කරනු ලබන ශල්‍ය කර්මය ‘ඇපෙන්ඩිසෙක්ටම්’ නමින් හැඳින්වෙනවා. උණ්ඩුක පුච්ඡය කපා ඉවත් කිරීම යන්න එහි අර්ථයයි. මෙහි දී ශල්‍යාගාරයක දී රෝගියා සිහි නැති කොට උදරය දකුණු පැත්තේ පහළ කොටසේ පෙකණිය මට්ටමට පහතින් අඟල් 2 ක් පමණ කැපුමක් යොදා උදරය විවෘත කර ආසාදනයට ලක්වූ උණ්ඩුක පුච්ඡය ශල්‍ය වෛද්‍යවරයා විසින් කපා ඉවත් කිරීම සිදු කෙරේ.ශල්‍යකර්මයෙන් පසු පිළිපැදිය යුතු උපදෙස් මොනවා ද?එවැනි ශල්‍යකර්මවලින් පසු රෝගියාගේ සිතට මනා සුරක්ෂිත බවක් ඇතිවිය යුතුයි. එය ශල්‍යකර්ම තුවාලය සුව වීම වේගවත් වීමට බලපායි. ඒ නිසා ශල්‍යකර්මයෙන් පසු උපස්ථානය සඳහා රෝගියා සමඟ පවුලේම කෙනෙකු සිටීම ඉතා වැදගත්. ශල්‍යකර්මයෙන් පසු වෛද්‍ය උපදෙස් මත රෝගියාට සාමාන්‍ය අයුරින් වෙනදා මෙන් ආහාරපාන ගැනීමට උනන්දු කරවිය යුතුයි. සති දෙක තුනකට පසු වෙනදා මෙන් ක්‍රියාශීලීව කටයුතු කිරීමට හැකි වන පරිදි පූර්ණ සුවයක් රෝගියාට ලැබේ.අපෙන්ඩිසයිටිස් රෝගියකු රෝහලට ගෙන යාමට පෙර අනුගමනය කළ යුතු උපදෙස් මොනවා ද?මඳ රස්නය සහිත රෙදි කැබැල්ලකින් වේදනාකාරී පෙදෙස තවන්න. වේදනාව අඩු නොවී තවත් වැඩිවේ නම් බොහෝ විට ඒ ඇපෙන්ඩිසයිටිස් විය හැකියි. මෙවැනි රෝගියකුට කිසිම විටෙක සීතල අයිස් වැනි දේවලින් වේදනාව සහිත ප්‍රදේශය සිසිල් නොකළ යුතුයි. එවැනි තත්ත්වයක දී ඇපෙන්ඩිසයිටිස් රෝග ලක්ෂණ යටපත් විය හැකි වීම ඊට හේතුවයි. බීමට දියර වර්ග පමණක් ලබාදිය යුතුය. බඩ බුරුල් වන ඖෂධ හෝ වස්ති කිසිඳු විටෙක නොදිය යුතු වේ. වේදනාව සමනයට පැරසිටමෝල් පෙති ලබාදීමේ වරදක් නොවුණ ද එහි වැඩි ප්‍රයෝජනයක් නැත. උදරයේ දකුණු පැත්තේ පහළ කොටසේ වේදනාව පැය දෙකකට පසුවත් ඒ ලෙසම පවතීනම් වහාම වෛද්‍යවරයකු හමු වීම වැදගත් වේ.ඇපෙන්ඩිසයිටිස් මාරාන්තික රෝග තත්ත්වයක් ද?අතීතයේ නම් එය මාරාන්තිකයි. ඊට හේතුව රෝගය හඳුනා නොගැනීම හා ප්‍රතිජීවක ඖෂධ නැතිවීමයි. එහෙත් ඇපෙන්ඩිසයිටිස් තීව්‍ර පදාහ තත්ත්වයක් ඇතිකළ හැකි අතර එය භයානක විය හැකියි.උණ්ඩුක පුච්ඡය ඉවත් කිරීම යම් පුද්ගලයකුගේ සෞඛ්‍ය තත්ත්වයට බලපෑමක් ඇති කරයි ද?එය ඉවත් කිරීමේ කිසිදු ප්‍රශ්නයක් ඇති නොවේ. සමහර රටවල දරුවන් ඉපදුණු විගස එය ඉවත් කිරීම ද දක්නට ලැබෙනවා. ඒ වගේම ඇපෙන්ඩිසයිටිස් රෝගය ඇතිවීම කලින් වළක්වා ගැනීම ද කළ නොහැකියි. එහෙත් රෝගය හඳුනා ගැනීම ඉතා වැදගත්.රෝග තත්ත්වයන් එකිනෙකට වෙනස් වුවද පිත්තාශයේ ගල් ඇතිවීම විශේෂයෙන් කාන්තාවන් අතර වැඩිපුර දක්නට ලැබෙන රෝග තත්ත්වයක්. ඒ පිළිබඳව යම් හැඳින්වීමක් කළොත්....අපගේ සිරුරේ අක්මාව තුළ නිපදවෙන පිත තැන්පත් කර තබන්නේ පිත්තාශය තුළයි. එහි එක්වන පිතෙහි තෙල් සහ කොලෙස්ටරෝල් සාන්ද්‍රණය අධික වූ විට ඒවා ගන වී ගල් ඇති වේ. පිත්තාශයේ ඇති ගල් නිසා වේදනාවක් හෝ වෙනත් රෝග ලක්ෂණ නැති වුවත් කුඩා ගලක් පිත්ත ප්‍රණාලයේ හිර වූයේ නම් එතැනින් පහළට පිත ගමන් කිරීම අවහිර වේ.එවිට පිත නැවත රුධිරයට එකතු වීම නිසා ඇඟ කහ පාටට හැරේ. ‘සෙංගමාලය’ ලෙස හඳුන්වන්නේ එම තත්ත්වයයි.පිත්ත ප්‍රණාලයේ හිසේ හිර වූ ප්‍රදේශයේ හටගන්නා ප්‍රදාහ තත්ත්වය නිසා උදරයේ ඉහළ සහ දකුණුපස අධික වේදනාවක් ද ඇතිවිය හැකියි. එම වේදනාව දකුණු උරහිස සහ ගෙල ප්‍රදේශයට පැතිරී යාමට ද පුළුවන්. එමෙන් ම එම වේදනාව දකුණු උරහිස සහ ගෙල ප්‍රදේශයට පැතිරී යාමට ද ඉඩ තිබේ.වේදනාව සමඟ වමනය ඇතිවීම මෙම රෝගයේදීත් දැකිය හැකි ද?ඔව්. පිත්ත ප්‍රණාලයේ ගල් හිරවූ විට හට ගන්නා වේදනාව අධික තෙල් සහිත ආහාර වේලකින් පසු වැඩිවන අතර එය පැය කිහිපයක් රඳා සිටිය හැකියි. උදරයේ ඉහළ කෙළවර වේදනාව සමඟ වමනය සහ ඔක්කාරය ද ඇති විය හැකියි.පිත්තාශයේ ගල් හට ගැනීමේ අවදානම වැඩි කාට ද?පිත්තාශයේ ගල් මෙන් ම පිත්තාශයේ ප්‍රදාහ තත්ත්වයන් වැඩිපුර ඇති වන්නේ මැදිවියේ පසුවන තරබාරු කාන්තාවන්ටයි. (විශේෂයෙන් අවුරුදු 40 පසු කළ) එවැන්නන් තෙල් අධික ආහාර අඩු කිරීම, තරබාරු බව එනම් බර අඩු කරගැනීම මඟින් පිත්තාශයේ හටගන්නා ආබාධ අඩුකර ගත හැකියි.පිත්තාශයේ ප්‍රදාහ තත්ත්වයක් නිවැරැදිව නිශ්චය කර ගන්නේ කෙසේ ද?පිත්තාශයේ ගල් සහ ප්‍රදාහ තත්ත්වයන් අල්ට්‍රා සවුන්ඩ් ස්කෑන් පරීක්ෂණයක් මඟින් හෝ එක්ස් කිරණ පරීක්ෂණයක් මඟින් ඉතා පැහැදිලිව හඳුනාගත හැකියි.පිත්තාශ ප්‍රදාහයක දී කෙරෙන ප්‍රතිකාර කෙබඳු ද?ප්‍රදාහ තත්ත්වයක දී නම් ප්‍රතිජීවක සහිත ඖෂධ ප්‍රතිකාර ලබා දිය හැකියි. පිත්තාශයේ හෝ පිත්ත ප්‍රණාලයේ හිර වී ඇති ගල් ඉවත් කිරීම සඳහා රෝගියා සැත්කමට භාජනය කිරීමට සිදු විය හැකියි. මෙහි දී භාවිත කෙරෙන නවතම සැත්කම් ක්‍රමය නම් එන්ඩොස්කොපික් සැත්කම් ක්‍රමයයි.එන්ඩොස්කොපි සැත්කම ගැන යම් හැඳින්වීමක් කළොත්...එන්ඩොස්කෝපය නම් සැත්කම් කරනු ලබන්නේ මුඛයෙන් ඇතුළු කරනු ලබන එන්ඩොස්කෝපය ආමාශය සහ ග්‍රහණිය හරහා පිත්ත ප්‍රණාලය තුළට යැවීම මඟින්. එබැවින් පිටතින් කැපුමක් දැමීමට ද අවශ්‍ය නොවේ. සැත්කම මඟින් හිර වී ඇති ගල ඉවත් කිරීම සිදු කෙරේ.පිත්තාශයේ ගල් ඇති කෙනෙකුට දැනෙන රෝග ලක්ෂණ මොනවා ද?එවැනි බොහෝ දෙනකුට රෝග ලක්ෂණ මතු වන්නේ නැත. එබැවින් ඒ පිළිබඳව බිය විය යුතු ද නොවේ. ප්‍රතිකාර අවශ්‍ය වන්නේ ප්‍රදාහ තත්ත්වයක් හෝ ගලක් සිර වී අධික වේදනාවක් හට ගත්තේ නම් පමණි.සාකච්ඡා කළේ,රමණී සුබසිංහramaniksu@yahoo.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=cr1410191</link>
    <topic>කොන්ක්‍රීට් තට්ටුවලට යටින් අතීත ප්‍රංසයේ තෙත්බිම් තවමත් දක්නට ලැබෙනවා</topic>
    <author>ටිරෝනි වෑවලගේ</author>
    <content>කොන්ක්‍රීට් තට්ටුවලට යටින් අතීත ප්‍රංසයේ තෙත්බිම් තවමත් දක්නට ලැබෙනවාමගේ පරම්පරාවේ මුල් තියෙන්නේ එතැනයිනොබෙල් තෑග්ග යනු මිනිසකු අගය කිරීමට පුද දිය හැකි උතුම්ම ත්‍යාගයක් ලෙස තවමත් මිනිස් වර්ගයා අතර පොදු පිළිගැනීමක් තිබේ. එහෙත් ඒ අතර වැඩි වැඩියෙන් නැගී එන විවේචනද නැතිවා නොවේ. කොතරම් විවේචන මධ්‍යයේ වුවද මෙවරද ස්වීඩනය නොබෙල් ත්‍යාගයට හිමිකරුවන් ප්‍රකාශයට පත් කරමින් සිටී. එහි ආසන්නතම සිදුවීම වූයේ 2014 වසර වෙනුවෙන් නොබෙල් සාහිත්‍ය සම්මාන ලාභියා ප්‍රකාශයට පත් කිරීමය. මෙවර ඒ ත්‍යාග මුදලට හිමිකම් කීවේ ප්‍රංශ ජාතික ලේඛකයකු වන පැට්‍රික් මොඩියානෝ ය.නොබෙල් ත්‍යාගය හිමි වන තුරු ලෝකය මොඩියානෝ ගැන දැන නොසිටියේ යැයි පැවසීම අතිශෝක්තියක් නොවේ. අඩුම තරමේ මොඩියානෝගේ මව් රට වන ප්‍රංසය ද අයත් වන යුරෝපා මහාද්වීපයේ පවා මොඩියානෝ ජනප්‍රිය චරිතයක් වූයේ නැත. ඔහු පොත් තිහක් පමණ රචනා කර තිබුණ ද ඒ අතරින් බහුතරය කියවීමේ වරම් හිමි වී ඇත්තේ ද ප්‍රංස ජාතිකයන්ට ම පමණි. ඔහුගේ පොත් අතරින් තවමත් ඉංග්‍රීසි බසට පරිවර්තනය වී ඇත්තේ ඉතා සුළුතරයකි.නොබෙල් ත්‍යාගයට හිමිකම් කියූ ජීන් පෝල් සාත්‍රේගේ පරම්පරාවටම අයත්වන මොඩියානෝ නොබෙල් සාහිත්‍ය ත්‍යාගයට හිමිකම් කියූ දා හතරවැනි ප්‍රංස සාහිත්‍යකරුවා වේ. එහෙත් ජීන් පෝල් සාත්‍රේ මෙන් ත්‍යාගය ප්‍රතික්ෂේප කිරීමේ කිසිඳු අදහසක් නම් මොඩියානෝ සතුව පවතින බවක් පෙනෙන්නේ නැත. මෙවර ත්‍යාගය දිනා ගැනීමට මොඩියානෝ හා තරග වැදුණු පිරිස 278දෙනෙකි. ඒ අතරින් 47ක් ආයතන ලෙස සලකා තිබේ. මේ තරගකරුවන් සංඛ්‍යාව වාර්තාවක් බවද ප්‍රකාශිතය. මීට පෙර සාහිත්‍ය සම්මානය සඳහා තරගවැදුණු වැඩිම තරගකරුවන් සංඛ්‍යාව වාර්තා වන්නේ 2013 වර්ෂයේ දී ය. එවර තරගකරුවන් 259දෙනෙක් ඒ අතර විය.මොඩියානෝට ත්‍යාගය ලබා දෙ‍මින් ප්‍රකාශ කළ හේතුපාඨය ට අනුව ත්‍යාගය ලබා දෙන්නේ නවකතා මගින් ඔහු විසින් ඉස්මතු කරනු ලැබූ මතක කලාව සහ අකාරුණික මිනිස් ඉරණම් ද හෙළිදරව් නොකළ ජීවිත ගැන ද ලියවුණු දේ හේතුවෙනි. මේ පිළිබඳව ඔවුන් ම පවසන දේ සාවධානව අසා සිටීමෙන් පමණක් සෑහිමකට පත් වීමට සිදු වන්නේ මොඩියානෝ ගේ නවකතා තවමත් ලොවට විවෘතව නොපැවතීම හේතුවෙනි. ඇතැම් විට මෙම ත්‍යාගයත් සමග ඔහුගේ කෘති ඉංග්‍රීසියට පරිවර්තනය වීම ඉක්මන් වන්නට පුළුවන.මොඩියානෝ උපත ලබන්නේ 1945 ජූලි 30වැනි දින ප්‍රංසයේ බුලොඤ්ඤේ බිලියන්කෝට් හිදී ය. යුදෙව් සම්භවයක් සහිත ඔහුගේ පියා ධනවතෙක් ද විය. මව බෙල්ජියන් ජාතික රංගන ශිල්පිනියකි. මොඩියානෝ ගේ ළමා කාලය ගෙවෙන්නේ දෙවැනි ලෝක යුද්ධයේ අඳුරු සෙවනැලි මැදිනි. ඔහුගේ පියා එවකට සෑම යුදෙව්වෙක් විසින්ම අතේ පැළඳිය යුතු වූ තරුව පැළඳීම ප්‍රතික්ෂේප කළේ ය. එහෙත් ඒ අතර නොයෙක් කළු කඩ වෙළඳාම්වල යෙදුණූ බවද සඳහන් ය. පශ්චාත් යුද සමයේ පැවති නිදහස මොඩියානෝ ගේ මවත් පියාත් හොඳින් භුක්ති විඳීම හේතුවෙන් මොඩියානෝටත් ඔහුගේ සහෝදරයාටත් ළමා කාලය ගෙවා දමන්නට සිදු වූයේ ආච්චි සහ සීයා සමගිනි. මෙය මොඩියානෝ වඩවඩාත් ඔහුගේ සහෝදරයා වූ රූබිට සමීප කරවන්නට හේතු විය. එහෙත් වයස 10ක් වන විට කිසියම් රෝගී තත්ත්වයක් හේතුවෙන් රූබි මියගියේ ය. මොඩියානෝ යළිත් හුදකලා විය.පසුකාලීනව සාහිත්‍යකරණයේ නියුක්ත වන මොඩියානෝ 1967 සිට 1982 දක්වා තම අතින් ලියවෙන සෑම දෙයක්ම පුද දුන්නේ රූබි ගේ නමට ය. 2005 දී ඔහු තම කුණාටුවලින් ගහන ළමා කාලය සාහිත්‍යයට නගන්නේ 'අන් පෙඩිග්‍රී ' නමිනි. ඔහු ඉන් පසු පවසන්නේ මේ ලියා ඇත්තේ තමාගේ ස්වයං ලිඛිත චරිතාපදානය නොවන බවත් තමා එයට පෙඩිග්‍රී යන නම ලබා දුන්නේ ඒ නිසා ' බවත් ය. පෙඩිග්‍රී යන්නෙන් කිසිවකුගේ පරම්පරාව හෝ පසුබිම යන අරුත සැපයෙන්නේ ය. කෙසේ වුවද තම ළමා කාලය ගැන නොසඟවා තතු පැවසීමේ අවශ්‍යතාව මොඩියානෝ තුළ පැවති බව විචාරකයන්ගේ අදහසයි.මෙවර නොබෙල් සාහිත්‍ය ත්‍යාගලාභී පැට්‍රික්මොඩියානෝමොඩියානෝ උසස් අධ්‍යාපනය හැදෑරීම ආරම්භ කළ ද එය අවසාන කරන්නේ නැත‍. එහෙත් ඒ වෙනුවට ඉතා රුචිකත්වයකින් යුතුව සාහිත්‍යකරණයේ නිරත වන්නේ ය. ඒ තම දෙමාපියන් ද තම සතුරන් බවට පත් කර ගනිමිනි.1968 දී ඔහුගේ ප්‍රථම නවකතාව 'ලා ප්ලේස් ඩි ල'ටොලි ' මුදුණයෙන් නිකුත් වන්නේ ය. එය යුද සමයේ යුදෙව්වකුගේ ජීවිතය පදනම් කර ගනිමින් ලියවී තිබේ. මේ කෘතිය සමාජ ගත වීමත් සමග දැඩි සේ කිපුණු මොඩියානෝ ගේ පියා එහි සියලුම මුදුණයන් මිල දී ගනිමින් විනාශ කිරීමට ක්‍රියා කළේ ය. පසුව ඇල්ජීරියානු යුද සමයේ දී කිසියම් කටයුත්තක් වෙනුවෙන් පියාගෙන් මුදල් ආධාරයක් ඉල්ලීමට ගිය මොඩියානෝ නිවසින් එළවා ගත් පියා පොලීසිය කැඳවීමට ද ක්‍රියා කළ බව සඳහන් ය.2010 දී ඔහුගේ විසින් රචිත කෘතියක් මුල්වරට ජර්මන් බසට පරිවර්තනය වීමත් සමඟ විශාල ජනප්‍රසාදයක් ඔහු‍ වෙත ඇදී එන්නට විය. මෙම කෘතිය මහා සංහාරයට පසු ඒ සම්බන්ධව ලියවුණු සාහිත්‍ය කෘති අතර විශිෂ්ඨතම කෘතියක් බව ජර්මනියේ අදහස වූ අතර ජර්මන් රජය විසින් මොඩියානෝ සම්මානයෙන් ද පුදනු ලැබී ය. පුදුමයට කරුණ වන්නේ මේ කෘතිය තවමත් ඉංග්‍රීසියට පරිවර්තනය වී නොමැතිකමය.මොඩියානෝ ගේ සෑම නවකතාවම එන චරිතවල අනන්‍යතා අර්බුදයක් පවතින බව විචාරකයන්ගේ අදහසයි.' අතීතයේ සලකුණු මතින් දැනට ජීවමාන අයෙකුගේ තතු පැහැදිලි කරන්නේ කෙසේ ද ? මට එය නිශ්චිව වටහා ගත නොහැකියි ' ඒ සම්බන්ධව මොඩියානෝ දරන්නේ එවන් මතයකි. ' සෑම නවකතාවක් අවසානයේදීම මා එය පැහැදිලිව අත්හල බවට හැඟීමක් මා තුළ ඉතිරිවනවා. ඒත් මා දන්නවා යළිත් මා ඒ කුඩා දත්තයන් තුළට පැමිණෙන බව. කුඩා දේ මා කව්ද යන්නෙහි කොටසක්. අවසා‍නයේදී අපි කව්ද යන්න අප උපන් ස්ථානය සහ යුගය විසින් තහවුරු කරනු ලබනවා' මොඩියානෝ වැඩිදුරටත් එසේ පවසන්නේ ය.ඔහුගේ ඩෝරා ‍බෘදේ නවකතාව සාහිත්‍යයේ ජාන තාක්ෂණයේ ප්‍රථිපලයකට උදාහරණ සපයන බව පැවසේ. ඒතුළ චරිතාපදාන, ස්වයං ලිඛිත චරිතාපදාන සහ රහස් පරීක්ෂක කතා අඩංගු ය. එහි කතාව ගෙතී ඇත්තේ 15 හැවිරිදි දැරියක් වටා ය. ඇය අල්ලාගනු ලැබ ඖෂ්ට්විටස් වෙත ගෙන යනු ලබයි. අතර මග දී ඇය පලා යන්නීය. ඇයගේ නම වන්නේ ඩෝරා ‍බෘදේ ය. යුද්ධය හේතුවෙන් අතුරුදන් වූවන්ගේ නම් ලැයිස්තුවක් 1941 පුවත් පතක තිබෙනු මොඩියානෝ ගේ ඇස ගැටෙන්නේ ය. ඒ අතරින් ඩෝරා බෘදේ යන නමට ආශක්ත වන ඔහු ඇය ගැන කිසියම් හෝ තොරතුරක් වේ දැයි ‍දැඩි වෙහෙස දරමින් සොයන්නේ ය. එහෙත් ඔහු ලබන්නේ අල්ප වූ සාර්ථක ප්‍රථිපලයකි. පසුව ඇයගේ නමින් ඔහු මෙම කෘතිය ගොඩනගන්නේ ය.ඔහු‍ විසින් ලියනු ලැබූ 26වැනි කෘතිය 'ල ගාඩියන් ' ය. එහි ප්‍රධාන චරිතය ජීන් බොස්මාන් නම් වේ. ඔහු තම මවගේ අවතාරයේ බලකිරීම මත තමාට අහිමි වූ තාරුණ්‍ය සහ ඒ යුගයේ මිත්‍රයන් සොයා අතීතයට යන්නේ ය. එහිදී ඔහුට මාග්‍රට් නම් වන තරුණීයක මුණ ගැසෙන්නේ ය. ඇය හා පෙමෙන් බැ‍ඳෙන ඔහු ඇය ජීවත් වන 1960 දශකයේ ම තම ජීවිතයෙන් වැඩි කාලයක් ගෙවා දමන්නේ ය. එහෙත් දිනක් මාග්‍රට් එක්වරම අතුරුදහන් වන්නී ය. වර්තමානයට පැමිණෙන ජීන් වර්තමාන‍යේ මාග්‍රට් සෙවීමේ මෙහෙයුමක නිරත වන්නේ ය. මෙහි ජීන් නම් වන චරිතය සැරිසරන්නේ අතීත ප්‍රංසයේ නගර පුරා ය. යුද්දයේ අළු මතින් ගොඩ නැගුණු අතීත නගර ගැන මොඩියානේ මහත් අභිරුචියෙන් කතා කරන්නේ ය. 'හොඳින් බලන්න. කොංක්‍රීට් තට්ටුවලට යටින් අතීත ප්‍රංසයේ තෙත්බිම් සහ නගර තවමත් දක්නට ලැබෙනවා' මොඩියානෝ පවසන්නේ ය. මගේ පරම්පරාවේ මුල් තියෙන්නේ එතනයි. වසර ගණනාවක් තිස්සේ ඒ සංඛේතාත්මක මුල් දසත පැතිරිලා ඒ ඔස්සේ තමයි පංස සාහිත්‍ය නැමති පුදුම උපදවන සුළු වෘක්ෂය හැදුණේ ' මොඩියානෝ තමා ද අයත් වන ප්‍රංස සාහිත්‍ය සහ සාහිත්‍යකරුවන් ගැන එසේ පවසන්නේ ය.ප්‍රංසයේ පමණක් ප්‍රචලිත වූ මොඩියානෝ ගේ සාහිත්‍ය කෘති දැන් නොබෙල් සම්මානයෙන් ද පූජිත ය. ඔහුට සම්මාන ලබා දී ලෝක ප්‍රකට කිරීමට ස්වීඩන්යට ද අවශ්‍ය වූ සෙයකි. තවමත් සාහිත්‍යකරණයේ නියුක්ත වන ඔහුගෙන් තවත් නිර්මාන ප්‍රංස සාහිත්‍යයට තිලිණ වීමට බොහෝ ඉඩ ඇත.ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=cr1410192</link>
    <topic>ගෙවිඳුට පිළිතුරක්...</topic>
    <author/>
    <content>ගෙවිඳුට පිළිතුරක්...ගෙවිඳු කුමාරතුංග නමින් සිළුමිණ ශාස්ත්‍රීය අතිරේකයේ ඔක්තෝබර් 12 වැනි ඉරිදා පළවූ ‘මේ කියන ගෙවිඳු මම ද?’ අසමින් පළවූ ලිපියට අදාළව ය‍.මෙම ලිපියම රිවිර පුවත්පතේ ඔක්තෝබර් 6 වැනිදා පළකර තිබිණ. එම පුවත්පතේ ම සැප්තැම්බර් 30 වැනි දින මා සමඟ පැවැති සාකච්ඡාවේදී මෙවර ස්වර්ණ පුස්තක විනිශ්චය මණ්ඩලය පත් කළේ කෙසේ ද යන ප්‍රශ්නයට ඒ තේරූ පිරිස සෑම ප්‍රකාශකයෙක්ම අනුමත කළා” යන වාක්‍යය වැරදි බවත්, එය තේරූ පිරිස ප්‍රකාශක මණ්ඩලයේ අධ්‍යක්ෂවරුන් අනුමත කළා‍” ලෙස නිවැරැදි විය යුතු බවත් පැහැදිලිව සඳහන් කර තිබිණි.ගෙවිඳු කුමාරතුංගගේ ලිපිය පළවූ රිවිරේ එම පිටුවේ ම මගේ නිවැරදි කිරීම පළ වූවත්, ‘සිළුමිණ’ ට ලියා මෙය ගැන නැවත විමසීමෙන් ගෙවිඳු කුමාරතුංග මහතා බලාපොරොත්තු වන්නේ කුමක්දැයි මට පැහැදිලි නැත. තම ලිපියට පිළිතුරු පැහැදිලිව එම පිටුවේ ම පළ කර මෙය සිළුමිණට ද යැවූයේ මන්ද? පුවත්පත් දෙකටම එක ලිපියක් යවා තිබුණේ නම්, එක පුවත්පතක එයට පිළිතුරු පළ කර තිබුණේ නම්, දෙවැනි පුවත්පත පළ කිරීමට තව දවස් 5 ක් තිබුණු බැවින් තම ලිපිය වැරදි බව පවසා, පළ නොකරන මෙන් සිළුමිණ කර්තෘතුමාගෙන් ඉල්ලා සිටීමට අවස්ථාව තිබිණි.ශ්‍රී ලංකා ‍පොත් ප්‍රකාශකයන්ගේ සංගමය අධ්‍යක්ෂ මණ්ඩලයක් තෝරා ගැනීම පිණිස සෑම වසරකම මහ සභා රැස්වීමේදී නිලවරණයක් පවත්වයි. සෑම සාමාජිකයකුටම අධ්‍යක්ෂ මණ්ඩලය පත් කිරීම පිණිස ඡන්ද බලය හිමිවේ. එසේ ම වසර 3 ක් සපුරා ඇති ඕනෑම සාමාජිකයකුට අධ්‍යක්ෂ මණ්ඩලයට ඇතුළත් වීම පිණිස තරග කිරීමට පුළුවන.ගෙවිඳු කුමාරතුංග මහතා 2014 ජනවාරි මස පැවැත්වුණු නිලවරණයේදී අධ්‍යක්ෂ මණ්ඩලයේ තනතුරකට තරග නොකළේ ය. නිලවරණයක් මඟින් තෝරාගනු ලැබූ අධ්‍යක්ෂ මණ්ඩලය ‍මසකට වරක් රැස්වී සංගමයේ සාමාජිකයන් වෙනුවෙන් අදාළ තීරණ ගනිති. ගන්නා සෑම තීරණයකටම ගෙවිඳු කුමාරතුංග මහතා බලාපොරොත්තු වන ආකාරයට සාමාජිකයන්ගේ මත විමසීමක් නොකෙරේ. සාමාජිකයන් සියලු දෙනා මසකට වරක් කැඳවීම ප්‍රායෝගික නොවේ.ස්වර්ණ පුස්තක සම්මාන උලෙළ සහ කොළඹ ජාත්‍යන්තර පොත් ප්‍රදර්ශනය සම්බන්ධයෙන් කමිටු පත් කරන්නේත්, තීරණ ගන්නේත් මෙම අධ්‍යක්ෂ මණ්ඩලයයි. එදිනෙදා තීරණ ගැනීමට ව්‍යවස්ථාවෙන් බලය දී ඇත්තේ සභාපතිවරයා ප්‍රමුඛ අධ්‍යක්ෂ මණ්ඩලයටයි.සාමාජිකයන් හා ලේඛකයන් අතර ඇතිවන පෞද්ගලික වාද විවාදවලට සංගමය සහභාගි නොවේ.විජිත යාපා සභාපති, ශ්‍රීලංකා ෙපාත් ප්‍රකාශකයින්ෙග් සංගමයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=cr1410193</link>
    <topic>අකල්පනාවෙන් ලියු විචාරයක්</topic>
    <author>මංජරී බමුණුඅාරච්චි</author>
    <content>අකල්පනාවෙන් ලියු විචාරයක්මෙවර රාජ්‍ය සාහිත්‍ය සම්මානයෙන් පුදනු ලැබු නෝබට් අයගමගේ ගේ ‘කාලනදී ගලා බසි’ කෘතිය මා හට කියවීමට ලැබුණේ ඊට සම්මාන ලැබේයැයි කිසිවකුත් තීරණය කරන්නටම පෙරය. එනම් පොත කියවීමට අවස්ථාව ලැබුවේ ඉකුත් වසරේ එය මුද්‍රණයෙන් පිටවූ අලුතමය. බොහෝ කතා කියවා හෙම්බත්ව සිටි එමෙන්ම ඇතැම් පොත්වල මුල් පරිච්ඡේදය කියවන විටම කතාව එපා කරවන තත්ත්වයේ භාෂා හටන් තිබු පොත් අතර කාලනදී ගලා බසී නවකතාව විශේෂිත විය. එය එක දිගට කියවාගෙන යා හැකි අපූරු ‍කතාවකි.මේ කතාව කියවා එහි ඇති තැන් තවමත් සිහිපත් වන මොහොතක ඉකුත් සතියේ සිළුමිණ ශාස්ත්‍රීය අතිරේකය පළව තිබූ සමන් වික්‍රමාරච්චි මහතාගේ විචාරය කියවීමෙන් ඇතිවූයේ කනගාටුවකි. ඔහු ලිපිය ආරම්භයේදී ම එම කෘතිය කියවා ඇති ගෘහණිය පිළිබඳව කර ඇති සඳහන ගෘහණියන්ට කළ අපහාසයකි. එසේම එම සටහන විචාරකයාගේ මානසික තත්වය පෙන්නුම් කිරීමකි.කෙසේ වෙතත් මෙය ලියන්නට සිත් වූයේ කරුණු කිහිපයක් පාදක කොටගෙනය. ඉන් පළමුවැන්න නම් සමන් වික්‍රමාරච්චි කියන ආකාරයට ගෘහණියන්ට සාහිත්‍ය රස විඳිය නොහැකි ද? ගෘහණියන්ට සාහිත්‍ය පිළිබඳව රසයක් නැත් ද? අනෙක නම් නෝබට් අයගමගේ ගේ කාලනදී ගලා බසී නිකම්ම නිකම් කතා ගොන්නක් පමණ ද?වාසනාවකට හෝ අවාසනාවකට අද මසකට අඩුම තරමේ නවකතා දහයක් ෙදාළහක්වත් මුද්‍රණයෙන් පළවේ. මේ අතුරින් ඇතැම් කතා සම්මාන පොරයන්ට ද බඳුන් වන්නේය. විචාරකයන්ගේ නොයෙක් තේරුම් බෙදීම් ඔස්සේ සම්මාන ද දිනන්නේය. එසේ සම්මාන දිනු හැම පොතක්ම සාර්ථක යැයි මට නොහැ‍ඟේ. පසුගිය කාල වකවානුව දෙස බලන විට එසේ සම්මාන ලැබු පොත් අතරින් ඇතැම් පොත් අපබ්‍රංශය. ඒවා තේරෙන්නේ එය ලියු ලේඛකයාටත් සම්මාන සඳහා නිර්දේශ කළ අයටත් පමණක් වීමට පුළුවන.කෙසේ වෙතත් සම්මාන සඳහා පොත් තේරීම වෙනමම කතාවකි. නමුදු මෙවර රාජ්‍ය සම්මාන දිනු පොත විචාරක සමන් වික්‍රමාරච්චිට අනුව අකල්පනාවෙන් ලියු නවකතාවක් ද?“නවකතාකරුවා කරන්නේ කෙවිටක් අතින් ගෙන අම්බරුවන් දක්කන්නකු මෙන් පාඨකයා තම කතාන්දරය ඔස්සේ දක්කාගෙන යාමය.” ඒ සමන් නවකතාකරුවා දකින ආකාරයයි. ඔහු කියා ඇති ලෙසම අර ගෘහණිය කියු කතාව තමන්ම සනාථ කර ඇති සේය. ගෘහණිය ‘කාලනදි ගලා බසී’ කතාව එක හුස්මට කියවාගෙන ගියේ එහි ඇති සාර්ථක භාවය නිසාම නොවේ ද?අප පොතක් කියවිය යුත්තේ සිත් අවුල් කර ගැනීමට ද? එසේත් නැත්නම් ගැටපද ලිහීමට ද ? කාලනදි ගලා බසී ‘බෝගල සවුන්දිරිස්’ ආදර්ශයට ගත් කෘතියක් ද?බෝගල සවුන්දිරිස් කෘතිය ලියැවුණේ බෝගල පතල් කර්මාන්තය ආශ්‍රිතව නම් මෙම කාලනදි ලියැවී ඇත්තේ ද රත්නපුර කුරුවිට කුරු ගඟ ආශ්‍රිතව මොරටුව දක්වා ඈත අතීතයේ ගඟ ආශ්‍රිතව පාරු හරහා ලී කොටන් ගෙන ආ යුගය ඇසුරු කරගෙනය. වර්තමානයේ පාරු කර්මාන්තය නොකෙරුණ ද අදට ද කුරුවිට ප්‍රදේශයේ අතීතයේ පාරු කර්මාන්තයේ නියැළී ඇත්තන් මෙන්ම ඒ පරම්පරාවල ඇත්තෝ ද නැතිවාම නොවේ.ඇතැම් විට මේ පිළිබඳව අතීතය සොයා යන්නේ නම් කාලනදි ගලා බසී කතාවේ සැබෑ කතා බොහොමයක් හමුවෙනු ඇත. කෙසේ වෙතත් පාරුකාරයන්ගේ ජිවිත හා එහි කතා අතුරු කතා සියල්ල කතාවේ තේමාවට හානියක් නොවන අයුරින්, එකින් එක වැදීමෙන් එකට ගොතා තිබීමෙන් මේ කතාව කියවාගෙන යාමට පුළුවන්කම තිබේ. සමන් වික්‍රමාරච්චි කියන ආකාරයට මෙය නිකම් නිකං කතාන්දර පොතක් ලෙස බැහැර කිරීමට හැකි ද?‘කාලනදි ගලා බසී’ නිකම්ම නිකම් කතාන්දර පොතක් නම් සමන් කියන ආකාරයට සමකාලීන කලාව තුළ හැරවුම් ලක්ෂයක් තරම් විය යුතු පොත් කවරේ ද?අද අපේ සමාජය තුළ පොත පත කියවන්නේ නැතැයි දොස් නඟන මොහොතක පාඨකයා කියවන පොත්වලට ද මෙලෙස නිර්දය විචාර කිරීම කොතරම් යහපත් ද? මෙරට සාහිත්‍ය කෘතිවලට සම්මාන දෙන්නේ උගත් විචාරකයන් ය. එහෙත් ඇතැම් සම්මාන උලෙළවලදී තේරෙන පොත් සාමාන්‍ය ජනතාව අතර ප්‍රචලිත නැත. හොද්ද බත ඉව්වාට, කුස්සියට පමණක් සීමා නොවූ ගැහැනිය සාහිත්‍යයට ද නැඹුරුය. ඇය හොද්දේ රස බැලීමට තරම්ම නවකතාවක් රස බැලීමට ද දන්නේය. ඒ කියන ගෘහණිය කාලනදි එක හුස්මට කියවාගෙන ගියේ එය රස නිසාය. ඉතින් එහි පෙළගැස්මට, කතා හරයට පාඨකයා මනාපනම් විචාරකයන් කුමක් කීවත් පලක් වේ ද?භාවතිෂය නොවී, අපබ්‍රංශ ආකාරයෙන් ලියැවෙන කෘතියකින් පාඨකයාට ඇති ඵලය කිමෙක් ද?කෙසේ නමුත් මෙම විචාරයෙන් එම නවකතාවේ දෝෂ ඉස්මතු කිරීමට සමන් උත්සාහ ගත්ත ද මතුව තිබෙන්නේ එම විචාරයේ දෝෂ බව පෙනේ. එසේ නැත්නම් සමන් ගෘහණියන්ගේ රසඥතාවයට සිනාසෙමින් පොත් විචාරය වෙනුවෙන් තමන්ට හිමිව ඇති කුඩා නමුත් වටිනා ඉඩ නාස්ති කරන්නේ නැත. එම වටිනා ඉඩ ගෘහණියන්ගේ පහත් රසඥතාවයට සමාන බව කියමින් අනුන්ට අපහාස හා සමච්චල කිරීමට යොදාගන්නේ නැත. එය විචාරයක හෝ විචාරකයකුගේ ලක්ෂණය නොවේ. ජාතික පුවත්පත් සාහිත්‍ය අමතක කර ඇති යුගයක සිළුමිණ ලබා දී ඇති මේ ඉඩ තුළ මෙසේ තමන්ගේ මානසික ගැටලු විසඳා ගැනීමට යොදා ගැනීම නොකළ යුතු දෙයකි. සමන් කියන්නේ කාලනදී ගලා බසී අකල්පනාවෙන් ලියු නවකතාවක් බවය. නවකතාවේ ගුණ දොස් පසෙක තබා සමන් ඒ පිළිබඳ සිය ලිවීම නැවත කියෙව්වොත් එය අකල්පනාවෙන් ලියු විචාරයක් බව ඔහුටම වැටහෙනවා ඇත.මංජරී බමුණුඅාරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=cr1410194</link>
    <topic>සයිමන්ගේ පියා</topic>
    <author>පියසීලි විජේනායක</author>
    <content>සයිමන්ගේ පියාගී ද මෝපසාංගේ කෙටිකතාවක් ඇසුරිනි (Simon's Papa)පාසලේ සීනුව විවර වත්ම ළමයි එක පොදියට දිව ආවෝ ය. සන්ධ්‍යා භාගයේ අවසානය එළඹෙනතුරුම පාසලේ වැඩ කටයුතු කෙරිණි. එදා විශේෂ සිදුවීමක් වූ දිනයක් විය. අවුරුදු අටක් වයසැති සයිමන් පාසලට බාර දුන්නේ එදා ය. කිසිවකුගේ සමාගමකට නොවැටුණු සයිමන් මංමාවත් දිගේ ඇවිද යාමට හෝ ක්‍රීඩා කිරීමට උනන්දුවක් නොදැක්වූයේ ය.ගමේ සිසු දරුවෝ සයිමන් පිළිබඳ තොරතුරු එක්රැස් කරන්නට වූහ.“ඔයාල දන්නව ද සයිමන්...? ඊයෙ පෙරේද ඉස්කෝලෙට ආවෙ... එයාට තාත්ත කෙනෙක් නෑලු...”හුරු බුහුටි ගැමි දරුවකු වූ සයිමන් මොහොතක් ඔවුන් දෙස බලා සිටියේ ය.“ඔහොම නවතිනව. තමුසෙගෙ නම මොකක් ද?”“සයිමන්”තමාගේ නම සයිමන් බව හෙතෙම කිහිප වරක්ම කියා සිටියේය. දඟකාර කොල්ලෝ ඔහුට සිනාසෙන්නට වූහ.“පේන්නෙ නැද්ද මෙයාට තාත්ත කෙනෙක් නෑ...!”අනතුරුව ඇතිවූයේ නිහැඬියාවකි. තමාට අත්වූ දුර්භාග්‍යය සම්බන්ධයෙන් සයිමන් කල්පනා කළේය.“මට ඉන්නව තාත්ත කෙනෙක්...” සයිමන් වේගයෙන් කෑ ගැසුවේය.“කොහේද ඉන්නෙ?” කොලුවෝ ආඥාදායක ස්වරූපයෙන් ඇසූහ.“උඹට තාත්ත කෙනෙක් නෑ...!”සයිමන් වෙත ළංවූ කොලු ගැටයෙක් ඔහුගේ කෙස්වැටිය තදින් අල්වා පා පහරක් ගැසුවේය. දෙදෙනාම එකපොදියට පොර කන්නට වූහ. නැඟී සිටින විට සයිමන්ගේ ඇඳුම දුවිල්ලෙන් නැහැවී තිබුණි.“ඒක ඇත්ත... මට තාත්ත කෙනෙක් නෑ...!”අන්තිමේදී සයිමන් සිතුවේය. හේ නිහඬවම වැලපෙන්නට විය. කොලු පිරිස යළිත් සයිමන් වටකරගෙන උසුළු... විසුළු කරන්නට වූහ.“හූ... හූ... උඹට තාත්ත කෙනෙක් නෑ...” හදිසියේ ම සයිමන්ගේ හැඬුම නතර විණි. සයිමන් යක්ෂාවේශ වූවකු සේ පයට යට වී තිබූ ගල්ගැට අහුරක් ගෙන විරුද්ධවාදීන් වෙත දමා ගැසුවේ ය. අනතුරුව පෙරළා නිවස වෙත දුව ආවේය.හදිසියේම ඔහුට එක්තරා අවාසනාවන්ත දෙයක් සිහියට නැඟුණි. කලකට පෙර දියේ ගිලී මියගිය එක්තරා අවාසනාවන්තයකු පිළිබඳ මතකය ඔහුගේ දෑස් ඉදිරියේ මතු වන්නට විය.දකින්නට ප්‍රිය නොවූ මේ තැනැත්තා අගහිඟකම් වලින් මිරිකී සිටියේය. ඔහුගේ මෘත දේහයේ සුදුමැලි කම්මුල්, දිගු රැවුල හා පියවුන දෑස සයිමන්ට තවමත් මතකය.“දුප්පතා! මළාට පස්සෙ දැන් සතුටින් ඉන්නව ඇත”තමා ද ඒ දුප්පතා මෙන් ම අසරණයකැයි ඔහුට සිතෙයි. අසල වූ ගංගාවේ දියපහර ගලා යන අයුරු සයිමන් බලා සිටියේය. මත්ස්‍යයෝ දිය මතුපිට දඟලන කුඩා කෘමි සතුන් අල්ලා ගැනීමට වෙර දරති. හැඬුම නැවැත්වූ සයිමන් ඒ අපුර්ව සිද්ධිය දෙස බලා සිටියේය.“මටත් තාත්ත කෙනෙක් නැති හන්ද දියේ ගිලිල මැරෙන්න ආසයි” පුංචි වටකුරු කොළපාට මැඩියකු සයිමන්ගේ දෙපා අසල දැවටෙනු හෙතෙම දුටුවේය. මැඩියාගේ හැසිරීම් ගැන සිත යොමුකළ සයිමන්ට හදිසියේ ම තම මව සිහිපත් විය. මව ගැන සිහිවත්ම සයිමන් ඉකිබිඳිමින් හඬන්නට වූයේය.කිසිවකුගේ ශක්තිමත් බාහුවේ පහස් සයිමන්ට තදින් දැනිණි. ඒ සමඟම ඇසුණු ගොරෝසු කටහඬින් දරුවා බියපත් වූයේය. උස්වූ සිරුරකින් හෙබි කාලවර්ණයෙන් යුත් මේ මිනිසා තමා දෙස බලා සිටින අයුරු සයිමන් දුටුවේය.“මගේ හොඳ දරුවා, ඇයි ඔබ මෙතන තනියම වැලපෙන්නෙ?”“ඒ ගොල්ලන් සේරම එකතු වෙලා මට ගැහුවා. මට තාත්තා කෙනෙක් නෑ කියලා”“මොනව?”අමුත්තා මවිතයට පත් වී බලා සිටියේ ය.“වෙන්න බෑ... හැ‍මෝටම තාත්ත කෙනෙක් ඉන්නවනෙ”එහෙත් සයිමන් වේදනාවෙන් යුතුව අමුත්තා දෙස බැලුවේ ය.“නෑ! මට කවුරුවත්ම නෑ”අමුත්තා කල්පනාවට වැටුණේ ය.“මේ ලා බ්ලොන්චිගේ පුතා නේද?” ඇගේ අතීතය ගැන තමා දන්නා දේවල් ඔහුට සිහිපත් වෙයි.“හොඳයි, යමු අම්ම ළඟට. මාත් එන්නම්.”කුඩා සයිමන් අමුත්තා සමඟ සිය නිවසට පිය නැඟුවේය. බාලයාගේ කර වටා අත යැවූ අමුත්තාගේ මුහුණෙහි මඳ සිනාවක් රැඳී තිබුණි. සයිමන්ගේ මව ගම්මානයේ සුන්දර යුවතියන් ගෙන් එකියක් වූවාය. ඇය පිළිබඳ වූ කටකතා ද ඔහුට හොඳින් මතකය. ලා බ්ලොන්චිගේ නිවස සුදු හුනු ගා ප්‍රිය මනාප ලෙස සකස් කර තිබුණි. බැලු බැල්මටම එය සිත් ඇදගන්නා තැනක් වූයේය.නිවස වෙත ළඟා වූ පසු සයිමන්, අම්මේ, යැයි කියමින් ගෙතුළට දිව ගියේය.“මං ඔ‍බේ පුතාව කැඳවාගෙන ආවා. ඔහු හිටියෙ ගඟක් ළඟ අතරමං වෙලා” පිටතට ආ ගැහැනිය අමතමින් අමුත්තා පැවසුවේය. සයිමන් තම මෑණියන්ගේ ගෙළ බදාගෙන වැලපුණේය.“නෑ! අම්මේ, මං ග‍ඟේ ගිලිල මැරෙන්නයි හිතුවෙ. ඉස්කෝලෙ ළමයි මට තාත්ත කෙනෙක් නෑ කියල හිරිහැර කළා”තරුණ ගැහැනියගේ දෙකම්මුල් වහා රතු වී යන අයුරු අමුත්තා දුටුවේය. මහත් සෙනෙහසින් ඇය පුතා වැලඳ ගත්තීය. සයිමන් වහා දිව අවුත්, අමුත්තාගේ අතේ එල්ලුණේ ය.“ඔයා කැමති ද මගෙ තාත්ත වෙන්න?” හදිසියේම සයිමන් ඇසුවේය. ඔවුහු ගොළුවන් සේ කරබා ගත්හ. ගැහැනිය විළියෙන් ළය මත දෙඅත් රඳවා ගත්තීය. පිළිතුරක් නොලද තැන සයිමන් යළිත් නිහඬ බව බිඳ හෙළුවේය.“ඒකට කටක් නැත්නම් මං ආයිත් ග‍ඟේ ගිලිල මැරෙන්න යනව” මෙය හාස්‍යජනක සිදුවීමක් ලෙස සලකන්නට අමුත්තා වෙර දැරුවේය.“මොකද නැත්තෙ, මං හරි කැමතියි” දරුවා මහත් සතුටින් ඉදිරියට ආවේ ය.“හොඳයි, එහෙනම් කියන්න, ඔයාගෙ නම මොකක්ද කියල?” මට පුළුවන් අනික් ළමයින්ට කියන්න”“මගෙ නම පිලිප්” සයිමන් එය මතකයේ රඳවා ගැනීමට මෙන් මඳක් නිහඬව සිටියේය.“හොඳයි, පිලිප්, ඔයා දැන් මගේ තාත්ත නේද?”අමුත්තා එනම් පිලිප්, කුඩා සයිමන් ඔසවාගෙන ඉහළට ඔසවා, දෙකම්මුල් සිඹ යන්නට ගියේය.පසු දින කුඩා සයිමන් පාසලට පිටත් වී ගියේ බලවත් ප්‍රීතියෙනි. සිදු වූ කිසිවක් නොදත් සිසුවෝ සයිමන් අල්වාගෙන විනෝද වන්නට වූහ. ඔවුනගේ සරදම් අසා සිටිය නොහැකි වූ තැන සයිමන්, දඟකාර ළමුන්ට දමා ගැසූ වාග් ප්‍රහාරය බලවත් විය.“දන්නව ද මගෙ තාත්තගෙ නම? එයා පිලිප්.”“පිලිප්...? මොන පිලිප් ද? කොහෙන්ද ඔබ ඔය පිලිප්ව හොයාගත්තෙ?”මොවුන්ගේ අවඥාවලට ලක්වනවාට වඩා මරණයට පත්වීම යෙහෙකැයි සයිමන් සිතුවේය. මේ වතාවේදී සයිමන්ට නිදහස ලැබුණේ ගුරුවරයාගේ මැදිහත් වීමෙනි.මාස කිහිපයකට පසු පිලිප් ලා බ්ලොන්චිගේ නිවස පසුකරගෙන යන්නට වූයේය. සමහර අවස්ථාවල ඇය කවුළුව අසලට වී ගෙත්තමක යෙදී සිටින අයුරු ඔහු දුටුවේය. මුල් දවසටත් වඩා ඇගේ ප්‍රියමනාප බව දෙගුණ තෙගුණ වී ඇති අයුරු ඔහුට දක්නට ලැබුණි. ඇය පිලිප් සමඟ කතා බහේ යෙදුණේ ඉතාමත් ආචාර සම්පන්න ලීලාවෙනි. අසල්වැසියන්ගේ කටකතා තටු සලමින් පියාඹා යන විට සයිමන් තමාගේ දවසේ කටයුතු නිමවා, නිවසට පැමිණෙන අලුත් පියා සමඟ ඇවිදීමට ප්‍රිය කළේය.හදිසියේ ම සයිමන්ගේ ප්‍රශ්නය යළිත් මතුවී ආයේය. කලකට පෙර තමාට පහර දුන් කොලුවකු සයිමන්ට යළිත් මුණ ගැසුණි.“උඹ කියන්නෙ බොරු. පිලිප් කියල තාත්ත කෙනෙක් උඹට නෑ. කොලු ගැටයා අත්ලෙන් අත්ල පිරිමැද්දේය.“එයා තාත්ත නම් ඇයි පිට ඉන්නෙ කවදාවත් එයා උඹේ තාත්ත වෙන්නෙ නෑ!”ආ! එහෙම ද? ලා බ්ලොන්චිගේ කුඩා පුත්‍රයා කෙළින්ම දිව ගියේ කම්මල වෙතටය. කිසිවකු ගැන තැකීමක් නොකළ සයිමන් කෙළින්ම පිලිප්ගේ කමිසයෙන් අල්වා ගත්තේය. සියල්ලෝම ඔවුන් දෙස බලා සිටියහ.පිලිප්, මේ අහන්න මට විස්තර කරල දෙන්න මේ කතාව... ඉස්කෝලෙදි අර ළමයි කියනව, පිලිප් මගේ තාත්ත නෙවෙයි කියල. කොහෙන්ද ඔය පිලිප්ව හොයාගත්තෙ කියල මට විහිළු කරනව... අපේ අම්මගෙ ස්වාමි පුරුෂයා පිලිප් නෙවෙයිලු.”හැමගේම නිහඬතාවය මැද පිලිප් කල්පනාවට වැටුණේය. මේ ලොකු මිනිසුන් මැද අලුක්කාලක් මෙන් වූ කුඩා සයිමන් දෙස කම්මලේ හැමෝම බලා සිටියහ.“ඒ ගෑනි හොඳ එකියක්” කම්මල් කරුවෙක් පැවසුවේය.“එයා වරදට පෙලඹුණේ එයාගෙම වරදින් නෙවෙයි. කොයිතරම් කරදරෙන් ද ඒ ගෑනි ජීවත්වෙන්නෙ, මේ පුංචි එකාට උගන්නන්න.“දෙයියො දනියි”නෑ! ඒක ඇත්ත”පිලිප් කටහඬ අවදි කළේය.“ගිහින් කියන්න, මං දැන් ඇවිත් උඹේ අම්මව හම්බ වෙනව කියල”පිලිප් කුඩා සයිමන්ගේ උරහිසෙන් අල්වා නිවස දෙසට තල්ලු කළේය. දරුවා එක පිම්මේ ගෙදරට දිව යන හැටි හැමෝම බලා සිටියහ.ඔවුහු නැවත වැඩ ඇරඹූහ. යකඩ තලන හඬ තදින්ම ඇසුණි. අඳුරු වැටෙන තුරු ඔවුහු එම කාර්යයෙහිම නිරත වූහ.අහස තරුවලින් බැබළෙන්නට විය. එම රාත්‍රියේ වැඩ නිම කළ; පිලිප් සයිමන් ගේ නිවසට පැමිණ දොරට තට්ටු කරන්නට වූයේය. ඔහු සැරසී සිටියේ පිරිසුදු වූ කදිම ඇඳුම් කට්ටලයකින් ය. මේ ඇඳුම් විශේෂයෙන්ම ඉරිදා දිනවල අඳින විශේෂ ඇඳුමය. එය ඔහුගේ මුහුණට කදිම පෙනුමක් ගෙන දුන්නේය.“මේ රෑ බෝ වෙලා කතා කරන්න සුදුසු යැයි හිතෙන්නේ නෑ පිලිප් මහත්මයා”පිලිප් මහා කලබලයෙන්, වික්ෂිප්තව ඇය දෙස බලා සිටියේ ය.“ඔබ කැමැති නම් මගේ බිරිය වෙන්න මට ඒක එතරම් කාරණාවක් නොවෙයි”ඔහුට පිළිතුරු නොලැබුණි. පිලිප් ගේ තුළට කරපොවා බැලුවේය. කුඩා දරුවා වැලඳගෙන දොඩන මවගේ මෘදු වදන් ඔහුට ඇසුණි.පිලිප් එඩිතරව මෙසේ පැවැසීය.“සයිමන් උඹ කියාපන් උඹේ තාත්ත පිලිප් රෙඩී කියන කම්මල් කාරය කියල. මීට පස්සෙ ඉස්කෝලෙදි කරදර කරන්න ආවොත් තාත්ත ඇවිත් කනෙන් අල්ලල දමනව කියල.”පසුවදා පාසලේ වැඩ ඇරැඹුණි. පුංචි සයිමන් නැඟී සිටියේය. පැහැදිලි උස් හඬින් හේ මෙසේ කීවේය.“මගේ තාත්ත තමයි පිලිප් රෙඩී කියන කම්මල්කාරය. තාත්ත ඇවිත් හිනාවෙන අයව කනෙන් අල්ලල එළියට දානව කිව්ව...”මේ වතාවේ නම් කිසිවකු සිනාසුණේ නැත. පාසලේ ළමයි පිලිප් රෙඩී නම් වූ කම්මල්කරුවා ගැන දැන සිටියෝය. ඇත්තටම පිලිප් රෙඩී, සයිමන්ගේ පියා නම් එය කෙතරම් ආඩම්බරයක්දැයි ඔවුහු කියන්නට වූහ.පියසීලි විජේනායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=cr1410195</link>
    <topic>රංග භූමියට “වාර්තා රංගය” එක්ෙවයි</topic>
    <author>මහාචාර්ය සුනන්ද මහේන්ද්‍ර</author>
    <content>රංග භූමියට “වාර්තා රංගය” එක්ෙවයිකිසියම් රෙගුලාසියක් නිසා අප වැඩ සටහන් නිෂ්පාදනය කරන මැදිරියේ යතුරු අපටම අස්සන් කොට ගැනීමට සිදුවූ කාලයක් වීය. මගේ නිෂ්පාදන කටයුතු සැලසුම් වී තිබුණේ පස්වරු තුනේ සිට පහ දක්වාය. දයානන්ද ගුණවර්ධන‍ගේ නිෂ්පාදන කටයුතු යෙදී තිබුණේ පහේ සිට හත දක්වාය. දයානන්ද මවෙත පැමිණ උදව්වක් ඉල්ලුවේය.“මට සුදර්ශියේ පොඩි වැඩක් ති‍බෙනවා තුනේ සිට හතර දක්වා. මට බැරිද සුනන්දගේ වෙලාව අරන්, සුනන්දට මගේ වෙලාව ගන්ට”මෙය නොකළ යුතු කාර්යයක් වුවද මගේ හිතමිතුරාගේ කාර්යයට බාධා නොකළ යුතු යයි සිතූ මම ‘හා'යි කීමි. ‘හා'යි කීමෙන් පමණක් නතර නොවූ මම නිල වශයෙන් අස්සන් කොට බාරගත් යතුර ද දයානන්දට බාරදුන්නෙමි. ඔහු තම ගුවන්විදුලි නිෂ්පාදන කටයුතු මට නියමිත වූ කාලසීමාවේදී නිමවා ගිය බව මට දැන්වූයේ නැත. මවිසින් අස්සන් කොට ගන්නා ලද යතුර ද මවෙත ආපසු නොලැබිණ. මගේ හිස රත්විය. දන්නා හැමකෙනකුගෙන්ම විපරම් කළෙමි.“දයානන්දව මේ වෙලාවේ මුණගැහෙන්නට නම් සුදර්ශි එකටම යන්ට ඕනෑÓයි බහුතරයක් ඔහු ගැන දන්නා අය කීහ. එහෙත් මම වහා පයින්ම නුදුරේ පිහිටි සුදර්ශි ශාලාව වෙත ගමන් කළෙමි. ඔහු එතැනද දක්නට නොවීය.“දයානන්ද සර් මගේ හිතේ ගෙදර යන්ට ඇතිÓයි ඔහුගේ නළුකැලෙන් සමහරු කීය. දැන් මා වැටී ඇත්තේ ඉමහත් අමාරු‍ෙවකි. මවිසින් අස්සන් කොට ලබාගන්නා ලද යතුර මවිසින්ම ආපසු බාර නොදීම දඬුවම් ලැබිය යුතු වරදකි. අනිත් අතට මගේ වේලාව වෙනුවට ඔහුට නියමිත වේලාව මගේ වැඩකටයුතු සඳහා වෙන්කර ගැනීමට ද සිදුවී ඇත. ඊට ද බාධක පැමිණ ඇත. නිල වශයෙන් අස්සන් කොට යතුරු ලබාගන්නා ප්‍රධාන පාලක ඒකකයේ ප්‍රධාන ගුවන්විදුලි ඉංජිනේරු ද සිල්වා මහතා මුණගැසෙන්නට මම ගියෙමි. මට සිදුවී ඇති අකරතැබ්බය මම ද සිල්වා මහතාට පළකළෙමි.“අමාරුවේ වැටෙන වැඩක් නේද වෙලා තියෙන්නේ?” යි ඔහු පැවසුවේ මුදු මොලොක් අයුරිනි.“මම ඔබට උපකාර කරන්නම්. හැබැයි මධ්‍යම රාත්‍රියේදී වුණත් කමක් නෑ ඒ යතුර බාරදෙන්න ඕන”මා තුළ මහත් අස්වැසිල්ලක් ඇතිවිය. මගේ නිෂ්පාදන කටයුතුවලට මට වෙනත් මැදිරියක් ලැබිණ. ඒ සියල්ල අවසන් වීමෙන් පසුව මම දයානන්ද මුණගැසීමට ගියෙමි. එකල ඔහුගේ මහගෙදර පිහිටියේ උඩුගම්පලය. ඊට කලින් එක් වතාවක් පමණක් මා ඔහුගේ උඩුගම්පල මහගෙදරට ගොස් තිබූ බැවින් මඟ සොයාගැනීම අපහසු නොවීය. මා ගමන්ගත්තේ මගේ ස්කූටරයෙන් ද නැතහොත් මගේ තාත්තා සතුවූ මොරිස් මයිනර් රථයෙන් ද යන්න මට දැන් මතක නැත. කෙසේ වෙතත් මම උඩුගම්‍පල පිහිටි දයානන්දයන්ගේ නිවසට ළඟාවීමි.“ආන්න අර ළමය ඇවිත්Óයි දයානන්දගේ මව කියනු මට ඇසිණි.“මොකද මේ හදිසියේ?” දයානන්ද ඇසීය.“කෝ මගෙන් ඉල්ලගත්තු යතුර” මම ඇසීමි.“ආයි උස් හඬින් කියූ ඔහු මට යතුර ගෙනවිත් දුන්නේ සාමාන්‍ය ලෙසිනි.මා ගුවන් විදුලියට සේවයට බැඳුණු මුල් කාලයේදීම දයානන්ද ගුණවර්ධන එතෙර සිට පැමිණ සිටි බව කීවෙමි. ඔහු එතෙර රටවල් කීපයකම කාලය ගත කර ඇති බව දැනුණේ නාට්‍ය කලාව පිළිබඳ වැඩිදුර අධ්‍යයනය සඳහා ලැබුණු ශිෂ්‍යත්වයක් හේතු කොටගෙනය. ඒ කිනම් ශිෂ්‍යත්වයක් ද යන්න මට දැනගත නොහැකි විය. එහෙත් ඔහු ඒ වන විට ලබා තිබු දැනුමනම් ඔහු එතෙක් නියැළි සිටි රංග කලා කටයුතු වෙනස් මඟකට හැරවීමට සමත් වී යැයි මට සිතේ.“රංග භූමිය වෙනස් මඟකට හැරවෙන්න ඕනැ” යි ඔහු වතාවක් මා සමඟ කීය. එහෙත් ඔහු පවසන්නේ කුමක් ද යන්න මා ක්‍රියාත්මකවම වටහා ගත්තේ ඔහු විසින් ලියන ලද, “බක්මහ අකුණු” නමැති නාටකය නැරැඹීමෙන් පසුවය.ප්‍රංශ ජාතික නාට්‍ය කරුවකු වූ බිමාෂෝගේ ‘ද බාබර් ඔෆ් සැවිල්’ The Baber of Savil නමැති නාටකය පාදක කොටගෙන ඔහු මේ නාටකය පෙළ සකස් කරමින් සිටිනු මම දිටිමි. ඔහුත් හා සම්බන්ධ ඇතැම් දේ මා සමඟ ද කතා කරන්නට පටන්ගත්තේ පුදුමාකාර ආහ්ලාදයකිනි. ඔහු වතාවක් මෙසේ කීය.“නළු නිළියෝ රඟපාන්න එකතු කැරගෙන රංග භූමියක එකට කියන්නේ ‘රිවොල්වින්ග් ස්ටේජ්’ (Revolving Stage) කියල. තිරය ඇරීම වැහීම උවමනා කරන්නේ නෑ. රංග භූමි පාලකයාගේ (Stage manager) කාර්යය වෙන්නේ වේදිකාව උඩ ඉඳගෙන වේදිකාව කරකවන එකයි” මෙසේ කියන දයානන්ද හිනාවෙන්නට පටන්ගන්නේ මා හමුවේ රංග භූමි දර්ශන මවා පාමිනි.කෙසේ හෝ කාලය කැපකොට ඔහු කැරකෙන වේදිකාවක් සැලසුම් කළේ මගේ ද ඥාතිවරයකු වන රංග භූමි අලංකරණයේ හා ආලෝක කරණයේ ගජ සමතකු වූ දෙහිවල පදිංචිව සිටි මහින්ද ඩයස් සමඟ එක්වීමෙනි. මගේ ද එක් නාට්‍යයකට මහින්දගේ සහාය මම ලබා ගත් හෙයින් මට මහින්ද මඟින්, දයානන්ද පවසන්නේ කුමක් ද යන්න මැනැවින් වටහා ගත හැකි විය. මහින්ද බෙහෙවින් පොතපත කියවා තම රංග භූමි කාර්යය පිළිබඳ පිරිපුන් දැනුමක් ලබා සිටි කෙනෙකි. මේ සියල්ල මැනැවින් හඳුනාගත් මහින්ද ඩයස් හා සමඟින් එක්වූ දයානන්ද තම රංග භූමි සැලැස්ම ක්‍රියාත්මක කළේ සුරංගනා කතාවක් අප හමුවේ තබන්නා සේය. අප හඳුනන හැම කෙනකුටම දයානන්දයන්ගේ දස්කම් දැකගත හැකි විය.එතැනින් නොනැවතුණු දයානන්ද කාලයත් ශ්‍රමයත් වැයකොට ‘බක්මහ අකුණු’ ගුවන් විදුලි නාටකයක් වශයෙනුත් සකස් කළේය. නාට්‍ය කරුවන්ගේ ප්‍රයෝජනය තකා පසුකල කළ එම කෘතිය මුද්‍රණ පිටපතක් ලෙස ද එළිදැක්වීමට සැලැස්වූවේය. එයිනිදු නොනැවතුණු දයානන්දගේ තම නාට්‍ය කෘතිය චිත්‍රපටයක් වශයෙන් ද නිෂ්පාදනය කළේය. මේ හැම දේටම ඔහු කාලය සොයා ගත්තේය.රංග භූමිය මත ඔහු තවත් අත්හදා බැලීමක් කළේය. එනම් “වාර්තා රංගය” නමින් රංග විශේෂයක් පිළිබඳ හඳුන්වා දීමකි. මෙය ඔහු හඳුනාගෙන තිබුණෙ “documentary Theater” යනුවෙන් පැවැති රංග සංකල්පයකට අනුකූලවය.මෙහිලා දයනන්දයන්ගේ ප්‍රථම ප්‍රයත්නය වූයේ මාතර යුගයේ කිවිඳියක වූ “ගජමන් නෝනා” පිළිබඳ අපදානාත්මක රංග නිමැවුමක් සැලසුම් කිරීමය. මට මතක හැටියට ඔහු හැකි තාක් දුරට ‘ගජමන් නෝනා’ ගේ කාව්‍යකරණය පිළිබඳවත් ඇයගේ ජීවිතය පිළිබඳවත් කෙනකුට සොයා ගත හැකි හැම දෙයක්ම ගවේෂණය කළේය. දන්නා හැම කෙනකුන් හා සමඟම කතාබහේ නියැළි සිටිනු දැකගත හැකි විය. එක් වතාවක් ගුවන් විදුලි කාර්යාලයේදීම මා දුටුවේ දයානන්ද හා මුල්ලපිටියේ කේ. එච්. ද සිල්වා විජයසිරිවර්ධන මුහන්දිරම් මහතා සමඟ කතාබහ කරමින් සිටිමය. මුල්ලපිටියේ මුහන්දිරම් තුමා අපගේ ප්‍රියතම සන්නිවේදකයකු බවට පත් වූවෙකි. මුහන්දිරම් තුමා අපට සිටි යහපත් උගත් සම්පත් දායක වූ බැවින් ඔහු ගැන ද මගේ මතක සටහන් බිඳක් හා සටහන් කිරීම මැනැවැයි මට සිතේ.මම, වතාවක් මුහන්දිරම් තුමාට සිංහල අවුරුදු වැඩ සටහනකට සහභාගි වන මෙන් ඉල්ලා සිටියෙමි. මගේ අරමුණ වූයේ සුහද සංවාදශීලි සාකච්ඡා වැඩ සටහනක් සැලසුම් කිරීමය. එහිලා බක්මස යන්නෙහි අරුත කුමක් ද? සිංහල හා හින්දු සිරිත් සමුදායක් එම උලෙළ හා සම්බන්ධ වී ඇත්තේ කෙසේ ද? කොහා නමින් හැඳින්වෙන කුරුල්ලා බක්මහේදි විශේෂ වන්නේ කන්ද? යනාදි ප්‍රශ්න රැසක එම වැඩ සටහනට අන්තර්ගත කළෙමි. මුහන්දිරම් තුමා පුදුමාකාර සූදානමකින් සහභාගි වී සිටින මුහුණ මට පෙනිණ.“කොහා නමින් හඳුන්වන කුරුල්ලෙක් අවුරුදු සමයේදි ‘කොහෝ කොහෝ” යනුවෙන් නාද කරන බවක් අපට ඇහෙනවා. එහි කිසියම් විශේෂ බවක් තිබෙනවා ද? යන්න මගේ ප්‍රශ්නය විය. ඊට ප්‍රතිචාර වශයෙන් මුහන්දිරම් කේ. එච්. ද සිල්වා විජයසිරිවර්ධන කීවේ කුමක් ද යන්න මට මතකය.“ඇයි දන්නෙ නැද්ද? ඉංග්‍රිසියෙන් ඒකට කියන්නේ ‘මේටින් ටියුන්’ (Mating tune) කියලනේ.”“ටිකක් පැහැදිලි කරන්න පුළුවන්.”“හුඟාක් ප්‍රායෝගික දේවල් න්‍යායාත්මකව පැහැදිලි කිරීමනම් අමාරුයි, ඒත් ඔය ‘මේටින්ග්’ කියන්නේ ‘සම්බෝග සුවය’ කියන එකය. ඔතන වෙන්නේ දෙදෙනා කුරුල්ලා - ඒ කියන්නේ පිරිමි කුරුල්ලා හඬ දාලා තමන්ගේ ළෙන්ගතු කිරිල්ලිය අමතනවා කියන එකක්, සිද්ධ වෙන්නේ.”ඉන් නොනැවති ඉතා දිගු විවරණයක් කරමින් සංස්කෘත ශ්ලෝක කීපයකුත් මධුර ස්වරයෙන් ගායනා කළේය. මට හැඟී ගියේ ඔහු බොහෝ ඇසුපිරූ තැන් ඇති කෙනකුත් බවය. මට මතක හැටියට ඒ වැඩ සටහන ප්‍රචාරය කිරීමෙන් පසුව ඔහු ඉතාමත්ම ජනප්‍රිය පුද්ගලයෙක් බවට පත්විය. හැම කෙනෙකුටම පාහේ ඔහු ගෙන්වා ගැනීමටත් ඔහු ලවා යම් යම් සැඟවුණු කාරණා දැන ගැනීමටත් අවශ්‍ය විය. ඔහු හඳුනා ගැනීමෙන් මට අත්වූ එක් සෙතක් මෙහිලා සඳහන් කරනු වටී. එනම් ඔහු විසින් ලියන ලද දුර්ලභ ගණයේ පොත් කීපයක්ම කියවීමට ලැබීමය. ඒවානම් ‘තොරණ කවි’, ‘සිංහල සැරසිලි’ සහ ‘ගීත ගෝවින්දය’ ය. මේ අතරතුර ඔහු සමන්පොත් ප්‍රකාශන සමාගමට සිංහල ජනකතා මාලාවක්ම ලියුවේය.මහාචාර්ය සුනන්ද මහේන්ද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=cr1410196</link>
    <topic>සාහිත්‍ය ප්‍රශ්න පත්තරය</topic>
    <author/>
    <content>සාහිත්‍ය ප්‍රශ්න පත්තරයපොත් කියැවීමේ පුරුද්ද විමසන මෙම ප්‍රශ්න මාලාව ඇරැඹෙන්නේ, පාඨක ඔබටත් ගත හැකි යමක් එහි ඇති බැවිනි.කීර්ති වැලිසරගේඔබේ ප්‍රියතම ප්‍රබන්ධ කෘතිය...ගණනාවක් තිබෙනවා. ඒ අතරින් ආනන්ද මූර්තිගේ ‘සංස්කාර’ සුවිශේෂයි. මනුෂ්‍ය ජීවිතය ඉතාමත් ගැඹුරින් විවරණය වන කෘතියක් මෙය.ඒ සමානම ප්‍රියතාවක් දක්වන තවත් විදෙස් කෘතියක් තිබෙනවා. ඒ තමයි, ඉසබෙලා අයියන්දේ ගේ ‘House of the spirits’ නවකතාව. එය, ප්‍රබල ආඛ්‍යානයත් සහිත නවකතාවක්. පුළුල් පරාසයක ජීවිත විවරණයත් සමාජ දේශපාලනමය සහ මායාව සමඟ මුසු කළ අපූර්වත්වයත්, මේ පොතෙහි විශේෂත්වයයි.ප්‍රබන්ධ නොවන කෘතිය...ක්‍රිෂ්ණ මූර්තිගේ ‘නිහඬ සිත'. මනුෂ්‍ය නිදහස, මනුෂ්‍යයා‍ෙග් විවෘත භාවය සහ ඔහු මුහුණ දෙන අගතීන්, ඒවායින් විනිර්මුක්තව ජීවිතය ගෙන යාම පිළිබඳ ඉසිවර දැක්මක් මේ පොතෙන් ඉතා සියුම්ව ඉස්මතු කෙරෙනවා.මේ දිනවල ඔබ කියවන්නේ...පහුගිය නොබෙල් සම්මාන ලාභිනිය වන ඇලිස් මුන්රෝ ගේ ‘Vintage Munro’ කෙටි කතා සංග්‍රහය.කෙනකුට කියවන්න යැයි ඔබ නිර්දේශ කරන කෘතීන් තුනක්...‘මහත්මා ගාන්ධි’ - ගාන්ධි තුමාගේ ස්වයං ලිඛිත චරිතාපදානය වන මේ කෘතියෙන් ජීවිතයට ගත හැකි දේ බොහෝයි. එනමින් ම සිංහල පරිවර්තනයත් තිබෙන නිසා ඕනෑම කෙනකුට මෙය කියැවීමට හැකියි.නිරුවත් වානරයා’ ඩෙස්මන් මොරිස්ගේ ‘The Naked epe’ මුල් කෘතියත්, පරිවර්තනයත් දෙකම ඇති නිසා ඕනෑම කෙනෙක් එය සොයා කියවනවා නම් හොඳයි.‘Turning in’ ඕසෝ රාජ් නිෂ්ගේ මේ පොතත් ජීවිතයේ එක් වරක් හෝ කියැවිය යුතු පොතක්.පොතක ඔබ වඩා වැදගත්කොට සලකන්නේ රචනා ශෛලියද... අන්තර්ගතයද නැතිනම් අවසානයද...අන්තර්ගතය වගේම එහි ආකෘතියත් රචනා ශෛලියත් වැදගත්කොට සලකනවා. ඇතැම් පොතක අන්තර්ගතය නිසා අපූර්ව වන අතර ආකෘතිය නිසාම මතුවන අවස්ථා ද තිබෙනවා. නමුත් මා අගය කරන්නේ, මේ දෙකෙහිම සුසංයෝගයයි.ඔබ ළමා කාලයේ කියැවූ හොඳම පොත...එහෙම පොත් දෙකක් තිබෙනවා. රොබින්සන් කෲසෝ සහ අඹ යාළුවෝ. මාලබේ රාහුල මහා විදුහලේ 7 පන්තියේදී කියැවූ මේ පොත් දෙක, අදත් මා වරින් වර කියවනවා.ඔබ කියැවීමට කැමැති විශේෂ වර්ගයක පොත් තිබෙනවාද...ආගමික සාහිත්‍යය කියවන්න මා ඉතාමත් කැමැතියි. බයිබලය, ජාතක පොත වගේ ම කුරානය තුළත් ඉතාම රසවත් ආගමික සාහිත්‍යයක් තිබෙනවා. ඒ නිසා මේ පොත් මා නැවත නැවත කියවනවා.මෙතෙක් කියැවූ පොත්වලින් ඔබේ ජීවිතයට ලැබුණු දේ...සතුටින් සැහැල්ලුවෙන් ජීවත් වීමට ලැබීම.ඔබට අනුව පොතකින් තැනුණු හොඳම චිත්‍රපටය...‘පාතර්පංචලී’ ත් ‘නිධානය’ ත් පොතකින් බිහි වූ එවැනි උසස් නිර්මාණ දෙකක්.ඔබ ඉහළින් ම අගයන කතුවරයා...ඇන්ටන් චෙකෝෆ් සහ මාර්ටින් වික්‍රමසිංහ. කෙටිකතාව හරහා ඇන්ටන් චෙකෝෆ් මා තුළ ඇති කළ විස්මය සහ ප්‍රසාදය නිසා, මා ඉහළින් ම අගයන විදෙස් කතුවරයා ඔහුයි.ලාංකේය ලේඛකයන් අතර විශිෂ්ට ප්‍රාඥයකු ලෙස කැපී පෙනෙන්නේ මාර්ටින් වික්‍රමසිංහයන් පමණයි. නිර්මාණ සාහිත්‍යකරුවෙක් වගේ ම චින්තකයෙක් වශයෙනුත් ඔහු ඉතාමත් වැදගත්. වික්‍රමසිංහයන් මා ඉහළින්ම අගයන ලේඛකයා වන්නේ මේ හේතුන් නිසා.ඔබේ ප්‍රියතම සම්භාව්‍ය කෘතිය...මා ආනන්දයට පත් කළ, ප්‍රඥාව ලබා දුන් සම්භාව්‍ය කෘතීන් ගණනාවක් තිබෙනවා. ඒ අතරින් එකක් කීම උගහටයි. ඒ නිසා ඒ ප්‍රශ්නය මා අත්හරිනවා.ඔ‍බේ ප්‍රියතම පරිවර්තන කෘතිය...අර්වින් ස්ටෝන් ගේ ‘Lust for life’ කෘතියෙන් සුබා රණවීර පරිවර්තනය කළ ‘නිර්මාණයේ මහා ශෝකය'.නිර්මාණකරුවකුගේ අප්‍රමාණ කැපවීමත් නිර්මාණාවේශයත් තමන්ගේ නිර්මාණය වෙනුවෙන් ජීවිතය කැප කිරීමත් කියන කාරණා මෙන් ම නිර්මාණයක ඇතුළාන්තයෙන් සෞන්දර්යය මතු වන ආකාරයත් පිළිබඳ මහා ශෝකාන්තයක් ඉස්මතු වන කෘතියක් එය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=cr1410197</link>
    <topic>දොස් නිදොස්</topic>
    <author>ඩී. එ‍ෆ්. කාරියකරවන</author>
    <content>දොස් නිදොස්ශුද්ධවන්ත හා භාග්‍යවන්තශ්‍රී ලංකා ජනාධිපතිතුමා වතිකාන නගරයට ගියේ සංචාරයක් සඳහා මෙරටට සැපත් වන ලෙස පාප් වහන්සේට ආරාධනය කිරීමට ය.පාප් වහන්සේ මෙ රටට සපැමිණි කල්හි සිදුවන සුවිශේෂ දෙයක් වන්නේ ඉන්දියාවේ හා ලංකාවේ අපෝස්තුළුවරයා වශයෙන් හැඳින්වෙන ජුසේ වාස් තුමා භාග්‍යවන්ත භාවයෙන් ශුද්ධවන්ත තත්ත්වයට උසස් කරනු ලැබීම යි.කතෝලික බැතිමතුන් අදහන අන්දමට අද දිව්‍ය ලෝකයෙහි දෙවියන් ළඟට ඉන්නේ ශුද්ධවන්තයෝ ය. ඒ ශුද්ධ වන්තයෝ ජුසේ, අන්තෝනි, සෙබස්තියන් යන ආදි පිරිමි නම්වලින් ද ආනා, රීටා, තෙරේසා යන ආදි කාන්තා නාමවලින් ද මහ රාශියක් වෙති.Saint නමින් ශුද්ධවන්ත භාවයට කලින් ඉන්නේ blessed නම් වූ භාග්‍යවන්ත තත්ත්වයේ ය. අද භාග්‍යවන්ත තත්ත්වයේ ඉන්නා ජුසේ (ජෝෂප්) වාස් තුමා ශුද්ධවන්ත තත්ත්වයට පත් වන බව පාප් වහන්සේ විසින් ප්‍රකාශයට පත් කරනු ලබන්නේ ශ්‍රී ලංකාවට පැමිණීමෙන් පසුව ය.මේ වූකලි කතෝලික සභාවේ අති විශිෂ්ට උත්සවාවස්ථාවක් වන්නේ ය.ඉන්දියාවේ ගෝවා ප්‍රාන්තයේ බෙතාලින් නම් වූ පෘතුගීසි යටත් විජිතයෙහි ඉපිද කතෝලික පූජකයකු වූ ජුසේ වාස් තුමා පසු කලෙක ලංකාවට පැමිණ සිංහල උගෙන ආගමික පොත් පත් ලියා ඇති උත්තමයෙකි.එතුමාට උඩරට දේවස්ථානයක් හදා ගැනීමට මහනුවර සිංහල රජුගෙන් අවසර ද ලැබී ඇත. තව කාලයක් පදිංචිව ඇත්තේ වෙන්නප්පුව ප්‍රදේශයේ ය. ඒ කාලයේ ජුසේ වාස් තුමා සිංහල පොත් රැසක්ම ලියා ඇත.ජුසේ වාස් තුමා උපන්නේ ඉන්දියාවේ ගෝව ප්‍රාන්තයේ බෙනාලින් නගරයේ සෙන්තෙරු නම් වූ ගමේ ය. එය පෘතුගීසි බලකොටුවකි. එතුමාගේ පියා ගේ නම ක්‍රිස්ටෝපර් ජුසේ ය. මව මරියා මිරැන්ඩා ය. ජුසේ වාස් තුමා අපෝස්තලික සේවයේ යෙදී ලංකාවට පැමිණියේ 1687 දී ය.ජාං බේරා ගැනීමයමකින් යමක් අමාරුවෙන් බේරා ගැනීම ජාං බේරා ගැනීම නම් වේ. මෙය ආරම්භ වූයේ කාඩ් ක්‍රීඩාවෙනි.ගිය සතියේ පත්තරයක යාම බේරා ගැනීම යනුවෙන් සඳහන් වී තිබුණි. එය වැරැදිය. එතන යාම යනු ජාමයයි. රාත්‍රී කාලය පෙරයම, මැදියම සහ අලුයම යනුවෙන් යාම තුනකට බෙදේ.අබුද්දස්ස කාලේඅබුද්දස්ස කාලේ යනු බුදුවරයකු නැති කාලය. අරුම පුදුම දේ සිදුවන කාලය හැඳින්වෙන්නේ බුදුවරයකු නැති කාලය යනුවෙනි.අබුද්දස්ස කාලෙට ලබුත් තිත්ත වේයැයි කතාවක් තිබේ. සාමාන්‍යයෙන් ලබු තිත්ත දෙයක් නො වේ.“අබුද්දස්ස කාලේ ලබුත් තිත්තයි රාලේ” යන්න අද අපේ ජන කතාවක් වී තිබේ.‘අරන්’‘හෝටලෙන් කාමර 30 ක් අරන්’ යන්න පසුගිය සතියේ මුල් පිටුවෙක මුල් පුවතින් පේළියකි.මෙහි ‘අරන්’ යන්න ග්‍රාම්‍යයයි. මුල් පිටුවෙක මුල් පුවතට නො ගැළපේ. ‘අරන්’ යන්න වෙනුවට ‘ගෙන’ යන්න ඉතා පහසුවෙන් යෙදිය හැකිව තිබිණි.සිරස කැපීමඒ පත්‍රයේ ම තවත් මහ සිරසක මුල් පේළිය මෙසේ යි:එක් දරු මවකට මරු කැඳවූ රියදෙවැනි පේළිය:‘අනතුරෙන් ජඹුරැලිය උණුසුම් වෙයි’මෙහි මුල් පේළියේ ‘රිය’ යන්න නොවී නම් වඩා හොඳ ය.උප සිරසෙන් රිය ගැටුමක් ගැන කියැවෙන හෙයින් ඉහළ පේළියේ අගට ‘රිය’ යන්න ඇවැසි නොවේ. ඒ ‘රිය’ නිසා සිරස කැඩේ.සූක්ෂ්ම1. සියුම්, ගොරෝසු නොවන දළ නො වන, ඉතා කුඩා, ගැඹුරු කරුණු තේරෙන2. සංගීතයෙහි එන පංච විධ නාද අතුරෙන් එකක්.අනුක්තසඳහන් නො වන, නො කියැවෙන(අනුක්ත කර්තෘ : සඳහන් නොවන කර්තෘ)සම්භවආරම්භ වන, ලැබෙන, පැමිණි, ගිය, ඉපදීම, හැසිරීම, හට ගැනීම, ආරම්භය.ඉන්දීය ලේ සබඳකමක් ඇති සිංහලයන් ඉන්දීය සම්භවය ඇත්තවුන් වශයෙන් හැඳින්වීම සිරිතෙකි.අනෙක් ජාතීන් පිළිබඳ තත්ත්වය ද මෙසේ ය.ඉංගිරිසියෙන්Bus - බස් ලොරි - :Lorry වෑන් - Van රික්ෂෝ - Rickshaw කෝච්චි - Train සිගරැට් - Cigarette ලයිටරය - Lighter චිමිනිය - Chimney සිමෙන්ති - Cement පියානෝව - Piano සෙන්ට් - Scent ඕඩිකොලෝන් - Audecolone පෙන්ඩනය - Pendent බස්තම - Batton බොත්තම - Button බෝම්බය - Bomb ගවුම - Gawn ටයිපටිය - Tie කෝට් - Coat නොතීසි - Notice වරෙන්තු - Warrant ටයරය - Tyre ටියුබය - Tube රිම් එක - Rim ස්විච් එක - Switch බැටරිය - Batteryඩී. එ‍ෆ්. කාරියකරවනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=cr1410198</link>
    <topic>කව් සිළුමිණ</topic>
    <author/>
    <content>කව් සිළුමිණ සංස්කරණය - රත්න ශ්‍රී විජේසිංහසට­හන : වෙසක් කූඩු­වක් සහ ඒ වටා ඇති පැට­වුන් උප­යෝගී කර­ග­නි­මින් මානව ඛේද­වා­ච­ක­යක් නිරූ­ප­ණය කරන මේ කව, තථ්‍ය ලෝකය ගැන කිසි­වක් නොකීම විශේ­ෂ­යකි. නඳුන් යසිත ගේ මේ සංකේ­තීය රූප­ණය සමා­ඝෝ­ත්ත්‍යා­ලං­කා­රය කදි­මට භාවි­ත­යට ගත් අව­ස්ථා­වකි. අව­සන් දෙප­දය මාතෘ­ත්වය කුළු ගන්වනු මතු නොව, හෘද­ය­ග්‍රා­හීව අප අම­ත­න්නට ද සමත් වේ.පාට පාටින් ඇඳුම් ඇඳ­ගෙන කැර­කිලා සති­යක් වෙලේ පැටව් එක්ක ම ගිනි තියා­ගෙන වෙසක් කූඩුව මිය ගියේ.... ගමේ ඔක්කොම ඇවිත් හුළ­ඟට දොසක් කීවත් තුන්යමේ කවුරු කවු­රුත් දන්නවා ඇය මිය ගියේ ඇගෙ හිතු­මතේ... “පැටවු ටික­වත් ඉතිරි වුණි නම් පොසොන් දව­සට හන්දියේ අලුත් කූඩුව වටේ එල්ලා කර­කන්ට තිබුණා ගමේ...” “ඒත් අම්මා නැතිව උන් ටික රඟා­විද සතු­ටින් කෙ‍සේ...’නඳුන් යසිත දස­නා­යක  වන­ස්පති තුරු පවා ඇද හෙළයි සැඩ සුළඟ ගිරි හිසක් වුව නසයි කාලයේ හෙණ පහර හමා ආ සුමුදු වා අන­න්තයෙ ලැගු­ම්ගෙන දුබල හද නගන හඬ වේදනා දෙයි නිබඳ මතක රැලි මැකි මැකී අඳුරු කුටි මතු කරයි මනස් පොත පිටු වැහෙයි නිමා­වක නිමිති දෙයි නිමා­කොට සියලු කිස ලෝක­යට නමා හිස බැඳුණු වර­පට ලෙහා සමු­ගන්න කාල­යයිජෝ. නව­රත්න  ඔබ එතත් මා ළඟට මා නොඑමි ඔබ ළඟට එවන් දසු­නක් රැගෙන උපන්නේ මා ලොවට හිතක් පපු­වක් නොමැති මම ඔබේ “තුත්ති­රිය” කළ ගුණය සල­කන්න මට ද හැකි කමක් ඇත මා උපන් හැටි එසේ නොදන්නා මිනි­සුනේ මොන රෙද්ද වුණත් මම හොඳ හිතින් ඇලෙ­නවාමු.රා. සම­ර­සේ­කර  නුඹ එන­තුරු කල්මැ­රුවා මත­කයි මම කම්මලේ සුවඳ දෙමින් නුඹ ආවේ විල­සින් රතු දුම්මලේ කර අඹන්න බිම දාගෙන කළු වස්සා තොංගලේ විටක කන්ඩ ඉල්ලපු හැටි මත­කද රට දුංකලේ රුක් අත්තන ගස් හෙවණේ ඉඳ­ගෙන ලොයි බංකුවේ සුන්දර රන් ටිකිරි සිනා නැත කවු­රුත් හැංගුවේ කයිය දාට නියර කොණේ බෙදන ඇඹුල පංගුවේ රස හින්දයි හැන්දැ­කොරේ හොරෙන්ම ගෙට රිංගුවේ දොන්ත බබ­ක්කගෙ තුට්ටු රබා­නට වෙට්ටුව දානා සන්දියේ ගහනා තර­මට බොල් හඬ මිස නැත රත්කර ගන්නට නිච්චියේ තුන් අණ්ඩෙන් මං පැන­ගෙන ආවේ වෙච්ච වැරැ­ද්දට නංගියේ ගාගෙන යන­කොට තෙල්ටික සරු­වට ගියපු අතක් නැත නොන්ඩියේහි.මු. ආරි­ය­වංශ  සඳ එක රැය­කදී හිරු මෙන් රත් වී සඳ­රැස් ඇවිළී හද­වත හළු වී සොඳුර මේ ලෙසින් නුඹ පායද්දී අඳුර යහ­ප­තැයි නික­මට සිතුනීනය­න­සේන වන්නි­නා­යක  සර­සවි ගිරි­කුළු මුදු­නට ඇදිලා මෝදු­වෙච්චි මුදු මල් කැ­කුළේ පැළේ මුලට මල් පොහොර තන­නවා අම්මා තුත්ඉරි පන් අ­කුලේ වියැකී යන ලේ නහර පුරා ගැලු­වත් දරු සෙනෙ­හේ­ එක සේ නුඹෙ කුස­ගිනි දැන කඳු­ළට මිස, නැහැ කිරට හැරෙන්නේ පුත! පෙරසේ ශිල්ප වැටක න‍ුඹෙ පා සිර කර ගෙන වද දෙන­වද සර­ස­වි­ අම්මා? පෙර මඟ බල­මින් සැඟවූ මස'වුළු පුතේ අදත් ගහ මුල­ දැම්මා මලක් වෙලා දොර­කඩ පිපෙනා දා කොතෙක් සුවඳ පැති­රු­ණ­ත් රටේ පුතේ, මැකෙ­න්නට හරිනු එපා නුඹෙ අම්මා පෙවු කිරි සුව­ඳ­ කටේඩල්සි අයි. විජ­ය­ලක්ෂ්මී මෙන්ඩිස්  බස විය­ර­ණය ගණ සඳ ලක­ර­ එ­ළි­වැට රස පද වහර මුසු­කොට හැඩ­ට­ කැ­ටි­කොට ඔසවා කවිය පණදී කොළ­ඹ­ යු­ග­යට වෙස­රද කමින් මුල්තැන ලැබු­ව­ මු­ළු­රට රණ­විරු කිවි සඳාණෝ රුහු­ණු­ ස­ක්විති ගෙන­දුන් වෙදුන් මහ සැත්ක­ම­ක­ ඉ­ක්බිති සැන­සුම් සුව නොලැබ ලෙඩ ඇ‍ඳෙහි­ දු­ක්වෙති සෙනෙ­හස බැඳුණු ඇත්තෝ අව­ට­ රො­ක්වෙති යොද­මින් වියත් වහ­රට රස­බ­ස­ මු­සුව නිතැ­තින් ඔප­ක­රණ සිරි­ඟ­ර­ය­ට­ අ­සුව මන බැඳ තිබු කවි­යෙන් හඬ­වා­ ර­සුව ගෙන දුනි මිහිරි ‍දඹදෙනි යුග­ය­ට­ ප­සුව වැට­හෙණ නුවණ රස සංක­ල­න­යෙ­හි­ පින කට වහ­රෙ­හිද කවි සම­යෙහි නිය­ම­ තැන බැට දෙන ස‍ඳෙහි පිළි­මල් පිළ මැද­ට­ පැන කැටි­කළ මිහිර ගැන විව­රණ මොට­ද­ වෙන නෙක්මත් විරිත් නළු රස පද වහ­ර­ මැද එක්කළ අමා­රස හැම­විට පෙර­ට­ ඇද වික්මැති කිවි නිසා පැති­රුව කෙස­ර­ නද හක්මන කිවි­ස­ඳුන් සම­රමි දෙප­ය­ වැඳකලහේ කුමා­ර­දාස ලිය­නගේ  ගලා­යන ගඟ දියෙහි පහ­ළට ඇදෙ­න්නට වෙහෙ­සක් දරා තොටිය! කුම­කට ඔරුව පදි­නෙද හබල ඔබ දෑතෙහි දරා වෙහෙස නොව­නුය තොටිය! ඔත­රම් ගතට, දෑතට වෙර දිදී ගලා­යන දිය දහර ඔරු­වද රැගෙන යයි පහ­ළට ඇදී එහෙත් ගඟ මැද තිබිය හැකි ගල් පරද බාදක මග හ‍ැරෙ­න්නට දත යුතුය ඔබ හබල් පත ගෙන ඔරුව නිසි­මග යොමු කර­න්නට තොටිය! එහෙ­යින් සිතෙහි සන්සුන් සමා­දිය රැක­ගන මනාසේ යා යුතුය යන ගමන නිසි ලෙස අතර මග නොව­නට විනාසේකුමා­ර­ක­ට්ටුවේ කේ.ඩී. ආරි­ය­දාස  ඔය ගැහැ­නි­ගෙන් අප­හට කිසි වැඩ­ක් නැත කීමට ගමේ කෙනෙ­කුට යමි ඉඩ­ක් නැත ගොම රිටි පොළවෙ නිදි­යපු රෙදි කඩ­ක් මත පෑගෙන මිනි­සු­නට හෙලුවා අඩ­ක් නෙත ආදා සිටම මගෙ යුතු­කම් ඉටු­ කෙ­රුවා තිබු සමි­ති­යක් ඇත්නම් නිල­ත­ල­ දැ­රුවා කොස් දෙල් කෙහෙ­ල්මුව මාළුවෙ රස­ ඉ­රුවා නැති බැරි උන් සමඟ දිවි­යට මුල­ පි­රුවා ඉල්ලූ උද­ව්වක් ඇත්නම් නොක­ර ­බැරි ඉටු­කර දුනිමි හැම­ටම ඒ කොහො­ම­ හරි සුම­ගට යව­න්නට දරු­වන් දුනි­මි ­දිරි ම‍ෙග අව­සන් ගමන යා හැක සතු­ට ­පිරිහිරි­කු­ළුවේ ටියුලා ආරි­ය­වතිකඳු බුන් පිළි­ම­යක පා සඟ­ල­ක් බ­කල දක්නට ලැබේ මරු කත­රක් මැද­ නි­සල කඩ­තොලු මුහු­ණු­තද ඔහු සතු වුණු ­වි­රල වැහැරී ඇති මහිම! වැලි අත­රෙ­හි­ ව­තළ ඔහුගේ හැඟුම් කෙත­රම් මන­හ­ර­ව ­එදා දැන සිටියේ ඒ සිපි සිය කුස­ල ­විදා පැව­සෙනු කිම ද මෙම­ගින් ගොළු බසි­නි­ සදා එය හැම­හ­ටම වැට­හෙනු ඇත නමු­දු­ කොදා “මගෙ විකු­ම­නට ජන­යිනි නවුම්! ඔබෙ හිස ඔසි­ම­න්දි­යස් මම් වෙම්! හිරු­ද­ ක­ළ­මුස බැලු - බැලු අතේ බොල් වැලි ගහ­ණ ­බිම මිස යොමු වනු නොමැත කිසි­වක් හැම­ගෙ­ ඇස් දෙස!(පර්සි බිෂී ෂෙලීගේ - ඔසි­ම­න්දි­යස් (OZYMANDIAS)පරි­ව­ර්ත­නය - මාදම්පේ අසෝක ද සිල්වා.පර්සි බිෂී ෂෙලී - පර්සි බිෂී ෂෙලී‍ෙග් අද­හස වූයේ රස­වත් පද්‍ය නම් ශෝක රසය වහ­නය වන කාව්‍ය­යන්ය යන්නයි. තාරු­ණ්‍ය­යේ­දීම, ජීවි­තය පරවී ගිය ද හෙතෙමේ කිවි ශ්‍රේෂ්ට­යකු හැටි­යට සම්මා­න­නීය වේ.බදු­ල්ලෙන් දිය­ණි­යක් ඇවි­දින් කවු­ළු­වෙන් එබි­කම් කරයි එය කාලයා සමඟ ඇවි­දින සැබෑ නොවනා සිහි­න­යයි ඇගෙ කැදැ­ල්ලට සෙනෙ­හ­සක් ගෙන සීයෙ­කුත් ආ බව කියයි මෙහෙම පව­සන විට ප්‍රදීපා සෙමෙන් කව්සිත අවදි වෙයි ඇත්ත වෙන්නැති දුව කියන එක බදු­ල්ලට නම් සීත­ලයි මේ පැත්ත තද උණු­සු­මයි දුවේ ඩිංගක් නිහඬ වෙන්නැයි කෙඳිරි ගා සීයා කියයි ඒත් එය නො අසනා තර­මට ප්‍රදීපා දුව හරි දඟයිජ‍‍යසේ­කර ‍මල­වි­ආ­රච්චි කර්තෘ - ගුණ­දාස අම­ර­සේ­කර ප්‍රකා­ශ­න­ය - විසි­දුනු ප්‍රකා­ශ­න­යකිශ්‍රී ලංකාවේ ජීව­මාන ජ්‍යෙෂ්ඨ­තම කවියා ලෙස සැල­කෙන ගුණ­දාස අම‍ර­සේ­කර ගේ නව­තම කාව්‍යය ‘මතක වත’ ය. එය ආඛ්‍යාන කාව්‍ය­යකි. මෙතෙක් සිය ආඛ්‍යාන කාව්‍ය මඟින් පුරා­ණෝක්ති මූලාශ්‍ර කොට­ගත් පුවත් කවි­යට නැඟූ අම­ර­සේ­කර කවියා, නූතන පුව­තක් ‘මත­ක­වත’ වස්තු කොට­ගනී. සිය නැග­ණි­යගේ අභා­වය ඔහුගේ කාව්‍ය නිමිත්ත වෙයි. ‘මතක වත’ පිළි­බ­ඳව පරි­ශිෂ්ට සට­හ­නක් තබන මහා­චාර්ය විමල් දිසා­නා­යක මෙසේ කියයි.‘මේ පද්‍ය නිර්මා­ණ­යට මුල් වී ඇත්තේ කවියා ගේ නැග­ණි­යගේ මර­ණය පිළි­බඳ පුව­තයි. ඇයගේ ජීවි­තය කෙරෙහි කවියා ආලෝක ධාරා­වක් විහි­දු­වන අතර, තමාගේ අතීත ජීවි­තය කෙරෙහි ද ආලෝක ධාරා­වක් විහි­දු­වයි. වෙනත් වච­න­ව­ලින් පව­ස­තොත් අන්‍යා­වේ­ක්ෂ­ණය තර­මට ම ආත්මා­න්වේ­ක්ෂ­ණ­යට ‘මතක වතෙහි’ වැද­ගත් තැනක් හිමිව ඇත.විසල් බිත්ති වට කළ සාල­ය­ක­ මැද අඳුරු ලෙනක් විය ගුරු නිව­ස ­ය­නු­වෙන අප පස් දෙනා ගුළි වී සිටිය ඒ තැන ඔබට තව ම මත­කද නැග­ණි­ය ­එ­ලෙනසිය නිවස සිංහබා විසූ ගුප්ත අඳුරු ලෙන­කැයි පව­ස­මිනි, කවියා සිය මතක අවදි කර­වන්නේ. කවි­යාගේ ආත්ම චෝද­නා­ත්මක කන­ස්සල්ල විසින් පුවත භාවික ගුණෙන් ආඪ්‍ය කෙරේ. විමල් දිසා­නා­ය­ක­යන් කියන පරිදි ‘මත­ක­වත’, සංකේ­තා­ත්මක යථා­ර්ථ­වාදී ආඛ්‍යාන කාව්‍ය­යකි. තථ්‍ය ලෝකය හා සංකේ­තා­ත්මක ලෝකය මැන­වි­න්එහි සහ සම්බ­න්ධි­තය. සංස්කෘ­තික අර්ථ ජන­නය විසිනි, එහි ‍ෙපාදු අත්දැ­කීම නිර්මා­ණය කරනු ලබන්නේ. කවියා වහ­රන බස ද විරිත් ද සම්ප්‍ර­දා­යෙන් ම හික්මුණු වඩාත් නිද­හස් වූ ආකෘ­ති­යකි.උදේ නැගිට බැලු­වෙමි හැර කවුළු දොර ඇද­හිය නොහැක මා නෙත ගැටි ඒ දසුන ගලා බසින හිරු රැස් වතු­රෙහි ගිලුණ සුපිපි කුසුම් ලිය ගොමු කඳු හෙල් පෙනිණඅභි­නව ගුප්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=cr1410199</link>
    <topic>පොත් පුවත්</topic>
    <author/>
    <content>පොත් පුවත්ප්‍රවීණ ලේඛක සේන තෝරදෙණිය මහතා ලියූ අලුත්ම නවකතාව ‘බණ්ඩර මැරූ උන්’ මේ මස 21 වැනිදා අඟහරුවාදා උදේ 10.00 ට කොළඹ මරදානේ, දයාවංශ ජයකොඩි සහ සමාග‍මයේ නව පොත් ප්‍රදර්ශනාගාරයේදී දොරට වඩී.දුම්බර මිටියාවත, උඩරට තේ වතුකරය, මැරේකැලේ වන අරණ මෙන් ම විවිධ රට රාජ්‍යවලට ද පාඨකයා ගෙන යන මෙම නවකතාව මගින් කතුවරයා සිංහල නවකතාවේ ආඛ්‍යාන රටාවේ නවමු වෙනසක් සිදු කොට ඇත.සේන තෝරදෙනිය මහතාගේ ‘බණ්ඩර මැරූ උන්’ නවකතාව එදින දවස පුරා විශේෂ අඩු මිලකට පාඨකයාට කොළඹ දයාවංශ ජයකොඩි සහ සමාගමයෙන් ලබාගැනීමට අවස්ථාව සලසා ඇත.කර්තෘ - පූජ්‍ය අගලකඩ සිරිසුමන හිමිමිල - රු. 275ප්‍රකාශනය - සරසවි ප්‍රකාශකයෝමහාචාර්ය පූජ්‍ය අගලකඩ සිරිසුමන හිමියන් විසින් සිළුමිණ පුවත්පතට ලියන ලද විමසුම් ධාරා සම්භාව්‍ය සාහිත්‍ය කලා විචාර ලිපි පෙළ ග්‍රන්ථයක් ලෙස ප්‍රකාශයට පත්කිරීම මේ මස 21 දින සවස 3 ට කොළඹ විශ්වවිද්‍යාලයේ සිංහල අධ්‍යයනාංශයේ ඇම්.බී. ආරියපාල ශ්‍රවණාගාරයේදී සිදු කෙරේ.මුලසුන ජ්‍යෙෂ්ඨ පුවත්පත් කලාවේදී කරුණාදාස සූරියආරච්චි මහතා විසින් හොබවන අතර දෙසුම පවත්වනු ලබන්නේ කැළණිය විශ්ව විද්‍යාලයේ සිංහල අංශයේ මහාචාර්ය දර්ශන රත්නායක විසිනි.ජ්‍යොතිෂවේදිනී කුමුදුනී වික්‍රමසේකර ගේ ‘දිව්‍යමය විදු ඇසින්’ පලාපල නම් වූ කෘතිය දොරට වැඩීම මේ මස 22 වැනිදා උදේ 8.30 ට ගම්පහ මේරිබිසෝ මාවතේ පිහිටි නගර සභා පුස්තකාල ශ්‍රවණාගාරයේදී පැවැත්වේ.මේ ග්‍රන්ථය දොරට වැඩීමේ අවස්ථාවට ග්‍රන්ථ කර්තෘවරයකු වූ ද ප්‍රකට රූපවාහිනී උපදේශකයකු වූ ද මහාචාර්ය සුමනපාල ගල්මංගොඩ හා ජ්‍යොතිෂ විභූෂණ රාජ්‍ය සම්මානලාභී ආචාර්ය පී. ඇම්. ගුණපාල යන මහත්වරු ප්‍රධාන අමුත්තෝ ලෙස සහභාගි වෙති.සෘෂි මත හා නියමයන් පිළිබඳ නිරවුල් අවබෝධයෙන් හා ප්‍රායෝගික තත්ත්වයන් මනාව ගැළපීමෙන් වඩාත් විශ්වාසදායි ජ්‍යොතිෂ සේවයක් සැලසීමට සාධක වූ පලාපල ප්‍රකාශනය පිළිබඳව මේ කෘතියේ විස්තර කෙරේ.කතුවරු - කේ.කේ.ඩබ්. තිලකසිරිසු. සෝ. හේවාපතිරණමිල - රු. 290ප්‍රකාශනය - පහන් ප්‍රකාශනමෙලොව හා පරලොව වැඩ සාදන නම් අරුත් ඇති මේ කෘතියෙන් මෙලොවදී වැඩ සාදන තෙරුවන් වැඳීම පූජාවන් වන්දනා කිරීම, මව්පියන් වැඳීම, මෛත්‍රී භාවනාව වැනි කරුණු පිළිවෙළින් දක්වා ඇත. ඊළඟ කොටසෙන් බෞද්ධයෙකු වශයෙන් නිතර පරිහරණය කළ යුතු මහාමංගල සූත්‍රය යන සූත්‍ර හා ඒවායේ අර්ථ දක්වා ඇත්තේ පුද්ගලයෙකුට දෙළොව වැඩ සාදාගත හැකි පරිදිය.ළමා කෘති දෙකක්කර්තෘ - වසන්තා රංජනී පතිරණමිල - රු. 50ගැමි ගෙදරක මුට්ටියක ජීවත්වන පුංචි ගේ කුරුලු පවුලක් පිළිබඳ සංවේදී කතාවකි. ළමා දඟකාරකම් මෙන්ම පුංචි කුරුල්ලන්ගේ ජීවිතය පිළිබඳව මිත්‍රයන් මවාපාන මෙය දරුවන්ට ආදර්ශවත් කෘතියකි.කර්තෘ - ශාන්ති කුමාරී ඊරියගමමිල - රු. 100පුංචි සඳුන් හොඳ ළමයෙක්. ඒත් දුප්පත්, තාත්තාගේ මරණින් පසුව දුප්පත් ය කියා නොසිට සඳුන් පුංචි ව්‍යාපාරයක් ඇරැඹුවා. සඳුන්ගේ උත්සාහයේ හා සාධාරණ වෙළෙඳාම පිළිබඳව කතාව මේ කෘතියෙන් පිළිබිඹු වෙයි.කර්තෘ - පුෂ්පරානී වික්‍රමරත්නමිල - රු. 200ප්‍රකාශනය - කර්තෘ ප්‍රකාශනයකි.මෙය පාලි ධම්ම පදයේ සිංහල අනුවාදයයි. සඳැස් පදයෙන් රචනා කොට ඇති මෙහි පාලි ධම්මපදයේ අර්ථය හා ගීතවත් බව නොනසා පරිවර්තනය කර ඇති බව පෙනේ. ධම්මපදයේ ලොවුතුරු සුවඳ මේ පැදිවලින් ද වහනය වීම විශේෂයකි.කර්තෘ - කේ. ඒ. එස්. වික්‍රමමිල - රු. 300ප්‍රකාශනය - කර්තෘ ප්‍රකාශනයකි.ඇමෙරිකාවේ වෙසෙන මහාචාර්යවරයකු වන කතුවරයාගේ ජීවිත සටහන් ඇතුළත් කෘතියකි. කතුවරයා ළමාවියේ සිට පාසල් ජීවිතයත් ඒ ඒ යුගයන්හි ඔහු අත්විඳි සමාජ අත්දැකීම් ද විග්‍රහයන් මෙන්ම උප දිසාපති වරයකු වශයෙන් ලද විවිධ අත්දැකීම් ද සමාජයට ඉතා ප්‍රයෝජනවත් ලෙස හැඩ ගස්වා ඇති මේ කෘතිය ආදර්ශවත් කෘතියකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>10</month>
      <day>19</day>
    </date>
    <link>http://www.silumina.lk/2014/10/19/_art.asp?fn=ay1410191</link>
    <topic>ජනාධිපතිවරණයට භික්ෂුවක් ඉදිරිපත් වීම අනුමත කරන්න බෑ</topic>
    <author>සුනිල් මිහිඳුකුල</author>
    <content>- මහචාර්ය බෙල්ලන්විල විමලරතන* ඔබ වහන්සේගේ ගිහි නම මොකක්ද?ගිල්බට් (ඕමත්තගේ ගිල්බට් පෙරේරා)*උපන්නේ1942 අප්‍රේල් 14 වැනිදා* ‍කොහෙද?මගෙ පියාගේ ගම බෙල්ලන්විල. ඒත් මම උපන්නේ මවගේ ගමේ. බණ්ඩාරගම වීදාගම. කුඩා කාලේ අපි හැදුණේ වැඩුණෙත් එහේ.* පියා කවුද?ඕමත්තගේ පෝල් පෙරේරා. රැකියාව වශයෙන් ගත්තම විදුලි බල දෙපාර්තමේන්තුවේ ප්‍රධාන ලිපිකරු. ආණ්ඩුවේ රස්සාවක් කළත් ළැදියාව තිබුණේ ගොවිතැනට. මොකද එතුමා ගොවියකුගේ පුතෙක්.*මව?පල්ලගේ දෝන බුත්සිලිනා ද සිල්වා. මව සාමාන්‍ය ගෘහිණියක්. මව‍ගේ පියා තමයි ගම්පති. ඒ කාලේ හැටියට ආරච්චිල. ගමේ ප්‍රභූ පවුලක්. අපිට කුඹුරු, ඉඩම්, රබර් වතු තිබුණා. ඒ නිසා අගහිඟකම් තිබුණේ නැහැ.* පවුලේ කී දෙනාද?මාත් එක්ක හයදෙනයි. ඒ ඔක්කොම පිරිමි.* මවත් පියත් ඔබ වහන්සේගේ ජීවිතය‍ කෙරෙහි බලපෑවේ කොහොමද?පියා දැවැන්ත පෞරුෂයක් තිබ්බ කෙනෙක්. තීරණ ගැනීමේදී බොහෝම එඩිතරව තීරණ ගත්තා. විනයගරුකව හැදෙන්න අපිට බලපෑවේ එතුමගේ ඒ පෞරුෂය. මව බෙහෙවින් කරුණාවන්තයි. අපේ හැම දෙයක්ම කෙරුණේ ඇගේ අතින්.* ඉස්කෝලේ ගියේ?මුලින්ම වෑවිට සිංහල පාසලට. ඊට පස්සේ පියාට වුවමනා කළා, අපිට හොඳ අධ්‍යාපනයක් දෙන්න. ඒ අරමුණින් වීදාගම ඉඳන් බෙල්ලන්විලට ආවා. මම නිකපේ ශ්‍රී විජයරාජ විදුහලේ ඉගෙනගත්තා. ටික දවසක් මහරගම ගුරු අභ්‍යාස විද්‍යාලයත් එක්කම තියෙන පාසලකත් හිටියා. පිළියන්දල මධ්‍ය මහා විද්‍යාලයට ගියේ අන්තිමට.* පැවිදි විය යුතුයි කියලා ඔබ වහන්සේට හිතුණේ ඇයි?ඒකට බලපෑවේ පවුල් පසුබිම. මගේ බාප්පත් පැවිදි. මගේ සහෝදරයත් පැවිදි. බාප්පා ඒ කියන්නේ පියාගේ මල්ලි තමයි බෙල්ලන්විල හිටපු නායක හාමුදුරුවෝ. ශ්‍රී සෝමරතන හිමි. මගේ සහෝදරයා තමයි බෙල්ලන්විල ධම්මරතන හාමුදුරුවෝ. ඇත්තටම මං පැවිදි වීම අහම්බෙන් වෙච්ච දෙයක්.සෝමරතන නායක හාමුදුරුවෝ දවසක් මගෙන් ඇහැව්වා, ශාසනයට එකතුවෙන්න කැමැතිද කියලා. උන්වහන්සේට අපේ තියෙන ගෞරව සම්ප්‍රයුක්ත බය නිසා මට හරි උත්තරයක් දීගන්න බැරිව ගියා. මං ‘බැහැ’ කිව්වෙත් නැහැ. ‘හා’ කිව්වෙත් නැහැ.* එහෙම නිශ්චිතව උත්තරයක් දෙන්න පුළුවන් වුණා නම් ඔබ වහන්සේ මොකක්ද කියන්නේ?පැවිදි වෙන්න මගේ උනන්දුවක් තිබුණේ නැහැ. 1956 පෙබරවාරි 28 වැනිදා තමයි මම පැවිදි වුණේ.* සමාජ දේශපාලන හා සංස්කෘතිකමය වශයෙන් ගත්තම පනස් හය කියන්නේ ඓතිහාසික අවුරුද්දක්?දේශීයත්වයට මුල්තැන දෙන්න පටන්ගත්තේ ඊට පස්සෙ ඉඳන්නේ. භික්ෂූන් වහන්සේ පළමුවරට සංවිධානාත්මකව දේශපාලනයට ඉදිරිපත් වුණෙත් පනස් හයේදි. විශාල ප්‍රබෝධයක් රට තුළ ඇතිවුණා. ඒක අපි අත්දැක්කා.* ඔබ වහන්සේ භික්ෂු අධ්‍යාපනය ලැබුවේ මොන පිරිවෙනේද?මුලින්ම මොල්ලිගොඩ ප්‍රවචනෝදය පිරිවෙනේ. ඒ කාලේ රාවයක් ගියා විද්‍යෝදය, විද්‍යාලංකාර පිරිවෙන් දෙක විශ්වවිද්‍යාල තත්ත්වයට නංවන්න යනවයි කියලා. ඒ අනුව අපිව විද්‍යාලංකාර පිරිවෙනට ඇතුළත් කළා.* විද්‍යාලංකාරය කියන්නෙ ඒ කාලේ බොහෝම ප්‍රගතිශීලී පිරිවෙනක්?ඔව්. කිරිවත්තුඩුවේ ප්‍රඥාසාර, යක්කඩුවේ ප්‍රඥාරාම, නාත්තන්ඩියේ පඤ්ඤාකර, කොටහේනේ පඤ්ඤකිත්ති, බඹරැන්දේ සිරිසීවලී වගේ විශිෂ්ට ගණයේ යතිවර පරපුරක්නෙ එතැන හිටියේ. උන්වහන්සේ තමයි ජාතික, ආගමික, සංස්කෘතික ප්‍රගතිශීලී ව්‍යාපාරයට නායකත්වය දුන්නේ. උන්වහන්සේ ඇසුරේ අපිට පෝෂණය වෙන්න ලැබීම විශාල භාග්‍යයක් විදියටයි මම සලකන්නේ.* ඒ වගේ උගත්, ප්‍රගතිශීලී යතිවර පරපුරක් අද නැත්තෙ ඇයි අපේ හාමුදුරුවනේ?අපේ රටේ ප්‍රාචීන අධ්‍යාපනය නඟාසිටුවීම සිද්ධ වුණේ පිරිවෙන් ආශ්‍රයේ. භාෂා ශාස්ත්‍ර, (සිංහල, පාලි, සංස්කෘත) බුද්ධ ධර්මය, දර්ශනය පිළිබඳ ගැඹුරු දැනුමක් ඇති උගත් භික්ෂූන් වහන්සේ බිහිකරන අධ්‍යාපන ක්‍රමයක් ඒක. එයින් බිහිවුණු පඬිවරු තමයි ශාස්ත්‍රීය කටයුතුවලට, පර්යේෂණ කටයුතුවලට, ලේඛන කටයුතුවලට මුල් වුණේ. ඒත් පිරිවෙන් විශ්වවිද්‍යාල බවට පත්වුණායින් පස්සේ මේ අධ්‍යාපනය බිඳ වැටුණා. උපාධිය බලාගෙන, රස්සාවල් බලාගෙන ඉගෙනගන්න පිරිසක් තමයි ඊට පස්සෙ ඇතිවුණේ.* ඔබවහන්සේ විද්‍යාලංකාර විශ්වවිද්‍යාලයේ මුල්කාලීන ශිෂ්‍යයෙක්?පිරිවෙනේ ඉද්දි මං විශ්වවිද්‍යාල ප්‍රවේශයට පෙනී හිටියා. එයින් සමත්වෙලා තමයි විශ්වවිද්‍යාලයට බැඳුණේ.* විශ්වවිද්‍යාලයේදී දේශපාලන ක්‍රියාකාරකම්වල යෙදුණද?ඔව්. හැබැයි දැන් වගේ එක් එක් දේශපාලන පක්ෂවලට බඳවා ගැනීමේ බලපෑම් එකල තිබුණේ නැහැ. ඒ වගේම ශිෂ්‍ය මර්දනයක් තිබුණෙත් නැහැ. යූ.ඇන්.පී. හැරුණුකොට අනෙක් පක්ෂවලට අයත් ශිෂ්‍ය සංගම් තිබුණා. යූ.ඇන්.පී. එකට කවුරුත් හිටියේ නැහැ.* ඔබ වහන්සේ මොන පක්ෂයට ද සම්බන්ධව හිටියේ?පිලිප් ගුණවර්ධනගේ මහජන එක්සත් පෙරමුණට. ඇත්තටම වැඩි ශිෂ්‍ය පිරිසක් හිටියෙත් ඒ පක්ෂයට අයත් සංගමයේ. මම ශිෂ්‍ය සංගමයේ සභාපති වෙලත් හිටියා.* ඇයි මහජන එක්සත් පෙරමුණට සුවිශේෂත්වයක් දැක්වූයේ?දේශීය සංස්කෘතිය පදනම් කරගත් සමාජවාදී වැඩපිළිවෙළක් ගැන තමයි පිලිප් කතා කළේ. ඒකට අපේ විශේෂ ආකර්ෂණයක් තිබුණා.* ඔබවහන්සේ තවමත් ඉන්නේ ඒ දේශපාලන චින්තනයේ ද?අදත් මගෙ මතය ඒකයි. ලංකාවේ සමාජවාදය කියන්නේ කාල් මාක්ස් කියූ දර්ශනයම නෙමෙයි. බෞද්ධ දර්ශනයෙත් තිබෙනවා සමාජවාදය. සම්පත් සමසේ බෙදී යා යුතුය කියන සංකල්පයත් එක්ක අදටත් මං එකඟයි. ගෝලීය ධනවාදය තුළ පුංචි පුංචි රටවල් විනාශ වෙමින් පවතිනවා. ඒකට මුහුණ දෙන්න නම් දේශීය ආර්ථිකයක් ගොඩනංවන්න ඕනෑ.* එදා - අද භික්ෂු දේශපාලනය හුඟක් වෙනස්?බෞද්ධ භික්ෂුව පක්ෂ දේශපාලනයක නිරත වීම මම අනුමත කරන්නෙ නැහැ. මම ඒකට විරුද්ධයි. භික්ෂුව පක්ෂ දේශපාලනයට පිවිසීමෙන් භික්ෂු ගෞරවය වැඩිවුණේ නැහැ, අඩු වුණා මිසක්.* භික්ෂුන් වහන්සේ පක්ෂ දේශපාලනයේ නිරතවීම මොන තරම් දුරදිග ගිහින් ද කියනව නම් ජනාධිපතිවරණයේදී පොදු අපේක්ෂකත්වයටත් භික්ෂූන්වහන්සේගේ නම් යෝජනා වෙලානෙ අපේ හාමුදුරුවනේ?සෝභිත හාමුදුරුවෝ වේවා කවුරු හෝ වේවා එහෙම ඉදිරිපත් වෙනවා කියන එක අනුමත කරන්න පුළුවන්ය කියලා මම නං හිතන්නෙ නැහැ. උන්වහන්සේට තිබෙන අපේ ගෞරවය හෝ උන්වහන්සේ කරන ජාතික කාර්ය භාරය හෑල්ලු කිරීමක් නෙමෙයි මං මේ කරන්නේ.* බොදු බල සේනා වගේ සංවිධාන පටු විදියට, අන්තවාදී විදියට කටයුතු කරනවා කියලා මතයක් තිබෙනවා.බොදුබල සංවිධානය ඉදිරිපත් කරන ප්‍රශ්න සාධාරණයි. මුස්ලිම් ව්‍යාප්තවාදයක් අපේ රටේ තියෙනවා. බෞද්ධයන් අන්‍ය ආගම්වලට හරවා ගැනීමක් අපේ රටේ තියෙනවා. ඒක බොහොම පැහැදිලියි. ඒත් ඒවට විසඳුම් හොයන මාර්ගයේ තමයි ප්‍රශ්නෙ තියෙන්නේ. සමහර ප්‍රශ්න තියෙනවා, සාකච්ඡාවෙන් විසඳා ගත යුතු තවත් ප්‍රශ්න තිබෙනවා, රජයත් එක්ක කතා කරලා විසඳා ගත යුතු. මෙතැනදී වැදගත් වන්නේ මධ්‍යස්ථව ක්‍රියාකිරීමේ වැඩපිළිවෙළක්.* ඔබ වහන්සේ නම් ජාතිවාදී, ආගම්වාදී නැහැ කියලා අපි දන්නවා.බහුතරය සිංහල බෞද්ධ. අපි වෙනත් ජාතීන් එක්ක, වෙනත් ආගම් එක්ක සහජීවනයෙන් ඉන්න ඕනෑ. අනෙක් අයත් අපිත් එක්ක ඒ විදියට ඉන්න ඕනෑ. මේ ගෝලීය ගම්මානය ඇතුළේ එක එක්කෙනා කොටුවෙලා. කඳවුරු හදාගෙන ජීවත්වෙන්න බැහැ. ජාතික, ආගමික ඇන‍ කොටා ගැනීම් තිබ්බම රටක් දියුණු වෙන්නෙ නැහැ, තව තව පිරිහෙනවා මිසක්. අපි බොහෝම සුහදත්වයෙන් යුතුව ජීවත්වෙන්න ඕනෑ. ඒක තමයි මගෙ දර්ශනය.* ඔබ වහන්සේ බෙල්ලන්විල පන්සලේ නායක හාමුදුරුවෝ. යක්කඩුවේ හාමුදුරුවන්ගේ සුප්‍රකට කවියක් තියෙනවා අපායට යන්ට ඕනෑ නම් පන්සලක දේවාලයක අධිපතිකම් තුන් දවසකට කරන්න කියලාමේ කතාවේ සත්‍යතාවක් තියෙනවා. මේ වගේ විශාල ආයතනයක අධිපතිකම දරනවා කියන එක හරිම දුෂ්කර වැඩක්. මොකද මේක ගමක පුංචි පන්සලක් වගෙ තැනක් නෙමේ. බහු කාර්ය මධ්‍යස්ථානයක්. මේක මුදු මොළොක් විදියට ඉඳලා කරන්නත් බැහැ. සැර පරුෂ විදියට ඉඳලා කරන්නත් බැහැ. සමහර වෙලාවට බැරෑරුම් තීරණ ගන්න සිදුවන අවස්ථා තියෙනවා. එහිදී යම් යම් අය නොහොඳ නෝක්කඩු වෙන්න පුළුවන්. ඒ නිසා මේක බොහෝ ම දුෂ්කර වැඩක්. කෙනෙකුට හිතෙන්න පුළුවන්, සියලු පහසුකම් තියෙන තැනක අපි බොහෝම සුවයෙන් ඉන්නවා කියලා. සත්‍ය නම් ඒකේ සම්පූර්ණයෙන් ම අනිත් පැත්ත.* අද ශාසනය බොහෝ ම පිරිහිලානෙ අපේ හාමුදුරුවනේ?අද සමාජයත් පිරිහිලානේ. අපරාධ, දූෂණ, වංචා කොච්චරක් කියලද? මේ සමාජයේ ඉන්න මවුපියන්ගේ දරුවොනෙ මහණ වෙන්නේ. සමාජය දරුණුවට පිරිහෙද්දී භික්ෂු ශාසනය විතරක් පාරිශුද්ධව තියෙන්න විදියක් නැහැනේ.* මේ සමාජ පරිහානියට හේතුව මොකක්ද?එකක් විවෘත ආර්ථිකය, අනෙක දේශපාලනය. තව දෙයක් ජනමාධ්‍ය. ඇමෙරිකාවට, සිංගප්පූරුවට හොඳ දේවල් අවුරුදු දහස් ගාණක ඉතිහාසයක් තියෙන, සංස්කෘතික හැදියාවක් තිබෙන අපේ වගේ රටකට ගැළපෙන්නෙ නැහැ.දේශපාලනඥයෝ රටක හොඳ පූර්වාදර්ශ වෙන්න ඕනෑ. දේශපාලනඥයෝ හොඳ පූර්වාදර්ශ විදියට හැසිරෙන්නෙ නැහැනේ.* අපි ඔබ වහන්සේගේ හුඟක් අගය කරන්නේ ශාස්ත්‍රීය ජීවිතය?පන්සලේ වැඩ, ශාසනික වැඩ, ආගමික වැඩ, සමාජයීය වැඩ කොච්චර කළත් මගේ ප්‍රියතම විෂයය තමයි ශාස්ත්‍රීය ලේඛනය. මම මේ වනවිට පොත් රාශියක් ලියලා තියෙනවා. තව ලියාගෙන යනවා. දැනුම කියන දේ සමාජයට දුන්නා ම ඒක තමයි අන්තිමට ඉතුරුවෙන්නේ. දානවලට ගියයි, බණ කිව්වයි, පිරිත් කිව්වයි කිව්වට ඒවා අපේ මරණයත් එක්ක ම නැතිවෙලා යනවා. ඒත් ලියපු කියපු දේවල් පවතිනවා.* ඔබ වහන්සේ ආචාර්ය උපාධියට ලිව්වේ මොකක්ද?‘බෞද්ධ මහා පුරුෂ සංකල්පය’ ගැන.* මේ හැම දේකටම ඔබ වහන්සේ කාලය කළමනාකරණය කරගන්නේ කොහොමද?ඒක තමයි මගෙ සාර්ථකත්වය. මං කාලේ අපතේ යවන්නෙ නැහැ. අපේ බෞද්ධ උත්සවවල තිබෙන ලොකුම අඩුපාඩුවක් තමයි කාල කළමනාකරණයෙන් තොරවීම. කාලය නිකරුණේ අපතේ යවනවා. කිසිම දවසක න්‍යාය පත්‍රයකට වැඩ කරන්නෙ නැහැ. අටට රැස්වීම කිව්වොත් නවයට පටන්ගන්නේ. මම නම් අටට කිව්වත් ඊට විනාඩි පහක් තියලා අදාළ තැනට එනවා.ඔබ වහන්සේ පොතේ පතේ වැඩ කරන්නේ කොයි වෙලාවට ද?මම පාන්දර එක වෙනකල් ලියනවා. එහෙම ඇහැරගෙන ඉඳලත් හයට නැගිටිනවා. ඊට කලින් වුණත් නැගිටින්න කැමැතියි. නමුත් මට පීනස් අමාරුව තියෙනවා.ජීවිතය දිහා ආපහු හැරිලා බලද්දී ඔබ වහන්සේට මොනවද හිතෙන්නේ?බෞද්ධයෝ වශයෙන් අපි දෛවය විශ්වාස කරන්නෙ නැහැ. ඒත් මගේ ජීවිතයේ බොහෝ දේවල් දෛවෝපගතයි. මේ හැම දෙයක් ම අහම්බෙන් වෙච්ච ‍සිදුවීම්. මම ගිහියෙක් විදියට. මහගෙදර හිටියා නම් මගේ ජීවිතය හාත්පසින් ම වෙනස් වෙන්න තිබුණා.* ඒ අනුව පැවිදි වීම ගැන, භික්ෂුවක වීම ගැන, අප්‍රමාණ සතුටකින් ද ඔබ වහන්සේ ඉන්නේ?ඔව්. මට වයසටත් වඩා විශාල වැඩ කොටසක් කරන්න ලැබුණේ භික්ෂුවක වීම නිසයි. අනෙක භික්ෂුවක වීම නිසා ජීවිතයට අරමුණක් ලැබුණා. ශික්ෂණයක් ලැබුණා.* මොකද්ද ඒ අරමුණ.රටට, සමාජයට, බුද්ධාගමට, ශාසනයට සේවයක් කිරීම.සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post></root>