<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=ay1409145</link>
    <topic>ධනවාදයට පැවැත්මක් නෑ අනාගත ලෝකය සමාජවාදියි</topic>
    <author>සුනිල් මිහිඳුකුල</author>
    <content>කේ. පී. සිල්වාඔබේ සම්පූර්ණ නම?කොට්ටෝරුගේ පබිලිස් සිල්වා. ජන්ම පත්‍රයේ තියෙන්නේ පුණ්‍යසෝම කියලා. ගෙදර අහල පහළ කිව්වේ සීඩින් කියලා. කොළඹ වැඩට ආවම මාව හැඳින්වූයේ ලෙදර් සිල්වා කියලා. මොකද මම වැඩ කළේ මට්ටක්කුලියේ ලෙදර් ෆැක්ටේරියෙනේ.උපන්නෙ?1923 අප්‍රේල් 28ගම?වාද්දුව තල්පිටිය.පියා කවුද?කොට්ටෝරුගේ අන්දිරිස් සිල්වා. තල්පිටියේ දළදා වත්තේ පුරාණ පත්තිනි දේවාලයේ කපු මහත්තයා විදියට වැඩ කළා. අපි පාරම්පරික කපු පවුලකින් පැවත එන අය.මව?වඩුතන්ත්‍රිගේ කරලිනා අල්විස්. අම්මා හකුරු හදලා වික්කා.පවුලේ කී දෙනයි ද?හයදෙනයි.ඉගෙන ගත්තෙ?මුලින්ම ගේ ළඟ තිබුණු පල්ලියේ ඉස්කෝලෙට ගියා. ඊළඟට වාද්දුව රජයේ කනිටු විදුහලට ගියා. මට දිගටම ඉගෙන ගන්න බැරිව ගියා. ඒ ආර්ථික ප්‍රශ්න නිසා. මං අම්මත් එක්ක හකුරු වෙළෙඳාමේ ගියා.මොකද්ද ඔබ මුලින්ම කරපු වෘත්තිය?කොළඹ ඇවිත් බේකරියක වැඩ කළා. ඊට පස්සෙ තමයි මට්ටක්කුලියේ ගවර්න්මන්ට් ලෙදර් ෆැක්ටරියට (රජයේ සම් කර්මාන්ත ශාලාව) බැඳුණේ. එතැන අපි වෘත්තිය සමිතියක් පිහිටුවා ගත්තා. ඒ කාලේ කවුරුත් පෙත්සමක් අත්සන් කරන්න වුණත් බයයි. මුලින් අත්සන් කරන කෙනාගේ වැඩ තහනම් කරයි කියලා. ඒ නිසා රවුමට අත්සන් කළේ. එතකොට කවුද මුලින්ම අත්සන් කළේ කියලා හොයන්න බැහැනේ.දේශපාලනය ගැන ඔබ තුළ උනන්දුවක් ඇතිවුණේ කොහොම ද?මම ගෝල්ෆේස් එකේ පවත්වපු දේශපාලන රැස්වීම් බලන්න යනවා. ජවහර්ලාල් නේරු ලංකාවට ඇවිත් කතා කරපු රැස්වීමක් බලන්නත් මං ගිහින් තියෙනවා. ඇත්තටම මගේ විශ්ව විද්‍යාලය වුණේ ගෝල්ෆේස් එක. වමේ පළමු පෙළේ නායකයන් කරන කතාවලින් දේශපාලනය ගැන මං හුඟක් දේවල් ඉගෙන ගත්තා. දවසක් මං සමසමාජේ රැස්වීමක් බලන්න යද්දි මැර පිරිසක් ඒක කඩාකප්පල් කළා. ඒ. ඊ. ගුණසිංහ වගේ කම්කරු නායකයෙක් කම්කරු අයිතිවාසිකම් ගැන කතා කරන රැස්වීමක් කඩාකප්පල් කරන්නේ ඇයි කියන එක එදා මට ප්‍රශ්නයක් වුණා.ඔබ මුලින්ම එකතු වුණේ සමසමාජ පක්ෂයට වෙන්නැති?ඔව්. මුල් කාලයේ වමේ පක්ෂයකට තිබ්බෙ සමසමාජ පක්ෂය විතරයි. 1940 දී තමයි ස්ටැලින්වාදින්ව පන්නලා දාන්නේ. දොස්තර එස්. ඒ. වික්‍රමසිංහ එම්. ජි. මෙන්ඩිස් වගෙ අයව. ඔවුන් එක්සත් සෝෂලිස්ට් පක්ෂය’ කියලා අලුත් පක්ෂයක් පිහිටුවා ගන්නවා. පස්සේ ඒක තමයි කොමියුනිස්ට් පක්ෂය බවට පත්වෙන්නේ.1947 මහා වැඩ වර්ජනයට ටී. බී. ඉලංගරත්න, බාලා තම්පෝ ඔබ එක එක සංවිධානවලින් නායකත්වය දෙනවා.නායකත්වය දුන්නා නෙමෙයි මමත් ප්‍රබල කොටස් කාරයෙක් විදියට හිටියා. මම හිටියේ ආණ්ඩුවේ කම්කරු සමිති සම්මේලනයේ. කන්දසාමිට වෙඩි තියන කොටත් මම ඒ ළඟ. වැඩ වර්ජනයෙන් පස්සේ අපේ රස්සා නැතිවුණා. සමහර දවස්වලට පලා කොළ තම්බලා කාපු අවස්ථා තියෙනවා. අපේ සමිති සම්මේලන කාර්යාලය තිබුණේ පිටකොටුව නොරිස් පාරේ. ඇන්. ඇම්. එහෙම එතැන්ට එනවා. ඔහු හුඟක් රෑ වෙනකල් අපිත් එක්ක වැඩ කරලා ආපහු ගෙදර යන්නේ මහ රෑ. ඒ වෙලාවට බස් නැති නිසා බොරැල්ලට පයින්ම යනවා.ඔබ සමසමාජෙන් කැඩිලා කොමියුනිස්ට් පක්ෂයට එකතු වෙන්නේ කොහොම ද?ඇත්ත වශයෙන්ම මුලින්ම එකතු වුණේ කොමියුනිස්ට් පක්ෂයට නෙමෙයි. පිලිප් ගුණවර්ධනගේ ‘විප්ලවකාරී සමසමාජ පක්ෂයට.’ සමසමාජෙන් කැඩුණේ අපි බලාපොරොත්තු වුණු වමේ සමඟියට ඔවුන් අකැමැති වුණු නිසයි.අපි කිව්වෙ? ඔබත් සමඟ තවත් පිරිසක් හිටිය ද?ඔව්. අපි කණ්ඩායමක් විදියටයි කැඩුණේ. එල්. ඩබ්ලිව්. පණ්ඩිත, ස්ටැන්ලි තිලකරත්න, වී. ඒ. සමරවික්‍රම, එම්. ජි. සිරිසේන, වගේ අය එතැන හිටියා.වමේ සමඟිය ප්‍රතික්ෂේප කළ පිලිප් තම දේශපාලන ජීවිතය අවසන් කළේ UNP ඇමැතිවරයෙක් විදියට.ඒකෙන් ඔහු තමන්ගේ දේශපාලන ජීවිතය විනාශ කරගත්තා. ඔහු තමයි ලංකාවේ ට්‍රොස්කිවාදයේ පියා. ඒක ඇත්තනේ. ඒ කාලේ මුළු ලෝකයේ බලවත්ම ට්‍රොස්කිවාදි පක්ෂය තිබුණේ ලංකාවේ. එහෙම කෙනෙක් ධනපති, අධිරාජ්‍යවාදි පක්ෂයක ඇමැති ධුරයක් දැරීම උත්ප්‍රාසාත්මක සංසිද්ධියක්.සභාග දේශපාලනය ගැන ඔබේ සුවිශේෂ උනන්දුවක් තිබෙනවා. ඊට හේතුව?අපේ වගේ රටවල වමට තනියම ආණ්ඩු පිහිටුවන්න බැහැ. අනෙක ධනපති පක්ෂවලත් ප්‍රතිවිරෝධකම් තියෙනවා. උදාහරණයක් විදියට UNP එකත් ශ්‍රී ලංකා නිදහස් පක්ෂයත් දෙකම ධනපති පක්ෂ. නමුත් ශ්‍රී ලංකා නිදහස් පක්ෂය යූ එන් පී වගෙ අධිරාජ්‍ය ගැති නැහැ. ලෝක ධනේශ්වරයත් එක්ක ගැටගැහිලා නැහැ. ඔවුන් සේවය කරන්නේ දේශීය ධනපති පන්තියට. ඒ ප්‍රතිවිරෝධතා අපි තේරුම් ගන්න ඕනැ. ඒකෙන් අපි ප්‍රයෝජන ගන්න ඕනැ. ඒ ආස්ථානයේ තමයි අපි හිටියේ. දැන් බලන්න මුල්ම මහා මහ මැතිවරණයේදී (1948) සුළු පක්ෂ එකතු වුණානම් යූ එන් පී එක බලයට එන්නේ නැහැනේ. සමසමාජ පක්ෂය තමයි විරුද්ධ වුණේ.නමුත් එහෙම වුණු සමසමාජ පක්ෂය පස්සේ සභාග ආණ්ඩුවලට එනවා. 1964 දිත් 1970 දිත්.ඔව්.ඔබ කාලයක් රුසියාවේ ඉගෙනුම ලැබුවා නේද?ඔව්. මොස්කව් සමාජ විද්‍යා ආයතනයේ අවුරුදු දෙකක් ඉගෙනුම ලැබුවා. මෙහිදී මාක්ස්වාදයේ ප්‍රධාන කොටස් තුන (දර්ශන වාදය, දේශපාලන ආර්ථික විද්‍යාව, විද්‍යාත්මක සමාජවාදය) පිළිබඳ විශේෂ පුහුණුවක් ලබා ගත්තා. පුහුණුව අවසාන දවසේ ප්‍රධාන ආරාධිතයා වුණේ රුසියානු අගමැති නිකිතා කාෂෙෆ්. එහිදී මට බලාපොරොත්තු නොවූ දේකට මුහුණ දෙන්න සිද්ධ වුණා. ඒ තමයි රුසියන් බසින් ස්තුති කතාව පැවැත්වීම. මං රුසියන් බස ටිකක් දැනන් හිටියා. කොහොමහරි ස්තුති කතාව කළා. එදා කෘෂෙෆ් මාව බදා වැලඳ ගත්තා.ඒ ස්තුති කතාවෙදි ඔබ මොනව ද කිව්වේ?මට මතක් වුණා නිකොලොයි ඔස්ත්‍රොවුස්කිගේ ‘වානේ පන්නරය ලැබු හැටි’ නවකතාවේ කොටසක්. ඒක මෙහෙමයි. “මිනිසාගේ අති උතුම් වස්තුව ජීවිතයයි. එය ඔහුට ලැබෙන්නේ එක් වරක් පමණයි. අරමුණක් නැතුව ජීවත්වීම නිසා කටුක වේදනාවක් ඇති නොවන සේ නීච සහ නොවැදගත් අතීතයක් නිසා ලැජ්ජා වීමට සිදු නොවන සේ ඔහු ජීවත්විය යුතු ය. ඔහු මියයන විට ඔහුට මෙසේ කීමට පුළුවන්කම තිබිය යුතුය. මගේ මුළු මහත් ජීවිතයත් මුළු මහත් ශක්තියත් ලෝකයේ අතිශයින්ම උදාර හා සුන්දර පරමාර්ථ උදෙසා එනම් මිනිස් සංහතියට විමුක්තිය ලබාදීමේ සටන උදෙසා කැප කරන ලදි...”ඔබ රුසියාවට කී සැරයක් විතර ගිහින් තියෙනව ද?දහ දොළොස් වතාවක් විතර.වෙන මොන රටවලට ද ගිහින් තියෙන්නෙ?එංගලන්තය, ඉතාලිය, චීනය, හංගේරියාව, කියුබාව වගේ. චීනයේදී මා ඕ සේතුං හමුවීමත් කියුබාවේ පිදෙල් කැස්ත්‍රෝ හමුවීමත් අපූර්ව අවස්ථා දෙකක්. එංගලන්තයට ගියාම කාල් මාක්ස්ගේ සොහොන බලන්න ගියා (හයිගේට් සුසාන භූමියේ) ඒත් එදා ඒක වහලා තිබුණා. මාත් එක්ක චන්ද්‍රිකා මැතිනියත් ගියා. චීනයට ගියේ චීන මහජන සමූහාණ්ඩුවේ දසවැනි සංවත්සරයට. ඉතාලියට ගියේ ලෝක වෘත්තිය සමිති සම්මේලනයකට සහභාගි වෙන්න.ඔබ කොමියුනිස්ට් පක්ෂයේ ලේකම් වෙන්නේ කවදා ඉඳන් ද?1978 දි. ඇත්තටම මම තමයි අපේ රටේ කම්කරු පන්තියේ ඉඳන් පක්ෂ නායකයෙක් වුණු එකම දේශපාලනඥයා. ඇන්. ඇම්.ලා, පිලිප්ලා පිටරට ගිහින් එහේ විශ්ව විද්‍යාලවලින් ඉගෙන ගත්තු අය. ආචාර්ය උපාධිකාරයෝ. නමුත් මමත් කම්කරුවෙක් විදියට ඔවුන් එක්ක හරි හරියට හැප්පුණා. ඒ කියන්නේ මතවාදීව.1983 ජුලි කලබල සමයේ ඔබව සිරගත කරනවා.ඔව්. මීගමු බන්ධනාගාරයේ. ඕවා ජේ. ආර්. ගේ වැඩ. කිසිම හේතුවක් නෑ කිසිම පදනමක් නෑ. ඒවා ජේ. ආර්. වමට ගහන්න කරපු දේවල්.විජය කුමාරතුංගත් එක්ක ඔබේ සමීප සබඳතා ගොඩනැ‍ඟෙන්නේ එයින් පස්සෙ?විජය මාක්ස්වාදය දැනගෙන හිටියේ නැහැ. පවතින සමාජ ක්‍රමය වෙනස් කිරීම සඳහා සමාජ බලවේග කොයි විදියට එකතු කරගත යුතු ද යන්න පිළිබඳ දැනීමක් ඔහුට තිබ්බෙත් නැහැ. නමුත් හැඟීමක් තිබුණා. ඔහු පුළුල් විදියට වමත් එක්ක කටයුතු කරන්න කැමැති වුණු කෙනෙක්.විජයගේ අවමඟුලෙදි ඔබ කළ කතාව විවාදාත්මක එකක්?ඒකෙන් පස්සෙ මට තර්ජන ආවා. ඒ නිසා මට ටික දවසකට හැංගිලා ඉන්නත් සිද්ධ වුණා.ඔබ කිසිම දවසක මහ මැතිවරණයකට ඉදිරිපත්ව නැහැ. ඒ ඇයි?මගේ දේශපාලන භාවිතාවේ අන්තිම ඉලක්කය පාර්ලිමේන්තුව නෙමෙයි.නමුත් ඔබ හිටපු මන්ත්‍රිවරයෙක්.1995 දී මම පත්කළ මන්ත්‍රිවරයෙක් බවට පත් වෙනවා.ඔබ කැමැතිම දේශපාලනඥයා කවුද?එහෙම කෙනෙක් නම් කරන්න අපහසුයි. දැන් බණ්ඩාරනායක ගන්න. එයා යූ එන් පී විරෝධි වුණාට ධනේශ්වර ක්‍රමයට විරුද්ධ කෙනෙක් නෙමෙයි. සමාජවාදියෙක් නෙමෙයි. පන්ති දෘෂ්ටිය තමයි දේශපාලනඥයකුට ඉතාම වැදගත් වෙන්නේ. ආර්. ප්‍රේමදාස පීඩිත පන්තියෙන් ආවට එයා සේවය කළේ ධනපති පන්තියට කම්කරුවන් අතරත් යූ එන් පී කාරයෝ ඉන්නේ. අන්න ඒ වගේ.ඔබේ පක්ෂයේ නායකයා වූ දොස්තර එස්. ඒ. වික්‍රමසිංහ ගැන මොනව ද කියන්න පුළුවන්?හරිම ගරු කළ යුතු නායකයෙක්. දැක්මයි පැවැත්මයි දෙකම තිබුණා. පෞද්ගලිකව ගත්තත් ඉතාම මානුෂිකයි. මානව හිතවාදියි. ඇත්තටම අපේ වාමා‍ංශික නායකයෝ හරිම මානව භක්ති පූර්වකයි. ඒක හොඳටම පෙනුණු තැනක් තමයි මැලේරියා වසංගතය වෙලාව.නමුත් අපේ වාමාංශිකයන් අපේ සංස්කෘතිය මනාව තේරුම් ගත්තෙ නැති බවට චෝදනාවක් තිබෙනවා.ඒ ගැන වැඩි විශ්වාසයකින් ඔවුන් ක්‍රියා කළේ නැහැ.ඉතිං ඒක හරි ද?වැරදියි. රටක සංස්කෘතිය ගැන සවිඥානකත්වයක් තියෙන්න ඕනැ. නැතුව දේශපාලනය නෙමෙයි මුකුත්ම කරන්න බැහැ.කොහොම වුණත් අද සමාජවාදයක් ලෝක පරිමාණයෙන්වත් නැහැ.කවුද කියන්නෙ? රුසියාවේවත් සමාජවාදය බිඳ වැටිලයි කියලා කියන්න බැහැ. සමාජවාදය යාන්ත්‍රික වෙලා තිබෙනවා. ධනපති රටවල්වලට ඕනැ, නොයෙක් කුමන්ත්‍රණ මඟින් සමාජවාදය අතුගාලා දාන්න. නමුත් යථාර්ථය තමයි දියුණු ධනේශ්වර රටවල වුණත් දැන් නොයෙක් ප්‍රතිවිරෝධතා ඇතිවී තිබෙනවා. නොයෙක් පිපිරීම් ඇතිවෙමින් පවතිනවා. ඒ නිසා ධනවාදයට තවදුරටත් ඉස්සරහට යන්න බැහැ. ඒ නිසා අනාගත සමාජය සමාජවාදියි. ඒක අනිවාර්යයි. වෙන විකල්පයක් නැහැ.එතකොට මාක්ස්වාදය යල් පැනලත් නැහැ.නැහැ. කොහෙත්ම නැහැ.අද අපේ රටේ වමක් කියලා එකක් නැති තරම් නේද?වමේ කිසියම් පසුබැස්මක් තිබෙනවා. දුර්වල වීමක් තිබෙනවා. ඒක අපිට පිළිගන්න වෙනවා. අද කම්කරු පන්තිය වුණත් සවිඥනක නැහැනේ. ඒ කාලේ ට්‍රොස්කිවාදීන් වුණේ ‘එලිෆන්ට් හවුස්’ එකේ වැඩ කරපු එලිෆන්ට් පෙරේරා, ඉස්පිරිතාලේ වැඩ කරපු හොස්පිට්ල් පෙරේරා, මුද්‍රණ කම්කරු ආරියදාස වෙදගේ, රෝහල් සේවිකාවක වූ ලීලාවතිලා වගේ අය.අද එහෙම කම්කරුවෝ ඉන්නව ද?ඔබ දැනට සිටින්නේ අසනීපයෙන්.දැන් මට 91 ක් නේ. ඉතිං ලෙඩ රෝග ඇතිවීම වළක්වන්න බැහැ. මට දියවැඩියාවත් තියෙනවා. ඒ නිසාත් වයස නිසාත් යම් යම් දේවල් අමතක වෙනවා. හැබැයි මේ විදියට හරි ඉන්න එක ගැන මං සන්තෝස වෙනවා.ඔබට විශ්‍රාම වැටුපක් ලැබෙනව ද?ඔව්. මං පාර්ලිමේන්තුවේ අවුරුදු 6 ක් හිටියනේ. හැබැයි ඒ වැටුප මගේ බෙහෙත් ගන්නත් මදි.කවුද ඔබව බලන්න එන්නෙ?ජනාධිපතිතුමා දෙවතාවක් ආවා. අගමැතිතුමත් ඇවිත් ගියා. දි. මු. අපි එකටනේ වැඩ කළේ. පක්ෂයේ සහෝදරයොත් තවම බලන්න එනවා.ජීවිතය දිහා ආපහු හැරිලා බලද්දි මොනව ද හිතෙන්නෙ?වැඩ වර්ජනය නිසා ලෙදර් ෆැක්ටරියෙන් අස්කළාට පස්සේ මං ආයෙත් කිසිම රස්සාවක් කළේ නැහැ. මගේ මුළු ජීවිතයම කැප වුණේ දේශපාලනයට. කොහේහරි රැස්වීමකට ගියාම, කතාවක් පවත්වන්න ගියාම එදා වේල කන්න නැති සහෝදරයෝ මගේ සාක්කුවට කීයක් හරි දානවා. මේ ඉඩම් කෑල්ල ගනිද්දී, මෙතැන ගේ හදද්දී මට මුදලින් උදව් කළේ අපේ පක්ෂයේ සහෝදරවරු. දේශපාලනයෙන්, පාර්ලිමේන්තු මන්ත්‍රීවරයකු විදියට මං සතයක්වත් හම්බු කරලා නැහැ. කිසිම වරප්‍රසාදයක් අරන් නැහැ. ආණ්ඩුවේ ගෙවල් අරන් නැහැ. කාර් පර්මිට් අරන් නැහැ. පගා ගහලා නැහැ. කොන්ත්‍රාත් අරන් නැහැ. මං එහෙම කළයි කියලා කිසිම කෙනකුට ඇඟිල්ල දිග් කරලා චෝදනා කරන්න මං ඉඩ තියලා නැහැ.ඔබේ බිරිය ගැන යමක් කියන්න?ඇය සෝමාවති අල්විස්. මං විවාහ වුණේ තරමක් වයසට ගිහිං. මොකද විවාහය, දරුමල්ලෝ කියන දේවල් දේශපාලන කටයුතුවලට බාධාවක් කියලා මං හිතාගෙන හිටියා. අපි දෙන්නම එකම කුලේ. කොමියුනිස්ට්කාරයන් විදියට අපි කුලභේදය නොතැකුවට සමාජයේ බොහෝ අය විවාහයේදී කුලය සලකා බලනවා. මං වගෙ කෙනෙක්ව ගොවිගම ගැහැනියක් කසාද බඳින්නේ නැහැ. ගැහැනිය කැමැති වුණත් ඇගේ මවුපියෝ කැමැති වෙන එකක් නැහැ.ඔබේ දරුවන්?මට එක පුතයි. ඔහු විවාහකයි. මේ ගෙදර ඉන්නේ ඔවුන්.ඔබේ ජීවන අත්දැකීම් පොතකට සංග්‍රහ වෙලා තියෙනව නේද?ඔව්. ටී. ඩී. කනංකෙහේවා ‘දූවිල්ලෙන් මතු වූ විප්ලවවාදියකුගේ කතාවක්’ නමින් පොතක් ලියා තිබෙනවා.සුනිල් මිහිඳුකුලඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=ay1409142</link>
    <topic>අපි ආයේ සිංහරාජේ අලි අල්ලන්න ගියේ නෑ‍</topic>
    <author>අරුණි මුතුමලී</author>
    <content>සිංහරාජය යනු අපට ඇති ලෝක උරුමයකි. සදාහරිත මේ වනාන්තරය අලි ඇතුන්ට සුදුසු භූමියක් ලෙස සැලකෙන්නේ නැත. එයට හේතුව අලි ඇතුන් ප්‍රිය කරන්නේ කටු පඳුරු ලඳු කැලෑ තණ පිටි සහ ජලය සහිත ප්‍රදේශවලට වීමය. එහෙත් වසර සියයකට පමණ පෙර සිංහරාජයේද අලින්ගෙන් අඩුවක් නොවීය. ඒ කන්නෙළිය හා සමනල අඩවිය සමඟ සිංහරාජය එකට යා වී තිබියදී උන්ට එහා මෙහා යාමට අවස්ථාව තිබුණු බැවිනි. අසූව දශකය වනවිට සිංහරාජය මායිමේ ජීවත් වූ අලි තිදෙනාගෙන් අද සිටින්නේ අලි දෙදෙනකු පමණි. අනෙක් අලියාට සිදුවූ‍යේ කුමක්ද? හිටපු වනජීවී නියෝජ්‍ය අධ්‍යක්ෂ වෛද්‍ය නන්දන අතපත්තු මහතා පවසන්නේ ඒ අලියා ගැනද?“මීට අවුරුදු විසි පහකට විතර කලින් ගැමියන් වෙඩි තියලා මැරුවේ සිංහරා‍ජයේ අන්තිම අලියාටයි කියලා විශ්වාසයක් තිබුණා. ඒත් සමනල අඩවියේ නම් තවමත් කුඩා අලි රංචුවක් ඉන්නවා. ඉස්සර වගේ සිංහරාජයට එන්න ඒ අයට අවසරයක් නෑ. මොකද අද කන්නෙළිය සිංහරාජය වගේම සමනල අඩවියත් වෙන් වූ භූමි තුනක්.”“අසූව දශකයේ අලි 14ක් සිංහරාජයේ ගැවසිලා තිබෙනවා. එයින් හත් දෙනකුගේ පශ්චාත් මරණ පරීක්ෂණවලට ම සහභාගී වුණා‍‍‍‍‍. ඒවායින් එකක් හැරෙන්න අනෙක් සියල්ලම වෙඩි තබා මැරූ ඒවා. ඉතිරි එක මහ අරුම පුදුම මරණයක්. මම ලංකාවේ දුටු ඒ ආකාරයේ එකම මරණයත් ඒකයි. දෙනියාය ප්‍රදේශයේ ගල්කුළු බහුලයිනේ. ඒ දෙබොක්කාවකින් රිංගන්න ගිහින් තමයි මේ සතා එහෙටවත් මෙහෙටවත් යාගන්න බැරුව එහෙමම මැරිලා හිටියේ‍. ඒක ස්වභාවික මරණයක්.”මෙසේ ඉතිහාසය මතකයට නැංවූ වෛද්‍ය අතපත්තු ඊළඟට සිංහරාජයේ අලි මෙහෙයුම පිළිබඳව කියන්නට ගත්තේ ගැහැනු දරුවකුගේ හැසිරීමක් ගැන ද පුදුමය පල කරමිනි.“අනූව දශකය වනවිට කන්නෙළියේ අලි නැහැ. සමනල අඩවියේ හත් දෙනකු විතර රංචුවක් හිටියා. ඒත් කවුරුත් හරියට දැකලා තිබුණේ නැහැ. සිංහරාජයේ හිටියේ අලි තුන්දෙනයි. සිරිපා‍ද කන්දේ හිටිය අලින් ගැන මාධ්‍යවේදින් සහ ගැමියන්පුදුම කතා ගොතන්න ගත්තේ සමන් දෙවියන්ගේ වාහනය සහ සම්බන්ධ කරගෙන. ඒ අය කීවේ මේ අලින් කුරු අලි රංචුවක් කියලා‍. ඒකට හේතුව ඈත කඳුවල ඉඳන් දකිද්දි පොඩියට පෙනුණු නිසාද දන්නේ නැහැ. මේ අය සෝමාවතියේ සද්දන්තයින් තරම් විශාල නොවුණත් මම නම් හිතන්නේ රුහුණු ගැටව් තරම් වන්න ඕන කියලයි. කොහොම වුණත් මේ රංචුවේ දල ඇත් පැටවෙක් හිටියා. 2001වසරේ එයා වයස අවුරුදු 11 විතර නාම්බා කාලේ වෙඩි තියලා මරලා දළ දෙක කපා ගත්තට පස්සේ ඒ දළ ඇත් පරපුර අවසන් වුණා.සිංහරාජයේ හිටිය අලි තුන්දෙනාම පිරිමි සත්තු ඒ නිසා ඒ අයටත් පැවැත්මක් නෑ. අලි 14ක් හිටිය කාලේ වුණත් පැටවෙක් ඒ රංචුවට නාවේ හේතුවක් ඇතුව. අලියෙකුයි ඇතින්නකුයි හිටිය පමණින් ඒ දෙදෙනා එකතු වූ පමණින් පැටව් ලැබෙන්නේ නෑ. ඒකට ඇතින්නට අවශ්‍ය වටපිටාව තිබෙන්න ඕන. ප්‍රධාන කාරණය තමයි පැටියාව බලාගන්න තව ගැහැනු සතුන් කීපදෙනකු රංචුවේ සිටිය යුතු වීම. උදාහරණයක් හැටියට පින්නවල පළමුවැනි අලි පැටියා ඉපදුනේ අලි අනාථාගාරය පිහිටවලා අවුරුදු දහයකට පස්සේ. මොකද ඒ වෙනකොට තමයි නාඹර ඇතින්නියන් කීපදෙනෙක් විජයට දාව කුමාරිට උපන් හුරතලා බලාගන්න එකතු වෙලා හිටියේ. ඒහෙම අාරක්ෂාවක් නැහැ කියලා ඇතින්නට දැනෙනවා නම් එය හොමෝනවලට බලපාලා පැටවුන් නොලැබී යන්නට හේතුවක් වෙනවා.”“කොහොම හරි සිංහරා‍ජේ හිටි තුන්දෙනා මිනීමැරුවේ නැහැ. ඒත් වගා පාළු කළා. එයාලා හිටියේ සිංහරාජේ වළංකන්ද, රතුගල් කන්ද කියන මායිම්වලට වෙන්න. වගාහානි කරද්දි වෙඩි වැදුණු අලින්ට බෙහෙත් කරන්න මම අවස්ථා තුනකදී එහෙ ගියා. ඒ කාලේ මාධ්‍යවල හරියට අලි මෙහෙයුම් ගැන වාර්තා වුණා. ඒ නිසා මේ ප්‍රදේශයේ අයටත් ඕන වුණා මිනීමරු නොවුණත් මේ අලි තුන්දෙනා අල්ලලා වෙන කොහේ හරි දාන්න.‍”“ඒ වෙද්දි රක්වාන ආසනේ හිටියේ පවිත්‍රා වන්නි ආරච්චි ඇමතිනිය. ඇය මට ඇවිත් කාරුණික ඉලලීමක් කළා ඩොක්ටර් අපට මේ අලියා අල්ලා දෙන්න කවුරුහරි මරලා දාන්න කලින් කියලා. ඒ දෙවැනි වචනේ මගේ හිතට වැදුණා. කවුරුහරි මරලා දාන්න කලින් මේ සතා බේරාගන්න ඇයට වගේම ගැමියන්ටත් අවශ්‍ය බව මට තේරුණා.”වසර දෙදහ හෙවත් සහශ්‍රකය එළැඹුණු පසු ලද පළමුවැනි නිදහස් දිනයේ වෛද්‍ය අතපත්තු ඇතුළු පිරිස රක්වානට ගියේ අලියා බේරාගැනිමේ අරමුණිනි. අධික සීතල නිසාත් කූඩලු ප්‍රහාර නිසාත් එළි මහනේ කඳවුරුලා ගැනීම ඔවුනට අපහසු විය. පසුව ගැමියන් විසින් සොයා දෙන ලද පාළු නිවෙසක ‍කණ්ඩායම තම කඳවුර පිහිටුවීය.‍ වියළි කලාපයේ අලි අල්ලන්නට සූරයන් වුවද මේ පිරිසට රක්වාන සැහැල්ලුවෙන් ගත හැකි ප්‍රදේශයක් නොවීය.“අපි පුදුම දුකක් විදන්දේ. ඒත් දවස් හත අටක් යනකල්ම අලි නැහැ. දැන් වියදමත් වැඩියි. විස්සක් විතර පිරිසනේ. දවසක් ඔහොම කල්පනා කරකර රෑ ගෙවද්දී එකපාරට ඩෝං ගාලා සද්දයක් ඇහුණා. අපි හිතුවේ දඩයක්කාරයෙක්ගේ වැඩක් කියලා. එළිවෙලා බලද්දි අලියටයි වෙඩි තියලා තියෙන‍්නේ. අලියා වෙඩි කාගෙන දුවලා. අපි යද්දි වගා පාළු කරලා මදිවට එළදෙනකටත් පහරදීලා මරලා. මේක අපට අලුත් අත්දැකීමක්. මොකද අලි කවදාවත් වෙන සතුන්ට පහර දෙන්නේනෑ. නමුත් එළ දෙනට පහර දුන්නා කියන්නේ මේ අලියා මද කිපුණු එකෙක් විය යුතුයි.”“අපි අලියා ගිය අඩි පාර දිගේ ගියා. රක්වාන මහා මාර්ගයත් පහුකරගෙන ඇලින්ටන් වත්ත පැත්තට තමයි අලියා ගිහින් තිබුණේ. කණඩායම ඒ ඔස්සේ යවලා මම වත්ත පැත්තට ගියා වෝකි ටෝකියෙන් සම්බන්ධතාව තියාගෙන‍.‍ එක පාරටම වනජීවී නියාමක දයානන්දගෙන් ඇමතුමක් ආවා. සර් අලියා ඉන්නවා කියලා. මම කීවා කලබල නොකර ඉන්න මම එන්නම් පාර කියන්න කියලා. පොළොව යටින් කඩා ව‍ැටෙන දිය ඇල්ල පහුකරන් එන්න කියලා මට එයාලා කීවා.”රක්වාන වැනි කඳුහෙල් ඇති පෙදෙසක අලියකු ඇල්ලීම යනු තරමක අවදානම් වැඩකි. එහෙත් ඇත්ව තිබූ පීඩනය අනුව මොන අවදානම් තත්ත්වයකදී වුව මේ අලියා ඇල්ලීම කළ යුතුමය. “අවදානම් විතරක් නෙවෙයි. එක අතකට මේක මෝඩ භයානක වැඩක්. කන්දෙන් පහළට පෙරලිලා මැරෙන්න පුළුවන්. එහෙම වුණොත් විවාදයට තුඩුදෙන්නත් පුළුවන්. ඒත් හෙළ පැත්තෙන් අලි වෙඩි ලස්ති කරලා, අලියා නොවැටෙන්න කටයුතු යොදලා මම බෙහෙත විද්දා. සාමාන්‍ය විදිහට අලියා සිහි නැතිවුණා. ඒ වෙලාවේ තමයි අපි දැක්කේ මේ අලියාගේ වම් ඇහැ අන්ධයි වම් කන බිහිරියි කියලා. ඒ එක වෙඩිල්ලකින් වුණු දෙයක්. තව ඇඟ පුරාම වෙඩි පාරවල් තිහ හතළිහක් තිබුණා. සාමාන්‍යයෙන් අපි ඒ වගේ අයට ‍පුළුවන් තරම් බෙහත් කරලා තමයි සිහිය එන්න බෙහෙත් දෙන්නේ. ඇහැ සම්පූර්ණයෙන්ම නැති නිසා කරන්න දෙයක් නැහැ.අනෙක් තුවාලවලට බෙහෙත් දාලා කකුල් හතර බැඳලා සිහිය ගත්තා. හෙට උදේ අලියා ගෙනියමු කියලා අපි කඳවුරට ආවා. ඒ එක්කම පවිත්‍රා ඇමැතිනිය අපේ කඳවුරට ඇවිත් නිහතමානීව තේ කහට කෝප්පයකුත් බීලා අපේ කටයුතු ගැන කතා කළා. ඒ එක්කම ගමේ අය තමන්ගේ ප්‍රශ්න ඇමතිනියට කියන්න කඳවුරට රොක් වුණා. විදුහල්පතිත් ඒ සමඟ ඇවිත් කීවා පාසලේ ළමයි පිරිසක් අලියා ගෙනියනවට විරුද්ධයි කියලා. ඒ පාර ඇමතිනිය මට කීවා හෙට පාසලට ගිහින් මේ කරුණු පැහැදිලි කරලා අලියා ගිහින් වෙන වනයකට මුදා හරින්න කටයුතු කරන්න කියලා. මම අලියා ළගට අපේ පිරිස යවලා පාසලට ගියා.”“මම පාසලට යද්දි ළමයින් පිට්ටනියේ රැස් කරලා. අලි සංරක්ෂණයේ වැදගත් කම ගැන කියලා මේ අලියාව ගෙන යෑමේ අවශ්‍යතාව පැහැදිලි කළා විතරයි එක ගෑනු ළමයෙක් පුදුම විදිහට කට ගහගෙන එන්න ගත්තා. ඒ ළමයා කීවා සිංහරාජේ අලියා ඒ ගමේ අයට සම්පතක් කියලා. මම ඇහුවා එහෙනම් ඇහැ කන තුවාල වෙනකල් හිටියේ කියලා. ඒ ළමයා කෑ ගහන්න ගත්තා අපි ඇහැට ඇහැක් දෙනවා කනට කනක් දෙනවා කියලා. මේ ළමයා එක්ක වාද කරලා වැඩක් නැති නිසා මම පාසලින් අලියා ඉන්න තැනට ආවා.”සරලව කරුණු එසේ සිදු වුවද සංකීර්ණ කටයුත්ත වූයේ වාහනයක් ගෙන එන්නට නොහැකි, කල් කඳු පිරි බිමක මේ මද කිපුණු දඩබ්බර අලියා දක්කාගෙන යන්නේ කෙසේද යන්නය. සැතපුම් දෙකහමාරක් පමණ පයින් මේ සතා ගෙන යා යුතු වූ අතර ඉන් පසුවද ලෑලි පාලමකින් එගොඩ කරන්නට සිදු වන්නේ ය. මේ සඳහා යම් උපක්‍රමයක් යෙදිය යුතුය. එයට වෛද්‍ය අතපත්තුගේ අත්දැකීම් ප්‍ර‍යෝජනවත් වූයේ මෙසේය.“අපි පස්ස කකුල දෙකේ ලනු ටිකක් බුරුල් කරලා ඉස්සරහින් කෙහෙල් කොටන් වගේ කෑමට යමක් දානවා. එතකොට යාළුවා ඒක කන්න ගියාම අයේ ඒ ලනු තද කරගන්නවා. ඊට පස්සේ අමාරුම වැඩේ ඉස්සරහ කකුල් දෙකේ ලනු බුරුල් කරන එක. මොකද එයා අපට පහර දෙනවනේ දැක්කාම. ඔහොම කර කර මීටර දෙතුන් සියයක් අමාරුවෙන් අලියාව ඉස්සරහට ගෙනිච්චා. තවත් කිලොමීටර දෙකක්වත් යන්නම ඕනා. එතකොට තමයි අපි ගෙනා බුල්ඩොසර්, ට්‍රක් ඔක්කොම තියෙන්නේ. ඔහොම දහදුක් විඳගෙන එද්දී අපට පේනවා එහා කන්ද මුදුනෙන් මහා ජන සන්නිපාතයක්. ඒ අය කෑ ගහනවා, හූ කියනවා, අපට උදව්වට ගමෙන් ඇවිත් හිටිය විස්සක් විතර දෙනාට කුණුහරුපයෙන් බණිනවා. ඒකෙන් අපි සසල නූනත් අලියා ටිකක් කලබල වුණා. ඒ තත්වයත් පාලනය කරගෙන කෑ කෝ ගැසීම් අස්සේ අපි ඉදිරියට යද්දි මෙන්න මතු වෙනවා අර ඉස්කෝලේ ළමයින් බෝඩ් ලෑලි උස්සගෙන විරෝධතා පෙළපාලියක්! මේ ළමයි ආවේ අලියාගේ ඉදිරි පැත්තෙන්. ඒ නිසා අප‍ට අලියා ඉදිරියට ගෙන යන්න බෑ. ඒත් මම මෙගා ෆෝන් එක අරගෙන කීවා අනතුරක් වෙන්න කලින් ඉවත් වෙන්න කියලා. ඒ ළමයි ගියේම නෑ. ගෑනු ළමයින් ටික දැක්කාම කසිප්පූ බීගෙන කෑගහගහ හිටි අනිත් කණ්ඩායමෙත් උනන්දුව වැඩි වෙලා තව නටන්න ගත්තා. අපි රක්වාන පොලීසියේ සහය ගත්තත් ආව රාලහාමිලා තුන්දෙනාට එය පාලනය කරන්න පුළුවන් වුණේ නෑ. මේ දේවල් නතර කරන්න ඕන නිසා අපි අලියා නිදහස් කරන්න තීරණය කළා.”කෙතරම් දරදඬුකම් කළත් මේ දරුවන් නේදැයි සිතා වෛද්‍ය අතපත්තු ඔවුන්ගේ ජීවිත ආරක්ෂාව පිළිබඳ වැඩි සැලකිල්ලක් දක්වීය. එහෙත් ගමේ පිරිසකගේ විරෝධතාව මත අලියා නිදහස් කර යඋවීමට ඔහු තීරණය කළේය. තවත් මත් බෙහෙත් දී අඩපණ කළ අලියාගේ කකුල් බැඳි මැනිලා කඹ කොල්ලි කපා අලියා මුදා හැරිණි.“ළමයි සහ විරෝධතා කරුවන් බොහොම ජයග්‍රාහී ලීලාවෙන් ගියා. අලියා අල්ලන්න කියූ ගැමියන් හිටියේ නොසතුටෙන්. දින ගානක් පුරා කළ දේ වතුරේ ගිය නිසා හෙට අපි කොළඹ එමු කියා කතිකා කරගෙන මමත් අපේ පිරිසත් නිදා ගත්තා.”පසුදා පාන්දර වෛද්‍ය අතපත්තු නැඟිටින විට වෙනදා තමන්ට උදේ තේක සපයන රංජිත් නොව චූටි මල්ලි ‍නම් වූ ගැමි තරුණයා ඇඳ ළඟ තේ එකක් අතැතිව සිටියේය. ඔහු අලියා ඇල්ලීම‍ට ප්‍රබල සහයක් දුන් අයෙකි. ජනේලය හැර අවට බැලූ වෛද්‍ය අතපත්තුට තම කඳවුර වටා මහා ජන කායක් පිරී සිටිනු පෙනෙන්නට විය. මේ කුමක්දැයි බැලීමට තේ කෝප්පය කුස්සියට ගෙන ගිය ඔහු දුටුවේ ඊටත් වඩා පුදුම දෙයකි.“අපේ කණ්ඩායමේ කවදාවත් කාන්තාවන් නැහැනේ‍. ඒත් එදා කුස්සියේ ගෑනු අය පිරිලා. සමහරු පොල් ගානවා සමහරු ලූණූ සුදධ කරනවා, එහෙන් කිරිබතක් ඉදෙනවා. මම කෝප්පේ තියන්න ගියාම ලොකු මහත්තයාට බඩගිනි වෙලාද කොහෙද කියලත් ඒ අය කියනවා. මම පුදුමෙන් එළියට බැස්සාමනේ වැඩේ තේරුණේ. අපේ වාහන පාරේ හරස් කරලා. මැනිලා කඹවලින් වට කරලා. රක්වාන මහ පාරට කොටං දාලා. අපි නිවාස අඩස්සියේ. හැබැයි හොඳට සලකනවා. ගැමියන් පන් හය සීයක් අපේ වටේ. ඒ අය අපට කීවා අපි ඉදිරි වියදම කෑම බීම සියල්ල සපයන්නම් ආපු වැඩේ ඉවර කරන්න. අලියා අල්ලන්න කියලා. ඒ එක්කම පොලීසි‍යේ ලොකු මහත්තුරු වගේකුත් ආවා. ඒ අය එක්ක ගමේ අය කීවේ ඊයේ පිරිස මෙල්ල නොකළ නිසා වුණු දේ භයානකයි. ඒ නිසා අලියා අල්ලන තුරු පාර අරින්නේ නෑ කියලයි. අන්තිමට පොලීසියත් ගියා. මම යන්තම් පීල්ලෙන් නාගන්න අවසර ඉල්ලා ගත්තා චූටි මල්ලිගෙන්. ඒත් වාහනේ යන්න බෑ. පයින් විතරයි.”“පස්සේ අපි තේරුම්කරලා දුන්නා අලි එහෙම අල්ලන්න බෑ. අපි ළඟ බෙහෙත් නෑ, අවශ්‍ය බඩු මූට්ටුවලට හානි වෙලා එහෙම කියලා. පස්සේ ඇමැතිනිය ඉදිරියේ පොරොන්දු වෙනවානම් මේ හරස් කිරීම ඉවත් කර ගන්නවා කීවාම එතුමියගේ පෞද්ගලික ලේකම්වරයා එතැනට ආවා. ඔහු ඉදිරියේ පොරොන්දු දී අපි යන්තම් කොළඹට පැන ගත්තා.”කොළඹ පැමිණි පසු වෛද්‍ය අතපත්තුට මුහුණ දීමට සිදුවන්නේ ඊටත් වඩා දරුණු තත්වයකටය. සාර්ථකව ඇල්ලූ අලියකු එසේ නිදහස් කිරීම පිළිබඳ එවක රත්නපුර මහ දිසාපතිගේ ප්‍රධානත්වයෙන් පරීක්ෂණයක් පැවැත්වීමට නියම විය. සියල්ල වීඩියෝගත කර තිබූ බැවින් සිදු වූ දෙය පිළිබඳ අවශ්‍ය තරම් සාක්කි ලැබිණි.“හැබැයි ඒ පරීක්ෂණයට වෙච්චි දෙයක් නෑ. ඒත් පස්සේ ආරංචි වුණා මේ අලියා අල්ලන්න කියා ආව පිරිස ඇත්තටම වගාවෙන් ජීවත්වන අය බව‍. ඔවුන්ගේ වගාවන්ට හානි සිදු වීම දරා ගන්න බැරි නිසයි අලියා අල්ලන්න සහය දී තිබෙන්නේ. නමුත් අලියාව නිදහස් කරන්න කියා පෙළපාළි ආ පිරිසගේ අරමුණ වෙන දෙයක්. සිංහරාජය ඇතුළේ නොයෙක් පතල් හොරකම්, මැණික් ගැරීම්, ගස් කැපීම් ‍වගේ නීති විරේධී කටයුතු සිදුවනවා. ඒවා අල්ලන්න නිලධාරීන්ට හෝ ගැමියන්ට යන්න බැරි මේ අලින් ඉන්න නිසයි. අලි ඒ හොරුන්ට ආරක්ෂාවක්. ඒ හොරකම්වලට සම්බන්ධ අය තමයි බොරු සත්ත්ව අනුකම්පාවක් මවාගෙන අලියා ගෙනියනවට විරෝධය පෑවේ.”කෙසේ වුවද ගත වූයේ මාස හයකටත් අඩු කාලයකි. විරෝධතාකරුවන් ගේ අලි සෙනෙහස ලෝකයටම තහවුරු වන්නට කරුණු යෙදිනි.“මාස හයක් ගියෙත් නෑ, සිංහරාජේ අලියා කළ පළමුවැනි මිනී මැරුම වාර්තා වුණා. ඒ බිලි වුණේ බොහොවිට අර විරෝධතා කණ්ඩායමේ ප්‍රමුඛව හිටි කෙනෙකුගේ මවක්. අර ඇහැක් නැති කනක් නැති ආබාධිත අලියාට ගමේම කෙනෙක් වෙඩි තියලා මැරුවා. ඝාතන දෙකක් සිදු වුණා. 2001 වන වි‍ට සියල්ල විනාශයි. අර අලියාගේ ඇහැට ඇහැක් දෙනවා කනට කනක් දෙනවා අලියා අපේ ගමට අයිති සම්පතක් කියලා රෙදි කරට අරන් කෑ ගහපු ගෑනු ළමයාවත් වෙන කිසිම කෙනෙක්වත් පිකටින් කළේ නෑ. අපි ආයේ සිංහරාජේ පැත්තේවත් අලි අල්ලන්න ගියෙත් නෑ.”අරුණි මුතුමලීaruni@silumina.lkකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=ay1409143</link>
    <topic>සැන්දෑ කොමළිය බොල්ගොඩ ගඟට බසින තුරු බලා සිටිමි</topic>
    <author>අරුණි මුතුමලී</author>
    <content>පරිසර ලෝලීන් හතළිහකට අධික සංඛ්‍යාවක් සමඟ අපේ රටේ ලස්සනම තැන් වෙත සිළුමිණ පාඨක ඔබ කැඳවාගෙන ගිය “පරිසර ලෝලියකු දුටු ලස්සනම තැන” අදින් නිම කරමි. මේ ලිපි පෙළෙහි අරමුණ වූයේ මේ රටේ ලස්සන තැන් පිළිබඳ අනාවරණයක් කිරීම පමණක් නොව ඒවා වැනසී යන ආකාරය හා පරිසරය රැකගත යුතු ආකාරය පිළිබඳ ඔබේ අවධානය යොමු කිරීමය. විවිධ ආයතනවල වෘත්තීය අවශ්‍යතා සඳහා මෙන්ම පරිසරයට ඇති කැමැත්ත නිසා කළ සංචාරයන්වලදී රටේ නොයෙක් තැන් දුටු මගේ සිත්ගත් ස්ථානය ගැන පැවසීම යුතුකමක් සේ සලකා මේ ලිපිය ඒ වෙනුවෙන් වෙන් කරමි.“මම ඉපදුණේ මොරටුව පාණදුර කියන නගර දෙක අතර පිහිටන හොරේතුඩුව ප්‍රදේශයේ. ‘තුඩුව’ කියන නමින්ම ඒ ගම ජලයෙන් වට වුණු බිමක් බව වැටහෙනවා. කළු ග‍ඟේ අතු ගංගාවක් වන බොල්ගොඩ වැව තමයි මේ තුඩුව හැදෙන්න මූලික වෙන්නේ.”මෙසේ කියන විට මම නිසඟයෙන්ම මගේ කුඩා අවදියට යන්නෙමි. ඒ සමඟ එදා අප දුටු, අප විඳි ඒ සොඳුරු දසුන් මගේ මතකයට නැ‍ඟේ.“අපේ ගෙදරින් මීටර හත් අටසියයක් ඈතින් තමයි ගඟ තිබුණේ. හැබැයි අපේ ගෙදර පිහිටියේ කන්දක වගේ නිසා අපට ගඟ පෙනුණේ අපේ මිදුලේ මායිමේ පිහිටනවා වගේ.”“අපේ ගෙදරට එන නැදෑ මිත්‍රයෝ කවුරු වුණත් තොටුපළින් ගඟට බැහැලා නාලා මිසක ආපහු යන්නේ නෑ. ඒ ගඟට යන්න පාරවල් කීපයක්ම තිබුණා. එකක් අත්තම් නිවාස ක්‍රමය මැද්දෙන් වැටුණු පාරවල් ඔස්සේ ගිහින් ඉවුරට ගොඩ වෙලා තොටුපළ ළඟට ඉවුර දිගේ යන එක, නැත්නම් තවත් කන්ද පැත්තට ගිහින් ලන්ද දිගේ ගඟට බහින එක.”මේ මතකයන් අවදි කරන විට පණ්ඩිත් අමරදේවයන්ගේ ගීතයක් වැරැදියට තේරුම් ගෙන සිටි නිසා මා කුඩා කල අනේක වාරයක් රැවටුණු අයුරු ද සිහි වේ.“අමරදේව මාස්ටර්ගේ ‘කන්දෙන් ලන්දෙන් බැස දිව එන්නේ - මාදං බෝවිටියා රස දන්නේ - නින්දේ දුටු සිහිනය එළි වන්නේ - සැන්දෑ කොමළිය ගඟට බසින්නේ’ ගීතය ඇහෙන වාරයක් පාසා මම හිතුවේ අපේ ලන්දෙන් ගඟට බහින කවුරුහරි කෙනෙක් ගැන තමයි මේ කියන්නේ කියලා. මොකද අපිත්ඒ ලඳු බෑවුමේ කොච්චරවත් බෝවිටියා කකා දිව දම්පාට කරගෙන එක එක්කෙනා බය කරමින් තමයි ගඟට බහින්න යන්නේ. ඉතිං ඒ ගීතයේ එන කොමළිය බලන්න කියලා මම අනන්ත වාරයක් ගඟ ගාවට හවසට එක්කන් යන්න කියලා අම්මයි තාත්තයි එක්ක අඬාගෙන තිබෙනවා.පුංචිම කාලේ එහෙම අඬනකොට තාත්තා කීවේ අපි බලාගෙන ඉද්දි කොමළිය ගඟට බහින්න එන්නේ නෑ, ලොකු කජු ගහට මුවා වෙලා අපි යනකල් ඉන්නවා කියලා. ඒත් අවුරුදු අටක් දහයක් විතර වෙලා හැන්දෑ කොමළිය කවුද කියලා අහද්දි නිවාඩු දවසට මා එක්ක ගඟ අයිනට ගිහින් අම්මයි තාත්තයි බොල්ගොඩ ග‍ඟේ හවස් යාමයේ ලස්සන බලාගෙන ඉන්න එතකොට හැන්දෑ කොමළිය පේන්න ගනී කියලා කීවා.”“ඉර බැහැගෙන යද්දි බොල්ගොඩ ග‍ඟේ නිල්පාට දියරැළි රත්තරන් පාටට හැරෙනවා. දිය කාවෝ කොරටුවල උසම උණ පතුරක් හොයාගෙන ඒ එළියේ තටු විහිදවාගෙන ඉද්දී පේන්නේ හරියට පුංචි බූත පැටව් වගේ. පිළිහුඬුවන්ගෙන් නම් කක්කුට්ටන්ට බේරිල්ලක් නෑ. කොරවක්කෝ එක පාරටම මහා ළතෝනියක් දෙන්නේ බඩවැටිය ගාවින් කබරයෙක්වත් ඇදෙනවා දැක්කාමයි. පුංචි බට්ටිච්චෝ දෙමළිච්චෝ පොල්කිච්චෝ මයිනන් ගිරවුන් රෑන් පිටින් ලන්ද පැත්තට ඇදෙනවා. ගොම්මන් අඳුර වැටෙද්දි තොටුපළින් පිටත්වන ඔරුවක දෙකක හෙවණැලි පේන්න ගන්නවා. ග‍ඟේ ගිලුණු උණ බට ගස්වල දිය සෙවෙල් කකා හෙමින් ඇවිදින වැරෑටින් අඳුරේ හැංගෙනවා. මාළු අහින් පිටින් ඇවිත් හමුදා බට පෙළක වගේ දකුණට හැරෙන් කියලා ඇහිපිල්‍ලන් ගහන පරක්කුවෙන් හැරිලා යනවා. හැබැයි විස්කෝතුවක් එහෙම කඩලා දැම්මොත් උඩ පැනලා ඒ කෑලි කටින් අරගෙන යන්න කාරල්ලෝ අමතක කරන්නේ නෑ.“ඔරු කඳක් උඩට වෙලා ගොම්මන පහුවෙනකල් බලන් හිටියොත් තොටුපළින් දියත් කළ ඔරුවලින් ගිය අය කොරටුවල කුප්පි ලාම්පු පත්තු කරනවා දකින්න පුළුවන්. ඉස්සෝ කොටුවක් ගාණේ පහන් පත්තු කළාම හරියට ගඟ පේන්නේ මඟුල් ගෙයක් වගේ. ඒත් ඒ පහන් එළියට ඇදෙන ඉස්සොයි මාළුයි සිය දහස් ගණන් කොටුවෙන් පිටවෙන්න බැරුව මිනිසුන්ගේ දැලට අහුවෙනවා කියලා දැන ගත්තාම ලස්සන ඇතුළේ කොයිතරම් භයංකාර දේවල් සිද්ධ වෙනව ද කියලා මට හිතුණා.”“කරුවල ජාමේ ඉවුර දිගේ තවත් එහාට ගියොත් රෙදි නැන්දලා උදේ වරුවෙම වෙල්ලාහැලියේ තැම්බි තැම්බි හේදුව රෙදි අඟුරු ඉස්තිරික්කෙන් මදින සුවඳ විඳ ගන්න පුළුවන්. ළඟින් ළඟින් පිහිටි ඒ හැම පුංචි ලෑලි ගෙවල කවුළු ළඟ කුප්පි ලාම්පු එළියෙන් හේනේ මාමලාගේ නළල්තලවල දාඩිය බින්දු දිලිසෙන හැටි පේනවා.”යම් තැනක් ලස්සන වෙන්නේ ඒ ගහකොළවල හැඩය ලතාවට පිහිටීම නිසාවත්, වලාකුළු, නිල්දිය දහර මත මවන සායම් රටා නිසාවත් පමණක් නොව මිනිසා තම සංස්කෘතිය සමඟ ඒවා මුසු කරගන්නේ කෙසේ ද යන්න මත බව වැඩුණු වියට පත්වන විට මට අවබෝධ වූයේ මේ දසුන් එකිනෙක ගළපා බලන විටය. රාත්‍රියට සමු දී නිවෙසට පැමිණි මට හීනෙන් පවා පෙනුණේ ගං ඉවුරේදී හඳපානට ගං දිය රිදී රැළි නැංවූ තාලයයි. මට ඇහුණේ දියරැළි ඉවුරේ වැදුණු රාවයයි. ඒ සිහිනෙන් අවදි වන්නේ පාන්දර පාසල් යන්නටයි.“හිමිදිරියෙන් ඇදෙගන ඉස්කෝලේ යන්න පිටත් වෙද්දී අපේ මිදුලේ නැගෙනහිර පැත්තෙන් බැලුවොත් ශ්‍රීපාද කන්ද ග‍ඟේ එහා පැත්තේ පිහිටනවා වගේ පේන්නේ. සමහර දාට මුදුනේ පහන් එළියක් යාන්තමට පේනවා. ඒ දිහා බලාගෙන ඉඳලා ඉස්කෝලේ යන්න පරක්කු වුණ දවසුත් නැතුවා නෙවෙයි.“ළා මීදුම තිබෙන දවසට උදේට පරණ ගාලු පා‍ෙර් තිබෙන දිගරොල්ල පාලම පහුවෙද්දී දෙපැත්තේ බොල්ගොඩ ගඟ ‍ෙප්න්නේ බොඳ වුණු චිත්‍රයක් වගේ. ඒත් කොස්පැලෑනේ පාලම ළඟට එද්දී රත්තැඹිලි පාට වලාකුළු ඉරි අස්සෙන් බොල්ගොඩ ගඟට ඉර පායනවා පේනවා. හොරේතුඩුවේ ඉපදුණාට ශිෂ්‍යත්වේ එනකල් ඉස්කෝලේ ගියේ පිළියන්දල සෝමවීර චන්ද්‍රසිරි විද්‍යාලයට නිසා හැමදාම බොල්ගොඩ ගඟ දෙවරක් බලාගෙන එන්න අවස්ථාව ලැබුණා”“ඉරිදා දවසට තාත්තාට වද කරලා ටියුබ් කෑල්ලකුත් අරගෙන පීනන්න ඉගෙන ගන්න කියලා ගඟ ගාවට යන්න ක්‍රමයක් හදාගෙන හිටියා.”“ගඟ අයිනේ තිබුණා කුඩු කන්ද කියලා භයානක තැනක්. එතැන ලොකු මීහරකෙක් පවා එරිලා මැරුණාලු. අවුරුදු දොළහක් විතර කාලේ මට ලොකු උවමනාවක් තිබුණා ඒ මීහරකාගේ ඇටකටු තියෙනවද හොයන්න. ගඟ පැත්තට බර වෙන්න හිටිය තවත් යාළුවෝ දෙන්නෙක් එක්ක උඩහ රබර් වත්තට ඔට්ටපාලු ‍බෝල හදන්න යනවා කියලා අම්මට බොරු කියලා අපි ගියා කුඩු කන්දේ. ලී කුඩුවලින් අඩි තිහක් විතර උසට හැදුණු කුඩු කන්දේ උඩට නඟිද්දිත් අපිව ටිකක් එරුණා. ඒත් දිග උණ ලීයක් තුන්දෙනා එක්ක ඇදගෙන කොහොම හරි කන්දට නැඟලා මීහරකා එරුණු ගඟට මායිම් වන පැත්තෙන් මඟක් බැහැලා උණ ලීයෙන් අවුස්සන්නයි අපි කල්පනා කළේ. එහෙම අඩමානෙට කකුල තිය තියා බහිද්දී එක යාළුවෙක්ගේ කකුල කුඩු කන්දේ බෙනයකට ගිහින් එයා අතින් උණලීය අතෑරුණා. ඒ එක්කම අපි තුන්දෙනාගේ සමබරතාවය බිඳිලා උණ ලීය ගඟ පැත්තට බර වුණා.කෙරවලේ හිටිය යාළුවා කුඩු කන්දේ ලිස්සගෙන උණ ලීයත් එක්ක පහළට වැටුණා. මැද හිටිය මට තනියෙන් යාළුවාගෙයි උණ ලීයෙයි බර දරාගන්න බෑ. අනෙක උණ ලී ලිස්සනවා. කොහොම හරි කන්ද උඩ මුණින් වැටුණු මම උණ ලීයේ කෙරවළක් තදින් අල්ලගෙන කකුල එරුණු යාළුවාට කෑගැහුවා. එයාගේ නංගි තමයි කන්දෙන් ලිස්සලා යන්නේ. එයාටත් කෑගැහුවා ලීය අල්ලගන්න කියලා. ඒත් උත්තරයක් නෑ. කොහොම හරි කකුල එරුණු යාළුවා ඇවිත් උණ ලීයට බර දුන්නාම මමත් නැඟිටලා ලීය ඇදලා බිම දාලා නංගි හොයන්න අයිනට ගිහින් එබුණා. නංගි පේන්න නෑ. අපි ‍ෙහාඳටම බය වුණා. අම්මලා කීවේ එතන බිලි ගන්න තැනක් කියලා.නංගි එරිලා නම් මොනවාවෙයිද? අපිට ආයේ ගෙවල්වලට යන්න බෑ. කොහොම හරි නංගිව හොයා ගන්න වෙනවා. අපි උණලීය පහළ ගස් දෙකක හිරවෙන්න කියලා හිතාගෙන හරහට තියලා පහළට තල්ලු කළා. පස්සේ නංගි වැටුණු තැනින් හෙමිහිට බැස්සා වැටුණොත් උණ ලීයේ එල්ලෙනවා කියලා. අවදානම් වුණාට පහළට බැස්සම ඉකි ගහන හඬක් ඇ‍ෙහනවා. නංගි වැටුණු පාර බයවෙලා කතා කරගන්න බෑ. අඬනවා ඉකි ගහන හඬ විතරයි එන්නේ. කතාකරන්න බැරුව හරි මොකද නංගි ඉන්නවානේ. අපේ වතුර වුණු ලේ ආපහු ඇඟට උනනවා වගේ දැනුණා. අමාරුවෙන් කටු අකුල් අස්සෙන් ටීෂර්ට් ඉරාගෙන කන්දෙ අනිත් පැත්තට තුන්දෙනාම ආවා. පැළවීගෙන එන කජු මද දෙකක් දීලා නංගිව කතා කරවගත්තා. යාලුවෝ දෙන්නා එක්ක මාත් ගෙදර ආවා. ලී කුඩු නාගෙන. එදා හවස මට හොඳටම උණගත්තා බයට. ඉන්පස්සේ කවදාවත් කුඩු කන්ද දිහා ගියේ නෑ.”“ඒත් අම්මලාත් එක්ක බොල්ගොඩ ගඟ බලන්න නෑවිත් බෑ. දවසක් අහල පහල කට්ටියක් එක්ක ඇවිත් ඒ මාමා කියා දුන් විදිහට අපිත් සරම් බොක්ක වගේ ගවුම් බොක්කක් හදාගෙන ඉස්සෝ ඇල්ලුවා. මමත් අම්මයි තාත්තයි මමයි වගේ කියලා ප්‍රමාණ තුනක ඉස්සන් තුන්දෙනෙක් අල්ලගෙන ජෑම් බෝතලක දාලා උන් එළියට පනින නිසා හොඳට මූඩියෙන් වහලා ගෙනත් ඇති කරන්න හැදුවා. අනේ පහුවෙනිදා බලද්දි තුන්දෙනාම පාවෙනවා. එදා තමයි දැනගත්තේ සත්තුන්ටත් හුස්ම ගන්න ඕන. ඒකට ජෑම් බෝතලේ මූඩිය හිල් කරන්න ඕන කියලා.”“ගඟටම පාත් වුණු මාර අත්තක ඉඳගෙන කකුල් දෙක වතුරේ දාගෙන කිරල ගෙඩි කකා හිටිය කාලේ අපේ ඇස්පනාපිටම නැතිවුණා. මාදං බෝවිටියා පිරුණු ලන්ද රකුසෙක් වගේ ආව බැකෝ යන්ත්‍රයේ නියපොතුවලින් හූරලා දැම්මා. කන්ද මුදුනේ තිබුණු සමහර ගෙවල්වල කෑලි නාය ගියා වගේ බර වුණා. ගස් පෙරළුණා. මහ ප්‍රපාතයක් වගේ හැදුණා. එතැන පොඩි පොඩි ගෙවල් ගොඩක් හදලා ඒවාට නානාප්‍රකාර අය එන්න යන්න ගත්තා. අපිට ගඟ පැත්ත තහනම් වුණා. ඒ එක්කම අසූ අට නවය ක‍ාලේ ගඟ හරියට අපිරිසුදු වුණා. සිනි ගඳ ගහන්න ගත්තා. සැන්දෑ කොමළිය ඊට පස්සේ ගඟට බසින්න ආවද දන්නේ නෑ. අපි ඒ පැත්තේවත් ගියේ නෑ ගඟ දැක්කත් සුන්දර සිතිවිලි ආවෙත් නෑ.”“ලී මෝල් හිමියන් වගේම බලපුළුවන්කාරයින් ගඟ දෙපැත්ත ගොඩකරන්න ගත්තා. ඉතා දුර්ලභ අයිරා මාලුන්ට පවා තර්ජනයක් වෙන තරමට බොල්ගොඩ ගඟ දූෂණය වුණා.”“අවුරුදු ගාණකට පස්සේ මගේ විවාහ උත්සවය ගන්න තැනක් සොයද්දි අන්තිමට තුසිතගේත් මගේත් හිත ගත්තේ එකම තැනයි. දෛවෝපගත විදිහටම ඒ බොල්ගොඩ ගඟ අයිනේ හෝටලයක්. අපේ පෝරුව හැදුවෙත් ගඟ මැද්දේ, අපි පිටත් වුණෙත් පාරුවෙන්. අපි එදා හවස බොල්ගොඩ ග‍ඟේ ඔරු පැද්දා. පුංචි කාලේ වගේ කෙකටිය මල් යාය මැද්දෙන් ගෙම්බන් අපේ උරහිසටත් උඩින් පනිද්දි”“ඈතින් ඉඳන් බලද්දි බොල්ගොඩ ගඟ තාමත් ලස්සනයි. ඒත් ළං වෙලා බැලුවොත්, ග‍ඟේ හඬට කන්දුන්නොත් ගඟ හඬන හඬට සවන් දෙන්න පුළුවන්. එදා වගේ ඉවුරු දෙපස බඩවැටිවල තිබුණු ලස්සන බොල්ගොඩ ගං කොමළියගෙන් උදුරා ගත් මිනිසුන් ගැන, එදා ඈ සතුව තිබුණු අනේක වූ ශාක සත්ත්ව ප්‍රජාවන්ට වුණු විපත කියන කඳුළු ගංගාවකට තමයි අපි අද ලස්සනයි කියන්නේ.”පරිසරය සහ සංවර්ධනය කියන්නේ එකටම ඈඳුණු වචන දෙකකි. සංවර්ධනය නිසා පරිසරය විනාශ වන්නට බැරුවා සේම පරිසරය නිසා සංවර්ධනය අත්හිටුවිය නොහැකිය. එහෙත් කළමනාකරණය යන වචනය අවශ්‍ය වන්නේ මේ දෙකෙහිම සමබරතාව රැක ගැනීම උදෙසාය. අදටත් ඵල දෙන හෙටටත් ප්‍රයෝජනවත් වන අයුරින් පරිසරය කළමනාකරණය කරන්නට නම් අප පරිසරය, සොබාදහම පිළිබඳ, අපේ අවශ්‍යතා මෙන්ම සොබා දහමේ අවශ්‍යතා පිළිබඳ මීට වඩා අවධානයක් යොමු කරන්නට පුරුදු විය යුතු නොවේද? මේ ලිපි පෙළෙහි අවසන් වදන ලෙස මෙසේ සටහන් තබන්නට කැමැත්තෙමි. ඔබ යමෙකුට ආදරය කරන්නේ නම් ඔහුගේ හෝ ඇයගේ හඬ අසන්නට ඔබ ප්‍රිය කරයි. එසේම ඔබ සොබාදහමට ආදරේ නම් ඔබ තනිවූ මොහොතක ඇයට සවන් දෙන්න ස්ථිරවම ඇය ඔබට ආදරෙන් කොඳුරනවා ඇසේවි!අරුණි මුතුමලීaruni@silumina.lkඡායාරූප - පෙම්සිරි පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=ay1409144</link>
    <topic>පතමි ඔබේ දැකුමක්</topic>
    <author/>
    <content>සිත ඔද්දල් වෙලාය ඇඳ මත සිරුර වැතිරිලාය ඔබ එතැයි මඟ බලාය දෑස කඳුළෙන් පිරීලාය කයට නැත කිසි රෝගයක් නුවමනාය වෙදදුරු පිළියමක් සුවවන පිණිස ඇත පැතුමක් වරක් හෝ පතමි ඔබේ දැකුමක් වැවට විදුලි එළි වැටිලාය ජලය රිදීපාටින් බබළාය වැව වටේ බංකු හිස් වෙලාය සොඳුරු අතීතය සිත පෙළාය ඉල්ලමි එකම එක වතාවක් දළඳා හිමිට පුදා මල් දෙකක් වලාකුළු බැම්මට දී නිවාඩුවක් රැගෙන යන්න වැව වටේ රවුමක්ශෝභා කුමාරසිංහපිළියන්දලජීවිතේ හරි හැඩයි එහි හැඩය දැනගන්න ජීවිතේ සුවඳමයි එහි සුවඳ විඳගන්න අඳුරු තැන් අපමණයි එළිය එහිවිහිදන්න මුළු ලොවම බබළන්න මගෙ පුතේ හිරුවෙන්නසිත රිදෙන තැන් ගොඩයි සිනාසීපිළිගන්න පැමිණි දුක් පැණි රසයි රස බලාසැනසෙන්න කම්කටොළු හරි රළුයි නුඹට හැක ජයගන්න පුතුනේ මම ආදරෙයි ඔබත් එයපතුරන්නවාසනා සේනානායකකඩවතඔයාට මතකද අපි දෙන්නා එකතු වෙලා ලස්සනම ලස්සන වීදුරු මල් පෝච්චියක් හැදුවා දවසක්. අපි ඒක බලාගත්තා හරි පරිස්සමට. සීරෙන්නවත් දෙන්නෙ නැතුව. ඒක තව ලස්සන වෙන්න මලක් දෙකක් හදලා දැම්මා. ඇත්තමයි හරිම ලස්සනයි.ඒත් එක දවසක් අපි අතින් ඒ මල් පෝච්චිය බිඳුණා. ඔයාට නෙවෙයි ඔයාගෙ යාළු මිත්‍රයන්ට ඕනෙ වුණා එහෙම වෙනව දකින්න. මං වීදුරු කටු අහුලන කොට ඔයාගෙ ඒ යාළු මිත්‍රයෝ මට හිනා වුණා. මං හිතුවා ඔයත් මං වගේ වීදුරු කටු එකතු කරලා ආයෙත් ඒ මල් පෝච්චිය හදාගන්න උත්සාහ කරයි කියලා. ඒත් ‍එහෙම වුණේ නෑ. මං දන්නවා බිඳිච්ච මල් පෝච්චිය ආයෙත් තිබුණ විදියට හදන්න බැරි විත්තිය. ඒත් එහෙම උත්සාහයක් හරි ගත්ත නම් මට තිබුණා හිත හදාගන්න.ඔයත් හිනා වුණේ මට ඔච්චමට. එතකොට ඔයාගෙ යාළු මිත්‍රයෝ හුඟක් සතුටු වෙන්න ඇති. ඔයාට දුකයි නේද ඔයාගෙ යාළු මිත්‍රයින්ට දුක හිතෙනකොට. පව් බලාගෙන යාළුවන්ට දුක හිතෙයි. කෑලි කෑලි බිඳිල ගිය අපේ මල් පෝච්චිය එහෙමම තිබුණාවේ.ඉහලගමදමයන්ති විජේනායකසති අන්තයේ අප හමුවන නුඹේ දෑස නිල්වන් දෙනෙත් පරදන දිගු නිල් දෑස අඳුරු සිසු කැළගේ දිනු අවිහිංසක දෑස දුප්පත් කමට හද අයදින දිගු දෑසවැලමිට ළඟට නවමින් කමිසයේ අත දුප්පත් කමට ඉහළින් එසවුණු සුරත කපමින් කාඩ්පත කොටුවක් ගෙන සුරත සිනහවකින් සංග්‍රහ කෙරුවා දසතමිනිස්කමින් සුසැදුණ හැඟුමන් අතර පිරිමි කමට ලද අගයක් නැති අතර ඔච්චම් වචන හිමිහිට මුමුනමින් තිර සම්මතයෙන් විහිළුත් කෙරුවා නිතරතුරුණුවියේ හදතුළ තෙරපෙන හැඟුමන් වසන් කරන් දුප්පත් කඳුළැලි නාමෙන් පැහැබර හෙටක අරුතය දනවා සැනකින් ටියුටරියේ ළඟ කරබාගෙන කඳුළින්නිලන්ත මාරසිංහසඳ දිය ගලා රටා මැවී ඇති සුන්දර වැව් තාවුල්ලේ ගොක් අක්තෙන් රටාදමා මෝල්ගසේ බැඳි දන්කඳ බරට බරේ ඔසවාගෙන හීල්දානෙ ගෙන පන්සලේ වෙදමාමා යයි විගසින බව කතරින් එගොඩවන්න  කැළණියඑම්.එම්.එස්. ගුරුසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=aj1409141</link>
    <topic>ට්‍රිලියනය ඉක්මවා වාර්තා තබයි</topic>
    <author>තාරක වික්‍රමසේකර</author>
    <content>ට්‍රිලියනය ඉක්මවා වාර්තා තබයිසතිය ආරම්භක සඳුදා බිනර පුර පසළොස්වක පොහෝ දිනය වූ බැවින් වෙළෙඳ පොළ ගනුදෙනු සිදු නොවුණි. පෙර සතිය අවසාන සිකුරාදා ගනුදෙනු සංඛ්‍යාව ලෙස දැක්වුණේ 12102 කි. එය සතිය ආරම්භක අඟහරුවාදා 12276 ක් දක්වා ඉහළ ගියේය. එදින මිලියනය ඉක්මවා කොටස් අලෙවි වූ සමාගම් අතර ඇක්සස් ඉන්ජිනියරින් (2466509), ආසිරි (1303528), සී අයි සී (1416233), ජේ කේ එච් (1384334), ලංකා සෙන්චුවරි (ඩබ් සී 2015) -1015849, ලංකා අයි ඕ සී (1360467, සී අයි එෆ් එල් (1592645), පි සී ෂර්මා (1177387), සිලෝන් ටී බ්‍රෝකර්ස් (1858616), වැලිබල් (1081976), පීපල්ස් ලීසිං (28548700) සමාගම් දැක්වුණි.දිනයේ මිල ඉහළ ගිය සමාගම් අතර කැපී පෙනුණේ කළම්ඹු සිටි (38.10), ලී හෙජස් (23.50) සමාගම් වන අතර මිල පහළ ගිය සමාගම් අතර ආසිරි සෙන්ට්‍රල් (50.90), කැපී පෙනුණි.ඉන්දු මැලේ කොටසක මිල රුපියල් 370.00 කින් පහළ ගියද අලෙවි වූයේ සමාගමේ කොටස් 4 ක් පමණි.පසු දින 10 කොළඹ කොටස් වෙළෙද පොළට විශේෂිත ඓතිහාසික දිනයක් විය. ඒ කොටස් වෙළෙද පොළ ඉතිහාසයේ පළමුවරට සමස්ත ප්‍රාග්ධනීකරණය රුපියල් ට්‍රිලියනය ඉක්මවා යාමයි.බැංකු පොලිය අඩුවීමත් වෙළෙද පොළේ ඉහළ ගණන්වල කොටස් වැඩිහෙන් මිල දී ගැනීමත් නිසා මේ අයුරින් ප්‍රාග්ධනීකරණය ඉහළ ගොස් ඇත.එදින ගනුදෙනු සංඛ්‍යාව 13655 ක් දක්වා ඉහළ ගොස් තිබුණි. දිනයේ මිලියනය ඉක්මවා කොටස් අලෙවි වූ සමාගම් අතර ඇක්සස් ඉංජිනියරින් (1317093), බ්ලූ ඩයමන්ඩ් (1011881), සී ඩී බී (1289053), කෙල්සි (1100533), ලංකා අයි ඕ සී (1408876), මර්චන්ට් බෑන්ක් (1107924), මුලර්ස් (1452424), පෑන් ඒෂියන් පවර් (5499950), පීපල්ස් ලීසිං (2134206), පිරමල් ග්ලාස් (1315657), රිචර්ඩ් පීරිස් (3150626), සෙලාන් බෑන්ක් (1208090), යුනියන් බෑන්ක් (23597692), අමානා ටකාෆුල් (1673825), ඒෂියා ඇසට් (1141940), බ්‍රවුන්ස් ඉන්වෙස්ට්මන්ට් (2717960), එෆ් එල් සී හෝල්ඩින්ග්ස් (1026027), පී සී එච් හෝල්ඩින්ග්ස් (1085851), යන සමාගම් විය.දිනයේ මිල ඉහළ ගිය සමාගම් අතර කළම්ඹු සිටි (13.10), නෙස්ලේ (10.00), සමාගම් කැපී පෙනුණු අතර මිල පහළ ගිය සමාගම් අතුරින් කැපී පෙනුණේ සෙලින්කෝ ඉන්ෂුවරන්ස් (ඡන්ද බලය රහිත) සමාගමයි. සමාගමේ කොටසක මිල රුපියල් 11.50 කින් පහළ ගියේය.ගුඩ් හෝප් සමාගමේ කොටසක මිලද රුපියල් 250 කින් ඉහළ ගියද අලෙවි වූයේ සමාගමේ කොටස් එකක් පමණි. ඉන්දු මැලේ සමාගමේ කොටසක මිල රුපියල් 300 කින් ද ලංකා සිමෙන්ට් සමාගමේ කොටසක මිල රුපියල් 214.00 කින්ද පැරගන් කොටසක මිල රුපියල් 110.40 කින්ද ෂර්ලිමාර් කොටසක මිල රුපියල් 170.00 කින්ද ඉහළ ගිය නමුත් සමාගම්හි අලෙවි වූයේ එක් කොටස බැගින් පමණි.සෙරන්ඩිබ් ලෑන්ඩ් කොටසක මිල රුපියල් 115.80 කින් ඉහළ ගියද අලෙවි වූයේ සමාගමේ කොටස් 5 ක් පමණි. සෙලිසින්ග් කොටසක මිල රුපියල් 182.90කින් ඉහළ ගියද අලෙවි වූයේ සමාගමේ කොටස් දෙකක් පමණි.මේ දක්වා කොටස් හිමියන්ට දෙදෙනකුට සහභාගි වීමට දිවා භෝජනයක් පිරි නැමූ ටාජ් හෝටල් මගින් මේ වසරේ සිට එය අත්හිටුවීම සම්බන්ධව කොටස් හිමියන් දැඩි කලකිරීමට පත්ව ඇත. සංචාරකයන් වැඩි වශයෙන් ඇදී එමින් සංචාරක කර්මාන්තය දියුණු වුවත් හෝටල් ක්ෂේත්‍රය විසින් තම හෝටල් හි ලාබය අඩුව ගොස් ඇති බව ගිණුම් වාර්තා මගින් පෙන්වා ඇත.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=aj1409142</link>
    <topic>පීපල්ස් ලීසිං අම්පාර ශාඛාවෙන් දමන ප්‍රදේශවාසීන්ට පානීය ජලය</topic>
    <author/>
    <content>පීපල්ස් ලීසිං අම්පාර ශාඛාවෙන් දමන ප්‍රදේශවාසීන්ට පානීය ජලයපීපල්ස් ලීසිං අම්පාර ශාඛාවේ කළමනාකරු, දිනේෂ් විල්ලාරච්චි මහතා දමන ප්‍රාදේශීය ලේකම් කාර්යාල නිලධාරීන් සමඟ එක්ව පානීය ජල වැඩසටහන දියත් කළ අවස්ථාව.අම්පාර දිස්ත්‍රික් ලේකම් කාර්යාලය කළ ඉල්ලීමකට අනුව පීපල්ස් ලීසිං අම්පාර ශාඛාව පානීය ජලය බෙදාහැරීමේ සද්කාර්යයකට පසුගියදා මුල පිරීය. ජාතික ජලසම්පාදන හා ජලාපවාහන මණ්ඩලයේ පූර්ණ සහයෝගීතාවෙන් සිදුකෙරෙන මෙම ව්‍යාපෘතිය මඟින් ලීටර 14,000කින් යුත් බවුසරයක් මඟින් දිනපතා පානීය ජලය බෙදාහැරීම සිදු කෙරේ. නියඟය හේතුවෙන් දැඩිව පීඩාවට පත් දමන ප්‍රදේශයේ පවුල් 4800කට අධික ප්‍රමාණයක් මෙම සමාජ සත්කාරක වැඩසටහන යටතේ සෙත සැලසේ.නියඟයෙන් පීඩාවට පත් ජනතාවට සහන සැලසීමේ තම ව්‍යාපෘතිය සම්බන්ධයෙන් පීපල්ස් ලීසිං අම්පාර ශාඛාවේ කළමනාකරු, දිනේෂ් විල්ලාරච්චි මහතා මෙසේ පැවසීය.‘වර්තමානයේ පවතින නියං තත්ත්වයෙන් දැඩිව පීඩා විඳින ජනතාවට සහන සැලසීම පිළිබඳව අප පළමුවෙන්ම අම්පාර දිස්ත්‍රික් ලේකම් නීල් ද අල්විස් මහතා හා දමන ප්‍රාදේශීය ලේකම් සොයිසා සිරිවර්ධන මහතා සමඟ සාකච්ඡා කළා. එයින් පසු ප්‍රාදේශීය ලේකම් කාර්යාලය හරහා ප්‍රදේශයේ ජනතාවට අවශ්‍ය පානීය ජලය ලබාදීමට අප තීරණය කළ අතර එම ජනතාවගේ අවශ්‍යතාව මත දිනකට දෙවරක් උදේ හා සවස ජලය බෙදාහැරීම සිදු කෙරෙනවා” යන්නය.පීපල්ස් ලීසිං සමාගමේ මෙම සමාජ සත්කාරය යටතේ බක්මිටියාව, පන්නල්ගම, කුමන, තොට්ටම, වෙහෙරගල, අම්බලන්ඔය, මඩවලලන්ද, මඩාන, තිඹිරිගොල්ල, එග්ගල්ඔය, දේවාලහිඳ, දිවියාගල, 18 ඒ ජනපදය, කලුගොල්ල හා කොක්නහර යන ප්‍රදේශවල වෙසෙන වැසියන් 17,750කට පානීය ජලය සැපයේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=aj1409143</link>
    <topic>ලංකා හොස්පිට්ල්ස්-මහජන බැංකුවෙන් පීපල්ස් නිරෝගී සෞඛ්‍ය සැලසුම්</topic>
    <author/>
    <content>ලංකා හොස්පිට්ල්ස්-මහජන බැංකුවෙන් පීපල්ස් නිරෝගී සෞඛ්‍ය සැලසුම්ලංකා හොස්පිට්ල්ස් සමාගම මහජන බැංකුව සමඟ අත්වැල් බැඳ ගනිමින් ‘පීපල්ස් නිරෝගී’ නමින් විශේෂ සෞඛ්‍ය සේවා සැලසුමක් හඳුන්වා දීමට පසුගිය දා කටයුතු කළේය. ඒ යටත් මිලියන 13 කට අධික මහජන බැංකු ගිණුම් හිමියන් හට ලංකා හොස්පිට්ල්ස් වෙතින් සෞඛ්‍ය සේවා රැසක් සඳහා 25% ක් දක්වා වට්ටම් හිමි වනු ඇත.මහජන බැංකුවේ ගිණුම් හිමියන්ට සහ ඔවුන්ගේ පවුල්වල අයට මෙම විශේෂ ප්‍රතිලාභ හිමි වන අතර මහජන බැංකුවේ වීසා ඩෙබිට් හා වීසා ක්‍රෙඩිට් කාඩ්පත් මඟින් රෝහල් ගාස්තු හා බිල්පත් පියවීමේදී ඔවුන් හට ඒවා හිමි වනු ඇත. මේ නිසා ‘පීපල්ස් නිරෝගී’ සැලසුම ඔස්සේ කරදරයකින් තොරව සෞඛ්‍ය සේවා වියදම් පියවන අතරම විශේෂ වට්ටම් හිමිකර ගැනීමේ අවස්ථාවත් ඔවුන්ට උදා වේ.“ඕනෑම කෙනෙකුට තමන්ගේ ජීවිතයේදී විශ්වසනීය ලෙස සෞඛ්‍ය සේවාවන් ලබාගත හැකි ස්ථානයක් තිබීම ඉතාමත් වැදගත්. හදිසි අනතුරකදී, හදිසි රෝගී තත්ත්වයකදී, දරු උපතකදී, වෙනත් හේතුවක් නිසා රෝහල්ගත වීමකදී මෙන්ම සාමාන්‍ය සෞඛ්‍ය පරීක්ෂණවලදී පවා මෙය අදාළයි. අද දවසේ පවතින තත්ත්වයන්ට අනුව එක් අතකින් සහන මිලට එබඳු සේවාවන් ලබාගත හැකි සහ අනෙක් අතින් තමන්ගේ ජීවන රටාවන්ට ගැළපෙන එබඳු සෞඛ්‍ය සේවා සම්පාදක ආයතනයක් තෝරා ගැනීම පහසු කටයුත්තක් වන්නේ නැහැ. මහජන බැංකුව සමඟ අත්වැල් බැඳ ගනිමින් මෙබඳු සැලසුමක් හඳුන්වා දෙන්නට අප කටයුතු කළේ ඒ නිසයි. මේ යටතේ පාරිභෝගිකයන්ට මෙරට හොඳම තත්ත්වයේ සෞඛ්‍ය සේවාවක් අත්විඳින අතරම විශේෂ වාසි හිමිකර ගැනීමටත් හැකියාව ලැබෙනවා” ලංකා හොස්පිටල්ස්හි ප්‍රධාන විධායක නිලධාරී ලකිත් පීරිස් මහතා පැවැසීය.“මෙය අපි අපේ හිතාදර ගනුදෙනුකරුවන් වෙනුවෙන් ලබාදෙන විශේෂ අගය එකතු කළ සේවාවක්. ‘පීපල්ස් නිරෝගී’ යනු හොඳම සෞඛ්‍ය සේවාවක් සහ හොඳම බැංකුකරණ සේවාවක් සිය ගනුදෙනුකරුවන් වෙනුවෙන් අත්වැල් බැඳගත් සුවිශේෂී අවස්ථාවක් ලෙස හඳුන්වන්නට පුළුවන්.” මහජන බැංකුවේ ප්‍රධාන විධායක නිලධාරී / සාමාන්‍යාධිකාරී එන්. වසන්ත කුමාර් මහතා එසේ සිය අදහස් පළ කළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=aj1409144</link>
    <topic>හිල්ටන් කලම්බු රෙසිඩන්සීස් ෆන් රන් ධාවන තරගය අද</topic>
    <author>තාරක වික්‍රමසේකර</author>
    <content>හිල්ටන් කලම්බු රෙසිඩන්සීස් ෆන් රන් ධාවන තරගය අදප්‍රවෘත්ති සාකච්ඡාවේ දී හිල්ටන් කලම්ඹු රෙසිඩන්ට් සාමාන්‍යාධිකාරි කරීම් ස්චඩ්ලොයු මහතා අදහස් දැක්වූ අයුරු සේයාරුව - රංජිත් අසංකහිල්ටන් කලම්ඹු රෙසිඩන්සීස් විසින් 9 වැනි වරටත් සංවිධානය කරනු ලබන ‘ෆන් රන්‘ මැරතන් ධාවන තරගය අද (14) කොළඹදී පැවැත්වේ. විවෘත තරගයක් ලෙසින් පැවැත්වෙන මේ මැරතන් තරගය සඳහා ඕනෑම වයස් කාණ්ඩයක අයකුට සහභාගි විය හැකිය. කිලෝමීටර් 6ක දුරකින් යුත් මේ තරගය ආරම්භ වන්නේ හිල්ටන් කලම්ඹු රෙසිඩන්ට් අසලින් වන අතර එය යුනියන් පෙදෙස මැලේ වීදිය චිත්තම්පලම් ඒ ගාඩිනර් මාවත, ටී බී ජයා මාවත හරහා යුනියන් පෙදෙසට හැරී හිල්ටන් කලම්ඹු රෙසිඩන්ට් අසලින් අවසන් වේ. මෙම තරගය හා සමගාමිව පැවැත්වෙන වයස අවුරුදු 15 න් පහළ අයට සහභාගි විය හැකි තරගය කිලෝමිටර් 3 ක දුරකින් යුක්ත වේ. එය මැලේ වීදිය කොම්පඤ්ඤ විදිය කුමාරන් රත්නම් පාර හරහා යළි හිල්ටන් කලම්ඹු රෙසිඩන්සීස් අසලින් අවසන් වේ.මෙම තරගයෙන් ජයගන්නා පළමු ජයග්‍රාහකයන් තිදෙනාට රුපියල් 30000ක් , 25000 කන් හා 20000 ක් වශයෙන් මුදල් තිළිණ පිරිනැමේ.මේ සඳහා ශ්‍රී ලංකා පොලිසියේ පූර්ණ අනුග්‍රහය ලැබී ඇතැයි හිල්ටන් කලම්ඹඹු රෙසිඩන්ට් සාමාන්‍යාධිකාරි කරීම් ස්චඩ්ලොයු මහතා පසුගියදා හිල්ටන් කලම්ඹු රෙසිඩන්ට් හි පැවැති මාධ්‍ය හමුවකදී පැවසීය. එමෙන්ම මේ සඳහා මරීනා ඔයිල්, කිස් එෆ් එම් අඩිඩාස් ඇතුළු ආයතන රැසක දායකත්වය ලැබී ඇති බවත් ඒ මහතා පැවසීය.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=aj1409145</link>
    <topic>රට රැකියාවට යන අයට ද ෆිනෑන්ස් ණය ක්‍රමයක්</topic>
    <author/>
    <content>රට රැකියාවට යන අයට ද ෆිනෑන්ස් ණය ක්‍රමයක්ශ්‍රී ලංකාවේ පැරණිතම මුල්‍ය ආයතනය වන ද ෆිනෑන්ස් සමාගම රට රැකියාවලට යන ශ්‍රී ලාංකිකයන් උදෙසාම පහසු ණය ක්‍රමයක් හඳුන්වා දෙයි.රට රැකියාවලට යන ඕනෑම අයෙකුට කඩිනමින් රුපියල් මිලියනයක් දක්වා ණය මුදලක් ලබා ගත හැකි අතර එම ණය මුදල මාස 36 කින් ආපසු ගෙවිය හැකිය.රට රැකියාවලට යන පුද්ගලයාගේ පවුලේ යැපෙන්නන් ස්වයං රැකියාවක් ආරම්භ කිරීමට අදහස් කරන්නේ නම්, ඒ සඳහා ද උපදෙස් හා මඟ පෙන්වීම ලබා දීමට ද කටයුතු කරයි.මෙම ණය මුදල සහ අනෙකුත් පහසුකම් ලබා ගැනීමට හැකියාව ඇත්තේ ශ්‍රී ලංකාවේ විදේශ සේවා නියුක්ති කාර්යාංශයේ අනුමැතිය ඇතිව විදේශ රැකියාවලට යන පුද්ගලයන්ටය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=aj1409146</link>
    <topic>වෙළෙඳ නාමවලට පහර දෙන වෙබ් අඩවි ගැනත් සොයන්න</topic>
    <author/>
    <content>වෙළෙඳ නාමවලට පහර දෙන වෙබ් අඩවි ගැනත් සොයන්නඅනවශ්‍ය බේද සමාජයේ ඇති කර ඒවා සමඟ ව්‍යාපාර කටයුතු සම්බන්ධ කර කීර්තිමත් වෙළෙඳ නාමවලට පහර ගසන අන්තර්ජාලයේ ව්‍යාජ වෙබ් අඩවි සහ ෆේස්බුක් ගිණුම් ගැන අවධානය යොමු කළ යුතු යයි චෙරුබියම් ලංකා සමාගමේ අලෙවි ප්‍රධානී ඩෙන්සිල් පෙරේරා මහතා පවසයි. ඒ මහතා එසේ පැවැසුවේ “මරීනා” පොල් තෙල් ගැන අන්තර්ජාලයේ ව්‍යාජ වෙබ් අඩවියක් ගෙන යන අසත්‍ය ප්‍රචාරය ගැන අදහස් දක්වමිනි.“අන්තර්ජාලයේ ඇති ෆේස්බුක් සමාජ මාධ්‍ය වෙබ් අඩවිය හරහා අදහස් ප්‍රකාශ කිරීමට කිසිම වියදමක් වැය වෙන්නේ නැහැ. මේ නිසා කිසිම ඵලදායි වැඩක නොයෙදෙන ඇතැම් පුද්ගලයන් සමාජයේ අනවශ්‍ය ප්‍රශ්න, ගැටුම් ඇති කිරීමේ පරමාර්ථයෙන් ව්‍යාජ නම්වලින් ෆේස්බුක් ගිණුම් පවත්වාගෙන යමින් විනාශකාරී විවිධ අදහස් සමාජය පුරා පතුරුවනවා. ඩෙන්සිල් පෙරේරා මහතා තවදුරටත් පැවැසීය.“මරීනා” වෙළෙඳ නාමය යටතේ සෞඛ්‍ය ආරක්ෂිත ආහාර ද්‍රව්‍ය 40 කට අධික ප්‍රමාණයක් දේශීය සහ විදේශීය වෙළෙඳපොළට හඳුන්වා දී ඇති චෙරුබියම් ලංකා ආයතනය NMK සමූහ ව්‍යාපාරයට අයත් සමාගමකි. NMK සමූහ ව්‍යාපාරය එහි සභාපති මංජුල නාරායන මහතාගේ නායකත්වය යටතේ අන්තර්ජාතික තලයට පිය මනින ලද දේශීය ව්‍යාපාරයකි. NMK සමූහ ව්‍යපාරය ශ්‍රී මහා බෝධිය, දළදා මැදුර සහ ශ්‍රී සම්බෝධි විහාරය ආශ්‍රිත විවිධ ආගමික සහ සුබසාධන කටයුතුවලට දීර්ඝ කාලයක සිට දායක වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=aj1409147</link>
    <topic>දේශීය ඖෂධ නිෂ්පාදකයා සම්මානය තෙවන වරටත් ඉන්ටර්ෆාර්ම් සමාගමට</topic>
    <author/>
    <content>දේශීය ඖෂධ නිෂ්පාදකයා සම්මානය තෙවන වරටත් ඉන්ටර්ෆාර්ම් සමාගමටරාජ්‍ය ඖෂධ නිෂ්පා­දන නීති­ගත සංස්ථාව හා ශ්‍රී ලංකා ඖෂධ සංස්ථාවේ සභා­පති, මහා­චාර්ය, එස්.ඩී.ජය­රත්න මහතා විසින් විශේෂ සම්මා­නය හා සහ­තික පත්‍රය, ඉන්ට­ර්ෆාර්ම් සමා­ගමේ සභා­පති / කළ­ම­නා­කාර අධ්‍යක්ෂ, කළණ හේවා­ම­ල්ලිකා මහතා වෙත පිරි නැමූ අව­ස්ථාව.  ඉන්ටර්ෆාර්ම් සමාගම, පසුගියදා පැවැත්වුණු රාජ්‍ය ඖෂධ නීතිගත සංස්ථාවේ ‘17 වන සැපයුම්කරුවන්ගේ සම්මාන ප්‍රදානෝත්සවය’ දී දේශීය ඖෂධ නිෂ්පාදකයා සඳහා පිරිනැමෙන විශේෂ සම්මානය දිනාගනු ලැබීය.ශ්‍රී ලංකාවේ ඖෂධ නිෂ්පාදකයන්ගේ 2013 වසරෙහි ක්‍රියාකාරිත්වය ඇගයීම වෙනුවෙන් පැවැත්වෙන මෙම සම්මාන උලෙළේ දී ඉන්ටර්ෆාර්ම් සමාගමට රන් සම්මානයක් හා සහතික පත්‍රයක් හිමි විය. ගැමා ෆාර්මසූටිකල් පෞද්ගලික සමාගමට අනුබද්ධිත සමාගමක් වන ඉන්ටර්ෆාර්ම් සමාගම සෞඛ්‍ය සේවා අධ්‍යක්ෂතුමා මඟින් රාජ්‍ය අංශයට හා රාජ්‍ය ඖෂධ නීතිගත සංස්ථාව මඟින් පෞද්ගලික අංශය වෙතට සැ‍පයෙන ප්‍රමිතියෙන් උසස් ඖෂධ මෙහිදී ඇගයීමකට ලක් කෙරුණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=aj1409148</link>
    <topic>ඉන්ස්පිරෝ ව්‍යාපාරික විදුහල නව වෙබ් අඩවිය එළිදක්වයි</topic>
    <author/>
    <content>ඉන්ස්පිරෝ ව්‍යාපාරික පාසලේ නිල වෙබ් අඩවිය හා නිල ලාංඡනය නිරාවරණ කිරීමේ උත්සවයට සහභාගී වූවන් ඇමතූ සභාපති, බණ්ඩාර දිසානායක මහතා හා ශ්‍රී ලංකා වරලත් ගණකාධිකරණ ආයතනයේ සභාපති අර්ජුන හේරත් මහතා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=aj1409149</link>
    <topic>ඉන්ඩිපෙන්ඩන්ස් ආකේඩ් දැව නිමාවන්ට ලංකෙම් ඇක්වාෂීල්ඩ් පෙනුම</topic>
    <author/>
    <content/>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=aj14091410</link>
    <topic>ProFood ප්‍රදර්ශනයේ ප්ලැටිනම් අනුග්‍රහක මැලිබන්</topic>
    <author/>
    <content>මැලිබන් බිස්කට් නිෂ්පාදන සමාගමේ ප්‍රධාන විධායක නිලධාරී (විකුණුම් සහ අලෙවි) රවී ජයවර්ධන මහතා විසින් ශ්‍රී ලංකා ආහාර සකස්කරන්නන්ගේ සංගමයේ සභාපති හැමිල්ටන් ඩයස් මහතා වෙත අනුග්‍රාහක චෙක්පත ප්‍රදානය කරමින්. කර්මාන්ත හා වාණිජ කටයුතු අමාත්‍යංශයේ ලේකම් අරුණ සිරිවර්ධන මහතාද මෙහි සිටී.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=aj14091411</link>
    <topic>‘ෆැමිලි සවාරි 8’ සුපිරි ත්‍යාගය ස්විට්සර්ලන්තයට සවාරියක්</topic>
    <author/>
    <content>සෙලින්කෝ ලයිෆ් කළමනාකාර අධ්‍යක්ෂ / ප්‍රධාන විධායක නිලධාරී ආර්. රෙන්ගනාදන් සහ අධ්‍යක්ෂ / නියෝජ්‍ය ප්‍රධාන විධායක නිලධාරී තුෂාර රණසිංහ, සන්නාම තානාපතිවරුන් වන ශ්‍රියන්ත මෙන්ඩිස්, සංජීවනී වීරසිංහ සහ රොෂාන් හා කුෂ්ලානි රණවන, සමාගමේ නියෝජ්‍ය සාමාන්‍යාධිකාරී, අලෙවි සමිත හේමචන්ද්‍ර සහ සන්නාම කළමනාකාර චරිත කරුණාරත්න ෆැමලි සවාරි 8 සමාරම්භක අවස්ථාවේදී.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=aj14091412</link>
    <topic>ඇට්ලස් විශිෂ්ට වෙළෙඳ නියෝජිතයන් 35කට බැංකොක් සංචාර</topic>
    <author/>
    <content>බැංකොක් විදෙස් සංචාර දිනාගත් වෙළෙඳ නියෝජිතයන් ඇට්ලස් සමාගමේ ප්‍රධාන මෙහෙයුම් විධායක නිලධාරි එම්.හම්සා මහතා අලෙවි කණ්ඩායම සමඟ</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=aj14091413</link>
    <topic>Brand Lebel නිවසේදීම සදාගාත හැකි අයිස්ක්‍රීම් නිපදවයි</topic>
    <author/>
    <content/>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=aj14091414</link>
    <topic>මොබිටෙල් කෑෂ් බොනැන්සා රුපියල් මිලියන 75 ක මූල්‍ය ත්‍යාග</topic>
    <author/>
    <content>මොබිටෙල් කෑෂ් බොනැන්සා රුපියල් මිලියන 75 ක මූල්‍ය ත්‍යාගමොබිටෙල් ආයතනය මේ වසරේ නැවතත් දියත් කළ කෑෂ් බොනැන්සා දිනුම් ඇදීමෙන් රුපියල් මිලියන 150 ක මුදල් ත්‍යාග වසර පුරා ජයග්‍රාහකයන් අතර බෙදා දීමේ දැවැන්ත වැඩපිළිවෙළ ක්‍රියාත්මක වූ අතර එතුළින් මේ වන විටත් රුපියල් මිලියන 75 ක මුදල් ත්‍යාග ජයග්‍රාහකයන් අතර බෙදී යාම කැපී පෙනෙන ලක්ෂණයකි. ජංගම දුරකථන ක්ෂේත්‍රයේ තම පාරිභෝගිකයන් උදෙසා ක්‍රියාත්මක කළ වැඩිම මුදලක් ලබාදෙන දිනුම් ඇදීම ලෙස මොබිටෙල් කෑෂ් බොනැන්සා දිනුම් ඇදීම හැඳින්විය හැකිය. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>14</day>
    </date>
    <link>http://www.silumina.lk/2014/09/14/_art.asp?fn=aw1409141</link>
    <topic>මං ඉස්සර මළමිනීත් ඇවිද්දෙව්වා මගේ මන්තරවලට යක්කුත් බයයි</topic>
    <author>මතුගම මහින්ද විජේතිලක</author>
    <content>අද මනුස්සයෝ ඉතා ම දුර්වලය, කායිකවත්, මානසික වත්, ආධ්‍යාත්මිකවත් දුර්වල ය. ඒ අවස්ථාව සපුරාලමින් අමනුස්සයෝ බලවත්ව සිටිති, සෑම දුර්වල තැනකට ම අමනුස්සයෝ බලපෑම් කරති, අවිද්‍යාවෙන් හා මිථ්‍යාවෙන් පිරුණු මනස් ඇත්තෝ භූතයෝ නැතැයි නවීන විද්‍යාවට අනුව අවඥාවෙන් කතා කරන විට ඔවුන්ට අලගු තබන්නටවත් නොහැකි, ඒ නවීන විද්‍යාවෙන්ම දියුණු රටවල මහා විද්‍යාඥයෝ අමනුස්සයෝ ක්ෂුද්‍ර ජීවීන් වශයෙන් මිනිස් ශරීර තුළ කෝටි ගණන් සිටින බව සොයා ගෙන ඇතැයි වාර්තා වෙයි.“මේ මන්ත්‍ර ශාස්ත්‍රයෙන් මම නොකළ දෙයක් නෑ. මළ මිනී පවා ඇවිද්දුවා. ඒ නිසා මා එක්ක හැපෙන්න නම් හිතන්නවත් එපා පුතෝ, මම බොහෝ ම දක්ෂ කට්ටඩි මහත්තයෙක්. මම ජීවත්ව ඉන්දැද්දි මට ඉහළින් කපුටෙක්වත් ඉගුළුණේ නෑ” යි මළගිය ඇදුරෙකුගේ භූතාත්මයක් කාන්තාවකට ආවේශ වී ඇතුල්කෝට්ටේ ගුප්ත ගවේෂණ මධ්‍යස්ථානයේ දී පුරසාරම්, වහසි බස් දොඩන්නට විය.“අනේ! මේ උඹේ කෙහෙල්මල් හපන්කම් උඹම තියා ගනින්. හොඳට කල්පනා කර බලපං, උඹ ජීවත්ව ඉන්නකම් අනුන්ට හදි හූනියම් වින බන්ධන කරලා දැන් මළාට පස්සේ පෙරේත තඩියෙක් වෙලා ඉන්න බව, උඹට අවුරුදු ලක්ෂ ගණනක් ඔය දුගතියේ දුක් විඳින්න වේවි” යි ආධ්‍යාත්මීය උපදේශකවරයා ප්‍රේත ජීවියා අමතා කීවේය.මේ ප්‍රේත ජීවියා අදහස් ප්‍රකාශ කළේ පසුගිය දා ඇතුල්කෝට්ටේ ගුප්ත ගවේෂණ මධ්‍යස්ථානයේ දීය. දම්මි අම්බලන්තොට ප්‍රදේශයේ පදිංචි හතළිස් හැවිරිදි ගෘහණියකි. ඇය විවාහකය, එක් දරු මවකි. ඇයට සහෝදරයින් තුන් දෙනෙක් සිටිති, ඒ තුන් දෙනාම මානසික රෝගවලට ගොදුරුව ඇත, අක්කා ද අසනීපයෙනි, අම්මා ඔත්පලව ඇඳටම වෙන්ව සිටී, දම්මි ද හිටිහැටියේ නිතර සිහිසුන්ව වැටෙන්නට විය. ඔවුන්ට හොඳ දේපළක් හිමිය. එහෙත් මේ ලෙඩ දුක් ප්‍රශ්න නිසා වලස්මුල්ලේ මහගෙදර විකුණා දමා අම්බලන්තොට පදිංචියට පැමිණ ඇත. තාත්තා මියගොස් ඇත. ඔහු ප්‍රසිද්ධ ඇදුරෙකි.“කවුද මේ ශරීරයට ඇතුළුවෙලා ඉන්නෙ?”“හෙඃ... හෙඃ... හේ... මම ජස්ටින් කට්ටාඩි මහත්තයා, ඇයි මොකද? එහෙනම් මුන් මෙතැනටත් ආවා මාව එළවන්න. හොඳයි බලමු පුළුවන් ද කියලා” යි භූතාත්මය ඉතා නපුරු ස්වභාවයකින් රවන්නටත් ගොරවන්නටත් විය.භූතාත්මයේ රළු ස්වභාවය වැඩි බැවින් දින විසි එකක් ගමේ පන්සලේ දී බෝධි පූජා පවත්වා එන්නැයි ගවේෂකවරයා ඔවුන්ට නියම කළේය.බෝධි පූජා අවසන් කොට ඔවුන් නැවත පැමිණි දිනයේ ද දම්මි ප්‍රලය වූවාය.“ගර්... ගර්... උඹලා එහෙම නම් අදත් මාව ගෙන්නුවා මෙතනට. උඹලා මගේ හැටි දන්නේ නෑ” යි භූතයා ගොරවන්නට වූයේය.“කලබල වෙන්න එපා. තමුන් කට්ටාඩි මහත්තයෙක් බව අපි දන්නවා. අපි කරදරයක් කරන්නේ නෑ. අපි බුදු දහමට අනුව වත් පිළිවෙත්වලින් රෝගීන් සුවපත් කරන තැනක් මේ.”“ම්... ම්... මම දන්නවා. මම දන්නවා...”“දන්නවා නම් අපි සාමයෙන් සමාදානයෙන් වැඩ කරමුයි ගවේෂකවරයා කීවේය.“මොනව ද මට කරන්න කියන්නෙ?”“ඇයි මේ දම්මිටත් පවුලේ අයටත් කරදර කරන්නෙ?”“මහත්තයා මට එළියට යන්න විදිහක් නෑ. මාව පන්නන්න ආපු ඇදුරෝ ඇපත් නැතුව ගියා. මම උන්ට වඩා මේ මන්තර සාස්තරේ දන්නවා” යි මන්ත්‍රයක් ශබ්ද නඟා කියාගෙන කියාගෙන ගියේය. “ඔය මහසෝන් දිෂ්ටිය ගෙන්නන මන්තරය, ඇදුරෝ ඇවිත් උන්ගේ මන්තර මතුරන කොට මගේ මන්තර වලින් උන්ගෙ භූතයෝ උන්ටම බන්ධනය කළා. ඒ ඇදුරෝ අපේ ගෙදරින් ගියේ කොරවෙලා. ඉතින් අන්න ඒ ටික මහත්තයාත් දැන ගන්නවා හොඳයි. තමුසෙත් මට වැඩි නෑ. මාත් එක්ක හැප්පෙන්න ඇවිත් වැඩ වරද්දා ගන්න එපා” යි භූතයා යළිත් ගොරවන්නට විය.“මේ මේ උඹේ පුරසාරම්වලින් මට වැඩක් නෑ. උඹේ මන්තර මගේ පයට පෑගෙන දූවිලි ගණනටවත් මම ගණන් ගන්නේ නෑ. අපේ ශාස්තෘන් වහන්සේගේ ධර්මය අනුවයි මම වැඩ කරන්නේ. මම ගරු කරන්නේ ප්‍රතිපත්තිවලට. උඹට පුළුවන් දෙයක් කරපං” යැයි ගවේෂකවරයා කීය.“එහෙම ද? එහෙනම් හරි බලමු” යි භූතයා ද කී භූතයා මන්ත්‍රයක් මතුරන්නට විය.“හරි ඔය ඉතින් කළා දැ?” යි ගවේෂකවරයා අසන විටම දිෂ්ටිය ඇ‍ඟෙන් ඉවත් වී ගියේය.යළිත් ගවේෂකවරයා දම්මි දිෂ්ටි ගැන්වූයේය. “අනේ! මහත්තයා මට යන්න නම් කියන්න එපා” යි එවර කුළුපග ලීලාවකින් භූතයා කීවේය.“ඇයි තමුන්ට යන්න බැරි?”භූතයා අඬන්නට විය. “අනේ මහත්තයා, ඔබතුමා බලවත්. මෙතැනට මන්තර අහන්නේ නෑ.”“මම අහන්නේ ඇයි තමුන්ට යන්න බැරි?”“කියන්නත් ලැජ්ජයි මහත්තයා, මම හූනියම් කරලා මැරුණු එවුන් ඇවිත් මගේ ගෙදර කඩුල්ල ළඟ ඉන්නවා මගෙන් පළිගන්න බලාගෙන.”“ඇයි ඒ අය ගෙදරට එන්නේ නැත්තෙ?”“මම ජීවත්ව ඉන්දැද්දි බලවත් ආරක්ෂාවක් දාලා තියෙන්නේ ගෙදරට. ඒ නිසා උන්ට හෙම එන්න බැහැ. මට එළියට යන්න බැහැ. වත්තෙන් පිටට ගියොත් උන් මාව ඇදගෙන යනවා.”“වැරැදි වැඩ කළාම ඔහොම තමයි, දඬුවම් විඳින්න වෙනවා. ඒ අයත් අහුවුණ තැන පළිගන්නවා.”“මම ඉස්සර නම් මළමිනීත් ඇවිද්දෙව්වා. මගේ මන්තර බලයට ඉහළින් කපුටෙක්වත් ඉගිලුණේ නෑ. හෙඃ... හෙඃ... හේ...” යි භූතයා නැවතත් කීය.“තවමත් කටේ නරිවාදං. පම්පෝරි, ඔය මන්තර බලේ කයිවරු අපට වැඩක් නෑ. ඔය මන්තරවලින් මගේ කෙස් ගහකට වත් හානි කරන්න බෑ. අපට තෙරුවන් සරණ මිසක් වෙන සරණක් නෑ. ඔය මන්තර අපට වලංගු නෑ. ඔය පුහුමානය අයින් කැර ගනිං මෝඩයෝ, උඹ ඔය මිථ්‍යා අදහස් අතහැර බුදුසරණ ගියොත් ඔය ඉන්න තැනින් හොඳ තැනකට යවන්න අපට පුළුවන්. උඹ කැමැති ද?”භූතයා දොහොත් මුදුන් දී වැඳ වැටුණේ ය.ගවේෂකවරයා භූතාත්මය පංචශීලයේ පිහිටෙව්වේය. තවත් බෝධි පූජා දහහතරක් පවත්වා නැවත එන ලෙස දම්මිගේ පවුලේ අයට නියම කළ ගවේෂකවරයා ඒ බෝධි පූජාවලට ගොස් වන්දනා කටයුතුවලට සහභාගි වන ලෙස භූතයාට ද නියම කළේය.බෝධි පූජා අවසන් කොට නැවත පැමිණි දිනයේ ද ඇදුරාගේ ප්‍රාණකාරයා ආවිෂ්ට වූයේය.“දැන් කොහොම ද බෝධි පූජාවට ගියා ද?”“ඔව්, අපේ ළමයින්ගෙ මල් වට්ටියක් අස්සේ හැංගිලා බයෙන් බයේ ගියා. මාව අල්ල ගන්න හිටපු අය ආවේ නෑ. සමහර විට පන්සිල් සමාදන් වී හිටිය නිසා වෙන්න ඇති” යි භූතයා කීවේය.“දැන් තමුන් ඉවත්වෙලා යන්න කැමැති ද?”“ඔව් මහත්තයා, කතරගම දේවාලයට යන්න කැමැතියි”“බැහැ... බැහැ... දේවාලවලට යවන්න බැහැ, කිරිවෙහෙර වහන්සේ ළඟට යවන්නම්.”“හොඳයි හොඳයි මම කැමැතියි.”දම්මිටත් නිවසේ අනිත් අයටත්, නිවසට හා ඉඩමටත් ආරක්ෂා විධි සලස්වා දුන්නේය. ඒ චාරිත්‍ර විධි ඉටු කොට නැවත එන්නැයි නියම කළේය.ඒ ආරක්ෂා විධි පැනවූ පසු පවුලේ සියලු දෙනාට සුවපත් වූහ. ඔවුන් නැවත පැමිණි දිනයේ ද දම්මිට භූතාත්මය දිෂ්ටි ගන්වා භූතයාට අවවාද කළේය.“දැන් කිරිවෙහෙර වහන්සේ ළඟ සැදැහැවතුන් සිදු කරන වන්දනා මානවලට අතහිත දී පින් රැස්කරගන්න ඕනැ. දැන් ඔය ඉන්නවාටත් වඩා තත්ත්වය උසස් වේවි, හැබැයි ආයෙත් ගෙදර පළාතේ යන්න තහනම්. ගියොත් අරුන් තවම ඉන්නවා. ඒ නිසා ආයෙත් යන්න එපා” යි අවවාද කොට දම්මි ඇතුළු පිරිස සමඟ සුදු නෙළුම් මල් වට්ටියකට සම්බන්ධ කොට භූතයා කතරගමට යැවීය.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=aa1409212</link>
    <topic>ස්වාධීනත්වය රැකගන්න ආසියා රටවල් එක් විය යුතුයි</topic>
    <author/>
    <content> ජනාධිපතිරටවල අභ්‍යන්තර කටයුතුවලට ප්‍රජාතන්ත්‍රවාදය සහ වෙනත් කරුණු දක්වමින් මැදිහත්ව‍ීම් පෙළඹවීම් ඇතැම් රටවල් විසින් සිදු කිරීමට එරෙහිව ආසියානු ප්‍රජාවගේ එකමුතුවක් ගොඩනැගීමේ අවශ්‍යතාව නෙළුම් පොකුණ සම්මන්ත්‍රණ ශාලාවේදී ගිය සිකුරාදා ආරම්භ වූ ආසියානු දේශපාලන පක්ෂවල අටවැනි අන්තර්ජාතික සමුළුවේදී (ICAPP) ජනාධිපති මහින්ද රාජපක්ෂ මහතා අවධාරණය කෙළේ ය.ත්‍රස්තවාදයට කිසිදු සමාවක් නොදිය යුතු බවත් එය පරාජය කළ යුතුම  බවත් ත්‍රස්තවාදය සහමුලින් ම පරාජය කළ රටක් වශයෙන් ද මෙරට අත්දැකීම් ලෝකයටම කියාදීමට වුව ද සූදානම් බවත් කීය.මිනිස් ජාවාරම, මත්ද්‍රව්‍ය හා මුදල් ජාවාරම් ත්‍රස්තවාදය හා අන්තර් ජාතික අපරාධ යන තර්ජනවලට මුහුණදීමට එකමුතුව ක්‍රියාත්මක වීමේ වැදගත්කම මෙහිදී ජනාධිපතිතුමා පෙන්වා දුන්නේ ය.මේ සමුළු‍ වාරයට විදෙස් රටවල් නියෝජනය කරමින් නියෝජිතයන් රැසක් ද මැති ඇමැතිවරු කිහිප දෙනෙක් ද විපක්ෂනායකවරයා ද සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=aa1409213</link>
    <topic>ඌවේ පෙළපාලි රැස්වීම් බෑ</topic>
    <author>දයා ඩී. ෆොන්සේකා</author>
    <content>දයා ඩී. ෆොන්සේකාඌව පළාත් පාලන මැතිවරණයෙන් පසු සතියක් පුරා කිසිදු පෙළපාළියක් රැස්වීමක් පැවැත්විය නොහැකි බව පොලීසිය කියයි.මෙම සතියක කාලය තුළ නිල ඇඳුමින් සැරසුණු පොලිස් නිලධාරීන් 12000 ක් සිවිල් ඇඳුමින් සැරසුණු පොලිස් නිලධාරීන් 1000 ක් හා විශේෂ ආවේෂක නිලධාරීන් 1000 ක් පමණ ද සේවයෙහි යොදවා ඇත.ඊට අමතරව බදුල්ල දිස්ත්‍රික්කයේ කැරළි මර්දන කණ්ඩායම් 5 ක් හා මොනරාගල කැරළි මර්දන කණ්ඩායම් 6 ක් වශයෙන් කැරළි මර්දන කණ්ඩායම් 11 ක් ද ක්‍රියාත්මක කොට ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා පවසයි‍.යම් සිද්ධියක් මත අත්අඩංගුවට ගන්නා පුද්ගලයන්ට කිසි ලෙසකින්වත් පොලිස් ඇප නොදෙන අතර ඔවුන් උසාවියට ඉදිරිපත් කරනු ඇත.මේ මැතිවරණ නීති උල්ලංඝණය කිරීම් පිළිබඳව 0112877630 අංකයට දැන්විය යුතු අතර බදුල්ල දිස්ත්‍රික්කයේ පැමිණිලි 055222219 හා මොනරාගල දිස්ත්‍රික්කයේ පැමිණිලි 0552276022 අංකයට ද දැන්විය යුතු බව ද පොලිසිය අවධාරණය කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=aa1409214</link>
    <topic>‘ඉලෙක්ට්‍රික් කාර්’ විදේශ විනිමය</topic>
    <author>තාරක වික්‍රමසේකර</author>
    <content>තාරක වික්‍රමසේකරපූර්ණ ලෙස විදුලි බලයෙන් ක්‍රියා කරන මෝටර් වාහන ආනයනය වැඩි කිරීමෙන් ඉන්ධන සඳහා විදේශ කරා ඇදී යන විශාල විදේශ විනිමය ප්‍රමාණයක් ඉතිරි කර ගත හැකි බව ප්‍රවාහන නියෝජ්‍ය අමාත්‍ය රෝහණ දිසානායක මහතා පවසයි.ඉකුත් ජනවාරියේ සිට අගෝස්තු අවසානය දක්වා වූ මාස අටක කාලයේ පූර්ණ විදුලි බලයෙන් ක්‍රියා කරන මෝටර් රථ 58 ක් මෙරට ලියාපදිංචි කර ඇතැයි ඒ මහතා පවසයි.වෙළෙඳ පොළේ පෙට්‍රල් වාහන මිලටම විදුලි බලයෙන් ක්‍රියා කරන නවීන මෝටර් රථ මිලට ගත හැකි අතර එම නිසා ඉදිරියේදී මහා භාණ්ඩාගාරය හා කතා කර ආනයනකරුවන්ට විදුලිබල මෝටර් රථ සඳහා සහනයක් ලබාදිය හැකිදැයි සොයා බලන බව ද ඇමැතිවරයා කීය.දෙමුහුන් හයිබ්‍රිඩ් මෝටර් රථ ලියාපදිංචිය ද ශීඝ්‍ර ලෙස ඉහළ ගොස් පැට්‍රල් මෝටර් රථ ලියාපදිංචිය අඩු වී ඇතැයි ද පෙන්වා දෙන ඒ මහතා මේ හේතුවෙන් ඉන්ධන සඳහා රජයට වැය කිරීමට සිදුවන අධික මුදල ඉතිරි කර ගැනීමට හැකි වන බවත් කීය.ගතවූ මාස 8 ක කාලය තුළ ලියාපදිංචි කළ මෝටර් රථ සංඛ්‍යාව 20089 කි.මේ යටතේ හයිබ්‍රිඩ් වාහන 10247 ක්ද පෙට්‍රල් මෝටර් රථ 7374 ක්ද ඩීසල් මෝටර් රථ 2410 ක්ද ලියාපදිංචි කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=aa1409215</link>
    <topic>සංස්කෘති දෙකක වෙනස</topic>
    <author/>
    <content>එදින අනගාරික ධර්මපාල තුමාගේ 150 වැනි ජන්ම ශත සංවත්සරය යෙදී තිබුණ දිනයයි. ඒ සැප්තැම්බර් 17 වැනිදා ය. පන්නිපිටිය ධර්මපාල විද්‍යාලයේ සිසු දරු දැරියෝ ධර්මපාල සමරුවට සුදු මල් දෝතින් දරාගෙන කෝ‍ට්ටේ ආනන්ද බාලිකා විද්‍යාලය කරා පේළි සැදී ගමන් කරමින් සිටියහ.හදිසියේ ම අනෙක් පසින් පැමිණියේ ට්‍රක් රථයක නැඟුණ තොරතුරු තාක්ෂණ ආයතනයේ තරුණ පිරිසකි. ඔවුහු ට්‍රක් රථයේ බියර් හා සැමන් නිෂ්පාදන ආයතනවල බැනර් ඔසවාගෙන තිබිණි. මග ගමන් කරමින් සිටියේ වෙන කිසිවකු‍ නොව අධ්‍යාපන ඇමැති බන්දුල ගුණවර්ධන මහතා ය. ඇමැතිවරයාගේ නෙතට දෙපිරිසම කැඩපතක පරාවර්තනයක් ලෙසින් ඇස ගැසිණි. සංස්කෘති දෙකක වෙනස යැයි ‍මේ දසුන දුටු ඇමැතිවරයාගේ සිතට නැඟුණාට සැක නැත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=aa1409216</link>
    <topic>ජුසේ වාස් පියතුමන් සාන්තුවරයට එසවෙයි</topic>
    <author/>
    <content>ශ්‍රී ලංකාවේ පළමු සාන්තුවරයා ලෙස ෆ්‍රැන්සිස් පාප්වහන්සේ විසින් භාග්‍යවර ජුසේවාස් පියතුමන් නම් කර ඇත.ඉන්දියාවේ ගෝවේ උපත ලද ජුසේවාස් පියතුමා ලන්දේසි යටත්විජිත පාලන සමයේ පීඩා මැද මෙරට පූජකතුමකු ලෙස සේවය කළේය.‍1651 වසරේ උපත ලද ජුසේවාස් පියතුමා මෙරට කතෝලික ආගම වෙනුවෙන් කළ කැප කිරීම වෙනුවෙන් එතුමන් සාන්තුවර භාවයට ඔසවන ලෙස දීර්ඝ කාලයක සිට ඉල්ලීම් කෙරුණ අතර පසුගිය සතියේ දිවයින පුරා පිහිටි සියලු දේවස්ථානවලදී මේ සම්බන්ධව විශේෂ යාඥා මෙහෙයක් පැවැත්විණි. ජුසේවාස් පියතුමන් සාන්තුවර භාවයට එසවීමේ පළමු පියවර ලෙස 1995 ශ්‍රී ලංකාවට පැමිණි ගමනේ දී 2 වැනි ජුවාම් පාවුළු පාප්වහන්සේ විසින් ජුසේවාස් පියතුමන් භාග්‍යවරට එසවිණි. ලබන වසරේ පාප්තුමන්ගේ ශ්‍රී ලංකා ගමනේදී කොළඹ ගාලු මුවදොර පැවැත්වෙන මෙහෙයේදී ජුසේවාස් පියතුමන් සාන්තුවරභාවයට එසවීම සිදුකෙරෙනු ඇතැයි විශ්වාස කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=aa1409217</link>
    <topic>නව ක්‍රීඩාංගණ 475 ක්</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහමෙරට සෑම ප්‍රාදේශීය ලේකම් කාර්යාල බල ප්‍රදේශයකට ක්‍රීඩාංගණයක් බැගින් අලුත් ක්‍රීඩාංගණ 475 ක් ඉදිකිරීමට මහින්ද චින්තනය යට‍ෙත් ක්‍රීඩා අමාත්‍යාංශය සූදානම් වෙයි. මේ සඳහා රුපියල් කෝටි 750 වැය කෙරේ. මේ ක්‍රීඩාංගණ සෑදීමේ ව්‍යාපෘතිය ඉක්මනින් අවසන් කිරීමට කටයුතු කරන බව අලුත්ගමගේ මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=aa1409218</link>
    <topic>ජනපති නායකත්වය දෙන මහාමාර්ග අමාත්‍යාංශය රටට වැඩ ගොඩක් කරනවා</topic>
    <author/>
    <content>ව්‍යාපෘති අමාත්‍ය නිර්මල කොතලාවලඅද අපේ රටේ විපක්ෂ නායකතුමා මේ රටේ බෞද්ධ දර්ශනය, බුදු දහම පිළිබඳව කථා කරමින් ඒවා රැක ගන්න මහ පාරට බහින බවත්, ඒ වෙනුවෙන් ඉදිරිපත් වන බවත් ප්‍රකාශ කරලා තිබෙනවා. ඒක බොහොම හොඳ දෙයක්. නමුත් අපේ රටේ ඉතිහාසය අපට අමතක නෑ. එදා පාලකයෝ මේ රටේ පන්සල් වලට කටුකම්බි ගහලා ධර්ම චක්‍රයට අලුත් අරුථක් දීල, අලුත් ඉතිහාසයක් නිර්මාණය කරපු පාලකයො තමයි මේ රටේ බෞද්ධ දර්ශනය වෙනුවෙන්, බුද්ධාගමේ පැවැත්ම වෙනුවෙන් අද ඉදිරිපත් වෙන්න හදන්නේ. කණගාටුව තියෙන්නේ ඒ අඳුරු යුගය නිමා කරන්න එදා අපිත් එක්ක පාරට බැහැපු අයටත් ඒ ඉතිහාසය අද අමතක වෙලා තිබීමයි. ඒක අපේ රටේ ජනතාවගේ අභාග්‍යක් බව අමාත්‍ය නිර්මල කොතලාවල මැතිතුමා ප්‍රකාශ කරයි.මහාමාර්ග වරාය හා නාවික ව්‍යාපෘති අමාත්‍ය නිර්මල කොතලාවල මැතිතුමා මේ අදහස් ප්‍රකාශ කළේ මොනරාගල දිස්ත්‍රික්කයේ බිබිල මැතිවරණ කොට්ඨාසයේ කිවුලපිටියලන්ද මාර්ගය සහ කනවේගල්ල මාර්ගයේ සංවර්ධනය කටයුතු නිල වශයෙන් ආරම්භ කිරීමෙන් අනතුරුව පැවති ජනහමුවක් අමතමිනි. මෙම මාර්ග සංවර්ධන ව්‍යාපෘතිය සඳහා රුපියල් ලක්ෂ 730 ක මුදලක් ඇස්තමේන්තු ගත කර ඇත. එහිදී වැඩි දුරටත් අදහස් දැක්වූ ව්‍යාපෘති අමාත්‍යවරයා මෙසේ ද පැවසීය.අද අතිගරු ජනාධිපතිතුමා නායකත්වය දෙන මහාමාර්ග අමාත්‍යාංශය වගකීමෙන් මිදෙන්නෙ නැතිව ජනතාවට අවශ්‍ය සේවය ලබා දෙන්න කැප වෙලා ඉන්නවා. තමන් හදාගත් ආණ්ඩුව, තමන් පත් කර ගත් මහජන නියෝජිතයින්ගෙන් තමයි සේවයක් ලබා ගන්න පුළුවන්. ජනතාව 2005 දී බලය දුන්නා මහින්ද චින්තන දේශපාලන ව්‍යාපාරය මේ රටේ ක්‍රියාත්මක කරන්න. අද මහින්ද චින්තනය රට පුරා මේ සංවර්ධන ක්‍රියාවලිය ඉදිරියට ගෙන යනවා. එම නිසා මේ රටේ සංවර්ධන ක්‍රියාදාමයේ කීර්තිය, ප්‍රශංසාව, ගෞරවය හිමි විය යුත්තේ රටට නායකත්වය දෙන අතිගරු ජනාධිපති මහින්ද රාජපක්ෂ මැතිතුමාට බව ප්‍රකාශ කරනවා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=aa1409219</link>
    <topic>ජනපති නායකත්වය දෙන මහාමාර්ග අමාත්‍යාංශය රටට වැඩ ගොඩක් කරනවා</topic>
    <author/>
    <content>2014 ලෝක ළමා දිනය නිමිතිකොට ගෙන තැපැල් සේවා නියෝජ්‍ය අමාත්‍ය සනත් ජයසූරිය මහතාගේ සංකල්පයක් අනුව මහින්ද රාජපක්ෂ ජනාධිපතිතුමාගේ ප්‍රධානත්වයෙන් ජාතික ලෝක ළමා දින උත්සවය මාතර සනත් ජයසූරිය ක්‍රීඩාංගණයේ දී ඔක්තෝබර් මස 01 වැනි බදාදා උදෑසන 4.00 සිට දවස පුරා පැවැත්වීමට කටයුතු සංවිධානය කර ඇත.මාතර දිස්ත්‍රික්කයේ පාසල්, පෙර පාසල්, ජාත්‍යන්තර පාසල් සිසු සිසුවියන් හා ගුරු දෙමවුපියන් 20,000 කගේ සහභාගිත්වයෙන් සංස්කෘතික, අධ්‍යාපනික, නර්තන, ගායන හා ප්‍රාසාංගික අංගයන් රැසකගෙන් මෙම උලෙළ සමන්විත ය.දඹාන ආදිවාස‍ී දුවා දරුවන්ගේ ආශිර්වාද කිරි කොරහ පූජාව, ගිනි නිවන හමුදා නිලධාරීන් විසින් ඉදිරිපත් කරන ප්‍රායෝගික සංදර්ශනයන්, බන්ධනාගාර රැදවියන් විසින් ඉදිරිපත් කරන කාලෝචිත නාට්‍යයන්, දඹාන ආදිවාසීන් අතීතයේ සිට භාවිතා කළ ගල් ආයුද හා මෙවලම් ප්‍රදර්ශනයක්, පාසල් තූර්ය වාදන කණ්ඩායම් තරග, නිවේදක තරග, සරඹ සංදර්ශන හා මැජික් සංදර්ශන ඇතුළු සුවිශේෂී තරග රැසක් එදින දවස පුරා පැවැත්වීමට නියමිත ය.‍පෙර පාසල් දුවා දරුවන් හා පාසල් ළමුන් උදෙසා විනෝදාත්මක ක්‍රීඩා රැසක් සංවිධානය කර ඇති අතර ඒ සඳහා නොමිලයේ සහභාගි වීමට ඉඩ ප්‍රස්ථාව සලසා ඇත.පැමිණෙන ස‍ෑම දරුවෙකුටම ඇගයීමේ සහතික පත්‍ර හා තෑගි ලබා ගැනීමට අවස්ථාව උදාකර දී ඇති අතර කේවල ගීත ගායනා තරගයක් ද පාසල් ළමුන් උදෙසා සංවිධානය කර ඇත.පැමිණෙන සියලුම ගුරු දෙමවුපියන් උදෙසා මහාචාර්යවරුන්ගේ දේශනයන් හා වැඩමුළු ගණනාවක් ඔවුන් ‍උදෙසා සංවිධානය කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=aa14092110</link>
    <topic>රොස්මන්ඩ් සේනාරත්නට ජනාධිපති උපදේශක පදවියක්</topic>
    <author/>
    <content>මහින්ද රාජපක්ෂ ජනාධිපතිතුමා විසින් 2014 සැප්තැම්බර් 04 වැනිදා සිට රොස්මන්ඩ් සේනාරත්න මහතා ජනාධිපති උපදේශක තනතුරකට පත්කොට තිබේ. ආගමික හා සංස්කෘතික ක්ෂේත්‍රයට අදාළ මාධ්‍ය කටයුතු ඔහුගේ විෂය පථය වේ.රොස්මන්ඩ් සේනාරත්න මහතා සිය වෘත්තිය ගමන ආරම්භ කළේ 1966 එවකට රේඩියෝ සිලෝන් නමැති ගුවන් විදුලි ආයතනයට කාර්මික නිලධාරියකු ලෙස පත්වීමක් ලැබීමෙනි. ශ්‍රී ලංකා ගුවන් විදුලි සංස්ථාවේ, ස්වාධීන රූපවාහිනී සේවයේ හා ශ්‍රී ලංකා රූපවාහිනී සංස්ථාවේ ජ්‍යෙෂ්ඨ කාර්මික නිලධාරියකු ලෙස සේවය කළ ඒ මහතා ජාතික රූපවාහිනියේ වාණිජ අංශයේ නියෝජ්‍ය අධ්‍යක්ෂ හා වැඩ බලන අධ්‍යක්ෂ ලෙස ද සේවය කොට 1995 වසරේදී ඊ ටී වී රූපවාහිනී ආයතනයේ කළමනාකරණ අධ්‍යක්ෂ තනතුරට පත්විය. ස්වර්ණවාහිනියේ අධ්‍යක්ෂ සාමාන්‍යාධිකාරි වශයෙන් ද සත් එෆ්. එම්. ගුවන් විදුලි ආයතනයේ ප්‍රවෘත්ති අධ්‍යක්ෂ ප්‍රධාන විධායක නිලධාරී වශයෙන් ද ශ්‍රී ලංකා රූපවාහිනී අභ්‍යාස ආයතනයේ අධ්‍යක්ෂ වශයෙන් ද සේවය කළ ඒ මහතා 2010 මැයි මාසයේ දී ස්වාධීන රූපවාහිනී මාධ්‍ය ජාලයේ සභාපති ප්‍රධාන විධායක තනතුරට පත් විය. ඔහු 2014 සැප්තැම්බර් 03 වැනිදා ස්වාධීන රූපවාහිනී මාධ්‍ය ජාලයේ සභාපති ධූරයෙන් ඉල්ලා අස්විය.විද්යුත් මාධ්‍ය ක්ෂේත්‍රයේ ඉංජිනේරු වැඩසටහන් ප්‍රවෘත්ති හා කාලීන වාණිජ සහ මාධ්‍ය කළමනාකරණ යන සෑම අංශයක අවුරුදු 48 ක සේවාවක් ඉටුකොට ඇති සේනාරත්න මහතා 1997 සිට මේ දක්වා බෞද්ධ දර්ශනය හා අධ්‍යාත්මික සංවර්ධනය පිළිබඳ රූපවාහිනී වැඩසටහන් ද ඉදිරිපත් කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=aa14092111</link>
    <topic>තැපැල් සංචාරක නිවාස ලත් තැනම ලොප්</topic>
    <author>තාරක වික්‍රමසේකර</author>
    <content>තාරක වික්‍රමසේකරදිවයිනේ ප්‍රධාන තැපැල් කාර්යාලයන්හි ප්‍රධාන තැපැල් ස්ථානාධිපතිවරුන්ගේ නිල නිවාස සංචාරක බංගලා බවට පත්කිරීමේ අසාර්ථක හා මුදල් විනාශ කිරීමේ ව්‍යාපෘතියකට දෙපාර්තමේන්තුව කටයුතු කරමින් සිටින බව වෘත්තීය සමිති ‍චෝදනා කරයි.මේ යටතේ අනුරාධපුර ප්‍රධාන තැපැල් ස්ථානාධිපති නිල නිවෙස ලක්ෂ 41ක වියදමකින් වායුසමීකරණය කොට සංචාරක බංගලාවක් බවට පත්කර ඇත්තේ සේවකයන්ගේ දැඩි විරෝධය මධ්‍යයේය.එසේ වුවත් ගතවූ මාස 6 තුළ ලැබී ඇත්තේ රුපියල් දෙදහසක ආදායමක් පමණක් බවත් මෙම සංචාරක නිවාසය නඩත්තුවට මසකට රුපියල් 70,000/-ක පමණ වියදමක් දැරීමට සිදුවන බවත් දැනගන්නට ඇත. බංගලා බාරකරු නමින් අතිකාල ද සහිතව නව සේවකයෙක් මේ සඳහා පත්කර ඇති අතර නුවරඑළියේ ද මේ ආකාරයෙන්ම සංචාරක නිවාසයක් ඉදිකර ඇත.දිනකට රුපියල් 4000.00ක අධික මිලකට මෙම සංචාරක නිවාස මිල ගණන් යොදා තිබුණත් ඊට අඩක් පමණ මිලකට අනුරාධපුරය, නුවරඑළිය වැනි ප්‍රදේශවල නවාතැන් ගැනීමට හැකියාව ඇති බව වෘත්තීය සමිති පෙන්වා දෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=aa14092112</link>
    <topic>ජයවි ලංකා පදනමේ දස වැනි සංවත්සරය 24 දා</topic>
    <author/>
    <content>දැනුමෙන් මෙන්ම මිනිසත්කමින් පිරිපුන් අර්ථාන්විත තරුණ පරපුරක් රටට දායාද කිරීමේ අරමුණින් බිහි වූ ජයවි ලංකා පදනමේ 10 වැනි සංවත්සර උත්සවය සැප්තැම්බර් 24 දින ගාල්ල නගර ශාලාවේ දී පැවැත්වෙයි.පාර්ලිමේන්තු මන්ත්‍රී මනූෂ නානායක්කාර මහතාගේ සංකල්පයකට අනුව ජයවි ලංකා පදනම තරුණ පරපුරට සැබෑම ශක්තියක් වෙමින් තාරුණ්‍ය නඟාසිටුවීමට වැඩසටහන් රැසක් ක්‍රියාත්මක කරනු ලබයි.ඉංග්‍රීසි, පරිගණක, කලාව, රූපලාවන්‍ය, ජනමාධ්‍ය, නාට්‍ය හා රංග කලාව, දේශීය හා බටහිර නර්තනය ආදී පාඨමාලාවන් රැසක් තුළින් තරුණ තරුණියන් 3000 කට වැඩි පිරිසකට ප්‍රතිලාභ ලබා දීමට ජයවි ලංකා පදනම කටයුතු යොදා ඇත. මීට අමතරව දක්ෂතා දක්වන තරුණ තරුණියන් වෙනුවෙන් ශිෂ්‍යත්ව දෙදහසක් ලබාදීමට ද ජයවි ලංකා පදනම සූදානමින් සිටී.මෙහි සියලුම පාඨමාලාවන් නොමිලේ පවත්වනු ලබන අතර, 2004 වසරේ පටන් ගෙන අද වන තුරු මෙම මහඟු මෙහෙවරින් පන්නරය ලබා වෘත්තීය මට්ටමින් සාර්ථකත්වයට පත් වූ පුරවැසියන් රැසක් ජයවි ලංකා පදනම රටට දායාද කර තිබේ.දරු දැරියන්ගේ හැකියාවට උපරිම වටිනාකමක් ලබා දෙමින්, ලාංකේය සංස්කෘතිය සමඟ හැදී වැඩෙමින් එහි අභිමානය සමඟ 21 වැනි සියවසට එක් වන්නට අවශ්‍ය දැනුමින් පොහොසත් කරන්නට මෙන්ම, දරුවන්ගේ සැගවුණ කුසලතා හඳුනා ගැනීම සහ හැකියාවන් වැඩි දියුණු කිරීමට ඉඩ සැලසීම, දැනුම කුසලතා හා දේශීය සංස්කෘතිය සමඟ ඔවුන් පරිපූර්ණ ජීවිතයක් කරා මෙහෙයවීම හා ඒ හරහා ඔවුන්ගේ ජීවිතවල ධනාත්මක වෙනස්කම් ඇති කරමින් රටට වැඩදායක පිරිසක් බවට පත් කිරීම ජයවි ලංකා පදනමේ අරමුණ වී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=ab1409211</link>
    <topic>ධර්මපාල තුමා මෑත භාගයේ පහළ වූ උතුම් යුග පුරුෂයායි</topic>
    <author>සාකච්ඡා කළේ</author>
    <content>මහාචාර්ය නලින් ද සිල්වාඅපි කවුරුත් දන්නවා අනගාරික ධර්මපාල තුමාගේ 150 වැනි ජන්ම සත සංවත්සරය සැප්තැම්බර් 17 වැනිදාට යෙදී තිබුණා. මෙතුමාගේ සේවාව රට හඳුනාගෙන තියෙනව ද කියන සියුම් සැකයකුත් එතුමා සැමරූ ආකාරය ගැන දැක්කම සිතට නැ‍ඟෙනවා.බොහොම කෙටියෙන්ම කියනවනම් ධර්මපාලතුමා තමයි 19 වැනි සියවසේ අගභාගයේත් 20 වැනි සියවසේ මුල් භාගයේත් ලංකාවේ හිටපු දැවැන්තම ජාතික යුග පුරුෂයා කියලයි කියන්න ඕන. නමුත් අවාසනාවකට 150 වැනි සංවත්සරය සමරන්න කවුද ඇවිත් හිටියේ කියන එකයි කතා කරන්න ඕන.ජනාධිපතිතුමාගේ ප්‍රධානත්වයෙන් සැමරුමක් පැවැත්වුණා. එතුමා ධර්මපාලතුමාගේ සේවයේ වැදගත්කම පෙන්වා දුන්නා. තව වැදගත් දෙයක් එදා ජනාධිපතිතුමා මතක් කළා. ඒ රටේ තරුණ පිරිසට වෘත්තීය පුහුණුව ලබා දෙන්න එතුමා මැදිහත් වූ ආකාරය.මේ උත්සවයට අමතරව ලංකාවේ කී දෙනෙක් මෙතරම් වැදගත් සේවයක් කළ අනගාරික ධර්මපාලතුමා සමරන්න කිසියම් දෙයක් කළා ද? ගම්වල පොඩි සංවිධාන රැස්වීමක් දෙකක් සංවිධානය කළ බව ඇත්ත. මාත් රැස්වීමකට, දෙකකට සහභාගි වුණා.කොළඹ අවට ප්‍රධාන නගරවල අනුරාධපුරයේ, මහනුවර හෝ මාතර හරි රැස්වීම් කීයක් මේ වෙනුවෙන් පැවැත්වුණා ද? මෙතුමා සමරන්න ඉන්දියාවට හරි ගිහිල්ල සමරු රැස්වීම් තියන්න තිබුණා. මොකද මෙතුමාගේ සේවාව ඉන්දියාව දක්වාම පැතිරිලා තියෙනවනේ, ඒ කවුරුවත් සැමරීමක් කළේ නැහැ. ලංකාවේ ධර්මපාලතුමා සමරන්න කොච්චර නම් ජාතික සංවිධාන, ජාතික ව්‍යාපාර තියෙනව ද?කොළඹ තිබුණ රැස්වීම රජය සම්බන්ධව පැවැත්වුණා කියමුකෝ. විරුද්ධ පක්ෂය මොනව ද කළේ. රනිල් නොවෙයි නම් එජාපය ජනතා විමුක්ති පෙරමුණ, දෙමළ ජාතික සන්ධානය නම් මේක කරන එකක් නැහැ.එහෙම නැත්නම් වෙනත් පක්ෂ හරි ධර්මපාලතුමා සමරන්න මොනව ද කළේ. අනගාරික ධර්මපාලතුමා ඒ අයගේ නායකයෙක් නෙවෙයි කියල හිතනව ද? දන්නේ නැහැ. එතුමා ආණ්ඩු පාලනයක් කළ පක්ෂයකට අයිති පුද්ගලයකුත් නෙවෙයි. ඒ නිසා එතුමා එක පක්ෂයකට අයිති පුද්ගලයකුත් නෙවෙයි.එජාපයට අයිතියක් නැද්ද ඕනෑකමක් නැද්ද එතුමා සමරන්න. ඇයි එහෙමනම් සැමරුවේ නැත්තේ. ධර්මපාල තුමාගේ සේවාවේ වැදගත්කමක් නැහැ කියල මේ අය කියනව ද? ජනතා විමුක්ති පෙරමුණ මං හිතන්නේ ධර්මපාල තුමාට වැදගත්කමක් දුන්නේ නැහැ. මාක්ස්වාදය අනුව ධර්මපාල තුමා වැනි අයගේ සේවය වැදගත් නැහැ කියල ඒ අය හිතනව ද දන්නේ නැහැ.විමල් වීරවංශ ඇමැතිවරයා නායකත්වය දෙන ජාතික නිදහස් පෙරමුණ ජාතික හෙළ උරුමය මේ අයවත් මේ 150 සම්පූර්ණ වෙන මොහොතේ මොකවත් මේ සැමරුම වෙනුවෙන් කළේ නැහැ. මේ මෑත භාගයේ පහළ වුණ උතුම්ම යුග පුරුෂයා.මං අහන්නේ අපේ මිනිස්සුන්ට මෙහෙම හොරට නිදාගෙන ඉන්න පුළුවන් ද?ජනාධිපතිතුමාට විතර ද එතුමාගේ සේවාවේ වැදගත්කම තේරෙන්නෙ. සිළුමිණ පත්තරේත් අනගාරික ධර්මපාලතුමාගේ සේවාව ගැන අතිරේකයක් පළ කරල තිබුණා. තව කොච්චර පත්තර විද්යුත් මාධ්‍ය තියෙනව ද. සිළුමිණ ඇරෙන්න වෙන කවුද මොනව ද කළේ. අතිරේක දැම්මෙත් නැහැ ලියුවේත් නැහැ.මේක සාකච්ඡා කරන්න ඕන. මොකක්හරි ප්‍රශ්නයක් තියෙනවා.රනිල් වික්‍රමසිංහ මහතා නම් මේ ගැන මොනවහරි කරයි කියල හිතන්න අමාරුයි. අර ලයිට් බිල අඩුකළා කියපු හරින්වත් ධර්මපාල තුමා සමරන්න කිසිවක් කළේ නැහැ. චම්පික කළේත් නැහැ. රතන හාමුදුරුවොත් මොකුත් කළේ නැහැ. විමලුත් නැහැ.මොකක්ද මේ රටේ තත්ත්වය. සැබෑ ජාතික ව්‍යාපාරයක් නෙවෙයි ද බොරුවට ජාතික ව්‍යාපාරයේ කබායක් ද මේ අය පොරව ගෙන ඉන්නේ. අපේ ගුණදාස අමරසේකර මහත්තයා දේශ හිතෛෂී ජාතික ව්‍යාපාරයේ සභාපතිවරයා. ඔහු අනගාරික ධර්මපාලතුමා මාක්ස්වාදී ද කියල ධර්මපාලතුමාගේ දේශපාලන ක්‍රියාවලිය ලෝකයට හඳුන්වා දුන් පුද්ගලයා.මහාවංශයෙත් ධර්මපාල පරිච්ඡේදය ලියපු පුද්ගලයා විදියටයි මා ඔහුව හඳුන්වා දුන්නේ. ජාති හිතෛෂී සතියකට සැරයක්වත් මාධ්‍යකරුවන් ගෙන්නල සාකච්ඡා තියෙනව ඔවුන්ට කියන්න තියෙන දේවල් කියන්න. එහෙමවත් මේ සැමරුම ගැන කියවුණේ නැහැ. බොදුබල සේනාව සිංහල රාවය, රාවණා බළකාය මේ කවුරුත් අයට අනගාරික ධර්මපාලතුමා මතක් වුණේ නැහැ. මේ රටේ ඇති තරම් බෞද්ධ සංවිධාන තියනවා.2600 සම්බුද්ධ ජයන්තිය සමරමු පිළිවෙතින් සැරසෙමු කියල සැමරුමක් කෙරුණා. 2500 බුද්ධ ජයන්තිය සැමරුවේ 1956. එදා ලොකු උනන්දුවක් ලංකාව පුරාම තිබුණා. උද්ඝෝෂණ තිබුණා. බණ්ඩාරනායක මහත්තයා බලයට එන්නේ මේ හරහා.විසඳගන්න ඕන ප්‍රශ්නයක් තියනවා. එක්කෝ 56 බලතල ලැබී තිබුණේ නැහැ. ජාතික ව්‍යාපාරයේ යෙදිල උන්න අයට ලොකු උනන්දුවක් තිබුණා. අද උනන්දුවක් නැත්තේ ආණ්ඩු බලය ලැබී තියන නිසා වෙන්න ඇති. එහෙම අපිට හරි ගිහිල්ලා මුකුත් කරන්න ඕන නැහැ කියල හිතව ද දන්නේ නැහැ. අද ධර්මපාලතුමා සමරන්න චිත්‍රපටයක්නම් නිපදවලා තියෙනවා.අනිත් ප්‍රශ්නය ධර්මපාලතුමාගේ ව්‍යාපාරය විකුණන් කන පිරිසක් ඉන්නවා. එක එක සංගම් තියනවා. පූජ්‍ය පක්ෂය මෙන්ම ගිහියොත් ධර්මපාලතුමාගේ නම විකුණගෙන කනවා. කරන වැඩකුත් නැහැ. ධර්මපාලතුමා ජීවත්ව ඉද්දිත් එතුමාට පූජා කළ දේවල් තිබුණා.ඒව තවත් මිනිස්සු ගසා කනවා. ඒක අවුරුදු ගාණක ඉඳල වෙන වැඩක්. ඒ කතාවේ තියනවා. ධර්මපාල තුමා යම් දෙයක් කළා. අධිරාජ්‍යවාදීන්ට විරුද්ධව වැඩ කිරීම. සිංහල - බෞද්ධයන්ට නැතිවුණ අයිතිය ලබාදීම. ඒ සඳහා ලොකු ව්‍යාපාරයක් දියත් කළා. අගය කිරීමක් කළා. එතුමාට අන්තිම කාලෙ රැස්වීමකට එක 25 දෙනෙක් එකතු කරගන්න බැරි අවස්ථා තිබිල තියනවා.එතනත් ප්‍රශ්න තිබුණා. එකක් තමයි එතුමා හා ඕල්කට් තුමා අතර විරසකයක් තිබුණා. මතබේද තිබුණා. දෙන්නම පාණදුරාවාදය අහල ජාතික ව්‍යාපාරයට බැස්සේ. එතුමාගේ නම වුණත් දොන් ඩේවිඩ් හේවා විතාරණ.ඕල්කට් තුමාත් ඇමෙරිකාවේදී පාණදුරාවාදය ගැන අහල ලංකාවට ආවේ. පරම විඥානාර්ථ කතාවත් එක්ක ආවේ. එතුමා ගාල්ල පන්සලකදී පන්සිල් අරන් බෞද්ධ වුණා. එතුමාගේ බුද්ධාගමයි ධර්මපාල තුමා පිළිගත්ත බුද්ධාගමයි අතර ලොකු වෙනසක් තිබුණා.ධර්මපාල තුමා සටන් කළේ සිංහල බෞද්ධකම වෙනුවෙන්. සිංහලකම බෞද්ධකමෙන් බෙදා වෙන් කළේ නැහැ කොයි වෙලාවකවත්. සිංහල බෞද්ධ සංස්කෘතිය ඉහළින් පිළිගත්තා විදියට හිතන්න පුළුවන්. එතුමාගේ සටන් පාඨ බලන්න.සිංහලයිනි අවදිවව් බුද්ධගයාව බේරාගනිව් කියල එතුමා කිව්වේ. සිංහලයයි ථෙරවාද බුද්ධාගමයි අතර සම්බන්ධය එතුමා දැක්කා. ථෙරවාද බුද්ධාගම නැතුව සිංහලයා නැත, සිංහලයා නැතුව ථේරවාද බුද්ධාගමක් නැත කියල එතුමා පිළිගත්තා. තේරුම් ගත්තා.ඕල්කට් තුමා සිංහලකමෙන් බෞද්ධාගම වෙන් කළා. එතුමා බෞද්ධයෙක් පමණයි. මේ වගේ බෞද්ධයන්ට මම කියනවා ඕල්කට් බෞද්ධයන් කියලා. මොවුන් තමයි අද අර්බුද ඇති කරන්න උත්සාහ කරන්නේ. බෞද්ධයන් යුද්ධ කරන එක හරි ද වගේ ප්‍රශ්න අහන්නේ මේ ඕල්කට් බෞද්ධයන්.මේක සිංහල සංස්කෘතියට ප්‍රශ්නයක් වෙනවා. එදා දුටුගැමුණු රජතුමාගේ කාලයේ උන් හාමුදුරුවන්ගේ සිට ගුණානන්ද හාමුදුරුවෝ දක්වා හාමුදුරුවරු සටන් කළ හාමුදුරුවරු. උන්වහන්සේලා සිල් රැක්කා විතරක් නෙවෙයි සිංහලයන් වෙනුවෙන් හොඳ සීලයක් රැකපු ස්වාමින් වහන්සේලා. සිංහලයන් වෙනුවෙන් සීලයක් රැකීම වැදගත් පුද්ගලයා වශයෙන් සීලය රකින අතරම. සාම සාකච්ඡා ඇති කරන්න කතා කළේ ඔය කියන ඕල්කට් බෞද්ධයෝ.දෙන්නා පත්තර දෙකකුත් ගැහුව්වා. එකක් සිංහල බෞද්ධයා ධර්මපාලතුමා ගැහුවා. අනෙක සරසවි සඳරැස ඕල්කට් තුමා ගැහුවා. වාද විවාද මේ පත්තර දෙක අතර දිගටම තිබිල තියෙනවා.මේවා දැන් ඉන්න අය එක්කෝ කියවල නැහැ. නැත්නම් මතක නැහැ.දැන් ධර්මපාලතුමාගේ කාර්යය දෙස හැරිල බැලුවම ඒ කාර්යය තවම සම්පූර්ණ වෙලා නැහැ. මොකද මත හදන මිනිස්සු ඉන්නවා. ඒ අය අතර තාම තැනක් තියෙනවා ඕල්කට් බෞද්ධයන්ට. උගත් මධ්‍යම පන්තියේ මේ පිරිස් ඉන්නවා.තවම පරාජය වෙලා නැහැ. ඒ අය ඡන්ද කොට්ඨාස කීපයකට මහරගම, කොට්ටාව, රාජගිරිය වගේ දියවන්නාව අවට නගරවලට සීමා වෙලා. මේ අයට මතවාද ඉදිරිපත් කරන්න පත්තර ගුවන්විදුලි රූපවාහිනී ජනමාධ්‍ය තියනවා. ඊනියා රාජ්‍ය නොවන සංවිධාන එතන තියෙනවා.දැන් ති‍ෙයන ප්‍රශ්න බලන්න.ධර්මපාලතුමා කිව්වේ සිංහලයිනි අවදිවව්, බුද්ධගයාව බේරා ගනිව් කියලා. දැන් නැ‍ඟෙනහිර බෞද්ධ සිද්ධස්ථාන රැකගන්න හරි වැඩපිළිවෙළක් නැහැ. මගුල් මහ විහාරය, මුහුදු මහ විහාරය ඔය වගේ සිද්ධස්ථාන විශාල ගණනක් රැකගන්න ව්‍යාපාරයක් නැහැ. සංවිධාන දෙක තුනක් තිබුණත් ඒවට එච්චර ශක්තියක් නැහැ.ධර්මපාල තුමාගේ නම විකුණන මිනිස්සු ඒ දේපළ භුක්ති විඳින අය නැ‍ඟෙනහිර පළාතේ බෞද්ධ අයිතිය ගැන කතා කරන්නේ නැහැ. යහපාලනය ගැන කතා කරන පොදු අපේක්ෂක හාමුදුරුවරුත් කතා කරන්නේ නැහැ. අන්තිමේම මේ වගකීමටත් කරගහන්න වෙන්නේ ජනාධිපතිතුමාට තමයි.ලෝකයේ වෙන දේවල් ගැන පූර්ණ විශ්ලේෂණයක් ධර්මපාල තුමාට තිබුණ කියල මම හිතන්නේ නැහැ. ඒ නිසා සමහර දේ සිංහල බෞද්ධයාට ඔරොත්තු නොවන දේත් ගැළපෙන්නේ නැති ක්‍රියාවලටත් එතුමා ගියා. එතුමාගේ 150 වැනි ජන්ම සංවත්සරය පිරෙන මේ වෙලාවේ මේවට හේතුත් හිතන්න ඕන.ධර්මපාල තුමාගේ කාලේ අවධානය යොමු නොවුණ පරිසර දූෂණය, අලුතෙන් ආපු වස විස කෑම, වකුගඩු රෝග කොහොම ද පැතිරෙන්නේ මේවත් ලොකු ප්‍රශ්න විදියට මතුවෙලා තියෙනවා.කොහොමත් ලබන වසර ධර්මපාල වසර ලෙස නම් කිරීම ගැන සතුටු වෙන්න ඕන. ඒ වසර තුළවත් මේ අමතකව ගිය දේවල් කල්පනා කරල පියවර ගනීවි කියල හිතනවා. මෙතනදි රජයේ අවධානය වගේම ජනතාවගේ හා සංවිධානවල මැදිහත්වීමත් වැදගත්. වකුගඩු රෝගයට ආසනික් හේතු වෙනව කියල නොපිළිගත්තත් ඒක පිළිගන්න ඕන කියල අපි කියන්නේ. ආසනික් විකුණන එක වැරැදියි. නිවැරැදි වෙළෙඳාමක් නොවෙයි. එතුමාට කල්පනා කරන්න බැරිවුණා සිංහල වෙදකම නඟා සිටුවන්න ඕන. අනුරාධපුර වකුගඩු රෝගීන් 12 ක් සුව කරගන්න පුළුවන් වුණා ආයුර්වේද ප්‍රතිකාරවලින්. නිලධාරීන් සිංහල වෙදකම නගා සිටුවීමට සම්පූර්ණ විරුද්ධයි. මේවත් ධර්මපාල වර්ෂයේදී හිතන්න ඕන.සාකච්ඡා කළේසරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=ab1409212</link>
    <topic>මහ අැමැතිවරු කතරගම ෙද්ව කන්නලව්වක</topic>
    <author>චන්දන බණ්ඩාර</author>
    <content>ජපාන අගමැතිවරයා ගිය සතියට පෙර සතියේ මෙරට සංචාරයක නිරත වීය. ඉන් අනතුරුව ගිය සතියේදී ලොව දෙවෙනි බලවතා ලෙස හැදින්වෙන චීනයේ ජනාධිපතිවරයා මෙරට සංචාරයක නිරත වීය. චීන ජනාධිපතිවරයා මෙරටට සම්ප්‍රාප්ත වු අවස්ථාවේ සිට ඔහු වෙනුවෙන් විශේෂ ආරක්ෂක වැඩපිළිවෙළක් මෙරට ආරක්ෂක අංශ විසින් පිළියෙල කොට තිබිණි. චීන ජනාධිපතිතුමා මෙටට සම්ප්‍රාප්ත වුයේ කටුනායක අන්තර්ජාතික ගුවන්තොටුපොළිනි. මේ නිසා චීන ජනාධිපතිතුමා මහත් හරසරින් යුතුව පිළිගැනීමට ජනාධිපතිතුමා සහ ජනාධිපති ආර්යාව වෙන ශිරන්ති රාජපක්ෂ මැතිණිය කටුනායක අන්තර්ජාතික ගුවන්තොටුපොළට ගොස් සිටියහ.චීන ජනාධිපතිතුමා සහ එම අර්යාව ඇතුළු ධුත පිරිස මහත් හරසරින් යුතුව පිළිගැනීමෙන් අනතුරුව චීන ජනාධිපතිතුමා පිළිගැනීම වෙනුවෙන් විශේෂ අචාර වෙඩි මුරයක්ද පැවැත්විණි. චීන ජනාධිපති ෂී ජින් පින් මැතිතුමා ඇතුළු දූත පිරිස වෙනුවෙන් අරලියගහ මන්දිරයේදී රාත්‍රී භෝජන සංග්‍රහයක් පැවැත්විණි. මේ භෝජන සංග්‍රහය ශ්‍රිලංකා සහ චීන සංස්කෘතික අංග ගණනාවකින් විචිත්‍ර වීය." සැතපුම්වලින් දුරස් වුවත් ශ්‍රී ලංකාව සහ චීනය අතර තියෙන්නේ ඉතා සමීප සම්බන්ධතාවයක්. " මේ භෝජන සංග්‍රහය අතරතුර මහින්ද රාජපක්ෂ ජනාධිපතිතුමා චීන ජනාධිපතිතුමාට කියා සිටියේ මහත් ලෙන්ගතුකමෙනි.මේ අතරතුරු භෝජන සංග්‍රහය අතරතුර චීන සහ ශ්‍රීලාංකීය සංස්කෘතික සංදර්ශනය කාගේත් සිත් ගත්තේය. එහිදී චීන යුවතියක් විසින් මෙරට සුප්‍රසිද්ධ පැරැණි ගීතයක් වු " ඕළු පිපීලා වෙලළෙල දෙනවා සුදට සුදේ නංගෝ " ගීතය අපුරුවට ගායනා කළේය. ඉන් අනතුරුව ශ්‍රීලාං­ෙක්ය යුවතියක් විසින් චීන ගීතයක්ද අපුරුවට ගායනා කළේය.ඉන් අනතුරුව මේ යුවතියන් දෙදෙනා අසළට ගිය ජනාධිපතිතුමා කියා සිටියේ මෙවන් ගීත ගායනා කිරීම දෙරටේ මිතුදම තව තවත් ශක්තිමත් කිරිමක් කියායි. මේ සංස්කෘතික සංදර්ශනය අතරතුර දෙරටේ රාජ්‍ය නායකයන් අතර තිළිණ හුවමාරු කරගැනීමේ අවස්ථාව උදා වීය.එහිදී මහින්ද රාජපක්ෂ ජනාධිපතිතුමා විසින් චීන ජනාධිපතිතුමා වෙත චීන ජනාධිපතිතුමාගේ ශ්‍රීලංකා සංචාරයට අදාළ ඡායාරූප එකතුවක් චීන ජනාධිපතිතුමා වෙත පිළිගන්වනු ලැබිණි. එය මහත් හරසරින් යුතුව චීන ජනාධිපතිතුමා විසින් පිළිගනු ලැබිණි. ඉන් අනතුරුව චීන ජනාධිපතිතුමා විසින් මහින්ද රාජපක්ෂ ජනාධිපතිතුමා වෙත චීනයේ ජාතික සත්වයා වෙන සුරතල් පැන්ඩා පැටවෙකු පිළිගන්වනු ලැබිණි.මේ අතරතුර චීන ජනාධිපතිතුමාගේ මෙරට සංචාරය අතරතුර ශ්‍රීලංකාව සහ චීනය අතර ගිවිසුම් ගණනාවකට අස්සත් තැබිණි. චීන ජනාධිපතිතුමාගේ මෙරට සංචාරය නිමවා ‍ජනාධිපතිවරයා ඇතුළු දූත පිරිස මෙරටින් කටුනායක අන්තර්ජාතික ගුවන්තොටුපොළින් පිටත්ව යන අවස්ථාවේ චීන ජනාධිපතිතුමා ඇතුළු දූත පිරිසට සමු දීමට මහින්ද රාජපක්ෂ ජනාධිපතිතුමාද කටුනායක අන්තර්ජාතික ගුවන්තොටුපොළට ගොස් සිටියේය.රටේ සිදු වෙන රිය අනතුරු වැඩි වීම නිසා රටටත් ජනතාවටත් සෙත් පතා බෝධි පුජාවක් පැවැත්වීමට ගිය සතියේ පළාත් හයක මහ ඇමැතිවරුන් තිරණය කොට තිබිණි. ඒ අනුව ගිය සතියේදී වයඹ පළාත් මහ ඇමැති දයාසිරි ජයසේකර , උතුරුමැදි මහ ඇමැති එස් .එම් රංජිත් , බස්නාහිර මහ ඇමැති ප්‍රසන්න රණතුංග , මධ්‍යම පළාත් මහ ඇමැති සරත් ඒකනායක, දකුණු පළාත් මහ ඇමැති ශාන් විජයලාල්ද සිල්වා යන මහ ඇමැතිවරු කතරගම අෂ්ඨඵල බෝධියට පුජාවක් කළහ.මේ පුජාව අවසන් වු පසුව මධ්‍යම පළාත් මහ ඇමැති සරත් ඒකනායක වයඹ පළාත් මහ ඇමැති දයාසිරි ජයසේකරගෙන් විමසා සිටියේ " මොකද මහ ඇමැතිතුමා වට පිට බලන්නේ කලබලයෙන් වගේ" කියාය. " නෑ මං මේ බැලුවේ අපේ ශාන් මහ ඇමැතිතුමා කොහේද කියලා" වයඹ මහ ඇමැති දයාසිරි ජයසේකර පිළිතුරු දුන්නේය. " අයියෝ එයා හොයා ගන්න එක මහ ‍ලොකු දෙයක් නෙමෙයි. එයා කොහේ හිටියත් පේනවා " උතුරුමැදි පළාත් මහ ඇමැති එස්. එම් රංජිත් සමරකෝන් කියා සිටියේය.මේ අතරතුර මධ්‍යම පළාත් මහ ඇමැති සරත් ඒකනායක බස්නාහිර පළාත් මහ ඇමැති ප්‍රසන්න රණතුංගට කියා සිටියේ " ප්‍රසන්න ඔයත් දැන් ටිකක් ඩයට් කරන්ඩ වෙයි. නැත්නම් ඔයාත් ශාන් වගේ මොඩල් එකක් වේවි කියාය." අම්මෝ එයාටද? එයාට ශාන්ගේ තත්ත්වයට එන්ඩ තවත් කල්පයක් විතර යාවි." වයඹ පළාත් මහ ඇමැති දයාසිරි ජයසේකර කියා සිටියේය. ගිය සතියේ ජනප්‍රිය නළු විශ්ව කොඩිකාර සිය උපන් දිනයට විශේෂ පිංකමක් සිදු කළේය. එනම් ‍මහනුවර තෙල්දෙණිය ප්‍රදේශයේ භාවනා මධ්‍යස්ථානයක් ඉදි කිරීමට තමන් සතු ඉඩමක් පුජා කිරීමෙනි.මේ බව ජනාධිපතිතුමාටද දැනගන්නට ලැබී තිබිණි. ජනාධිපතිතුමා ගිය සතියේ විශ්ව කොඩිකාර රංගන ශිල්පියාගේ උපන් දිනයට ඔහුට සුබ පැතීමට දුරකථනයෙන් ඔහු ඇමැතුවේය." විශ්ව ඔයා තරුණ කාලයේදීම මේ වගේ පිංකමකට අත ගහපු එක හොදයි. ඔයා වගේ තරුණයෝ ආදර්ශයක් දෙන්නේ. " ජනාධිපතිතුමා විශ්ව කොඩිකාරට උපන්දින සුබ පැතුම් එක් කරමින් කියා සිටියේය.ඌව පළාත් සභා මැතිවරණය වෙනුවෙන් එක්සත් ජාතික පක්ෂයේ ජන රැළි කීපයක්ම ගිය සතියේ පැවැත්විණි. ගිය සිකුරාදා වැලිමඩ සහ හපුතලේ යන නගරවලදී එජාප රැස්වීම් තුනක් පැවැත්විණි. ඉන් පසුව ගිය සෙනසුරාදා දිනයේ හාලිඇල ආසනයේ එ.ජා.ප ප්‍රචාරක රැළි තුනක් පැවත්විණි.ගිය ඉරිදා දිනයේ බිබිල මැදගම , මහියංගනය , මොණරාගල , බණ්ඩාරවෙල , බදුල්ල යන නගරවලදී තවත් එ.ජා.ප රැළි කීපයක්ම පැවැත්විණි. බදුල්ලේ පැවිති එ.ජා.ප රැස්වීමට එජාප නායක රනිල් වික්‍රමසිංහ සහ එ.ජා.ප නායකත්ව මණ්ඩල සභාපති කරු ජයසුරිය එක් වුහ. මේ අතරතුරු ගිය සතියේ ඌව පළාතේ පැවැති එ.ජා.ප ප්‍රචාරක රැළි සඳහා එ.ජා.ප පාර්ලිමේන්තු මන්ත්‍රී සජිත් ප්‍රේමදාසද එක්ව සිටියේය.එ.ජා.ප නායකයා සහ කරු ජයසුරිය එක්ව යන එ.ජා.ප රැළි සඳහා සජිත් ප්‍රේමදාස මන්ත්‍රීවරයාද තමන්ට බාර දී තිබෙන මැතිවරණ ප්‍රචාරක කටයුතු සිදු කරන අතරතුර එක් වුයේය. එ.ජා.ප යේ මෙවර මැතිවරණ ප්‍රචාරක රැළි සඳහා කථිකයන් නම් කොට තිබුණේ ඛාණ්ඩ තුනක් යටතේය.එනම් ප්‍රධාන එ.ජා.ප රැළි ඇමැතීම සදහා එ.ජා.ප නායක රනිල් වික්‍රමසිංහ , කරු ජයසුරිය , සජිත් ප්‍රේමදාස , තිස්ස අත්තනායක , ගයන්ත කරුණාතිලක සහ රන්ජන් රාමනායක යන එ.ජා.ප ප්‍රබලයන් නම් කොට තිබිණි.ඉන් පසුව බදුල්ල දිස්ත්‍රික් උප ප්‍රධාන රැළි ඇමැතීම සදහා රෝසි සේනානායක , පී හැරිසන් , අකිල විරාජ් කාරියවසම්, අජිත් පී පෙරේරා සහ හර්ෂද සිල්වා යන එ.ජා.ප මන්ත්‍රීවරු නම් කොට තිබිණි. ඉන් අනතුරුව මොණරාගල දිසාවේ එ.ජා.ප රැළි ඇමැතීම සදහා සුජිව සේනසිංහ , පාලිත රංගේ බණ්ඩාර , තලතා අතු‍කෝරාළ යන එ.ජා.ප මන්ත්‍රීවරු නම් කොට තිබිණි.මේ අතරතුර වැල්ලවාය නගරයේ පැවැති එ.ජා.ප ප්‍රචාරක රැළිය අවසන් වෙන විට රාත්‍රී ‍දොළහද පසුවී තිබිණි. එම රැළිය අවසන් වෙනතුරු සිටි එ.ජා.ප මහ ලේකම් තිස්ස අත්තනායක සහ මාධ්‍ය ප්‍රකාශක ගයන්ත කරුණාතිලක එදින රාත්‍රියේම කතරගම බලා පිටත් වීමට තිරණය කළහ. ඒ පසු දිනයේ උදය වරුවේ පැවැත්වීමට නියමිතව තිබු පුවත්පත් සාකච්ඡාව සහ කතරගම ප්‍රදේශයේ එ.ජා.ප මැතිවරණ කටයුතු සදහා සහභාගී වීමටය.එදින රාත්‍රියේ තිස්ස සහ ගයන්ත කරුණාතිලක කතරගම බලා යන්නට පිටත් වුයේ බුත්තල කතරගම මාර්ගයේය. මේ මාර්ගයේ රාත්‍රියට ගමන් කරන විට වල් අලින් මුණ ගැසෙන බවත් ඔවුන්ගෙන් කරදරයක් නොමැතිව යාමට නම් වල් අලින්ට පළතුරු දිය යුතු බවත් ගයන්තට සහ තිස්සට දැනගන්නට ලැබිණි. ඒ අනුව ගයන්ත සහ තිස්ස ‍පළතුරුද රැගෙන බුත්තල මාර්ගයෙන් කතරගම බලා යන්නට පිටත් වුහ.ගයන්ත සහ තිස්සට ලැබුණු තොරතුරුවලට අනුවම ඔවුන් බුත්තල මාර්ගයේ ගමන් කරන විට වල් අලින් දස දෙනෙකු පමණ ඔවුන්ට මහා මාර්ගයේදී මුණ ගැසුණේය. ඒ අනුව තිස්ස සහ ගයන්ත එම වල් අලින් වෙත පළතුරු ලබා දුන්හ." ඒක නෙමෙයි මහ ලේකම්තුමා අපි දැන් මේ වල්අලින්ට ඡන්ද අල්ලස් දුන්නා කියලා හෙට උදේට මැතිවරණ කොමසාරිස්තුමාට පැමිණිල්ලක් යන්ඩත් පුළුවන්" ගයන්ත කරුණාතිලක එ.ජා.ප මහලේකම්වරයාට කීවේ සිනා සෙමිනි.ඉන් අනතුරුව ගයන්ත සහ තිස්ස කතරගමට කරදරයකින් තොරව පැමිණියහ. මේ අතරතුර තිස්ස අත්තනායක විසින් කතරගම දේවාලයද වැඳ පුදා ගත්තේය. ගිය සතියේ මොණරාගල දිසාවේ බිබිල පැවැති එ.ජා.ප ප්‍රචාරක රැස්වීමට අවසන් වු පසුව එදින එම රැස්වීමට පැමිණි එ.ජා.ප මන්ත්‍රීවරුන් සදහා දිවා අහාරය සුදානම් කොට තිබුණේ එ.ජා.ප මොනරාගල දිසා පාර්ලිමේන්තු මන්ත්‍රී රංජිත් මද්දුමබණ්ඩාගේ නිවෙසේය.එදින රංජිත්ගේ නිවෙසේ දිවා ආහාරය ගැනීමට එ.ජා.ප නායකයා , කරු ජයසුරිය , අකිල විරාජ් කාරියවසම් , රෝසි සේනානායක සහ රංජිත් අලුවිහාරේ එක්ව සිටියහ. එදින රංජිත් මද්දුමබණ්ඩාරගේ නිවෙසට පැමිණි එ.ජා.ප මන්ත්‍රීවරුන් පිළිගනු ලැබුයේ දිවුල් බීම වීදුරුවක් ලබා දෙමිනි.මහියංගනයේ පැවැති එ.ජා.ප ප්‍රචාරක රැස්වීම සංවිධානය කොට තිබුණේ එ.ජා.ප ජාතික සංවිධායක දයා ගමගේ විසිනි. එදින එජාප ජාතික සංවිධායක දයා ගමගේගේ උපන්දිනයද යෙදී තිබිණි. මේ නිසා රැළියේ ප්‍රධාන වේදිකාවට එ.ජා.ප පාර්ලිමේන්තු මන්ත්‍රී සජිත් ප්‍රේමදාස පැමිණ සැණින් හෙතෙම ගියේ එජාප ජාතික සංවිධානය දයා ගමගේ වෙතය. ඒ දයා ගමගේම උපන්දින සුබ පැතුම් එක් කරන්නටය.මේ අතරතුර බණ්ඩාරවෙල නගරයේ පැවැති එ.ජා.ප ප්‍රචාරක රැස්වීමට එ.ජා.ප නායකයා , රවි කරුණානායක, විජේදාස රාජපක්ෂ සහ මංගල සමරවීර එක්ව සිටියද එ.ජා.ප පාර්ලිමේන්තු මන්ත්‍රී සජිත් ප්‍රේමදාස එම රැළියට පැමිණෙන අවස්ථාවේදීම රවි , මංගල සහ විජේදාස රාජපක්ෂ යන මන්ත්‍රීවරු වේදිකාවෙන් බැස යන්නට ගියහ.එදින සජිත් ප්‍රේමදාස මන්ත්‍රීවරයා විසින් එම රැළියේදී පැයක පමණ වේලාවක් ජනතාව ඇමැතුවේය. ඉන් පසුව සජිත් ප්‍රේමදාස විසින් ජනතාවගේ ඉල්ලීම පරිදි ගීත පහක් ද ගායනා කළේය. මේ නිසාම එදින එම ජන රැළිය ඇමැතීමට නියමිතව සිටි එ.ජා.ප පාර්ලිමේන්තු මන්ත්‍රී රන්ජන් රාමනායකට එම රැළිය ඇමැතීමට නොහැකි වුයේ රැස්වීම සදහා අවසර ලබා දී තිබු කාලය ඉක්ම ගොස් තිබු නිසාය.එ.ජා.පය ඌව පළාත් සභාව වෙනුවෙන් පැවැත්වු අවසන් රැළිය පැවැතියේ බදුල්ල දිසාවේය. එදිස එම ජන රැළිය අවසන් වීමෙන් අනතරුව එ.ජා.ප ඌව පළාත් මහ ඇමැති අපේක්ෂක හරීන් ප්‍රනාන්දුගේ නිවෙසේ රාත්‍රී භෝජන සංග්‍රහයක් සුදානම් කොට තිබිණි. මේ භෝජන සංග්‍රහය මධු විතෙන්ද සපිරි සංගීත රසයෙන්ද පිරුණු එකක් වීය.මේ රාත්‍රී භෝජන සංග්‍රහයට එ.ජා.ප පාර්ලිමේන්තු , පළාත් සභා මන්ත්‍රීවරු රැසක් එක්ව සිටියහ. රෝසි සේනානායක , ගයන්ත කරුණාතිලක, තිස්ස අත්තනායක, රුවන් විජේවර්ධන, හර්ෂද සිල්වා අතුළු එ.ජා.ප පාර්ලිමේන්තු මන්ත්‍රීවරු රැසක් ඊට එක්ව සිටියහ.මේ භෝජන සංග්‍රහය පසුදින අලුයම 4 පමණ වෙන තෙක් ඇදී ගියේය. එ.ජා.ප ඌව පළාත් මහ ඇමති අපේක්ෂක හරීන් ප්‍රනාන්දුගේ නිවෙසේ පසුදින අලුයම තෙක් රැදී සිටිමන් එ.ජා.ප පාර්ලිමේන්තු මන්ත්‍රීවරු කතා බහ කළේ ඌව පළාතේ මැතිවරණ කටයුතු ගැනය.ඌව හිටපු මහ ඇමති ශෂින්ද්‍ර රාජපක්ෂ ට ත්‍රිවිධ රත්නයේ පිහිට සහ දේවාශිර්වාදය පැතීමේ පිංකමක් පසු ගිය 15 දා සවස කතරගමදී පැවැත්විණි. ශෂීන්ද්‍ර රාජපක්ෂ හිටපු මහ ඇමැතිවරයාට අමතරව මහීපාල හේරත්, ශාන් විජේලාල්ද සිල්වා, සරත් ඒකනායක, ප්‍රසන්න රණතුංග සහ දයාසිරි ජයසේකර යන මහ ඇමතිවරුද එම අවස්ථාවට එක්ව සිටියහ.නැගෙනහිර පළාත් මහ ඇමතිවරයා හැර සන්ධානයේ සියලු මහ ඇමතිවරු එදින කතරගමට පැමිණ සිටි අතර ඔවුන් පිටව ගියේ ශෂින්ද්‍ර රාජපක්ෂ හිටපු මහ ඇමැතිවරයාට යළිත් ඌව මහ ඇමති පදවිය යලි හිමි වේවායි සුභාෂිංශණ පතමිනි. එම පිංකම් අවසන් වෙත්ම සබරගමු මහ ඇමති මහීපාල හේරත් මහියංගනය බලා පිටත් වූයේ ඔහු දායකත්වය සපයා තිබූ රැස්වීම් මාලාවකට සහභාගී වීමටය.ආදි වාසි නායක වන්නියල ඇත්තෝ හමු විමට 16 වන දින දඹානට පැමිණෙන බව මහ ඇමති මහීපාල හේරත් පසු ගිය සතියේ ගිරාඳුරුකෝට්ටේ පැවති ආගමික උත්සවයකදී වන්නියලැ ඇත්තන්ට පොරොන්දු වී තිබිණි. 16 වන දා හිමිදිරි පාන්දර මහීපාල හේරත් මහ ඇමතිවරයා තමා ඉදිරියේ පෙනී සිටින තුරු දඹානට එතුමා පැමිණෙන බවට දුන් පොරොන්දුව ඉටු වේ දැයි වන්නියලැ අත්තෝ දැන නොසිටියේය."ඔන්න වන්නිල ඇත්තෝ අපි පොරොන්දු වුණ විදියටම ඔබතුමා හමු වන්න ආවා."අපි වන්නිල ඇත්තන්ට ගයි ගැට ටිකකුයි, පැඟිරි කොළ ටිකකුයි අරන් ආවා, මහ ඇමතිවරයා වන්නිල ඇත්තන්ට ගෙන ආ විවිධ කද මලු අතර ආදි වාසීන් බෙහෙව්න් ප්‍රිය කරන පුවක්, බුලත් ආදියද යහමින් ඇති බව පෙන්වා දෙමින් කීය.වන්නිල ඇත්තන් සිය බසින් එසේ කල විවරණය විමලරත්න පරිවර්ථයා වියක්තව පෙරලා සිංහලට නැඟීය. මෙතුමාගේ දේශණය මට රතු ඉන්දියානු ආදි වාසි නායක සියැටල්ගේ ලෝක ප්‍රකට කියමන් සිහිපත් කලා. මහ ඇමතිවරයා සමඟ එහි සිටි පාර්ලිමේන්තු මන්ත්‍රී කනක හේරත් කීය." අපි පුංචි අවධියේ මහියංගනය, කතරගම දේවාල වලට අරන් ගියේ පඬුරු. ඒත් අද ඒ ස්ථාන වලට අරන් යන්නේ පූජා වට්ටි. පූජා වට්ටි අතේ තියා ගෙන හැතැම්ම ගණන් පෝලින් වල ඉන්න බැතිමතුන් අද ඒ ස්ථානවල දකින්න ඉන්නේ." වන්නිල ඇත්තන් තව දුරටත් කීය.16 වන දින ලහි ලහියේ දඹානේ සිට ආපසු එන අතර මහ ඇමැතිවරයා තම වාහනය මහියංගනය මහජන ක්‍රීඩාංගනයට හරවන්නැයි රියදුරාට කීය. එ වන විටත් පසු දින ජනාධිපතිතුමා මහියංගනය අමතන වේදිකාව ඉදි වෙමින් පැවතිනි.බිංතැන්න ලෙස හැඳින්වෙන මහියංගනයේ මහ දවාලේ එවේලේ පැවතියේ පැලි වළං පැලෙන අවු කූටකයකි. "උඹලා තේ වතුර ටිකක්වත් බීලද මල්ලියේ යැයි වේදිකාව ඉදි කරමින් සිටි පිරිසෙන් විමසූ මහ ඇමතිවරයා ලහි ලහියේ ඔවුනගේ එම අවශ්‍යතාවය ඉටු කිරීට වෙහෙසින.රිදීමාලියද්ද රැස්වීම ඇමතීමෙන් පසු මහීපාල හේරත් මහ ඇමතිවරයා වේදිකාවෙන් බැසීමට සුදානම් වත්ම මහ ඇමතිතුමෝ සිංදුවක් කියන්න යැයි තනිකර නිල් පාටින් සැරසී සිටි කාන්තාවක් හඬ ගා කීය."මේ අනපේක්ෂිත ඉල්ලීම හමුවේ වික්ෂිප්ත වූ මහ ඇමතිවරයා මම සිංදු කිවුවොත් මේ සිංදු කියන්න අද මෙතෙන්ට ඇවිත් ඉන්න ගායක ගායිකාවන් මොකද කරන්නේ ? ඒ ගොල්ලන්ගේ රස්සාව ඇයි මම කරන්නේ "යැයි ඇයට පිළිතුරු දෙමින් කීය."නෑ නෑ එතුමා සිංදු කියන මහ ඇමතිතුමෙක් නොවෙයි. 24 පැය පුරාම වැඩ කරන මහ ඇමතිතුමෙක්, සිංදු කීමට නොදත් සබරගමු මහ ඇමතිවයා පත්ව සිටි අසීරුතාවයෙන් එතුමා මුදා ගනිමින් වේදිකාව පාමුල සිටි වැඩිහිටියකු කෑ මොර දී කීය.විදේශිකයන් පිරිසක් සමඟ නාමල් උයන නිර්මාතෘ වනවාසී රාහුල හිමියන් පසුගියදා පාර්ලිමේන්තුවට පැමිණියේ ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ හමුවීමටය. කැකිරාව - පලාගල සමූපකාර සමිතියේ සභාපති තනතුරට ද පත්ව සිටින්නේ රාහුල හිමියන්ය.“අපේ හාමුදුරුවනේ අද කාලෙ කොච්චර හොඳ වැඩ කළත් විවේචන වැඩියිනේ. නිතර විවේචනය වෙන සමූපකාර වගේ තැන්වල ඔබවහන්සේලා තනතුරු බාරගත්තම මා හිතන්නෙ ඔබ වහන්සේට හානියක් කියලයි” හෙට්ටිගේ කීවේ උදාහරණ කීපයක් ද සමඟය.“ඒක පාලනය කඩා වැටුණු සමූපකාරයක්. ඒ පැත්තෙ මිනිස්සු තමයි කිව්වෙ ඒක බාර අරන් වැඩ කරගෙන යන්න කියල. මහත්තය කියන කාරණාවෙත් ඇත්තක් තියෙනව. ඒ වගේ තැන් භික්ෂුවකට සුදුසු නෑ කියල මටත් දැන් තේරෙනව. එතැනින් ළඟදීම අයින් වෙන්නයි කල්පනාව” රාහුල හිමියෝ කීහ.“මහා සංඝරත්නය නිසයි රට ජාතිය ආරක්ෂා වෙන්නෙ. ගිහි - පැවිදි හැමෝම ඒක හිතන්න ඕන” හෙට්ටිගේ කියද්දී ඒක නං ඇත්ත මහත්තයෝ. අපි ඒ වෙනුවෙන් ඉදිරියේ දී වැඩ කරමුÓයි කියමින් රාහුල හිමියන් එතැනින් වැඩම කළේ වෙනත් සමාජ සේවා කටයුත්තකට සහභාගීවීමටය.‘මහාභිමානී - 2014’ ජාතික ඉදිකිරීම් සම්මාන උළෙල සඳහා අනුග්‍රාහකත්වය දක්වන ආයතන හඳුනාගැනීමේ සහ ඒවා දැනුම්වත් කිරීමේ අරමුණෙන් සහයෝගීතා හමුවක් ජාතික නිදහස් පෙරමුණේ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ ගේ ප්‍රධානත්වයෙන් පසුගියදා කොළඹ දී පැවැත්විණි.2013 වසරේදී ඇරඹි ‘මහාභිමානී’ ජාතික ඉදිකිරීම් සම්මාන උළෙල මෙවර පැවත්වනු ලබන්නේ දෙවැනිවරටය. විමල් වීරවංශ අමාත්‍යවරයාගේ උපදෙස් පරිදි ඉදිරිකිරීම් අභ්‍යාස හා සංවර්ධන ආයතනය සහ ශ්‍රී ලංකා ජාතික ඉදිකිරිම් සංගමය විසින් මේ ජාතික ඉදිකිරීම් සම්මාන උළෙල සංවිධානය කරනු ලබයි.ගියවර මහාභිමානී සම්මාන උළෙලේදී, ඉදිකිරීම් ක්ෂේත්‍රයේ සැලකිල්ලට, ඇගැයීමට ලක් නොවූ පෙදරේරු, වඩු කාර්මික යනාදී ශිල්පීන් ඇගයීමට ලක්කිරීමට අපට පුළුවන් වුණා. ජනාධිපතිතුමා අතින් සම්මාන ලබන විට එම ශිල්පීන් තුළ පැවති අභිමානවත් බව එහිදී මැනවින් දර්ශනය වුණා. ඉදිකිරීම් ක්ෂේත්‍රයේ උන්නතිය වෙනුවෙන් අවශ්‍ය කරන්නා වූ ජීව ගුණය නිර්මාණය කරදීමටත් මේ ක්ෂ්ත්‍රයේ ඉදිරි වර්ධනයට අවශ්‍ය කරන ගුණාත්මක මානව සම්පත් නිර්මාණය කිරීම සඳහාත් මෙවැනි වැඩසටහන් තුළින් හැකියාව ලැබෙනවා.’’ එහිදී අදහස් දක්වමින් විමල් වීරවංශ ඇමැතිවරයා පෙන්වා දුන්නේය.ඌව පළාත් සභා මැතිවරණයේ ප්‍රචාරක කටයුතු 17 වැනිදායින් අවසන් වන අවස්ථාව වන විට එක්සත් ජාතික පක්ෂයේ නායකත්ව මණ්ඩලයේ සභාපති කරු ජයසූරිය මැතිවරණ කටයුතු වෙනුවෙන් අඛණ්ඩව මහන්සි වී දැඩි වෙහෙසකාරී තත්ත්වයකට පත්ව සිටියේය.එහෙත් එම ප්‍රචාරක කටයුතුවල අවසාන සතියේදීත් ඔහු ඌව පළාතේ නැවතී බදුල්ල සහ මොණරාගල රැස්වීම් ආමන්ත්‍රණය කිරීමටත් එජාප ක්‍රියාකාරිකයන් දිරිමත් කිරීමටත් කටයුතු කරමින් සිටියේය. එහිදී පක්ෂයේ ජාතික නායක රනිල් වික්‍රමසිංහ සමග එකම වේදිකාවේ හිදිමින් ඉතා සාර්ථක ජන හමු මාලාවක් පැවැත්වූ අතර, දැඩි උද්යෝගයකින් යුතුව එජාප ක්‍රියාකාරිකයන් සහ විශාල ජනතාවක් ඒවාට එක්ව සිටියහ.මැතිවරණයේ ප්‍රචාරක කටයුතු අතරවාරයේ දී කරු ජයසූරිය ඇතුළු එජාප ප්‍රධානීන් ඡන්ද දායක නිවෙස්වලට ද ගිය අතර, පක්ෂය ජයග්‍රාහී මාවතකට ගැනීම සදහා සහ පක්ෂයේ සියළු කොටස් සමගි කර එක වේදිකාවකට ගෙන ඒමට නායකත්ව මණ්ඩලය විසින් කරනු ලැබූ මෙහෙවර එකී ඡන්ද දායකයන් බහුතරයකගේ ඇගයීමට ලක් විය.ඔවුන්ගෙන් බහුතරයකගේ අපේක්ෂාව වුයේ වෙනසකි. එහිදී කරු ජයසූරිය ගේ පිළිතුර වූයේ එක්සත් ජාතික පක්ෂ පාලනයක් බිහි කර ගැනීම තම එකම අභිප්‍රාය බව සහ ඒ වෙනුවෙන් තමන් කැප වී සිටින බවය. මෙහිදී කරු ජයසූරිය ඇතුළු පිරිසට ඇතැම් නිවෙස්වල තේ පැන් සංග්‍රහයන් ද සූදානම් කර තිබිණි.එසේම එම ගමන අතරවාරයේ දී ප්‍රදේශයේ විහාරස්ථාන වෙත ගොස් ආශිර්වාද ලබා ගනු ලැබීය. මැතිවරණ ප්‍රචාරක කටයුතුවල අවසාන දින දෙක තුන වන විට කරු ජයසූරිය ගේ උගුරේ දැඩි ආබාධ තත්ත්වයක් ඇති වූ අතර, වෛද්‍ය උපදේශය වී තිබුණේ දිගින් දිගටම රැස්වීම් ඇමතීම නිසා ස්වර තන්ත්‍ර වෙහෙස වී ඇති බැවින්, තව දුරටත් රැස්වීම් ඇමතීමෙන් වැළකී ඒවාට විවේකයක් ලබා දෙන ලෙස ය. රැස්වීම් ඇමතීමට නොහැකි වුවත්, කරු ජයසූරිය එක්සත් ජාතික පක්ෂයේ අවසන් ප්‍රචාරක රැළිය දක්වා වූ රැස්වීම් ගණනාවකට සහභාගී වූයේ ය.මේ ප්‍රචාරක කටයුතුවලදී ආසන සංවිධායවරුන්ට සහ අපේක්ෂකයින්ට මැතිවරණ කටයුතු සම්බන්ධව අවශ්‍ය උපදෙස් ලබා දුන්නා සේම මැතිවරණ ප්‍රචාරක කටයුතු 17 වැනිදායින් අවසන් වීමෙන් පසුවද ඡන්දපොළ සහ ඡන්ද දායකයා ආරක්ෂා කර ගැනිම උදෙසා අවශ්‍ය ක්‍රියාමාර්ග ගැනීමට කරු ජයසූරිය ක්‍රියා කළේය. එහිදී මැතිවරණ දෙපාර්තමේන්තුවේ, පොලිසියේ සහ මැතිවරණ නිරීක්ෂණ සංවිධාන ප්‍රධානීන් සමග නිරන්තරව සාකච්ඡා කිරිමට ද ඔහු ක්‍රියා කළේය.අම්පාර සේනානායක සමුද්‍රයේ වැව් බැම්මේ දී විශේෂ පිරිත් සජ්ජායනාවක් ගෙවී ගිය සතියේ දී පැවැති අතර, සේනානායක සමුද්‍රය ජලයෙන් පිරී ඉතිරි යන්නැයි ප්‍රාර්ථනා කිරිම මේ පිරිත් සජ්ජායනා පින්කමේ අරමුණ වුයේය.එක්සත් ජාතික පක්ෂයේ ජාතික සංවිධායක දයා ගමගේ සහ පාර්ලිමේන්තු මන්ත්‍රීනි වෛද්‍ය අනෝමා ගමගේ විසින් මේ පිරිත් සජ්ජායනාව සංවිධානය කිරිම සදහා විශාල මෙහෙවරක් ඉටු කරනු ලැබූ අතර, දයා ගමගේ ගේ උපන් දිනය ද එදිනට යෙදී තිබිණි.එම ආගමික උත්සවය ආරම්භ වීමට ප්‍රථම ඩී.එස් සේනානායක මැතිතුමන්ගේ පිළිරුවට මල් දම් පැළදවීම කරු ජයසූරිය ගේ සුරතින් සිදු විය. මෙහිදී පැරැණී එජාප පාක්ෂිකයන් බොහෝ දෙනෙකුද කරු ජයසූරිය ට මුණ ගැසුණු අතර, සියළු දෙනාගේ ප්‍රාර්ථනාව වූයේ නැවත වරක් මෙරටෙහි ඩී.එස් සේනානායක යුගයක් ඇති වේවා යි යන්නයි.චන්දන බණ්ඩාරchandananewspolitic@gmail.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=ab1409214</link>
    <topic>ජනතා විශ්වාසයට කවදත් ගරු කරන කෙහෙලිය රඹුක්වැල්ල</topic>
    <author>ඇමතිතුමාගේ මාධ්‍ය ලේකම්</author>
    <content>ජනමාධ්‍ය හා ප්‍රවෘත්ති අමාත්‍ය කෙහෙලිය රඹුක්වැල්ල මහතාගේ උපන් දිනය (සැප්තැම්බර් 21) අදට යෙදී ත‍ිබේ.මිහිතලය මත ජීවත්වන දහස් සංඛ්‍යාත මිනිසුන් අතරින් ජනතාවගේ සම්භාවනාවට ලක්වන්නේ ඉන් අතළොස්සක් පමණි.ජනතාව විශේෂ කොට සලකන, ගරු කරන එවන් මිනිසුන් රටකට බිහිවන්නේ ද කලාතුරකිනි. ඔවුන් විශිෂ්ටයින් ලෙස සමාජයේ පොදු පිළිගැනීමකට ලක්වන්නේ එවන් උදාර මිනිසුන් තුළින් ප්‍රකට වන පරාථකාමි ගුණයක්, ජන සමාජයට පොදුවේ ඉටුකරන්නා වූ යහපත් ක්‍රියාවන් හි ප්‍රබලතාවත් හේතු කොට ගෙනය.මාතෘ භූමිය බෙදා වෙන් කිරීමට පිඹුරුපත් සැකසී තිබූ තීරණාත්මක මොහොතක රට දෙකඩ වුවහොත් රටටත් අනාගත පරපුරටත් ඉන් අත්වන අවාසනාවන්ත ඉරණම මැනවින්ම අ‍වබෝධ කොට ගෙන, තම දේශපාලන මතවාද පසෙකලා බිහිසුණු ත්‍රස්තවාදය විනාශ කිරීමේ ගමනට රජය සමඟ පෙරමුණ ගත් දේශපාලඥයන් අතරින් කෙහෙලිය රඹුක්වැල්ල මහතාට හිමිවන්නේ ප්‍රමුඛ ස්ථානයකි.2005 වසරේදී බලයට පත් පොදු ජන එක්සත් පෙරමුණ රජයට පාර්ලිමේන්තුවේ බහුතර බලයක් නොතිබූ එකල කෙහෙලිය රඹුක්වැල්ල මහතා රජය ශක්තිමත් කරමින් ත්‍රස්තවාදය විනාශ කිරීමේ මෙහෙයුමේ ප්‍රචාරක යන්ත්‍රය මෙහෙයවීමේ වගකීම බාර ගත්තේ සිය ජීවිතයට වඩා රට නිදහස් කරගැනීම උසස් කොට සැලකීම නිසාමය.ප්‍රභූත්වයත්, ධනයත් පරම්පරාවෙන්ම උරුමව උපන් කෙහෙලිය රඹුක්වැල්ලයන්ට දේශපාලනය මගින් උපයාගත යුතු ධන සම්පතක් නොතිබිණි. හේ ක්‍රියාකාරී දේශපාලනයට පිවිසීමට ප්‍රථම ප්‍රකට ව්‍යාපාර ගණනාවක හිමිකරුවෙකි. එකල රට තුළ පැවති ඒකාධිපති වියරුවට එරෙහිව ජනතාවගේ ප්‍රජාතන්ත්‍රවාදී අයිතිය උදෙසා අරගල කළ ගාමිණි දිසානායක මැතිතුමාගේ ආරාධනාවෙන් දේශපාලනයට පිවිසියේ ද රට තුළ පැණ නැඟී තිබූ අර්බුදකාරී තත්වය වෙනස් කිරීමට තම දායකත්වය ලබාදීම උදෙසාය.දිගුකලක සිට රට විනාශ වෙමින් යන බෙදුම්වාදී ත්‍රස්තවාදය විනාශ කර නිදහස් රටක නිදහසේ ජීවත්වීම ජනතාවගේ එකම අභිලාෂය බව වටහා ගත් රඹුක්වැල්ල මහතා සිය ජාතික මෙහෙවර රට වෙනුවෙන් ඉටු කළේය.ශ්‍රී ලංකාවේ ප්‍රථම වරට කෙහෙලිය ඇමැතිවරයාගේ නායකත්වයෙන් ජාතික ආරක්ෂාව පිළිබඳ මාධ්‍ය මධ්‍යස්ථානයක් ආරම්භ කරමින් එල්ටීටීඊ ය මිත්‍යා මත පළවා හැරියේය. එල්ටීටීඊ යේ ජාත්‍යන්තර ජාලයට ප්‍රචාරක මාධ්‍යයට කිසිවෙකුට එරෙහි විය නොහැකි බවට ආරෝපණය කර තිබූ මතය කෙහෙලිය නම් මාධ්‍ය ප්‍රකාශකයාගේ නොසැලෙන අභීත වාග් ප්‍රහාරයෙන් සුණු විසුණු කළේය.රටේ ජනමතය “දිනන යුද්ධයට” ආශිර්වාදයක් ලෙස ගොඩනගන්නට හෙතෙම සමත් විය.කොතරම් බාධක ජීවිත තර්ජන පැවතිය ද තමා රට වෙනුවෙන් භාරගත් කාර්ය නිවැරදිව ඉටුකළේය. ඒ කෙහෙලිය ගේ ගති ස්වභාවයයි. ඔහු තමාට පැවැරෙන කාර්යන් නොබියව ඉටු කිරීමට හැබෑ සමතෙකි. එම නිසාම කෙහෙලිය ඇමැතිවරයා වටා නොසැලෙන ජන පවුරක් ගොඩ නැගී හමාරය.ඔහු සැමවිටම ගරු කරන්නේ ජනතා විශ්වාසයටය. තමා රට වෙනුවෙන් ඉටුකරන ජාතික මෙහෙවරේ ගෞරවය හිමිවිය යුත්තේ තමා බලයට පත් කරන මහනුවර ජනතාවට බව ඔහු නිරතුරුවම පවසයි.පොරොන්දු දේශපාලනයක නොයෙදෙන මේ අපූරු මිනිසා කුණ්ඩසාලේ ජනතාවට ප්‍රකාශ කළේ “මම කුණ්ඩසාලය වෙනස් කරමි” යන තේමාවයි. එය ඔහු ජයග්‍රාහී ලෙස ඉටු කරමින් සිටී.දිගු කලෙක සිට ජනමාධ්‍ය වේදීන්ගේ හොඳ මිතුරෙකු වූ කෙහෙලිය රඹුක්වැල්ල මහතා කෙතරම් බැරෑරුම් ප්‍රශ්න පැන නැගුන ද ඒවා සුහදශීලීව හා මහජන විශ්වාසය පලුදු නොවන ලෙස විසදාලන්නට හැබෑ සමත්කමක් දක්වයි.මේ නිසා පුවත්පත් කාටුන් ශිල්පීන් අතර ප්‍රමුඛ චරිතයක් බවට පත්ව ඇත. කෙතරම් විවේචන එල්ල වුව ද කිසිවකින් උරන නොවන ඔහු සියලු පුවත්පත් කාටුන් එකතුවක් ලෙස සකස් කර ගෙන ඇත. නුදුරේදීම එය එළි දැක්වීමට කටයුතු සූදානම් කර ඇත.ජනතාවට දැඩිසේ ඇලුම්කරන ඔහු මහජන සේවයේ දී නිවැරදිව කටයුතු නොකළහොත් ජීවිතයේ සැඳෑ සමය සතුටින් ගත කිරීමට නොහැකි වන බව නිරතුරුවම පවසමින් නිර්ව්‍යාජව ජනතා සේවයේ යෙදෙන අවංක දේශපාලඥ‍ෙයකි. මේ නිසාම ජනතාවගේ විශ්වාසය ඔහුට නොඅඩුව පවතී.අමාත්‍ය කෙහෙලිය රඹුක්වැල්ල මහතාගේ උපන්දිනය නිමිත්තෙන් මහනුවර හා කුණ්ඩසාල ප්‍රදේශවලදී ආශිර්වාදාත්මක පිංකම් හා ප්‍රජා සත්කාරක වැඩසටහන් රැසක් සංවිධානය කොට ඇත.වාවින්න ශ්‍රී සුදර්ශනාරාමයේදී ශ්‍රී මහා බෝධි අංකුරයක් රෝපණය කරමින් ආරම්භ කරන මෙම පිංකම් මාලාවේදී මාවරලේ භද්දිය ස්වාමීන් වහන්සේගේ ධර්ම දේශනාව පැවැත්වෙන්නේ මැණික්හින්න බුදුගේහින්න ධර්මාරාම විහාරස්ථානයේදීය.උඩගම උතුර ග්‍රාම නිලධාරී වසමේ දිළිදු පවුල් 02 ක් සඳහා නිවාස 02 ක් ඉදිකිරීමට මුල්ගල තැබීමත්, ඉත්තමල්ලියගොඩ ප්‍රජාශාලාව හා යක්ගහපිටිය මහජන පුස්තකාලය විවෘත කිරීම ද ඇමතිවරයාගේ ප්‍රධානත්වයෙන් සිදුකෙරේ.කෙහෙලිය රඹුක්වැල්ල අභියෝගතා කුසලාන ක්‍රිකට් තරගාවලියේ සහතිකපත් ප්‍රදානය දිගනදී සිදුකරන අතර, හීපිටිය සමූපකාරය අසලදී නව බොලිබෝල් ක්‍රීඩා පිටිය විවෘත කිරීමද රඹුක්වැල්ල මහතාගේ ප්‍රධානත්වයෙන් පැවැත්වේ.කෙහෙලිය රඹුක්වැල්ල මහතාට සුබ උපන් දිනයක් වේවා.ඇමතිතුමාගේ මාධ්‍ය ලේකම්හිටපු මධ්‍ය පළාත් සභා මන්ත්‍රීසරත් දඹවින්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=af1409211</link>
    <topic>අපේ ආශ්චර්යය ලොවට විවර කරන කොළොම්තොට වරාය නගරය</topic>
    <author>සකස් කළේ</author>
    <content>කොළඹ වරාය නගර සංවර්ධන ව්‍යාපෘතියශ්‍රී ලංකාවේ සුවිසල් සංවර්ධන යෝජනා ක්‍රමයක් ලෙස ඉතිහාසගත වන කොළඹ පෝට් සිටි ව්‍යාපෘතිය මහින්ද රාජපක්ෂ ජනාධිපතිතුමා සහ චීන ජනාධිපති ෂි ජින් පිං ජනාධිපතිතුමා අතින් ආරම්භ කැරිණි. දකුණු ආසියාවේ පරිපූර්ණ වාණිජ කේන්ද්‍රස්ථානය බවට පත් කැරෙන මේ අසිරිපුරය අන්තර්ජාතික තලයට අපේ රට ඔසොවා තැබෙනු ඇත. ආසියාවේ දියුණුව කරා පිය ඔසවන වෙනත් රටවල් හා කරට කර සිටිමින් විදේශීය සංචාරකයන් මෙන්ම ව්‍යාපාරිකයන් ද අපේ රට කෙරෙහි කැඳවා ගනිමින් අපේ ආර්ථිකය සරු කරන මාර්ගයක් ලෙස මෙය සැලැකේ. ලෝක සිතියමේ පුංචි තිතක් වුවද අනාගතයේ ලෝකයේ සෙසු රටවල්වලට සමානව දියුණුව කරා මෙහෙයවීම මේ යෝධ ව්‍යාපෘතිය ක්‍රියාත්මක කිරීමේ අරමුණය.පෝට් සිටි හෙවත් වරාය නගරය කොළඹ අග නගරයේ අලංකාරය වර්ධනය කරමින් ඉදිවන තවත් සුවිශාල නගරයකි. මෙය අක්කර 500 ක පමණ භූමි ප්‍රදේශයකි. මෙරට ඉතිහාසයේ තනි පුද්ගල සෘජු විදේශ ආයෝජනය ලෙස හැඳින්වෙන පෝට් සිටි නගරය ඉදිකිරීමට ශ්‍රී ලංකා රජය මුදල් වියදම් නොකිරීම ද මේ ව්‍යාපෘතියේ විශේෂත්වයයි.කොළඹ වරායට නුදුරු ගාලු මුවදොර මුහුදු ප්‍රදේශයෙන් හෙක්ටයාර් 233 ක් ගොඩ කර පෝට් සිටි නගරය ඉදිකරන්නේ චීනයයි.මුහුද ගොඩකර නගරයක් ඉදිකිරීම අපේ රටට අමුත්තක් වුවද අපේ කලාපයේ සිංගප්පූරුව සහ ඩුබායි යන රටවල මේ වරාය නගර ඉතා දියුණු මට්ටමින් දැකගත හැකිය. සිංගප්පූරුවේ බොහෝ කාර්යාල පවා පිහිටා තිබෙන්නේ වරාය නගරය තුළය. පිටරටවල පෝට් සිටි ක්‍රියාත්මක වන්නේ සැලසුම් සහගත නගර ලෙසිනි.පෝට් සිටි නගරය කොළඹ වරායේ ගාලු මුවදොර මුහුදු ප්‍රදේශයෙන් හෙක්ටයාර් 233 ක් ගොඩකර ඉදිකිරීමට පෙර ඊට අදාළ සියලු පරිසර අධ්‍යයන වාර්තා ලබාගෙන තිබේ. මේ වාර්තා අනුව ‘පෝට් සිටි’ ඉදිකිරීම නිසා රට මුහුදු ඛාදනයකට කිසිසේත් ලක් නොවන බව ශ්‍රී ලංකා වරාය අධිකාරියේ සභාපති ආචාර්ය ප්‍රියත් බන්දු වික්‍රම මහතා පැවැසීය.මෙහි ඉදිවන දියකඩනය හරහා පෝට් සිටි නගරයේ ආරක්ෂාව ‍තහවුරු කෙරෙන අතර ඒ නිසා මුහුදේ බලපෑමකට කිසිඳු හේතුවක් ද ඇති නොවේ. පෝට් සිටි වෙනුවෙන් මුහුද ගොඩ කිරීමෙන් ලබාගන්නා හෙක්ටයාර් 233 න් 213 ක්ම ශ්‍රී ලංකා රජය සතු වන අතර ආයෝජකයන්ට වෙන් වන්නේ හෙක්ටයාර් 20 ක් පමණි. ඕනෑ කෙනකුට ‘ලීසිං’ පදනම මත පෝට් සිටි ව්‍යාපාර කටයුතු සඳහා වෙන් කරවා ගත හැකිය.දේශීය හෝ විදේශීය ඕනෑ කෙනකුට පෝට් සිටි විවෘතය. මෙය විදේශිකයන්ට පමණක් වෙන්වුණ ස්ථානයක් නොවනු ඇත. මේ නව නගරය කොළඹ නගරය හා බැඳුණ ඒ තුළින් මතුවන නගරයක් නිසා කොළඹ නගරය මේ නව නගරය හරහා අලුත් දිශාන්තයකට ගමන් කරනු ඇත.අහස උසට නැඟුනු පෝට් සිටි ගොඩනැගිල්ලක අනුරුවක්එසේම පෝට් සිටි නගරය කොළඹ නගරයට වඩා සැලසුම් සහගතව ගොඩනැ‍ඟෙන නගරයක් වන නිසා මෙයින් කොළඹ වඩාත් දැකුම්කළු වෙමින් පෙරමුණට එන අගනගරය බවට පත්වනු ඇත.නව නගරය වෙනුවෙන් චීනය ඇමෙරිකානු ඩොලර් මිලියන 1337 සුවිශාල මුදලක් ආයෝජනය කරයි. අහස උසට ගොඩනැ‍ඟෙන මහල් සංකීර්ණවල සංචාරක හෝටල්, නිවාස, සාප්පු සංකීර්ණ, කාර්යාල, ක්‍රීඩාගාර, ෆෝමියුලා තරග ධාවන මංතීරු සහ ගෝල්ෆ් පිටි ඇතුළු විනෝද කටයුතු සඳහා වූ පහසුකම් සියල්ල ද ඇළ මාර්ග ද මාර්ග පද්ධතීන් ද ඉදි කෙරේ.වසර අටකින් සියලු පහසුකම් සහිත පෝට් සිටි නගරය ඉදිකර අවසන් කිරීමෙන් පසු මෙය ආසියාවේ පරිපූර්ණ වාණිජ කේන්ද්‍රස්ථානයක් බවට පත් වනු ඇත.මහින්ද රාජපක්ෂ ජනාධිපතිතුමා සහ ශ්‍රී ලංකාවේ දෙදින නිල සංචාරයක් සඳහා පැමිණි මහජන චීන සමූහාණ්ඩුවේ ජනාධිපති ෂි ජින්පිං මහතා අතින් පසුගිය බදාදා (17) පෙරවරුවේ දී පෝට් සිටි නගරය ඉදිකිරීමේ ව්‍යාපෘතිය ආරම්භ කරන ලදී.ශ්‍රී ලංකා වරාය අධිකාරිය මහජන චීනයේ චයිනා කොමියුනිකේෂන් කන්ස්ට්‍රක්ෂන් සමාගම සමඟ ඇතිකර ගත් අවබෝධතා ගිවිසුමක් අනුව චයිනා හාබර් ඉංජිනියරිං සමාගම පෝට් සිටි හෙවත් වරාය නගරයේ ඉදිකිරීම් කටයුතු සිදු කරයි.සියලු යටිතල පහසුකම් සහිතව මේ නගර ව්‍යාපෘතිය වසර අටක් තුළ අදියර දෙකකින් ඉදිවෙයි. මෙහි ප්‍රථම අදියර යටතේ දියකඩනය ඉදිකිරීම ඉඩම් ගොඩ කිරීම සම්පූර්ණයෙන්ම අවසන් කිරීම හා සංවර්ධනය කළ හැකි ඉඩම්වලින් හෙක්ටයාර් 75 ප්‍රමාණයක යටිතල පහසුකම් සම්පූර්ණ කෙරේ.දෙවන අදියර යටතේ හෙක්ටයාර් 95 ක යටිතල පහසුකම් සංවර්ධනය කිරීම ද සිදුවෙයි. මේ නගර ව්‍යාපෘතිය තුළ දස දහස් ගණනින් නව රැකියා අවස්ථා හිමි වන බව ද ශ්‍රී ලංකා වරාය අධිකාරියේ සභාපති ආචාර්ය ප්‍රියත් බන්දු වික්‍රම මහතා සඳහන් කරයි.ඇළ මාර්ග පද්ධතියක්පෝට් සිටි දසුනක්සංචාරකයන්ගේ ලැගුම් තොටක්මේ නගර ව්‍යාපෘතිය සඳහා ශ්‍රී ලංකා ආයෝජන මණ්ඩලයෙන් බදු සහන ද හිමි වෙයි. පෝට් සිටි නව නගරය උතුරින් කොළඹ දකුණු වරාය සඳහා ඉදිකරන ලද දියකඩනයෙන් ආරක්ෂා වේ.පෝට් සිටි නගරයේ කළමනාකරණ කටයුතු සඳහා වෙනම කළමනාකරණ ඒකකයක් ශ්‍රී ලංකා වරාය අධිකාරියේ ප්‍රධානත්වයෙන් නාගරික සංවර්ධන අධිකාරිය සහ ශ්‍රී ලංකා ආයෝජන මණ්ඩලයේ සහභාගිත්වයෙන් ස්ථාපනය කරනු ඇත.හෙක්ටයාර් 233 ක් මුහුද ගොඩ කිරීමෙන් සැකසෙන භූමි ප්‍රමාණයේ ආරක්ෂාව සඳහා මීටර 3.25 දිගින් යුතු ගොඩබිම හා සම්බන්ධ නොවූ දියකඩනයක් ද ඉදි කෙරෙනු ඇත.විදේශ ධනය අප රටට වැඩි වැඩියෙන් උපයා දෙන මේ රටට සංචාරකයන් ආකර්ෂණය කරන පෝට් සිටි ව්‍යාපෘතිය ශ්‍රී ලංකාව ලොව ප්‍රචලිත කරන රටක් බවට පත් කරනු ඇත.මේ නව නගරය නිසා ශ්‍රී ලංකාවට වාර්තාගත සංචාරකයන් පිරිසක් පැමිණෙනු ඇතැයි අපේක්ෂා කැරේ. පලතුරු ඇතුළු දේශීය ආහාර ද්‍රව්‍ය, අත්කම් හා දේශීය නිෂ්පාදනවලට ද ඉහළ ඉල්ලුමක් ඇති වනු ඇත.දේශීය ආර්ථිකයට මෙයින් ලැබෙන ශක්තිය ඉමහත්ය. නගරයක් තුළ නගරයක් ලෙසින් කොළඹ ප්‍රධාන නගරය අලංකාර බවට පත් කරමින් ඉදිවන මේ නගරයේ ව්‍යාපාරික අංශ ආරම්භ කිරීමට විදේශ ආයෝජකයන් හා ව්‍යාපාරික අංශ ගණනාවක්ම මේ වන විටත් උනන්දුවක් ගෙන ඇතැයි ද වාර්තා වෙයි.පෝට් සිටි නව නගරය ඉදිකිරීම සඳහා මුහුද ගොඩ කිරීම නිසා ශ්‍රී ලංකා සිතියමට හෙක්ටයාර් 233 ක් අලුතෙන් එකතු වන බව පෝට් සිටි ව්‍යාපෘතියේ ප්‍රධාන ඉංජිනේරු සුසන්ත අබේසිරිවර්ධන මහතා පෙන්වා දෙයි. මුහුදේ කොටසක් පුරවා ලබා ගන්නා මේ අලුත් බිම් ප්‍රමාණය නිසා කොළඹ නගරයේ හැඩහුරුව ද වෙනසකට පත්වනු ඇත.පොදු පහසුකම් සියල්ල අලුත් නගරයේ ඉදි කෙරේ. එසේම මේ නගරයේ විවේකය අධ්‍යාපනය සංස්කෘතිකය වටිනාකම ද ඇතිකර දෙමින් සියලු දෙයින් සම්පූර්ණ කර පහසුකම් සලසන නගරයක් බවට පත්කරන බව ද ඔහු පෙන්වා දුන්නේය.මෙහි ඉඩම් වටිනාකම දැන්ම නිශ්චිත ලෙස මිල කිරීමට හෝ තක්සේරු කිරීම අපහසුය. කෙසේ නමුත් කොළඹ ප්‍රදේශයේ වාණිජ ඉඩම්වල වටිනාකම හා සමාන අගයක් නව නගරයේ ඉඩම්වලට ද හිමි වෙයි. මිල ගණන් තීරණය වන්නේ ඒ අනුවය. ඕනෑම දේශීය පුද්ගලයකුට ද මෙහි ඉඩම් මිලදී ගැනීමේ පහසුකම් සැලැසේ.යෝජිත වරාය නගරය, උතුරින් කොළඹ දකුණු වරාය සඳහා ඉදිකරන ලද දියකඩනයෙන් ආරක්ෂා වේ. වරාය අධිකාරිය මඟින් මෙම දියකඩනය ඉදිකිරීම සඳහා ඇමෙරිකානු ඩොලර් මිලියන 400 ක් පමණ වැය කර ඇති අතර එම මුදල වරාය නගරය ඉදිකිරීම සඳහා කරන ලද ආ‍යෝජනයක් ලෙස සැලැකිය හැක.දකුණු වරායේ දියකඩනය මඟින් වරාය නගරයේ ව්‍යාපෘති පිරිවැය විශාල වශයෙන් අඩුකර ගැනීමට හැකි වී ඇති අතර මෙමඟින් ව්‍යාපෘතියේ සාධ්‍ය බව තහවුරු වී ඇත.මෙවැනි විශාල ව්‍යාපෘතියක්, ඉතා කාර්ය බහුල කොළඹ නගර මධ්‍යයේ සිදු කිරීම මඟින් ඇතිවන මාර්ග තදබදය මඟහැරීම සඳහා කොළඹ වරායේ අභ්‍යන්තර මාර්ග ඔස්සේ ව්‍යාපෘතිය සඳහා අවශ්‍ය කළුගල් හා අනිකුත් භාණ්ඩ ප්‍රවාහනය සඳහා අවසර ලබා දී ඇත.ව්‍යාපෘතිය සඳහා අවශ්‍ය කළුගල් ප්‍රමාණය ඝන මීටර මිලියන 5 ලෙස ඇස්තමේන්තු කර ඇති අතර මෙම සම්පූර්ණ කළුගල් ප්‍රමාණයම ගොඩබිම හරහා ප්‍රවාහනය කිරීමට නියමිතය.තව ද, ව්‍යාපෘතියේ ඉදිකිරීම් කටයුතු කඩිනමින් සිදු කිරීම සඳහා අවම වශයෙන් ව්‍යාපෘති වැඩ බිමට නැ‍ඟෙනහිරින් හා උතුරින් ගොඩබිම් ප්‍රවේශ දෙකක් ලබා දී තිබේ. එක් ප්‍රවේශයක් චෛත්‍ය පාරෙන් ලබා දී ඇති අතර උතුරු පිවිසුම කොළඹ දකුණු වරායේ දියකඩනය විවෘත කර ලබාදීමට ද සැලසුම් කර ඇත.මේ ව්‍යාපෘතිය නගර සංවර්ධන ව්‍යාපෘතියක් වුවද මෙය සමුද්‍රික පරිසරයක ඉදිවන බැවින් ඒ සඳහා අවශ්‍ය ප්‍රවීණතාව ව්‍යාපෘතිය මෙහෙයවන ආයතනය සතු විය යුතුය.මෙම ව්‍යාපෘතිය මඟින් විශාල මුහුදු ප්‍රදේශයක් ගොඩකිරීම ට හා එම ගොඩ කරන ලද ඉඩම ආරක්ෂා කිරීමට දියකඩනයක් හා විශාල පැති බැමි ඉදිකිරීමට යෝජිතය. මේ ව්‍යාපෘතියෙන් ඉදිවන දියකඩනය, ඇළ මාර්ගය, කෘත්‍රීම කළපුව හා වෙරළ නඩත්තු කර පවත්වාගෙන යාම වරාය අධිකාරිය මඟින් සිදු කැරේ.පෝට් සිටි හෙවත් වරාය නගරය ව්‍යාපෘතිය ආරම්භ කිරීමේ අවස්ථාවට සහභාගි වූ මහින්ද රාජපක්ෂ ජනාධිපතිතුමා සහ චීන ජනාධිපති ෂි ජින්පිං මහතා මෙහි සමරු ඵලකය විවෘත කළේ ශ්‍රී ලංකාව දකුණු ආසියාවේ සුවිශේෂිතම වාණිජ කේන්ද්‍රය බවට පත් කිරීමේ අරමුණ වෙත පියමං කිරීමටය.සකස් කළේසුනිල් දයා අල්විස්සුභාෂිණී ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=af1409212</link>
    <topic>බණ්ඩාරනායක මරා සති දෙකකින් නිදහස් වෙන්නට හිතූ සෝමාරාම එල්ලුම් ගස් යයි!</topic>
    <author>පීටර් කැනියුට් පෙරේරා</author>
    <content>සැප්තැම්බර් 26 වැනිදාට යෙදෙන බණ්ඩාරනායක ගුණ සමරුව නිමිත්තෙනිඑස්. ඩබ්ලිව්. ආර්. ඩී. බණ්ඩාරනායක මහතාගේ 55 වන ගුණ සමරුව සැප්තැම්බර් 26 දිනට යෙදෙයි. රොස්මීඩ් පෙදෙසේ නිවෙසේදී සාහසිකයකුගේ වෙඩි පහරට ලක්ව අගමැති එස්. ඩබ්ලිව්. ආර්. ඩී. බණ්ඩාරනායක මහතා මියගියේ 1959 සැප්තැම්බර් 26 වැනිදාය. වත්මන් පරපුරේ බොහෝ දෙනකු බණ්ඩාරනායක ඝාතනයත් එහි නඩු තීන්දුවත් පිළිබඳ තොරතුරු දන්නේ ස්වල්ප වශයෙනි. බණ්ඩාරනායක ඝාතනය සහ එම නඩු තීන්දුව පිළිබඳ තොරතුරු මෙම ලිපියෙන් කියැවෙයි.එක්දහස් නමසිය පනස් නවයේ සැප්තැම්බර් විසිපස් වන සිකුරාදා උදෑසන හිරු කොළඹ නගරය වෙත එබී බැලුවේ අහස පුරා පැතිර තිබූ අඳුරු වළා අතරෙනි.රොස්මීඩ් පෙදෙසේ අංක 65 දරන අගමැති නිවෙස ද, එස්. ඩබ්ලිව්. ආර්. ඩී. බණ්ඩාරනායක අගමැතිතුමා මුණගැසීමට පැමිණ සිටි අමුත්තන් ගෙන් පිරී තිබුණි. විසි අටවන සඳුදා අගමැතිතුමා එක්සත් ජාතීන්ගේ සංවිධානයේ සැසි වාරයකට සහභාගි වීම සඳහා නිව්යෝර්ක් බලා පිටත්ව යෑමට නියමිතව තිබූ හෙයින්, එදින එතුමන් මුණගැසීමට පැමිණි අමුත්තන්ගේ ප්‍රමාණය තරමක් වැඩි විය.අගමැති නිවෙසේ පුළුල් විවෘත ආලින්දයේ බොහෝ දෙනකු වාඩිගෙන සිටි අතර, වඩාත් කුලුපග වූ අය ඇතුළත විසිත්ත කාමරවල වාඩිවී සිටියහ. ඒ අතර සමහරු ඉදිරිපස මිදුලෙහි ගැවසෙමින් සිටියහ.එදින සිකුරාදා පාසල් දිනයක් වූ හෙයින් බණ්ඩාරනායක දරුවන් වූ සුනේත්‍රා සහ චන්ද්‍රිකා ශාන්ත බ්‍රිජට් කන්‍යාරාමය වෙත ද, අනුර රාජකීය විද්‍යාලය වෙත ද පිටත්ව ගොස් සිටියහ.සිරිමාවෝ බණ්ඩාරනායක මැතිනිය, හේමා දාබරේ සමඟ නිවෙස පිටුපස ඉඩමේ කතා කරමින් කිසියම් කාර්යයක නිරතව සිටියහ.එම වකවානුවේ අගමැති නිවෙසට ඇතුළුවීමට දොරටු දෙකක් විය. එකක් රොස්මීඩ් පෙදෙස පැත්තෙනි. අනික විවෘතව තිබුණේ නිවෙස පැත්තකින් වූ අතුරු මාර්ගයක් තුළිනි. අවි ගත් පොලිස් භටයින් දෙදෙනකු වූයේ එම දොරටුවලය.ආලින්දයෙහි දකුණුපස කාර්යාලය සහ පුස්තකාලය වූ අතර, වම් පස වූයේ විසිත්ත කාමර දෙකකි. පුස්තකාලය සහ එක් විසිත්ත කාමරයක් විවෘත ආලින්දයෙන් වෙන් වූයේ වීදුරු දොරවල් මඟිනි. පුළුල් විවෘත ආලින්දයේ පුටු කීපයක් ද මල් පෝච්චි කීපයක් ද රවුම් මේසයක් ද විය.හරියටම උදෑසන 9.15 ට බණ්ඩාරනායක අගමැති තුමා උඩු මහලේ වූ නිදන කාමරවල සිට පඩිපෙළ ඔස්සේ පහත මාලයට පැමිණියේය. අගමැතිතුමා ප්‍රථමයෙන්ම කතාබස් කළේ එම මොහොතේම තම නිවෙසට පැමිණි ඇමෙරිකානු තානාපති බර්නාඩ් ගෆ්ලර් සමඟය.ඇමෙරිකානු තානාපතිවරයා සමඟ සාකච්ඡාව නිමා කළ බණ්ඩාරනායක මහතාට ආලින්දයේ අසුන් ගෙන සිටින එන්. ඊ. වීරසූරිය දක්නට ලැබුණි. සිරිමාවෝ මැතිනියගේ සොහොයුරු බාන්ස් රත්වත්තේ, එදින උදෑසන රාජ නීතිඥ එන්. ඊ. වීරසූරිය හා අගමැති තුමන් අතර හමුවක් පිළියෙල කර තිබුණි. එනිසා ප්‍රථමයෙන්ම එන්. ඊ. වීරසූරිය සමඟ සාකච්ඡා කළ අගමැතිවරයා ආලින්දයෙහි වූ අනික් අමුත්තන් වෙත අවධානය යොමු කළේය.අගමැතිවරයාගේ ඊළඟ අවධානය යොමු වූයේ, සෙනෙවිරත්න නමැති තරුණයා වෙතය. ඔහු පැමිණ සිටියේ අගමැතිවරයාගෙන් චරිත සහතිකයක් ලබා ගැනීමටය. අගමැතිවරයා සෙනෙවිරත්නව යාබද කාර්යාල කාමරයේ සිටි ලිපිකරු වෙත යොමු කළේය.සෙනවිරත්න කාර්යාලයේ සිටින විට ඉදිරිපස ආලින්දය දෙසින් වෙඩි හඬක් ඇසුණි. බියට පත් සෙනවිරත්න කාර්යාලයෙන් එළියට එන විට දුටුවේ සෝමාරාම ආලින්දයේ බිම වැතිර සිටින අන්දමය. සෙනඟ ඔහු වට කරගෙන සිටියහ. කාර්යාලයෙන් තමාගේ ලිපිගොනුව අතට ගෙන මිදුලට එන විට ඔහු දුටුවේ ජාතික ඇඳුමෙන් සැරසුන තුවාල ලත් පුද්ගලයකු පෝටිකෝව යට වැතිර සිටින අන්දමය.නිවන්තිඩිය ආනන්ද හිමි අගමැති තුමන් මුණ ගැසීමට පැමිණ සිටියේ, පොළොන්නරුවේ, කෘෂි කාර්මික අලෙවි සලට කළමනාකාරවරයකු ‍පත්කර ගැනීම පිණිස අගමැතිවරයාගේ සහාය ලබා ගැනීමටය. එයට පෙර දින සවස 4.45 ට අගමැතිවරයා මුණගැසී ඒ පිළිබඳව පෙත්සමක් භාර දුන් විට, අගමැතිවරයා ආනන්ද හිමියන්ට සිකුරාදා පෙරවරුවේ පැමිණෙන ලෙස දැනුම් දී තිබුණි.පෙරවරු නවයයි තිහට අගමැතිවරයාගේ රොස්මීඩ් නිවෙසට පැමිණි ආනන්ද හිමි, සෙනෙවිරත්න නැඟිට යාමෙන් හිස්වූ අසුනෙහි වාඩි විය. එතැන සිට අඩි හයක් පමණ ඈතින් ආලින්දයේ දකුණු පසට වෙන්නට සෝමාරාම අසුන් ගෙන සිටියේය.ආනන්ද හිමි එක්සත් භික්ෂු පෙරමුණෙහි සාමාජිකයකු නොවූවත් 1944 සිටම සෝමාරාම හඳුනයි. එවකට ඉඩම් ඇමැතිවරයාව සිටි සී. පී. ද සිල්වාගේ 1952 ඡන්ද ව්‍යාපාරයේදී පොළොන්නරුව ආසනයේ ඡන්ද කටයුතු සඳහා ආනන්ද හිමි සක්‍රීයව සහභාගි වෙමින් ඔහුගේ ජයග්‍රහණය සඳහා සහාය විය.සියම් නිකායට අයත් භික්ෂුවක වූ සෝමාරාම, නිකායට නොගැළපෙන ආකාරයෙන් දෙඋරහිසම වැසෙන ලෙසින් සිවුර හැඳ සිටිනු ආනන්ද හිමි නිරීක්ෂණය කළේය. සෝමාරාම මෙලෙස නුහුරු ආකාරයෙන් සිවුරු ඇඳ සිටීම පිළිබඳව ආනන්ද හිමියන්ගේ සිතෙහි දැඩි කුකුසක් ඇති කළේය.සෙනෙවිරත්නට කතා කිරීමෙන් පසු අගමැතිවරයා ආනන්ද හිමියන්ට ආචාර කර පැමිණි කාරණය විමසීය. සමූපකාර සංවර්ධන කොමසාරිස්වරයාට අවශ්‍ය කරුණ පිළිබඳව දන්වා ඇති නිසා එම කාර්යාලය වෙත ගොස් කොමසාරිස්වරයා හමුවන ලෙස ආනන්ද හිමියන්ට පැවැසීය. අසුනින් නැගිටි ආනන්ද හිමි අගමැතිවරයාට ස්තුති කර ආපසු යෑමට සැරසුණේය. ආනන්ද හිමි දෙසට හැරුණු අගමැතිවරයා; සමූපකාර සංවර්ධන කොමසාරිස් කාර්යාලය වෙත යන අන්දම දන්නේ දැයි විමසීය.එයට පසු අගමැතිවරයා ආලින්දයේ කෙළවරක සිටි භික්ෂුන් වහන්සේ කෙනෙකු වෙත ගොස් පැමිණියේ මන්දැයි විමසනු ආනන්ද හිමියන්ට ඇසුණේය.ඒ සමඟම වෙඩි හඬක් ආනන්ද හිමියන්ට ඇසුණි. ආපසු හැරුණු ආනන්ද හිමි දුටුවේ දෙඅතින්ම රිවෝල්වරයක් අගමැතිවරයා දෙස එල්ල කර සිටින සෝමාරාමය.දෙඅතින්ම උදරය අල්ලාගෙන, ආලින්දයෙහි ඉදිරියට දිව යන අගමැතිවරයාට සෝමාරාම නැවතත් වෙඩි තැබීය. සෝමාරාම ඊළඟට රිවෝල්වරය එල්ල කළේ ආනන්ද හිමියන් වෙතය. භීතියට පත් ආනන්ද හිමි දෙනෙත් තරයේ වසා ගත්තේය. අනතුරුව තැති ගැනුණු ආනන්ද හිමි ආලින්දයෙන් මිදුලට පැන දිව ගොස් ප්‍රධාන ගේට්ටුව අසල මුර කරමින් සිටි පොලිස් භටයා වෙත ගොස් අගමැතිවරයාට වෙඩි තබද්දී තවත් බලා සිටින්නේ මන්දැයි කෝපයෙන් විමසීය.එවිට ගේට්ටුව ළඟ මුර කුටියේ සිටි කොස්තාපල් සමරකෝන් රයිෆලය ද ගෙන පෝටිකෝව යටට දිව යන විට සෝමාරාම දුටුවේය.ආපසු නිවෙසට පැමිණි ආනන්ද හිමි, ලේ ගලන තුවාල සහිතව පෝටිකෝව යට වැතිර සිටින ගුණරත්න දුටුවේය. නිවෙස තුළට ගිය ආනන්ද හිමි දුටුවේ ලේ ගලමින් වැතිර සිටි සෝමාරාමය.“කාලකණ්ණියා උඹ සාසනේ කෑවා. උඹ මුළු සංඝ ශාසනේම විනාශ කළා” ආනන්ද හිමි සෝමාරාමට පා පහරක් එල්ල කරමින් පැවැසීය. කෝපයට පත් ආනන්ද හිමි තම සෙරෙප්පුව ගලවා සෝමාරාමට පහර දෙන්නට විය.“මට හිරිහැර කරන්න එපා. මම සම්පූර්ණ කථාව කියන්නම්” සෝමාරාම ආයාචනා කරන්නට විය. ඊළඟට සෝමාරාම වතුර ටිකක් ඉල්ලූ හෙයින් කිසිවකු ඔහුට ජලය ගෙනවිත් දුන්නේය.“කවුරුවත් එන්න එපා. මගේ වැඩේ ඉවරයි.” සෝමාරාම පවසනු නිවෙස තුළට යන හේම දාබරේට ඇසුණි. අග්‍රාමාත්‍ය කාර්ය මණ්ඩලයේ හේම දාබරේ මෙන්ම, ආනන්ද හිමියන් ද, සෝමාරාමගේ එම වදන්වලින් සිතුයේ, අගමැතිවරයාට වෙඩි තැබීම ඔහුට පැවරූ මෙහෙයක් ඔහු නිමා කළ බවය.තුවාල ලත් අගමැතිවරයා මෝටර් රථයට ගැනීමට ද සහාය වූ ආනන්ද හිමි පොළොන්නරුව බලා පිටත් විය.ආනන්ද හිමියන් සමඟ පොළොන්නරුවේ සිට පැමිණ සිටි, ආනන්ද හිමියන්ගේ අසුන පිටුපස සිටගෙන සිටි ඩබ්ලිව්. පියදාස අගමැතිවරයාට වෙඩි තබනු හොඳ හැටි දුටු අයකු විය.“හාමුදුරුවනේ ඔබ වහන්සේ වැඩියේ ඇයි?” අසමින් අගමැතිවරයා දෙඅත් එක්කොට වඳින විට සෝමාරාම සිවුර අස්සෙන් පිස්තෝලයක් අරගෙන අගමැතිවරයාට වෙඩි තිබ්බා. ඊළඟට සෝමාරාම ආනන්ද හාමුදුරුවන්ට පිස්තෝලය එල්ල කළා. ඊළඟට සෝමාරාම, අගමැතිතුමා ළඟම ජාතික ඇඳුමෙන් සැරසුණ අයකුට වෙඩි තිබ්බා. එය ඔහුට වැදුණා. අගමැතිවරයා නිවෙස ඇතුළට යද්දී, සෝමාරාම පිස්තෝලය එල්ල කරගෙනම අගමැතිවරයා පසුපසින් ගියා.”ඩබ්ලිව්. වික්‍රමසිංහ එදින අගමැතිවරයා මුණගැසීමට පැමිණියේ උත්සවයකට ආරාධනා කිරීම සඳහාය. අගමැතිවරයා බෞද්ධ හිමිනමක් සමීපයට ගිය විට, ඒ හිමිනම නැඟී සිටිනුත්, ඊළඟට වෙඩි හඬ කීපයක් ඔහුට ඇසුණි.ඊළඟට ඔහු දුටුවේ නිවෙස ඇතුළට දිව යන අගමැතිවරයා වෙත පිස්තෝලයක් එල්ල කරගෙන ලුහුබැඳ යන සෝමාරාමය. වික්‍රමසිංහ ද ඔවුන් පසුපස යන විට තවත් වෙඩි හඬ ඇසුණි. අගමැතිවරයා අසුන් ගත් විට අනික් අය සෝමාරාමව බිම දමා තිබුණි. පිස්තෝලය ගෙබිම මත වැටී තිබුණ අතර වික්‍රමසිංහ ලේන්සුවකින් එය ගෙන කොස්තාපල් සමරකෝන්ට භාර දුන්නේය.සිරිමාවෝ මැතිනිය, ඇගේ සොහොයුරු බාන්ස් රත්වත්තේ සහ හේම දාබරේ නිවෙසේ පිටුපස සිටින විට, වෙඩි ශබ්ද කීපයක් නිවෙසේ ඉදිරිපසින් ඇසුණි. ඉදිරියට ආ බාන්ස් රත්වත්තේ දුටුවේ අගමැතිවරයා පිටුපසින් ලුහුබැඳ එන සෝමාරාමය.හේම දාබරේ සෝමාරාම වෙත කඩා පනින විට සෝමාරාම දාබරේගේ කකුලට වෙඩි පහරක් එල්ල කළේය. සෝමාරාමගේ අතින් පිස්තෝලය ගිලිහුණ අතර ඔහු එය ගැනීමට තැත් කළේය. බිම වැටුණු සෝමාරාම යටපත් කර ගැනීමට රත්වත්තේට සහ දාබරේට හැකි විය. උදෑසන දහයට අගමැතිවරයාව කොළඹ මහ රෝහලට ඇතුළත් කරන ලද අතර වෛද්‍ය පී. ආර්. ඇන්තනීස්ගේ අවධානයට අගමැතිවරයා යොමු විය.“මට ඒ තරම් අමාරුවක් නැහැ. වෙඩි කීපයක් වැදුණා විතරයි” අගමැතිවරයා සැහැල්ලු ලෙස රෝහලේ සිටි අයට පැවැසීය.“මට වෙඩි වැදුණේ ඉස්සරහින්... දැන් ඔබ මට පිටුපස්සෙන් වෙඩි තියන්න හදනව ද?” එක්ස් කිරණ පරීක්ෂණයකට සූදානම් කරන අතර අගමැතිවරයා විහිළුවක් ද කළේය.වෛද්‍ය ඇන්තනීස්ගේ ප්‍රධානත්වයෙන් වූ කණ්ඩායමක් අගමැතිවරයා සඳහා ශල්‍යකර්මයක් කිරීමට ලහි ලහියේ සූදානම් වූහ.“අගමැතිතුමා මොකක්ද සිදුවුණේ?” වෛද්‍ය ඇන්තනීස් අගමැතිවරයාගෙන් විමසීය.“කළු දෙයක් සිවුර යටින් එළියට එනකම් මම දැක්කෙ නැහැ මොකද වෙන්න යන්නෙ කියලා” අගමැතිවරයා පැවැසීය.“මොනවා සිවුර?” වෛද්‍යවරයා ඇසීය.“ඒ බෞද්ධ භික්ෂුවක්” වෛද්‍ය ඇන්තනීස් තවදුරටත් ප්‍රශ්න කිරීමට නොගියේය.ශල්‍යකර්මය එකොළහට ආරම්භ වූ අතර එය නිම කිරීමට පැය පහක් ගත විය.“සිවුරක් ඇඳගත්ත මෝඩ පුද්ගලයකු අද උදෑසන මගේ නිවසේදී මට වෙඩි තබන ලදී. ඔහුට කිසිඳු හිරිහැරයක් නොකරන ලෙස මම ඉල්ලා සිටිමි. මගේ රටේ ජනතාවගෙන් මේ මොහොතේ ඉල්ලා සිටින්නේ ඉවසිලිවන්තව සිටින ලෙසය. කිසිවකුට හිරිහැර නොකරන ලෙස මම ඉල්ලා සිටිමි.” අගමැතිවරයා ගිලන් යහන මත සිටම ජනතාව වෙත පණිවුඩයක් නිකුත් කළේය.අගමැතිවරයා වෛද්‍ය ඇන්තනීස්ගේ සුපරීක්ෂාව යටතේ රාත්‍රිය ගත කළේය. වෛද්‍යවරුන් කෙතරම් දැඩි උත්සාහයක යෙදුණත් සැප්තැම්බර් විසිහය වන දින පෙරවරු 7.45 ට එස්. ඩබ්ලිව්. ආර්. ඩී. බණ්ඩාරනායක මහතා මුළු රටක් හඬවමින් දැයෙන් සමු ගත්තේය.එස්. ඩබ්ලිව්. ආර්. ඩී. බණ්ඩාරනායක අගමැතිවරයා රෝහලට ගෙන ගොස් ටික වේලාවකින් සහකාර පොලිස් අධිකාරී සිඩ්නි ද සොයිසා රොස්මිඩ්හි අගමැති නිවෙස වෙත පැමිණ එහි කටයුතු සිය භාරයට ගත්තේය.අගමැතිවරයාට වෙඩි ප්‍රහාරය එල්ල කිරීමෙන් පසුව සෝමාරාම ද පසුව ආයුර්වේද රෝහලට ඇතුළු කරන ලදී. දහවල් වෙද්දී සෝමාරාමව මහ රෝහලේ හදිසි අනතුරු වාට්ටුවට ඇතුළු කරන ලදී. පසු දින උදයේ අපරාධ පරීක්ෂණ දෙපාර්තමේන්තුවේ ජෝශප් සහ වෙත්තසිංහ යන පොලිස් පරීක්ෂකවරු සෝමාරාමගෙන් ප්‍රශ්න කර ප්‍රකාශ සටහන් කරගන්නා ලදී.1914 උපන් සෝමාරාමගේ ගිහිනම ආර්. ජේ. නේලිස් සිංඤෝය. දෙහිඕවිට බෞද්ධ පාසලේ මූලික අධ්‍යාපනය ලද ඔහු තල්දූව ඉසිපතනාරාමයේ සෝමානන්ද හිමියන් වෙතින්, තල්දූවේ සෝමාරාම යනුවෙන් පැවිදි ජීවිතයට ඇතුළත් විය. සෝමාරාම ටික කාලයක් සිවුරු හැර ගොස් අනුරාධපුරයේ කාලයක් ගතකර නැවත භික්ෂුවක ලෙස කටයුතු කරන්නට විය. මේ කාලයේදී ඔහු කොටිකාවත්තේ භික්ෂු නමක වෙතින් ඇස් වෙදකම ද ඉගන ගත්තේය. ආරම්භයේදීම ශ්‍රී ලංකා නිදහස් පක්ෂයට බැඳුණු සෝමාරාම කැලණිය ආසනයේ විමලා විජයවර්ධනගේ අපේක්ෂකත්වය සඳහා සහාය විය.1956 දී පමණ තල්දූවේ සෝමාරාම ආයුර්වේද විදුහලෙහි අක්ෂි රෝග විශේෂඥයකු වශයෙන් පත්වූ අතර එහි දේශන ද පැවැත්වීය.භික්ෂුවක වූවාට සෝමාරාම භික්ෂු වත් පිළිවෙත් රැකි අයකු නොවීය. හොඳ රසවත් කෑමවලට ඔහු දැඩි ප්‍රියතාවයක් දැක්වීය. බිත්තර සහ ඌරු මස් කෑමට ඔහු ප්‍රිය කළේය. සමහර විට මත්පැන් ද පානය කළේය. මාපිටිගම බුද්ධරක්ඛිත සමඟ සමීප ඇසුරක් පැවැත්වූ සෝමාරාම නිතර කැලණි පන්සලට ගියේය. සෝමාරාමගේ සොයුරු විජයසේන විවාහ වී සිටියේ මාපිටිගම ගමේ බුද්ධරක්ඛිතගේ ඥාතියකු සමඟය.පොලීසියට වරින්වර එක් එක් ප්‍රකාශ කළ සෝමාරාම අවසානයේ අගමැතිතුමා ඝාතනය කිරීමේ කුමන්ත්‍රණයට සහභාගි වූ අන්දම හෙළි කළේය. ඔහු ජූලි මාසයේ දිනක මාපිටිගම බුද්ධරක්ඛිත, එච්. පී. ජයවර්ධන, ඩිකි සොයිසා සමඟ මුතුරාජවෙලට ගොස් වෙඩි තැබීමට පුහුණුවක් ලබා ඇත. දෙවැනි වර අගෝස්තු පහළොස් වන දින නිව්ටන් පෙරේරා, බුද්ධරක්ඛිත, ජයවර්ධන සමඟ මුතුරාජවෙලට ගොස් සෝමාරාම වෙඩි තැබීමට පුරුදු විය. බුද්ධරක්ඛිත, ජයවර්ධන සහ කරෝලිස් අමරසිංහ සමඟ අමරසිංහගේ නිවෙසේ අගමැති ඝාතන සැලසුම් සාකච්ඡා කිරීමට ද සෝමාරාම සහභාගි වී ඇත.දිනක් සෝමාරාම බොරැල්ලේ ආයුර්වේද බෙහෙත් ශාලාවේ සිටියදී මාපිටිගම බුද්ධරක්ඛිත සහ එච්. පී. ජයවර්ධන මෝටරථයකින් පැමිණ සෝමාරාම එය තුළට කැඳවා ගත්හ. වැරැදි පාලනය නිසා රට පිරිහෙන බවත්, මෙලෙස ගියහොත් අපට ඉන්න රටක් නැතිවන බවත් එහිදී බුද්ධරක්ඛිත සෝමාරාමට පැවැසීය. ඔහුගේ පිළියම වූයේ අගමැති එතැනින් ඉවත් කිරීමය.“ඒ වගේ දෙයක් කළාම අපිට මොකද වෙන්නෙ” සෝමාරාම ඇසීය.“අපිට මොකවත් වෙන්නෙ නැහැ. අපේ ගැලවීමට අවශ්‍ය දේ ඔක්කොම සැලසුම් කරලයි තියෙන්නෙ” බුද්ධරක්ඛිත පැවැසීය.“ඔබ මේ වැඩේ කළාම අපි ස්ථිර වශයෙන්ම සති දෙකකින් හෝ තුනකින් ඔබ රිමාන්ඩ් එකෙන් එළියට ගන්නවා” ජයවර්ධන පැවැසීය.“සියල්ල හරියටම හරි යනවා. ඔබ බයවෙන්න එපා” බුද්ධරක්ඛිත සෝමාරාමගේ සිතේ බිය සැක නැති කිරීමට පැවැසීය.“මම මේ වගේ දෙයකට කැමැති වෙන්නෙ මගේ රටට ආගමට කිසිවකුට වැරැදි දෙයක් කරන්න ඉඩ නොදෙන නිසයි” සෝමාරාම කීය.තමන්ට ගෝලයන් දෙදෙනකු සිටින බවත් පන්සලක් ඇති බවත් ඒවා රැක ගැනීම අවශ්‍ය බව සෝමාරාම පැවැසූ විට, ඒ සියල්ලම රැකගන්නා බවට ඔවුන් සහතික විය. දවසකින් හෝ දෙකකින් සෝමාරාමට පිස්තෝලයක් ගෙනැවිත් දෙන බව ඔවුන් පැවැසූහ.දවස් දෙකකින් හෝ තුනකින් බුද්ධරක්ඛිත සෝමාරාමට අඩියක් පමණ දිග පිස්තෝලයක් ගෙනැවිත් දුන්නේය. එය උණ්ඩ හයක් දැමිය හැකි පිස්තෝලයක් විය.එයට පසු දිනක ඔවුන් ඩිකී සොයිසාත් සමඟ මුතුරාජවෙලට ගියහ. මුතුරාජවෙලේ තිබු කදුරු ගස්වල ගෙඩිවලට වෙඩි තබමින් සෝමාරාම පිස්තෝලයෙන් වෙඩි තැබීමට පුරුදු විය. සමහර වෙඩිල්ලක් කදුරු ගෙඩියක පැත්තට වැදුණි. සමහර කදුරු ගෙඩියක නැට්ටට වැදී කදුරු ගෙඩිය බිම පතිත විය.“අපූරුයි. අපූරුයි. ඔබ එය හොඳට කරනවා” එවිට කණ්ඩායම පැවසූහ.එයින් පසුව බුද්ධරක්ඛිත හා ජයවර්ධන නිතරම සෝමාරාම මුණ ගැසෙන්නට පැමිණියහ. එක් දිනයක කොළොන්නාව නගර සභාවේ සභාපති අමරසිංහත් බුද්ධරක්ඛිත සමඟ සෝමාරාම මුණගැසීමට පැමිණියෝය. බුද්ධරක්ඛිත, ජයවර්ධන සහ සෝමාරාම එම කාර්යය සැප්තැම්බර් විසිපස් වන දින සිදු කිරීමට තීරණය කළහ.එදින උදෑසන සෝමාරාම සිතේ ධෛර්ය ඇතිකර ගැනීම සඳහා ඔහුම සකස් කළ බෙහෙතක් පානය කළේය. පසුව ඔහු රොස්මීඩ් පෙදෙසේ අගමැතිවරයාගේ නිවෙසට ගියේය. අගමැතිවරයා වෙනත් හිමිනමක් සමඟ කතා කරමින් සිටියදී සෝමාරාමගේ ඇඟ බියෙන් ගැහෙන්නට විය. නමුත් ඔහු ගත් බෙහෙත ඔහුගේ සිතේ ධෛර්යය වැඩි කළේය. සෝමාරාම ආලින්දයේදී අගමැතිවරයාට එක් වරක් වෙඩි තැබීය. පසුව අගමැතිවරයා නිවස ඇතුළට දිව යද්දී ඔහු පිටුපසින් දුව ගොස් වෙඩි තුනකට වැඩියෙන් තැබීය. එයට පසු කිසිවකු ඔහුට වෙඩි තබනු සෝමාරාමට මතකය. එදින එයින් පසුව සිදුවූ දෙයක් ඔහුට මතක නැත.එස්. ඩබ්ලිව්. ආර්. ඩී. බණ්ඩාරනායක අගමැතිවරයා ඝාතනය කිරීමට කුමන්ත්‍රණය කිරීම පිළිබඳව පුද්ගලයින් හත් දෙනකුට විරුද්ධව 1959 නොවැම්බර් 29 දින කොළඹ මහේස්ත්‍රාත් අධිකරණයට පැමිණිල්ල ගොනු කරන ලදී. විත්තිකරුවන් ලෙස සඳහන් වූයේ මාපිටිගම බුද්ධරක්ඛිත, හේමචන්ද්‍ර පියදාස ජයවර්ධන, පලිහක්කාරගේ අනුර ද සිල්වා, තල්දූවේ සෝමාරාම, විජේසූරිය ආරච්චිගේ නිව්ටන් පෙරේරා, විමලා විජයවර්ධන සහ කරෝලිස් අමරසිංහය. එෆ්. ආර්. ඩී. සොයිසා හෙවත් ඩිකී සොයිසා ද එදින අධිකරණයට ඉදිරිපත් කළත් නඩු විභාගය ආරම්භ වීමට පෙර ඔහු නඩුවෙන් ඉවත් කරන ලදී.තල්දූවේ සෝමාරාම, බණ්ඩාරනායක අගමැතිවරයා ඝාතනය කිරීමට කුමන්ත්‍රණය කිරීමට අමතරව අගමැතිවරයා ඝාතනය කිරීම පිළිබඳ චෝදනාවට ද විත්තිකරු විය.කොළඹ ප්‍රධාන මහේස්ත්‍රාත් එන්. ඒ. ද සිල්වා ඉදිරියේ 1959 දෙසැම්බර් 17 දින නඩු විභාගය ආරම්භ විය. නඩු විභාගය ආරම්භයේදී නීතිපතිවරයා කරෝලිස් අමරසිංහට කොන්දේසි සහගත සමාවක් ලබා දී පැමිණිලි පක්ෂයේ ප්‍රධාන සාක්කිකරුවකු වශයෙන් ඉදිරිපත් කරන ලදී. නඩු විභාගය අවසන් වූයේ 1960 ජූලි 12 දිනය. එහිදී මහේස්ත්‍රාත් අධිකරණය විසින් විමලා විජයවර්ධන නිදහස් කරන ලදී.කොළඹ අලුත්කඩේ මහාධිකරණයේදී 1961 පෙබරවාරි 22 දින බණ්ඩාරනායක ඝාතන නඩුව විභාග කිරීම ආරම්භ විය. සතාසිවම් නඩුව හා ටර්ෆ් ක්ලබ් මංකොල්ලය වැනි ආන්දෝලනාත්මක නඩු විභාග කළ විනිසුරු ටී. එස්. ප්‍රනාන්දු බණ්ඩාරනායක ඝාතන නඩුවේ විනිශ්චයකාරයා විය.නඩු විභාගය අවසානයේ දී අනුර ද සිල්වා වැරැදිකරුවකු නොවන බව ජූරි සභාව ඒකමතිකව තීරණය කළ අතර නිව්ටන් පෙරේරා නිවැරැදි බව තීරණය වූයේ 5 : 2 ඡන්දයෙනි. විනිසුරු ටී. එස්. ප්‍රනාන්දු ජූරිය අමතා කළ ප්‍රකාශය 1961 මැයි 05 දින ආරම්භ වී මැයි මස 11 දින දක්වා පැවතුණි.එම දේශනය යතුරු ලියනය කළ කඩදාසි 458 කින් සමන්විත විය. බුද්ධරක්ඛිත, ජයවර්ධන සෝමාරාමට එරෙහි චෝදනාවලට ඔවුන් වැරැදිකරුවන් බව ජූරිය ඒකමතිකව තීරණය විය. එනිසා ටී. එස්. ප්‍රනාන්දු විනිසුරුවරයා ඔවුන් තිදෙනාටම මරණ දඬුවම නියම කරන ලදී.පසුව විත්තිකරුවන් විසින් ශ්‍රේෂ්ඨාධිකරණයට ඇපෑලක් ඉදිරිපත් කරන ලදී. එහිදී බුද්ධරක්ඛිතගේ සහ ජයවර්ධනගේ මරණිය දණ්ඩනය ඉවත් කර ජීවිතාන්තය දක්වා සිර දඬුවම් නියම විය. පසුව විත්තිකරුවන් තමන්ගේ අභියාචනය ප්‍රිවි කවුන්සිලයට ඉදිරිපත් කළත් එහිදී ද ශ්‍රේෂ්ඨාධිකරණයෙන් දෙන ලද තීන්දු වෙනස් නොකරන ලදී.1959 සැප්තැම්බර් 25 දින කොළඹ රොස්මීඩ් පෙදෙසෙහි අංක 65 යන ස්ථානයේදී සොලමන් වෙස්ට් රිජ්වේ ඩයස් බණ්ඩාරනායක ඝාතනය කිරීම පිළිබඳව වරදකරු වූ තල්දූවේ සෝමාරාම වැලිකඩ බන්ධනාගාරයේ දී එල්ලා මරා දමන ලදී. මාපිටිගම බුද්ධරක්ඛිත සහ හේමචන්ද්‍ර පියදාස ජයවර්ධන ජීවිතාන්තය දක්වා සිර දඬුවම් නියම වූ අතර සිරගතව වසර කීපයකින් බුද්ධරක්ඛිත සිරගෙදරදීම මිය ගියේය. එච්. පී. ජයවර්ධන සිරෙන් නිදහස් වූයේ 1977 අගෝස්තු 04 දිනය.පීටර් කැනියුට් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=af1409213</link>
    <topic>පොලිස් ඇසට වැලි ගසා ලිපි ලේඛන පන්නයි</topic>
    <author>සේමාලි කැල්ලපත</author>
    <content>ඉන්දිරා ගාන්ධි මැතිනිය රටපුරා හදිසි නීතිය පනවනු ලැබු කාල වකවානුවේ ගුජරාටයේ ආර්. එස්. එස්. සංගමය ගත් ක්ෂණික ක්‍රියාමාර්ගයක් වූයේ හදිසි නීතියට විරෝධය පළ කිරීම සඳහා ගුජරාට් ලෝක් සංග්හාෂ් සමිති (ජී. එල්. එස්. එස්.) නමින් සම්බන්ධීකරණ කමිටුවක් පිහිටුවීමය. මේ වෙද්දී නරේන්ද්‍ර හෙජ්වෝර් භවන් වෙත පැමිණ තෙවසරක් ගතව තිබිණ. ඒ වෙද්දී ඔහු එහි කුදුමහත් සෑම කටයුත්තකටම නැතිවම බැරි කෙනකුගේ තත්ත්වයට පත්ව සිටියේය. පුදුමයකට මෙන් ඔහු ඉතා ඉක්මනින්ම මේ තත්ත්වයට ළඟා වූයේය.“නරේන්ද්‍ර මෙතැනට එන අමුත්තන් පිළිඅරගෙන ඒ අයගේ ඕනෑඑපාකම් සොයා බලා පිළිවෙළක් කිරීම ඔයාට බාරයි” යනුවෙන් පැවසු වකීල් සාහෙබ් වැඩි කලක් නොගොස්ම ඒ කටයුතු ද නරේන්ද්‍රට බාර කළේය.ඒ සමඟින්ම සියලු පණිවුඩ හුවමාරු කටයුතු ද කාර්යාල හා ප්‍රවාහන පහසුකම් සංවිධානය කිරීම් ද පක්ෂ රැස්වීම් සංවිධානය ද නරේන් අතින් ඉටු විය. සැබැවින්ම ආර්. එස්. එස්. සංගමයේ ඔහුට පාලනය කළ නොහැකි කිසිම කටයුත්තක් නොමැති විය. එසේම ඔහුගේ පරීක්ෂාවෙන් තොර වූ කිසිම කටයුත්තක් එහි සිදු නොවීය.මෙනිසාම සමහරු ඔහු වැඩටම කැප වූ කෙනකු ලෙස හැඳින්වූහ. එහෙත් ඔහු හැම විටම තමා අත්හළ නොහැකි පුද්ගලයකු බවට ක්‍රියාවෙන්ම ඔප්පු කර පෙන්වීය.වකීල් සාහෙබ්ගේ සභාපතිත්වයෙන් 1975 ජූලි මාසය මුලදී ගුජරාට් ලෝක් සංඝ්හාෂ් සමිතිය පිහිටුවීමත් සමඟ නරේන්ද්‍රට ද නිරායාසයෙන් ම එහි කාර්ය භාරයක් පැවරිණ. ඔහුගේ කාර්යක්ෂම හා දක්ෂකමේ මහිමය පෙන්නුම් කළ හොඳම සාධකය වූයේ වකීල් සාහෙබ් වැඩි කලක් යෑමට පෙර ජී. එල්. එස්. එස්. හි මහලේකම් තනතුරට නරේන්ද්‍ර පත් කිරීමය. මේ පත්වීම නරේන්ද්‍රගේ ජීවිතයේ හැරවුම් ලක්ෂයක් ලෙස සනිටුහන් වෙයි.හදිසි නීති කාලවකවානුවේ නරේන්ද්‍ර රහසිගතව ඉටුකළ කාර්යභාරය නිසා ආර්. එස්. එස්. හි ඔහුගේ නැග්ම ඉක්මන් වූයේය.“අපේ සාමාජිකයො පිරිසක් අත්අඩංගුවට ගන්න යනවා කියා රාවයක් තියෙනවා. ඒ අය හෙට ගුජරාටයට එනවා. නරේන්ද්‍ර ඔයා ඒ අයට රහසේ ඉන්න තැනක් පිළිවෙළ කරන්න” වකීල් සාහෙබ් නරේන්ද්‍රට රාජකාරියක් පවරමින් පැවැසීය.ඒ වෙද්දී අහමදාබාදය හොඳින් දැන සිටි නරේන්ද්‍ර ඒ සාමාජික පිරිසට රැකවරණ සැලැසීය.“ඒ ආපු පිරිසෙන් දෙදෙ‍ෙනක් අපි රාඕගේ ගෙදරට යැව්වා. ඉතිරි දෙදෙනා මෙහෙ අශෝක් ළඟ තියාගන්න පුළුවන්” යනාදි ලෙසින් තම හිතමිතුරුකම් උපයෝගී කරගනිමින් නරේන්ද්‍ර ඒ කටයුතු නිසි ලෙස සම්පාදනය කළේය.නරේන්ද්‍රගේ වයස මෙවිට අවුරුදු විසිපහකි. සංගමයේ ඉටුකළ කාර්යභාරය නිසා ඔහු ඒ වෙද්දී කා අතරත් කැපී පෙනෙන චරිතයක් වූයේය.“නරේන්ද්‍ර මෙතන වැඩ කෙරෙන හැටි දන්නවා. මිනිස්සු හසුරුවන්න ඒ අයගෙන් වැඩ ගන්න දන්නවා. ඒ වගේම වැඩක් පැවරුවොත් ඒ ගැන විශ්වාසය තියන්නත් පුළුවන්” යනාදී ලෙසින් සංගමයේ නායකයෝ ඔහු ගැන කතාබහ කළහ.“ඒත් එයා හරි ආඩම්බරකාරයා. ඒ වගේම හරි රළුයි. සැරෙන් කතා කරන්නෙ” එලෙසින් ඔහුගේ අඩුපාඩු පවසන්නෝ ද වූහ. එසේ නමුත් ඒ සියල්ල යටපත් කරමින් ඔහුගේ දක්ෂතා ඉස්මතු විය. නොඑසේනම් මෙතරම් තරුණ අවදියේදී ඔහුට එතරම් වගකීම් සම්භාරයක් නොපැවරෙනු ඇත.හදිසි නීතියත් සමඟ ආර්. එස්. එස්. සංගමය ද තහනම් වුවද ඉන්දිරා ගාන්ධි රජයට ගුජරාටයේ ආර්. එස්. එස්. සංගමය පයේ ඇනුණු කටුවක් මෙන් විය. මෙනිසා රජය නිතරම සංගමය අපකීර්තියට පත්කිරීමට කටයුතු කළේය.මේ අවදියේ දිනක් හදිසියේම පොලීසිය අහමදාබාද්හි ආර්. එස්. එස්. කාර්යාලයට කඩා වැදුණේය. ඒ මොහොතේ එහි වූයේ කනිෂ්ඨ ක්‍රියාකාරීන් කීප දෙනෙකි.“අපට මේ කාර්යාලය පරීක්ෂා කරන්න ඕනෑ”“ඇයි? මොකද්ද හේතුව?”“මෙහෙ ආයුධ හංගලා තියෙනවා කියා අපට ඔත්තුවක් ලැබුණා”“ඒක බොරු ආරංචියක්. අපේ ආයුධ සමඟ සටනක් නෑ”“ඒත්, අපට කාර්යාලය පරීක්ෂා කරන්න ඕනැ”එදා කාර්යාලය පරීක්ෂා කර බැලු නිලධාරීන් හිස් අතින් ගිය ද ප්‍රචාරය ගියේ ආර්. එස්. එස්. කාර්යාලයේ තිබී ආයුධ සොයා ගත් බවටය. ඉනුදු නොනැවතුණු රජය ශීඝ්‍රයෙන් ආර්. එස්. එස්. හි නිලධාරීන් අත්අඩංගුවට ගෙන සිරගත කළේය.මේ වෙද්දී තරුණ වියේ සිටි නරේන්ද්‍ර බලධාරීන්ට පෙනුණේ හෙජ්වෝභවන්හි කනිෂ්ඨ සේවකයකු ලෙසය. මෙනිසා ඔහුට රිසි සේ ක්‍රියාත්මක වීමේ අවකාශ සැලසිණි. එසේ වුවත්, නරේන්ද්‍ර රහසිගතව කරගෙන ගිය වැඩ කටයුතු නිසා ඔහු සිටියේ අවදානම් සහිත තත්ත්වයකය. ජී. එල්. එස්. එස්. සංගමයේ සමලේකම් ලෙස නරේන්ද්‍රගේ මූලිකම කාර්යය වූයේ ප්‍රාන්තයේ ක්‍රියාකාරීන් සම්බන්ධීකරණය කිරීමය.හදිසි නීතිය හමුවේ එන මර්දනය වැඩි වෙද්දී නරේන්ද්‍රගේ ක්‍රියාකාරකම් වැඩි විය. හදිසි නීතියට එරෙහිව කෙරුණු උද්ඝෝෂණයන්හි මධ්‍යය වූයේ නරේන්ද්‍රය. ඒ වෙද්දී ඔහු හදිසි නීතියට එරෙහිව හඬ නඟන තරුණ නායකයන්, ශිෂ්‍ය නායකයන් හා මුසු වෙමින් උද්ඝෝෂණ ව්‍යාපාරත් සංගමයත් අතර සම්බන්ධීකරණය සිදු කළේය. ඔහුට මේ කටයුතුවල නිරත වීමට සිදු වූයේ රජයේ තියුණු ඇසට මුවා වීගෙනය. රජය ඒ වෙද්දී කොංග්‍රස් විරෝධී නායකයන් හා ක්‍රියාකාරීන් දැඩි මර්දනයකට ලක් කරමින් සිටියේය.මේ අවදියේ දී නරේන්ද්‍ර සම්බන්ධීකරණ කටයුතු සිදුකළ යුතු වූ තවත් නායකයකු වූයේ කේශව්රාඕ දේශ්මුඛ් ය. ගුජරාට් හි ආර්. එස්. එස්. සංගම් හි නැගී සිටීමට හෙතෙම ඉතා ක්‍රියාශිලීව දායක වූවෙකි. තරුණයනට ආර්. එස්. එස්. හි හිස එසවීමට අතහිත දුන් අයකු වූ දේශ්මුඛ් තරුණ නරේන්ද්‍රගේ ගෞරවාදරයට පාත්‍ර වූ නායකයෙකි. නරේන්ද්‍ර අද ද කේශව්රාඕ දේශ්මුඛ් සලකනුයේ වකීල් සාහෙබ් මෙන්ම ඔහුගේ දේශපාලන ගුරුවරයකු ලෙසය.හදිසි නීති උද්ඝෝෂණ ව්‍යාපාර මෙහෙයවීම සඳහා පෙරමුණ ගෙන සිටි කේශව් රාඕ පොලීසියේ උකුසු ඇසට ලක්විය. ඒ බව දැනගත් සැණින් ඔහු වහං වීමට තැත් කළ ද අත්අඩංගුවට පත්වූයේය. මෙනිසා අනෙක් ක්‍රියාකාරීහු වහා ආරක්ෂිත ක්‍රියාමාර්ග අනුගමනය කළහ. එවන් තවත් එක් නායකයකු ආරක්ෂිත ස්ථානයකට හැරලීම පැවරුණේ නරේන්ද්‍රටය. එම නායකයා නතාලාල් සග්දාය. හෙතෙම ගුජරාට්හි ආර්. එස්. එස්. සංගම් ප්‍රධාන ක්‍රියාකාරිකයෙකි.“සර් අද හවස 6 ට හන්දියේ අත්තික්කා ගහ ළඟට එන්න. මං එතැනට එනවා” නරේන්ද්‍ර සග්දාට රහසේ පණිවුඩයක් යැවීය.නියමිත වේලාවට නරේන්ද්‍ර එතැනට ගියේ ස්කූටරයකිනි.“මං සර්ව තොටුපොළට ඇරලවනවා. එතැනින් අපිට හොඳට විශ්වාස තැනකට සර්ව එක්කන් යයි”සග්දා තොටුපොළට ඇරලවූ නරේන්ද්‍ර එතැන් සිට ඔහු රැකවරණ සහිත තැනකට කැටුව යෑමට කටයුතු යෙදුවේය. එම ස්ථානය නරේන්ද්‍ර කලක සිටම ආරක්ෂිත තැනක් ලෙස හඳුනා ගත් තැනක් විය. එතැන ආර්. එස්. එස්. නායකයන් බොහෝ දෙනකුට රැකවරණ ලැබුණේ නරේන්ද්‍ර නිසාය.හදිසි නීතියට එරෙහිව උද්ඝෝෂණ මෙහෙයවන නායකයන් හදිසියේම රජයේ අත්අඩංගුවට පත්වෙද්දී ඇතැම් අවස්ථාවල ඔවුන් අතෙහි සංගමයේ රහස් ලේඛන ද විය. එම ලේඛන පොලීසිය අතට පත්වී එතැනින් බලධාරීන් අතට පත්වුවහොත් සිදුවන්නේ මහත් ව්‍යසනයකි.නරේන්ද්‍ර මෝදි ඔහුගේ 64 වැනි උපන් දිනය දා උදෑසනින්ම ගියේ අහමදාබාද්හි ගාන්ධිනගර්හි පිහිටි සිය සොහොයුරු පංකජ් මෝදිගේ නිවෙසටය. ඒ සිය මව හීරාබෙන් වෙතින් ආශිර්වාද ලැබ ගැනීමටය. මවගේ දෙපා නමැද ආශිර්වාද ගත් පුතුට හීරාබෙන් ඉන්දියානු රුපියල් පන්දහසක් පිරිනැමුවේ කාශ්මීරයේ ගංවතුර උවදුරින් විපතට පත් ජනතාව වෙනුවෙන් යෙදවීම සඳහාය. පසුගිය 17 වැනිදාට යෙදී තිබූ සිය උපන්දිනය වෙනුවෙන් රටපුරා උත්සව පවත්වා සැමරීමට භාරතීය ජනතා පක්ෂය ගත් තීන්දුවට විරෝධය පළ කළ අගමැතිවරයා ඒ වෙනුවෙන් වැය වන මුදල් කාශ්මීර ගංවතුර අනාථයන් සඳහා පරිත්‍යාග කරන ලෙසට ඉල්ලීමක් කර තිබිණ. මව හීරාබෙන් සමඟ මිනිත්තු 45 ක් පමණ සහෝදරයාගේ නිවෙසේ ගත කළ අගමැතිවරයා රථයට නැඟීමට යද්දී ඒ අවට රැස්ව සිටි අසල්වැසියෝ අගමැතිවරයාට සුබ උපන් දිනයක් ප්‍රාර්ථනා කරමින් හඬ නැගූහ.කේශව්රාඕ අත්අඩංගුවට පත්වූ විගස එකල ආර්. එස්. එස්. හි නරේන්ද්‍ර හා එක්ව කටයුතු කළ තරුණ ක්‍රියාකාරිකයකු වූ ච්‍යානක් මේතා වහාම නරේන්ද්‍ර හමුවිය.“ජී. එල්. එස්. එස්. එකේ ඉස්සරහට කරන්න ඉන්න ඔක්කොම සැලසුම් ගැන ලියවිච්ච ලියකියවිලි සියල්ලම කේශව් රාඕ නායක තුමා ළඟ. දැන් මොකද කරන්නෙ?” නරේන්ද්‍ර හමුවූ මේතා විමසීය.“නරේන්ද්‍ර, ඒ ලියකියවිලි කොහොමහරි අපි අතට ගන්න ඕනෑ. නැත්නම් වෙන්නේ මහා විනාශයක්” තවත් අයෙක් පැවැසීය.ඒ වෙද්දීත් පොලිස් අත්අඩංගුවේ පසුවූ කේශව්රාඕ අත වූ ලිපි ලේඛන ගැනීම සඳහා ඒ අනුව නරේන්ද්‍ර උපායක් යෙදීය.“අපි නාලනී හමු වෙමු” නරේන්ද්‍ර වහාම ගියේ මානිනගර්හි ස්වායම් සේවක් කටයුතු කරන ක්‍රියාකාරිනියක වෙතය.“නාලනී, අපට වැඩක් පැවරිලා තියෙනවා. කේශව්රාඕ සර් අත්අඩංගුවට ගත්තා. එතුමා අතේ තියෙන ලිපි ලේඛන ටික ඉක්මනට අපේ අතට ගන්න ඕනෑ. ඒවා උන් අතට ගියොත් සුන්”“මං මොනවද කරන්න ඕනෑ”“අපි දෙන්නා පොලීසියට යන්න ඕනෑ. ඔයා කේශව්රාඕතුමාගේ ඥාති දුවක් විදිහට රඟපාලා එතුමා ළඟට යන්න. මාත් ඔයා එක්ක එනවා”ඔව්හු එදිනම කේශව්රාඕ රඳවා සිටි පොලිස් ස්ථානය කරා ගියහ. නාලනී කේශව්රාඕගේ ඥාති දියණියක ලෙස රඟන අතරතුරදී නරේන්ද්‍ර පොලිස් ඇස වසා කේශව්රාඕගේ බැනියම තුළ සඟවා ගෙන සිටි ලිපි ලේඛන ටික සිය බාරයට ගත්තේය.අනතුරුව දෙදෙනා පොලිස් ස්ථානයෙන් නික්ම ගියේ කිසිවක් සිදු නොවූ ලෙසිනි.හදිසි නීති අවදියේදී ආණ්ඩුවට එරෙහි ක්‍රියාකාරීන් කෙරෙහි නිතර පොලිස් ඇස යොමුව තිබීම නිසා නරේන්ද්‍රට රහස් කටයුතු ඉටුකර ගැනීම සඳහා විශ්වාසවන්තයන්ගේ නාමලේඛනයක් සකසා ගැනීමට සිදුවිය. ඒ සමඟම හදිසි නීතියේ අත්තනෝමතික පාලනයට විරුද්ධ වූවන් හඳුනා ගැනීම ද ඔහු සිදු කළේය.“අපි මේ සටන වෙනුවෙන් බන්ධනාගාර ගතවූවන් වෙනුවෙන් කම්පා වෙන අයගේ ලැයිස්තුවක් වෙනම හදාගන්න ඕනෑ. ඒ වගේම ක්‍රියාකාරීන් අත්අඩංගුවට පත්වීමෙන් වැළැක්වීමට ඔවුන් සඟවා තබාගන්න පුළුවන් ඔවුනට නවාතැන් පහසුකම් දෙන්න හැකියාව ඇති ප්‍රජාතන්ත්‍රවාදීන්ගේ ලැයිස්තුවකුත් හදාගන්න ඕනෑ.”මෙලෙසින් අනෙකුත් ක්‍රියාකාරීන් ද දැනුම්වත් කළ නරේන්ද්‍ර ඒ වෙනුවෙන් සංවිධානය වූයේය.“දැන් අත්අඩංගුවට පත්වෙච්ච අයගේ පවුල්වලට බලන්නේ කවුද?”“අපි ඒකට ප්‍රතිකර්මයක් යොදමු.”“මොකද්ද අපට ඒ වෙනුවෙන් කරන්න පුළුවන්”“අපි දානපතියන්ගේ ආධාර අරන් අරමුදලක් ගොඩ නංවමු. ඒකෙන් දේශපාලන අනාථයන්ට ජීවත්වීම සඳහා ආධාර කරන්න පුළුවන්” නරේන්ද්‍ර යෝජනා කළේය.අරමුදල් එක්රැස් කරමින් නරේන්ද්‍ර ඒ වෙනුවෙන් වැය වන මුදල් සියල්ල පිළිවෙළින් ලේඛනගත කළේය.“පූර්ණකාලීන එක් ක්‍රියාකාරිකයකු වෙනුවෙන් අඩුම වශයෙන් බය නැති පවුල් දහයකගේවත් ආධාර උපකාර අවශ්‍ය වෙනවා” නරේන්ද්‍ර ගණන් බැලුවේය. ඉන්පසු ඒ අනුව ක්‍රියාත්මක වූයේය.වාසනාවකට මෙන් උදව් උපකාර කිරීමට ස්වේච්ඡාවෙන් ඉදිරිපත් වූ ගුජරාටි ජනතාව බොහෝ වූහ. නරේන්ද්‍ර ගේ ඒ ක්‍රියාමාර්ගය නිසා උද්ඝෝෂණ ක්‍රියාකාරීන්ට සැඟවී ක්‍රියාත්මක වීම සඳහා ඕනෑතරම් රහස්‍ය ස්ථාන සපයා ගත හැකි විය. වැඩි කාලයක් ගතවීමට මත්තෙන් ඉන්දිරා ගාන්ධි මැතිනියගේ ආරක්ෂක බළකා විසින් ‘දේශයේ හතුරන්’ ලෙසින් හඳුන්වනු ලැබ අහමදාබාද් හි වීදි දිගේ සහ අන් ස්ථානවල සොයමින් සිටි ක්‍රියාකාරීහු ආරක්ෂක ස්ථානවල සැඟව ගත්හ.මේ අවදියේදී නරේන්ද්‍ර ‘සංඝ්හාෂ් මා ගුජරාට්’ හෙවත් ගුජරාට් අරගලය නමින් මේ පිළිබඳව සිද්ධීන්හි පෙළගැස්ම, ඒ තුළ ගැබ් වූ රසකතා සහ තම අත්දැකීම් ද ඇතුළත් කරමින් ග්‍රන්ථයක් රචනා කළේය.සේමාලි කැල්ලපත  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=af1409214</link>
    <topic>ගාමිණි එක්කත් නොහිටපු පූජිත මහ පාරේ මැරුණේ කොහොමද?</topic>
    <author>උපාලි සමරසිංහ</author>
    <content>- පූජිත මෙන්ඩිස්ගේ අයියා සෝමසිරි කියයි.මා කුඩා කල ජීවත් වූයේ රත්මලානේය. ශත 55 ක මුදලක් දී ගැලරියට රිංගා විජිත සිනමා හලේ විසිල් ගසමින් චිත්‍රපට බැලු හැටි මට අද මෙන් මතකය. ගාමිණි ‍ෙෆාන්සේකා පුංචි අපේ මහා වීරයාය. දුෂ්ටයන් වූයේ ඩොමී, එච්. ඩි. කුලතුංග, පියදාස ගුණසේකර, බැප්ටිස්ට් ප්‍රනාන්දු වැන්නන්ය. අපේ මහා විකටයන් වූයේ බී. එස්., දොන්, හා ප්‍රෙඩී ය. එසේනම් අද අපේ කතානායක පූජිත මෙන්ඩිස්ට 70 දශකයේ අපේ ළමා මනසේ හිමි තැන කුමක් ද?ගාමිණීවත්, බැප්ටිස්වත් නොදන්නා කිරි දරුවන් පවා මේ විශාල ඇස් ඇති මිනිසා හඳුනයි. ඔහු අපේ පුංචි සිතට ත්‍රාසය, භීතිය, සංත්‍රාසය සැණෙකින් ඇති කළේය. පූජිතගේ මේ අපූරු අමුතුම ඇස් නිසා එදා සිටි වාණිජ චිත්‍රපටිකාරයෝ යහමින් හම්බ කළහ. අති විශාල පුළුල් තිරයේ සමීප රූපයෙන් පෙන්වන පූජිතගේ මුහුණ හා දැවැන්ත ඇස් දෙස අපි කුතුහලයෙන් බලා සිටිමු.ඔහු දක්ෂ සටන් නළුවෙකි. විටෙක කොමීඩියන් කෙනෙකි. ‘සූරයන්ගෙත් සූරයා’ හි ගාමිණි සේනාධීර සමඟ කරට කර හැප්නෙවාක් මෙන්ම පූජිත හා එසේම සටන් වදියි. ‘හොඳට හොඳයි’ හි ගොරහැඬි හිනාවක් මතු කරමින් පූජිත බැප්ටිස්ගේ කල්ලියේ සිට තැනින් තැන මතු‍ වෙයි. ‘හිත හොඳ මිනිහෙක්’ හි පූජිත ගාමිණිගේ සපෝටර් කෙනෙකි. ගාමිණි එහි ‘ගොඩයා’ ලෙස රඟන මොහොතේ විකට රංගනයෙන් ඔහු හා බැ‍ඳෙන්නේ පූජිත හා හියුගෝ මාස්ටර්ය.ගසත්කා බුසක්කා බුගම්බා... කියමින් පියදාස විජේකෝන් ‘ඔන්න බබෝ බිල්ලෝ එනවා’ හි ගාමිණි සමඟ රඟපාද්දී පූජිත ද තැනින් තැන බුහම්බකු මෙන් නැ‍ඟෙයි. ගැටවරයෝහි මහගමසේකරයන්ගේ ‘ආරිච්චි බෝරිච්චි කම්බි කූරු බෝල මාලු’ ගීතයේ ද පූජිත මට පෙනෙයි. ‘සීගිරි කාශ්‍යප’ චිත්‍රපටයේ පූජිත සේනාපතියෙකි.තවත් බොහෝ සිනමා රංගන ද පූජිතගේ අනුප්‍රාණය ලැබීය. මේ අපූරු ඇස් ඇති සුවිශේෂ මිනිසා 90 දශකය වන විට මා ජීවත් වූ රත්මලානේ දී මට ඇස ගැසෙන්නේ වැරැහැලි ඇඳ දූවිලි සිරුරින් තැන තැන ඇවිදින උන්මත්තකයකු ලෙසිනි.ඔහු විටෙක රත්මලාන වීරතුංග හෝටලය ඉදිරිපිට මහ පාරේ ගස් පැළ කර ඇති කොටසේ ලී දඬු තුනක් ගෙන තුන් පාද ආකාරයෙන් එය පසේ සිටුවා එහි මැද ටින් බෙලෙක්කයක් රඳවා යන එන වාහන, මිනිස්සු කැමරාකරුවකු මෙන් අභිනය පාමින් රූපගත කරනු මට පෙනෙයි. උන්මත්තක වූයේ ඔහු නොවේ. මේ මුළු මහත් සමාජයම උන්මත්තක නොවේ ද? නැත්නම් බලහත්කාරයෙන් හෝ ඒ අප්‍රමාණ රසවතා රසිකයන් විසින් රෝහලකට ඇද නොගියේ මන්දැයි මට කුහුලකි.“මල්ලි, පූජිත හරි දක්ෂ නළුයෙක්. එයාගෙ තාත්තාට ලුනාව මොරටුව පැත්තෙ ගොඩාක් දේපළ තිබුණා. තමන්ගෙ මිත්‍රයා සතාසිවම් වෙනුවෙන් වංගෙඩියයි මෝල්ගහයි මිනීමරපු ඓතිහාසික තීන්දුව රැගත් ඒ නඩුව කියන්ඩ පූජිතගේ තාත්තා හරියට වියදම් කරලා තියෙනවා.සමහර විට තමන්ගේ දේපළක් විකුණලා නීතිඥවරුන්ට ගෙවලා තියෙනවා. පූජිත හා ඒ පරම්පරාවෙ ඇත්තොත් කාටවත් කරදරයක් නැති වැදගත් දේපළ තිබුණු මිනිස්සු. ඒත් මේ මනුෂ්‍යයා අන්තිම කාලේ ඉතාම ඛේදනීය ඉරණමකට පත්වුණා...” මේ ගවේෂණය අරඹන මොහොතේ දුරකථනයෙන් මා හා සම්බන්ධ වූ ප්‍රවිණ මාධ්‍යවේදී හිටපු සරසවිය කර්තෘ ඒ. ඩි. රන්ජිත් කුමාරයන් කී ඒ වචන මට සිහිපත් වෙයි.අප ඔහු ගැන අරුත් නිරුත් දිගටම නොකියා ඒ පවුලේ නෑසියන්ගෙන් ඉතිරිය දැන ගනිමු.රත්මලාන ගොළුමඩම හන්දියේ ඊබට් ලේන් හි පදිංචි සෝමසිරි මෙන්ඩිස් පූජිතගේ එකම අයියා ය. වරාය අධිකාරියේ සේවය කොට විශ්‍රාම ලත් 86 වියැති හෙතෙම දැන් මා අබිමුවය.“මෙච්චර කාලෙකට පස්සෙත් මගෙ මල්ලි ගැන මෙහෙම හොයන එක ගැන මට හරිම සතුටුයි. අපේ තාත්තා රාජකාරි කළේ රබර් පාලක දෙපාර්තමේන්තුවෙ. අපි ලුනාවෙ කාලයක් පදිංචිව හිටියා. ඒ කාලෙ මල්ලි ගඟ අයිනෙ පාරෙන් වේල්ස් කුමාර විදුහලට ගියා. යුද්ධ කාලෙනෙ.අතුරු පාරවල් තිබුණෙ. ඒවා ෂෝට්කට්. එයාගෙ ගමන හරිම කඩිසරයි. සාමාන්‍යයෙන් යකඩ හිතක් එයාට තිබුණෙ. කිසිම දෙයකට බය ඇති මිනිහෙක් නම් නොවෙයි. පොඩි කාලෙදි හරිම දඟයා. පාරෙ දුවන වාහනවලටත් ඉඳහිට ගහලා ගෙදරට පැමිණිලි ඇවිත් තියෙනවා.ඒත් තේරුම් ගන්න වයස එනකොට කාටත් සුහදශීලියි. සාමකාමීයි. මිනිහා අංක එකේ බොක්සර්. එදා වේල්ස් කුමර විදුහලේ දීප්තිමත්ම සිසුවෙක්. ඉගෙන ගන්ඩත් මටත් වඩා දක්ෂයි. ඉංගිරිසි, සිංහල විතරක් නොවේ දෙමළත් කතා කරන්ඩ පුළුවන්. මෙයා බොක්සින් ගහලා පළාත් තරගවලටත් ගියා.මෙයාගෙ ක්‍රීඩා දක්ෂකම නිසාම පසු කාලයක එයාට බම්බලපිටියෙ ශාන්ත පීතර විද්‍යාලයට යන්ඩත් ලැබුණා. (ආචාර්ය ලෙස්ටර් ජේම්ස් පීරිස් හා ජීප්සීස් නායක සුනිල් පෙරේරා ද ගියේ මේ පාසලටය.) ඒ කාලෙ ඇතුළු වෙන්ඩ අමාරු පාසලක්. මල්ලි සෙන්ට් පීටර්ස් එකේ පැවැත්වුණු පාසල් අතර අන්තර් බොක්සින් ශූරතා තරගාවලියටත් තේරුණු බව දැනගෙන එදා මාත් මල්ලිගෙ ඒ තරගය බලන්ඩ ගියා.පිළිගන්ඩ! මල්ලි පළමු ජයග්‍රාහකයාගෙන් පැරැදුණේ එකම එක පොයින්ට් එකකින් විතරයි. ඒත් එයා දිස්ත්‍රික් දෙවැනියා වුණා. තාත්තාගෙ රාජකාරිය නිසා අපේ පවුලට විටින් විට තැනින් තැන යන්ඩත් සිද්ධ වුණා. මාතලේට, රත්නපුරේට මාවනැල්ලට ආදි වශයෙන්.ඊබට් ලේන් එකේ මේ මණ්ඩියේ අපේ ගෙවල් හදාගෙන හිටියත් රට පුරා යනකොට අපේ අධ්‍යාපනයත් ටික ටික කඩා වැටුණා. අපේ පියා ඒ. සී. එම්. මෙන්ඩිස්. ක්‍රිකට් ක්‍රීඩා කළා. ඒ නිසාම මල්ලිත් ක්‍රිකට් ක්‍රීඩාවටත් ගියා. බී. සරවනමුත්තු මහතා නිසා තමයි තාත්තා ඒ පැත්තට ඇදුණේ කියලා එයා මට දවසක් කියලා තියෙනවා.මගෙ අම්මා ස්ටෙලා මෙන්ඩිස්. මල්ලි කොයි වෙලාවෙත් හිටියෙ අම්මගෙ ඇ‍ඟේ එල්ලීගෙන හුරතල් වෙවී. අපෙ අම්මත් හරිම ධෛර්යවන්තයි. එයත් සාධාරණ විදියට හරි හම්බ කළා. රත්මලානේ දෙවැනි හරස් පටුමග (සෙකන්ඩ් ලේන් කීවාම කවුරුත් දන්නවා) කෙළවරේ එයාට අයිතිව තිබු ගෙදර මේ රටේ දක්ෂ කලාකරුවෙක් වෙච්චි ධර්මසිරි ගමගේ මහත්මයාට පස්සෙ කාලෙකදී අම්මා විකුණුවා.මල්ලි අම්මගෙ හුරතලා කියලා මං කලිනුත් කිව්වනේ. අම්මාගෙ නැතිවීම මල්ලිට ගොඩක් බලපෑවා. එයා ඕනෑම ප්‍රශ්නයක් කතා කරන්ඩ ගියේ සුපිරි නළු ගාමිණි ෆොන්සේකා ළඟට. ඒ වන විටත් මල්ලි ගාමිණි මහත්තයගෙ උදව්වෙන් ‘සීගිරි කාශ්‍යප’ රඟපාලා ඉවරයි. ඊළඟට එයා කිට්ටු වුණේ මගෙ සහෝදරිය චන්ද්‍රාවලී මෙන්ඩිස් කුමාරසිංහ ළඟට. ගාමිණි මහත්මයත් දන්නා විදියට අම්මගෙ වියෝව ගැන එයාව අස්වසලා තිබ්බා.මට අමතක වෙච්ච දෙයක් තියෙනවා. මල්ලි ඒ සිද්ධියට මුහුණ දෙනකොට අම්මා ජීවතුන් අතර හිටියා ද මට මතක නෑ. මල්ලි රඟපාන්ඩ ගියාම එයා එනකොට ඒ හැටි සල්ලියක් එයා ළඟ තිබුණෙ නෑ. නිෂ්පාදකයො සල්ලි නොදී මඟ හැරපු අවස්ථාවක මල්ලි එක්කෙනෙක් එක්ක රණ්ඩුවක් කරලා. ඒ මිනිහා මල්ලිට කොඩිවිනයක් කරපු බවකුත් ආරංචි වුණා.මල්ලිගෙ උගුරේ දෙපැත්තෙ විශාල ගෙඩි දෙකක් ආවා. දොස්තර මහත්වරු කිව්වා ඒවා ඔපරේෂන් කරන්ඩ කියලා. එහෙම කළාට පස්සෙ මල්ලිගෙ සාමාන්‍යයෙන් තරමක් ලොකු ඇස් මහා විශාල ඇස් බවට පත්වුණා. ඒක ඔපරේෂන් එකෙන් සිදුවූ බව පසුව වෛද්‍යවරුන් පවා පිළිගත්තා.එයා විටින් විට මේ ගෙදරටත් ආවා. අන්තිම කාලෙ මගෙ සහෝදරියත් නැතිවූ නිසා එයා තවත් අමාරුවේ වැටුණා. එයා ගැන විශේෂයෙන් සොයා බලන්ඩ අපට බැරි වුණා. අපි අමාරුවෙන් එයාගේ අසනීපයට ලබා දුන් බෙහෙත් එයා හිතුවක්කාරව වීසි කරලා දැම්මා. අම්මා හරි අක්කා හරි හිටියානම් ඒවා බලහත්කාරයෙන් පොවාවි.එයාට සලකලා ඉන්ඩ ගේ දොර පවා හදලා දුන්නා මගෙ සහෝදරීගේ දරුවා සේනක. ඒත් ඒවා දමලා එයා තැන තැන ඇවිද්දා. අන්තිමේ බොරුපන පාරේදී බස් එකකින් වැටිලා මැරුණු බව ආරංචි වුණා. කටයුතු සිද්ධ කළේ ගල්කිස්සෙ මහින්ද මල් ශාලාවෙ තියලයි. එයාට අම්මගෙන් හිමිව තිබූ දේත් ලියලා තිබුණේ අර පුතාට.ඒ දරුවා ආදරයෙන් බලාගත්තත් මෙයා එක තැනක හිටියෙ නෑ. ගාමිණි ෆොන්සේකා මහත්තයා තමයි යාළුවා. උමතුවෙන් එහෙ මෙහෙ යද්දි ඒ මහත්තයා එයාව එතුමාගෙ වීරවිල වත්තට ගෙන ගියා. දෙවතාවක්ම. දෙපාරම පැනලා ආවා. මැරුණාම මල් ශාලාවට ගාමිණි මහත්තයා ඇවිත් ගිහින් තිබුණා...සෝමා ජයසූරිය මහත්මිය ස්ටෙලා මෙන්ඩිස් හෙවත් පූජිතගේ මෑණියන් ඉතා හොඳින් හඳුනන්නියකි. ඊබට් ලේන් හි පදිංචි 81 වියැති ඇය ඒ ගැන මතකය මෙසේ අවදි කළාය.හරි වැදගත් පවුලක්. අපට වඩා පූජිතගේ අම්මා වැඩිමල් වුණත් මාත් එක්ක හරිම යාළුයි. නිතරම අපේ ගෙවල්වල ආවා ගියා. ඒ එනකොට ඔය දරුවවත් එක්කගෙනයි එන්නෙ. කාටවත් කරදරයක් නෑ. හොඳ උගත් නිහතමානී ගති පැවැතුම් ඔය දරුවාට තිබුණා.අන්තිම කාලෙ වුණත් තොප්පියක් දාගෙන ‘කව්බෝයි’ කෙනෙක් වගේ ගේ ඉස්සරහින් යනකොටත් එයා මොහොතක් නැවතිලා ‘සෝමා ඇන්ටි’ කියාගෙන යනවා. කසාද බැන්දෙත් නෑ. මේ දරුවාට මොනවා වුණාදැයි අපි දන්නෙ නෑ... ඇය දුක්බරව කීවාය.අනුර ද අල්විස් මහතා ගල්කිස්ස මහ හෝටලයේ කළමනාකරුවකු ලෙස සේවය කරන්නෙකි. කළ යුත්ත මනා ලෙස කරන කළමනාකරුවකුටත් වඩා හේ අතිශය ජනප්‍රිය චිත්‍රපට‍ රසිකයෙක් ලෙසිනි.මං ඇත්තටම සුපිරි නළුවන්ට වඩා පූජිත මෙන්ඩිස් වගෙ කලාකාරයන්ට ආදරෙයි. ඒ අය චිත්‍රපටවලට තමන්ගෙ දාඩිය ශ්‍රමය කඳුළ එක් කළේ ලැබෙන ගණන ගැන හිතලා නොවෙයි. එයා දක්ෂ සටන් නළුවෙක්. විකටයෙක්. මේ අංශ දෙකෙන්ම එයාගෙ ප්‍රතිභාව මා නම් දැක්කා.මාත් දෙහිවල පදිංචි කෙනෙක් නිසා අන්තිම දවස්වල එයා කළ කී දේ ගැන ටිකක් දන්නවා. වෙනත් රටවල ඒ වගේ සුවිශේෂ පෙනුමක් හෝ කුසලතාවක් තිබු අය සංරක්ෂණය කරන වැඩපිළිවෙළක් තියෙනවා. ඒත් අවාසනාවකට අපේ රටේ එහෙම නෑ.ඒකයි පූජිත මෙන්ඩිස් මහත්මයා අර විදියට පාරේ, අගුපිල්වල ජීවත් වුණේ. ඒක නෑසියන්ගෙවත්, වෙනත් කාගෙවත් වරදක් නොවේ. කලාකරුවන් රැකගන්නා සංවිධානයක් අප සතු නොවීමේ වරද. ඕනෑම කෙනෙක් ඒ වගේ තත්ත්වයට පත් වෙන්න පුළුවන්. අදවත් ඒ වගේ ක්‍රමයක් හදන්ඩ කියලා මං යෝජනා කරන්ඩ කැමැතියි.පූජිත මෙන්ඩිස් මියගියේ 2001 සැප්තැම්බර් 5 වැනිදාය. මිය යන විට ඔහුගේ වයස අවුරුදු 68 කි.මොරටුව දිගරොල්ලේ පදිංචිව සිට දැනට රත්මලානේ පදිංචි සිනමාහල් කළමනාකරුවකු ලෙස වසර 40 ක පමණ අත්දැකීම් ඇති සී. ඊ. ප්‍රනාන්දු (81) මහතා පූජිත මෙන්ඩිස් වේල්ස් කුමර විදුහලට ගිය කාලයේ පටන් දන්නා මිත්‍රයෙකි. ඔහු තම මතකය මා ඉදිරියේ මෙසේ දිග හරියි.මාත් පාසල් ගියේ වේල්ස් කුමර විදුහලට. මං ඒ කාලෙ දකිනවා පූජිත මෙන්ඩිස් කඩිසර ගමනින් ලුනාව පැත්තෙ ඉඳලා ගඟ අයිනෙ පාරෙන් ස්කෝලෙ එනවා. ඒ කාලෙත් කොණ්ඩය ලොකුවට තිබුණෙ නෑ. තට්ටය වැඩියෙන් පෙනුණෙ. කාත් එක්කත් සුහදයි. ක්‍රිකට් ක්‍රීඩාවේ නිතරම යෙදුණා.ඉංග්‍රිසි සිංහල දෙමළ හොඳට පුළුවන්. ඒ කාලෙ වේල්සයේ ප්‍රින්සිපල් ජේ. බී. ඩී. රොඩ්රිගු මහත්මයා. එයත් පූජිතට ආදරෙයි. විශේෂ දක්ෂතා තිබුණු දරුවෙක් නිසා. අපේ යුනිෆෝමය වුණේ කාකි කොට කලිසමයි සුදු ෂර්ට් එකයි. මේක ඇන්දම මිනිහා හරි අපූරු පෙනුමක් ගත්තා.ඒ තරම් දක්ෂ මනුස්සයා අන්තිම කාලෙ මා දුටුවෙ වෙනස් විදියකට. මිනිස්සු එයාගෙ රංගන ගැන ආසාවෙන් කතා කළා. එදා සිනමාව ආලෝකවත් කළේ ඒ අමුතු පෙනුම ඇති මිනිස්සු. පූජිත විතරක් නොවේ ඩී. ආර්., පියදාස ගුණසේකර, එච්. ඩි. කුලතුංග මේ අපූරු පෙනුම තිබු මිනිස්සු.මෙයා තමන් කළ කර්මාන්තෙ හැටියට අන්තිම කාලෙ පාරෙ මැද්දෙ කැමරා වගේ අටවගෙන පින්තූර ගත්තා. ඒ ටින් බෙලෙක්ක කැමරාවලින්. විජිත සිනමාහලට යාබදව තිබුණා. රා‍ෙජ්ශ්වරී කියලා තෝස කඩයක්. මේ කඩේට නොවරදවා ඇවිත් කෑම කනවා. එහි හිටපු ඉන්දියන් මුදලාලිත් මිනිහාට ආදරෙයි.සල්ලි ඉල්ලන්නෙත් නෑ. සමාජයෙ මිනිස්සු පූජිතට ආදරය කළා. ඒත් ඒ අතර නොහොබිනා වැඩ කළ අය නොසිටියා නොවෙයි. එයා රත්මලානෙ පල්ලිය වත්තෙ කාලයක් රාත්‍රියටත් හිටියා. තොප්පියක් අතේ තියාගෙන චිත්‍රපට දෙබස් කියමින් යනකොට පුංචි කොලුවො රංචුවක් එයා හිටපු පල්ලිය වත්තට ගලක් ගහලා තියෙනවා. පූජිත නැවතිලා කියලා තියෙන්නෙ අප කාටත් මතක හිටින පාඩමක්. මේක විශ්වාසදායක ආරංචියක් කියපු කෙනා එතැන හිටියා. එයාගෙ නම හෙළි කරන්න බෑ.මල්ලි, ඔය ගල් ගැහුවෙ මට ද? නෑ. ඔය ගල් ගැහුවෙ පූජනීය ස්ථානයකට. ඔය මල්ලිලා දන්නවා නේද? පව්කාරයාට ගල් ගැසීමේ කතාව. කිසිම වරදක් කවරදාවත් කරපු නැති කෙනෙක් ඉන්නවා නම් ගල් ගහන්න... එදා පූජිත එහෙම කියලා තියෙනවා. මේක ඇත්ත.එතකොට ඇත්තටම පිස්සු මිනිසුන්ට ද? නැත්නම් පූජිතට ද කියලා ඔබටම සිතා ගත හැකියි. මිනිහා කතරගම දෙවියො අදහනවා. ඒකයි නළලේ රතුපාට පටියක් බැඳගෙන හිටියෙ. හොඳට උත්තර දෙන්ඩ පුළුවන් කෙනෙක්. මාත් විජිත ට්‍රේඩ්ස් කරන කාලේ එයාට උදව් කළා.විහිළුවට මං එයාගෙන් ඒ වෙලාවට අහනවා... මං දැන් ඔයාට උදව් කළා. හොඳයි. මට පූජිත මොනව ද දෙන්නෙ කියලා. එයා ගත් කටටම කිව්වා මහත්තයාව කතරගම දෙයියො බලා ගනීවි කියලා. අහිංසක වැදගත් ජීවිතයක්. නිස්කාරණේ නාස්ති වුණා.සේනක කුමාරසිංහ අපරාධ පරීක්ෂණ දෙපාර්තමේන්තුවේ සහකාර පොලිස් අධිකාරිවරයෙකි. කටුනායක එල් ටී ටී ඊ ප්‍රහාරය, දළදා මාළිගාවේ ප්‍රහාරය, මතු නොව තවත් බොහෝ භයානක අපරාධ විමර්ශනය කළ කීර්තිමත් මේ නිලධාරියා පූජිත මෙන්ඩිස් අප නළුවාගේ අක්කාගේ පුත්‍රයාය. රාජකාරියේ ඇති අවිවේකී ස්වභාවය නිසා අපට ඔහු සම්මුඛ කැර ගැනීම වෙනම මෙහෙයුමක් විය. ඒත් අපි ඉන් ජය ගතිමු.මගෙ අම්මා චන්ද්‍රාවලී මෙන්ඩිස් කුමාරසිංහ. ආච්චි නැති වුණාට පස්සෙ පුංචි මාමා හිටියෙ මගෙ අම්මා ළඟ. අම්මට එයා ගැන බොහොම බලාපොරොත්තු තිබුණා.මල්ලිගෙ දක්ෂතාවට හැම තිස්සෙම අත දෙන්න එයා වැඩ කළා. අසනීපයට අංගොඩත් ගිහින් දැම්මා. හොඳ වුණාම ආයිත් ඇවිත් ටික දවසකින් කල්පනාව නැති වෙනවා.බේත් දුන්නාම ඒවා වීසි කරනවා. අම්මා හා අපේ ආච්චි ඉන්නකම් බලාගන්ඩ පුළුවන් වුණා. පුංචි මාමාව ලස්සනට තියා ගන්ඩ මං එයාට ගේ පොඩ්ඩක් හදලා ටොයිලට් බාත්රූම් හදලා නවත්වා ගත්තත් ටික දවසකින් එළියේ ඇවිදින්ඩ ගන්නවා. අම්මා ඉන්නකම් ඇහැ ගහගෙනම හිටියා.මට වික්ටර් රත්නායකයන්ගේ මනහර ගීයක පදවැල මතකයට එයි.“අම්මා නැති මට - කිරි අම්මා වී - කළුවර ගෙදරට පහනක් වීදැනගත් දා සිට පෙරුම් පීරුවේ අක්කේ මං මතු සක්විති වෙයි සිතලාදෝ”මේ අක්කාත් එසේම නොවේදැයි මම ඔබෙන් අසමි.පුංචි මාමා ගෙදර එනකොට මටත් හරි ආසයි. එයා මැන්ඩලීනය ලස්සනට සෙල්ලම් කරනවා. ලස්සන සිංහල ඉංග්‍රීසි ගීත කියනවා. දැක්ක ගමන් මාත් අහන්නෙ මාමෙ සින්දුවක් කියමු ද කියලයි. මාමා රඟපෑ චිත්‍රපට බැලුවාම අදත් මට විශාල දුකක් එනවා. එයාව ඒ අවසාන කාලෙ හිටි තත්ත්වයෙන් මුදවා ගන්ඩ මාත් මහන්සි වුණා.මොන තරම් දේ කළත් දෛවය වෙනස් කරන්ඩ බැරි වුණා. හිතුවක්කාරව ගෙදර ඉන්නෙ නැතිව ඇවිදින්ඩ යනවා. අන්තිමේ මැරුණට පස්සෙ කලාකාරයො ගොඩාක් මහින්ද මල් ශාලාවට ආවා. ගාමිණි ෆොන්සේකා මහත්තයා මාමාට උදව් කරලා තියෙනවා.මට මතකයි හොඳ රසවතෙක් වූ ටි. එම්. සංඝදාස මහත්මයා අන්තිම මොහොතේ කතාවක් කළා. ජීවිතේ හැටි එහෙම තමයි. පූජිත මාමාගෙ ඇස් දෙක ඒ තරම් ලොකු වුණේ එයාගෙ බෙල්ලෙ කරපු ඔපරේෂන් එකක් නිසයි. ඒත් ඒ ඇස් දෙක රිදී තිරයට ප්‍රේක්ෂකයන් අදින කාන්දමක් වුණා. ඒක මං දන්නවා.සේනක මහතාගේ රාජකාරි ස්වභාවය අනුව ඔහුට ඡායාරූපවලට පෙනී සිටිය නොහැකිය. ඒත් අපේ රාජකාරිය අනුව පාඨකයන්ගේ දැන ගැනීම හා විශ්වාසය රැක ගැනීමට කුමක් හෝ කළ යුතුය.උපාලි සමරසිංහඡායා - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=af1409215</link>
    <topic>සෙන්දිල්ගේ වාහනයට සෙන්දිල්ම යටකළ වාහන අනතුර</topic>
    <author>ටී. චන්ද්‍රසේකර</author>
    <content>ඌව පළාත් සභා මැතිවරණයේ අවසන් ප්‍රචාරක කටයුතු සිදුවූ දිනය බණ්ඩාරවෙල නගරය පුරා රැව් ‍දුන් ජය ඝෝෂා සෙන්දිල් තොන්ඩමන් රජ කරවන සටන් පාඨ සියල්ල එක මොහොතේ ම නිහඬ විය.වතු කම්කරුවන් සිය දහස් ගණනක් සමඟ බෙර ගසමින් හඬ නඟමින් පෙළපාළියක ස්වරූපයෙන් ගමන් කළ ජනතාව අතරට වාහන පේළියකින් පැමිණි සෙන්දිල් තොන්ඩමන් තම වාහනයෙන් බිමට බැස ජනතාව හා එක්වූයේ ඔවුන්ව තව තවත් උනන්දු කරවන අදහසිනි.සෙන්දිල් තොන්ඩමන් යනු අමාත්‍ය ආරුමුගම් තොන්ඩමන් මහතාගේ ඥාති පුත්‍රයෙකි. ඔහු පළාත් සභාවේ හිටපු අමාත්‍යවරයෙකි. උඩරට වතුකරය නියෝජනය කළ පළාත් සභා මැති ඇමැතිවරුන් අතුරින් ජනතාව අතර ඉහළම ප්‍රසිද්ධියකට පත් අයකු වූ සෙන්දිල් තොන්ඩමන්ට වතුකරය පුරා තිබුණේ ඉහළ පිළිගැනීමකි.ඉන්දියාවේ සිට ශ්‍ර‍ී ලංකාවට පැමිණි ඌව පළාත් සභාවට තරග කර ජයග්‍රහණය හිමිකරගෙන අමාත්‍ය ධූරයක් ලබා එතුළින් ජනතාවගේ සිතුම් පැතුම් ඉටුකරදී එක් පාලන සමයක් තුළදී ඉහළම ප්‍රසාදයට ලක්වූ සෙන්දිල් කෙරෙහි ඊර්ෂ්‍යාවෙන් බැලූ බොහෝ දෙනෙක් සිටියහ.ජනතා පෙළපාළියට සෙන්දිල් තොන්ඩමන් එක් වනවිට ඔහු පැමිණි වාහනයේ සිටියේ රියදුරු පමණි. ඔහු ද සෙන්දිල් තොන්ඩමන් විශ්වාස කළ අයකු විය හැකි යි. ඔහු ආරුමුගම් තොන්ඩමන් ඇමැතිවරයාගේ නායකත්වයෙන් යුත් ලංකා කම්කරු ‍කොංග්‍රසයේ ම සාමාජිකයෙකි.සෙන්දිල් තොන්ඩමන් සිය අනුගාමිකයන් සමඟ පෙළපාළියේ ගමන් කරමින් සිටියදී කිසිවකු නොසිතූ පරිදි විදුලි වේගයෙන් ඉදිරියට ධාවනය වූ ඔහුගේ වාහනය පෙළපාළියේ ගමන් කළ අය යටකරගෙන සෙන්දිල් තොන්ඩමන් දෙසට පතිත වනවාත් සමඟ ඔහු අසල සිටි අයෙකු සෙන්දිල් තොන්ඩමන් ඇද පැත්තට කිරීමෙන් ඔහුගේ ජීවිතය අනූනවයෙන් බේරී ඇත.මේ පෙළපාළියේ සිටි බහුතරයක් ම බීමත්ව සිටි අතර ඔහුගේ වාහන රියදුරන් ඇතුළු ආධාරකරුවන් ද අධික ලෙස මත්පැන් පානය කර සිටි බවට තොරතුරු ලැබී තිබිණි.මෙහිදී තුවාල ලැබූ සෙන්දිල් තොන්ඩමන් ඇතුළු 24 දෙනකු ඒ මොහොතේ ම දියතලාව රෝහලට රැගෙන ගිය අතර සෙන්දිල් තොන්ඩමන්ට දියතලාව රෝහලේ සිට කොළඹ ජාතික රෝහල වෙත රැගෙන යනු ලැබිණි.මෙම අනතුරින් බෙරගල, ගල්කන්ද වතුයායේ පදිංචිකරුවෙකු වූ ඇලක්සැන්ඩර් නැමැති 49 හැවිරිදි අයෙකු මිය ගියේ ය.මෙම අනතුර අත්වැරදීමකින් සිදුවූවක් ද නැත්නම් සෙන්දිල් තොන්ඩමන්ව ඝාතනය කිරීමට‍ දැරූ උත්සාහයක් ද යන සැකය ඒ මොහොතේ ම පහළ වී තිබිණි.හිටපු ජනාධිපති රණසිංහ ප්‍රේමදාස ඝාතනය කළේ තමන් ළඟම සිටි බාබු විසිනි. එසේ නම් සෙන්දිල් තොන්ඩමන්ගේ රියදුරුටත් එවැනි දෙයක් කරන්න බැරිවේවිද යන්න සොයා බැලිය යුතු ය.මෙම අනතුර සිදු කළ වාහනයේ රියදුරු ලෙස කටයුතු කළ සෙල්වේන්ද්‍රන් නැමැත්තා ඒ මොහොතේම පළාගොස් ඇත. ඔහුව සොයා ගැනීමට නොහැකි විය. ඔහු වෘත්තියෙන් රියදුරෙකු ‍ෙනාවන්නේ ය. එහෙත් ඔහු සංචාරක හෝටලයක හිමිකරුවෙකි. එමෙන් ම පසුගිය 2009 පළාත් සභා මැතිවරණයේදී එක්සත් ජනතා නිදහස් සන්ධානය යටතේ තරග කළ අයෙකි.අනතුර සිදුවූ මොහොතේ ම අතුරුදන් වූ රියදුරු යළිත් මතුවුණේ පසුදින එනම් 18 වැනිදා බදුල්ල මූලස්ථාන පොලිසියෙනි. ඔහු බදුල්ල පොලිසියට පැමිණ භාරවූ විගස ඌව පළාත් භාර නියෝජ්‍ය පොලිස්පති රොෂාන් ප්‍රනාන්දු හා බදුල්ල කොට්ඨාස භාර ජ්‍යෙෂ්ඨ පොලිස් අධිකාරි චන්දන ගලප්පත්ති යන මහත්වරුන්ගේ නියෝගය මත වහාම බණ්ඩාරවෙල පොලිසිය වෙත යැවීමට පියවර ගෙන තිබිණි.ඒ මොහොත වන විට බණ්ඩාරවෙල පොලිසියට පැමිණි ලංකා කම්කරු කොංග්‍රස් නායක හා අමාත්‍ය ආරුමුගම් තොන්ඩමන් මහතා විශේෂ පැමිණිල්ලක් කරමින් මෙම අනතුර කුමන්ත්‍රණයක් බවත් සෙන්දිල් තොන්ඩමන්ව ඝාතනය කිරීම සඳහා සන්ධානයේ අපේක්ෂක වඩිවේල් සුරේෂ් විසින් මෙම රියදුරුට කොන්ත්‍රාත්තුවක් භාරදී එවා ඇති බවත් කියමින් පැමිණිල්ලක් සටහන් කර තිබේ.බණ්ඩාරවෙල මූලස්ථාන පොලිසිය මේ පිළිබඳව පුළුල් විමර්ශනයක් ආරම්භ කර තිබෙන අතර මේ පිළිබඳව අදහස් දැක්වූ පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා ප්‍රකාශ කළේ මෙම අනතුරින් එක් අයෙකු මියගොස් ඇති අතර ‍තුවාල වූවන් අතර ලංකා කම්කරු කොංග්‍රසයේ උප සභාපති සෙන්දිල් තොන්ඩමන් හා පොලිස් නිලධාරීන් දෙදෙ‍ෙනකු ද සිටින බව කීවේ ය.මේ අනතුර සිදු කළ අය ද ලංකා කම්කරු කොංග්‍රසයේ ම කෙනෙකු වන අතර ඔහු ඒ මොහොතේ බීමත්ව සිටියා ද යන සැකය පහළ වී ඇති බවත් කීවේ ය.කෙසේ වෙතත් මෙය අත්වැරැදීමකින් සිදුවූවක් ද, සිතා මතා සිදු කළ දෙයක් ද, කාගේ හෝ අවශ්‍යතාවය මත සිදු කළ කොන්ත්‍රාත්තුවක් ද යන්න පිළිබඳව පොලිසිය පැති කිහිපයකින් පරීක්ෂණ අරඹා තිබේ.ඌව පළාත් සභා මැතිවරණය සඳහා එක්සත් ජනතා නිදහස් සන්ධානය යටතේ දෙමළ අපේක්ෂකයින් හය දෙනෙකු තරග කරන හෙයින් ඔවුන් අතර ප්‍රබල තරගයක් ද පවතී. මේ අපේක්ෂකයින් හය දෙනාගෙන් තිදෙනෙකු ලංකා කම්කරු කොංග්‍රසයෙන් වන අතර ශ්‍රී ලංකා නිදහස් පක්ෂය නියෝජනය කරමින් හිටපු සෞඛ්‍ය නියෝජ්‍ය ඇමැති හා පස්සර ශ්‍රී ලංකා නිදහස් පක්ෂ සංවිධායක වඩිවේල් සුරේෂ් තරග වදී.මෙම අනතුරට සම්බන්ධ හැමර් වාහනයේ රියදුරු සෙල්වේන්ද්‍රන් කලක් වඩිවේල් සුරේෂ්ගේ ළඟ හිතවතෙකු ලෙස ඔහු සමඟ දේශපාලන කටයුතුවල නිරතව සිටි අතර දැනට වසර දෙකක පමණ කාලයක පටන් ඔහු සෙන්දිල් තොන්ඩමාන් සමඟ එක්ව සිටි බව ද වාර්තා විය.ටී. චන්ද්‍රසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=af1409216</link>
    <topic>දෙවියන්ගේ අඩවියේ යක්ෂයෝ ද ලගිති</topic>
    <author>කසුරි</author>
    <content>“අප සියලු දෙනා තුළම දේවතාවකු සහ යක්ෂයකු ජීවත් වන අතර ඔවුන් නඟන හඬ බොහෝ දුරට එක සමාන වන්නේය. ගැටලුවකට මුහුණ පෑ කල්හි, අප කොපමණ දුබල දැයි යන්න අපට පෙන්නා දීමට වෑයම් කරමින් යක්ෂයා එම හුදෙකලා සංවාදය දිරිමත් කරන්නේය. දේවතාවා අප ලවා අපගේ ආකල්පය ආවර්ජනය කරවන්නට ඇරියුම් කරන අතර ඔහුට සමහර අවස්ථාවන්හිද ප්‍රකට වනු උදෙසා වෙනත් අයකුගේ මුවක් වුවමනා වන්නේය.”පාවුලෝ කොයියෝගේ කෘතියක එහෙම අදහසක් තිබුණා. ඒ “ආලෝකයේ රණකාමියාගේ අත්පොත” නමැති මණ්ඩාවල පඤ්ඤාවංශ හාමුදුරුවන්ගේ ඒ කෘතියේ පරිවර්තනය තුළ.ඒත් මිනිසා තුළ දේවතාවකු මෙන් ම යක්ෂයකු ජීවත්වන බව අප දැන ගත්තේ කොයියෝ ඒ බව කියන්නට බොහෝ කලින්. බෝසතුන් බුද්ධත්වයට පත්වූයේ තණ්හා, රතී, රගා යන මර දූවරුන් තිදෙනා මෙන් ම දසමාර සේනාවද පරාජයට පත් කිරීමෙන් බව අප දන්නා දෙයක්.මේ මාර සේනාව අන් කවරක්වත් නොව යක්ෂයාගේ සේනාව නොවේදැයි මසිත මගෙන් අහනවා. ඒත් ප්‍රශ්නයට දිය යුතු පිළිතුර “ඔව්” යන්නට වඩා තරමක් සංකීර්ණ එකක්.මොනයම් විග්‍රහයක යෙදුණත් මිනිසා තුළ දේවතාවකු මෙන් ම යක්ෂයකු ජීවත් වෙනවා කියන කියමන අප කාලාන්තරයක් පුරා දැනගෙන සිටි දෙයක්.මඩේ එරුණු අලි පැටවුන්ගේ වලිගය කපාගෙන යන්නේ ද එසේ මඩේ එරුණු අලින් බේරා ගන්නේ ද මිනිසුන් විසින්මයි. පුංචි දියණිය පැහැරගෙන ගියේ ද ඇය බේරා ගත්තේ ද එසේම පැහැරගෙන ගිය නරුමයා සොයා ගොස් ඔහුට පහරදී කුදලාගෙනවිත් පොලිසියට භාර දුන්නේ ද මිනිසුන් විසින්මයි.එහෙම බැලුවොත් මේ ලෝකය දෙවියන්ගේ මෙන් ම යක්ෂයන්ගේ ද අඩවිය බවට පත්ව තිබෙනවා.ඒත් මසිත හෙමිහිට මට කොඳුරා කියන්නේ කොයියෝ සටහන් කළ දේ ඊට වඩා සියුම් ලෙස විමසිල්ලට භාජනය කළ යුතු බවයි.කොයියෝ ගේ ප්‍රකාශයෙහි සුවිශේෂී කොටස වන්නේ, මිනිසා ගැටලුවකට මුහුණ දෙන විට ඒ ගැටලුවෙහි තවතවත් පටලවමින් මිනිසා දුබල යැයි ඒත්තු ගන්වන්නට උත්සාහ කිරීමත් ගැටලුව නිසා හුදෙකලා සංවාදයක යෙදෙන්නට පටන් ගන්නා මිනිසා ඒ හුදෙකලාවේ පත්ලටම තල්ලු කරන්නට උත්සාහ කිරීමත් යක්ෂයාගේ ගති ලක්ෂණය යැයි සඳහන් වී ඇති කොටසය.දේවතාවා කරන්නේ ඊට හාත්පසින් ම ප්‍රතිවරුද්ධ ක්‍රියාවලියක්ය. දේවතාවාට අවශ්‍ය වන්නේ මේ හුදෙකලා සංවාදයෙන් මිනිසා ගලවා ගැනීමටය. “තමා දුබලය, හුදෙකලා වී ඇත” යන ආකල්ප‍යන්ගෙන් ගලවා ගැනීමටය. දේවතාවා ඒ සඳහා අන් කෙනෙකුගේ මුවක් උපයෝගී කොට ගන්නවා.“පොත් යනු ඒ මුව ද?”මසිත මගෙන් අසනවා. එසේ වී නම් කෝටි සංඛ්‍යාත “මුවවල්” දේවතාවා වෙනුවෙන් පෙනී සිටිනවා නොවේද? ලක්ෂ ගණනක් පොත් ඇති මහා පුස්තකාලයක් ද පොත් පණහක් හැටක් ඇති ගෙදර පොත් රාක්කයක් ද පමණක් නොව මේසය මත ඇති පොත් හත අට පවා දිව්‍ය විමාන කියලයි මසිත මට කියන්නෙ.එසේ නම් පොතක් කියවීම යනු මිනිසා යක්ෂයාගෙන් වෙන් කරන දිව්‍ය ඇසුරක් බවට පත්වන්නේ ද?කෙටි පිළිතුර “ඔව්” යන්න වුවද එය ඊටත් වඩා ගැඹුරින් විමසිය යුතු සංකීර්ණ තත්ත්වයකි.පොත් මිනිසා හුදෙකලා බවින් මුදවන බව ඇත්තය. තමන් දුබලය යන ආකල්පය නැති කරන බව ඇත්ත ය. හුදෙකලා පෞද්ගලික සංවාදයක සිට පුළුල් උත්තර සංවාදයකට ඔසවා තබන බව ඇත්තය.එහෙත් යක්ෂයා ද නිකං සිටින්නේ නැහැ. නැවත වතාවක් මිනිසා උත්තර සංවාදයක සිට පහත් සහ හුදෙකලා සංවාදයකට ඇද දමන්නට උත්සාහ කරනවා.ඒ සඳහා යක්ෂයා, දේවතාවාගේ උපක්‍රමයම භාවිත කරනවා. ඒ යක්ෂයාගේ පෙත්පත් නිර්මාණය කිරීමයි.එබැවින් පොත් ලෝකයේ දේවතාවාගේ පොත්පත් මෙන් ම යක්ෂයාගේ පොත්පත් ද තිබෙනවා. ඒවා හඳුනාගැනීම අත්‍යවශ්‍යයි. පොත් ලෝකයේ අප සැරිසැරිය යුත්තේ ඒ හඳුනා ගැනීමත් එක්කයි.එසේ නොවුවහොත් දේවතාවාගේ පොත් සමග අප හුදෙකලා සංවාදයෙන් මිදීම වෙනුවට යක්ෂයාගේ පොත් සමඟ යළි හුදෙකලා සංවාදයේ පත්ලටම තල්ලු වී යාමට ඉඩ තිබෙනවා.“මිනිසාමයි ලොව දෙවියන් වන්නේමිනිසාමයි ලොව තිරිසන් වන්නේනම් පැරැණි ගීතයක් ද ඉඳහිට ඇහෙනවා.කෙසේ වුවද තවත් ශතවර්ෂ ගණනාවක් පුරා දේවතා පොත්පත් සම්පාදනය වුවද යක්ෂයා අහෝසි වන්නේ නැහැ. එසේම දෙවියන් අහෝසි වන්නේ ද නැහැ. දේවතාවා සහ යක්ෂයා උඩ යට යමින් ලොව සැරිසරාවි. චාම් සරල මිනිසා සංකීර්ණත්වයට පත්කරාවි.පොත් ප්‍රදර්ශනය අවසන්. ඒත් දෙවියාගේ කාර්යය මෙන් ම යක්ෂයාගේ කාර්යය ද අවසන් නැහැ. මන්ද පොත් සාප්පුවල පොත් ඇති බැවිනි. දේවතාවා මෙන්ම යක්ෂයා ද පොත් රාක්කවල සිටිනවා.දෙවියාගේ සළුව වූ සත්‍යය මෙන්ම, යක්ෂයාගේ පොරෝණය වූ මිථ්‍යාව ද ඒ පොත් රාක්ක ආවරණයට යටින් තිබෙන බැවින්. එය තවත් විදියකින් කියනවා නම් පොත් රාක්කවල දෙවියන් වැඩ සිටිනවාක් මෙන් ම යක්ෂයන් ද ලැග සිටිනවා. ඒ නිසා ප්‍රවේශමෙන්..! මේ එන්නේ කියවන මාසයයි. ඔබේ සහ විශේෂයෙන් ඔබේ තරුණ දරුවාගේ ඔළුව දෙවියන්ට මිසක යක්ෂයින්ට භාර දෙන්න එපා..!කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=af1409217</link>
    <topic>චීන ජනපතිගේ සුහද සංචාරයෙන් අපිට ලැබුණු සෙත</topic>
    <author/>
    <content>චීන මහජන සමූහාණ්ඩුවේ ජනාධිපති ෂි ජින්පිං මහතාගේ දෙදින නිල සංචාරය ශ්‍රී ලංකාවට කෝටි ප්‍රකෝටි ආධාර ලබා ගැනීමට අවස්ථාවක් උදාකර දුණි. වසර විසිඅටකට පසු චීන රාජ්‍යයේ ප්‍රධාන රාජ්‍ය නායකයා ලෙස චීන ජනාධිපති ෂි ජින්පිං මහතා ශ්‍රී ලංකාවේ නිල සංචාරයකට සහභාගි වීමේ සහ මහින්ද රාජපක්ෂ ජනාධිපතිතුමා 2007 වසරේ සිට 2014 වසර දක්වා කාලය තුළ චීන රජයේ නිල සංචාරවලට සහභාගි වී දෙරටේ අන්‍යොන්‍ය සබඳතා ඇති කරගනිමින් විශ්වාසය හා මිත්‍රශිලී බව තහවුරු කර ගැනීමේ ප්‍රතිඵලයක් ලෙස චීනය ශ්‍රී ලංකාවට මෙලෙස කෝටි ප්‍රකෝටි ගණනින් ආධාර උපකාර ලබාදීමට හේතුව වී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=af1409218</link>
    <topic>ස්කොට්ලන්ත ජනයා නිදහස එපා කියති</topic>
    <author>රෝහණ ආර්යරත්න</author>
    <content>වසර 307 ක කාලයක් තිස්සේ බ්‍රිතාන්‍ය සමඟ එක්වී සිටි ස්කොට්ලන්තය නිදහස් හා ස්වාධීන රටක් බවට පත් වෙනවා ද නැත්නම් එක්සත් රාජධානියේ සාමාජික රටක් ලෙස බ්‍රිතාන්‍ය සමඟ තවදුරටත් එක්ව යන්න තීරණය කිරීම සඳහා පවත්වනු ලැබු ජනමත විචාරණයේදී ස්කොට්ලන්ත වැසියන් තවදුරටත් බ්‍රිතාන්‍ය පවුලේ සිටීමට කැමැත්ත දී ඇතැයි වාර්තා වේ.ස්කොට්ලන්ත ඡන්ද හිමි ජනතාවගෙන් සියයට 55 ක් මේ සඳහා කැමැත්ත ප්‍රකාශ කර ඇති අතර විපක්ෂව එනම් නිදහස ලබා ස්වාධීන රාජ්‍යයක් වීමට කැමැති අය සියයට 45 ක් වීම තීරණාත්මක බව දේශපාලන විචාරකයෝ පෙන්වා දෙති.ඒ අනුව බ්‍රිතාන්‍ය සමඟ තවදුරටත් එක්ව සිටීමට කැමැත්ත ප්‍රකාශ කරමින් ලබා ගත් ජන්ද සංඛ්‍යාව 1,914,187 කි. ස්වාධීන රාජ්‍යයක් වීමට කැමැත්ත පළ කරමින් ලද ජන්ද සංඛ්‍යාව 1,539,920 කි.ස්කොට්ලන්තයේ ඡන්දය හිමි මිලියන 4.2 න් සියයට 86 ක් ඡන්දය ප්‍රකාශ කිරීමට උනන්දු වීම මෙම ප්‍රශ්නය කෙතරම් දුරට ස්කොට්ලන්ත ජනජීවිතය කෙරේ බලපා ඇත්ද යන්න හොඳහැටි නිරූපණය කරයි. මේ ඡන්ද ප්‍රතිඵලය පිළිබඳව තමා බෙහෙවින් උද්දාමයට පත්වන බව බ්‍රිතාන්‍ය අගමැති ඩේවිඩ් කැමරන් ඇතුළු සියලුම පක්ෂ නායකයන් ප්‍රකාශ කර ඇතැයි වාර්තා වේ.කෙසේ වෙතත් ස්කොට් ජාතිකයින්ගේ සිරිත් විරිත්, භාෂාව ආදි ස්කොට් අනන්‍යතාවය රැකගැනීමේ අරමුණින් නිදහස ලබා ගැනීමේ අවශ්‍යතාව එම රටේ වැසියන් තුළ ඇතිවී තිබීම මෙබඳු ජනමත විචාරණයක් පැවැත්වීමට හේතු වූ බව පෙනේ. ඒ සඳහා ස්කොට් ජාතික පක්ෂය බෙහෙවින් උනන්දු වූ අතර ජනතාව අතර ද එවැනි ප්‍රවණතාවයක් ඇති වී තිබිණ.එංගලන්තය, වේල්සය හා ස්කොට්ලන්තය එක්සත් රාජධානිය නමින් එක පවුලක් ලෙස පැවැති සමඟි සන්ධානය විනාශ වී යෑම එංගලන්තයට ඉවසිය නොහැකි තත්ත්වයක් බවත් විචාරකයෝ පවසති. මෙහි ප්‍රතිඵලයක් ලෙසින් අගමැති ඩේවිඩ් කැමරන්ගේ කොන්සවෙටිව් පක්ෂයත්, කම්කරු පක්ෂයත්, ලිබරල් පක්ෂයත් ඒකාබද්ධ ප්‍රකාශනයක් නිකුත් කරමින් ස්කොට්ලන්තයට වැඩි බලතල ලබාදීමට පොරොන්දු වීමයි. එම පොරොන්දුව ස්කොට් ජාතිකයින්ගේ නිදහස් අදහස් වෙනස් වීමට හේතුවක් වූයේ යැයි දේශපාලන විචාරකයින්ගේ මතය වේ.යම් ලෙසකින් ස්කොට්ලන්තය එංගලන්තයෙන් වෙන්වුවහොත් බ්‍රිතාන්‍යයෙන් ක්‍රියාත්මක වන විශ්‍රාම වැටුප් ක්‍රමය හා ජාතික සෞඛ්‍ය සේවාවන් ස්කොට් ජාතිකයින්ට අහිමි වීම ද සිදුවනු ඇත. මේ හැර නිදහස් මුදල් ක්‍රමයක් හඳුන්වා දීමට ස්කෝට්ලන්තයට සිදුවනු ඇති අතර යුරෝපීය සංගමයේ හා උතුරු අත්ලන්තික ගිවිසුම් සංවිධානයට ඇතුළු වීමට ස්කොට්ලන්තයට අපහසු විය හැකිය. මේ සියල්ලටම වඩා ස්කොට්ලන්ත වරායක ස්ථාපනය කරනු ලැබ තිබෙන බ්‍රිතාන්‍යයේ න්‍යෂ්ටික සබ්මැරින් ඉවත් කරගැනීම ස්කොට්ලන්තයේ ආරක්ෂාවට හා ආර්ථිකයට ප්‍රශ්නයක් වනු ඇත.ලෝකයේ ප්‍රබල ආර්ථිකයන් අතරෙන් හයවැනි ස්ථානය දරා සිටින බ්‍රිතාන්‍යයට ස්කොට්ලන්තය වෙන් වීමෙන් දැඩි පාඩුවක් වීම දෙරටටම බලපානු ඇතැයි සඳහන් වේ. එසේම ආරක්ෂක මණ්ඩලයේ ස්ථිර නියෝජනයක් ලබා සිටින බ්‍රිතාන්‍යයට ලැබෙන වරප්‍රසාද ස්කොට්ලන්තයට විඳීමට නොහැකි වනු ඇත. මෙම කරුණු නිසා ස්කොට්ලන්තය අතරමං වීමේ තත්ත්වයකට පත්වනු ඇතැයි යන්න ජනතාව අතර පැලපදියම්ව තිබු අදහසක් විය.එසේම ස්කොට්ලන්තයේ පවතින බ්‍රිතාන්‍ය බැංකු හා වෙනත් මූල්‍ය ආයතනවල ශාඛා එරටින් ඉවත්වීම සිදුවුවහොත් ස්කොට්ලන්තයේ රැකියා අහිමි ජනතාව වර්ධනය වී රට දැඩි ආර්ථික අහේනියකට මුහුණ දීමට සිදුවීම ද වැළැක්විය නොහැකි කරුණක් වනු ඇත. එසේම ස්වාධීන ස්කොට්ලන්තයකට යුරෝපීය සංගමයට ඇතුළුවීම සඳහා කලක් බලා සිටීමට සිදුවීමේ තර්ජනයක් ද නිදහස එපා යැයි ප්‍රකාශ කළ අයගේ මැතිවරණ ප්‍රචාරවල දැඩි ලෙස ප්‍රකාශ වී තිබිණ.මේ සියලුම කරුණු සලකා බලා ස්කොට්ලන්ත වැසියන්ගෙන් වැඩි දෙනා බ්‍රිතාන්‍යයෙන් නිදහස ලබාගෙන ස්වාධීන රාජ්‍යයක් වීමේ අදහස ප්‍රතික්ෂේප කර ඇතැයි දේශපාලන විචාරකයෝ පවසති.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=af1409219</link>
    <topic>ඉන්දිරා ඝාතනය චිත්‍රපට අධ්‍යක්ෂගේ කැමරාවේ සජීවීව සටහන් වූවා</topic>
    <author>ටිෙරා්නි වෑවලගේ</author>
    <content>නට්වාර් සිං ගේ චරිතාපදානයඉන්දීය දේශපාලනයේ පතාක යෝධයකු මෙන්ම කොංග්‍රස් පක්ෂයේ ප්‍රබලයකු ද වූ නට්වාර් සිං තම ජීවිත කතාව පසුගිය දා පොතක් ලෙසින් ලියා පළ කළේ ය. 'එක් ජීවිත කාලයක් ප්‍රමාණවත් නොවේ' යන නමින් වූ මේ පොත මුද්‍රණයෙන් පිට වූ වහාම ඉන්දියාව තුළ පමණක් නොව ලෝකයේ සෙසු රටවල ද ඒ සම්බන්ධව ඇති වූයේ දැඩි උනන්දුවකි. ඉන්දීය දේශපාලනයේ යුග කිහිපයකදීම රාජ්‍ය නායකත්වයට ඉතාම සමීපව කටයුතු කළ නට්වාර් සිං එකී වකවානුවලදී ඉන්දියාවේ විදේශ ප්‍රතිපත්තිය හැසිරවීමේ ප්‍රධාන භූමිකාවක් ද ඉටු කළේ ය.ඉන්දීය පරිපාලන සේවයට එක් වෙමින් ඒ ඔස්සේ ප්‍රථමයෙන්ම රාජ්‍ය පාලකයන්ගේ ලේකම් කාර්යාලවල සේවය කළ නට්වාර් සිං පසුකාලීනව ඉන්දීය කොංග්‍රස් පක්ෂයේ ප්‍රධාන පෙළේ සාමාජිකයකු බවට ද පත් වන්නේ නිරායාසයෙනි. නේරු ගාන්ධි පවුල්වල සාමාජිකයන්ගේ නායකත්වයෙන් සමන්විත වූ ඉන්දීය කොංග්‍රස් පක්ෂය එරට පාලන ඉතිහාසයේ සැලකිය යුතු කාල පරාසයකට හිමිකම් කියන්නේ ය.දැනට මාස කිහිපයකට පෙර නරේන්ද්‍ර මෝඩි ගේ නායකත්වයෙන් යුතු භාරතීය ජනතා පක්ෂය බලය ලබා ගන්නා තුරුම 2004 වසරේ සිට ඉන්දියාව පාලනය කළේද කොංග්‍රස් පක්ෂ ආණ්ඩුවකි. නට්වාර් සිං ‍ගේ චරිතාපදානය මුද්‍රණය වූ වහාම බොහෝ දෙනා එම කෘතිය කියවීමෙහි ලා වැඩි අවධානයක් දැක්වූයේ කොංග්‍රස් පක්ෂයේ රහස් ඔහු තම කෘතිය මගින් හෙළිදරව් කර ඇත යන සැකයෙනි.සැබවින්ම එසේ සිතූ බොහෝ දෙනා නිවැරැදි වන්නේ නට්වාර් සිං තම චරිතාපදානයෙන් කොංග්‍රස් පක්ෂයේ රහස් පමණක් නොව ඉන්දීය දේශපාලනයේ සැලකිය යුතු සන්ධිස්ථාන කිහිපයකම සත්‍ය සිදුවීම් හෙළි කර සිටින නිසාවෙනි.එක හුස්මට කියවාගෙන යා හැකි නවකතාවක් තරමට රසවත් ඔහුගේ චරිතාපදානයේ ඔහු වෙන් කරන පරිච්ඡේද අතර වැඩිම ආකර්ෂණයට ලක් වන පරිච්ඡේද කිහිපයකි. ඒ අතර ප්‍රථමයෙන්ම හමු වන්නේ ඉන්දිරා ගාන්ධි ගේ පාලන සමය සහ ඔහුගේ අත්දැකීම් අලලා ලියවුණූ පරිච්ඡේදයයි.ඉන්දිරා ගාන්ධි ඉන්දියාවේ අගමැතිනිය වන විට නට්වාර් සිං එරට විදේශ පරිපාලන සේවයේ යෙදී සිටින්නේ ය. එහිදී අහඹු ලෙස ඉන්දිරාගේ අගමැති කාර්යාලයේ තොරතුරු උපදේශකයෙක් ලෙසින් සේවයට පත් වන නට්වාර් තම සේවය අවසාන කරන්නේ කොංග්‍රස් පක්ෂයේ සාමාජික‍යකු බවට පත් වෙමිනි.එහිදී ඉන්දිරාගේ පාලන කාලයේ මුල් යුගය සිහිපත් කරන නට්වාර් පවසන්නේ ඇය අගමැතිනිය ලෙසින් පත් වූ පසු නායකයකු සමග මිස නායිකාවක් සමග වැඩ කර පුරුද්දක් නැති ඇමති මණ්ඩලය බොහෝ අපහසුවට පත් ව සිටි බවයි. එහෙත් ඉක්මනින් ඉගෙන ගන්නා දක්ෂ නායිකාවක් වූ ඉන්දිරා එම අපහසුතා ජය ගනිමින් ඇමැති මණ්ඩලය සමග මනා පාලනයක් ගෙන යාමට සමත් වූ බව ඔහු පවසන්නේ ය‍.මුල් යුගයේ දී අගමැතිනි ඉන්දිරා සමග නට්වාර් සිංට පැවරී තිබූ රාජකාරි වූයේ විදේශීය දූත පිරිස් අගමැතිනිය හමුවන අවස්ථාවලදී මෙන්ම ද්වීපාර්ශ්වික සාකච්ඡාවලදී ඇයට සහයෝගය දීමයි. ඔහු අත්දුටු අන්දමට ඉන්දිරා ගාන්ධි ආර්ථීක කරුණු සම්බන්ධයෙන් සාකච්ඡාවට දැක්වූයේ දැඩි අකැමැත්තකි.1967 දී පැවති ලෝක්සභා මැතිවරණයේ දී ඉන්දිරා අභියෝගාත්මක සිදුවිමකට මුහුණ දුන්නා ය. මැතිවරණය වෙනුවෙන් රට පුරා ඡන්ද ප්‍රචාරක රැළි අමතමින් ගිය ඇය භූබනේෂ්වර් හි රැළියක් අමතමින් සිටියදී ගල් ප්‍රහාරයකට ගොදුරු වූවාය.එම ගල් ප්‍රහාරය කෙළින්ම එල්ල වී ඇත්තේ ඇයගේ නාසයටය. නාසය සහ උඩු තොල තුවාළ වී ලේ ගලා යන්නට වුවද ඉන්දිරා තම කතාව නොනැවැත්වූවාය. මුහුණෙන් ගලා යන ලේ දහරාවෙන් යුක්තව තම කතාව අවසාන කළ ඇය වෛද්‍ය ප්‍රතිකාර ලබා ගැනීම පිණිස නික්ම ගියාය. එහිදී වෛද්‍යවරුන් ඇයගේ ලේ වර්ගය විමසා සිටියද ඇය හෝ වෙන කිසිවකු හෝ ඒ මොහොත දක්වා ඇයගේ ලේ වර්ගය දැන සිටියේ නැත.ඒ මැතිවරණයෙන් ඉන්දිරාගේ නායකත්වයෙන් යුක්ත වූ කොංග්‍රස් පක්ෂය ජයග්‍රහණය කළේ ය.1968 වසරේදී එවකට ඊජිප්තුවේ ජනාධිපති ධූරය හෙබවූ නසාර් ඉන්දියාවේ සංචාරයකට පැමිණියේ ය. ඊජිප්තු ජනාධිපතිවරයා වෙනුවෙන් ඉන්දියාවේ සුවිශේෂී පිළිගැනීම් මාලාවක් ද සංවිධානය වී තිබිණි. ප්‍රධාන උත්සවය පැවති නවදිල්ලියේ රතු චතුරස්‍රයේදී ඉන්දිරාගේ ද සහභාගීත්වයෙන් යුක්තව ඊජිප්තු ජනාධිපති නසාර්ට රාජ්‍ය ගෞරව පිරිනැමිණි.ඒ අවස්ථාවේ දී ඉන්දීය හමුදා තූර්ය වාදක කණ්ඩායම විසින් ඊජිප්තු ජාතික ගීය වාදනය කරනු ලැබීය. ඒ අවස්ථාවේදී කිසිත් නොපවසා උත්සවයට ගැලපෙන ලෙස හැසිරුණු නසාර් පසුව පවසා ඇත්තේ එලෙස වාදනය කර අැත්තේ ඊජිප්තුවේ නියම ජාතික ගීය නොවන බවයි. එහිදී වැරැදීමකින් වාදනය කර ඇත්තේ නසාර් විසින් පරාජය ලබා ඊජිප්තුවේ බලය අත්හැර යාමට සිදුවූ ෆාරුක් රජතුමාගේ කාලයේ දී එරට භාවිත කරනු ලැබූ ජාතික ගීයයි.කෙසේ වුවද ඉන්දිරා ‍වාමාංශික ෙද්ශපාලනයට බර පාලනයක් ගෙන යාම ප්‍රිය කළාය. රුසියාව ප්‍රමුඛ කොමියුනිස්ට් දේශපාලන ක්‍රමය අනුගමනය කළ රටවල් ඇය මිත්‍ර රටවල් ලෙසින් විශ්වාස කළාය. පාලන කාලයේ දී ඇය නැඟෙනහිර යුරෝපීය රටවල්, හංගේරියාව, බල්ගේරියාව, රුමේනියාව සහ යුගෝස්ලෝවියාව වැනි රටවල් සමග මිත්‍ර සබඳතා වැඩි දියුණු කර ගත්තාය.ඉන්දිරා ඝාතනය වූ ස්ථානය වර්තමානයේඑමෙන්ම ඊට සාපේක්ෂව ඇමරිකාව ප්‍රමුඛ ධනවාදී රටවල් සමග ඇය පැවැත්වූයේ දුරස්ථ සබඳතාවකි. 1970 දී එක්සත් ජාතින්ගේ විසි පස්වැනි මහා සමුළුවට සහභාගී වීමට ඉන්දිරා ගාන්ධි ඇමරිකාව බලා ගියා ය. එහිදී සමුළුවට සහභාගී වූ සියලුම රාජ්‍ය නායකයන්ට එවකට ඇමෙරිකානු ජනාධිපති වූ රිචඩ් නික්සන් රාත්‍රී භෝජන සංග්‍රහයක් පැවැත්වූයේ ය.සමුළුවට සහභාගී වුව ද ඉන්දිරා භෝජන සංග්‍රහයට සහභාගී වීම ප්‍රතික්ෂේප කළාය. ඇය සංග්‍රහය පැවැත්වෙන මො‍හොතේ යළි ගමන් ඇරැඹීමට සූදානමින් සිටියාය.‍එහෙත් එවකට ඇමෙරිකාවේ සිටි ඉන්දීය තානාපතිවරයා පැවසුවේ තමන් ‍භෝජන සංග්‍රහයට නොපැමිණෙන බව ලිපියකින් රිචඩ් නික්සන් වෙත දැනුම් දීම වඩා යහපත් බවයි. මේ ඉල්ලීමට කන් දුන් ඉන්දිරා ඉතා දැඩි වදන්වලින් යුක්ත ලිපියක් ලියා එය ජනාධිපතිවරයා වෙත යවන ලෙස පවසා යළි සියරට බලා පැමිණියාය.එසේ පැමිණෙන අතරතුර ඊජිප්තුවට යාමට ඇය කටයුතු කළා ය. එවිට නසාර් මියගොස් සිටි අතර එරට ජනාධිපති වූයේ අන්වර් සදාත් ය. සදාත් මුණ ගැසුණු ඉන්දිරා නසාර්ගේ අභාවය සම්බන්ධව තම හදපිරි ශෝකය ප්‍රකාශ කර සිටියාය.නසාර් තමාට පියෙක් මෙන් වූ බව සිහිපත් කර සිටි ඉන්දිරා තම පියා ‍සහ නසාර් දැඩි මිතුරන් වූ බවද සිහිපත් කර දුන්නාය. නික්සන් ගේ සංග්‍රහ ප්‍රතික්ෂේප කර සිටිය ද ඉන්දිරා ඊජිප්තුවේ සංග්‍රහයන් නම් ප්‍රතික්ෂේප කර සිටියේ නැත.නට්වාර් සිං තම චරිතාපදානයේ පවසන අන්දමට ඉන්දිරා කල් ගතවත්ම කිසියම් ප්‍රමාණයකින් බලයෙන් පිරිහුණාය. ඒ වන විට කොංග්‍රස් පක්ෂයේ සාමාජිකයකුට වඩා ඉන්දිරා ගාන්ධිගේ හිතවත් මිත්‍රයකු බවට පත්ව සිටි ඔහු ඊට හේතු ලෙස දුටුවේ ඉන්දිරා සහ ඇයගේ කණිටු පුත් සන්ජේ අතර පැවති දැඩි සෙනෙහසයි.පසුකාලීනව ඉන්දිරා ගත් යම් යම් තීරණවලට සන්ජේ බලපෑම් කළ අතර එය ඇගේ යහපතට හේතු වූයේ නැත. 1977 වන විට රට පුරා හදිසි නීතිය පැනවීමට ඉන්දිරා කටයුතු කළේ සන්ජේ ගාන්ධිගේ අදහසට අනුව බව නට්වාර් සිං ගේ මතයයි. මේ හදිසි නිතිය කොංග්‍රසයේ ඉහළ පෙළේ බොහෝ දෙනෙක් ගේ හිතසුව පිණිස හේතු වූයේ නැත.එය ජනතා අප්‍රසාදය වැඩි කරන බව ඔවුන්ට පෙනී ගියද ඒ බව ඉන්දිරා පිළි ගත්තේ නැත. නට්වාර් සිං පවසන්නේ තමා වරක් මේ බව ඉන්දිරාගේ වැඩිමහල් පුත් රජීව් ගාන්ධිට පැවසූ බවයි. එවිට රජීව් ගාන්ධි කලකිරුණු ස්වභාවයෙන් යුක්තව පවසා ඇත්තේ තමාට කිසිවක් කළ නොහැකි බවත් තම මව බාල සොහොයුරාට දැඩිව ආදරය කරන බැවින් ඔහු කියන දේ පමණක් ඇය පිළිපදින බවත් ය.කෙසේ වුවද 1977 මැතිවරණයෙන් ඉන්දිරා ගාන්ධි පරාජයට පත් වූවා ය. වයස අවුරුදු තිස් පහක් වන විට සන්ජේ ගාන්ධි ද ගුවන් අනතුරකින් මිය ගියේ ය.පසුකාලීනව යළිත් වරක් ඉන්දියාවේ අගමැතිනිය ලෙස පත්වීම් ලබන ඉන්දිරා මුහුණ දෙන අභියෝග සුළුපටු නොවේ. ආර්ථික ගැටලුවලින් පිරී තිබුණු රට ගොඩ ගැනීමට වෙර දරන ඇයට අහඹු ලෙස පැණ නැගුණු ආගමික අර්බුද හේතුවෙන් තම ජීවිතය පවා පුද දෙන්නට සිදු විය. සික් ජාතිකයන්ගේ රන් දෙවොල සම්බන්ධ වූ අවාසනාවන්ත සිදුවීමේ අවසන් ප්‍රතිඵලය වූයේ මේ දක්ෂ නායිකාව ඉන්දියාවට අහිමි වීමයි.නට්වාර් සිං තම චරිතාප‍දානයේ පවසන අන්දමට රන් දෙවොල ගැටුම්කාරීන්ගේ අතට පත් වු පසු ඉන්දිරා හමුදාවට අණ දෙන්නේ දොවොල ඔවුන්ගෙන් නිදහස් කර ගන්නා ලෙසයි. එහිදී ඇය තරයේ කියා සිටින්නේ දෙවොල තුළ කිසිදු ලේ වැගිරීමක් සිදු නොවිය යුතු බවයි. එහෙත් දෙවොළ මුදා ගැනිමට ගිය හමුදා ඛණ්ඩය දෙවොල තුළ සිටි පිරිස් මරා දමන්නේ මහා ලේ ගංගාවක් ගලා යවමිනි.එහිදී හමුදාව දෙවොලේ දොරටු විවර කර ගැනීමට යුද ටැංකි යොදා පහර දී තිබේ. දෙවොල තුළ අවි සමග සිටි සික් ජාතිකයන් ඊට ප්‍රති ප්‍රහාර දෙන්නේ ය. මෙහි අවසන් ප්‍රතිඵලය වූයේ දෙවොල තුළ සිටි සියලුම සික් ජාතිකයන් හමුදාව විසින් මරා දමුනු ලැබීමයි. පළි ගන්නා බවට සික් ජාතිකයෝ ලෙයින් දිවුරුම් දුන්හ. තම ජීවිතය අනතුරේ බව ඉන්දිරා තරයේ වටහා ගත්තා ය. ඇයගේ එකම අධිෂ්ඨානය වූයේ තම දරුවන් සහ මුණුපුරන්ට කිසිවක් සිදු නොවිය යුතු බවයි.ඉන්දිරා ගාන්ධි මියයන විට පැළඳ සිටි පාවහන් සහ බෑගය1984 ඔක්තෝම්බර් මස 31වැනි දින ඉන්දිරා ගාන්ධි ඝාතනයට ලක් වූවා ය.මෙදින උදෑසන 9.30 වන විට නට්වාර් සිං සුදානම් වෙමින් සිටියේ භාරත්පූර් කරා යාමට ය. ඒ වන විට ඔහු විදේශ සේවාවෙන් මුක්ත වී දේශපාලනට ප්‍රවිශ්ඨ වීමට තීරණය කර සිටි අතර ඉන්දිරා එයට ආශිර්වාද කර තිබුණා ය. භාරත්පූර් ඔහුගේ ආසනය විය. එහෙත් ඔහුට ඒ ගමන යාමට අවකාශ නොලැබුනේ හදිසියේ පැමිණි දුරකථන ඇමතුමක් හේතුවෙනි.ඉන් ප්‍රකාශ වූයේ ඉන්දිරා ගාන්ධි සුළු මොහොතකට පෙර ඝාතනයට ලක් වූ බවයි. ඔහු වහාම තම ගමන අවලංගු කර සිදුවීම සිදු වූ අංක 1 අක්බාර් මාවතේ පිහිටි සිදුවීම සිදු වූ ස්ථානය වෙත ගියේ ය. ඉන්දිරා ඝාතනයට ලක් කර තිබුණේ ඇයගේම ආරක්ෂකයන් ලෙස කටයුතු කළ සික් ජාතිකයන් දෙදෙනෙක් විසිනි.ඒ වන විටත් ඇයගේ රුධිරයෙන් පෙඟී ගොස් තිබුණු බිම මත ඇයගේ උපැස් යුවල, පාවහන් සහ බෑගය වැටී තිබෙනු ඔහු දුටුවේ ය. ඝාතකයන්ගේ ඉලක්කය ඉතා පහසු එකක් විය. ඔවුන් වෙඩි තබා තිබුණේ ඇයගේ සිරුරට ඉතාම ආසන්න වන ලෙස ගිනි අවි ඉලක්ක කර ගනිමිනි.කෙසේ වුවද වෙඩි වැදීමෙන් පෙනේරයක් සේ හිල් වී තිබුණු ඇයගේ සිරුර ඒ මොහොත වන විට එහි සිටි රජීව්ගේ බිරිය සෝනියා සහ ආර් කේ ධවාන් විසින් රෝහල කරා ගෙන ගියද ප්‍රතිඵලයක් නොවීය. ඉන්දිරා සිද්ධීය වූ ස්ථානයේම අවසන් හුස්ම හෙළා තිබුණා ය.එහෙත් නට්වාර් සිං ඒ මොහොතේ දැන ගන්නේ ඉන්දිරා තම මරණයට මුහුණ දෙන අන්දම තත්ත්පරයක් නෑර පටි ගත වී ඇති බවයි. ඒ ජනප්‍රිය චිත්‍රපට අධ්‍යක්ෂවරයකු වූ පීටර් ඔස්ටිනොව් ගේ කැමරාවේ ය.එහෙත් නට්වාර් සිං සහ කොංග්‍රස් සාමාජිකයකු වූ සර්ධා ප්‍රසාද් කිසිදිනක ඒ රූප පෙළ මිනිස් ඇසක් ඉදිරියේ දිස්විමට ඉඩ තැබුවේ නැත.ලබන සතියේ නට්වාර් සිං රජීව් ගේ රහස් හෙළි කරයිටිෙරා්නි වෑවලගේ    කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=af14092110</link>
    <topic>ලංකාවට එන්නේ තවත් එක් පාප්තුමෙකු නොවේ! උන්වහන්සේ ඉතිහාසයේ පෙරළිකාරම චරිතයයි</topic>
    <author>සිරිල් එ‍ඬේරමුල්ල</author>
    <content>2015 ජනවාරි 13 දා සිරිලක සැපත්වන I ෆ්‍රැන්සිස් සසුනිසුරාණන් පිළිගැනීමේ හරසර දැක්වීමේ හා ආගමික වත්පිළිවෙත් පැවැත්වීමේ කටයුතු දැන් සිදු කරමින් තිබේ. කතෝලික සභාව හා රජය ඒකාබද්ධවය.ඒ පිළිබඳ නිල ප්‍රකාශනය සැප්. 12 දා රාත්‍රි මෙරට සියලු විද්‍යුත් මාධ්‍ය විසින් හෙළිදරව් කෙරුණි. 2015 ජන. 13 උදේ කටුනායකට ළඟා වන පාප්තුමා, පුරා දින දෙකක් මෙරට ගතකරයි. ජන. 15 උදෑසන යළි පිලිප්පීනය බලා එතුමා පිටත් වෙනු ඇත.ජන. 13 නිල හමු කීපයකට සහභාගි වන පාප්තුමා ජන. 14 උදේ ගාලුමුවදොර පිටියේ දී මෙරට සියලු රදගුරුවරු හා එක්ව දිව්‍ය පූජාවක් පවත්වයි.එදිනම සවස මන්නාරම මඩු සිද්ධස්ථානයට යන පාප්තුමා එහි දී කෙටි දිව්‍ය සත්ප්‍රසාද ආශිර්වාද මෙහෙයකට සහභාගි වෙයි.මීට පෙර පාප්වරු දෙනමක් මෙරටට සම්ප්‍රාප්තව ඇත. 1970, හයවන පාවුළු පාප්තුමාය. පැය දෙකකටය. 1995, දෙවන ජුවාම් පාවුළු පාප්තුමාය. එක් දිනකටය. I ෆ්‍රැන්සිස් පාප්තුමා පැමිණෙන්නේ දෙදිනකටය.17 සියවසේ දී ලන්දේසින් විසින් මෙරටින් අතුගා දමන්නට උත්සාහ කරන ලද, කිතු දැක්ම, රැකගෙන.. යළි පුනරුත්ථාපනය කිරීමට දිවි නොතකා ක්‍රියා කළ ජෝශප් වාස් (ජුසේ වාස්!) පියනම ශුද්ධවන්තයකු බව ඒ දින දෙක ඇතුළත කුමන හෝ මොහොතක පාප්තුමා විසින් ප්‍රකාශයට පත් කරනු ඇතැයි ශ්‍රී ලංකා කතෝලික ජනතාව බලාපොරොත්තු තබාගෙන සිටී.ඉපැරැණි කතෝලික සභා සම්ප්‍රදාය වූයේ පාප්වරු වතිකානයෙන් පිටට අඩියක්වත් නොතැබීමය. වතිකානයේම ‘සිරකරුවන්’ සේ සිටීමය. ඒ සම්ප්‍රදාය බිඳදැම්මේ හයවන පාවුළු පාප්තුමාය. (1963.06.21 ධූරයට පත්) සිය සාමාජික කිතුනුවන් සොයා ලොව පුරා සංචාර අරඹමිනි.I ෆ්‍රැන්සිස් පාප්තුමා ධූරයට පත් වූ දා (2013.03.13) සිට ම ‍ලොව පුරා මහත් ආන්දෝලනාත්මක චරිතයක්ව සිටී. කරන ප්‍රකාශ නිසාය. ගන්නා යම් යම් ක්‍රියාමාර්ග නිසාය. එතුමාගේ ඒ ප්‍රකාශ හා ක්‍රියාමාර්ග නිසා අද ලෝක කතෝලික සභාවම තුෂ්ණීම්භූතව සිටී.ඊයේ පෙරෙයිදා එතුමා, කිතුදහම උඩුයටිකුරු කෙරෙන ප්‍රකාශයක් කළේය.“ලොව පුරා පැතිරෙන ඉස්ලාම් ත්‍රස්තවාද මර්දනය කළ යුතු බවටÓය.කිතු හිමි උපන්නේ... දතට දත.. ඇසට ඇස... නියාය අනුගමනය කළ ජුදාගම වෙනස් කර, දකුණු කම්මුලට පහර දෙන්නාට වම් කම්මුලත් පෑමේ... නිහතමානී හා ඉවසිලිවන්ත ජීවිත ක්‍රමයක් පලස්තීනුවන්ට හඳුන්වා දීමටය.“සතුරාට පවා ප්‍රේම කිරීම” ඓතිහාසික මූලික කිතු දැක්මය. “ඔබ පාපයට හෙළන්නේ ඔබේ ඇස නම්.. ඇස උගුල්ලා දමා... ශරීරයේ අනෙක් අවයව ආරක්ෂා කරගන්න” යන්න මූලික කිතු දැක්මය.ෆ්‍රැන්සිස් පාප්තුමා කරැති, ත්‍රස්තවාදියා ත්‍රස්තවාදයෙන්ම මර්දනය කළ යුතුය... යන ප්‍රකාශයෙන් මූලික කිතු දැක්ම කණපිට පෙරළෙන බව අපේද ප්‍රත්‍යක්ෂයය.ෆ්‍රැන්සිස් පාප්තුමා ගේ චර්යා ද ආන්දෝලනාත්මකය. එතුමා ධූරය ලත් විගස, සුඛෝපභෝගී පාප් නිල මාලිගයේ (ගොන්දොල්සෝ මාලිගය) පදිංචිවීම ප්‍රතික්ෂේප කළේය. කාදිනල් යුගයේ ජීවත්වූ නේවාසිකාගාරයේ කුඩා කාමරයේම දිවි ගෙවීමට තීන්දු කළේය.වතිකාන සුළු සේවක කැන්ටිමට දිනෙක පැමිණි එතුමා, එදින ඔවුන් හා සිය දිවා ආහාරය ගත්තේය.කාල්මාක්ස් සිය දේශපාලන හා ආර්ථික දර්ශනය සොරා ගත්තේ බයිබලයෙන් යැයි පවසන පාප්තුමා, සභාවේ මුදල් වියදම් කර තමා සඳහා සුඛෝපභෝගී ‘මාලිගාවක්’ තනාගත් ජර්මානු රදගුරුවරයකු ධූරයෙන් පහකළේය.එතුමා අදත් භාවිත කරන්නේ, ධූරයට පත්වීමට පෙර පාවිච්චි කළ කුඩා ෆොක්ස්වාගන් රථයමය. ධාවනය කරගෙන යන්නේ ද එතුමාමය. වෙඩි නොවදින රථය එතුමා ප්‍රතික්ෂේප කළේය. සාම්ප්‍රදායික ස්විට්සර්ලන්ත නිල ආරක්ෂක හමුදාව ද එතුමා පිළිකෙව් කළේය.ත්‍රස්තවාදය ත්‍රස්තවාදයෙන්ම මැඬිය යුතු බවට I ෆ්‍රැන්සිස් පාප්තුමා කළ ප්‍රකාශය තවදුරටත් සහතික කරන ප්‍රකාශයක්, ජිනීවා හි එක්සත් ජාතීන් ගේ වතිකානු නියෝජිත සිල්වානි මොර්ටාසි අගරදගුරු හිමි ද එහි රැස්වීමක දී කර තිබුණි.“ඉරාකයේ වෙසෙන කිතුනුවන් බේරා ගැනීමට යුද ක්‍රියාකාරිත්වයක් අවශ්‍යව ඇති” බවටය. (2014.08.24 - ඥානාර්ථ ප්‍රදීපය)ඉරාකයේ වෙසෙන කිතුනුවන් මරා දමමින්... ළදරුවන් පවා මරා දමමින්... ශුද්ධ වූ ඉස්ලාම් රාජ්‍යයක්, එහි බිහි කරන්නට ක්‍රියා කරන්නේ ඉස්ලාමීය ජිහාඩ් ත්‍රස්තවාදීන්ය.I ෆ්‍රැන්සිස් පාප්තුමා ධූරයට පත්වූයේ, 16 බෙනඩික් පාප්තුමා හදිසියේම විශ්‍රාම ගැනීම නිසාය. අසනීප නිසාද, වතිකානු බලධරයන් අතරම මතභේදයට ලක්වීම නිසාද, 16 බෙනඩික් පාප්තුමා ධූරයෙන් ඉල්ලා අස්විය යුතු යැයි අපි 2012 වසරේ ඉරිදා ලක්බිම සංග්‍රහයකට ලිපියක් ලියමින් යෝජනා කර සිටියෙමු.කොළඹ කතෝලික ජනමාධ්‍ය භාර සිරිල් ගාමිණී ප්‍රනාන්දු පියනම, ලිපියක සඳහන් කැර තිබුණේ පාප්වරු මියයනතුරු ධූරයේ සිටින බවත් පාප්වරු ඉල්ලා අස්වීමේ සම්ප්‍රදායක් නැති බවත්ය. මගේ යෝජනාව සිංහල කිතුනුවන් නොමඟ යවන බවත්, එය කරුණු නොදැන කළ යෝජනාවක් බවත්ය.2013 පෙබරවාරි මස 16 බෙනඩික් පාප්තුමා ඉල්ලා අස්වූයේය.පත්වූ දින සිට ම ලෝක ජනමාධ්‍යවල තියුණු අවධානයට පාත්‍රව සිටින I ෆ්‍රැන්සිස් පාප්තුමා, බොහෝ පාප් සම්ප්‍රදායන් අත්හැර දමලාය. චාම් වෙලාය. සරල වෙලාය. රාජකීය පාප් නිළැඳුම්වලින් ද එතරම්ම පෙනී නොසිටී.කොරියාවට ගිය ෆ්‍රැන්සිස් පාප්තුමා ගමන්බිමන් ගොස් ඇත්තේ එහි භාවිත “කියාසෝල්” නමැති ඉතාම කුඩා වාහනයකය. කොරියාවේ කිතුනු ආගමික නායකයන් ගමන් කර ඇත්තේ, “ලිමසෝන්” වර්ගයේ ඉතා සුඛෝපභෝගී වාහනවලය.තනතුරට පත්ව සිවු මස ඉක්මෙද්දී, එතුමා ඉතා වටිනා ප්‍රකාශයක් කළේය. “පීඩිත ජනතාව වෙනුවෙන් හඬ නැඟීම කොමියුනිස්ට් ක්‍රියාවක් නොවන බවටÓය.දිළිඳුන් හා පීඩිත ජනතාව වෙනුවෙන් හඬ නැඟීම හැබෑ කිතුනුවකු හඳුනාගත හැකි අංක එකේ සලකුණ බවත්, වසර දෙදහසකට පෙර කිතු හිමි හෙළි කළ ඒ පාරමිතාව කාල්මාක්ස් විසින් බයිබලයෙන් සොරා ගත් බවත්, ඉහත ප්‍රකාශය සමඟ ෆ්‍රැන්සිස් පාප්තුමා තවදුරටත් හෙළි කර තිබුණි. (කාල්මාක්ස් කුඩා වියේ ජර්මනියේ කතෝලික දෙව් මැදු‍රක පූජා උදව් සේවක දරුවෙකුව සිට ඇත.)වසර පහකට වරක් ලෝකයේ රටවල කතෝලික රදගුරුවරු පාප්වරයා මුණගැසී, සිය සභාවල වගතුග හෙළිකර.. උපදෙස් පතන ක්‍රමයක්, වතිකානයේ ක්‍රියාත්මක වේ. ඉතාලි බසින් එය හැඳින්වෙන්නේ... අද්මිනා හමුව.. නමිනි.2014 මැයි මස ශ්‍රී ලංකා කතෝලික රදගුරු මණ්ඩලය I ෆ්‍රැන්සිස් පාප්තුමා හමුවූයේ ඒ නිල ක්‍රියාත්මකය පරිදිය. එහිදී පාප්තුමා මෙරට රදගුරු මණ්ඩලයෙන් ඉල්ලා ඇත්තේ... ශ්‍රී ලංකාවේ දුගී ජනතාව වෙනුවෙන් අඛණ්ඩව ක්‍රියාකරන ලෙසය.ඊට අමතරව විධානයක් ද කර තිබුණි. ශ්‍රී ලංකා කතෝලික සභාවේ කටයුතු “පවුල” තේමා කරගෙන ක්‍රියාත්මක කරන ලෙසය. ලෝකයේ හැම රටකම පවුල් මහ විපතකට මුහුණ දී සිටින බව දක්වමිනි. (බෙනඩික් ජෝශප් පියනම)“උතුර දකුණ ලෙස නොබෙදී එකමුතු වෙන්නැයි ද, රටේ ප්‍රශ්න ගැන නිද්‍රාශීලීව නොඉඳ අවදිව ක්‍රියා කරන්නැයි ද” I ෆ්‍රැන්සිස් පාප්තුමා 2014.08.15 දා කොරියාවේ දී කිතුනුවන්ගෙන් ඉල්ලා සිටියේය.ඇතැම් කතෝලික පූජකවරු ලොව පුරා සිදුකරන ළමා අපචාර පිළිබඳව I ෆ්‍රැන්සිස් පාප්තුමා ‍ලෝකයෙන් සමාව ඉල්ලා සිටියේය. එපමණක් නොවේ. එබඳු අපචාරී පූජකයනට දැඩි දඬුවම් ලබා දෙන ලෙස ලෝකයේ ආණ්ඩුවලට දන්වා සිටියේය.වතිකානයේ පූජක ලිංගික අපචාර මැඬීම සඳහා කමිටුවක් පත් කර ඇති පාප්තුමා, කතෝලික පූජකවරු විසින් සිදු කරනු ලබන ළමා අපචාර ගැන ක්‍රියා කිරීමට එ.ජා. සංවිධානය කරැති තීන්දුවට සිය සහාය දක්වා ඇත.බටහිර යුරෝපයේ සමහර රටවල, රදගුරු පදවිවල සිදුව ඇති පූජක ලිංගික අපචාරවලට වන්දි ගෙවීම නිසා ඒ රටවල සමහර රදගුරු පදවි මූල්‍යව බංකළොත් බවට පත්ව ඇතැයි වරෙක මෙරට කිතුනු පූජකවරයකුම අප හා පැවසීය.වතිකාන පූජක කණ්ඩායමක් විසින් ලිංගික පහස සඳහා යොදා ගන්නා ලද පිරිසක් හා I ෆ්‍රැන්සිස් පාප්තුමා දවසක සතුටු සාමීචියක යෙදුන බව, අන්තර් ජාලය හරහා මෑතක ලොවට හෙළිවුණි.ගාසා තීරයේ පවතින යුද්ධය ඇරැඹීමට පෙර I ෆ්‍රැන්සිස් පාප්තුමා, පලස්තීන ජනාධිපති මොහමඩ් අබ්බාස් හා ඊශ්‍රායල් ජනාධිපති සීමොන් පෙරෙස් වතිකානුවට කැඳවා, සාම සාකච්ඡාවක් හා යැදුම් මෙහෙයක් පැවැත්වීමට පියවර ගත්තේය.ලෝ පුරා කිතුනු රටවල ද සිදුවන සමලිංගික විවාහ ගැන I ෆ්‍රැන්සිස් පාප්තුමා දරන්නේ විවෘත මතයකි. මෑතක ලෝකයේ සියලු රටවල කතෝලික රදගුරුවරුන් වෙත.. පවුල් අවුල්.. පිළිබඳ ප්‍රශ්නාවලියක් යවා පිළිතුරු ලබාගැනීමට ක්‍රියා කළ පාප්තුමා.. සමලිංගික විවාහ වලට කතෝලික සභාව ඉඩ දිය යුතු දැයි ප්‍රශ්න කරයි. ප්‍රශ්නාවලිය අප ලබාගත්තේ කිතුදන පුබුදු උපාධ්‍ය, රීඩ් ෂෙල්ටන් ප්‍රනාන්දු පියනමගෙනි.බ්‍රිතාන්‍ය, වේල්සය හා ස්කොට්ලන්තය යන ක්‍රිස්තියානි හා කතෝලික රටවල් දැනටමත් සමලිංගික විවාහ නීතිගත කර ඇත.2014 ඔක්තෝබර් මස, වතිකානයේ පැවැත්වෙන ලෝක කතෝලික රදගුරු මණ්ඩල සමුළුවේ තේමාව ලෙස I ෆ්‍රැන්සිස් පාප්තුමා නිර්දේශ කර ඇත්තේද.. “විවාහය හා පවුල අද ලොව පුරා මුහුණ දෙන අර්බුද”.. යන්නය.ධූරයට පත් වූ විගස, වතිකාන රාජ්‍ය බැංකුවේ දිගුකලක් එකදිගට ක්‍රියා කළ කාදිනල්වරු කීපදෙනෙකු ඉවත්කළ I ෆ්‍රැන්සිස් පාප්තුමා වතිකාන කාදිනල් ක්‍යුරියාවට (ලෝක කතෝලික සභාවේ ඇමැති මණ්ඩලය - පාප් උපදේශක මණ්ඩලය) ඉහළින්, තමාගේ මූලිකත්වයෙන් කාදිනල්වරු අට දෙනෙකුගෙන් යුත්, නව පාලන ව්‍යූහයක් ඇති කළේය. වතිකාන රාජ්‍ය පාලනය “ශුද්ධ කිරීමේ” අරමුණෙනි. මීට පෙර සිටි කිසිදු පාප්වරයකුට පෙර සඳහන් බලගතු කාදිනල් ක්‍යුරියාවට ඉහළින් ක්‍රියා කිරීමට ඉඩ නොලැබුණි.වතිකාන රාජ්‍ය පරිපාලනය ශුද්ධ කිරීමට තැත් කළ පාප්වරයෙකු මීට පෙර ද සිටියේය. හයවන පාවුළු පාප්තුමා දිවංගත වූ පසු පත්වූ, I ජුවාම් පාවුළු පාප්තුමාය. 1978 අගෝ. 26 ධූරයට පත් එතුමාට ධූරය දැරිය හැකි වූයේ, දින තිස්තුනක් පමණි.කිසිවෙකු නොදත් මොහොතක නොදත් හේතුවකින් එතුමා මියගොස් සිටියේය. අදත් හේතුව මෙන්ම, වරදකරුවන් හෙළිකර නැත. බලගතු කාදිනල් ක්‍යුරියාවේ මෙහෙයවීමෙන් සිදු කළ ඝාතනයක් බව.. ඩේවිඩ් යැලොප් නම් ලේඛකයා ලියූ.. දෙවියන් ගේ නාමයෙන් නම් කෘතිය හෙළිකරයි. එහි සිංහල පරිවර්තනයක් ද ඇත. ඉංග්‍රිසි මුල් කෘතියේ පිටපත් 6,000,000 විකුණුන බව .. එහි සඳහන්ය.ලතින් ඇමෙරිකාවේ පහසුකම් අඩු පවුලක ඉපිද, දුගීකමේ කරුමය.. පාපය.. වැලඳගෙන ජීවත්ව, පූජකවරයකුව අගරදගුරුවරයකුව.. කාදිනල් වරයකුව.. පාප් ධූරය ලැබ සිටින, I ෆ්‍රැන්සිස් සසුනිසුරාණෝ පත්වූ දා සිටම ඉඳුරාම මෙසේ පවසි.“කතෝලික සභාවේ සාමාජික බහුතරය ද දුගීන් නිසා, ලොව සියලු රටවල කතෝලික සභා.. ලෝකය දුගීකමෙන් මුදා ගැනීමේ අරගලයේ පෙර ගමන්කරු විය යුතු බවය.”2014 ලෝක සන්නිවේදන දින ප්‍රකාශයක් නිකුත් කළ I ෆ්‍රැන්සිස් පාප්තුමා.. ලෝකයේ ඉතා සමෘද්ධිමත් ධනවතුන් හා අන්ත දුගී දුප්පතුන් අතර පවතින ගර්හිත පරතරය දුරු කිරීමට උචිත මත දක්වන ලෙස පුවත්පත් වලින් හා මාධ්‍යවේදීන්ගෙන් ඉල්ලා සිටියේය.“මාධ්‍යකරුවන් ද තෝරා ගැනීමක් කළ යුතු බවත්, වරදක් දැක දැක පා‍රේ අනික් පසින් යාමට කිතුනු මාධ්‍ය කරුවන් ක්‍රියා නොකළ යුතු බවත්” එහි එතුමා තවදුරටත් සඳහන් කරයි.බැලූ බැල්මට I ෆ්‍රැන්සිස් පාප්තුමාගේ ප්‍රකාශ හා ක්‍රියාකාරකම් සම්ප්‍රදාය විරෝධී ද මූලික කිතුදහමට පටහැනි ද යැයි කෙනෙකුට සිතෙන ඉඩ ඇත.එහෙත්, බයිබලයේ දුගීන් ගේ දේවධර්මයට, ඒවා සපුරාම එකඟ බව ප්‍රගතිශීලී කිතුනු ලෝකයේ මතයය. ඊට පටහැනි මත දරන්නන් ද වේ.තමාටම තම මත හා ක්‍රියාමාර්ග පිළිබඳ කිසියම් අනතුරුදායක ඉවක් දැනෙන නිසාදෝ, I ෆ්‍රැන්සිස් පාප්තුමා තමා ධූරය දරන්නේ සිවු වසරක් පමණක් බවට ප්‍රසිද්ධ ප්‍රකාශයක් කර තිබේ.සිරිල් එ‍ඬේරමුල්ලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=af14092112</link>
    <topic>ත්‍රස්තවාදීන් මෙල්ල කරන්න කටවහකරුවන්ට පුළුවන් ද?</topic>
    <author>රමණී සුබසිංහ</author>
    <content>ශාස්ත්‍රපති දොඩම්පහළ ශ්‍රී රාහුල හිමිවිශ්වීයව තිබෙන අනවශ්‍ය දේ බැහැර කිරීමට විශ්වීය නිර්මාණම ප්‍රයෝජනයට ගත හැකිය. ඇස්වහ, කටවහ, හෝවහ ද එලෙසය. ඒවා බැහැර කිරීමට එසේත් නැතිනම් පරාවර්තනය කිරීමට ස්වභාවධර්මයේ මේ ආකාශයේ පවතින දෑ භාවිත කළ හැකිය. ඒ ඒ දෝෂ සඳහා කාක නිලක්, පුෂ්පරාගයක්, විවිධ මාණික්‍ය අල්ලන ලද මුද්දක් ආදී වශයෙනි.අප ගේ පරිසරයෙහි ඇති විවිධ ශාක පත්‍ර යුෂයන්ගෙන් සකස් කරන ලද හෙනරාජ තෛලය ගැල්වූ පුද්ගලයකුට වෙඩි නොවදින බව අදටත් විශ්වාස කැරේ. එය සනාථ වූ අවස්ථා ද තිබේ. මතුගම ප්‍රදේශයේ එවැනි දක්ෂතා පෙන්වූ ස්වාමීන් වහන්සේ නමක් වැඩ සිටි අතර අසූව දශකයේ ඇතිවූ කලබලවල දී උන්වහන්සේ ඝාතනය විය. ගෝරෝචන, කඟවේන අං උරච්චි කර ගැනීම, කස්තුරි ආදී දේ මේ සඳහා භාවිතයට ගෙන අත්හදා බැලීම් කර තිබූ අතර ඒවා සාර්ථක වූ අවස්ථා විය. එකල සමාජයේ විප්ලවීය පිරිසක් විසින් උන්වහන්සේ ඝාතනය කරන ලද්දේ ද මේ නිසාමය. වර්තමානයේ උන්වහන්සේ ගේ ශිෂ්‍ය ස්වාමීන් වහන්සේ නමක්, බොහෝ පරීක්ෂාකාරීව, ඉතා හිතෛෂී අයට පමණක් ඒ උපකාරය කරති. එවැනි දේ අපි දැක ඇත්තෙමු.‘දුටුසපුටු’ නම් ශාකයක් පිළිබඳ ඔබ අසා තිබේද? මෝල් ගසක් ගෙන, එය එහි මැදින් ලණුපටකින් එල්ලා එසේත් නැතිනම් එය සමබරව තිබෙන ලෙස යමක එල්ලා පෙර කී දුටුසපුටු ශාකයේ පත්‍රයක් ගෙන එය මෝල් ගසට සමීප කොට එක පැත්තකට වැනුවේ නම් මෝල් ගස ඒ පැත්තට ගමන් කරනු දැක ගත හැකිය. මෙසේ විවිධ ශාක පත්‍ර සතු බලය පුදුම සහගතය. එම ශාක පත්‍ර යුෂ භාවිතයෙන් සකස් කරන යන්ත්‍ර ආදියෙහි ඇති බල ශක්තීන් බොහෝය.මේ ස්වභාව ධර්මයයි. එවැනි දේ නැතැයි, මිථ්‍යාවක් පමණකැ'යි වාද කරනවාට වඩා අප කළ යුතු වන්නේ මේ සාම්ප්‍රදායික ඥානය පිළිබඳව ගවේෂණශීලී වීමය. රාවණා රජු අහසින් ගමන් කළේ කෙසේද? මේ චුම්බක ගමන කුමක්ද? පොළොවේ තිබෙන පාෂාණ ප්‍රයෝජනයට ගෙන, ඒවා ඉරා මහා ප්‍රාසාද ඉදි කළේ කෙසේද? ඒ සඳහා වන බි‍මේ ඇති විවිධ ශාක පත්‍ර ගෙන කොටා මිරිකා ගත් යුෂයෙන් රේඛා ඇඳ ගල ඉරාගත් හැටි විස්මය ජනකය. ගස් ඉරන්නා සේ කළුගල් ඉරාගත් අයුරු අප දැක නැත. ජීවත් වීමේ දී මෙවැනි දේ දැන සිටීම ඉතා වැදගත්ය. මහා වියහියදම් දරමින්, බොරු කාරයන්ට හසුවීමෙන් වැළකී සිටීමට මෙවැනි තොරතුරු ඔබට ප්‍රයෝජනවත් ය. එවැනි වංචනිකයන්ගෙන් ඔබ අත්මිදිය යුතුම ය.උදාහරණ ලෙස ශිෂ්‍යත්ව විභාගය, සාමාන්‍ය පෙළ විභාගය ආදී විභාග කාලසීමාවන් හි දී යන්ත්‍ර මන්ත්‍ර ගුරුකම්වලට පරසිදු යැයි කියා ගන්නා ඇතැම් පුද්ගලයන් අධික මිල ගණන් යටතේ විවිධ යන්ත්‍ර (ගෙල බඳින) විකිණීම සුලබ දසුනකි. දරුවන් ගැන ඉහළින් බලාපොරොත්තු තබා සිටින සමහර මවුපියන් ‍එය ද මිලදී ගෙන දරුවන් ගේ ගෙල පලඳින්නට පසුබට නොවේ. ඒ දරුවා කෙරෙහි වූ අප්‍රමාණ ආදරය නිසාය. එහෙත් මෙසේ වංචනිකයින් ගේ කූටෝපක්‍රමවලට රැ‍වටෙනවා වෙනුවට ඔබ ගේ දරුවාට උදේ සවස බුදුන් වඳින්නට, දිනකට එක් වරක් හෝ මංගල සූත්‍රය, රතන සූත්‍රය, කරණීය මෙත්ත සූත්‍රය යන තුන් සූත්‍රයෙන් එක් සූත්‍රයක් හෝ කියන්නට හුරු කරවන්නේ නම් බොහෝ දෝෂවලින් දරුවා මුදවා ගැනීම අසීරු නොවේ. යහපත් මනුෂ්‍යයකු ගේ දෑතින් වතුර වීදුරුවක් දුන්න ද සුවපත් වනවා සේ ම, ඇස්වහ, කටවහ දෝෂ ඇති කෙනකු යමකුගේ අතකින් ඇල්ලූව ද ඔහුගේ මුළු සිරුරම කුෂ්ඨ රෝගයකට හෝ ගොදුරු කරවන ආකාරයේ අයහපත් මිනිසුන් සිටින බව ද ඔබගේ මතකයෙහි රඳවා ගනිමින් අවම වශයෙන් උදේ සවස ආගමානුකූල චාරිත්‍රයන් හි නිරත වීම, මවුපිය ගුරුවර නැමදීම ඉතාම යහපත්ය.සත්‍ය කතා කිරීම, තරහ නොගැනීම, යමක් අවශ්‍ය පුද්ගලයකුට තමාට කළ හැකි ප්‍රමාණයෙන් වත් උදවුවක් කිරීම, පරිත්‍යාග කිරීම වැනි ගුණධර්ම අපේ ජීවිතය උසස් කරගැනීමට මෙන්ම අප වෙත එන විවිධ දෝෂයන්ගෙන් මඟහැර සිටීමට ද උපකාරී වේ.“අභිවාදන සීලිස්ස - නිච්චං වද්ධා පචායි‍නො චත්තාරො ධම්මා වඩ්ඪන්ති - ආයු වණ්ණෝ සුඛං බලංආදී ලෙස ධම්ම පදයෙන් කියැවෙන ලෙස එවැනි ගුණදහම් ප්‍රගුණ කිරීමෙන් ආයුෂ, වර්ණය, සැප, බලය වැඩිවේ. එමෙන්ම ඔබ අදහන, අනුගමනය කරන ආගම ධර්මය අනුව හොඳ සිතිවිලිවල හිඳිමින්, නිර්මාංශව, අමද්‍ය ජීවිතයක් ගත කරනවා නම් මේ දෝෂවලින්, එනම් ‘වහවීම්'වලින් අත්මිදීම අසීරු නොවේ.ඒ වගේම දරුවන් ද මෙහිදී හොඳින් අවධාරණය කරගත යුතු කරුණක් තිබේ. දරුවනි, ඔබ කාලය අපතේ නොහැර, කිසිම වැරදි දෙයකට යොමු නොවී හොඳින් පොත පත පරිශීලනය කරනවා විය හැකිය. එහෙත් විභාගය හේතු සාධක කර ගනිමින් ඔබ ගේ මවුපියන් දැසි දසුන් බවට පත්කරගෙන සිටිනවා නම්, ඔවුන්ට වද දෙමින් කටයුතු කරනවා නම් ඔබ ඉගෙනීමෙහි කොතරම් දක්ෂයෙක් වුවද, අන් අය ගේ ඇස්වහ, කටවහ, සිත්වහ වීම්වලට පහසුවෙන් ම නතු වීම වැළැක්විය ‍නොහැකිය. එයට ප්‍රතිවිරුද්ධව යෙදවීමට ඔබ විශ්වීය ශක්තිය එකතුකරගෙන නැත.වහවීම් පිළිබඳ කතාකිරීමේ දී යම් කෙනකුට මෙවැනි ගැටලුවක් ඇති වීමට පුළුවන. ඒ ඇස්වහ, කටවහ කෙනකු ගේ අයහපතට හේතුවනවා සේ යහපතක් කිරීමට යොදාගත නොහැකි ද යන්නය. උදාහරණ ලෙස ඉගෙනීමෙහි අදක්ෂ දරුවකුට එවැනි වහවීම්වලට පසිඳු පුද්ගලයකු ලවා“මේ ළමයට නම් හොඳට ඉගෙන ගන්න පුළුවන් වෙන්න ඕනෑ”යි කියවීමට සැලැස්වීමය.ඉගෙනීමෙහි දක්ෂ දරුවකු දැක ග්‍රාම්‍ය වහරේ එන ලෙස“අපෝ! මෙයාට නම් මොකද? උඩින්ම පාස්වෙයි” යැයි කී කල එම හැකියාව නැතිවී යන්නා සේ එහි විරුද්ධ පැත්ත සිදුවීමට ද හැකි විය යුතුය යනුවෙනි.අපි මෙසේ සිතමු. කටවහ ඇති ඉතා ප්‍රසිද්ධ අයකු ලවා දරුණු ත්‍රස්තවාදියකුට“ඒ ත්‍රස්තවාදියාට නම් පුදුම ආයුෂ තිබෙන්නේයි කියවා ගත්තේ නම් ඔහුගේ ආයුෂ අඩු විය යුතුය. සරලව කියනවා නම් ඒ කටවහට අනුව ඔහු මිය යා යුතුය. මේ ‍කෙනෙක් තර්ක කළ හැකි විදියකි. මෙතැනදී අප හොඳින් තේරුම් ගත යුතු දෙයක් වේ. යමක් කිරීමට අසීරු පුද්ගලයකු තුළ පෞරුෂයක් වර්ධනය කරනු පිණිස ආශිර්වාදාත්මක යමක් කියැවෙන්නේ ඉතා හොඳ හිතක් තිබුණේ නම් පමණි. මේ පුද්ගලයින් ගේ වෙනස එයයි. ඇති හැකි තැනට මිස නැති බැරි තැනකට ඔවුන් ගේ අවධානය යොමු වන්නේ නැත. ඔවුන් ගේ ප්‍රාර්ථනය විනාශය පමණි. සතුට ඇත්තේ අන්‍යයන්ගේ විනාශය සිදුවන තැනය.අධික ලෙස කටවහ වීම් ඇති පුද්ගලයින් දස දෙනකු ලවා එක් ත්‍රස්තවාදියකුට යමක් කියා ඔහු විනාශ කරවීමෙහි ප්‍රබල මානසික ශක්තියක් ඔවුන්ට නැත. ඔවුහු ද ත්‍රස්තවාදීන් හා සමානය. එනම් ත්‍රස්තවාදීත්වයට, විනාශයට කැමැත්ත ඇති අයයි. විනාශයට කැමැත්ත ඇති අය ගෙන් යහපත් චේතනාවන් පෙරදැරි කරගෙන යමක් කියවා ගත නොහැකිය. එම බලපෑම ඇති අය ගේ සිතට හැ‍ඟෙන්නේ ම විනාශකාරී අදහසම පමණි.එහෙත් අප මෙහිදී තේරුම් ගත යුතු දෙයක් වේ. මේ විනාශකාරී සිතිවිලි ඇති වන්නේ සිතාමතා නොවන බවය. මෙවැනි චරිත පරම්පරාගතය, ඉ‍පදෙමින්, මියයමින් ආත්ම භව ගණනක් ඒ වදන් නරකටම යොදවා, අනුන්ගේ අයහපතටම යෙදවීම හේතුවෙන් ඔවුන් ගේ මුඛය ඔස්සේ සිදුවන විපත්තීන් ලෙස මේවා හැඳින්විය හැකිය.සංසාරගතව එන මෙවැනි සිදුවීම්වලට උදාහරණ අපගේ බෝසත් කතාවල පවා දකින්නට ලැබේ. අදාළ පුද්ගලයන් ගේ මුවෙන් දුර්ගන්ධය වහනය වන අයුරු, යමක් කියන විටදී සත්ත්වයින් පවා අකැමැති වන සැටි මේ කතා අධ්‍යයනය කිරීමේ දී අපට පෙනේ. යහපත් වචන, ආශිර්වාදාත්මක වදන් ඇති අය ගේ මුවින් මහනෙල්, නා ආදී සුවඳ වහනය වන අතර ඔවුන් ගේ එක් වචනයක් වුවද අන් අයට ප්‍රියශීලීය. යහපතක්ම ගෙන දෙන්නේය. මේ යහපත් මෙන්ම අයහපත් දේ ද සංසාරගතව ගෙන යන දේ ය.සාමාන්‍යයෙන් ඇස්වහ, කටවහ, සිත්වහ දුරු කරගත හැකි තවත් උපක්‍රමයක් වන්නේ දෙවියන් පාදක කරගනිමින් පවත්වන පුද පූජාවන්ය. කෙනෙක් දෙවොලක් ඉදිරිපිට පොල් ගෙඩියක් ගැසීමෙන් වස්දොස් දුරුවේවා'යි ප්‍රාර්ථනා කරයි. දැන් මේ පුද්ගලයාට පෙනෙන්නේ එහි සුදයි. එයින් මනසට බලපෑමක් සිදුවේ. සිත ශක්තිමත් වේ. එමෙන්ම දෙවොලකදී ස්තෝත්‍ර ගයා, අධික ශබ්ද නඟා කෙනෙක් අප ‍කෙරෙහි යම් මානසික බලයක් ගොඩනඟයි. අවසානයේ දැන් ඔබ ‍ෙග් විපත අවසන් යැයි කියයි. මෙහිදී සියයට පනහක්ම සිදු වන්නේ අපගේ මනස හැදීමය. උපදේශනයක් ලබා දීමය. මේ දේව කන්නලව්, පුද පූජා, ගිනි පෑගීම්, බාරහාරවීම්, කිරි අම්මා දානයන් ලබාදීම්, දහඅට පාලිය පැවැත්වීම්, කාවාඩි නැටීම්, එසේත් නැතිනම් හිඟන පුලන යාචකාදීන්ට දානයක් දීම, සතෙක් නිදහස් කිරීම වැනි දේ තුළ තමන් වෙත එන්නට තිබූ විපත්ති කාරක දේ බැහැර කළ හැකි බව පැහැදිලි වේ. එය පෞද්ගලිකව තමන්ටම තේරුම් ගත හැකිය. එනම් එවැනි පින්කම්වලින් පසු කෙනෙකු ගේ සිතෙහි අපූර්ව ප්‍රසාදජනක බවක් ඇති වේ.අනෙක් වැදගත් කරුණ නම් මේ බොහෝ පින්කම්, පුද පූජා කරන්නේ කෙනෙක් තනිවම නොව සාමූහිකවය. පවුලේ අය, නෑදෑ හිතමිතුරන් අසල්වැසියන්ගේ සහයෝගයෙනි. එසේ පුද පූජා කරන විට පිරිසක් එක් වී එකම ඉලක්කයක සිට එක් නාමයකට ආශිර්වාද කරන විට, සාධුකාර දෙන විට නියත ලෙසම ආශිර්වාද ලැබේ.ලබන සතියේවැසි නවතන, වැසි ථල දෙන බෝධීන් වහන්සේරමණී සුබසිංහramaniksu@yahoo.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=as1409211</link>
    <topic>අලුත් පොත් දැක්කම ඉවසිල්ලක් නෑ</topic>
    <author>ඉනෝකා සමරවික්‍රම</author>
    <content>අලුත් පොත් දැක්කම ඉවසිල්ලක් නෑපොත් සල්පිල පොත් ‘බලන’ අය පොත් ‘තෝරන’ අය පොත් ‘කියවන’ අය පොත් ‘එළිදක්වන’ අය පොත් ‘ගන්න’ අය පොත් ‘අච්චු ගහන’ අය ඒ විතරක් නෙමේ පොත් ‘පෙරළන’ අයත් එකට එකතු වන හොඳම තැනනාලක දිසානායක මාවනැල්ලේ සිට පැමිණ කොළඹ බණ්ඩාරනායක සම්මන්ත්‍රණ ශාලාවේ පැවැත්වෙන පොත් සල්පිල ගැන එහෙම ලියලා තිබුණේ එබිමේ තිබූ ආධුනික පමණක් නොව ඕනැම කෙනෙකුට කවියක් කුරුටු ගාන්නට ඉඩක් වෙන්කර තිබුණ කැටපත් පවුරේ. ඉකුත් දහ වැනිදා ඇරැඹි පොත් සල්පිල දහසය වැනිදා දක්වාම පැවැත්විණි. රටේ සිවු දෙසින් පැමිණි ජනතාව (එහෙම කිව්වොත් වැරැදියි) පොත් කියවීමේ රුචිකත්වයක් ඇති පිරිසගෙන් මේ බිම වැසී ගොස් තිබුණි. එක එක සැණකෙළිවලට රොද බැඳගෙන යන ජනතාව දකින අපට වසරකට වරක් එළැඹෙන සැප්තැම්බරයේ පොත් වසන්තයට පෙළගැසි එන ජනතාව දුටුවම දැනෙන සතුට විඳින්නත් එක්ක පසුගිය දිනවල අපි ද එහි ගියෙමු.ගෙවී ගිය ඉරිදාව උදෑසන නවය වන විටත් පොත් කුටිවලට එකිනෙකා ඇ‍ඟේ හැපෙන්නැතිව ඇතුළට යා නොහැකි තරම්. අපි ඉරිදා පමණක් නොව ඉකුත් සඳුදා ද එහි ගියෙමු.අලුත්ම අලුත් පොත් ගොඩවල් තුරුලු කරගත්ත ඇතැමෙක් යන්නේ රටක් රාජ්ජයක් හිමිකර ගත්තවුන් සේය. සෙනඟ අතරේ තෙරපෙමින් අපි පොත් කුටි හරහා ඇවිද ගියෙමු.“ලබන මාසේ හිඟා කන්න ද?” ඒ ගැහැනු හඬත් සමඟම අවට සිටියවුන් සිහින් හඬින් සිනාසුණේය. අපි ඒ හඬ ආ දෙස බැලුවෙමු. පොත් දහයක් දොළහක් තුරුලු කරගත් තරුණයකු අසලම හිඳින තරුණ කාන්තාව රතුව ගිය මුහුණින් බලා සිටින්නීය. ඔවුන් පොත් සඳහා මුදල් ගෙවා පැමිණෙන තුරු අපි බලා සිටියෙමු.“අපි ආවේ අනුරාධපුරයේ ඉඳලා. මේ තමයි පොත් සල්පිලට ආ පළමු අවස්ථාව. ඇත්තමයි අලුත් පොත් දැක්කම ඉවසිල්ලක් නැතිව ගියා. මේ ඉන්නේ මගෙ බිරිය. අපි ගෙදරින් එනකොට හිතාගෙන ආවේ පොත් දෙකක් විතර ගන්නවා කියලා. ඒත් පොත් දැක්කම ඒ අදහස වෙනස් වුණා. අපේ අතේ එච්චර සල්ලි නැහැ. ඒ නිසා වෙන්නැති මං තෝරගෙන ආ පොත් ටික දැක්කම මගෙ බිරිය අර විදිහට කිව්වේ. අපි ලබන අවුරුද්දෙත් මේ ගමන එන්න හිතා ගත්තා.”නම ගම කීමට මෙන්ම ඡායාරූපයකට පෙනි සිටීමට ද අකමැති වූ ඒ යුවළ තවත් පොත් කුටියක් වෙත යමින් අපට පැවැසුවේය.ඇතැමෙක් තෝරන්නේ සම්මාන දිනූ පොත්ය. තවකෙක් තෝරන්නේ පරිවර්තන පොත්ය. තවත් අය තෝරන්නේ තම දූ දරුවන්ටය. මේ පොත් රසිකයන් අතර තොරතුරු සොයමින් යන ගමනේදී අපට හමුවූ අයෙකි රත්නපුරේ තරංග උදය ආසිරි.“මම සේවය කරන්නේ පාසල් ලිපිද්‍රව්‍ය නිෂ්පාදන ආයතනයක. මම හැම අවුරුද්දකම වගේ පොත් සල්පිලට එනවා. ඉස්කෝලේ යන කාලේ නම් පොත් කියවන්න ආසයි. බොහෝ පොත් කියවලා තියෙනවා. ඒත් පහුගිය කාලේ මං සල්ලිවලට පොත් අරගෙන නැහැ. ඒත් මං මේ පාර පොත් කිහිපයක්ම ගත්තා. මට පුංචි දුවෙක් ඉන්නවා. එයාට දැන් අවුරුදු හතරයි. මං සමහර පොත් ගත්තේ දුව වෙනුවෙන්. මෙතැනට එන පොත්වලට ආදරය කරන, පොත් මිලට ගන්න අය දැක්කම මටත් හිතෙනවා මගේ පුංචි දෝණිව කියවන්න හුරු කරන්න ඕන කියලා.”තරංග තම දියණිය ගැන දකින්නේ එහෙම හීනයකි.ඉඳහිට පොද වැස්සක් වැටෙයි. තවත් විටෙක අව්කුටකේ ගිනි කාස්ටක ය. මේ පීඩාවන් ගෙන් බේරෙන්නට ඇතැමෙක් සෙවණක් සොයන්නේය. ඒ සෙවණක් සොයා ගත් ඇතැම් අයෙකුට නිවෙසට යනතුරු ඉවසිල්ලක් නැති තරම්ය. ඔවුහු එතැනම හිඳ මිලට ගත් පොතක් කියවති. රස විඳිති.අද විද්වතුන් තරුණ පරපුරට ඇඟිල්ල දිගු කරන්නේ ඔවුහු පොත පත කියවන්නේ නැතැයි කියාය.එහෙත් පසුගිය දිනවල බණ්ඩාරනායක සම්මන්ත්‍රණ ශාලාවට ගිය විට නම් පොතක් අතේ නැති අයකු සොයා ගැනීම ද අසීරු වූයේය.“මම විශ්‍රාමික විදුහල්පතිවරයෙක්. මමත් බිරියත් ඒ කාලේ ඉඳලම පොත් කියෙව්වා. මට තියෙන ගැටලුවක් තමයි හොඳ පොත් තෝරා ගන්නේ කොහොම ද කියන එක. මං හිතනවා සම්මාන උලෙළවලින් අපට හොඳ පොත් මේවා කියලා යම් පෙන්වා දීමක් කරනවා කියලා. මං මේ පාර රුපියල් දොළොස් දාහක පොත් ගත්තා. මේ පොත් මං ගත්තේ මට විතරක් නෙමෙයි. මං ඉන්නේ වරකාපොළ. මගේ ගෙදර පුංචි පුස්තකාලයක් තියෙනවා. ඒ අවට දරුවෝ ඇවිත් ඒ පොත් කියවනවා.මං පොත් ගත්තේ මගේ පුංචි පුස්තකාලයේ ඒ දරුවන්ටත් එක්ක. මම කියෙව්වට මගෙ දරුවෝ පොත් කියවන්නේ නැහැ. ඔවුන් නිතරම ඉන්නේ අන්තර්ජාලයේ.අපේ පරම්පරාවේ අය පොත් කියෙව්වට දැන් කාලේ අය පොත පතට නැඹුරු වෙන්නේ නැත්තේ ඔවුන්ට තිබෙන තාක්ෂණික මෙවලම් වැඩි නිසයි. ඒ වගේම තමයි මේ පරම්පරාව පොත් කියෙව්වට වැඩක් නැහැ.ඔවුන් ලියන්නත් ඕන. එහෙම නැත්නම් හෙට වෙනකොට අපිට ලේඛක පරම්පරාවකුත් නැතිව යාවී.”තෝරාගෙන ආ පොත් මල්ල ද උකුලේ තබාගෙන ගිමන් හරින අතරේ අපත් සමඟ කතාබහට එකතු වුණේ හැත්තෑතුන් හැවිරිදි පී. බී. මල්දෙනිය මහතාය.පොත් බලන්න පොත් මිලට ගන්න විතරක් නෙමෙයි කොළඹ පොත් සල්පිල ලේඛකයන් පාඨකයන් එකට හමුවන, කාලෙකට පස්සේ මිතුරන් හමුවන හරි අපූරු තැනකි. ඒ අපූරු බව විඳින්නට නම් පොත්පත්වලට ආදරය කළ යුතුමය.පොත් සල්පිලට පැමිණ සිටි හාපිටිගම විද්‍යා පීඨයේ කථිකාචාර්ය ගාල්ලේ ඥානාලෝක ස්වාමින් වහන්සේ ද මෙහිදී අපට හමු වූහ.“මට මෙතැනට ආවහම හිතෙනවා අපේ රටේ මිනිස්සු මෙච්චර කියවනව ද කියලා. හැම කෙනෙකුගේම අතක පොතක් දකින්න තියෙනවා.මම හැම අවුරුද්දකම වගේ එනවා. මම මට කියවන්න පොත් ගන්නවා වගේම තෑගි දෙන්නත් පොත් ගත්තා. මම මේ පාර පොත් සල්පිලට දෙවරක්ම ආවා. ඇත්තටම මට ගුරුවරයෙක් හැටියට සතුටක් දැනෙනවා අද තරුණ පරපුර යම් ප්‍රමාණයකට කියවීමට යොමුව සිටීම ගැන.”සෙනඟ අතර තෙරපෙමින් පොත් තෝරන අය අතරේ පොතකට සමවැදි එය කියවන තරුණයකු, තරුණියක පමණක් නොව මැදිවියේ අය ද මෙදා පාර දකින්නට ලැබිණි.“මං ආවේ තවත් අය සමඟ. මං කළමනාකරණ සේවයේ රැකියාව කරන්නේ. අපි ආවේ උදේ 9 ට විතර. ගම්පහ ඉඳලා ආවේ. පොත් බැලුවා. ඒ වගේම පොත් කිහිපයක් ගත්තා. මට හිතෙනවා මේ පාර ගියවරට වඩා ඉඩකඩ අඩුයි කියලා. ඒත් පොත් බලන්න ඇවිත් ඉන්න තරුණ පිරිස. දුටුවම පුදුමාකාර සතුටක් දැනෙනවා.”සෙවණකට වී ගිමන් හරිමින් සිටි ඉන්ද්‍රානි කරුණාසේන මහත්මිය අප හා පැවැසුවාය.“පොත් සල්පිලේ වැඩියෙන්ම විකිණෙන්නේ මොනව ද කියන්න බලන්න”තරුණයකු තම මිතුරාට ඔට්ටුවක් අල්ලන්නේය.‘පොත්’ මිතුරා උත්තර දුන්නේය.‘කෙහෙල්මල් නූඩ්ල්ස්’තරුණයාගේ පිළිතුරෙන් කණ්ඩායමේ සෙසු තරුණයෝ ද එක හඬින් හිනැහෙති.අයිස්ක්‍රීම් වෙළෙදුන්ට, බීම වෙළෙදුන්ට ඉවරයක් නැති තරම්ය. මෙදා පාර පොත් සල්පිලේ ආරම්භක ස්ථානයේම ‘ඇස් දන්දීමේ’ පොරොන්දු පත්‍රිකා අත්සන් කිරීමේ කුටියක් ද තිබීම විශේෂිත විය.කියවීමත් කෑමත් පොදුය. ජාති ආගම් භේදවලින් තොරව ඕනෑම පොත පතක් තෝරා ගැනීම සඳහා ඕනෑම කෙනෙකුට වෙළෙඳ කුටි විවෘතව තිබිණි.මහනුවර අම්පිටියේ සිට පැමිණි ටිරල් අලස් පියතුමා ද පොත් තෝරමින් සිටි අතරේ අප හා කතාවට එක් වූයේය.“මම මහනුවර ජාතික දෙව් සත්හලේ කථිකාචාර්යවරයකු ලෙස කටයුතු කරනවා. මං උගන්වන්නේ බයිබලය හා ඒ සම්බන්ධ භාෂාව. මං මිලට ගත්තේ ඒ සම්බන්ධ පොත පත. මේ වෙළෙඳ සල්පිලේ ඉන්න ළමයි දුටුවම සතුටුයි. නමුත් මට හිතෙනවා අද ළමයි දන්නේ නෑ හොඳ පොතක් තෝරා ගන්නට.අපි දරුවන්ට පාසලේදී ඉගැන්විය යුතුයි හොඳ පොතක් තෝරා ගන්න විදිහ. ළමයින්ට කියවන්න උගන්වනවා වගේම ලියන්නත් ඉගැන්විය යුතුයි.එහෙම නැති වුණොත් ඉදිරියේදී අපට පොත් ලියන්නට අය නැති වේවි.”පොත් තෝරන පොත් ගන්න අය අතරේ තම රුව චිත්‍රයකට නඟා ගන්නට පෙළගැසී සිටින අය ද වූහ. ඒ විභවි කලායතනයේ චිත්‍ර ශිල්පීන් ඉදිරියේය.මෙවර පොත් ප්‍රදර්ශනයේ දින ගණන වෙනත් වසරවලට වඩා කෙටි වූයේය. එහෙත් ඒ සෑම දිනෙකම අතුරු සිදුරු නැතිව ප්‍රදර්ශනයට සෙනඟ ආහ.පොත් වෙළෙඳ කුටි අතරේ පොත් තෝරන අය අතරේ පොතක් දෙකක් සොරෙන් අරගන්න අයකු ද නැතුවාම නොවේ. එක් පොත් කුටියක් ඉදිරියේ පොලිස් නිලධාරීන් කිහිප දෙනකු තරුණයන් දෙදෙනකු වට කරගෙන සිටිනු ද දැකිය හැකි විය.“හැමෝම නෙමෙයි දුරාවාරයෙන් කෙනෙක් පොතක් දෙකක් හොරෙන් ගන්නවා” සමහර වෙලාවට ඔවුන්ව අල්ල ගත්තම අපට කියනවා. ඒ වෙලාවට වෙළෙඳ කුටි හිමිකරුවන් කරන්නේ අදාළ පොතේ මිල ගන්න එක විතරයි. ඊට එහා දෙයක් වෙන්නේ නැහැ.” පොලිස් නිලධාරියෙක් පැවැසීය.වසරක් නොව පොත් ප්‍රදර්ශනය පැවැතුණ හැම වසරකම පාහේ මෙවැනි පොත් හොරුන් සිටි බවට එක් සාක්ෂියක් අපට හමු වූයේ ඒ එක්තරා පොත් වෙළෙඳ කුටියක ලියා තිබු මේ කවියෙනි.“පොත් ප්‍රදර්ශනයට යන්නෙමි හැමදාම මම හොඳ පොත් කිහිපයක් සොරෙන් අරගෙන ගෙදර එන්නෙමි දැන් ඇත පොත් ගොඩක් මට පොත් දකින විට මට පෙනේ නිතරම මගෙ ජරා හිත දැනේ නිතරම මගෙ හොර සිත”දස දහසක් මිනිසුන් ආ ගිය ඒ පොත් ප්‍රදර්ශනය දැන් නිමාවට පත්වී ඇත. යළිත් එළැඹෙනතුරු සැප්තැම්බරය පොත්වලට කැමැත්තෝ මඟ බලා හිඳිනු ඇත.ඉනෝකා සමරවික්‍රමඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=as1409212</link>
    <topic>සහාය නියමුවා කුටියෙන් එළියට ඇද දමා ප්‍රධාන නියමු ෂා යානය වැනසුවා ද?</topic>
    <author>සේමාලි කැල්ලපත</author>
    <content>සහාය නියමුවා කුටියෙන් එළියට ඇද දමා ප්‍රධාන නියමු ෂා යානය වැනසුවා ද?මඟීන් 227 ක් හා කාර්ය මණ්ඩලය දොළොස් දෙනකු පිළිබඳ කිසිම තොරතුරක් නොමැතිව පසුගිය මාර්තු 08 වැනිදා සිට අතුරුදන්ව පවතින එම්. එච්. 370 දරන මැලේසියානු ගුවන් යානයේ ප්‍රධාන නියමුවා යානයේ ඔක්සිජන් ක්‍රියා විරහිත කර සියදිවි හානිකර ගනිමින් සමූහ ඝාතනයක් ද සිදුකර ඇතැයි ගුවන් යානා විශේෂඥයෝ පවසති.කිවි එයාර් ලයින්ස් හි ප්‍රධානී ඒවන් විල්සන් පවසනුයේ යානයේ ප්‍රධාන ගුවන් නියමු ශහාරී අහමඩ් ෂා සිය සහාය නියමුවා නියමු කුටියෙන් පිටතට දමා නියමු කුටිය අගුළු ලාගෙන මේ සමූහ ඝාතනය සැලසුම් කළ බවයි.යානය අතුරුදන් වීම පිළිබඳ සියලු තොරතුරු සම්පිණ්ඩනය කරමින් ඔහු මේ අදහස් පළ කරයි. ‘ගුඩ් නයිට් මැලේසියා 370 - ද ටෲත් බිහයින්ඩ් ද ලොස් ඔෆ් ෆලයිට්’ නමින් ග්‍රන්ථයක් එළිදක්වමින් ඒවන් සහ ජෙෆ් ටේලර් පවසති.“පසුගිය දශක තුන තිස්සේ මෙවැනි ගුවන් යානා හා සම්බන්ධ ඝාතන හා සියදිවි නසා ගැනීම් පහක් අපගේ පර්යේෂණවලදී හෙළි වුණා. ඉන් මරණ 422 ක් සිදුවී තිබුණා. එම්. එච්. 370 නිසා ඒ සංඛ්‍යාව 661 දක්වා වැඩි වුණා” යැයි ඔව්හු පෙන්වා දෙති.මගී යානාවලට ඉහළින් ඔක්සිජන් මුහුණු ආවරණ මගී පරිහරණය සඳහා ලැබුණත් ඔක්සිජන් සැපයුම තිබී ඇත්තේ මිනිත්තු 20 කට පමණක් බව ද මේ විශේෂඥයෝ පෙන්වා දෙති. ඇතැම් මගීන් නින්දේ පසුවීම නිසා ඔවුනට අඩුම වශයෙන් ඔක්සිජන් මුහුණු ආවරණ පැලඳ ගැනීමටවත් කාලයක් නොතිබී මිනිත්තු කීපයක් ඇතුළත මිය යන්නට ඇතැයි ද ඔව්හු එම කෘතියෙන් පවසති.මේ හේතුවෙන් යානයේ සැවොම ඔක්සිජන් අහිමි වීම නිසා ඇතිවන සිහිමූර්ජා තත්ත්වයෙන් ඉතා කෙටි කලකදීම මිය යතැයි යනු ඔවුන්ගේ අනුමානයයි. එසේ වුවත් නියමු කුටියේ සිටි අහමඩ් ෂාට ඊට වැඩි කාලයක් ජීවත් වෙමින් රේඩාර් මඟහැර සිය ඉලක්කය සපුරා ගැනීමට අවස්ථාව සැලසී තිබේ.යානය ස්වයං පාලනයට පත් කිරීමට පෙර අවසන් මිනිත්තු කීපය තුළදී අහමඩ් ෂා යානයේ විවිධ වෙනස් කිරීම් අටක් සිදුකර ඇතැයි ද කිවි එයාර් ලයින් ප්‍රධානියා පවසයි. අනතුරුව නියමුවා යානය මුහුදට බැස්ස වීම නිසා එය සුන්බුන් කිසිවක් නොමැතිව තනි කුට්ටියක් ලෙසින් ගිලී ඇතැයි ද හෙතෙම සඳහන් කරයි.නවසීලන්තය මූලස්ථාන කරගත් ගුවන් අනතුරු පර්යේෂකයකු වන එවන්ස් විසින් ඉදිරිපත් කරනු ලැබු මේ න්‍යාය එම්. එච්. 370 යානය පිළිබඳව සිදුකළ පළමු ඒක පුද්ගල අධ්‍යයනයේ ප්‍රතිඵලයක් ලෙස හැඳින්වේ.යානයේ ප්‍රධාන ගුවන් නියමු ෂා මානසික රෝගයකින් පෙළීම ඔහුගේ මේ ක්‍රියාකලාපයට මූලිකම හේතුව බව ද එහෙයින් ෂා සහාය නියමුවා මුළාකොට ඔහු නියමු කුටියෙන් එළියට දමා යානයේ පාලනය සියතට ගෙන අවසන් වශයෙන් ‘ගුඩ් නයිට්, මැලේසියන් 370’ යනුවෙන් පවසා ඇතැයි ද ඔව්හු පවසති.ඉන්දියානු සාගරයේ යානය සොයන මෙහෙයුම් මේ මස අගදී යළි ඇරැඹීමට නියමිතය අතර ඒ මෙහෙයුම සඳහා ඔස්ට්‍රේලියාව ඉදිරිපත්ව සිටී. ඒ සඳහා නෙදර්ලන්ත තෙල් හා ගෑස් ගවේෂණ විශේෂඥ සමාගමක් මූලිකත්වය ගනු ඇතැයි වාර්තා වේ. එමඟින් වර්ග කිලෝමීටර් 50,000 ක ප්‍රදේශයක සොයා බැලීම් සිදු කිරීමට නියමිතය.මේ වෙද්දී ඔස්ට්‍රේලියානු බලධාරීන් විසින් ඉන්දියානු සාගරයේ වර්ග සැතපුම් 100000 ක ප්‍රමාණයක් සිතියම් ගත කරනු ලැබ ඇත. ඔවුන් මේ මස මුල් භාගයේදී මුහුදු පතුලේ තිබී ගන ද්‍රව්‍ය කැබලි 1000කට අධීක සංඛ්‍යාවක් සොයා ගෙන තිබේ‍.සාගර පතුලේ තිබී දක්නට ලැබුණු ඝන වස්තූන් 58ක් අතුරුදන් යානයේ කොටස්ද නොඑසේනම් ගවේෂණය නොකළ භූ ගර්භ වස්තූන්දැයි තහවුරු කර ගත යුතුව ඇතැයි මේ අතර මැලේසියානු ප්‍රවාහන ඇමැති ඩාටුක් ලායි පැවසීය. ඇතැම්විට එම ද්‍රව්‍ය වසර මිලියන 100කට එපිටදී නිර්මාණයවූ භූ ලක්ෂණ විය හැකි බවද පැවසේ.යානය ගැන යළිත් කතාබහ කරළියට ගෙන එමින් මැලේසියානු පොලිස් ප්‍රධානියා පසුගිය දා ප්‍රකාශයක් කර තිබිණ.“අතුරුදන් වූ යානයට ඇත්තටම සිදුවූ දේ මා දන්නවා” යනුවෙන් පොලිස් ප්‍රධානී ජනරාල් සුතර්මාන් පසුගිය දා ප්‍රකාශ කර ඇත්තේ එරට ඉහළ පෙළේ පොලිස් හා ගුවන් ප්‍රධානීන් පිරිසක් හමුවේය. ඔහුගේ මේ ප්‍රකාශයත් සමඟ බලධාරීහු තවත් වික්ෂිප්තව සිටිති.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=as1409213</link>
    <topic>මුහුණු ලස්සන කරන්න වෙස් මුහුණු</topic>
    <author/>
    <content>මුහුණු ලස්සන කරන්න වෙස් මුහුණුඔබගේ මුහුණ ‍වඩා ලස්සන කරගැනීමට මුහුණ මත නොයෙකුත් ආලේපන තට්ටු ගණන් ගෑමට හෝ තවත් එහාට ගොස් ප්ලාස්ටික් ශල්‍යකර්මයක් කර ගැනීම අනවශ්‍යය. ඒ වෙනුවට චීන ජාතික නිර්මාණ ශිල්පී ෂුයිං ලි ලස්සන වීම සඳහා නව ක්‍රමයක් හඳුන්වා දී ඇත.ඒ සුරූපී වෙස් මුහු‍ණකි.විවෘත වූ විශාල දෙනෙත්, දිගු ඇහි බැම, උස්වූ නැහැයක්, සිහින් නිකටක් හා පිරුණු කම්මුල් යන සුරූපී බව වඩා හොඳින් පෙන්නුම් කරන අවයව මේ වෙස් මුහුණේ අඩංගු වෙයි. මේ වෙස් මුහුණේ මිනිස් සමට සමාන සමක් ද වෙයි.ඉතාම සියුම් මැලියම් විශේෂයක් යොදා මෙම වෙස් මුහුණු මුහුණට අලවා ගත් පසු එවැන්නක් පැලඳ සිටින බව කෙනෙකුට නොදැනෙන අන්දමේ ඉතාම සැහැල්ලු වෙස් මුහුණක් ලෙස මෙය හැඳින්වේ. ඔබට මෙම වෙස් මුහුණු පැලඳීමෙන් ඔබගේ මුහුණට බෝනික්කෙකුගේ මුහුණට සමානකමක් ඇති වේ යැයි සැකයක් ඇති වුවහොත් ඒ ගැන වැඩි අවධානයක් යොමු නොකර ගත යුතුය. එයට හේතුව සමට හානි නොවන ද්‍රව්‍ය යොදා එය නිපදවා තිබීමයි.මෙම මුහුණ පැලඳගෙන නිදාගැනීම පවා කළ හැකි වන අතර එය කෙනෙකුගේ සාමාන්‍යයෙන් පවතින මුහුණට සමාන මුහුණක් බවට පත්වේ.මෙම වෙස් මුහුණ ඉවත් කිරීමට අවශ්‍ය නම් ඒ සඳහා සිටින විශේෂඥයකු හමුවීම අවශ්‍ය වේ. එය නිෂ්පාදන කළ සමාගම විසින් එය මුල් වාරයේදී නොමිලේ ඉවත් කරනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=as1409214</link>
    <topic>දැව හොරුන් අල්ලන ඇමසන් ‍ගෝත්‍රිකයෝ</topic>
    <author/>
    <content>දැව හොරුන් අල්ලන ඇමසන් ‍ගෝත්‍රිකයෝබ්‍රසීලියානු වැසි වනාන්තර විනාශ කිරීමට පැමිණි අපරාධකරුවන් කාපෝර් ඉන්දියානු ‍ගෝත්‍රිකයින් විසින් අල්ලාගෙන ඇති අයුරුබ්‍රසීල රජය ඇමසන් වනය වනසා දමන දැව හොරුන් ගැන අනුගමනය කරන නිද්‍රාශීලී ක්‍රියා පිළිවෙත නිසා එම වනාශ්‍රිත ඉන්දියානු ගෝත්‍රිකයෝ දැව ‍අපරාධකරුවන් අල්ලා ඔවුන්ට දඬුවම් දීමටත් පෙලඹී සිටිති.කාපෝර් ඉන්දියානු ගෝත්‍රිකයන් මේ සඳහා ගෝත්‍රික හේවායින් පිරිසක් යොදාගෙන ඇති අතර පසුගියදා මෙම බ්‍රසීලයානු වැසි වනාන්තරයට හොරෙන් ඇතුළු වී ගස් කැපීමේ යෙදී සිටි දැව හොරුන් අල්ලා නිරුවත් කොට බැඳ දමා පොලිසියට බාරදී ඇත.බ්‍රසීල රජය මේ වන විනාශය නතර කිරීමට නිසි පියවර නොගත් බැවින් එම වනයේ වාසය කරන කාපෝර් ඉන්දියානුවන් ඇතුළු ගෝත්‍රික හතරක් මේ මෙහෙයුමට සහභාගි වී ඇත. ඇල්ටෝ ටුරියාකු ප්‍රදේශ මේ ගෝත්‍රිකයින් ගේ වාසභූමියයි. ඒ නිසාම තම වානන්තරය විනාශ වීම වැළැක්වීමට තමන්ට අයත්නීති විරෝධී දැව හොරෙකු පිටුපස එළවා යන ගෝත්‍රික හේවායෙක්වගකීමක් ලෙස ඔවුහු සලකති.මේ නීතිවිරෝධී ගස් කපන්නන් අල්ලා ගැනීම සඳහා වනය තුළ තැන් තැන්වල ඔත්තු බැලීමට ස්ථාන පිහිටුවා ඇති අතර එම අපරාධකාරයින් අල්ලා ගත් පසු ඔවුන්ගේ උපකරණ, කපා දැමූ ගස් හා ඒවා ගෙනයෑමට යොදාගනු ලැබූ ලොරි සියල්ලටම ගිනි තැබීමට ද ඔවුහු කටයුතු කරති.ගෝත්‍රික හේවායන් නිසා දැන් ඇමසන් වනාන්තරයට දැඩි ආරක්ෂාවක් ලැබී ඇතැයි පැවසේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=as1409215</link>
    <topic>වෙනුවට සමාව ඉල්ලීමේ සමා ඒජන්සි</topic>
    <author/>
    <content>වෙනුවට සමාව ඉල්ලීමේ සමා ඒජන්සිතමන් වෙතින් අන් අයෙකුට වරදක් වුවහොත් ඊට සමාව ඉල්ලීමට අකමැති බොහෝදෙනා අද සමාජයේ වෙති. එවන් අයට පිහිටට එන ‘වෙනුවට සමාව ඉල්ලීමේ’ විශේෂ ඒජන්සි දැන් ජපානයේ පිහිටුවා ඇත. ඒවා ‘සමා ඒජන්සි’ යනුවෙන් හැඳින්වේ.සමාව ඉල්ලීමේ කාර්යය මේ ඒජන්සියට බාර දුන් විට ඒ අදාළ තැනැත්තා හමුවී ඔබ වෙනුවෙන් සමාව ඉල්ලීම කරනු ඇත. ඒ සඳහා ඔබ මුදලක් ගෙවිය යුතුය.සමාව ඉල්ලීම අපහාසයක් ලෙස ද සලකන අය ද වෙති. බොහෝ විට කෙනකු තරහා ගැස්වූ විට හෝ සිත් රිදවූ හෝ අවස්ථාවකදී සමාව ගැනීමේ අවශ්‍යතාවක් පැනනැඟුණත් ඊට අකමැති හෝ අපහසු නම් ඒ කාර්ය මේ ආයතනයට බාර දිය හැකිය.මෙම ඒජන්සි ජපානයේ ‍ඉතාම සාර්ථක ව්‍යාපාර බවට පත්වී ඇති අතර මේ තැන්වලට සමාව ගැනීමේ වැඩ බාරදීමට වැඩිපුර එන්නේ කාන්තාවන් බව ද හෙළිවී ඇත. මෙසේ එක්වරක් මුහුණට මුහුණ දී සමාව ගැනීම සඳහා මේ ඒජන්සියෙන් 25000ක් (ඩොලර් 240) අය කරනු ලබන අතර ඊමේල් හෝ දුරකථනයෙන් සමාව ඉල්ලීම සඳහා යෙන් 10,000 (ඩොලර් 96) අය කෙරේ. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=as1409216</link>
    <topic>සිහිනැතිවීමට පෙර ඉංග්‍රිසි ආවාට පසු මැන්ඩරින්</topic>
    <author>රෝහණ ආර්යරත්න</author>
    <content>සිහිනැතිවීමට පෙර ඉංග්‍රිසි ආවාට පසු මැන්ඩරින්ඕස්ට්‍රේලියානු ජාතික 22 හැවිරිදි බෙන් මැක්මැහොන් මෙල්බර්න් නගරයේ දරුණු රිය අනතුරකට මුහුණපා සතියක පමණ කාලයක් සිහිසුන්ව ජීවිතයත් මරණයත් අතර සටනක යෙදී සිටියේය. ඔහුට නැවත ජීවත්වීමට ලැබීම අපූරු හාස්කමක් ලෙස සැලකිණ.එසේ ජීවත්වීමට ලැබීමට වඩා හාස්කමක් වන්නේ සිහිසන් නැති වීමට පෙර ඉංග්‍රීසි පමණක් කථා කළ බෙන් සිහිය ආපසු ඉංග්‍රිසි වෙනුවට චීන මැන්ඩරින් භාෂාව ඉතාම චතුර ලෙස කථා කිරීමට පටන් ගැනීමය. එය කාගේත් පුදුමයට හේතුවක් විය. ඔහුගේ මොලය ඉංග්‍රිසි ඉවත් කොට මැන්ඩරින් පිළිගෙන ඇති බවක් පෙනිණ.සිහිය ආ විගස ඔහු අසල සිටි චීන ජාතික සාත්තු සේවිකාවට “සමාවෙන්න නර්ස් නෝනා. මට හිසේ වේදනාවක් තියෙනවා” යැයි මැන්ඩරින් භාෂාවෙන් ප්‍රකාශ කළේය.“මට සිහිය ලැබුණම මට හිතුණේ මම චීනයේ ඉන්නව කියල හරියට මීදුමින් පිරුණු අපැහැදිලි දර්ශනයක් දැක්කේ. ඒක හරියට හීනයක් වගෙයි. ඒ හැමටම වැඩියෙන් ඉංග්‍රීසි භාෂාව ආගන්තුක එකක් වුණා සේම මට කථා කිරීමට ද නොහැකි වුණා. ඒ වෙනුවට මැන්ඩරින් භාෂාවෙන් කථාකරන්න පටන් ගත්තායි ඔහු පැවසීය.“මම හිතාමතා මැන්ඩරින් කථා කළේ නෑ. ඒ භාෂාව නිකම්ම ආවායි ඔහු තවදුරටත් කීය.ඔහු කිසිදිනක චීනයේ සංචාරය කර නොතිබූ අතර කුඩා අවදියේ දී මැන්ඩරින් භාෂාව යන්තම් හදාරා තිබූ බව ද කියැවේ.අද ඔහු මෙල්බන් නගරයේ රූපවාහිනී වැඩසටහනක් චීන මැන්ඩරින් භාෂාවෙන් කරගෙන යනු ලබන අතර ජනප්‍රිය නිවේදකයකු බවට ද පත්වී සිටී.රෝහණ ආර්යරත්න  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=as1409217</link>
    <topic>තාත්තට අපි දෙන්නටම ආදරේ කරන්න බැරි ඇයි?</topic>
    <author/>
    <content>තාත්තට අපි දෙන්නටම ආදරේ කරන්න බැරි ඇයි?මඳින් මඳ අඳුරේ ගිලෙන නිවෙස දෙස විමල් බලා සිටියේ හැඟීම් දැනීම් නැති රූකඩයක් ලෙසිනි. නැඟී සිට ගෙතුළ හා පිටත විදුලි පහන් දැල්විය යුතු යැයි හැඟීම් මාත්‍රයක් පවා ඔහු තුළ නොඋපන්නේය. මහත් කලකිරීමක් සිත කය තලා පෙළා දමයි. පසුගිය සති දෙක මුළුල්ලෙහිම ඔහු ළතැවූයේ වැඩිමහල් දියණිය පිළිබඳවය. තමා රැකියාව උදෙසා පිටත්ව යන වේලාවේත් ඇය රෙදි සාප්පුවට වැදී මසමින් සිටින්නීය. හවස ආපසු ගෙදර එන විට ද ඇය ඒ තුළ වැඩෙහි යෙදී සිටියි. රාත්‍රි දහය පමණ වන තුරු ද ඇය ගෙට නොඑන බව දකින ඔහු කෝපයට පත්වෙයි.“මොකක්ද ලාලනී මේකෙ තේරුම...?”ලාලනී ඔහු දෙස නොබලයි. කෝපයෙන් පුපුරු ගසන දෙඇසින් වසන් වෙන්නට මෙන් ඇය කිසිවක් සොයයි.“උදේ මං වැඩට යනකොටත් මහනවා.. දැන් රෑ දහයටත් කිට්ටුයි. තාම අරක අස්සට වෙලා මහ මහා ඉන්නවා.. කන්නෙ බොන්නෙ නැද්ද.. නිදාගන්නෙ නැද්ද...?”“මං මේ යන්න හදන්නෙ එක්කගෙන එන්න...”ඔහු අස්වසන්නට ඇගේ වදන් සමත් නොවේ.“තව ටිකක් රෑ වෙලා ගියා නං නෙ හොඳ.. මට පේන්නෙ ලාලනී ඔයා ඒ ළමයව රවට්ටගෙන ඔයාගෙ වැඩ සේරම කරගන්නවා...”ඇය ඔහු දෙස විමසිල්ලෙන් බැලුවාය. ඔහුට උවමනා කරන්නේ කුමක්දැයි වටහාගන්න‍ට වාගේ. නොකිපී නිහඬව පසුවීමට ඇය තීරණය කළේ නදී පැමිණි බැවිනි.“මං බබෙක්ද තාත්තෙ රවට්ටන්න?Óයි ඇය ඇසුවේ සිනාමුසු මුහුණිනි.විමල් විළි වැද හැකිළුණේය. ඇයට ඒ වදන් නොඇසුණා නම් ‍ෙකාතරම් හොඳදැයි සිතුවේය.“මං වැඩ කරන්නෙ නිකං නෙමේ. අම්ම මට පඩියකුත් දෙනවා..”ඔහු නළල රැළි ගන්වමින් බිරිය දෙස බැලුවේය.“මං නදීගෙ බැංකු පොතට සල්ලි ටිකක් දානවා. රස්සාවල් කරන්නත් කැමැති නැති එකේ තමන්ට කියලා දෙයක් තියෙන්න එපායැ..”විමල් තිගැස්සුණේය. ඔහුගේ වැටුපෙන් අඩකටවත් වඩා උදුරාගන්නී චාපාය. නදී වෙනුවෙන් මුදලක් වෙන් කරන්නට ඉඩක් නොලැබීම පිළිබඳව ද ඔහු නිතර දෙවේලේ ළතවෙයි.ලාලනී කියන්නක් අදහන්නට මැළි වූ හෙතෙම දියණිය වෙතින් ද පැහැදිලි කිරීමක් බලාපොරොත්තු විය.“තාත්තට මොකක්ද වෙලා තියෙන්නෙ කියලා මං දන්නවා... අම්මව මරාගෙන උපන්න නිසා තාත්ත මට වෛර කරනවා. අම්මගෙ තැන ගත්ත නිසා තාත්තා මේ අම්මටත් වෛර කරනවා. අනේ ඇයි බැරි තාත්තට අපි දෙන්නට ආදරේ කරන්න...?”නදී ගේ උච්ච ස්වරය මේ හැන්දෑවේ අඳුර විනිවිද ඔහුගේ දෙසවන පාරයි.“ෂික්... මං වගේ මිනිහෙක්..Óයි ඔහු තමාටම ශාප කර ගත්තේය.“ඇත්තටම මට මොකද වෙලා තියෙන්නෙ...? මම කොච්චර හිතින් දුක් වින්දත් සිද්ධ වුණ කිසිම දෙයක් වෙනස් කරන්න බෑ... නිර්මලා එක්ක ජීවත්වෙන්න මම මොනතරම් කැමති වුණත් ඒකට ඉඩක් නෑ.. එයා මැරුණා. දැන්වත් මට බැරි ඇයි ලාලනීට ආදරේ කරන්න.. ගරු කරන්න...? එයා වෙනස් වුණා.. එයා දැන් නදීට ඇත්තටම ආදරෙයි. ඇයි මාත් වෙනස් වෙන්නෙ නැත්තෙ...?”මෝරන අඳුරට ගතු කියන නොදරුවෙකු මෙන් ඔහු දිගින් දිගටම කොඳුළේය.“මොකද පුතේ මේ කළුවරේ?”පළමුව ඔහු සිතුවේ ඒ හඬ මායාවක් බවයි. නිවෙසෙහි හුදෙකලාව සිටින කල චාපාගේත් නදීගේත් හඬ ඔහුට විටින් විට ඇසෙයි. ඇතැම් දවසක ඔහු ගෙමිදුලට ද බැස වටපිට බලයි. තමාගේ දෙකන තමා රවටන ලද බව අවබෝධ වෙත්ම ඔහු ආපසු ගෙතුළට වදින්නේ පරාජිතයකු මෙනි.“වැඩ ඇරිලා ආ වෙලාවෙ ඉඳන් මෙතනද...? අනේ අපෝ..”අමරා ද ඔහු අසලින් ඉඳගත්තෙ දෙපයෙහි වේදනාව අධික වූ බැවිනි. කෙටි දුරක් වුව යෑම ඊම වෙහෙසකාරීය.“අම්මේ...”අඩ අඳුරේ දිස්වන මහලු මව සැබෑවක් මිස තමා ගේ දෑස තමා නොරැවටූ බව අවබෝධ කරගත් විමල් නොමනාපයෙන් හඬ ගෑවේය.“ලාලනී කිව්වා පුතා තනියම කියලා..”“ඒ ගෑනිට පිස්සු ද මන්දා.. අම්මට කරදර කරන්න...? මේ හවස් වෙලා අම්ම ආවෙ කොහොමද...?”“අනේ දරුවො කිලෝ මීටර තුන හතරක දුරක් එන එකත් මහ ලොකු වැඩක් ද... ඕන හැටියෙ ත්‍රීවීල්.. ටැක්සි... බස්...”විමල් නැගී සිටි‍ෙය් කෝපයෙනි.“ඒ වුණාට අම්මෙ... අම්මා ලෙඩා.. ලාලනීට වටින්නෙ නෑ අම්මට කරදර කරන්න”“ලාලනී මට කෝල් කරපු එක කොච්චර හොඳද.. නැත්තං ඉතිං පුතා රෑ තිස්සෙත් මෙතන ඉඳගෙන ඔහේ කල්පනා කර කර ඉඳියි...”ඔහු නිරුත්තර විය.“මං නං හිතුවෙ ලාලනී ගෝතමීත් එක්ක කෙහෙවලු පටලගනී කියලා...Óයි කී අමරා හිනැහුණාය.“ලාලනී දැන් ඉස්සර වගේ නෙමේ අම්මේ.. හරි වෙනස්. නදීටත් ආදරෙයි... මං නං හිතුවෙ නෑ එයා කවදාවත් ගමේ යයි කියලා.. ගෝතමීගේ ලොකුකම් බලන්න...”අමරා ඉතා සෙමින් නැඟී සිටියාය.“ගෝතමීත් නරක නෑ පුතේ. ඒ ළමයා කියන්න තියෙන දේ මූණටම කියනවා... ඒ වුණාට පණ වුණත් දෙයි හිත ගියොත් කෙනෙකුට...”මවත් පුත්‍රයාත් නිවෙස වෙත ඇවිද යන්නට වූහ.“මට හරි පුදුමයි ලාලනී ගැන. වෙලාවකට බයත් හිතෙනවා අම්මෙ.. හිතේ මොනව තියාගෙන නදීට ළංවෙලා ඉන්නවද කියලා..”අමරා හිටිපිය නැවතුණාය.“ඇයි පුතේ තමුන්ගෙ භාර්යාව ගැන ඔහොම සැකෙන් බලන්නෙ?”“මනුස්සයෙකුට එක පාරම ඔය තරම් වෙනස් වෙන්න පුළුවන්ද අම්මේ...?”“ඇයි බැරි? දැන් බලන්නකෝ පුතාම මොනතරම් වෙනස් වෙලා ද කියල.. ඉස්සර පුතා කරුණාවන්තයි. තාත්තා වගේමයි. ඒ වුණාට දැන්? දැන් පුතාට හරියට කේන්ති එනවා.”අමරාගේ හඬ සන්සුන්ය. නිරවුල්ය. එහි කෝපයක නොරිස්සුමක සේයාවක්වත් නැත්තේය.නිදහසට කරුණු දැක්වීමට හෝ තමා අත වැරදි ඇතැයි පිළිගන්නට හෝ නොසිතූ විමල් දොර විවර කළේය. අම්මාගේ කතාවෙහි සත්‍යතාවයක් ඇතැයි ඒත්තු ගියෙන් ඔහු ගොළුව ගියේය.ලාලනී වෙතින් නපුරු කුඩම්මා කෙනෙකුන් දකින්නට තමා ප්‍රිය කළ බව අදහාගන්නට බැරුව ඔහු වික්ෂිප්ත විය. ඇගේ තාඩන පීඩනවලින් දියණිය ගලවා ගන්නට ඔහු සැදී පැහැදී සිටියේය. එහෙත් ලාලනීම ඔහුට ඒ අවස්ථාව අහිමි කළාය. තවදුරටත් ඇය නදීට හිංසා නොකරන කළ තමා ක්‍රියා කළ යුත්තේ කෙලෙසදැයි ඔහුට නිනව් නැත. බිරියත් දියණියත් සමීප වන අයුරු බලා හිඳින්නට බැරි තරමට තමා කුහක වූයේ කෙලෙසදැයි ඔහු කල්පනා කළේ දිය නාමිනි. විඩාපත් සිත කය සිහිල් දියෙන් සැනහී යයි.අමරා රාත්‍රී ආහාරය පිළියෙල කළේ මිනිබිරිය පිළිබඳව සිතමිනි. රැකියාවක් කරන්නට බලාපොරොත්තු නොවන්නේ නම් නදී විවාහ විය යුතු බව අමරා තීරණය කළාය. සුදුසු මනමාලයෙකු පිළිබඳව පුත්‍රයා සමඟ කතාබහ කිරීම ද ඇගේ මේ ගමනේ එක් අපේක්ෂාවකි. ඒ සඳහා සුදුසු වාතාවරණය එළැඹ තිබේ. නදී පමණක් නොව ලාලනී ද නිවෙසෙහි නොසිටීම පිළිබඳව ඇය සතුටු වූවාය.උණුසුම් තේ කෝප්පයක් තොලගාමින් හාන්සි පුටුවේ දිගාවී සිටිනා විමල් ඉතා සාවධානව මවට සවන් දෙයි. ඔහුටත් ඇයටත් බාධා කළේ යතුරුපැදියක රළු හඬයි.“කවුද?Óයි එක්වන්ව සිතමින් විමල් සහ අමරා හිස් ඔසොවා බැලුවෝය.යතුරුපැදියෙන් බට තරුණයා හිස් ආවරණය ඉවත් කළේය.“සුජිත්?”විමල් පුදුමයෙන් තොල් මතුළේය.“මං ඇතුළට ආවට කමක් නැද්ද අංකල්?”සුජිත් විමසා සිටියේ ආචාරශීලී ලෙසිනි.“එන්න පුතේ.. වාඩිවෙන්න” සැමියාගේ මළගමට බෙහෙවින් උපකාර කළ තරුණයා හැඳිනගත් අමරා කාරුණික හිනාවක් පෑවාය.“මං ආ‍වෙ නදී ගැන කතා කරන්න..”ආගිය කතාබහකින් තොරව සුජිත් එකඑල්ලේ කියා සිටියේය.“මේ මොන විකාරයක්ද..? එක දවසක චාපා ගැනයි තවත් දවසක නදී ගැනයි කතා කරන්න...? බහිනවා දොට්ට මගෙ යකා අවුස්සගන්නැතුව..? යි විමල් මහත් කෝපයෙන් ගුගුළේය.ලබන සතියටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=as1409218</link>
    <topic>කකුල් තුනෙන් පැන පැන ගිය සාමා දැන් එක්තැන් වෙලා</topic>
    <author>සටහන හා ඡායාරූප</author>
    <content>කකුල් තුනෙන් පැන පැන ගිය සාමා දැන් එක්තැන් වෙලාවැලිකන්ද යුද හමුදා කඳවුරේ භට කණ්ඩායමකට 1990 වසරේ දී පොලොන්නරුව සූරියකන්ද ප්‍රදේශ‍යේ දී ‘සාමා’ හමුවෙද්දී ඇගේ වයස යන්තම් අවුරුද්දක් පමණ විය. ඒ වෙද්දී රැළෙන් අතරමංවී සිටි ඇගේ ඉදිරි දකුණු පාදයේ විශාල තුවාලයකි. එල්.ටී.ටී.ඊ. ත්‍රස්තවාදීන් විසින් වළලා තිබූ ජොනී බට්ටකු පෑගීමෙන් හටගත් මේ තුවාලය නිසා ඒවෙද්දීත් ඇය සිටියේ දරුණු වේදනාවෙන් පෙලෙමිනි. වැලිකන්දෙන් පොලොන්නරු වනජීවී නිලධාරීන් වෙතත් එතැනින් දෙහිවල සත්ව උද්‍යානයටත් යැවෙන ‘සාමා’ අවසානයේ නතරවෙන්නේ පින්නවල අලි අනාථාගාරයේය.තුවාල ඔඩු දිවීම නිසා ඉතිරි වූ කකුල් කොටයක් ද සහිත වූ මේ අලි පැටවාට ‘සාමා’ ලෙසින් නම තැබෙන්නේ අලි අනාථාගාරයේදීයි. 1996 ජූලි 16 වැනිදා සිට අලි අනාථාගාරයේ රැකවරණයට පත්වෙන සාමා එ‍තැන් පටන් එහි අනෙකුත් ඇතුන් සමඟ හුරතලෙන් ඇතිදැඩි වූවාය.තුවාල සුව වුවත් පාදයේ කොටසක් අහිමි වූ සාමා ඉතිරි කකුල් තුනෙන් අනෙක් ඇතුන් සමඟ හරිහරියට ගමන් කළාය. අසලින් ගලා යන මාඔයේ දිය නෑමට අලි රැළ සමඟ යද්දී සාමා කකුල් තුනෙන් පැන පැන යන අන්දම බලා සිටින අයගේ නෙතට කඳුළක් එක් කළේ ඔවුන් ද නොදැනුවත්වමය.සාමා අලි අනාථාගාරයේ ජනප්‍රිය සාමාජිකාවකි. බලන්න එන කවුරුත් සාමා බලා යන්න අමතක නොකරති. සාමාන්‍ය උදරාබාධයක් හැරුණු කොට වෙනත් ආබාධයක් නොමැතිව වැඩුණු සාමා ක්‍රමයෙන් වයසෙන් වැඩෙද්දී ඇගේ කොඳුඇට පෙළ හා පාද විකෘති වීම නිසා ඇය වින්දේ පුදුමාකාර වේදනාවකි. මේ නිසාම අලි අනාථාගාර බලධාරීහු සාමා කෙරෙහි විශේෂ අවධානය යොමු කළහ.මේ වෙද්දී සාමා වෙනම ගාල්කර ඇය වෙනුවෙන් වෙනම ඇත්ගොව්වකු ද යොදවා ඇත්තේය. සාමා දිය නෑම සඳහා දැන් මා ඔයට රැගෙන නොයන අතරම ඇයට දිය නෑමේ පහසුකම් අලි අනාථාගාරය තුළම සපයා තිබේ. ඇය වෙනුවෙන් මෙලෙස විශේෂ අවධානයක් යොමු කර තිබීම ගැන සැබැවින්ම ප්‍රශංසා කළ යුතුය.සාමාගේ දැන් තත්ත්වය දැනගැනීමට පසුගිය දිනක පින්නවල අලි අනාථාගාරය බලා ගිය අපට එහි සත්ව ආරක්ෂක සංජය රත්නායක මහතා සාමා පිළිබඳව මෙසේ විස්තර කළේය.“සාමා මුල් කාලයේ වැතිරී බිම නිදාගත්තත් සිරුරේ බර දරාගෙන කකුල් ‍තුනකින් නැඟිටීමට ය‍ෑමේදී ඇගේ කකුල් තුවාල වුණා. දෛනිකව ප්‍රතිකාර කළත් එම තුවාල වැඩිවුණා. ‘සාමා’ ත් බිම වැතිරී නිදානොගෙන ආරක්ෂක යකඩ වැටට හේත්තු වී නිදාගැනීමට පුරුදු වුණා. නිදා‍ෙගන නැවත නැඟිටීමට බැරි වේයැයි සාමාටත් බය ඇති. සාමා මෙලෙස යකඩ වැටට හේත්තුවී නිදාගැනීමේදී ඇයගේ ආබාධිත කකුල තබා ගැනීමට ලී කොටයක් තබා අපි පහසුකම් සැලසුවා. කකුල ඒ මත තබාගෙන සිරුර සමබර කරගෙන ඇය දැන් පහසුවෙන් ඒ ආකාරයට නිදාගන්නවා.මේ වනවිට අධ්‍යක්ෂතුමාගේ උපදෙස් මත සාමාගේ රැකබලා ගැනීමට ඇත්ගොව්වන් තිදෙනකු යොදවා තිබෙනවා. මෑතකදී අලි බලන්නියන් ලෙස පුහුණුව ලැබූ යුවතියන් ද ඒ අතර සිටිනවා. ‘සාමා’ ඔවුන්ටත් දැන් හොඳටම පුරුදුයි.අනෙක් අලි ඇතුන්ට වඩා විශේෂ වූ ආහාර වේලක් අපි ‘සාමා'ට ලබා දෙනවා. කිතුල් කොට ශුද්ධ කරලා එහි ගොබයත්, මෝරපු නැති කොළ අතුවල දලු කොළත් සාමාට දෙනවා. ඊට අමතරව පලතුරු වර්ගත් ඇයට ලබාදීමට කටයුතු කර තිබෙනවා.පින්නවල සුරතලියක ලෙස සිටි සාමා ගැන ජාතික සත්වෝද්‍යානයේ නියෝජ්‍ය අධ්‍යක්ෂිකා රේණුකා බණ්ඩාරනායක මහත්මිය අප හා අදහස් පළ කළාය.“පින්නවල අලි අනාථාගාරයේ සිටින අලි ඇතුන් අතරින් විශේෂ අවධානයක් දිනාගත් ඇතින්න සාමායි. ත්‍රස්තවාදීන්ගේ කුරිරුකම හේතුවෙන් ආබාධිත තත්ත්වයට පත්වූ මෙම ඇතින්න ගැන ලෝකයේම අවධානය ‍ජනමාධ්‍ය හරහා යොමුවූවා. සමහර නරඹන්නන් ‘සාමා'ට අත්වූ ඉරණම පිළිබඳව දැනගෙන අඬන අයුරු අප දැක තිබෙනවා. බටහිර රටවල්වලින් පැමිණෙන සමහර නරඹන්නන් ඇයට කෘත්‍රිම පාදයක් සවි කිරීමට උදව් කරන්න ඉදිරිපත් වූවා මෙන්ම තවදුරටත් සාමා වේදනාවට පත්වන බැවින් ඇය මරා දමන ලෙසත් ඉල්ලා සිටිනවා. ඒ ඔවුන්ගේ සංස්කෘතිය අනුවයි. නමුත් අපට අවශ්‍ය සාමා තවත් විනාඩියක් හරි ජීවත්කරවීමට. ඇයගේ ආයුෂ තිබෙන තුරු ඇයට අවශ්‍ය පහසුකම් සලසන්න අප පසුබට වන්නේ නැහැ.‘සාමා'ට නිදහසේ හැසිරිය හැකි පරිසරයක් අලි අනාථාගාරය තුළ අපි ඉදිකළා. දැන් සාමාට නිදහසේ ජීවත්වීමට එම භූමියේ ඉඩකඩ තිබෙනවා. සාමා අසලටම නරඹන්නන් යෑම ඇයට හිරිහැරයක්. එහෙත් සාමා දුරින් සිට නැරඹීමට පුළුවන්.”2000 වර්ෂය අවසානයේ දිනයක ජර්මන් ජාතික සංචාරක කණ්ඩායමක් සමඟ අලි අනාථාගාරය නැරඹීමට පැමිණි ඇනට් වෝල්ටර් කෙලී නමැති වෛද්‍යවරියකගේ අවධානය මා ඔයට දිය නෑමට පැන පැන යන මේ සාමා ඇතින්න කෙරෙහි යොමුවිය. ත්‍රස්තවාදී බෝම්බයකින් සාමාගේ පාදයට වූ හානිය පිළිබඳව ඇසූ ඇය මහත්සේ කම්පාවට පත්වූවාය. ඇය නායකත්වය දැරූ ස්වේච්ඡා සංවිධානයක් මඟින් ‘ලකී සාමා ව්‍යාපෘතිය’ නමින් ව්‍යාපෘතියක් ආරම්භ කර සාමා වෙනුවෙන් සත්වෝද්‍යානයේ අධ්‍යක්ෂතුමාගේ අවසරය ලබාගෙන කෘත්‍රිම පාදයක් සවිකිරීමට ඇය කටයුතු කළාය. ඒ අනුව ජර්මනියේ ‘සීමන්ස්’ ආයතනයෙන් සාමා වෙනුවෙන් නිෂ්පාදනය කළ කෘත්‍රිම පාදය 2001 වසරේ දී සාමාට සවි කළද සාමා එම කෘත්‍රිම පාදය දෙවරකදීම ගලවා විසි කළාය.කෙසේ වෙතත් ‘ලකී සාමා ව්‍යාපෘතිය’ සඳහා එකතුවූ මුදලින් එක්ස්රේ යන්ත්‍ර දෙකක් ඔවුහු අලි අනාථාගාරයට පරිත්‍යාග කළහ. මේ යන්ත්‍ර සවිකළ අලි රෝහලක් පින්නවලට ලැබුණේ සාමා නිසාය. එයින් පින්නවල අලි අනාථාගාරයේ අලි ඇතුන්ගේ ප්‍රතිකාර කටයුතුවලට ලැබෙනුයේ විශාල පිටිවහලකි.(නියෝජ්‍ය අධ්‍යක්ෂ දිනූෂිකා මානවඩු මෙනෙවියට ස්තුතිය)සටහන හා ඡායාරූපඔස්වල්ඩ් ගොඩකුඹුරරඹුක්කන විශේෂකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=as1409219</link>
    <topic>නෙළුම්විල</topic>
    <author/>
    <content>නෙළුම්විලමම ටියුෂන් පන්තිය ඇරී බසයෙන් පැමිණ අපේ හන්දියෙන් බැස්සෙමි.අම්මා එතැන මා බලාපොරොත්තුව සිටියා ය.අපි සීරු මාරුවට පාර පැන්නෙමු.පාර පැන්න තැන සිල්ලර කඩයක් විය. එහි දොරකඩ අපේ අසල්වැසි කතක් සිටියා ය.“කොහෙද මේ අම්මයි දූයි?” ඇය ඇසුවා ය.“පන්ති ගියා නැන්දෙ” මම කී‍මි.“මොනවට ද දුවේ ටියුෂන් යන්නෙ?”“සිංහලවලට නැන්දෙ”“අයියෝ! සිංහල කෙල්ලක්වෙලා ඉපදිලා සිංහලවලට ටියුෂන් යන්ඩ ලජ්ජ නැද්ද දුවේ? ඔය ගණන්, විද්‍යාව, ඉංග්‍රීසි වගේ අමාරු විෂයක් නං තව කමක් නෑ. මං නං අපේ පුතාව ඔය සිංහල, බුද්ධාගම වගේ දේවල්වලට ටියුෂන් යවන්නෙ නෑ. සිංහල කියන්නෙ ටියුෂන් යන්ඩ ඕනෑ දෙයක් ද?”අපේ අම්මාගේ මුහුණ මැලවී ගියේ ය. මම බිම බලා ගතිමි.ඇය කඩයට ගියා ය. අපි ගෙදර වන්නට වීමු.“එයාව නොදැක්ක ගාණට ආව නං ඉවරයි. අපරාදෙ හිත සවුත්තු කර ගත්තෙ.” අම්මා දුක් වූවා ය.“එයා දැං ඕක ගමටම කිය කියා අපිට හිනාවෙයි” මම නාහෙන් ඇඬුවෙමි.“ඒකෙන් වැඩක් නෑ. ටියුෂන් පන්තියට සල්ලි ගෙවන්නෙ තාත්තනෙ. ඔය කවුරුත් අපිට සල්ලි දෙන්නෙ නෑනෙ. ඉස්කෝලෙ පන්තියෙ ගුරුවරු තමන්ගෙ යුතුකම වගකීම හරියට කරනව නං මේ මොකුත් නෑනෙ. මොනව කරල හරි ඔයා විභාගෙ පාස් කරගන්ඩ ඕ‍නැනෙ. ඔයා පන්ති යන එක නවත්වන්ඩ ඕනෑ නෑ” අම්මා සැරෙන් කීවා ය.ඊළඟ සතියේ ටියුෂන් පන්තියට ගිය විට මම ටීචර්ට මේ කතාව කීමි. බෙහෙවින් වියපත් ටීචර් සිය සුදෝ සුදු දත් දෙපළ පා සිනාසුණා ය.‘සිංහල දරුවො නිවැරදිව සිංහල භාෂාව ලියන්න ඉගෙන ගන්න ඕනෑ දුවේ. කෙනෙක් උපතින් සිංහල වෙච්ච පළියට ම නිවැරැදි ව සිංහල ලියන්න බෑ. එහෙනං කුමාරතුංග උන්නැහැ ව්‍යාකරණ පොත් ලියන්ඩ ඕනෑ නෑනෙ. ඉංග්‍රීසිවලට ටියුෂන් යනව නං සිංහලවලට ගියා ම මොකද දුවේ? දෙකම භාෂානෙ? ඇය තර්ක කළා ය.ටික කලකදී සාමාන්‍ය පෙළ විභාගය පැවැත්විණි. එහි ප්‍රතිඵල ආ විට මම සතුටින් ඉපිල ගියෙමි. මට සිංහලවලට විශිෂ්ට සාමාර්ථයක් ලැබී තිබිණි. අර නැන්දාගේ පුතා ඉන් අසමත්ව සිටියේ ය.මාසයක් පමණ වනතුරු අපට මුහුණ නොදී සිටි නැන්දා දිනක් අප සොයා ආවා ය.‘දුවේ, ඔයා ගිය අර සිංහල පන්තියට අපේ පුතාවත් යවා ගන්ඩ ඕනෑ. ඊළඟ වතාවෙවත් කොහොම හරි විභාගෙ පාස් කරගන්ඩ එපායැ” ඇය පහත් හඬින් කීවා ය.“හොඳයි නැන්දෙ මං අයියව පන්තියට එක්කගෙන ගිහිල්ල ටීචර්ට මුණ ගස්සන්නංකො” මම කීමි.අම්මා නැන්දාට තේ එකක් හදාගෙන එන්නට කුස්සියට ගියා ය. ටිකකින් ඒ තේ එක ගෙන එන්නට මම අම්මා සොයා ගියෙමි.ඇය තනිවම සිනාසෙමින් සිටියා ය.“මතකයිනෙ එදා එයා අපිව අ‍‍ඬෝපු හැටි!” මම අතීතය සිහිපත් කළෙමි.ඇයගේ හිනාව හිටි අඩියේ අතුරුදහන් විය.“එයා අපිව ඇ‍ඬෙව්වට අපි එයාව අඬවන්නෙ ඇයි? පුතා පේල්වෙලා එයා දැන් දුකේනෙ ඉන්නෙ. එයත් ඉතිං මං වගේ අම්මෙක්නෙ” අම්මා කීවා ය.අලුත් සිංහල පන්තිය පටන් ගත් දවසේ මම එහි ගියෙමි. පළමුව ටීචර්ට දණ ගසා වැන්දෙමි. ටීචර් මගේ හිස සිඹ මා සෙනෙහසින් වැලඳ ගත්තා ය. දෙවනුව මම නැන්දාගේ පුතා ගැන කීමි.“ආ අර ඔයාලව අ‍ඬෝපු කෙනාගෙ පුතා නේද?”“ඔව්. ටීචර්”“හරි නං ඔයා අම්ම එදා කරපු නිග්‍රහයට එයාගෙ පුතාව ප්‍රතික්ෂේප කරන්නයි වටින්නෙ. ඒ වුණත් කාගෙ හරි දරුවෙක්නෙ. අපි එයාටත් පිහිට වෙමුකො. එන්ඩ කියන්ඩ!”සිංහල චීචර් සුදෝ සුදු දසන් පා සිනා සුණා ය.වාර විභාගය අවසන් වූ දා තිළිණ ගෙදර ආවේ ලොකු සැහැල්ලුවකිනි.‘අම්මෙ, අද මං කුරුල්ලෙක් වාගෙ. මට ආකාසෙ ඉගිල්ලෙන්න හිතෙනව.’තිළිණ හුරතලේට මව වැලඳ ගත්තේ ය. මව ද සිය පුතු දෙස බලා සිටියේ මහත් සෙනෙහසකිනි.‘අම්මෙ අපි මේ නිවාඩුවට ලෝකාන්තෙ බලන්ඩ යනව නේද?’‘ඒක තීරණය කරන්නෙ තාත්තනෙ. ඔයා විභාගෙන් වැඩි ලකුණු පෙන්නුවොත් තාත්තගෙ කැමැත්ත හම්බ වෙයි.’‘මං මගෙ යුතුකම ඉෂ්ට කරනව. ඔයාල ඔයාලගෙ යුතුකම ඉෂ්ට කරන්ඩලකො’තිළිණ පණ්ඩිත වාක්‍යයක් කියා දැමුවේ මව නිහඬ කරවමිනි.පාසල් නිවාඩුව ලැබිණ‘ඔන්න මං මගෙ යුතුකම ඉහළින්ම ඉෂ්ට කළා!’තිළිණ පාසල ඇරී ආ හැටියේ ම සිය ප්‍රගති වාර්තා පොත මවට දුන්නේ ය.මව එය පිරික්සුවේ නොඉවසිල්ලෙනි. අදාළ විෂයයන් ඉදිරියෙන් දැක්වුණු ඔහුගේ ඉහළ ලකුණු මට්ටම් දුටු මවගේ මුහුණ සතුටින් පිරී ගියේ ය.එහෙත් හිටි අඩියේම ඇගේ දෑස කුහුළින් පුංචි වී ගියේය.‘පුතේ, මෙතන එක කොටුවක් හිස්නෙ. ඇයි එතන ලකුණු දාල නැත්තෙ?’‘ඒ ටීචර්ට තාම උත්තර පත්‍ර ටික බලල ඉවර කරගන්ඩ බැරිවෙලා අම්මෙ.’ ඊළඟ වාරෙ පටන් ගන්නකොටම ලකුණු ටික දෙන්නං කිව්ව’මව ඉන් සෑහීමකට පත් වූවා ය.තම පුතුගේ වාර විභාග ප්‍රතිඵල ගැන සතුටට පත් පියා පවුලේ අය විනෝද චාරිකාවේ කැඳවාගෙන ගියේ ය.කෙමෙන් පාසල් නිවාඩුව අවසන් විය.නව පාසල් වාරය ඇරඹිණ.අර ගුරු මහත්මිය ද පැමිණ පන්තියේ වැඩ ඇරඹුවාය.මෙසේ දෙසතියක් ඉක්ම ගියේ ය.ප්‍රගති වාර්තාවේ වූ අඩුපාඩුව කාට අමතකව ගියත් තිළිණගේ මවට නම් අමතකව නොගියේය.‘පුතේ, අර ටීචර් ඔයාලගෙ ලකුණු දුන්න ද?’‘තාම නෑ අම්මෙ’‘හරි වැඩේනෙ. ඇයි ඔයාල ඇහුවෙ නැද්ද?’‘ටීචර්ට කේන්ති යයි කියල ඇහුවෙ නෑ. දෙනකං තමයි අපිත් මේ බලාගෙන ඉන්නෙ’තවත් දින කිහිපයක් නිහඬවම ගෙවී යෑම නොඉවසූ මව ලකුණු මට්ටම ඉල්ලා ගෙන එන්නැයි තිළිණට කෑගෑවාය.‘ඔයාට බැරි නං මං ගිහිං එයාව හම්බවෙල ඒ ගැන අහන්නංකො’‘නෑ නෑ අම්ම එන්ඩ එපා. මං ඉල්ලගෙන එන්නංකො’පසු දින අදාළ ගුරුවරිය උගන්වමින් සිටියදී පන්තියේ කසුකුසුවක් ගියේ ය. ගුරුවරියගේ ඇස ගියේ තිළිණ වෙත ය.‘තිළිණ මොකද ඔය? දන්නැද්ද මං පාඩම කරනව කියල’ ගුරුවරිය පුටුවෙන් නැගී සිටියා ය.‘ටීචර් අපිට ප්‍රශ්නයක් තියනව’ තිළිණට වචන පැටළිණ.‘ඒ මොකක් ද?’‘ටීචර් අපේ වාර විභාගෙ ලකුණු දෙන්නෙ නැද්ද?’‘ආ ඒක ද ප්‍රශ්නෙ?’‘ගෙවල්වලින් අහනව ටීචර්. ඉල්ලගෙන එන්ඩ කියල බල කරනව’‘ආ ඒක මට අමතක වුණානෙ ළමයිනේ. ඒක මං ගෙනත් දෙන්නං. දැන් අපි පාඩම කරමු’ ගුරුවරිය නැවත පාඩමට බැස්සා ය.දින කිහිපයක් ගෙවී ගිය ද ගුරුවරිය ගේ හෙට උදා වූයේ නැත.‘ටීචර් අපේ ලකුණු?’ තිළිණ යළි මතක් කළේ ය.‘අනේ ළමයිනේ මට අදත් අමතක වුණානෙ’‘කමක් නෑ ටීචර් හෙට මතක් කරලම ගේන්ඩකො’‘හොඳයි. අපි පාඩමට බහිමු’තවත් සතියක් පමණ නිහඬව ම ගෙවී ගියේ ය.ඊළඟ සතියේ දිනක ගුරුවරිය පාසල නිමවී ගෙදර ගියා ය. ගෙතුළට වැදුණු ඇයට මහන්සි හරින්නට වූවා ය.ගෙදර සීනුව නාද විය.ඇය දොර ඇරගෙන පිටතට ආවා ය.දොරකඩ සිනාසීගෙන සිටියේ තිළිණ ඇතුළු පාසල් දරුවන් කිහිප දෙනෙකි.පුදුම වූ ගුරුවරිය ප්‍රශ්න වැලක් ඇසුවා ය.‘ඇයි? මොකද ප්‍රශ්නෙ? ඇයි ඔයාල මෙහෙ?’‘ටීචර්ට හැමදාම ලකුණු ලැයිස්තුව ගේන්ඩ අමතක වෙනවනෙ. අපි ආවෙ ඒක ඉල්ලගෙන යන්ඩ ටීචර්!’ගැස්සී ගිය ගුරුවරිය වහා ගෙතුළට ගියා ය.ළමයි දොරකඩට වී බලා සිටියහ.ටිකකින් ගුරුවරිය ළමයින් ඉදිරියට ආවේ මැලවුණු වතිනි.‘අනේ ළමයිනේ මේක මං ඔයාලට කොහොම ද කියන්නෙ?’‘ඇයි ටීචර්?’‘ඔයාලගෙ උත්තර පත්‍ර මිටිය මා අතින් නැතිවෙලා! ඒක මං අරං එද්දි කොහෙහරි වැටිල! ඉතිං මං කොහොම ද ඔයාලට ලකුණු දෙන්නෙ? ඒකයි මං දවසින් දවස ඔයාලට මොනව හරි කියල ඒක අමතක කරන්න හැදුවෙ.’ළමයි පුදුමයෙන් මුහුණට මුහුණ බලා ගත්හ.‘කලාතුරකින් මේ වගේ දෙයක් වෙන්ඩ පුළුවන්නෙ ළමයිනෙ’ මං ඔයාලට ගිය වාරෙට සාපේක්ෂව ලකුණු ලැයිස්තුවක් හදල දෙන්නං.’නෙළුම්විල, සිළුමිණ,ලේක්හවුස්, කොළඹ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=as14092110</link>
    <topic>ගුරු ‍ෙස්වයේ රසකතා</topic>
    <author>චන්ද්‍රපාල ලේකම්ගේ</author>
    <content>ගුරු ‍ෙස්වයේ රසකතා1974 යනු අද මෙන් දුරකථන බහුල යුගයක් නොවේ. එදා තොරතුරු හුවමාරුව සඳහා ප්‍රධාන වශයෙන්ම භාවිත වූයේ තැපැල් සේවාව හරහා ලියුම් යැවීමය. ඊට අමතර ලෙස කෙටි තොරතුරු හුවමාරුව සඳහා තැපැල් පත් භාවිත කෙරිණ. ඊටත් අමතරව ඉතා කෙටි සහ හදිසි පණිවුඩ සඳහා විදුලි පණිවුඩ යැවිණි.මේ කියන්නට යන පාසලේ දුර බැහැර දිස්ත්‍රික්කවලින් පැමිණ සිටි ගුරුවර - ගුරුවරියෝ හත් අට දෙනෙක්ම වූහ. එයිනුත් වැඩි දෙනෙක් එතෙක් යුගදිවියට නොඑළඹි අය වූහ. එහෙයින්ම ඔවුහු දෙමාපිය නෑදෑ හිතවතුන් වෙත අවශ්‍ය පරිදි ලියුම් යැවීම සිදු කළහ. එසේ කිරීමට බලපෑ තවත් හේතුවක් වූයේ සෑම සති අන්තයකම නිවෙස් බලා යාමට එදා අද මෙන් බස් සේවාවන් දියුණුව නොතිබීමය.‘විනීතා’ කෑගල්ල දිස්ත්‍රික්කයේ සිට පත්වීම් ලැබ පැමිණ සිටි අවිවාහක උපාධිධාරී ගුරුවරියකි. ඇය ඉගැන්වූයේ භූගෝල විද්‍යාව විෂයයයි. ඒ උසස් පෙළ හා සාමාන්‍ය පෙළ පන්තිවලටය. දිනක් රාත්‍රියේ දී බෝඩිමේ සිට මවට ලියූ ලිපියක් පසුදා පාසල පටන් ගැනීමට පෙර ‘විනීතා’ ගුරුතුමිය එක් සිසුවකුට දුන්නේ ‘ආගිරිස්, තැපැල් කන්තෝරුවට ගිහිල්ල මේ ලියුම දාල එනවද'යි කියමිනි. පාසලත් උප තැපැල් කාර්යාලයත් අතර දුර සැතපුමක් පමණ වන නිසා ගුරුවරුන් කවුරුත් එම කාර්යය ඉටු කරවා ගනු ලැබූයේ තේරෙන වයසේ පිරිමි ළමයකු ලවාය.කෙසේ හෝ එයින් මාස 2 - 3කට පසුව දිනක් ‘විනීතා’ ගුරුතුමිය සාමාන්‍ය පෙළ පන්තියේ භූගෝල විද්‍යාව පැවරුමකට අදාළව ළමුන් ගේ පිළිතුරු පොත් පරීක්ෂා කරමින් සිටියාය. ඒ අතර එක් පොතක් තුළ ලියුම් කවරයක් සහිත ලිපියක් නෙත ගැටුණි. පසුව ඒ ගැන විශේෂ අවධානය යොමු කළාය. එවිට ලියුම් කවරයේ වූ ලිපිනයට අදාළ අකුරු දැක ඉබේටම වාගේ මිමිනුනේ “ආ.. මේ මගේ අත්අකුරු නේ. අම්මට යවන්න දීපු ලියුමක්” යන්නය. ක්ෂණයකින්ම ‘විනීතා’ ගුරුතුමිය එම අභ්‍යාස පොත කාගේදැයි බැලුවාය. එවිට දැනගත්තේ එය ආගිරිස්ගේ බවය. පසුව ගුරුතුමිය ලිපිය අත් බෑගය තුළට දමා ගත්තාය.ඊළඟ සතියේ පන්තියට ආ ‘විනීතා’ ගුරුතුමිය නියමිත පාඩම උගන්වා අවසන් කොට ආගිරිස් ඇමතුවාය.ආගිරිස්! මම අර අන්තිමට දීපු ලියුම තැපැල් කළාද?”ආගිරිස් ද නොපැකිළව පිළිතුරු දුන්නේය. ආ.. ඔව්.. මිස්.. එදාම දැම්මා” එවිට ගුරුතුමිය අදාළ ලිපිය පෙන්වා“එතකොට මේ මොකක්ද?Óයි විමසූ විට ‘ආගිරිස් කීවේ ‘ආ .. ඒක මිස් පස්සෙ ලියපු එකක් වෙන්න ඇති’ කියාය.‘ආගිරිස්’ යනු තරමක් දඟකාර, ඉගෙනීමෙහි අදක්ෂ, ගුරුවරුන් කෙරෙහි එතරම්ම ගරු-පක්ෂපාතී බවක් නොදක්වන සිසුවකු වුවද ‘විනීතා’ ගුරුතුමිය ඒ බව හරිහැටි තේරුම් ගෙන නොසිටියාය.කෙසේ වුවද මෙම සිද්ධියෙන් පසු ලියුම් තැපැල් කිරීම සඳහා තැපැල් කාර්යාලයට ළමයින් යැවීමේදී ‘විනීතා’ ගුරුතුමිය බොහෝ සේ සැලකිලිමත් වූවාය. එපමණක් නොව මේ ගැන ළඟම හිතවත් ගුරු සගයින්ට ද කීවාය. එවිට ඒ කවුරුත් කීවේ ‘අයියෝ ඔයා ඒකට දුන්නෙ ඇයි? ඕක මහ ලෝකෝත්තරයා නේ’ කියාය.පසුව මේ ගැන පන්තියේ සගයින් විසින් ‘ආගිරිස්ගෙන්’ විමසීමේදී කියා ඇත්තේ ‘ඔව් බං ඔය මිස් හැමදාම ලියුම් දෙනව දාල එන්ඩ කියල. ඉස්සෙල්ල ඒව නම් ඔක්කොම දැම්ම... අම්මප. මේකත් දාන්ඩ ටිකක් දුර ගියා... හැතැප්මකට වැඩිය දුර යන්න එපායැ... ඕක තනියෙම්ම යන්ඩ කම්මැලියිනේ බං. කතා කෙරුවට උඹල එකෙක්වත් එනවයැ.. මං මඟදි හැරිල ඇවිල්ල ලියුම පොතක් අස්සෙ දැම්ම, ගෙදර යන ගමං ඉරල විසිකරන්ඩ... බලපංකො ඕක මට මතක නැති උණානේ’ යන්නය.චන්ද්‍රපාල ලේකම්ගේඑදා පාසල් ප්‍රධානීහු ‘ඉන්වැන්ටරි’ පොතට වැඩි අවධානයක් යොමු කළාය. බඩු අඩු වුවහොත් ගෙවන්නට වෙන නිසා ඒවා ඉබි යතුරු දමා ආරක්ෂා කළා විනා පරිහරණයට ගැනීම අවම විය. පසු කාලයක මේවා ගෘහවිද්‍යා අංශය, විද්‍යාගාරය, කෘෂිකර්ම අංශය ආදී අංශවලට බෙදා හැර අංශයීය ඉන්වැන්ටරි ගත කොට වගකීම අදාළ ගුරු භවතාට පැවරුණි.පාසලේ උත්සවයක් වුවහොත් දින දෙක තුනක්ම ගෘහ විද්‍යා ගුරුවරිය හැඳි, පීරිසි, පිඟන්, පිහියා සොයන්නට වෙහෙසෙයි. ඒ වගේම ශ්‍රමදානයක් වුවහොත් කෘෂි විද්‍යා ගුරු භවතාට උදලු, කැති, මුල්ලු යනාදිය සොයන්නට වෙයි.කට වචනයට ඉල්ලා ගන්නා මේ බඩු බාර දීමට කල් ගතවී අස්ථානගත වන නිසා ‘කෙටි කාලීන බඩු බාරදීම’ යනුවෙන් පොතක් ඒ ඒ අංශවලට නඩත්තු කිරීමට උපදෙස් දුන්නේ අස්සන් ලබා ගෙන බඩු නිකුත් කරන්නටය.එදා පාසලේ ශ්‍රමදානයකි. ඒ දිනවල අද වගේ වාරයේ මුල දෙමාපියන් ඇවිත් කරන ශ්‍රමදාන නැත. පාසල් සිසුන්ට වත්ත බාර දී පිරිසුදු කිරීම දෛනිකව කරයි. ඊට අමතරව මාසයකට දෙකකට වරක් පොඩි ශ්‍රමදාන කරයි. අද කාලේ වගේ ඩෙංගු මදුරුවා නිසා විදුහල්පතිට දඩ ගහන කාලයක් එදා නොවීය. අනෙක් අතට කම්කරුවන්, සුළු සේවකයන් වැඩ කරනු ඇත.ශ්‍රමදානය අවසන් විය. උදලු විසි එකෙන් විස්සක් පමණක් ඇත. අඩු වෙන් බාර දී ඇත්තේ හාමුදුරුවන්ගේ පන්තිය ඉල්ලා ගත් උදැල්ලය.“හාමුදුරුවනේ උදැල්ලක් අඩුයි”“කමක් නෑ මිස් උදැල්ලක් මං පන්සලෙන් ගෙනැත් දෙන්නම්”“එහෙම ඕනෙ නෑ. ඒක අපි හොයාගන්නම්”හාමුදුරුවන්ගේ නමේ පන්තියේ සිටි දඟකාරයෙක් කතා කළේය.“මිස් යමු, මං හොයල දෙන්නම්”ළමයා රේක්කයක් ද අතට ගත්තේය.“රේක්කයක් මොකටද?”“මිස් දන්නෙ නෑ කුණු ගොඩවල් අවුස්සල බලන්න ඕනෙ”ශ්‍රමදාන භූමියට ගියහ.“ආන්න මිස් උදලු මිට, එහා වත්තෙ අඹ ගහට ගහල ගහේ රැඳිල”“ළමයො මිට නෙවෙයි ඕනෑ උදලු තලේ”ගිනිගත් කුණු ගොඩ අවුස්සා බලා රත්වූ උදලු තලය ගත් ළමයා වතුර බාල්දියක් දමා එය නිවාගෙන උදැල්ලත් රේක්කයත් අතින් ගෙන කෘෂි විද්‍යාගාරයට පැමිණියේය.“මිස් .. ළමයි නැති වෙලාවට මං මිස්ට අම්මයි කියන්නද?“ඒ මොකද?”“මිස් අපෙ අම්ම වගේමයි. අපේ අම්මා මැරුණා. මට මිස්ගෙ මූණ පේන්නෙ අම්මගෙ වගෙයි” ළමයා හඬමින් කතා කරයි.“මිස් උදැල්ලෙ මිට ගලවල අඹ ගහට ගැහුවෙ මම. උදලු තලය හැංගුවෙත් මම, මට අම්ම මතක් වෙලා මිස් අපෙ අම්ම වගේ නිසා හොයල දුන්නෙ, අනේ මිස් මට තරහ නෑ නේද?”“ඔයාට ඕනෑ වෙලාවක මට අම්ම කියන්න පුතේ” ගුරුවරිය මේ කතාව ගුරු කාමරයට ඇවිත් හාමුදුරුවන්ට කීවේ කඳුළු පිස දමමින්ය.මවු සෙනෙහස, පිය සෙනෙහස අහිමි දරුවන් ගුරුවරුන් වූ අප වෙත එන්නේ ‍මේ දයාව, ආදරය ලබාගන්නටය, එහෙම දරුවන්ට ගුරුවරුන් වූ අපි පිහිට වෙමු.විශ්‍රාමලත් විදුහල්පතිඩී.සී.ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=av1409212</link>
    <topic>මිල්ටන් ගැයු ‘පියාපත් සලා’ ගීතය විශ්වවිද්‍යාලයේදී මා ලැබු අත්දැකීමක්</topic>
    <author>තුෂාරි නේරංජා වික්‍රමසිංහ</author>
    <content>මිල්ටන් ගැයු ‘පියාපත් සලා’ ගීතය විශ්වවිද්‍යාලයේදී මා ලැබු අත්දැකීමක්1969දී මාධ්‍යවේදියකු ලෙස ‘සරසවිය’ පුවත්පතට එක්වූ ඔහු රසිකයන් අතර වඩාත් කතාබහට ලක්වන්නේ චිත්‍රපට අධ්‍යක්ෂවරයකු හා ගීත රචකයකු ලෙසය. සිරි කුලරත්න නම් මේ අපූරු කලාකරුවා යළිත් වරක් රසික අවධානය දිනාගන්නට සමත්ව සිටී. ඒ ඔහු නිර්මාණය කළ ‘රාස්ස කැලේ’ ළමා චිත්‍රපටය මේ දිනවල තිරගත වීම හේතුවෙනි. සිරි කුලරත්න සමඟ යෙදෙන මේ කතාබහ ද වෙන්වන්නේ ඒ නිමිත්තෙනි.‘රාස්ස කැලේ’ චිත්‍රපටයෙන්ම අපේ කතාබහ අරඹමු?මෙය මම රචනා කරමින් අධ්‍යක්ෂණය කළ ළමා චිත්‍රපටයක්. මෙහි කතාව මෙසේයි. තමන්ගේ යාළු පොඩි සාදුට අසනීප වෙලා ඔත්පල වෙනවා. ඉංග්‍රිසි වෙදකම් කළත් ඵලක් නොවූ තැන මේ දරුවන් සිංහරාජ අඩවියේ තිබෙන දුර්ලභ ඖෂධයක් සොයාගෙන යනවා. මෙහිදී ඔවුන් මුහුණපාන ත්‍රාසජනක දේවල් මෙයට ඇතුළත් වෙනවා.චිත්‍රපටයේ කුරුමිටි ගම්මානයක් ගැනත් කියැවෙනවා.ඔව්. මේ දරුවන්ට කුරුමිටි ගම්මානයක් හමු වෙනවා. මෙයට මම ලංකාව පුරා වෙහෙසෙමින් කුරුමිට්ටො 30 ක් පමණ සොයා ගත්තා. කුරුමිටි රජු ලෙස බන්දුල ගලගෙදරත් කුරුමිටි රැජන ලෙස සනෝජා බිබිලේත් රඟපානවා. මේ චිත්‍රපටය තුළ විනෝදය, ත්‍රාසය මේ හැම දෙයක්ම ගැබ්වෙලා තිබෙනවා. අනෙක මෙහි රූගත කිරීම් සිදුවුණේ අරං කැලේ, කළුදිය පොකුණ කැලෑවලයි.කුඩා දරුවන් වෙනුවෙන් චිත්‍රපට කිරීම අසීරු කරුණක් නොවේ ද?මම ළමයින් වෙනුවෙන් චිත්‍රපට නිර්මාණය කරන්න ආසයි. මගේ ප්‍රථම චිත්‍රපටය ‘වස්තුව’ ළමයින් මුල්කරගෙන තමයි නිර්මාණය වුණේ. ඒ වගේම මම ටෙලි නාට්‍ය කිහිපයකුත් දරුවන් උදෙසා නිර්මාණය කළා. ළමයින් සමඟ වැඩ කරන්න ලේසියි. ඔවුන්ගේ කතා නිර්මාණය කරන්න මම හුඟාක් ආසයි.වර්තමාන ළමා පරපුර ගැන ඔබේ හැඟීම මොන වගේ ද?අද ළමයින් අතින් සිදු කෙරෙන වැරැදිවලට දරුවන්ට දොස් කියල වැඩක් නැහැ කියලයි මම හිතන්නේ. ඒ දේවල්වලට මවුපියො වග කියන්න ඕන කියන තැනයි මම ඉන්නේ. දරුවන් කියන්නේ සියුම් මනසක් තිබෙන සමනලයින් වගේ අවිහිංසකයින් පිරිසක්.අද කාලේ දරුවන්ට නිර්මාණය වන සිනමා නිර්මාණ මොන වගේ විය යුතුයි කියල ද ඔබ හිතන්නෙ?ළමයි හරි ආසයි හිනාවෙන්න, විස්මිත දේවල් බලන්න. මෙවැනි දේ උපයෝගී කරගෙන තමයි චිත්‍රපටයක් නිර්මාණය විය යුත්තේ. නැතිව බහුභූත, වල්පල් දරුවන්ගේ ඔළුවට දැමීම අපරාධයක්. ඔවුන් ආස සරල දේවල්වලට. සරල වින්දනයක් ලැබෙන දේ නරඹන්න ඔවුන් කැමැතියි. පාඩම් කියල දිය යුත්තේත් ඒ විදිහට බවයි මගේ අදහස.ඔබ ගීත රචකයෙක් ලෙසත් ප්‍රකට චරිතයක්?ඔව්. මගේ හැම චිත්‍රපටයකටම වගේ ගීත ලියන පුරුද්දක් මට තිබුණා. මම ‘සරසවිය’ පත්තරේ කටයුතු කරන අවදියේ තමයි ‘පියාපත් සලා’ ගීතය මිල්ටන් මල්ලවආරච්චි වෙනුවෙන් රචනා කළේ. මම තමයි පළමුවැනි වතාවට ‘සරසවිය’ පත්තරේට ඔහු ගැන ලිපියක් ලිව්වේ. මම ගීත රචනයට දක්ෂ නිසා ඔහුට මා ලියු ‘පියාපත් සලා’ ගීතය ගයන්න දුන්නා. එය අදටත් ජනප්‍රියයි. මිල්ටන් එක්ක දැඩි මිත්‍රත්වයක් තිබුණු නිසාම ඔහුට මා ලියු හුඟාක් ගීත ගයන්න ලබා දුන්නා.‘පියාපත් සලා’ ගීතයට පාදක වෙන්නේ ඔබ ලැයු අත්දැකීමක් වෙන්න ඇති?ඔව්. විශ්ව විද්‍යාලයේ තුන්වන වසරේ විද්‍යාර්ථියෙක් විදිහට ඉගෙන ගන්නා අවදියේ තමයි මේ ගීතය මගේ අතින් රචනා වුණේ. ඇයව දැකල තිබුණා. කතා කරල නැහැ. නොලැබෙන පෙම්වතියක් ද ලැබෙන පෙම්වතියක් ද කියල මට හිතාගන්න බැහැ. ඒ වස්තු බීජය මත තමයි මේ ගීතය රචනා වුණේ. ඒ නිසයි මම ගීතයේ දී කියන්නේ ‘සිහින ලොවක දී හෝ ඔබ එන්න මා සොයා’ කියල.එදා සහ අද කලා ක්ෂේත්‍රය ගැන ඔබේ හැඟීම කුමක් ද?එදා නළු නිළියන් ගායක ගායිකාවන් සෑහෙන ගරුත්වයක් තියාගෙන හිටියා. ඒත් අද ඒ තත්ත්වය වෙනස්. අද ෂූටින්වලට තැනක් හොයාගන්න බැරි තත්ත්වයට පත්වෙලා. නළු නිළියන්ට ෂූටින්වලට ගෙයක් ගන්න ගියත් දෙන්නෙ නැහැ. ඒ තරමට ඔවුන් ගැන මිනිසුන් කලකිරිලා. ඒ වගේම අද නළු නිළියන්ගේ ගැඹුරු රංගනයක් අපිට දකින්න නැහැ. එදා ගාමිණි, ටෝනි වැනි ප්‍රවීණයන්ගෙන් ගැඹුරු රංගනයක් මම දැක්කා. ඒ අයගේ රංගනයන්වලට අබමල් රේණුවකට කිට්ටු වෙන්න බැහැ අද ඉන්න ටෙලි නාට්‍ය නළු නිළියන්ට.ඔබේ අනාගත බලාපොරොත්තු?දැන්නම් බලාපොරොත්තු කියල දෙයක් නැහැ. පසුගිය දා මගේ බිරිය මියගියා. ‘රාස්ස කැලේ’ චිත්‍රපටයේ මාධ්‍ය දැක්ම තිබුණු දා තමයි ඇය මියගියේ. මේ වෙනකොට කලාව වෙනුවෙන්ම තමයි මගේ කාලය කැපවී තිබෙන්නේ. ඉදිරියේ දී මම තවත් චිත්‍රපටයක් නිර්මාණය කරන්න බලාපොරොත්තු වෙනවා. ඒ වෙනුවෙන් මගේ කාලය වැය වෙනවා.තුෂාරි නේරංජා වික්‍රමසිංහඡායාරූපය - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=av1409213</link>
    <topic>සිනාකතා</topic>
    <author>එඩ්වඩ් චන්ද්‍රසිරි</author>
    <content>සිනාකතා‘ආන් අම්මේ, ජනපද කල්‍යාණිත් අද උසාවි ඇවිල්ලා හිටියා.’ තම ලොකු අම්මා සමඟ ඉඩම් නඩුවකට පෙනී සිටීම සඳහා උසාවි ගොස් පැමිණි චම්පා, තම මව හමුවේ කීවාය.‘අහවල් දේකටද දුවේ ඔය ජනපද කල්‍යාණි වගෙ කෙනෙක් මෙහේ උසාවි ගානෙ කාල් ගාන්නෙ? ඉඩම් නඩුවකට ද මන්ද?’ විජේරාමේ නැන්දා ඇසුවේ තම දියණිය කී පුවතින් මවිත වෙමිනි.‘මේ යන පිළිවෙළට අපේ චිත්‍රපටි කාරයො ජනපද කල්‍යාණිගෙයි, නන්ද කුමාරයගෙයි හුටපටේ ගැනත් චිත්‍රපටියක් කරයි කියල එයා බයවෙලා. ඔය අද උසාවි ඇවිල්ලා හිටියෙ එහෙම දේවල් කරනවට විරුද්ධව තහනම් නියෝගයක් ගන්ඩ.’ චම්පා කීවාය.  ‘මොකද බං ඔය ඔළුවට වුණේ? ඊයෙ රෑ නාට්‍යය ඉවර වෙලා වළේ බාර් එකෙන් දෙකක් දාගෙන අපි පිටත් වෙනකොට උඹේ ඔළුවේ මුකුත් අප්සෙට් එකක් තිබුණෙ නැහැනෙ.’ අලුත් ටෙලි නාට්‍යයක මුහුරත් උලෙළ සඳහා පැමිණි කොළඹගේ ගෙන් දයාදේව ඇසුවේ ඔහුගේ හිසේ අලවා තිබූ ලොකු ප්ලාස්ටරය දැකීමෙනි.“නෑ බං, මම ඊයෙ ගෙදර යනකොට හොඳටම රෑ වෙලානෙ, ඉතින් මං, මේ දවස්වල බොහොම ජනප්‍රිය අර ධනුෂ්කගෙ, ‘හිස් ටින් එකක් වාගෙයි අපේ මේ ජීවිතේ මල්ලි’ කියන සින්දුව කිය කියා තමයි ඇඳුම් මාරු කළේ. ඇත්තම කියනවා නං ඒ වෙලාවේ මගෙ ඔළුවට ආවේ නෑ ‘හිස් ටින් එකක්’ කියන උපමාව ගෑනුන්ට හොඳටම ගැළපෙනවයි කියල. ඒකට අපේ ගෑනිට හොඳටම තදවෙලා ඇදලා ඇරියනෙ මගෙ ඔළුවට හිස් ටින් එකකින්. කරුමෙට අපෙ නැන්දම්මා ඒ ටින් එකට වතුර දාලා තිබිලා.” කොළඹගේ කීවේ කට ඇද කරමිනි.  වෙස්සන්තර නාටකය වේදිකා ගතවෙමින් පැවතිණ. නාට්‍යයේ මුල් භාගය රඟ දැක්වීමේදී එහි එන වෙස්සන්තර රජුගේ භූමිකාව රඟ දක්වන නළුවා බීමත්ව සිටින බැව් අධ්‍යක්ෂවරයාට වැටහුණි. විවේක කාලය එළැඹෙත්ම නාට්‍යයේ නළු නිළියන් රැඳී සිටි කාමරයට ලහි ලහියේ කඩා වැදුණු හෙතෙම, වෙස්සන්තර චරිතය රඟපෑ නළුවා වෙත ගොස් මෙසේ ඇසුවේ මැඬගත් කෝපයෙනි.‘අයිසෙ සෝමවීර ඔය විදියට කනමදයා වගෙ බීලා කොහොම ද මේ වගෙ වැදගත් චරිතයක් රඟපාන්නෙ? දැන් ඊළඟට තියෙන්නෙ මන්ත්‍රි දේවිය දන් දෙන සීන් එක නේද?’‘ඒකනෙ බොස් කියන්නෙ. කන පැලෙන්ඩ බීලා මිසක් හොඳ සිහියෙන් මේ වගෙ පංචස්කන්දයක් දන් දෙන්ඩ පුළුවන් ද?’ ප්‍රධාන නිළියගේ තෙල් වෑහෙන සිරුර දෙස බලමින් සෝමවීර ඇසුවේ දෙපසට වැනෙමිනි.  ‘මොකද මිස්ටර් කුමාර, ඔයාගෙ දුවව බඳින්ඩ ජෝඩුවෙලා හිටපු දොස්තරට එකපාරටම අකැමැති වුණේ?’ ධනුෂ්ක ඇසුවේ කාර්යාලයේ ඇතුළත කාමරයක දිවා ආහාරය ගනිමින් සිටියදීය.‘දොස්තර කෙනෙක් හින්දම තමයි ළමයො මම මිනිහට කැමැති වුණෙත්. ඒත් දැන් කාරණා සිද්ධ වෙන විදියට, ඒ යකා දොස්තරකමට අමතරව රූපලාවණ්‍ය වැඩ එහෙමත් කරනව ද කියල කවුද දන්නෙ?’ කුමාර කීවේ බත් කටක් අනා මුවට ළං කරමිනි.  ‘අර සමරකෝන් කියන්නෙ, එයා ළඟ ඉතිහාස තුරුම්පු ගොඩක් තියෙනවා. ඒත් ඒවා පෙන්නන හෝල් සීමා කරන නීතිය හින්දා මීට පස්සෙ චිත්‍රපටි හදන්නෙ නෑ කියල.’ උදය ශාන්ත, කොඩිකාර සමඟ කීවේ සංස්ථා පරිශ්‍රයේදී මුණ ගැසුණු අවස්ථාවේදීය.“ඒ හින්දා වෙන්ඩ ඇති අපෙ සෝමේ අංකල් කිව්වයි කියන්නෙ, ‘ අයියන්ඩිය, බිය නොවන්න. පිටපත් 55 ක් බෙදන හැටි මම පෙන්නන්නම්’ කියල.” කොඩිකාර කීවේය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=av1409214</link>
    <topic>ඒ හීනය අද හැබෑ වෙලා</topic>
    <author>ටානියා මෝසස්</author>
    <content>ඒ හීනය අද හැබෑ වෙලාකුඩා කල සිට රංගන ශිල්පිනියක වීමට පෙරුම් පිරූ තරුෂි නයනතාරා අද 'දේදුනු' ටෙලි සිත්තමෙහි දේදුනු ලෙස සිය ප්‍රථම රංගනයෙන්ම ප්‍රේක්ෂකයන්ගේ ආදරය දිනා ගනිමින් තම සිහිනය සැබැ කරගන්නට සමත් වූ යොවුන් රංගන ශිල්පිනියකි.තරුෂි, දේදුනුට ලැබෙන ප්‍රතිචාර කොහොමද?ප්‍රතිචාර නම් ගොඩක් හොඳයි. ගොඩක් අය මඟ තොටේදී දැක්කහම කතා බහ කරනවා. ෆෝන් නම්බර්ස් හොයා ගෙන කතා කරනවා. හැම කෙනෙකුම වගේ දේදුනු කිව්වහම දැන් මාව හඳුනනවා. ඉතින් ඒ ගැන ගොඩක් සතුටුයි .ඒ කියන්නේ තරුෂි දැන් ජනප්‍රිය තරුවක් ?ලැබෙන ප්‍රතිචාරත් එක්ක මම දැන් ගොඩක් ජනප්‍රියයි කියලා මටත් හිතෙනවා.තරුෂිට දැන් ලැබෙන නිර්මාණවලින් අඩුවක් නැතුව ඇති ?ඔව්. ටෙලි නාට්‍යවලට විතරක් නෙවෙයි. චිත්‍රපට, මියුසික් වීඩියෝස් සහ දැන්වීම් වලටත් අවස්ථාව ලැබුණා.රඟපාන්න තියෙන කැමැත්තට ලැබෙන හැම ආරාධනාවක්ම බාර ගන්න හැඩයි?අපෝ නැහැ. මගේ සීමාවක් තියෙනවා ඒ සීමාව තුළ ඉඳගෙනයි මම නිර්මාණ බාර ගෙන දායක වෙන්නේ.තෝරා ගන්න ඕනෑ තරම් ක්ෂේත්‍ර තියෙද්දි රංගනයට මෙච්චර හිත ගියේ ඇයි?පොඩි කාලේ ඉඳන් ලොකු ආසාවක් වගේම ඇත්තටම එය මගේ හීනයක් වුණා. එ නිසා පොඩි කාලේ ඉඳලා කලාවට මගේ ලොකු නැඹුරුවක් තිබුණා. ඉතින් ඒ හීනය තමයි අද හැබෑ වෙලා තියෙන්නේ.රංගනය ගැන දැන් ඔබට මොකද හිතෙන්නේ?රංගනය සරල දෙයක් නෙමෙයි. ගොඩක් හැදෑරිය යුතු විෂයක්. මම රංගනයට පා තැබුවේ කිසිම හැදෑරිමක් නැතුව. ඒ නිසාම එය මට ලොකු අභියෝගයක් වුණා. හැදෑරීමක් ඇතිව රංගනයට සම්බන්ධ වීම හොදයි කියලා දැන් මට හිතෙනවා.ඒ කියන්නේ ඉදිරියේදී හැදෑරීමක් ඇතුවද තරුෂි රංගනයට එකතු වෙන්නේ ?ඔව්. මගේ අධ්‍යාපන කටයුතුත් එක්ක මට ලැබෙන විවේක කාලයේදී රංගනය ගැන හදාරන්න ලොකු බලාපොරොත්තුවක් සහ කැමැත්තක් තියෙනවා.රංගනය පැත්තෙන් ඉදිරියේදී කාර්යබහුල වුණොත් තරුෂිගේ වෛද්‍යවරියක් වීමේ අරමුණට මොකද වෙන්නේ?මම හිතන්නේ නැහැ එහෙම වෙයි කියලා. මගේ පළවැනි ටාර්ගට් එක ආයුර්වේද වෛද්‍යවරියක් වීම. ඒ අරමුණට වෙහෙසෙන අතරේ ඉඩකඩ ලැබෙන වෙලාවට හොඳ නිර්මාණවලට දායක වෙන්න ලොකු ආසාවක් වගේම බලාපොරොත්තුවකුත් තියෙනවා.දුව රංගන ශිල්පිනියක් වෙනවාට ගෙදරින් කැමැත්තක් තිබුණද?තාත්තාගේ එතරම් කැමැත්තක් තිබුණේ නැහැ. මම අධ්‍යාපන කටයුතු අවුල් කරගනියි කියලා. නමුත් දැන් ලැබෙන ප්‍රතිචාර එක්ක ගෙදර හැමෝම මට ලැබුණු ඒ අවසථාව ගැන සතුටින් ඉන්නේ.තරුෂිට තවම ක්ෂේත්‍රයේ මිතුරු මිතුරියෝ නැතිද?මට එහෙම යහළුවෝ කියලා නැහැ. මේ මගේ පළවැනි ඩ්‍රාමා එකනේ. හැබැයි හැමෝම එක්ක මම සුහදව වැඩ කරනවා.ඔබ රඟපාන්න කැමැති චරිතයක් තියෙනවාද?මම කැමැති ගැමි චරිතයක් රඟපාන්න.ඔබේ රංගන හීනය තුළ ඔබේ සිත ගත් ශිල්පිනියක් සිටියාද?මම පොඩි කාලේ ඉඳන් හරිම කැමැතියි මාලනි ෆොන්සේකා මහත්මියට. එ් වගේ හිත ගිය චරිත ගොඩක් තියෙනවා.ආධුණික ඔබට ප්‍රවීණයන්ගෙන් ලැබුණු සහාය කෙහොමද?හැමෝම මට ගොඩක් උදව් කළා. හැබැයි කෙනෙහිලිකම් නොතිබුණා නොවෙයි. මම ඒවාට මුහුණ දුන් අවස්ථා තිබුණා. සාමාන්‍ය අයගෙන් ලැබෙන සහායට වඩා ලොකු සහායක් ප්‍රවීණයන්ගෙන් අපිට ලැබෙනවා කියලා මට හිතෙනවා.ඉදිරියටත් ඔය වගේ අභියෝග වලට මුහුණ දී ඉදිරියට යෑමේ ශක්තියක් තරුෂිට තියේවිද?අපිට මොනවහරි ටාර්ගට් එකක් තියෙනවා නම් ඒ ටාර්ගට් එකට යෑමේදි ඔය වගේ විවිධාකාර අභියෝග වලට මුහුණ දෙන්න සිදු වෙනවා. ඉතින් මම ඒ හැම දේටම මුහුණ දෙමින් මගේ වැඩ කටයුතු සාර්ථකව හොඳින් කරගෙන යන්න උත්සාහ කරනවා.තරුෂි කට කතා හැදෙනවාට කැමැතියිලු නේද?මා ගැන පළ වුණු ලිපියක ඔය වගේ කතාවක් දාලා තිබුණා. අනේ මම ඔය වගේ කතාවක් කිව්වේ නැහැ. මම කිව්වේ කටකතා හැදෙන එක වළක්වන්න බැහැ. කටකතාවක් හැදෙන්නේ ජනප්‍රිය නිසා නේ. ඉතින් ඒ ගැන හිතලා සතුටු වෙනවා කියලා විතරයි මම කිව්වේ.කට කතා හැදුණහම ජනප්‍රියත්වය ගැන හිතලා සතුටු වෙන්න තරම් තරුෂි ජනප්‍රියත්වයට ලෝබයිද?ජනප්‍රියත්වයට ලෝබ නිසා නෙමෙයි. කෙනෙක් අපි ගැන කතා වෙන්නේ එයාලා අපි ගැන අවධානෙන් ඉන්න නිසානේ. ඉතින් සමාජයේ කතා බහට ලක් වෙන චරිතයක් වීම ගැන නම් සතුටුයි.බොහෝ අය ජනප්‍රියත්වයට හානි වේවි යැයි ආදරය වැනි මාතෘකා ගැන කතා කිරීමෙන් වැළකෙනවා. තරුෂිටත් මෙය පොදුයිද?මම එහෙම කරන එකක් නැහැ. සුදුසු කාලය ආපුවහම මගේ රසිකයන්ට ඒ ගැන දැන ගන්න ලැබෙයි.ටානියා මෝසස්හැඩ ගැන්වීම - සැලොන් සොනාලි - මිනුවන්ගොඩඡායාරූප - අමිත් සේනාරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=av1409215</link>
    <topic>‘කන්‍යාවි’ ගීතයේ අයිතිය දෙන්න බන්දුල ගුණවර්ධනට බැහැ</topic>
    <author>ජෝජ් රොබ්සන් ද සිල්වා</author>
    <content>‘කන්‍යාවි’ ගීතයේ අයිතිය දෙන්න බන්දුල ගුණවර්ධනට බැහැ“රසඳුන” සමඟ කතාබහකදී විශාරද ගායන ශිල්පී අමරසිරි පීරිස් විසින් “කන්‍යාවි” (“මිනිසා - මරණ තුනක් ඇති මිනිසා”) ගීතයේ අයිතිය එම ගීතය ඇතුළත් වූ “සිරි මැදුර” චිත්‍රපටයේ නිෂ්පාදකවරයා ගෙන් තමන්ට ලැබී ඇතැයි හෙළිදරව් කරන ලදි. “කන්‍යාවි ගීතයේ අයිතිය මට දුන්නේ ‘සිරි මැදුර’ චිත්‍රපටයේ නිෂ්පාදක බන්දුල ගුණවර්ධනයි’ මැයෙන් පසුගිය ඉරිදා අප පළ කළ එම ලිපියේ දී ‘කන්‍යාවි’ ගීතය පිළිබඳ අමරසිරි පීරිස් කරන ලද එකී හෙළිදරව්ව අභියෝගයට ලක් කරමින් ගී පද රචක ලූෂන් බුලත්සිංහල පිළිතුරු වශයෙන් අප සමඟ කළ කතාබහ මෙලෙස අකුරු කරමු.“මා ලියූ ‘කන්‍යාවි’ ගීතය අමරසිරි පීරිස්ට දෙන්න බන්දුල ගුණවර්ධනට අයිතියක් නැහැ. මම එයාගේ චිත්‍රපටය (‘සිරි මැදුර’) ට මේ ගීතය ලියූ බව ඇත්ත. ඒත් මේ ගී පද රචනය මගේ බුද්ධිමය දේපළක් මිස බන්දුල ගුණවර්ධනගේ බුද්ධිමය දේපළක් නොවේ. ඉතින් කොහොම ද බන්දුල ගුණවර්ධන ‘කන්‍යාවි’ ගීතය අමරසිරිට පවරා දෙන්නේ...?”අමරසිරි පීරිස් පවසන්නේ ‘කන්‍යාවි’ ගීතය චිත්‍රපට ගීතයක් නිසා මෙහි අයිතිය ගීතය ඇතුළත් ‘සිරි මැදුර’ චිත්‍රපටයේ නිෂ්පාදකවරයා වශයෙන් බන්දුල ගුණවර්ධනට ගීතයේ අයිතිය ඇති බවයි.“බුද්ධිමය දේපළ නීතිය පිළිබඳ දැනුමක් නැතිකම නිසා ඇති වී ඇති වැරැදි අවබෝධයක් නිසා තමයි ඔවැනි අදහසක් පළ කරන්නේ. හුඟාක් අයට ඔය වැරදි අවබෝධය තියෙනවා. - චිත්‍රපටවලට ඇතුළත් වන ගීත ඇතුළු සෑම නිර්මාණයක්ම චිත්‍රපටයේ නිෂ්පාදකවරයාට අයිතියි කියලා.මේ රටේ විතරයි එහෙම හිතන අය ඉන්නේ. දියුණු රටවල චිත්‍රපටයක් නිපදවද්දී ඊට අදාළ කොන්දේසි සහ නීති මාලාවක් තියෙනවා සෑම නිර්මාණ ශිල්පියෙක්ම එකඟ වෙන. චිත්‍රපට ගීත සම්බන්ධයෙන් පද රචකයින් හා ස්වර (තනු) රචකයින් සමඟ නිෂ්පාදකවරයා අතර එකඟ වන ගිවිසුමක් ඇතුව තමයි නිර්මාණ කටයුතු කෙරෙන්නේ. එහිදී අදාළ චිත්‍රපටයේ ගීත සම්බන්ධව නිෂ්පාදකට එක්තරා අයිතිවාසිකමක් හිමි වෙනවා. ඒත් චිත්‍රපටයෙන් උගුල්ලා ගෙන චිත්‍රපටයෙන් පරිබාහිරව ගීත නැවත කරන්න හෝ වෙන කාටවත් පවරන්න නිෂ්පාදකට අයිතියක් නැහැ.”ඔබ එලෙස පැවසුවත් “දැන් මතක ද” චිත්‍රපටයට සිරිල් ඒ. සීලවිමල පද රචනය කළ “හිස් ටින් එකක් වාගෙයි මේ අපේ ජිවිතේ” ගීතය පසුගිය දා චිත්‍රපට සංරක්ෂක තිස්ස නාගොඩවිතාන විසින් එම්. ජී. ධනුෂ්කට / දෙරණට පවරා දුන්නා. ඒ කෙසේ ද...?“එහෙම සිදු වී තියෙනවා. ඒත් එය සදාචාර විරෝධි ක්‍රියාවක්. තිස්සට කොහොමවත් එහෙම දෙන්න අයිතියක් නැහැ. එවැන්නක් කරන්න චිත්‍රපටයේ නිෂ්පාදකවරයාටවත් අයිතියක් නැහැ. ඊට එරෙහිව නීතිමය ක්‍රියා මාර්ගයකට සිරිල් ඒ. සීලවිමල පාර්ශ්වයට පිවිසෙන්න පුළුවන්. ‘දැන් මතක ද’ චිත්‍රපටය නිපදවද්දී මෙන්ම ‘කන්‍යාවි’ ගීතය ඇතුළත් ‘සිරි මැදුර’ චිත්‍රපටය නිපදවන විටදීත් චිත්‍රපට නිෂ්පාදකවරු ගීතවල සම්පූර්ණ අයිතිය ඔවුන්ට පවරාගෙන ගිවිසුම් අත්සන් කරලා නැහැ. ලෝකෙ නීතියට අනුව කවුරුහරි නිෂ්පාදකට අයිතියි කියලා කියන්න පුළුවන්. ඒ වුණාට නිත්‍යානුකූල ගිවිසුමකට අත්සන් කොට එකඟ වී නොමැති නම් ඒවා වලංගු වෙන්නේ නැහැ.”‘කන්‍යාවි’ ගීතයේ අයිතිය අමරසිරි පීරිස්ට බන්දුල ගුණවර්ධන විසින් පැවරීම නීත්‍යානුකූල නොවන බව ද ඔබ පවසන්නේ...?“එය කෙසේ වත් නිත්‍යානුකූල නැහැ. මගේ බුද්ධිමය දේපළ කොහොම ද බන්දුල ගුණවර්ධන පවරා දෙන්නේ අමරසිරි පීරිස්ට. මං බන්දුලට මගේ බුද්ධිමය දේපළ පවරා දීමක් කරලා නැහැනේ. ‘කන්‍යාවි’ ගීතය මං බන්දුල ගුණවර්ධනට ලිව්ව ගීතයක් නොවේ. ඇත්තෙන්ම පරාක්‍රම නිරිඇල්ලගේ ඉල්ලීම නිසයි ප්‍රේමසිරි කේමදාසගේ හිතවත්කම නිසයි මම ඔය ගීතය ලිව්වේ. ඇත්තෙන්ම ඔය ගීතයට මට ගෙවපු මුදල ගැන කියන්නත් ලැජ්ජයි.එහෙම ගීතයට ශීලාචාරකමක් ඇතුව ද මන්දා මේ විදිහට අයිතිවාසිකම් හදා ගන්නේ. මේ ලෝකේ ව්‍යවහාරය මොකක්ද, සදාචාරය කුමක් ද, පිළිගත් ආචාර ධර්ම, නීති මොනව ද කියලා සොයා නොගෙන ඉගෙන නොගෙන මෙහෙම බොරු කියමින් වෙන වෙන කාරණා පටලවාගන්න අමරසිරි ලැජ්ජා වෙන්න ඕනේ. මට නම් ලැජ්ජයි මේ ප්‍රශ්නය ගැන මෙහෙම කතාබහ කරන්න වීම ගැන.”අමරසිරි පීරිස්ට ‘කන්‍යාවි’ ගීතය ගායනා කිරීම තහනම් ද...?“නැහැ, අපි එහෙම තහනමක් කර නැහැ කවදාවත්. අමරසිරිමයි 2013. 09. 06 වැනිදා ‘රසඳුන’ පත්තරේටම කියලා තිබුණේ ‘මීට පස්සේ මං ලූෂන්ගේ සින්දු කියන්නේ නැහැ කියලා. එදා නම් එයා බන්දුල ගුණවර්ධන ‘කන්‍යාවි’ ගීතයේ අයිතිය දුන්න කතාවක් කිව්වේ නැහැ.එසේ නම් අමරසිරි පීරිස් කළ යුත්තේ කුමක් ද...?“සදාචාර විදිහට වැදගත් මහත්මයෙක් හැටියට - ‘ලූෂන්, මම මේ ගීතය ගායනා කරනවා. බුද්ධිමය දේපළ හිමිකම් අනුව මම ඔයාට කර්තෘ භාග ගෙවනවා’ කියලා අපිත් එක්ක සම්මුතියකට ඇවිල්ලා මේ ප්‍රශ්නය විසඳාගන්න එකයි අමරසිරි කරන්න ඕනේ. අපේ ගී ගායනය කිරිම තහනම් කර නවතාගන්න නෙමේ අපිට ඕනෑ. තව තව මේ ගායනා වෙන්නයි අපිට ඕනේ. මේ ගීතය අලුත් පරපුරේ ගායන ශිල්පීන් ලවා වුවද අපිට ගායනා කරවන්න පුළුවන්. ඒත් සදාචාරාත්මකව අපි කල්පනා කරනවා. බුද්ධිමය දේපළ කියන්නේ නීතියකින්, ප්‍රඥප්තියකින් ආරක්ෂා කරන දෙයක්. එයට නීත්‍යානුකූල දෙයක් මිසක් හිතලු කතන්දර කියන එක වැරැදියි. අමරසිරිගේ හිතලු කතන්දර ගැන ලතා කේමදාස ගෙන් ඇහැව්වොත් දැන ගන්න පුළුවන්.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=av1409216</link>
    <topic>යාත්‍රා</topic>
    <author>තුෂාරි වික්‍රමසිංහ</author>
    <content>යාත්‍රාපසුගිය දිනවල පියුමි ශානිකා ගැන චිත්‍රපට ටෙලිනාට්‍ය ඔස්සේ කාගේත් කතාබහට ලක්වුණා.ඒත් මේ දිනවල පියුමි ගැන වැඩි කතාබහක් ඇසුණේ නැති තරම්. පියුමිගේ අලුත්ම තොරතුරු හොයල බලන්නත් එක්කම ඇයට කතා කළ මොහොතේ අපිට දැනගන්නට ලැබුණේ ඇය මේ දවස්වල ඩුබායි මිතුරන් පිරිසක් සමඟ රට වටේම සංචාරය කරන බවයි.‘ඩුබායි දේශයේ මගේ මිතුරන් පිරිසක් මේ දිනවල ලංකාවට ඇවිත් ඉන්නේ. ඔවුන් නැවතී ඉන්නේ මගේ ගෙදරයි. ඉතින් මේ අරාබියානුවන්ට මම ලංකාවේ සුන්දරත්වය පෙන්වන්න විවිධ ප්‍රදේශවලට එක්කන් ගියා. ඔවුන් හුඟක් සතුටු වුණා.ඒත් මම නම් ඉන්නේ ‍නොසතුටින්. මොකද විදේශීය සංචාරකයන් ලංකාවේ වෙළෙන්දන් සුරගෙන කන හැටි දැකලා මම පුදුම වුණා. මම මගේ මිතුරන් සමඟ නුවරඑළියේ සංචාරයකට එක්වූ මොහොතේ අපි ආහාර ගන්න හෝටලයකට ගියා. ඒ අය හිතුවෙ මමත් ෆොරිනර් කෙනෙක් කියලයි. මැකරෝනි ප්ලේට් එකක මිල සඳහන් වෙලා තිබුණේ රුපියල් 3500.00 ක් ලෙසයි. මගෙ ඇස් උඩ ගියා.මම ඇහුවා ඇයි මෙච්චර ගණන් කියලා. එතකොට ආනේ ඔයාල ලංකාවේ ද කියලා අහලා වෙනම මෙනූ පතක් ගෙනත් දුන්නා. ඒකෙ ඒ ප්ලේට් එකේම මිල සඳහන් වුණේ රු. 400 යි. මම මේ අත්දැකීම ලැබුවෙ පළමු වතාවට.ඇත්තටම මට දුක හිතුණා මේ විදිහට සංචාරකයන්ගෙන් අධික මිල ගණන් අය කිරීම ගැන. මමත් ඩුබායි රටට නිතර යනවා. ඒත් මේ වගේ එක එක මිල ගණන් සංචාරකයන් ගෙන් අය කරන්නේ නැහැ. දේශීය ජනයාටත් විදේශිකයාටත් ඒ මිල ගණන් පොදුයි.’සුපිරි තරු මාවතෙන් කරළියට ආ ජනප්‍රිය ගායකයෙක් තමයි උදිත සංජය. මේ දවස්වල උදිත තව තවත් ජනප්‍රිය වී තිබෙන්නේ ‘ආදරේ හිතෙනව දැක්කම...’ සහ ‘රෑ දවල් මල් රැඟුම් ඉගි පානා...’ ගීත රී මේක් කිරීම හින්දයි.මේ හැමදේටම අමතරව උදිත එයාගෙම නව නිර්මාණයන් වූ ගීත කීපයක්ම මේ වන විට එළිදක්වා තිබෙනවා. කොහොම වුණත් පසුගිය දවසක උදිත එයාගේ අලුත්ම ගීත නිර්මාණයක් එළිදක්වන්නට ගිහින් සිදුවුණු අකරතැබ්බයක් අපිට දැනගන්නට ලැබුණා.‘ලංකාවේ ප්‍රවීණ වාදකයන්, සංගීත ශිල්පීන් කීප දෙනෙකුත් සහභාගි කරගෙන ගීතයේ මුල් පියවරේ ඉඳලා ඒ කියන්නේ සින්දුව රෙකෝඩ් කරලා මියුසික් කරලා පටිගත කිරීම් කරලා ෆයිනල් ස්ටෙප් එකටත් ඇවිත් කම්පියුටරයෙන් මික්ස් කරන්න විතරයි තිබුණේ. කම්පියුටරය ඔන් කරලා ඒ ටික කරන්න හදනකොටම කම්පියුටරයේ හාර්ඩ් එක පිච්චුණා. මදැයි වෙච්ච දේ. දැන් ඉතින් ආයෙමත් වියදමක් දරලා මුල ඉඳලම ගීතය පටිගත කරන්න වෙනවා.’කසාද බඳිනවා කියන එක ලෙහෙසි පහසු කටයුත්තක් නෙවෙයි. කසාද බඳින නව යුවළකට ගීතයක් නිර්මාණය කිරීමත් ඒ වගේම අපහසු වැඩක්.කාලෙකට පස්සේ නව යුවළකට නිර්මාණය වුණු අපූරු අලුත්ම ගීතයක් එළිදක්වන්නට නලින් පෙරේරා ප්‍රමුඛ ‘මේරියන්ස්’ ගීත කණ්ඩායම සූදානම් වෙනවා.බඹා කෙටු හැටියට ඔබ හමු වූ හින්දා... පතාන ආ ලෙස ඔයාව කසාද බැන්දා...“මේ ගීතය මේ සතිය තුළ අපේ රසිකයන්ට විඳින්නට තිළිණ කරන්නට අපි ලක ලැහැස්ති වෙනවා. මෙය විවාහ දිවියට ඇතුළත් වන නව යුවළකට සුබ පතන අපූරු ගීතයක්. මෙහි මියුසික් වීඩියෝවත් මේ සමඟම අපි රිලීස් කරනවා. මේ වීඩියෝ එකට ලංකාවේ ප්‍රවීණ නළු නිළියන් කිහිප දෙනෙක්ම රංගන දායකත්වය අපිට ලබා දෙනවා.සුසිලා කෝට්ටගේ, සුසන්තා චන්ද්‍රමාලි, සෙනාලි ෆොන්සේකා ඒ අයයි. ඒ වගේම අපි තවත් සුවිශේෂී කටයුත්තක් ලබන මාසෙ සිදු කරන්න බලාපොරොත්තු වෙනවා. ඒ තමයි ‘මේරියන්ස්’ සංගීත කණ්ඩායමේ 25 වන සංවත්සරය වෙනුවෙන් පවත්වනු ලබන ‘මේරියන්ස් එකෝස්ටිකා අන්ප්ලග් ලයිව් ඉන් කොන්සර්ට්’ ප්‍රසංගයේ ඩී වී ඩී තැටිය රසිකයනට රස විඳින්නට අවස්ථාව උදා කිරීම.”පසුගිය දවස්වල නිරෝෂා විරාජිනී හිටියේ විදේශගත වෙලා. ඒ ඇය ඇමෙරිකාවේ පැවැත්වුණු සංගීත ප්‍රසංග කීපයකටම දායක වූ නිසා. එරටදී නිරෝෂාට ඇගේ සංගීත දිවියේ දී අත්විඳිය හැකි දුර්ලභ ආකාරයේ අවස්ථාවක් උදා වූ බව අපිට ආරංචි වුණා.ඒ තමයි ලංකාවේ ඉපදී ඇමෙරිකාවේ සංගීතය හදාරා ලොව ප්‍රකට සංගීතඥයකු වූ ජෙෆ්රි හුසේන් සමඟ සංගීත ප්‍රසංගයක් පැවැත්වීමට හැකිවීම ඒ ගැන නිරෝෂා තවමත් කතා කරන්නේ සතුටින්.“මමත් රූකාන්ත ගුණතිලකත් රයිනිත් මේ ප්‍රසංග මාලාවට ගායනයෙන් එක්වුණා. ඒ ප්‍රසංගයට ඇමෙරිකාවේ ජනප්‍රියතම සංගීත ශිල්පියෙක් වෙන ජෙෆ්රි හුසේන් එකතු වුණා.ඒ බේස් ගිටාරය වාදනය කරමින්. ඔහු ලංකාවේ ඉපදී හැදි වැඩී ඇමෙරිකාවට ගිහින් සංගීතය හදාරා ප්‍රවීණත්වයට පත් වූවෙක්. ඔහු සමඟ ප්‍රසංගය පවත්වද්දී අපිට සංගීතය පිළිබඳ බොහෝ දේ ඉගෙන ගැනීමට ලැබුණා.ඔහු ලොවේ ජනප්‍රිය සංගීතඥයෙක් වුවත් හරිම නිහතමානී මිත්‍රශීලී පුද්ගලයෙක්. ඔහුත් සමඟ ප්‍රසංගයක් පැවැත්වීමට ලැබීම මගේ සංගීත දිවියේ සුවිශේෂී මොහොතක්.කලා ක්ෂේත්‍රය තුළත් ‍ෙද්ශපාලනය තුළත් ප්‍රවීණයෙක් තමයි ජීවන් කුමාරතුංග. පසුගිය දිනෙක ජීවන්ට සම්මානයක් ලැබුණු බව අපිට දැනගන්නට ලැබුණා. ඒ ඔහු උගත් පාසල වන කේරි විද්‍යාලයෙන්.කේරි විදුහලේ ශිල්ප උගත් කලා ක්ෂේත්‍රයේත්, සමාජ, දේශපාලන, විද්‍යා, ක්‍රීඩා යන ක්ෂේත්‍රවලින් ප්‍රවීණත්වයට පත්වූ කිහිප දෙනකුටම මෙහිදී සම්මාන හිමිවුණා.ඒ අදාළ ක්ෂේත්‍රය වෙනුවෙන් කරනු ලැබූ මෙහෙවර අගයා විශේෂ සම්මානයකින් පිදුම් ලැබීමයි. ජීවන් කුමාරතුංගයන්ට ද රටට කලාව හා දේශපාලනය ඔස්සේ සිදු කළ මෙහෙවර අගය කරමින් මේ සම්මානය හිමිවුණා. ජීවන් කුමාරතුංග සමඟ මේ සම්මානයෙන් රම්සි රහමන්, චන්න විජේවර්ධන, සරත් ද අල්විස්, ජනිත මාරසිංහ, ඩබ්.එම්.කේ.විජේබණ්ඩාර, අමරනාත් රණතුංග, ඒ.ඩී.රංජිත් කුමාර කියන ප්‍රවීණ ශිල්පීන් ද මෙහිදී පිදුම් ලැබුවා.මේ සම්මාන වර්ණ රාත්‍රිය සංවිධානය කරනු ලැබුවේ කේරි විදුහලට වර්ෂ 100ක් සම්පූර්ණ වීම නිමිත්තෙනුයි. ඒ වගේම තවත් මෙරටට වැඩදායී සේවයක් කළ ආදි ශිෂ්‍යයින් කිහිප දෙනෙක් වෙනුවෙන් ද මේ සම්මාන රාත්‍රියේ දී සම්මාන පිරිනැමුණා.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=av1409218</link>
    <topic>මේ නවකතාව ලිව්වේ ප්‍රේමයේ තීන්තවලින්</topic>
    <author>ජෝජ් රොබ්සන් ද සිල්වා</author>
    <content>මේ නවකතාව ලිව්වේ ප්‍රේමයේ තීන්තවලින් - පරාක්‍රම කොඩිතුවක්කුමලට බඹරෙකු සේ සිතට ඔබ එනවා කිරණ සේ හිරුගේ හද සිනාසෙනවා...!සංගීතකාමී ජන සිත් ස්පර්ෂ කළ ඒ වර්ණවත් ගීත ආත්මය මෙරට කණ්ඩායම් සංගීත ක්ෂේත්‍රයේ පෙරළිකාර පුරෝගාමියා වන ගී පද රචක, සංගීතඥ සහ ගායන ශිල්පි ක්ලැරන්ස් විජේවර්ධනයන‍්ගේ ය. සංගීතය නම් ආලෝකය ගනුදෙනු කළ ක්ලැරන්ස් වැනි අපූර්ව මිනිසුන් ජීවිතයෙන් සමුගෙන ගියත් දශක ගණන් කාලය ඉක්ම ගොස් ඔවුන්ගේ ගීත ආත්මයන්ගෙන් නැවත ඉපත ලබයි. පසුගියදා එළි දුටු කෘතහස්ත කිවිවර හා ලේඛක පරාක්‍රම කොඩිතුවක්කුගේ “ක්ලැරා” සංගීතමය නවකතාව සමඟ ක්ලැරන්ස් ද නැවත ඉපදී සිටියි. මෙලෙසින්ම පරාක්‍රම 2006 වසරේදී “ජෝති රශ්මි රාත්‍රී” නමින් කාව්‍ය ග්‍රන්ථය රචනා කරමින් ගායනා ශිල්පි එච්.ආර්. ජෝතිපාලයන්ගේ ගීත ආත්මයට ද නැවත ජීවය දුන්නේ ය. මෙවර රාජ්‍ය සාහිත්‍ය සම්මාන ප්‍රදානයේ දී සිය “රතු රෝස නිල් රෝස” කෘතිය සඳහා හොඳම පරිවර්තිත පද්‍ය සංග්‍රහය වෙනුවෙන් සම්මානය ද දිනා ගත් පරාක්‍රම “ක්ලැරා” පිළිබඳව අප සමඟ කළ කතාබහයි මේ.* ක්ලැරන්ස් විජේවර්ධනගේ ජීවිතය ඇසුරින් ඔබ නවකතාවක් (“ක්ලැරා”) ලිවීමේ අරමුණ කුමක් ද...?“1965-1995 තිස් වසරක සංගීත ජීවිතය තුළ ක්ලැරන්ස් විජේවර්ධන මේ රටේ සංගීත විප්ලවයක් කළා. ක්ලැරන්ස් තමයි සංගීත සමාජය වැලඳ ගත් ශ්‍රී ලංකාවේ පොප් වීරයා - ගිටාර් වීරයා. තමාගේම අනන්‍යතාවකුත් රැකගෙන ලෝක සංගීතයේ පොදු ලක්ෂණ හඳුනාගෙන ඔහු සිංහල සංගීතයට නව මානයක්, නව යොමුවක් ලබා දුන්නා. එහෙත් ඔහු කළ ඒ පෙරළිය ගැන ඔහු ජීවත් වූ කාලයේ ඇගැයීමක් සිදු වුණේ නැහැ. ඔහු 1996 දී අපෙන් සමුගෙන ගෙවුණ අවුරුදු 18 තුළවත් ක්ලැරන්ස්ගේ ගීත ජීවිතය ගැන එක පොතක්වත් ලියැවී නැහැ. එල්විස් ප්‍රෙස්ලි, ජිම් රිවිස්, මයිකල් ජැක්සන්, මැඩෝනා, විට්නි හුස්ටන් ගැන පොත් සහ චිත්‍රපට සංධ්වනි කොපමණවත් නිපද වී තිබෙනවා. ජනතාවගේ සැබෑ වීරයන් ගැන ජනතාව අලුතින් ඉගෙන ගන්න ඕනෑ. ‘ක්ලැරා’ නවකතාව ඒ වෙනුවෙන්.”* ක්ලැරන්ස්ගේ ජීවිත කතාව ඇසුරෙන් පොතක් ලියන්න තරම් ඔබ ක්ලැරන්ස් සමඟ තිබුණු සම්බන්ධය කෙබඳු එකක් ද...?“ඔහු මගේ ජීවිතයේ ගැඹුරු මිත්‍රයෙක්. අප හමු වුණේ රත්නපුරේදී. 1964 සිට අවුරුදු හතරක් විතර ක්ලැරන්ස් සිටියේ මා සිටි ගෙදරට අල්ලපු වත්තේ ගෙදරක. ඔහු බටුගෙදර කුලී ගෙදරට (ශීලාගේ නිවෙසට) ඇවිත් උදෑසන මැංගුස් ගහ යටට වී බොක්ස් ගිටාරය වාදනය කරන දවස්වලයි ගිටාර් හඬ දිගේ ඔහු මට හමු වුණේ. ඒ ගෙදර ඇනස්ලි හා Moonstones ගී පුහුණු වෙද්දී අසා සිටි පළමු රසිකයෙක් මම. මම කලක් ඇනස්ලිගේ ගෙදර නැවතී සිටියා.ක්ලැරාගේ මල්ලි වූ ක්‍රිස්ටි, සිතාරය පුහුණු වූ උපාලි, ක්ලැරාගේ පෙම්වතිය වූ ශීලා, ඇගේ අයියණ්ඩි අපි හැම සමීප යාළුවෝ. ක්ලැරන්ස් මගේ කවි, ගීත ප්‍රබන්ධ, ගීත විචාර ගැන කතා කරන්න මා හමුවෙනවා. ඔහු කොළඹ සිටි කාලයේ දී වත් අපේ චින්තන ඇසුර ඈත් වුණේ නැහැ. මගේ 20 වැනි පොත ‘ක්ලැරා’ ගැන නවකතාවක් විදිහට උපත ලැබීම ගැන මම පුදුම වන්නේ නැහැ. මේ පොතේ වර්ණවත්ව බබළන්නේ ඔහුගේ ගීත ආත්මයයි. ගීත චින්තනයයි. තම අයියණ්ඩිය ගැන සමාජ සංවාදයක් ඇති කරන නවකතාවක් ලිවීමට දිගින් දිගටම මගෙන් ඉල්ලා සිටි‍යේ ක්ලැරාගේ මල්ලී. අයියාත් මල්ලීත් අතර තිබුණේ මහා සහෝදර බැඳීමක්.”* “ක්ලැරා” සංගීතමය නව කතාවක් (A Musical Novel) යනුවෙන් විශේෂ කොට හැඳින්වීමට හේතු වූ කාරණය කුමක් ද...?“කාරණා 4 ක් තිබෙනවා. එක, මේ නවතාවට සංගීතවේදියෙකුගේ සංගීත චින්තනය ජීවිත ගමන පාදක වීමයි. අනෙක් කාරණය වන්නේ මේ නවකතාවේ 20 වැනි සියවසේ මැද භාගයේ සිට බටහිර ලෝකයේ සිදු වූ පොප් - ඔපෙරා සංගීත විප්ලවය ගැන ගැඹුරු සංවාදයක් ගලා යෑමයි. තුන්වැනි කරුණ නම් නවකතාවත් - සංගීතයත් අතර ඇති පශ්චාත් නූතනවාදී සම්බන්ධය ඔස්සේ නවකතා ප්‍රබන්ධ කිරීමයි. මිලාන් කුන්දේරා නම් චෙක් ජාතික දාර්ශනික නවකතාකරු පෙන්වා දෙන්නේ භාෂාවෙහි සංගීතයක් ඇති බවයි. තමාගේ නවකතා ලිවීම සංගීතාත්මක ලිවීමක් යැයි ඔහු කියනවා. සංගීතයේ පරිණාමයත් නවකතාවේ පරිණාමයත් සමාන්තරව යන බව ඔහු කියනවා.අනෙක් කාරණාව නම්, මේ නවකතාවෙන් අපේ රටේ සංගීතයට වෙච්ච දේ - එය සාමාන්‍ය මනුස්සයාගෙන් ඈත් වී ගල් ගැහුණ සැටි නිරූපණය කෙරෙනවා. බුදු අම්මෝ..., අදත් අපේ රටේ සංගීතය පල්වෙලා ගල් ගැහිලා. බටහිර සංගීත විප්ලව තුළින් සුළු මිනිසුන්ගේ හදවත්වල හැඟීම් ගායනා කෙරෙන මහා මානව හිතවාදයක් බිහි වුණා. අපේ රටේ ගී කියමින් කවිපද ගායනා කරනවා. ඒ තාලෙට සංගීතය අල්ලනවා. පැදුරුවල හිඳගෙන පැය ගණන් වචන ගයනවා. හැඟීම් නොවෙයි. නොදන්න රැප් ගයනවා. ටෙලි නාට්‍ය පටන් ගන්නේ ව්‍යාජ ගීත අ‍ඳෝනා වලින්. ගීතවල සුස්ම හඬක්, කෙඳුරුම් හඬක් ආවේගයක් කෝ..? මිහිරි මෙලඩි කොහේද...? ගිටාර් හඬක් නැතුව‍ පෙම් ගී කියනවානේ. බෙර ගෝසා නැතුව මුකුත් නැහැ. ගීතවල තියෙන්නෙ සාහිත්‍ය බරක්නේ. කොහිද මිනිස් හැඟුම්වල පාට දේදුන්න...? කවුරු කැමැති වුණත් නැතත් මේ ජරමරය මේ නවකතාවෙන් කතා කෙරෙනවා. ‍ෙපාප් ගීත ඔපේරා ගීත විස්සක තිහක සුන්දරත්වය කතා කෙරෙනවා.”* ඔබ “ක්ලැරා” නවකතාව ලියා ඇත්තේ ක්ලැරන්ස්ගේ වෙන්වීමෙන් අවුරුදු 18 ක් ගත වූ පසුවයි. එහෙම වුණේ ඇයි...?“අසාමාන්‍ය පුද්ගල ආත්ම ගැන ලියන්න පුළුවන් එය ජනතාවගේ ඉතිහාසයට එක් වී ජනමතක පොතේ තැන්පත් වූ පසුවයි. එවිට එය ඉතිහාසයක් තුළ ක්‍රියාත්මක වූ සැටි පෙනී යනවා, කළ බලපෑම පෙනී යනවා. ජෝතිගේ ජීවිත සටහන් පොතක් මිස ඔහුගේ ගීතාත්මය එහි ගලා යෑම විග්‍රහ කෙරෙන පොතක් නොතිබුණු නිසා මම ‘ජෝති රශ්මි රාත්‍රී’ ලිව්වෙත් ඔහු නික්ම ගොස් අවුර­ුදු 20 කට පසුවයි. සමාජ බලවේග සමාජ ප්‍රතිවිරෝධතා නිසා සමාජ පත්ලේ ගිලී ගිය චරිත ගොඩ නැඟීම ගිලී ගිය නැවක් ගොඩ ගැනීමක් වැනි ‘ටයිටැනික් යථාර්ථයක්.”* ඔබ මේ දුෂ්කර කාර්ය සාර්ථක කර ගැනීමට ක්ලැරන්ස්ගේ ජීවන ‍තොරතුරු මූලාශ්‍ර සම්පාදනය කර ගත්තේ කොහොමද...?“ඓතිහාසික ලිවීමකදී තොරතුරු රැස්කර ගැනීම විවිධාකාරයි. ක්ලැරන්ස් මුද්‍රිත හා විද්‍යුත් මාධ්‍ය වලට ලියූ කියූ දේ ගවේෂණය කරන්නට සිදු වුණා.ඔහුම වරක් කියූ විදියට ‘මමත් මිල්ටන් මල්ලවආරච්චිත් මාධ්‍ය සොයමින්, යන්නේ නැහැ. අවශ්‍ය වුණොත් විතරක් මාධ්‍යයට කතා කරනවා.’ ඔහු ලියූ දේ සීමිත වූවත් වැදගත්. උපාලි, ඇනස්ලි වැනි උගත් සංගීතකරුවන් ඒ වගෙම එඩ්වඩ්, සනත්, වික්ටර් වැනි ඔහුගේ මිතුරන් ගේ අදහස් වැදගත්. වඩාත් වැදගත් වන්නේ ක්ලැරන්ස්ගේ පුද්ගල ජීවිත ප්‍රකාශනයයි. ඔහුගේ දිනපොත් ලියුම් කියුම් හඬපට මල්ලීගෙන් ලබා ගන්න හැකි වුණා.ඒවා ඔහුගේ චරිතයේ කැඩපත්. නිර්මාණකරුවෙකු ගැන තේරුම් ගැනීමේදී වඩාත් වැදගත් වන්නේ ඔහුගේ පෞරුෂය නොව පුද්ගලභාවයයි කියලා වී.එස්. නයිපෝල්ගේ නොබෙල් දේශනයෙහි කියැවෙනවා. මා ඔහු සමඟ කළ දීර්ඝ සාකච්ඡාවලින් තමයි මේ නවකතාවේ පුංචි කාමර සාදා තියෙන්නේ. ඇතැම් වෙලාවට ඔහුත් මමත් යම් යම් මතවලදී වෙනස් වෙනවා. ඒවාත් මේ ලිවීමේ තිබෙනවා. ක්ලැරන්ස්ගේ ප්‍රතිරූපය සමාජය උසට මැවීම තිබෙන අභිලාෂය නිසා බොහෝ දෙනා බොහෝ ජීවන තතු හෙළි කළා. ඒවා ලියා තිබෙන්නේ විවිධ නවකතා ශෛලීන්ගෙනුයි.”* ඒවා ලිවීමේ දී ඔබ ලොකු දුෂ්කරතා වලට මුහුණ දෙන්නට ඇති නේද...?“එහෙම තමයි. උසස් නිර්මාණකරුවන් හැම දෙනාගේ ජීවිත වල මහත් ප්‍රතිවිරෝධ සංකීර්ණතා තියෙනවා. සාමාන්‍ය ඔරලෝසු ජීවිත ගත කරන අයට විශිෂ්ට නිර්මාණකරුවෙක් වෙන්න බැහැනේ. ඔහු පොළෝ මිනිසකු වගෙම කල්පනා සත්ත්වයකු වෙනවා. දෙවි හාමුදුරුවනේ... එවැනි විශිෂ්ටයන්ගේ ජීව වේදනා සමාජය දන්නේත් නැහැ. කතාවේ ඇතැම් දෙබසක් - ජවනිකාවක් ලියා ගන්නට බැරුව සති ගණන් තෙරපුණා. සං‍ෙව්දී පාඨකයා ලිවීමට යටින් ගලන ලිවීම තේරුම් ගනීවි. ක්ලැරන්ස් නම් මේ ගීත මිනිසා‍ෙග් ඇතුළත හා පිටත දිවි තතු ලිවීමේ දී ඔහුගේ සිහින ලිවීමේ දී ඇතැම් විට ෆැන්ටසි මායා රීතියක් යොදා ගන්නට සිදු වුණා. වැදගත්ම කාරණය මොකක්ද? ඔහුට ගෑවුණ ජීවත් නොවන කිසිම කෙනෙකුට සිත් රිදුමක් අවැඩක් සිදු වෙන්න බැහැ. මා නිපදවා ගත් සූත්‍රය එයයි. මේ නවකතාව ලියා ඇත්තේ ප්‍රේමයේ තීන්තවලින් යැයි මම කතාව ආරම්භයේ දී ලියා ඇත්තේ ඒ නිසයි. හැම චරිතයකටම ආලෝකයක් ලැබෙන්නේ.”* ලෝක සංගීතයේ ආභාසයෙන් ක්ලැරන්ස් නිපදවා ගත් ගී කලාවට විරෝධතා ප්‍රහාර එල්ල වුණා ද...?“අප්‍රමාණයි. ඒ ගැටුමම තමයි ඔහුගේ ජීවිත නාටකයත්. එය පුද්ගල හේතු නිසා සිදු වූ දේ නොවෙයි. ඒ තමා ඉතිහාසයක දිය සුළිය. එය මේ නවතාව මැදින් ගලනවා. ක්ලැරා මුහුණ දුන්නෙත් ජෝති මුහුණ දුන් අරගලයටම යි. දෙදෙනාම දෛවය බාර ගත්තේ පොදු මිනිසාට සතුට, සැනසුම ගෙන දෙන ගීයක් කීමටයි. එය නැටුම් වැයුම් ගීයක්. ප්‍රීතිමත් විද්‍යාව - ප්‍රීතිමත් ගණිතය වගේ ප්‍රීතිමත් සංගීතයක්. නූර්ති ගීත, ග්‍රැමෆෝන් ගීත, චිත්‍රපට ගීත, ගුවන් විදුලි ගීත, හින්දි ආභාෂිත ගීත ආදී නොයෙකුත් ගීත ධාරා ඔස්සේ ගලා ආ අපේ සංගීත කලාවේ ඊළඟ සොරොව්ව කුමක් ද...? එයයි ප්‍රශ්නය. අන්න එතකොටයි සුනිල් ශාන්ත, නෙවිල් ෆනෑන්ඩු, කේමදාස, සී.ටී, ක්ලැරන්ස් බටහිර ආලෝකය ගනුදෙනු කිරීම පෙන්නා දුන්නේ. උත්තර භාරතීය සම්ප්‍රදායෙන් බිහි වූ විශාරදලා, ජන සංගීත දේශප්‍රේමීන් මුහුදට පස්ස හ‍ැරෙව්වා. තුප්පහි බජව් සංගීතයක්... සුභාවිත ගීත වලට පල්ලියේ කුමන්ත්‍රණයක්..., සංකර පරංගි ගීත විකාරයක්..., පොප් පිස්සුවක් යනාදි විදිහට බමුණු කුලේ ප්‍රහාර එල්ල වුණේ. ජෝතිට වගෙම ක්ලැරන්ස්ට, ඉන්ද්‍රාණිට සම්මානයක් දෙන සමාජයක් අදත් නැහැ. ගුවන් විදුලි වාදක කණ්ඩායමේ ගිටාරයට දොරක් ඇරුණෙ නැහැ. ගුවන් විදුලිය බටහිර සංගීත භාණ්ඩ යොදා ගත්තොත් දේශීය සංගීතයේ ආත්මය දූෂණ වෙයි කියලා ප්‍රකාශ කළේ මහාචාර්ය සරච්චන්ද්‍ර, අමරදේවයන් තමන්ගේ මහා නිර්මාණ ශක්තියෙන් බටහිර සංගීතාලෝකයට දොර හැරගෙන ඉදිරියට ගියා නම් මේ රටේ සංගීතයට දෙවැනි උප්පත්තිය ලබන්ට තිබුණා. නදීක ගුරුගේ, හර්ෂ මාකලන්ද මෙය දුටුවා. ජැක්සන් ඇත්තනී, ලූෂන් බුලත්සිංහල, ඩබ්ලිව්. ජයසිරි, සුනිල් මිහිඳුකුල වැනි අනාගතවාදී විචාරකයින් මෙය දුටුවා.”* තරුණ පරපුරේ ගීත රසිකයින්ට, ගීත කරුවන්ට ඔබේ ‘ක්ලැරා’ සංගීතමය නවකතාවෙන් මොන සංඥාවක් ද නිකුත් වන්නේ...?“ක්ලැරන්ස් සමඟ ඉතිහාසය දෙස බලන්න...! සංගීතෙට වෙච්ච දේ දකින්න...! මුහුදෙන් එහා සංගීත ආලෝකය ගනුදෙනු කරන්න...! සංගීතය කියන්නේ ආලෝකය ගනුදෙනු කිරීමක්...! ගනුදෙනු කර ගන්නේ නැති කලාවකට හෙට දවසක් නැහැ..! බුදු අම්මො..., අද කියන්නේ නම් මෝඩයාගේ දවසක්. කේමදාස තනි වුණේ ජනතාව අතරමනේ.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=av1409219</link>
    <topic>තාත්තා නිසා වින්ද සෙනෙහස අදටත් අපි අප්‍රමාණව විඳිනවා</topic>
    <author>හේමාලි වි‍ජේරත්න</author>
    <content>තාත්තා නිසා වින්ද සෙනෙහස අදටත් අපි අප්‍රමාණව විඳිනවාදමිත් ෆොන්සේකාසිනමා සක්විති ගාමිණී ෆොන්සේකා නික්ම ගොස් දසවසරකි. එහෙත් එදා මෙදාතුර කාලය ඇතුළත පමණක් නොව මතු මතු ද ඔහු හැමදාමත් අප හදවත් හී නොමියෙන මතකයක්ව ජීවත් වන්නේය. එළඹෙන 27 වැනිදා කොළඹ බණ්ඩාරනායක සම්මන්ත්‍රණ ශාලාවේදී දිග හැරෙනුයේ ඔහුගේ අමරණීය මතකයෙන් බිඳකි. ‘ගාමිණී ගී මිණි’ දොරට වැඩීම සහ ‘ප්‍රාග්ධනය’ නමින් ධර්මජිත් පුණර්ජීව ගාමිණී ‍ෙ‍ෆාන්සේකා ගේ රූපණවේදය පිළිබඳ ලියූ ග්‍රන්ථය දොරට වැඩීම එදින කලාකරුවන් හා ගාමිණී ෆොන්සේකා කලාකරුවාට ආදරය කරන අති මහත් වූ ප්‍රේක්ෂක ජනතාව ගේ ප්‍රධානත්වයෙන් සිදුවෙයි. එසේම 30 දා ගාමිණී ෆොන්සේකා ජන්ම ලාභය ලැබූ ඔහුගේ නිවෙස පිහිටා තිබූ දෙහිවල හන්දියේ නිවෙස ඉදිරිපිට පාර ‘ගාමිණී ෆොන්සේකා මාවත’ යනුවෙන් නම් කිරීමේ උත්සවය ද වේ.‘ගාමිණී ගී මිණි’ යනු ගාමිණී ෆොන්සේකා විසින් රචිත කවි ගී එක්තැන් කොට මහාචාර්ය සුනිල් ආරියරත්නයන් විසින් සංස්කරණය කරන ලද ග්‍රන්ථයකි. මීට දසවසරකට ඉහතදී සමස්ත ශ්‍රී ලාංකේය සිනමා ප්‍රේක්ෂකයින් ගේ දෙනෙතට කඳුළක් නංවා නික්ම ගිය සිනමා සක්විති ගාමිණි ෆොන්සේකා සැමරුම වෙනුවෙන් සක්විති පියෙකුගේ අමරණීය මතකය දිගහරින්නට අපත් සමඟ එකතු වූයේ ගාමිණී ෆොන්සේකා ගේ එකම පුතු දමිත් ෆොන‍්සේකාය.“අපේ තාත්තා” කොයි විදියකින් අර්ථ ගන්වන්නද කියල අදටත් මට හිතාගන්න අමාරුයි. මට හිටියේ වචනයෙන් විස්තර කර ගන්න බැරි දූ දරු මා පිය සබඳතා පවත්වා ගෙන ගිය අපූරු තාත්තා කෙනෙක්. තාත්තා මිය ගිහින් මේ මොහොත වනවිට දස වසරක් ගෙවුණත් අදටත් මට හිතෙන්නේ අපේ තාත්තා හිටියා නම් කියන හැඟීම තමයි.අද අපේ රට දිහා බලනකොට රටේ තත්වය සම්පූර්ණයෙන්ම වෙනස්වෙලා තිබෙනවා. චිත්‍රපට කර්මාන්තය වුණත් එදා තාත්තා හිටපු අවදියට වඩා වෙනස් වූ මාර්ගයකට හැරිලා තිබෙනවා. මේ කාලය ඇතුළත තාත්තා හිටියා නම් අඩුම තරමේ ඊළඟ පරම්පරාවට තාත්තගෙන් ගතහැකි ආදර්ශ, අත්දැකීම් දැනුම් සම්භාරය හා මඟ පෙන්වීම් බොහෝමයි කියලා මට හිතෙනවා. ඒ අඩුව ගැන මට දැනුණත් තාත්තගේ පෞද්ගලික ජීවිතේ පැත්තෙන් ගත්තම මට මෙහෙම හිතෙනවා.“අපේ තාත්තා වයසට ගිහිල්ලා ලෙඩ වෙලා ඇඳට වැටිලා කාලයක් ඉන්න කැමැති කෙනෙක් නොවෙයි. ඒ නිසා එයාට කැමැති විදියට, අවශ්‍ය විදියට ඔහුගේ අවසානය සිද්ධ වුණු එක හොඳයි කියලා මට හිතෙනවා. එහෙම නොවුණා නම් තාත්තා හිතින් දුක් විඳීවි කියලා මට හිතෙනවා.අපේ තාත්තත් දරුවනුත් අතර තිබුණු සම්බන්ධය එළියෙන් බලලා කෙනෙකුට විග්‍රහ කරන්න පුළුවන් සම්බන්ධයක් නොවෙයි. ඒක ඉතාම ගැඹුරු ආධ්‍යාත්මික සම්බන්ධයක්. තාත්තා නැතිවුණයි කියලා නෑ තාත්තා සමඟ තිබෙන ඒ ගැඹුරු ආධ්‍යාත්මික සම්බන්ධය අදටත් අපි අතර තිබෙනවා. තාත්තා අපිව පුංචි කාලේ ඉඳන්ම ඇති දැඩි කළේ, තාත්තා නැති කාලෙක වුණත් තනියම අපිට ජීවත් වෙන්න පුළුවන් විදියට ස්වාධීන කරලා. තාත්තා කවදාවත් අප වැරදි දේ කරන්න අනුබල දුන්නේ නෑ. වැරදි දේවල් ඉගැන්නුවේ නෑ. තාත්තා දේශපාලනය කරත්දි වුණත් තාත්තගේ දේශපාලන බලය කවදාවත් අපට පාවිච්චි කරන්න ඉඩ දුන්නේ නෑ. බලය කෙසේ වෙතත් අඩු තරමින් දේශපාලනය නිසා ලැබුණු වාහනයක්වත් අපට පාවිච්චි කරන්න දුන්නේ නෑ. හැමදාම එක විදියට ජීවත් වෙන්න පුළුවන් ක්‍රමයකට තමයි අපිට හැඩගැස්සුවේ.තාත්තා මතුපිටින් අපිට දක්වපු ආදරයට, සෙනෙහසට වඩා ඔහු තුළ අපි කෙරෙහි තිබුණ ආදරය විශාලයි කියලා අපි හැම කෙනෙක් ම තේරුම් අරගෙන හිටියා. අක්කලාට සහ මට ආදරේට කම්මුල් පාරවල් පවා ගහල තියනවා. ආදරේට කම්මුල් පාරවල් ගහන්නේ කවුද? ඒත් අපේ තාත්තා ආදරය ප්‍රකාශ කළේ පුදුම ආකාරයකට. අක්කලා වුණත් දැනගෙන හිටියා මේ ගහන්නේ ආදරේට කියලා. ඒ නිසා තාත්තගේ ආදරේ අ යන්න ආ යන්න කියන ප්‍රාථමික අවදියකට තිබුණේ නෑ. ඒක හරිම ගැඹුරු පුළුල් තැනක පිහිටලා තිබුණා.තාත්තගේ ජීවිතේ අවසාන කාලය ගෙවුණේ ජා - ඇළ ගෙදර. තාත්තව බලන්න අපි ජා - ඇළට යනව නම් කලින් දැනුම් දීලා වෙලාවට යන්න ඕන. අවේලාවේ ගියොත් දරුවෝ කියලා නෑ ඔයාට මම දැන් නෙමෙයිනේ එන්න කිව්වේ කියලා කියනවා. ඔහු කාටහරි වෙලාවක් දුන්නොත් ඒ වෙලාව ඔහු වෙනුවෙන් වෙන්කරගෙන බලාගෙන ඉන්නවා. ඔහු තමාගේ ජීවිතේ හැඩ ගසා ගත්තේ ඉතාම විනය ගරුකව. ඒ විනය ගරුක බව අපට උගන්වන්න ප්‍රායෝගිකව ඔහු ක්‍රියා මාර්ග ගත්තා.තාත්තගේ ආදරය උණුසුම තාත්තා නැතිවෙලා දසවසරක් ගෙවිලා ගියත් නෑ කියල අපට දැනෙන්නේ නෑ. තවමත් අපට දැනෙන්නේ ඔහු අපත් සමඟම ඉන්නව කියලමයි. ඔහු නිසා අපි වින්ද ඒ අසාමාන්‍ය සෙනෙහස අදටත් අපි අප්‍රමාණව විඳිනවා.තාත්තා ජීවතුන් අතර ඉන්න කාලේ ලියපු කවි, ගීත බොහෝමයක් තිබුණා. තාත්තා මිය ගිය අවස්ථාවේ අරිසෙන් අහුබුදු සූරින් සතුවෙලා තිබුණු මේ කවි ගීත ටික එතුමා මට දුන්නා. තාත්තා මිය ගියාට පස්සේ ජාඇළ ගෙදර තිබිලත් ඔහු ලියපු කවි වගයක් හමුවුණා. මේ කවිවලට පදනම් වෙලා තිබුණේ විවිධ මාතෘකා. අපි එදිනෙදා පරිසරයේ අත්විඳින ‍දේ දුප්පත් - පෝසත් බේදය. ආදරය, ප්‍රේමය, විරහව, වික්‍රමය, නායකත්වය වැනි බොහෝ මාතෘකා මේ කවිවලට පදනම් වෙලා තිබුණා. ඒ එක්කම තාත්තා ලියපු ඉංග්‍රිසි කවි 15 ක් විතරක් හමුවුණා. ඒ අතර් ‘ජජ්මන්ට්’ කියන ඉංග්‍රිසි චිත්‍රපටයට රෙකෝඩ් කරපු ගීතයකුත් තිබුණා. මේ සියල්ලම තමයි ‘ගාමිණී ගී මිණි’ වලට එකතු කළේ.තාත්තා ඉස්සර ඉඳන්ම හුදකලාව ප්‍රිය කරපු කෙනෙක්. ගෙදර අපි වුණත් කෑ කෝ ගහනවාට කැමැති නෑ. එයාට තරහ යනවා. ඒ හුදකලා ප්‍රිය බව නිසාම තමයි තාත්තා තැනින් තැනට ගියේ. කාලයක් කඩුගන්නාවේ ඉඩම් අරගෙන ජීවත් වුණා. තාත්තා වීරවිල ඉඩමක් අරගෙන ලී වලින් ගෙයක් හදලා හිටපු තැන තමයි පස්සෙ කාලෙක අපි හෝටලයක් කළේ. හුදකලාව ප්‍රියයි කියන්නේ මනුෂ්‍ය ආශ්‍රය කැමැති නෑ කියන එක නොවෙයි. මනුෂ්‍ය ආශ්‍රයට කැමැතිය. නමුත් ඒකට වෙලාවක් කලාවක් තිබුණා.හේමාලි වි‍ජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=av14092110</link>
    <topic>ගාමිණී ගැන හැඟීමක් ඇතිවුණාද කියන එකට 'ඔව්' කියන්නත් බැහැ 'නැහැ' කියන්නත් බැහැ</topic>
    <author>අරුණි මුතුමලී</author>
    <content>ගාමිණී ගැන හැඟීමක් ඇතිවුණාද කියන එකට 'ඔව්' කියන්නත් බැහැ 'නැහැ' කියන්නත් බැහැජීවරාණි කුරුකුලසූරියවර්ණ චිත්‍රපටයක් සඳහා ශ්‍රී ලංකාවේ පළමුවරට නළු නිළි යුගයක් නිර්මාණය වූයේ ගාමිණී ජිවරාණී යුගය වශයෙනි. ඒ 'රන්මුතු දූව' චිත්‍රපටයත් සමඟය. එවන් මතක සමඟ ජීවරාණී කුරුකුලසූරිය නම් වූ ඒ ජනප්‍රිය නිළිය ආසියාවේ ශ්‍රේෂ්ඨතම රංගධරයකු වන සිය සහෘද නළු ගාමිණී ෆොන්සේකා පිළිබඳ මතකය අවදි කරන්නේ මෙසේය.ඔබේ පළමුවැනි චිත්‍රපටය ‘සංදේශය'. අපි එතැනින් පටන්ගමු?ඔව්. ආචාර්ය ලෙස්ටර් ජේම්ස් පිරිස් මහත්මයා‍ගේ සංදේශය චිත්‍රපටයේ මට ලැබුණේ ඉතා සුළු චරිතයක්. ඒකට හේතු දෙකක් තිබුණා. එක ඒ වන විට නළු නිළියන් ‍තෝරාගෙන අවසන් වීම. දෙක මම එහි චරිතයකට කුඩා වැඩි වීම. මගේ තාත්තාගේ පැත්තෙන් ලෙස්ටර් මහත්මයාට නෑදෑකමකුත් තිබුණු නිසා වෙන්න ඇති මට අලුතෙන් චරිතයක් නිර්මාණය කරලයි චිත්‍රපටයට ගත්තේ.තිලකසිරි ප්‍රනානන්දු මහත්මයා තමයි මාව ඔහු ළඟට එක්කගෙන ගියේ. ඒ මහත්මයයි තාත්තයි තමයි ගුවන්විදුලි සංස්ථාවේ මා ළමා ගායිකාවක් කරන්නත් මුල. ලෙස්ටර් මහත්මයා ළඟට මාව රැගෙන යද්දි එතැන විලී බ්ලේක්, වගේම සුමිත්‍රා පීරිස් මහත්මියත් හිටියා. එතකොට ඇය කසාද බැඳලා නැහැ. ඔවුන් ම‍ගේ පින්තූර වැඩිපුර ගත්තා. ඒ 1960දි.ඒ වෙද්දි ගාමිණී ‍ෆොන්සේකා නම තිබුනේ කොතැනද?එතකොට ගාමිණී චිත්‍රපට තුන හතරක තමයි රඟපාලා තිබුණේ. ඒ වෙද්දි ඒ තරම්ම ජනප්‍රිය නළුවෙක් කියලා කියන්න බෑ. සංදේශයෙත් ඔහු කළේ උප ප්‍රධාන වගේ චරිතයක්නේ. හැබැයි ඒ චිත්‍රපටයේ නිෂ්පාදන කළමනාකරු වුණේ ගාමිණී. ඒ නිසා අපව නිවෙස්වලට එහෙම ඇරලවද්දී කතාබහෙන් තේරුණා හොඳ යහපත්, කුලුපග කෙනෙක් කියලා.ඒත් අපි දන්නේ මහා නළු ගාමිණී ෆොන්සේකා හරි ආඩම්බරකාරයෙක් කියලානේ?අහංකාර වෙනවා ඇති උවමනා තැනට. හැබැයි මට නම් එහෙම ආඩම්බරකමක් පෙන්නුවේ නැහැ. හැබැයි කාටවත් බාල්දුවෙන්න කැමැතිත් නෑ තමයි.‘රන්මුතු දූව’ ට ඔබ සම්බන්ධ වුණේ කොහොමද?සන්දේශයෙන් පස්සේ ‘සිනමාස්’ ලාගේ ඊළඟ චිත්‍රපටය වුණේ ‘වීර විජය'. එකේ තරුණ කුමාරිකාවකගේ චරිතයක් මට ලැබුණා. එය රූපගත කළේ ඉන්දියාවේ. අපි මාස තුනක් එහෙ හිටියා. හර්බි සෙනෙවිරත්න, ක්ලැරිස් ද සිල්වා, විජිත මල්ලිකා, ආනන්ද ජයරත්න වගේ අය තමයි එහි රඟපෑවේ. ඒ චිත්‍රපටය ඉවරවෙලා ඇවිත් 1962 වෙද්දී මම වජිරා චිත්‍රසේන මහත්මියගෙන් උඩරට නැටුම් හදාරලා, ගාන්ධර්ව විභාගවලිනුත් සමත්වෙලා, නැටුම් ගුරුවරියක් වෙන්න පෙරුම්පුරාගෙන හිටියේ. ඒත් දෛවය වෙනස්වුණා.ඒ කියන්නේ?මට ඉස්කෝලෙකුත් හම්බවෙලා, නෑදෑයෝ කියනවා චිත්‍රපට කරනවාට වඩා ගුරු වෘත්තිය හොඳයි කියලා. මගේ ගුරුතුමිය නාලනී සමරවීර මිසුත් කියන්නේ ඒකමයි. ඒ අතර මම ගෙදරත් නැටුම් පන්තියක් කරනවා. තව ඒ කාලේ එස්. ඩබ්ලිව්. ආර්.ඩී බණ්ඩාරනායක මහත්මයා කළ ‘මාහේනේ රීරි යකා’ නාට්‍යයේත් ඉන්නවා. අනෙක මම ඒ වෙද්දි ගුවන් විදුලි ගායකාවකුත් වෙලා. ඔහොම තියෙද්දී තමයි ‘රන්මුතු දූව’ ට කතා කළේ. මට එක පත්තක්වත් අතාරින්න බැරි වෙලාවක්. හැබැයි පළමුවැනි වර්ණ චිතුපටය කීවාම මගේ ඔළුවත් ටිකක් නරක් වුණා. මොකද රඟපාන්නත් මගේ ආසාවක් තිබෙනවානේ. අවසානයේ රන්මුතුදූව කරන්න තීරණය කළා. ඊට පස්සේ වෙන දෙයක් ගැන හිතන්නවත් ඉඩක් ලැබුණේ නෑ.ඊට පස්සේ?රුක්මණි දේවී කැලෑ හඳෙ රඟපාන හැටි බලලා තමයි මට මුලින්ම ආසාවක් ඇති වුණේ. ඊට පස්සේ ෆ්ලොරිඩා-ප්‍රේම්ජයනාත් යුගය ගැන අහලා තිබුණා. ඊළඟට ආවේ රන්මුතුදූවේ ගාමිණි- ජිවරාණි යුගය. ඒකට හේතුව අපි දෙන්නාම ඉතාම තාත්විකව රඟපෑම කියලා දැන් බලද්දිත් හිතෙනවා. ඒක හරියට මැජික් එකක් වගේ වුණේ.කොහොමද ප්‍රධාන නළුවාගෙන් ලැබුණු සහයෝගය?අති උපරිමයි. වචන දෙකක් නෑ. දක්ෂ අන්දමින් අනෙකාවත් මන්තරයකින් පටලවාගෙන වගේ තමන්ගේ ගානටම ගන්න හැටි ඔහු දන්නවා. අනෙක දිය යට දර්ශන ආදී සියල්ලම ඔහු ඉතා සාර්ථකව රගපෑවා. ඒ නිසානේ දින සිය ගණන් චිත්‍රපටය දිව්වේ.ඔබ තරුණ නවක නිළියක් හැටියට එදා ඔහු වැනි තරුණ නළුවකු සමඟ රඟපාද්දි මොකද හිතුණේ?සෑහෙන තරමක් ලැජ්ජාවෙන් තමයි රඟපෑවේ. හැබැයි, ඒ ලැජ්ජාශීලි ගතිය ඒ චරිතයට ලස්සනක් ගෙනාවා කියලා දැන් තමයි තේරෙන්නේ. කොහොමත් ගෑනු ළමයෙකුට ඒ ව‍ගේ ලාලිත්‍යයක් ඕනනේ.කොහොමද ලැබුණු ප්‍රතිචාර?තරු හැටියට වන්දනාමාන ලබනවා කියන දේ දැනගත්තේ ඒ චිත්‍රපටයෙන්. අපි අතිශය ජනප්‍රිය වුණා. මම දන්නේ නෑ, දැන් බලද්දි හීන ලෝකයක් වගේ. අපි ඒ ලෝකේ උඩටම ගියා.ටිකක් විස්තර කළොත්?අපි ගියාම ඒ පැත්ත පළාතම සෙනඟ පිරිලා. ඔවුන් හසුරුවන්න පොලීසියෙන් දාන්න වෙනවා. අපි යද්දි පොලීසියේ අය දෙපැත්තේ පෙරහැරක් වගේ අත් අල්ලගෙන වැටක් හදාගෙන ඉන්න ඕන. අපි පුළුවන් හැම කෙනාටම කතා කරගෙන අත වනවනා යනවා. සමහරු ෆොටෝවල අත්සන් ගන්න පොරකනවා. සමහරු ඔටොග්‍රාෆ් දික් කරනවා. මම නම් පුළුවන් හැම එකටම අත්සන් කරනවා. සමහර දවස්වලට අතේ පත්තු බඳින ගානට රිදෙනවා අත්සන්ම කරලා.මම නම් කීවේ, ගාමිණී මහත්මයා එහෙම කළේ නැද්ද?මට වඩා ගාමිණි නිදහස ගැනත් ටිකක් හිතුවා. ඒක හරි. එහෙම නැතුව අපට වැඩ කරන්නත් බෑනේ.ගාමිණී ෆොන්සේකාගේ රඟපෑම් අතරින් ඔබ වඩාත් කැමැති?පරසතුමල්. සංදේශයෙත් හොඳයි. රන්මුතුදූවෙත් හුඟක් හොඳයි. එහෙම එකක් කියලා නැහැ. ගාමිණිට දෙන ඕනෑම චරිතයක් ඔහු ඉතා හොඳින් කරනවා. ගම්පෙරළිය බලන්න එකේ තරමක් ඔතෑනි වගේ චරිතයක්නේ. ඒකත් හරියට කරනවා. චණ්ඩි චරිතත් ඒවගේම කරනවා. ඕනෑම චරිතයකට ආරූඪ වීමේ හැකියාව ඔහුට තිබෙනවා.ගාමිණී ‍ෆොන්සේකා නම් අධ්‍යක්ෂවරයා ඔබ දකින්නේ කොහොමද?අධ්‍යක්ෂවරයෙකු හැටියට මම ඔහු දැක්කේ ගාමිණී ඇත්තටම අධ්‍යක්ෂවරයෙකු වෙන්න පෙරයි. මොකද ඔහු සමහර වෙලාවට රඟපාද්දී ඒ චිත්‍රපටයේ අධ්‍යක්ෂවරයාටත් යම් අදහස් දෙනවා. අපට උපදෙස් දෙනවා. ඔහුට පෙර පුරුද්දක් වගේ තිබුණා, සිනමාව ගැන. ඇත්තටම ඔහු සිනමාවටම උපන් කෙනෙක්.ඔහු අධ්‍යක්ෂණ්‍ය කළ චිත්‍රපට අතරින් ඔබ වඩාත් කැමැති?ඔහුගේ සමහර චිත්‍රපට මට දකින්න ලැබුණේ නැහැ මම ඔස්ට්‍රේලියාවට ගිය නිසා. නමුත් මට නරඹන්න ලැබුණු සියලුම චිත්‍රපට ඉස්තරම්.ඔබ අගය කරන ඔහුගේ වෙනත් කුසලතා මොනවාද?ඔහු හොඳ ගායකයෙක්. ඒ වගේම ගි පද රචකයෙක්.ඔහුගේ ගායනය ඔබ අසා තිබෙනවාද?අපොයි ඔව්. මම ළමා පිටියේ ඉඳන්ම ගායිකාවක්නේ. ඉතින් රූපගත කිරීම් ඉවර වුණාම හැන්දෑ වරුවට අපි සේරම එකතු වෙලා සින්දු කියනවා. එතැනත් ගාමිණිට හොඳ තැනක් තිබුණා. මට මතකයි දවසක් ආච්චිත් එක්ක රූපගත කිරීමකට ගිහින් එද්දී බෙලහුල්ඔය ඉඳන් පාණදුරේට අපව ගෙනත් බැස්සුවේ ගාමිණි. ඒ කාලේ මේ වගේ නෙවෙයි, පාරවලුත් හොඳ නෑ, ඉතින් එනකල්ම නොනවත්වාම අපි සින්දු කීවා.ඇත්තද ඒ කාලේ ගාමිණී ෆොන්සේකාගේ ගෙදරට යන්න ඔහුගේ මවගේ අවසරය තිබුණේ ඔබට පමණයි කියන කතාව?එහෙම ආරංචියක් තිබුණා. මටත් මතකයි සැරයක් දෙකක් ඒ ගෙදරට ගියා. ඒ අය අපේ පවුලේ පසුබිම දන්න නිසා ද දන්නේ නෑ, මට විරෝදධයක් පෙන්නුවේ නෑ.පොඩි කාරණයක් අහන්න කමක් නැද්ද?ඕන දෙයක් අහන්න.තරුණ නළු නිළි යුවළක්, යුගයක් නිර්මාණය කළ දක්ෂයින් දෙපළක් හැටියට නිතර ආශ්‍රය කරද්දි, ඔහුගේ කඩවසම් පෙනුමට, ගතිගුණවලට අනුව මේ වැන්නකු මා සතුවනවා නම් කියා ඔබට හැඟිමක් ආවේ නැද්ද?ඒකට නම් නැහැයි කියන්නත් බෑ. ඔව්ය කියන්නත් බෑ. මට විතරක් නෙවෙයි, ගාමිණිටත් ඒ ප්‍රශ්නයම ඇති වුණා. ඒත් මම කීවේ ඔහු කිසිම දේකට බාල්දුවෙන්න කැමති නෑ කියලා. මේ දේවල්වලදිත් ඒකෙ වෙනසක් නෑ. ගෑනු ළමයි ඒවාට ඉස්සර වෙන්නෙත් නැනේ.ගාමිණී ෆොන්සේකා වත්තීය ගරුත්වය ගැන දැඩි සේ සිතුවා?ඔව්. ඒ නිසාම සමස්තයක් හැටියට මුළු ක්ෂෙත්‍රයටම බොහොම ලොකු සේවයකුත් සිදු වුණා. නළු නිළියන්ගේ වගේම සිනමා කර්මාන්ත‍යේ යෙදෙන සියල්ලන්ට තත්ත්වයක් ඇතිව ඉන්න ඔහු කටයුතු කළා. ඒ වගේම ඔහු නිසා හොඳ චිත්‍රපට අපේ සිනමාවට බිහි වුණා. ඔහු යමෙකුගේ දක්ෂතා දුටුවානම් කිසිම ඉරිසියාවක් නැතිව ඒවා ඉදිරියට ගන්න කටයුතු කළා. ඔවුන්ට අවස්ථාව ලබා දුන්නා. රංගන ශිල්පීන්ට නිසි ගෞරවය සහිතව වත්තිය කටුයුතු කරගෙන යන්න මඟ පෑදුවා. ඇත්තම කිවොත් අද සිටින බහුතරයක් නළු නිළියන්ගේ ගුරුවරයා ඔහු යැයි කීවට වැරැදි නැහැ.ඔහු ඒ පන්නරය ලබන්න ඇත්තේ කෙසේද?රංගනයට පෙර සිටම ඔහු තාක්ෂණික ශිල්පියකු හැටියට ක්ෂෙත්‍රයේ කටයුතු කළානේ. බ්‍රිජ් ඔන් ද රිවර් ක්වායි වැනි චිත්‍රපටවල ඔහු සහාය අධ්‍යක්ෂවරයකු ලෙස පවා සේවය කර තිබෙනවා. එවායින් විශාල දැනුමක් එකතු කරගෙන තිබුණා. අපි කවුරුවත් සිනමා පාසල්වල ඉගෙන ගත්තේ නෑ. අපට තිබුණේ අත්දැකීම් මගින් එකතු කරගත් දැනුම පමණයි. ගාමිණිටත් ඒක පොදුයි. එහෙත් ඔහුට උපන්ගෙයි ඥානයක් ඒ සඳහා තිබුණා.අද නළු නිළියන්ට එදා වගේ තරු වන්දනා කියන තරමට දේවල් නැත්තේ ඇයි කියලද හිතෙන්නේ?අද අයත් දක්ෂයි. නමුත් ජනතාව අතර එදා වගේ ප්‍රතිරූපයක් ගොඩනඟා ගන්න ඔවුන්ට අවස්ථාව අඩුයි. සමහර විට එදා ටෙලිවිෂනය නැති නිසා වෙන්නත් ඇති. අද අය එක ගානකට ඇවිත් නතර වෙනවා. අනෙක හැම කෙනාටම ඕනේ නළුවෙක් හරි නිළියක් හරි වෙන්නනේ ඒක ලෝකේ පුරාම පැතිරුණු ප්‍රවණතාවක්. සමහර විට මේ දේවලට හේතුව වාසනා ගුණය වෙන්නත් පුළුවන්. තමන් ට සුදුසු ක්ෂෙත්‍රයට යොමු වෙන්න වගේම එයින් එළියට එන්න අතදෙන්න පිරිසක් හමුවන්නේත් ඒ වාසනා ගුණය මතයි.ඔබ දෙපළ එකට රඟ පෑ අවසන් චිත්‍රපටය මතකද?අපි දෙන්නා චිත්‍රපට පහළොවක් විස්සක් විතර එකට රඟපෑවා. අන්තිමට කළේ ‘සීතා දේවි’ 1977දි. මම ඔස්ට්‍රේලියාවේ ගිහින් නිවාඩුවකට ආවාම ආරාධිත රඟපෑමක් හැටියට අජන්ත විජේසේන මහත්මයා නිෂ්පාදනය කළ ඒ චිත්‍රප‍ට‍යේ රඟපෑවේ. එකෙදි මට ගාමිණීව ශල්‍යකර්මයකට භාජනය කරන දර්ශනයක් තමයි කරන්න තිබුණේ.ගාමිණී ෆොන්සේකා අභාවප්‍රාප්ත වුණා කීවාම?මට අදහන්න බැරුව ගියා. ඒත් ජීවිතේ කියන්නේ ඒක තමයි නේද? එනවා, යනවා.ඔහු දේශපාලනඥයෙක්?දේශපාලනය කළ එක නම් ඔහුට ගැලපෙන්නේම නැහැ. මොකද ඔහුගේ චරිත ලක්ෂණවලට ඒ දේවල් හරියන්නේ නැහැ. අසාධාරණය අයුක්තිය ඉදිරියේ නිහඩව ඉන්න ඔහුට බෑ. අනෙක ඔහු කෙළින් කතාකරන කෙනෙක්.සිනමා සක්විති ගාමිණී ෆොන්‍සේකා අද හිටියා නම්?එහෙනම් අවුරුදු 78ක් විතර වෙයි. ඒ වුණත් ඔහුට රඟපාන්න පුළුවන්කම තිබුණා. අඩුමගානේ සිනමාවට කුමක් හෝ සේවයක් කරන්න පුළුවන් කෙනෙක් අප අතර ඉන්නවා කියා අපට හිතෙයි. ඇත්තෙන්ම ඔහුගේ වියෝව හරිම විශාල පාඩුවක්. මොකද එවැනි දක්ෂතාවෙන් පිරුණු පෞරුෂවත් කෙනෙක් මෑතක නම් බිහිවෙයි කියලා හිතන්න අමාරුයි.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=av14092111</link>
    <topic>මහාචාර්ය සුනිල් ආරියරත්නගේ විරිදු ගායනා</topic>
    <author>ඉන්ද්‍රචාප</author>
    <content>මහාචාර්ය සුනිල් ආරියරත්නගේ විරිදු ගායනාකොළඹ මහජන පුස්තකාලයීය ශ්‍රවණාගාරය. මහාචාර්ය සුනිල් ආරියරත්න. විශාරද නන්දා මාලිනී, ගායක ටී.එම්. ජයරත්න, ගායිකා දයා නෙල්ලම්පිටිය, ජී.එම්. අජිත්, එම්.වී. ගුණදාස, සනත් ජයශාන්ත ආදීන්ගේ මුහුණු සමීප රූපාවලියක සටහන් වනු ඉන්ද්‍රචාප දුටුවේ ය. මයික්‍රෆෝනය ඉදිරියේ මහාචාර්යවරයා ද සර්පිනාව ඉදිරියේ ආචාර්ය රෝහණ වීරසිංහ ද සිටිනු තවත් සමීප රූපයක විය. මහාචාර්යතුමා, සැප්තැම්බර් දෙවැනි දා සැදෑවේ, තම සහපිරිවර හා එක්ව, අතුරු සිදුරු නොමැතිව පිරීතිරී ගිය ප්‍රේක්ෂකාගාරයක වේදිකාව මත සැරසී සිටියේ විරුද සහ විරිදු නමින් එතුමා විරචිත නවතම පර්යේෂණ ග්‍රන්ථය ජනතාව අතට පත් කිරීමේ උත්සවයකට ය. පසුගිය වර්ෂ ගණනාවක් තිස්සේ, එතුමෝ අප බොහෝ දෙනාගේ ඇසට නො හසුවන අවධානයෙන් ගිලිහී යමින් පවත්නා, අපේ රටේ ජනප්‍රියව තිබූ හා අදත් ජනප්‍රියව පවත්නා, කලා මාධ්‍ය පිළිබඳව පර්යේෂණ පවත්වමින්, ඊට අදාළ ග්‍රන්ථ සම්පාදනය කරමින් සිටිති. එක් වතාවක බයිලා කපිරිඤ්ඤා පිළිබඳව ය. තවත් අවස්ථාවක ග්‍රැමෆෝන් ගීත පිළිබඳව ය. එලෙසම, නීතිඥ ජෝන් ද සිල්වා නාට්‍යකරුවාගේ නූර්ති හා ටවර්හෝල් නාට්‍ය පිළිබඳව ඔහු විසින් පළ කොට ඇති විචාර ග්‍රන්ථ සමීප රූපයේ සටහන් වී තිබේ.විරුද හා විරිදුව අතර, වන සම්බන්ධය මෙන් ම විරිදුව අපගේ ජනජීවිතය සමඟ කෙලෙස බැඳී තිබුණේ ද යන්න, විරිදුව අප රටේ නාට්‍යකරුවන්, සිනමාකරුවන් විසින් තම නිර්මාණ සඳහා භාවිතයට ගත්තේ කෙසේ ද යන්න පිළිබඳව දේශනයෙන් මතු නොව ගායන සන්දර්ශනයෙන් ද කරුණු ගෙන හැර පෑ විලාසය ඉන්ද්‍රචාපට මතක් කළ හැකි ය. විරිදුව කලාවක් ලෙස අද දක්වා ම අපගේ සමාජය තුළ පවතින්නේ එහි කුමන හෝ ආකර්ෂණීය ගුණයක් සතු නිසා නොවේ ද කියා අපට කල්පනා කරන්නට සිදු වේ. මේ පසුබිම පිළිබඳ එතුමා විසින් කරන ලද දීර්ඝ කාලීන පර්යේෂණ ප්‍රතිඵල විරුද හා විරිදු ශාස්ත්‍රීය ග්‍රන්ථයේ අපූරුවට විස්තර කොට විග්‍රහ කොට ඇතැයි ඉන්ද්‍රචාප විශ්වාස කරයි. මහාචාර්ය සුනිල් එදින සැඳෑවේ දී දෙයියන්නෙ රටේ (1958) චිත්‍රපටයට කරුණාරත්න අබේසේකර ලියා, සී.ටී. ප්‍රනාන්දු සමඟ ඇන්ජලින් ගැයූ විරිදුවත්, මධූර ජවනිකා නාට්‍යය සඳහා දයානන්ද ගුණවර්ධන ලියා අනුලා බුලත්සිංහල සමඟ ජැක්සන් ඇන්තනී ගැයූ විරිදුවත් සිහිපත් කළේ, අනෙකුත් කලා මාධ්‍ය සමඟ විරිදුව බැඳී ඇති ආකාරය වඩා හොඳින් තහවුරු කිරීමට නොවේ ද?සමන් වැලේ මල් පිපුණා  අහුබුදුවන් සිහි කෙරුණාසමන් වැලේ ජයට මල් පිපෙනු සමීප රූපයක් වූයේ අගෝස්තු 21 වැනිදා සැදෑ යාමයේ කොළඹ බිෂොප් විද්‍යාලයීය ශ්‍රවණාගාරයේදී ය. අරිසෙන් අහුබුදු සූරීන් තෙවැනි සමරුව වෙනුවෙන් ළමා ලොව රස මනස පොබැයූ මියැසි උදානයේ දී අහුබුදුවන්ගේ අත් අකුරින් ම ලියූ මේ ගීතයේ අත්පිටපත සමීප රූපයට හසු කර ගන්නට ඉඩ ලැබිණ. පියාත්, දුවත් අතර වූ සංවාදයක් මඟින්, අරිසෙන් අහුබුදු කවියා ළමා මනස ආමන්ත්‍රණය කරමින්, ලොවට බෙදාදෙන පණිවුඩයෙහි අගය කෙතරම් විසාල ද, එම සංකල්පනාව, කාල වකවානුවකින් බැහැරව, සමාජය හා බැඳී ඇති අන්දම කෙලෙස ද යන්න අපට පසක් කොට දෙනු ලබන්නේ, ළමා ගීයකින් ඔබ්බට ගිය අසිරිමත් ගායනයක රුව ගුණ අප සිතට ළං කරමිනි.”“සමන් වැලේ මල් ජයට පිපීලා මුළු මිදුල මැ සුවඳයි අපේ ‍මේ මුළු මිදුල මැ සුවඳයි හැම ගෙදර ම මල් රුවට පිපේ නම් ගම්මානෙ මැ සොඳුරුයි දුවේ මේ ගම්මානෙ මැ සොඳුරු යි...”කෙතරම් අනගි ගේය පද සංකල්පනාවක් දැයි ඉන්ද්‍රචාපට වැටැහුණේ, ගීතයට අදාළ ගී රඟ මිහිර සමීප රූපයේ සටහන් වූ පසුවයි. රැඟුමට ගැයුමට එක්වූ පියා ‍ලක්ෂ්මන් විජේසේකර සමඟ දියණි නිපුනි නර්මදා සංයෝගය, ඇස වශී කළ රැඟුමක් ද සිත හා බුද්ධිය අවදි කළ ගැයුමක් ද වූ බවයි සමීප රූපයෙහි සටහන්ව ඇත්තේ. එපමණක් ද? අහුබුදු සූරීන්ගේ ළමා ගී නිර්මාණ පෙළහරෙහි අග්‍රඵලයක් සේ සැලකෙන හඳයා චිත්‍රපටයට ඔහු විසින් නිර්මාණය කරන ලද කවුරු ද කවුරු ද දැන් ලොක්කෝ... ගායනය හා රංගනය ද ඉන්ද්‍රචාප ඇතුළු ප්‍රේක්ෂාගාරය දශක තුනකටත් වඩා වැඩි අතීතයකට රැගෙන ගියා නොවේ දැයි කල්පනා විය.වයිට් ලීෆ් ඇකඩමියේ සිසු සිසුවියන්ගේ ගැයුම් රැඟුම් ද ලක්ෂ්මන් විජේසේකර, විශාරද ජගත් වික්‍රමසිංහ ගේ සංගීත අධ්‍යක්ෂණය ද ළමා ගීයේ අසිරිමත් පෙළහර ආලෝකවත් කළ අංශ ලෙස කැපී පෙනිණ. සමස්ත රංග කාර්යයේ අධ්‍යක්ෂණයෙහි ලා නාලක ස්වර්ණතිලක විසින් ප්‍රකට කරන ලද නිර්මාණශීලී දායකත්වය පිළිබඳව වෙසෙසින් ම සඳහන් කළ යුතු බවයි ඉන්ද්‍රචාපගේ හැඟීම. කලාසූරී අරිසෙන් අහුබුදු වැන්නන්ගේ භූමිකාව පරපුරෙන් පරපුරට කාලයෙන් කාලයට, නොනැසී, නොමැකී පවතින ලෙස සමීප රූපයෙහි සටහන්ව ඇත.ඉන්ද්‍රචාපකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=av14092112</link>
    <topic>වෘත්තිය අයිතිවාසිකම් වෙනුවෙන් අරගල කළ එකම නළුවා ගාමිණී</topic>
    <author>සු.මි.</author>
    <content>වෘත්තිය අයිතිවාසිකම් වෙනුවෙන් අරගල කළ එකම නළුවා ගාමිණීධර්මජිත් පුණර්ජීව‘යථාර්ථවාදි මහා සිනමා ආඛ්‍යාන ප්‍රභාස්වර කළ නළුවරයාගේ ප්‍රාග්ධනය’ ධර්මජිත් පුණර්ජීව ලියූ ග්‍රන්ථයකි. THE ACTOR'S KAPITAL යන නමින් ඉංග්‍රිසියෙන් හඳුන්වා ඇති මෙයට ‘සිනමා කර්මාන්තයේ නිෂ්පාදනය සහ වෙළෙඳාම පදනම් කරගන්නා බුද්ධිමය දේපළයන්හී අයිතීන් වෙනුවෙන් අනවරත අරගලයක නිරත විප්ලවකරුවාගේ ශ්‍රමයේ හරය’ යනුවෙන් කතුවරයා අර්ථ විවරණයක් ද සපයා ඇත.  එම ග්‍රන්ථය අළලා ධර්මජිත් සමඟ කළ කෙටි සංවාදයකි.* මෙබඳු පොතක් ලිවීමේ ඔබේ අභිප්‍රාය වුණේ මොකක්ද?අපේ ‘මායා ශක්ති රංග ශිල්ප ශාලිකාව’ පසුගිය කාලාන්තරයේදි ‘රඟපෑම්’ සම්බන්ධයෙන් විද්වත් භාවයක් දරන විවිධ නළුවන්, විචාරකයන් ගෙන්වලා දේශන මාලාවක් පැවැත්වුවා. අපි බලාපොරොත්තු වුණා, ඒකට මහා නළු ගාමිණි ෆොන්සේකා ද දායක කර ගන්න. ඒත් අපේ උත්සහය ඵල දැරුණේ නැහැ. පසුව මා ලියූ ‘රූපණවේදය’ ග්‍රන්ථය පිළිගන්වන්න ගිය අවස්ථාවේදී මට ඔහු මුණගැසුණා. එය දීර්ඝ ඇසුරකට මුල පිරූ හමුවක් වුණා. මෙය මීට අවුරුදු 40 කට පෙර පළවිය යුතුව තිබූ පොතක් යැයි කියූ ගාමිණි එය එකල පළවූවා නම් අපේ නළු නිළියන්ගේ රඟපෑම් මීට වඩා වෙනස් වන්ට තිබුණු බවත් කියා සිටියා. මට ඕනෑ වුණා, ‘රංගනය’ පිළිබඳ ඔහුගේ අදහස් ශාස්ත්‍රීය විදියට අරගෙන එයද ග්‍රන්ථයක් වශයෙන් එළිදක්වන්න. ‘ප්‍රාග්ධනය’ එහි ප්‍රතිඵලයක්. අපි දින 5 ක් තිස්සේ පැය ගණනාවක් එක දිගට කතා කළා. ඒ සියල්ල පටිගත කර තිබෙනවා. මේ පොත පුරා තියෙන්නේ රංගනය ගැන, සිනමා කර්මාන්තය ගැන ගාමිණි දැක්වූ මතවාද. එය එක අතකට ස්වයං විග්‍රහයක්.* මේ පොතෙන් ඔබ කියන්න අදහස් කරන්නේ මොකක්ද?ගාමිණි සිනමාවට එන්නේ 1956 දි. ඒ ‘රේඛාව’ චිත්‍රපටයෙන්. ඒ අනුව 1947 - 1956 යුගය මා ‘පූර්ව ෆොන්සේකා යුගය’ ලෙසත් 1956 - 2004 ‘පශ්චාත් ෆොන්සේකා යුගය’ ලෙසත් නම් කරනවා. ගාමිණි අද අයිති විය යුත්තේ ශාස්ත්‍රීය විද්වත් සමාජයට. ඔහු අනිවාර්යයෙන්ම ‘කියැවිය’ යුතු චරිතයක්. මේ පශ්චාත් ෆොන්සේකා යුගයේ ඔහු නොකියවා, ඔහු හදාරන්නේ නැතුව කිසිම නළුවකුට ශ්‍රේෂ්ඨ නළුවෙක් වෙන්න බැහැ. චරිත රංගනයෙදි ඔහු ඉවහල් කරගත් ක්‍රමවේද මොනවද යන්න මෙහිදි ශාස්ත්‍රීය පදනමක් මත තබා විවරණය ‍කෙරෙනවා. ඒ ව‍ෙග්ම ඔහු කර්මාන්තයක් ගොඩනඟපු ආකාරය මෙහි විස්තරාත්මකව දැක්වෙනවා.* ඔබ මේ පොත ‘ප්‍රාග්ධනය’ යනුවෙන් නම් කරන්නේ ඇයි?ඒ ගැන තමයි මං මේ කියාගෙන එන්නේ. ගාමිණිගේ ශ්‍රම දායකත්වය තමයි මම ‘ප්‍රාග්ධනය’ විදියට දැක්කේ. එය මාක්ස්වාදී දෘෂ්ටිකෝණයකින් මම බලලා තියෙන්නේ. ඔහු දැවැන්ත අතිරික්ත වටිනාකමක් එකතු කරලා තිබෙනවා. එකල සිනමා කර්මාන්තයේ සියලු තීන්දු ගත්තේ නිෂ්පාදකවරයා. ඔහු තමයි ගිවිසුම සකස් කරන්නේ. ඇත්තටම ඒක වහල් ගිවිසුමක්. මේකට ප්‍රථම වතාවට අභියෝගයක් එල්ල කරන්නේ ගාමිණි. ඔහු තමයි ඊට පස්සේ ගිවිසුම සකස් කරන්න පටන්ගන්නේ. මොකද රංගනය කියන්නෙත් බුද්ධිමය දේපළක්. තම මහන්සියට හිමි වැටුප තීරණය කරන්නේ ඔහු. නිෂ්පාදකවරයාගේ ලාබයෙන් කිසියම් ප්‍රතිශතයක් තමාට හිමිවිය යුතුයැයි තීරණය කරන්නේ ඔහු. මොකද ඔහු තමයි චිත්‍රපටයක වාණිජ සාර්ථකත්වයේ ප්‍රධාන සාධකය.ඒ කාලේ නිෂ්පාදකවරයා චිත්‍රාගාරයට එනකොට නළු නිළියන් ඉඳගෙන හිටපු පුටුවලින් නැඟිටිනවා. ඒ නිවට නියාලු තත්වය වෙනස් කළේ ගාමිණි. තමා චිත්‍රපටයකින් ලක්ෂයක් ඉල්ලුවොත් තමයි නිළියට අඩුම ගණනේ දහදාහක් ලැබෙන්නේ. තමා පනස්දාහක් ඉල්ලුවොත් ඇයට ලැබෙන්නේ පන්දාහක් පමණක් බව ගාමිණි කියා තිබෙනවා. ඔහු තම වෘත්තිය වෙනුවෙන්, තම සහෝදර නළු නිළියන් වෙනුවෙන් සටන් කළ උදාරතර නළුවකු බව අප තේරුම් ගන්න ඕනෑ.* චරිතාංග නළුවකු විදියට ඔබ කොහොමද ගාමිණිව දකින්නේ?ඒ කාලේ සිනමාවේ ලොකු පිළිලයක් තිබුණා. ඒ දකුණු ඉන්දීය භාවාතිෂය රංග රීතිය. මෙය සම්පූර්ණයෙන් ම වෙනස් කළේ ගාමිණි. ඔහු තමයි බටහිර හා යුරෝපීය තාත්වික රංග සම්ප්‍රදාය පළමු වතාවට අපේ සිනමාවට ගෙන එන්නේ. එහිදි ඔහු පෝල් මුනි, ලෝරන්ස් ඔලිවියර්, මාලන් බ්‍රැන්ඩෝ වැනි නළුවන්ගෙන් සැලකිය යුතු ආභාසයක් ලබනවා. පෝල් මුනි රඟපෑ ‘ද ගුඩ් අර්ත්’ බඳු චිත්‍රපට ඔහු නරඹා තිබෙනවා. රංගනය පිළිබඳ ස්වීය දැක්මක් ගාමිණිට මුල සිටම වගෙ තිබුණා.ඒ නිසා තමයි ඔහු දිලිප් කුමාර්ට වඩා බාල්රාජ් සහ්නි විශිෂ්ට නළුවකු යැයි කියන්නේ. ඔහු තුළ නළුවකු වගේම විචාරකයෙක්, චින්තකයෙක්, දාර්ශනිකයෙක් ජීවත් වුණා. ඔහුට පරිණත ජීවන දර්ශනයක් තිබුණා. ඒ බව සාක්ෂාත් වන එක් අවස්ථාවක් තමයි ඔහු දුටුගැමුණු චරිතය ප්‍රතික්ෂේප කොට එළාරගේ චරිතය රඟපාන්ට ඉදිරිපත් වීම. (ඒ චිත්‍රපටය නිෂ්පාදනය වුණේ නැහැ) තරුණ දුටුගැමුණු සටන් කර දිනන්නේ අවුරුදු 70 ක විතර වයසක එළාර නමැති මහලු රජකෙනෙක් සමඟ යැයි ගාමිණි විවේචනාත්මකව කියනවා. චිත්‍රපටයකදි වුණත් තමා නාකි මිනිසුන් එක්ක පොර නොබඳන බව කියන ගාමිණි, දුටුගැමුණු රඟපෑම ප්‍රතික්ෂේප කරනවා. කෝටියක් දුන්නත් දුටුගැමුණු චරිතය රඟපාන්නේ නැතැයි කියන ඔහු එළාර චරිතය නං නොමිලේ වුණත් රඟපාන්නේ යැයි කියනවා. ඒ තමයි ගාමිණි.සු.මි.ඡායාරූපය - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=av14092113</link>
    <topic>නර්තනයෙන්, රංගනයෙන් ඉදිරියටම ආ නිරූපණ ශිල්පිනිය නිලීකා</topic>
    <author>ඉඳුනිල්</author>
    <content>නර්තනයෙන්, රංගනයෙන් ඉදිරියටම ආ නිරූපණ ශිල්පිනිය නිලීකානිලීකා ගීතානි දිසානායක කුමාරසිංහ නම් වූ ඇය නර්තන ශිල්පිනියක, නිරූපිකාවක මෙන්ම රංගන ශිල්පිනියක ලෙස හැඳින්විය හැකිය.ගමේ පිපුණු මල් කැකුළක් වූ ඇය මේ වන විට රට පුරා සුවඳ විහිදුවමින් ක්ෂේත්‍ර ගණනාවක් ඔස්සේ සිය ප්‍රතිභාව පෙන්වන්නීය.“මම ඉපදුණේ අලව්ව කියන සුන්දර ගමේ. අලව්වේ ශ්‍රී රාහුල ජාතික පාසලෙන් අධ්‍යාපනය ලැබුවා. පුංචි කාලයේ ඉඳලම නර්තනයට මගේ තිබුණේ පුදුම ආසාවක්. මේ නිසා පාසලේ ගුරුතුමියගෙන් නර්තනය ඉගෙන ගත්තා. අධ්‍යාපන කටයුතු කරගෙන යන අතරතුර ගමේ ‘රණමයුර’ කලායතනයට සම්බන්ධ වෙලා වැඩිදුරටත් නැටුම් හැදෑරුවා. එහි සිසුවියක් ලෙස විවිධ උත්සව අවස්ථාවල නර්තන කටයුතුවලට දායකත්ව ලබා දීමෙන් මගේ නර්තන හැකියාව තව තවත් ඔප කරගන්නට මට හැකිවුණා.”නර්තන ශිල්පිනියක ලෙස කලඑළියට පැමිණි නිලීකා ඉන්පසු නිරූපණ ශිල්පිනියක ලෙසින් ක්ෂේත්‍රයට පැමිණෙන්නේ අහම්බයෙන්.“මගේ අම්මා උපාධිධාරිනියක්. ඇය රජයේ රැකියාවක් කළා. ඇයට ඕන වුණේ මාව අධ්‍යාපනයෙන් ඉහළටම යවන්න. ඒ නිසා මම කලා අංශයෙන් උසස් පෙළ හැදෑරුවා.ඒත් නර්තනය පිළිබඳ මගේ ආසාව බිඳක්වත් අඩුවුණේ නැහැ. අධ්‍යාපනය අවසන් කළාට පසුව මම රැකියාවක් කළා. මේ අතර මිස් වීනස් තරගයට ඉල්ලුම්පත් කැඳවලා පුවත්පතක පළ කරපු දැන්වීමක් මම දැක්කා. එය දැක්කම මට ඒකට ඉදිරිපත් වෙන්න ආසාවක් ඇතිවුණා. ඒ නිසාම මම මගේ ෆොටෝ එකකුත් එක්ක ඉල්ලුම් පත්‍රයක් දැම්මා.ඒ අනුව 2006 වසරේ මිස් වීනස් තරගයට ඉදිරිපත් වෙන්න මට පුළුවන් වුණේ ඊට පස්සේ. ඉන් පස්සේ 2009 වසරේ මිස් ශ්‍රී ලංකා තරගයට ඉදිරිපත් වෙන්නත් මට අවස්ථාව උදාවුණා. මෙය කොළඹ ගලධාරි හෝටලයේ පැවැත්වුණේ. දහසක පමණ යුවතියන් පිරිසක් එදා සහභාගි වෙලා සිටියා. එයින් අවසන් 12 දෙනා අතරට එන්න මට හැකියාව ලැබුණා.මිස් ශ්‍රී ලංකා තරගයට ඉදිරිපත් වුණු අවස්ථාවේ මාව දැකපු මොහාන් නියාස් මහතා මාව ‘සිටු දියණියෝ’ ටෙලි නාට්‍යයේ රඟපෑමට තෝරා ගත්තා. එය මගේ පළමු රංගනය.එහි ඩග්ලස් රණසිංහ, වීණා ජයකොඩි වැනි ප්‍රවීණයන් සමඟ මට රඟපෑමට අවස්ථාව ලැබුණා. එහිදී ආධුනිකයකු ලෙස වුණත් මට වැටහුණා රංගනයෙනුත් යමක් කළ හැකියි කියන දෙය. එයින් මගේ ආත්ම විශ්වාසය ගොඩනැඟුණා.සිරි කුලරත්න මහත්මයාගේ ‘සුබ ප්‍රාර්ථනා’ ටෙලි නාට්‍යයේ රඟපෑමට අවස්ථාව උදාවුණේ ඊට පස්සෙ.ඒ සමඟම දෙරණ Top Model තරගාවලියට ඉදිරිපත් වුණු මම වසර 5 කට අධික කාලයක් වෘත්තීය නිරූපිකාවක් ලෙස සාර්ථක ගමනක් පැමිණ තිබෙනවා.”“රංගනයට අමතරව දැන් මට තිබෙන්නේ ටෙලි නාට්‍යයක් නිෂ්පාදනය කිරීමේ ආසාවයි. ඉදිරියේදී ඒ සඳහා අවශ්‍ය කටයුතු ආරම්භ කිරීමට සූදානමින් ඉන්නවා.ගමෙන් නගරයට පැමිණි මට නිරූපණ ක්ෂේත්‍රයේ ඉහළටම යන්නට උදව් කළ මගේ පවුලේ අයත්, SLAHAB හි නයනා කරුණාරත්න මහත්මියට සහ නිළියක් වීමේ සිහිනය සැබෑ කළ මොහාන් නියාස් හා සිරි කුලරත්න මහත්වරුන් දෙදෙනාටත් උදව් කළ හැමටත් ස්තූතිවන්ත වෙනවා.නිරූපිකාවක් කිව්වම ගොඩක් දෙනෙක් බලන්නේ වැරැදි කෝණයකින්. ඒත් මේ ක්ෂේත්‍රයට ඇවිත් මම අද මගේ ජීවිතය ජය අරගෙන තිබෙනවා. තමන් කරන දෙය හරියට කළොත් කලාවේ වැරැදීමක් නැතුව ඉදිරියට යන්නට හැකියාව තිබෙනවා.”ඉඳුනිල්ඡායාරූප - අමිත් සේනාරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=av14092114</link>
    <topic>මගේ මියුසික් වීඩියෝවට රූකාන්ත සල්ලි ගත්තේ නෑ</topic>
    <author>නුවන්ති උදටියාගල</author>
    <content>මගේ මියුසික් වීඩියෝවට රූකාන්ත සල්ලි ගත්තේ නෑ- රවීන්ද්‍ර පැස්කුවල්සංගීත ක්ෂේත්‍රයේ පැස්කුවල් නාමය කියූ සැණින් කීර්ති පැස්කුවල්, මහේන්ද්‍ර පැස්කුවල්, පද්මසිරි පැස්කුවල් යන නම් පෙළ අපේ මතකයට එනු නොඅනුමානයි. හැත්තෑව දශකයේ බිහිවූ ‘ෆෝචූන්ස්’ සංගීත කණ්ඩායමේ මුල්ම ලීඩ් ගිටාර් වාදකයා වූ පද්මසිරි පැස්කුවල් ඔහුගේ පියාය. පද්මසිරිගේ සහෝදරයා වන කීර්ති පැස්කුවල් ඔහුගේ බාප්පාය. මහේන්ද්‍ර පැස්කුවල් ඔහුගේ බාල සහෝදරයාය.“වෙල් එළියේ සඳ රැස් අතරින් ඔබේ රුව පෙනුණා රෑ යාමේ ඔබ ළඟ ඉන්නට ඔබ නළවන්නට මං පින් කර නෑ සුදු මැණිකේ...”ඉහත කී සියල්ලට වඩා ඔහු හඳුන්වා දෙන්නට මේ ගී පද ඔබට ප්‍රමාණවත් වේවි. පැස්කුවල් පරපුරෙන් උරුම වූ ඒ සුවිසල් හැකියාවෙන් සංගීත ලෝකය හැඩ කරන, පැස්කුවල් පරපුරේ අනාගත අංකුරය රවීන්ද්‍ර පැස්කුවල් සමඟයි අද අපේ කතාබහ.* මොනවද මේ දිනවල අලුත් තොරතුරු?මම අලුත් වීඩියෝ එකක් Out කළා මීට සති දෙකකට කලින්. ඒකේ නම ‘ගැඹුර මහ සාග‍රේ’ Music කළේ රූකාන්ත ගුණතිලක. මේක මගේ දෙවැනි වීඩියෝ එක. ‘අතීතයේ සිතුවම්’ අරගෙන තමයි ‍මම පළමු වරට රසිකයන් අතරට ආවේ. ඉතින් විශේෂයෙන්ම කියන්න ඕනෑ අපේ පවුල්වල උදවිය එක්ක තිබෙන සමීප සම්බන්ධතාව නිසා රූකාන්ත අයියා කිසිම අයකිරීමක් නොකර තමයි මගේ වීඩියෝ එකේ Music කරලා දුන්නෙ.* ඔබ කලාවට සම්බන්ධ වුණේ කොහොමද?මගේ පවුල කලා පවුලක්. ඉතින් අපට පුංචි කාලේ ඉඳලම සංගීත වාදන, ගීත විශාල වශයෙන් කනට ඇහෙනවා. තාත්තගෙ යාළුවෝ ඇවිල්ලා ගීත පිළිබඳ Music පිළිබඳ තාත්තා එක්ක කතාබහ කරනවා. මේ නිසා පුංචි කාලේ ඉඳලම අපේ ඇ‍ඟෙත් මේ රිද්මය තිබුණා.මට සංගීතයේ අත්පොත් තැබුවෙ මගෙ තාත්තා. ඒ ආරම්භය තමයි අද මෙච්චර දුරක් ආවේ. මම ඉගෙන ගත්තෙ කොළඹ ඉසිපතන විද්‍යාලයේ. ඉස්කෝලෙ යන කාලේ ලක්ෂ්මන් විජේසේකර, ආනන්ද විජේසිරි යන අය මගේ සංගීත ගුරුවරුන් ‍ලෙස කටයුතු කළා. ඒ අය ඇතුළුව මගේ බාප්පා, මල්ලි මගේ ඉදිරි ගමනට හොඳ අත්තිවාරමක් දැම්මා. එය මගේ සංගීත ගමන් ම‍ඟේ ඉදිරි පියවරට යෝධ ශක්තියක් වුණා. මගේ තාත්තයි, බාප්පයි නිසා සෑම ආයතනයකින්ම වගේ මටත් ඉහළ පිළිගැනීමක් ලැබෙනවා.* වර්තමානයේ අන්තර්ජාලයේ you tube ඔස්සේ ඔබේ ගීත ප්‍රේක්ෂකයන්ට අසන්නට ලැබුණත් එෆ්.එම්.නාළිකා වෙතින් ශ්‍රවණය කරන්නට නොලැබෙන තරම්?ඇත්තටම ඒක කනගාටුදායක තත්ත්වයක්. වර්තමානයේ අපි අලුතින් ගීත නිර්මාණය කළත් ඒවා රේඩියෝ චැනල් එකක දාගන්න ගොඩක් අමාරුයි. ඉස්සර ගීතයක් ප්‍රචාරය වෙනකොට කර්තෘභාග වශයෙන් කිසියම් මුදලක් ගායකයාට ගෙව්වා. නමුත් අද තත්ත්වය ඊට හාත්පසින්ම වෙනස්. ගායකයා රේඩියෝ නාළිකාවලට මුදල් ගෙවලා තමන්ගෙ ගීතය ප්‍රචාරය කරගත යුතුයි. මෙය ඉතාමත්ම අවාසනාවන්ත තත්ත්වයක්.* ඔබේ ඉදිරි වැඩ ගැන කතා කළොත්?විශේෂයෙන්ම කියන්න ඕනෑ මගේ සංගීත කටයුතුවලට අමතරව ආබාධිත දරුවන් ඉගෙනගන්නා පාසල්වල ප්‍රසංගවලට සහභාගි වෙනවා. මුදල් අය කිරීමක් නැතිව නිස්සරණාධ්‍යාශයෙන් තමයි මම මේවට සහභාගි වන්නේ. ඇත්තටම ඔවුන් වෙනුවෙන් යමක් කරන්නට ලැබීමෙන් මම විශාල සතුටක් ලබනවා.නුවන්ති උදටියාගලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=av14092115</link>
    <topic>මා කැමැතිම කාන්තාවෝ</topic>
    <author>තුෂාරි නේරංජා වික්‍රමසිංහ</author>
    <content>මා කැමැතිම කාන්තාවෝලාල් කුලරත්න  යශෝධරා දේවියඋතුම් බෞද්ධ දර්ශනය වැනි දෙයක් සොයා ගැනුමට සිද්ධාර්ථ කුමරුට හැකි වුණේ ඇය වන් උතුම් ගැහැනියක ලද නිසා. නහයෙන් අඬන බිරියක් හිටියා නම් එය සිදු නොවන්න ඉඩ තිබුණා. එනිසා එවන් ශක්තිවන්ත සිතක්, ස්වාමි භක්තියක් ඇති යශෝධරා දේවියට මම කැමැතියි.මගේ අම්මා - දෝන බීටා කන්නන්ගරමගේ අම්මා මට වයස අවුරුදු අටේ දී මියගියා. නමුත් අම්මා ගැන මතකය මා සතුව තිබෙනවා. මගේ තාත්තා ව්‍යාපාරිකයෙක්. තාත්තා ඉහළට ගෙන යන්නට ඇයගේ ශක්තිය දැඩි ලෙස බලපෑ බව අපිට පසු කාලෙක දැනගන්න ලැබුණා. තාත්තා ව්‍යාපාරිකයෙක් විදිහට ඉහළට ගිහින් ඒ ව්‍යාපාර කඩාගෙන වැටෙත්දී අම්මා ඔහුව ධෛර්යවත් කළා. අම්මගෙ අඩුව මට දැනුණේ වයස අවුරුදු 15 වේදියි. ඇයව මතක් වෙලා මම හැඬුවා මට මතකයිමගේ බිරිය - ශ්‍රියානි පෙරේරාමගේ ජීවිතයේ නොයෙක් හැලහැප්පීම්වලදී ඇය මට ශක්තියක් වුණා. මම ජීවිතයේ ගන්නා වූ කවර තීන්දුවකට වුවත් ඇය කිසි දවසක මුකුත්ම කියලා නැහැ. ඒවාට කිසි විටෙක විරුද්ධ වී නැහැ.රුක්මණී දේවිමම හිතන විදිහට ඇය තමයි කාන්තාවන්ට රඟපාන්න තහනම් කළ යුගයක කිසිවකට බිය නොවී තම පෞද්ගලික ජීවිතය පවා කැප කරගෙන සිනමාව වෙනුවෙන් කළ සේවය අගය කළ යුතුයි. වර්තමාන රංගන ශිල්පිනියන් වෙනුවෙන් මූලික අඩිතාලම දැමුවේ ඇයයි.සිරිමාවෝ බණ්ඩාරනායක මැතිනියඑදා මෙදා තුර ශ්‍රී ලංකාවේ බිහි වූ රාජ්‍යතාන්ත්‍රික කාන්තා නායකත්වයේ ආදර්ශය ඇයයි. එදා ඇය රට වෙනුවෙන් ගෙන ගිය කාර්ය භාරය අගය කළ යුතුයි.මාලිනී ‍ෆොන්සේකාඇය තමයි වාණිජ චිත්‍රපට සහ කලාත්මක චිත්‍රපට යන දෙකේම රංගනය එකවර ජයගත්තී. මේ දෙකේම රංගනය කියන දේ හරියටම කරනවානම් මෙන්න ක්‍රමය කියන දේ ඇය සෙසු අයට පෙන්වා දුන්නා.පුණ්‍යා හීන්දෙනියලංකාවේ ප්‍රථම වතාවට රංගන ශිල්පීන් ගෙන් ගත්තම ගාමිණී ෆොන්සේකා තමයි තාත්වික රංගනය ඉදිරිපත් කළ නළුවා. එතෙක් දකුණු ඉන්දියානු නිළියන්ගේ ආභාසය තමයි තිබුණේ. එලෙස රංගන ශිල්පිනියන්ගේ පැත්තෙන් ප්‍රථම වතාවට තාත්වික රඟපෑමක් කළේ ‘ගම්පෙරළිය’ චිත්‍රපටය ඔස්සේ පුණ්‍යායි. විවියන් ගුණවර්ධනලංකාවේ කාන්තාවන්ට දේශපාලනයට පිවිසෙන්නට නිර්බයව මාවත විවර කර දුන් කාන්තාව ඇය බව මම හිතනවා. ලංකාවේ කාන්තාවන්ට දේශපාලනයට එනවා නම් මෙන්න ක්‍රමය කියා නිර්බයව ඇය පෙන්වා දුන්නා. ඇය සුඛෝපභෝගී ජීවිතයක් ගත කළේ නැහැ මහජනතාව සමඟ මහ පාරේ තමයි ඇය දේශපාලනය කළේ.නන්දා ගුරුතුමියබුලත්සිංහල දීයාකඩුව ප්‍රාථමික පාසලට තමයි මම ඉගෙන ගන්නට ගියේ. නන්දා ගුරුතුමිය තමයි මාව හැම විටම දිරිමත් කළේ. මට අවුරුදු අටේදී මගේ මව මියගිය දා සිටම මට අම්ම කෙනෙක් වගේ උගන්වන්න, ආදරේ කරන්න ඇය කටයුතු කළා. ඉගෙනුම ගත්තෙත් මාව දියුණු කරල මා ගැන විශේෂ අවධානයක් ඇය යොමු කළා.ගජමන් නෝනාඇයත් මට හිතෙන්නේ හරියට රුක්මණී දේවි වගේම තමයි කියලයි. මොකද මාතර යුගයේ සිටි කිවිඳිය ඇයයි. ඇය ඉතාම ලස්සන කාන්තාවක්. මුදලිවරුන් ගෙන් පවා විවිධ යෝජනා ඇයට ආවා. ඇය එම යෝජනා කවියෙන් ඉතා අපූරුවට ප්‍රතික්ෂේප කර දැමුවා. තමාගේ රූපයට ඇදී එන බඹරුන් ගෙන් බේරුණාතුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=av14092116</link>
    <topic>දෙපැත්ත කැපෙන වචන කීම ‘ප්‍රහසනය’ නොවේ</topic>
    <author>ගාමිණී සුසන්ත</author>
    <content>දෙපැත්ත කැපෙන වචන කීම ‘ප්‍රහසනය’ නොවේ‘චරිතෙ හොරු අරං’ නාට්‍ය අධ්‍යක්ෂරවීන්ද්‍ර ආරියරත්න‘බල්ලොත් එක්ක බෑ’ වේදිකා නාට්‍යය නිර්මාණය ක‍ළ රවීන්ද්‍ර ආරියරත්න ගේ දෙවැනි වේදිකා නාට්‍යය ‘චරිතෙ හොරු අරං’ වේදිකාගත වීම පසුගියදා ආරම්භ විය. මේ සාකච්ඡාව ඒ පිළිබඳවය.* ඔබ නිර්මාණය කළ ‘බල්ලොත් එක්ක බෑ’ සමාජය මෙතරම් වැලඳගනීවි කියා ඔබ විශ්වාස කළාද?වසර ගණනාවක් තිස්සේ මම වේදිකාවේ වැඩ කළා. ඒ; රංගනය, වේදිකා පරිපාලනය වැනි ක්ෂේත්‍ර ඔස්සේ. ඒ අතරේ මම කෙටි නාට්‍ය ගණනාවක්ම නිර්මාණය කළා. නමුත් ප්‍රධාන ධාරාවේ මගේ පළමු වේදිකා නාට්‍යය තමයි ‘බල්ලොත් එක්ක බෑ'. එය රචනා කරන්න මට සෑහෙන කාලයක් ගතවුණා. එය මුලින්ම වේදිකාගත වුණේ 2009 වසරේ. ඒ කාලේ වේදිකා නාට්‍යවලට සිටි ප්‍රේක්ෂකයින් සංඛ්‍යාව ඉතා අඩුයි. මගේ බලාපොරොත්තුව වුණේ ‘බල්ලොත් එක්ක බෑ’ අඩුම තරමින් දර්ශන වාර 100ක් වත් වේදිකාගත කිරීම. නමුත් එය මේ වන විට දර්ශන වාර 600 ඉක්මවලා තවමත් ඉතාම සාර්ථකව වේදිකාගත වෙනවා. ලංකාවේ පමණක් නොවෙයි ‘බල්ලොත් එක්ක බෑ’ ඇමෙරිකාව, කැනඩාව, ඕස්ට්‍රේලියාව, ඕමානය, බහරේන් වැනි රටවලත් වේදිකාගත කළා. ඇත්තටම මෙය ප්‍රේක්ෂකයින් මෙතරම් දුරට වැලඳ ගනීවි කියා මා සිතුවේ නෑ. නමුත් ඔවුන් ඉතාම ආදරයෙන් එය වැලඳගත්තා.* ඔබේ දෙවැනි නාට්‍යය නිර්මාණය ගැනත් කතා කරමු...ඔවු, ඒ ‘චරිතෙ හොරු අරං’ නාට්‍ය. මෙය ‘බ්ලැක් කොමඩි’ නම් ප්‍රහසන ගණයට අයත් නාට්‍යයක්. මේ ප්‍රහසනය යෙදෙන්නේ ටිකක් සීරියස් විදියට. උදාහරණයක් හැටියට, මරණය, යුද්ධය, මරණාසන්න රෝග තත්ත්වයක් වගේ දේවල් ප්‍රේක්ෂකාගාරයට නීරස වෙන්න පුළුවනි.නමුත් එවැනි දේ තුළින් හාස්‍ය මතුකිරීමටයි මම උත්සාහ කළේ. ‘චරිතෙ හොරු අරං’ තුළින් කියන්නේ අද සමාජයේ පවතින බරපතළ රෝගාබාධයක් ගැන. මේ භයානක රෝගය ඇතිවන්නේ බලය නම් සාධකය නිසා. මෙම රෝගය ඇති වුණාම තමාට තමා කවුද කියන එකත් අනෙකා කවුද කියන එකත් අමතක වෙනවා. ඒක දේශපාලනයට පමණක් සීමා වුණු දෙයක් නෙමෙයි. බස් රථයක කොන්දොස්තර වරයෙක් වුණත් බස් රථය තුළ තිබෙන තමන්ගේ බලය නිසා හැසිරෙන ආකාරය ‘චරිතෙ හොරු අරං’ නාට්‍යයෙන් සාකච්ඡා වෙනවා. ගිහාන් ප්‍රනාන්දු, චමිලා පීරිස්, ෆර්නි රෝෂිනී, කුමාර තිරිමාදුර, සරත් කොතලාවල, අතුල පීරිස් වැනි ප්‍රවීණ වේදිකා නාට්‍ය ශිල්පීන් මේ නාට්‍යයට දායක වෙලා තියෙනවා.‍* ඔබ නිර්මාණය කරන්නේ ප්‍රහසන නාට්‍ය පමණක්ද?නෑ එහෙම දෙයක් නෑ. නමුත් ප්‍රහසනය කියන්නේ ඉතා උසස් දෙයක් බවයි මගේ හැඟීම. අද බොහෝ විට ප්‍රහසනය භාවිත‍ා වෙන්නේ වැරදි විදියට. ප්‍රහසනය නිර්මාණයතුළින් උපදවාගන්න නිර්මාණකරුවන් උත්සාහ ගන්නේ වැරදි ආකාරයට. වේදිකාව මත උස්හඬින් කෑගසා දෙපැත්ත කැපෙන වචන කීම ප්‍රහසනය නෙමෙයි. අපේ ජනශ්‍රැතිය, ජකතතා ඇසුරු කරගනිමින් ඉතා හොඳ ප්‍රහසන නාට්‍ය බිහිකළ හැකි බවයි මගේ හැඟීම.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=av14092117</link>
    <topic>අද බිහිවන නළු නිළියන්ට ඇඩ්‍රස් නැහැ</topic>
    <author>තුෂාරි වික්‍රමසිංහ</author>
    <content>අද බිහිවන නළු නිළියන්ට ඇඩ්‍රස් නැහැසුසිල් පෙරේරාදශක හතරකට ආසන්න කාලයක් කලාව වෙනුවෙන් දහඩිය කඳුළු හෙළූ ප්‍රවීණයෙකු ලෙස සුසිල් පෙරේරා හැඳින්විය හැකි ය. මේ දිනවල තිරගත වන ‘ඇහැලේපොල කුමාරිහාමි’ චිත්‍රපටයෙන් ඔහුගේ රඟපෑම් අප නෙතු ගැටෙයි. සුසිල් සමඟ යෙදුණු කතාබහකි මේ.* ඔබ කලා ක්ෂේත්‍රයේ ආ ගමන් මඟ දෙස ආපසු හැරී බැලුවොත් මොකද හිතෙන්නේ?විශාල සතුටක් දැනෙනවා. මම පාසල් ගියේ කැලණිය ගුරුකුලයට. 1974 දී පාසල් වේදිකාවෙන් තමයි මම කලාවට අත්පොත් තැබුවේ. ඉන්පසුව 1976 දී මම ජාතික තරුණ සේවා නාට්‍ය පාඨමාලාව හැදෑරුවා‍. මේ අතරතුර වේදිකා නාට්‍ය කීපයකම රඟපාන්න ලැබෙනවා. 1979 දී මම ලයනල් වෙන්ඩ්ට් එකට යනවා. ධම්ම ජාගොඩ වැනි ප්‍රවීණයන් යටතේ වේදිකා නාට්‍ය කලාව, රඟපෑම ගැන බොහෝ දේ ඉගෙන ගැනීමට එහිදී අවස්ථාව ලැබෙනවා. ඉන්පසුව ආචාර්ය සාලමන් ෆොන්සේකා යටතේත් රංගනය හදාරන්නට අවස්ථාව හිමිවෙනවා. 1982 රාජ්‍ය නාට්‍ය උලෙළේ ‘අහිමි ජීවිත’ වේදිකා නාට්‍යය වෙනුවෙන් විශිෂ්ට රංගන කුසලතා සම්මානයක් මට හිමිවෙනවා.* වර්තමාන ටෙලිනාට්‍ය කලාව ගැන ඔබේ හැඟීම කෙබඳු ද?මම 90 දශකයේ තමයි ටෙලිනාට්‍ය කලාවට ආවේ. ඒ විජය ධර්ම ශ්‍රී ගේ ‘කස්තිරම’ ටෙලිනාට්‍යය ඔස්සේ. ඒ කාලේ ටෙලිනාට්‍යයක් කොටස් 25 ක් 30 ක් පමණයි නිර්මාණය වුණේ. පිටපත කලින් ම ලියා නිම කරනවා. මුහුරත් උලෙළ පවත්වන අවස්ථාවේ රඟපාන නළු නිළියන්ට පිටපත ලබා දෙනවා. නළු නිළියන් තමන්ගේ චරිතය අධ්‍යයනය කරලා තමයි එදා සෙට් එකට රඟපාන්න එන්නේ. සීන් එකෙන් සීන් එක ගැන නළු නිළියන් හොඳ අවබෝධයෙන් පසුවෙනවා. රංගනය ඉතාම සාර්ථකයි. නමුත් අද නිර්මාණය වෙන ටෙලිනාට්‍ය ඊට හාත්පසින් ම වෙනස්. මෙගා නාට්‍ය කීපයකටම මමත් පසුගිය දවස්වල දායක වුණා. හරියට බාස් කෙනෙක්ගේ ජොබ් එකක් වගේ. එවැනි ඛේදවාචකයක් තමයි අද නිර්මාණය වන ටෙලිනාට්‍යවල තිබෙන්නේ. මම කියන්නේ මෙගා ටෙලිනාට්‍ය අහෝසි වෙන්න ඕන. හරවත් නාට්‍ය කලාවක අවශ්‍යතාව තිබෙනවා.* වර්තමාන නළු නිළියන් ගැන ඔබේ අදහස දැනගන්න කැමැතියි.අපි රංගනයට ආපු කාලේ උගන්වන තැන් හොයා ගෙන ගියා. ඒ ප්‍රවීණ අයගේ ආභාසය ගත්තා. එදා ක්ෂේත්‍රයට පා තැබූ නළු නිළියන‍්ගේ විශාල අවබෝධයක් රඟපෑම ගැන තිබුණා. රංගනය ගැන විශාල බරක් තිබුණා. අද එහෙම තත්ත්වයක් නැහැ. අද නළු නිළියන් එක රැයින් එනවා. එක රැයින් යනවා. අද බොහෝ අයට විනයක් නැහැ. ජ්‍යෙෂ්ඨයන්ට ගරු කරන්න දන්නේ නැහැ. අවුරුද්දයි දෙකයි තුනයි ඇඩ්‍රස් නෑ. අපේ කාලයේ රංගනයට ආපු අය අදටත් වසර 30 ක් 40 ක් පුරාවට ඔවුන්ගේ අනන්‍යතාව ඉහළින් ම පවත්වාගෙන යනවා. ඔවුන් අද රඟ දක්වන චරිතවල විශාල බරක් තිබෙනවා.වර්තමාන සිනමා කර්මාන්තය ගැන ඔබේ හැඟීම කුමක්ද?එදා සහ අද සංසන්දනය කරද්දී සිනමාවේ විශාල පිබිදීමක් මම දකින්නේ නැහැ. චිත්‍රපට කර්මාන්තය නැත්තට නැතිවී තිබෙනවා කියා හිතෙනවා. එයට හේතු කීපයක් ම බලපාල තිබෙනවා. සිනමා ශාලාවකට ප්‍රේක්ෂකයන් ඇද ගැනීමට තරම් වන චිත්‍රපට බිහි නොවීම එක් හේතුවක්. අපි පොඩි කාලේ ජනප්‍රිය ගීත හත අටක් එක්ක චිත්‍රපට වැල නොකැඩී දිව්වා. අනෙක අද ප්‍රේක්ෂකයන්ට නිදහසේ චිත්‍රපටයක් නරඹන්නට සුදුසු චිත්‍රපට ශාලා නොතිබීම සිනමා ශාලාව කියන එක ප්‍රේක්ෂකයාට උචිත ලෙස සැකසී තිබිය යුතුයි. අද ප්‍රේක්ෂකයන්ගේ ගෙවල් දොරවල් ඉතා හොඳින් වැඩි දියුණු කරලා තිබෙනවා. ඔවුන් සුව පහසුව රූපවාහිනියෙන්, ඩීවීඩී ඔස්සේ චිත්‍රපට නරඹනවා. නමුත් සිනමා ශාලාව තවමත් තිබුණු විදිහටමයි තිබෙන්නේ. කිසිම වැඩි දියුණුවක් නැහැ. පුටුවල මකුණො. ප්‍රේක්ෂක‍යාගේ ඔළුව උඩ චිරිබිරිස් ගගා ෆෑන් කැ‍රකෙනවා. වායු සමීකරණය කරල නැහැ. මදුරුවො කනවා. ඒ නිසා මේ තත්ත්වයත් සිනමාවේ බිඳ වැටීමට ඍජුව බලපානවා කියලා මට හිතෙනවා. අද මිනිස්සු හෝල්වලට යන එක ප්‍රතික්ෂේප කර තිබෙනවා. සිනමාවෙන් අය කිරීම්, ටිකට්පත්වල මිල වැඩි වුණා මිසක් ප්‍රේක්ෂකයාට ලැබුණු දෙයක් නැහැ.* රංගනය ඔබේ වෘත්තිය ද?මම රංගනය මගේ ජීවනෝපාය කරගත්තේ නැහැ. මම වෘත්තියෙන් තැපැල් නිලධාරියෙක්. (Postel officer) ලෙසයි රැකියාව කළේ. ඊට අමතරවයි මම කලා කටයුතු වල නියැළුණේ. අද රංගන ශිල්පියෙකුට කලාවෙන් ලැබෙන ආදායමෙන් ජීවත්වෙන්න අපහසුයි.* ඔබ වේදිකාවෙන් බිහිවුණු කලාකරුවෙක්. වේදිකාව ගැනත් කතා කරමු.අද තාක්ෂණය අතින් දියුණුයි කියන ලෝකෙ බිහිවෙලා තිබෙන වේදිකා නාට්‍යයයි 80, 90 දශකවල බිහිවුණු වේදිකා නාට්‍යයයි අතර වෙනස සොයා බලන්න කියලා මම ප්‍රේක්ෂකයන්ගෙන් ඉල්ලා සිටිනවා. අදටත් වේදිකාවේ දුවන්නේ ‘මනමේ’, ‘සිංහබාහු’, ‘නරිබෑණා’ වගේ 70,80, 90 දශකවල බිහිවුණු නාට්‍යම තමයි.*ඔබේ පෞද්ගලික තොරතුරු ගැනත් කියන්න.මම විවාහකයි. මගේ බිරිය චම්පා පෙරේරා. ඇයත් වෘත්තියෙන් තැපැල් නිලධාරිනියක්. ඉතාම සැහැල්ලුවෙන් ඇයත් මමත් ජීවත්වෙනවා. අපි දෙදෙනාම නිවාඩුවට රට රටවල සංචාරය කරනවා. එය තමයි අපේ විනෝදාංශය.තුෂාරි වික්‍රමසිංහඡායාරූපය- රංජිත් අසංකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=av14092119</link>
    <topic>මොන අලුත් සින්දු කිව්වත් ‘පුංචි වෙළෙන්දා’ නොකියා බෑ</topic>
    <author>ගාමිණී සුසන්ත</author>
    <content>මොන අලුත් සින්දු කිව්වත් ‘පුංචි වෙළෙන්දා’ නොකියා බෑ- වෛද්‍ය රුවන් ශ්‍රීලාල් දල්පදාදුමීට වසර විසිපහකට තිහකට පමණ පෙර ඔහු ප්‍රසංග වේදිකාවට නැතිවම බැරි ළමා ගායකයා විය. ‘පුංචි වෙළෙන්ඳා’ යැයි කියූ සැණින් රටක් හඳුනන ඔහු බාල, තරුණ, මහලු සැම අතර ම ඡනාදරයට පත් ගායන ශිල්පියෙකි. ඔහු ගයන්නේ ඔහුගේම ගීත නිර්මාණය; නවතම ගීත නිර්මාණය. ස්ටාර්ලා බිහි නොකෙරුණු මීට වසර 30 කට පමණ ඉහත කාලයේ ඔහු සැබෑම ස්ටාර් කෙනෙක් විය. වෘත්තීය මට්ටමේ ළමා ගායන ශිල්පියකු වූ ඔහු අද වෛද්‍යවරයෙකි. ඔහු රුවන් ශ්‍රී ලාල් දල්පදාදු. අද “ඉසිවර වරුණ” විශේෂාංගයෙන් ගෙන එන්නේ වෛද්‍ය රුවන් ශ්‍රීලාල් දල්පදාදු මහතාගේ කලා දිවිය පිළිබඳ තොරතුරුය.“මගෙ ගම මීගමුව. පාසල් ගියේ ශාන්ත මරියා විද්‍යාලයට. මගෙ තාත්ත පැට්‍රික් දල්පදාදු; අම්මා ශ්‍රී කාන්ති හෙට්ටිආරච්චි. පවුලේ එකම දරුවා මම. 1984 අවුරුද්දේ මීගමුව විවිධ සේවා සමූපකාර සමිතිය මඟින් සංවර්ධන ලොතරැයි අලෙවි අංශයක් ආරම්භ කළා. ඒ වෙනුවෙන් පැවැත්වුණු උත්සවයට මට ගීතයක් ගයන්න අවස්ථාවක් තිබුණා. ඒ වනවිට මගෙ වයස අවුරුදු 09 යි. එහිදී මම ගායනා කළේ අලුත්ම ගීතයක්; ලොතරැයි අලෙවි කරන කුඩා දරුවෙක් පිළිබඳ ලියවුණු ගීතයක්. ඒ තමයි “පුංචි වෙළෙන්දා” ගීතය. එම ගීතය රචනා කළේ මගේ අම්මයි තාත්තයි. සංගීතවත් කළේ මගේ මාමා නිරන්ජන් හෙට්ටි ආරච්චි. එදා ඉදිරිපත් කළ එම ගීතය හරිම ජනප්‍රිය වුණා. මගේ ගායන ජීවිතය ආරම්භ වුණේ ඒ විදියට.ඉන්පසුව මගේ අම්මයි තාත්තයි මාමයි එකතුවෙලා මට ගීත ගණනාවක් ම නිර්මාණය කරල දුන්නා. එම ගීතත් ඉතාම ජනප්‍රිය වුණා. ඉන්පසුව මාව ප්‍රසංග වේදිකාවට නැතිවම බැරි කෙනෙක් වුණා. ප්‍රසංග වේදිකාවල ගීත ගයන්න මම රට වටා ගියා. සමාජයේ කවුරුත් මට ආදරය කළා. ගීත ගයන අතරේ මම මගේ අධ්‍යාපන කටයුතුත් ඉතාම හොඳින් කළා. මගේ අම්මා ගුරුවරියක්. අම්මා මාව සංගීත කටයුතුවලටත් අධ්‍යාපන කටයුතු වලටත් ඉතාම සමබරව යොමු කළා.”“සාමාන්‍ය පෙළ විභාගය සමත් වෙලා, උසස් පෙළ විභාගයත් කළා. එයත් සමත් වුණා. ඒ වනවිට මම මගේ ඒක පුද්ගල ගී ප්‍රසංගයකුත් පවත්වමින් සිටි කාලයක්. ප්‍රසංග වේදිකාවේ ගීත ගැයීමෙන් මට හොඳ ආදායමකුත් ලැබුණා. ඒ වන විට ජනප්‍රියත්වයෙනුත් මම හිටියේ ඉහළම තැනක. නමුත් මගේ දෙමවුපියන් 1996 දී තීරණය කළා වැඩිදුර අධ්‍යාපනයට මාව රුසියාවට යවන්න. ඒ විදියටයි මම වෛද්‍ය විද්‍යාව හදාරන්න රුසියාවට ගියේ. මගේ දෙමවුපියන්ට ඕන වුණා කලාවෙන් ඉදිරියට යනව වගේ ම මට හොඳ අධ්‍යාපනයක් ලබා දෙන්න. මගේ දෙමවුපියන් එදා ගත්තේ කෙතරම් නිවැරැදි තීරණයක් ද කියලා දැන් මට හොඳින් තේරෙනවා.”“1996 රුසියාවට ගිහිල්ලා පළමු අවුරුද්දේ රුසියන් භාෂාවට අමතරව රුසියානු ජන සංගීතය හදාරන්න මම තීරණය කළා. රුසියානු ජන සංගීතය ඇසුරින් මා නිර්මාණය කළ ගීත කීපයක් මම ගායනා කළා. එම ගීත ජාතික රූපවාහිනියෙන් විකාශය වුණා.”“වෛද්‍යවරයෙක් වෙන්න ඕන කියන හැඟීමක් මට පුංචි කාලෙ තිබුණේ නෑ. නමුත් රුසියාවට ගියාට පස්සේ ඒ ගැන විශාල ඇල්මක් ඇති වුණා. පුංචි කාලේ මම මගෙ මාමත් එක්ක ගායනා කළ ගීතයක් තියෙනවා, අනාගතයේදී මම වෛද්‍යවරයෙක් වෙනවද, ගායකයෙක් වෙනවද කියලා සඳහන් වෙන. ඒ ගීතයේ අවසානයේ සඳහන් වෙන්නේ, “ජන හදවත් තුළ ප්‍රීතිය ගෙන දෙන කලාකරුවෙකු වෙමි යම් දිනයක” යනුවෙන්. කොහොම හරි අද මම කලාකරුවෙක් වගේම වෛද්‍යවරයෙක්. වෘත්තීය මට්ටමේ ගායකයෙක්ව සිටි කෙනෙක් වෛද්‍යවරයෙක් වුණු ලංකාවේ පළමු කෙනා මම ද දන්නේ නෑ. වෛද්‍ය වෘත්තියෙන් වගේ ම සංගීතයෙනුත් කරන්නේ මිනිසුන් සුවපත් කරන එක. අද වන විට මේ ක්ෂේත්‍ර දෙකේ ම නියැළිලා සිටීම ගැන මම ගොඩක් සතුටු වෙනවා.”“රුසියාවේ අධ්‍යාපනය ලබල 2003 දී ලංකාවට ඇවිත් යුද හමුදාවේ වෛද්‍යවරයකු හැටියට සේවය කළා. ඉන්පසුව කල්මුණේ අස්රොෆ් අනුස්මරණ රෝහලේත්, කල්මුණේ මූලික රෝහලේත් බොහෝ කාලයක් සේවයක් කළා. දැන් මම සෞඛ්‍ය අමාත්‍යාංශයට සම්බන්ධව රැකියාව කරනවා.”“රුසියාවේදී මට වෛද්‍ය විද්‍යාව හදාරන්න සිදුවුණේ මුදල් ගෙවලා. එවැනි වියදමක් දරන්න මගේ දෙමවුපියන්ට හැකියාවක් තිබුණේ නෑ. ඒ කාලෙ මම ප්‍රසංග වේදිකාවල ගීත ගායනා කරලා උපයාගත්ත මුදලින් තමයි මම මුල් අවුරුදු තුන ඉගෙන ගත්තේ. ඉන්පසුව ඉගෙන ගන්න මට ජෙයරාජ් ප්‍රනාන්දු පුල්ලේ පදනමෙන් උදව් උපකාර ලැබුණා. පුංචි කාලෙ සින්දු කියල ලැබුණු මුදල් අම්ම ඉතිරි කරල තිබුණු නිසයි මට අද වෛද්‍යවරයෙක් වෙන්න හැකියාව ලැබුණේ.”“2003 අවුරුද්දේ ලංකාවට ආවට පසුව මම අලුත් ගීත කීපයක් ම ගායනා කළා. ඉන් “ආයෙ ආයේ” ගීතය ඉතාම ජනප්‍රිය වුණා. එම ගීතය ලිව්වේ මමයි මගෙ තාත්තයි එකතු වෙලා. සංගීතවත් කළේ මම. එම ගීතයේ “ආයෙ” කියන වචන 257 වාරයක් කියවෙනවා. එක් වචනයක් එපමණ වාර ගණනක් කියවෙන ගීතයක් තවත් තියෙනවද කියන්න මම දන්නෙ නෑ. ඒ වගේ ම මගේ තවත් ගීත කීපයක් ම ප්‍රසංග වේදිකාවලදී වෙනත් සංගීත කණ්ඩායම් ගායනා කළා. ඒ; “සුදු අයත් ලස්සනයි කළු අයත් ලස්සනයි”, “සිහිවෙනවා ඔබ හැම මොහොතකම” වැනි ගීත. සමහරු දන්නේ නෑ ඒ ගීත මගෙද කියලා.”“2006 අවුරුද්දේ ඉඳල 2012 වනතෙක් ම මට කලා කටයුතුවල යෙදෙන්න වැඩිපුර අවස්ථාව ලැබුණේ නෑ. ඒ වෛද්‍යවරයෙක් ලෙස ඈත පළාත්වල සේවය කරන්න සිදුවුණු නිසා. දැන් මම රැකියාව කරන්නේ කොළඹ නිසා ප්‍රසංග වේදිකාවලට මට ආරාධනා ගොඩක් ලැබෙනවා. ඉඩ ලැබෙන පිළිවෙළ අනුව මම ඒ ආරාධනා බාර ගන්නවා.”“මගේ අලුත් ගීත ගුවන් විදුලි නාළිකාවලට ලබාදීල තිබුණත් ඒවා වැඩිපුර ප්‍රචාරය වෙන්නේ නෑ. දැන් ගුවන්විදුලි නාළිකාවලින් ගීත ප්‍රචාරය වෙන්නේ අලුත්ම පිළිවෙළකට. ඒ නිසා මම ඒ ගැන වැඩිය උනන්දු වෙන්නේ නෑ. නමුත් ප්‍රසංග වේදිකාවල ගීත ගැයීමෙන් මට ඉතා විශාල ප්‍රතිචාර ලැබෙනවා. මගේ නවතම ගීත රසිකයන් අතරට ගෙනයන්න මම උත්සාහ කරන්නේ ප්‍රසංග වේදිකාවල එම ගීත ගායනා කිරීමෙන්. මම ප්‍රසංග වේදිකාවේ ගීත ගායනා කරන්නේ අමුතුම ආකාරයකට. එක තැන හිටගෙන ගීත ගයන්නේ නෑ. වේදිකාවෙදි මම ගයනවා පමණක් නෙමෙයි; නටනවා, වාදනය කරනවා, කතා කරනවා. මම වෛද්‍යවරයෙක් නිසා බොහෝ වෙලාවට ගායනයෙන් සෞඛ්‍ය පණිවිඩයකුත් ප්‍රේක්ෂකයින්ට දෙන්න මම උත්සාහ ගන්නවා. ඒ වගේ ම ගීත ගයද්දී මම රසිකයන් අතරට යනවා. සමහර වෙලාවට මම වේදිකාවෙන් බැහැල ගීත ගයනවා. බොහෝවිට මම නැවත වේදිකාවට එන්නේ රසික රසිකාවියන්ගේ කරපිටින්. මම මොන අලුත් ගීතය ගායනා කළත් සෑම ප්‍රසංග වේදිකාවකදීම මට “පුංචි වෙළෙන්ඳා” ගීතය ගයන්න වෙනවා. ඒ ප්‍රේක්ෂකයින්ගේ ඉල්ලීමට.”“සංගීත විශාරද උපාධිය මම සමත්. ඒ වගේම කථක් නර්තනය පිළිබඳ ඩිප්ලෝමාවක් ලබල තියෙනවා. උඩරට නැටුම් බොහෝ දුරට හදාරල තියෙනවා. අද බොහෝ වෛද්‍යවරු ගීත ගයනවා. මහජනතාව කැමැතියි වෛද්‍ය වෘත්තිය වැනි වෘත්තීන්වල යෙදී සිටින අය සතු කලා හැකියාවන් ගැන දැනගන්න. මම වෛද්‍යවරයෙක් වෙන්න ඉස්සර වෙලා ගායකයෙක්. ඒ නිසා මට ප්‍රසංග වේදිකාව නුහුරු තැනක් නෙමෙයි. රෝහලේදි මම නටන්න, ගීත ගයන්න යන්නේ නෑ. රෝගීන් අතර මම වෛද්‍යවරයෙක්. රසික රසිකාවියන් අතරට ගියාම මම කලාකරුවෙක්. මීට කලකට පෙර මම චිත්‍රපට තුනකට රංගනයෙන් දායක වෙලා තියෙනවා. ඒ; “සුව දෙන සුවඳක්”, “මා ඔබේ හිතවතා”, “දෙවියනි සත්‍ය සුරකින්න” යන චිත්‍රපට. 1992 දී මට රංගනය සඳහා ‘සරසවිය’ කුසලතා සම්මානයක් ද ලැබුණා. ඉදිරියේදී චිත්‍රපටයක ටෙලිනාට්‍යයක රඟපාන්න ඇරයුමක් ලැබුනොත් බාර ගන්නවා.”“මගේ බිරිඳ වෛද්‍යවරියක්. මට පුංචි දුවෙකුත් පුතෙකුත් ඉන්නවා. ජීවිතයේ මෙතෙක් පැමිණි ගමන පිළිබඳ මම හරිම තෘප්තිමත්.”ගාමිණී සුසන්තඡායාරූප - මාලන් කරුණාරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=av14092120</link>
    <topic>Bollywood News</topic>
    <author>සුජීව තේවහෙට්ටිගේ</author>
    <content>Bollywood News‘බෑන් බෑන්’ මේ දිනවල රූගත වන බොලිවුඩ් චිත්‍රපටයක්. මේ චිත්‍රපටයේ වැඩ කටයුතු දින කිහිපයක් නතර වී තිබුණා. ඒ, රිතික් රෝෂන් ගේ අසනීපය නිසා. ඔහු පසුගිය සති කිහිපයක් තිස්සේ වෛද්‍ය ප්‍රතිකාර ගනිමින් සිටියා. ඔහුගේ හිසෙහි ශල්‍ය කර්මයකුත් සිදුකළ බව ඔබ දැන් දන්නවා. ‘බෑන් බෑන්’ චිත්‍රපටයේ ප්‍රධාන චරිතයක් රඟන රිතික් නැවතත් සුවය ලබා පැමිණීමෙන් පසුවයි එහි රූගත කිරීම් ඇරඹුණේ. රිතික් ගේ පෙම්වතිය ලෙස මෙහි ප්‍රධාන චරිතයක් රඟන්නේ කට්රිනා කායිෆ්.‘බෑන් බෑන්’ චිත්‍රපටයේ රූගත කිරීම් නැවතත් පටන් ගත්ත නිසා පසුගිය සති දෙක තුළ කට්රිනාට කිසිම විවේකයක් තිබුණෙ නැහැ. රූගත කිරීම් තිබුණු සමහර දිනවලදී ඇය මධ්‍යම රාත්‍රිය වනතුරු රඟපෑම්වල යෙදුණා. බොහෝ විට නළු නිළියන් තමන්ට නියමිත කාලය නිමවූ පසුව උත්සාහ ගන්නේ ඉක්මනින්ම තම නිවෙස්වලට යන්නටයි. ඒත්, කට්රිනා නම් එහෙම කළේ නැහැ. තමන්ට නියමිත රඟපෑම් ‘තිතට’ ම නිම කරන්නයි ඇය උනන්දු වුණේ. මේ නිසා බොහෝ වෙලාවට ඇයට කෑම වේල් පවා අතපසු කරන්න සිදුවුණා.කට්රිනා ‘බෑන් බෑන්’ චිත්‍රපටයේ වැඩිපුරම මහන්සි වුණේ රිතික් සමඟ නිරූපණය කළ ගීතමය නැටුම් ජවනිකාවකටයි. මේ රංගනය වෙනුවෙන් දෙදෙනාටම නැටුම් පුහුණු කළේ ප්‍රවීණ නර්තන අධ්‍යක්ෂවරුන් දෙපළක් වන බොස්කෝ සහ සීසර්. මේ නැටුම් ජවනිකාව නිර්මාණය කෙරුණේ චිත්‍රපටයේ නාමාවලිය දිග හැරෙද්දී දිස්වන අයුරින්. මේ වෙනුවෙන් වැය වූ මුදල සහ එය රූගත කරන්නට ගතවූ කාලය ගණන් බැලුවහොත් එය වාර්තාවක් වේවි යැයි බොහෝ දෙනෙකු ප්‍රකාශ කළා. ඒ විතරක් නොවෙයි, කට්රිනා මේ මුළු චිත්‍රපටය වෙනුවෙන් සිදුකළ කැපවීමත් වාර්තාගත වේවි ය කියලයි. චිත්‍රපටයේ අධ්‍යක්ෂවරයා ඇතුළු සියලුම ශිල්පීන් පවසන්නේ. යම් විදිහකින් බොලිවුඩ් චිත්‍රපට වෙනුවෙන් වැඩියෙන්ම මහන්සි වූ නිළිය තෝරන්නට තරගයක් පැවැත්වුවොත් එයින් මුල් තැන ගන්නෙ කට්රිනා යැයි ද ඔවුන් පැවසුවා.ජනප්‍රිය ‍නිළි ප්‍රියංකා චොප්රා ගේ නමත් එක්ක එකතු වී තිබෙන තවත් නමක් දැන් නිතරම කියවෙනවා. ඒ නම තමයි, ‘මේරි කොම්'. ඉන්දියාවේ සිටින අති දක්ෂ බොක්සිං ක්‍රීඩිකාවක වන එම්. සී. මේරි කොම් ගේ ජීවිත කතාව ඇසුරෙන් නිර්මාණය වූ ‘මේරි කොම්’ නම් වූ චිත්‍රපටය දැන් ඉන්දියාව පුරා තිරගත වන්නේ උණුසුම් ප්‍රේක්ෂක ප්‍රතිචාර මැද්දේ. මේ චිත්‍රපටය පසුගිය දා කැනඩාවේ ටොරොන්ටෝ නුවර පැවැති ජාත්‍යන්තර චිත්‍රපට උලෙළ ද නියෝජනය කළා. ඒ තිරගත කිරීම නිමිත්තෙන් ප්‍රියංකාටත් ටොරොන්ටෝ නුවරට යන්නට අවස්ථාව ලැබුණා. ටොරොන්ටෝවලට යන්නට කලින් දිනයේ ඇයට ඉන්දීය ජනාධිපති ප්‍රනාබ් මුඛර්ජි සහ එම ආර්යාව මුණ ගැසෙන්නටත් අවස්ථාව උදාවුණා. “රාෂ්ට්‍රපති භවන්වලට යන්න ලැබීම මට පුදුමයක්. ප්‍රනාබ් මැතිතුමාටයි එම ආර්යාවටයි ගොඩක් ස්තුතියි. ඒ දෙන්නා එක්ක කතාබහ කරන්න මට ඉඩ ලැබුණා.” ‘මේරි කොම්’ චිත්‍රපටයේ මේරි කොම් ලෙස රඟන ප්‍රියංකා චොප්රා එලෙස ප්‍රකාශ කළා.පස් වතාවක්ම බොක්සිං ශූරතාව දිනාගත් ඔලිම්පික් පදක්කම් ලාභී මේරි කොම්, තමන් වෙනුවෙන් නිර්මාණය කළ මේ චිත්‍රපටය නරඹා දැඩි සතුටට පත්ව සිටිනවා. “ප්‍රියංකා හරිම අපූරුවට මගේ ජීවිතය නිරූපණය කරලා තියෙනවා. ඒ ගැන ගොඩක් සතුටුයි. ප්‍රියංකා තමයි මගේ චරිතයට හොඳින්ම ගැළපෙන්නෙ. ඇත්තෙන්ම, එයා මේ චරිතය නිරූපණය කරන්න ගොඩක් මහන්සි වෙලා තියෙනවා. මම කවදාවත් හිතුවෙ නැහැ මගේ ජිවිත කතාව චිත්‍රපටයකට නැ‍ඟෙයි කියලා.” මේරි කොම් මේ අදහස් පළ කළේ ඉන්දීය රූපවාහිනී වැඩසටහනකට සහභාගි වෙමින්.‘මේරි කොම්’ චිත්‍රපටය ඉන්දීය ජනාධිපතිවරයාගේත් අගමැතිවරයාගේත් අවධානයට ලක්වී තිබෙනවා.ප්‍රියංකා, රාෂ්ට්‍රපති භවන් වෙත ගියේ මේ චිත්‍රපටයේ තොරතුරු ජනාධිපතිවරයාට කියන්නටයි. ඉන් පසුව ටොරොන්ටෝ නුවරට ගිය ප්‍රියංකා නැවත මවු රටට පැමිණ යොවුන් නළුවෙකුට ලියූ ලියුමක් ගැන බොහෝ දෙනෙකුගේ කසුකුසුවල නිමිත්තක් වී තිබුණා.ඇය ලියුමක් ලියා තිබුණේ යොවුන් නළු අර්ජුන් කපූර්ටයි. චිත්‍රපට නිෂ්පාදක බොනි කපූර් ගේ පළමු විවාහයේ පුත්‍රයා තමයි, අර්ජුන්. ප්‍රියංකා, අර්ජුන්ට ලියා යැව්වේ කෙබඳු හසුනක් දැයි සමහරු ප්‍රශ්න කළා.ඇය තම අත් අකුරින්ම ලියූ එහි සඳහන් වුණේ අගය කිරීමක්. අර්ජුන් ‘ෆයින්ඩින් ෆැනි’ නම් වූ අලුත්ම චිත්‍රපටයේ නිරූපණය කළ චරිතය ප්‍රියංකා අගය කර තිබුණා. එහි ඇය අර්ජුන්ව ආමන්ත්‍රණය කර තිබුණේ ‘ෆුබු’ යනුවෙන්. අර්ජුන් ගේ හිතවත් අය ඔහුව අමතන්නේ ඒ නමින්. ප්‍රියංකා ඔහුට සුබ පතා තිබුණා. ඇය, තම ලිපිය අවසන් කර තිබුණේ... ‘...Love P.C.’ යනුවෙන්. (P.C. - යනුවෙන් සටහන් කළේ ප්‍රියංකා චොප්රා යන නාමයයි.)වීඩියෝ දර්ශන ප්‍රසිද්ධියේ තිරගත කරන්න ගිහින් සමහර වෙලාවට නොහිතපු ජරමර සිද්ධ වෙනවා. මේ කියන්න යන්නෙත් ඒ වගේ සිදුවීමක්. පසුගිය දාක අලුත්ම චිත්‍රපටයක ගීතමය ඇල්බමයක් නිකුත් වීම නිමිත්තෙන් ප්‍රවර්ධනාත්මක වැඩ සටහනක් පැවැත්වුණා. මේ චිත්‍රපටයේ නම, ‘ඩේසි කැටි'. දිල්ලි නුවර ප්‍රසිද්ධ ශ්‍රවණාගාරයක පැවැත්වුණු මේ වැඩ සටහන ඇරැඹුණේ චිත්‍රපටයේ ඇතුළත් වූ ගීතමය ජවනිකා තිරගත කිරීමෙන්. මේ ජවනිකා තිරගත වුණේ වීඩියෝ තාක්ෂණය ඔස්සෙයි.ගීතමය ජවනිකා එකින් එක තිරය මත දිග හැරුණා. පැමිණ සිටි ආරාධිතයන් එම දර්ශන මහත් උනන්දුවකින් නරඹන අතරේ සිදුවුණේ ජංජාලයක්. හදිසියේම තිරය මත වැටුණේ අසභ්‍ය චිත්‍රපටයක දර්ශනයක්. තත්පර කිහිපයක් එම ‘නිල්’ චිත්‍රපට කොටස ධාවනය වෙද්දී එහි සිටි වීඩියෝ තාක්ෂණ ශිල්පියා වහාම එය නවතා දැමුවා.ඒ වුණත්, ‘ඩේසි කැටි’ චිත්‍රපටයේ අධ්‍යක්ෂ සහ නිෂ්පාදක ආනන්ද් කුමාර් දැඩි අපහසුතාවකට පත්වුණා. වැඩ සටහන සංවිධානය කළ අනෙකුත් සියලුම දෙනාටත් කරකියා ගන්නට දෙයක් නැතිවුණා. ඔවුන් මේ ගැන ප්‍රශ්න කළේ වීඩියෝ යන්ත්‍රය ක්‍රියාත්මක කළ ශිල්පියාගෙන්. ඔහු කියා සිටියේ අසභ්‍ය චිත්‍රපට කොටසක් එතැනට එක්වූයේ කෙලෙසදැයි තමන් කොහෙත්ම නොදන්නා බවයි. “ඒ වෙලාවෙ මගේ හිතවතුන් රාශියක් ඇවිත් හිටියා. ඒ අය ඉස්සරහ අපි හැමෝටම විඳින්න වුණේ ලොකු ලැජ්ජාවක්.” අධ්‍යක්ෂ ආනන්ද් කුමාර් කීවා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=am1409211</link>
    <topic>සිටගෙන රැකියාවේ යෙදෙන අයට වැඩිපුර හැදෙන ලෙඩක් නහර ගැට ගැසීම</topic>
    <author/>
    <content>සිටගෙන රැකියාවේ යෙදෙන අයට වැඩිපුර හැදෙන ලෙඩක් නහර ගැට ගැසීම විශේෂඥ වෛද්‍යආරියසේන යූ. ගමගේනහර ගැට ගැසීම පිළිබඳව වැඩිපුරම මැසිවිලි නඟන්නේ කාන්තා පාර්ශ්ව‍යයි. ඒ අතරින් ද ගර්භනී කාන්තාවන් බහුල ය. වේදනාකාරී එමෙන් ම අවලස්සන නහර ගැට ගැසීමක් ස්ථිරවම සුව කරගත හැකි ද? ගැට ගැසුණු නහර මත ඇති වූ තුවාලයකින් ලේ ගැලීම නැවැත්වීම සඳහා කළ යුතු ඉක්මන් ප්‍රතිකාරය කුමක් ද? එවැනි තුවාලයකින් දිගින් දිගට ම රුධිරය වහනය වීමට ඉඩ හැරියේ නම් සිදුවන්නේ කුමක්ද?අද ඔබ දැනුම්වත් කෙරෙන්නේ පිළිබඳවයි.නහර ගැට ගැසීම යන්නෙන් අදහස් කරන්නේ කුමක් ද?මෙහිදී ‘නහර’ ලෙස හඳුන්වන්නේ කුමක් ද යන්න මුලින් ම හඳුනා ගත යුතුයි. හෘදයෙන් පොම්ප කරන පිරිසුදු රුධිරය අපේ සිරුර පුරා බෙදා හරින්නේ ධමනි මඟින්. එහි දී සංවෘත රුධිරවාහිනී පද්ධතියක් තුළ ගමන් කරන රුධිරය කේශ නාළිකාවලින් සෛල කරා ළං වී නැවත හෘදය කරා ගෙන එන්නේ ශිරා මඟින්. අත් සහ පාදවල සමට යටින් පෙනෙන්නට තිබෙන ‘නහර’ ලෙස හඳුන්වන්නේ එම ශිරාවන්.ඒ ශිරා ධමනි මෙන් සවිමත් නොවේ. සරල උදාහරණයකින් පැහැදිලි කර දෙනවා නම්, ධමනියක් පැළවලට ජලය ඉසින සවිමත් වතුර බටයකට සමාන කළහොත් ශිරාවක් බයිසිකල් ටියුබයකට සම කළ හැකියි. ‍එහි බිත්තිය තුනී ස්වභාවයක් ගන්නා අතර පහසුවෙන් වක ගැසෙන සුලුයි. ඒ හේතුව නිසා ම ඒවායෙහි රුධිරය රැඳීම පහසුයි. ශිරාවලින් රුධිරය ගමන් කරන්නේ ද හෘදය දෙසට පමණයි. ඊට හේතුව ශිරාව තුළ පිහිටි කපාටයි.අප දෙපයින් සිට ගත් විට පතුල් වෙත ආ රුධිරය නැවත හෘදය කරා ගෙන ඒමට අපහසු ය. ඒ නිසා කකුල්වල පිහිටි ශිරා තුළ ඇති කපාට දුර්වල තත්ත්වයට පත් වේ. සමහරුන්ගේ කුකුල්වල ශිරා විශාල වී වක ගැසී ගැට ගැසුණ  සේ පෙනෙන්නේ එවැනි අවස්ථාවන්හි දී යි. සාමාන්‍ය ව්‍යවහාරයේදී නහර ගැට ගැහී ඇතැයි පවසන්නේ එම තත්ත්වයටයි. ඉංග්‍රීසි බසින් එය ‘වැරිකෝස් වෙයින්ස්’ (vareicose veins) ලෙස හැඳින්වෙනවා.දවසේ වැඩි වේලාවක් සිටගෙන රැකියාවල යෙදෙන අය අතර නහර ගැටගැසීම වැඩිපුර දකින්නට ලැබෙනවා ද?ඔව්. මුර සේවය වැනි සිටගෙන රැකියාවල යෙදෙන අයගේ කකුල්වල වැඩිපුර නහර ගැට ගැසෙන බව පෙනී ගොස් තිබෙනවා. ඒ වගේ ම කකුලේ යම් තැනකට අනතුරක් සිදුවීමත්, උදාහරණ ලෙස ක්‍රිකට් බෝලයක් තදින් කකුලේ වැදීම වැනි අවස්ථාවකට මුහුණ දුන් විට ද එම ස්ථානයේ නහර ගැට ගැසීමකට හේතු විය හැකියි. ඒ වගේ ම කකුල්වල ඇතුළත පිහිටි ශිරාවන්හි රුධිර කැටි හිරවීම නිසා ද පාදවල නහර ගැට ගැසිය හැකියි.* තරබාරුකම, ආරය නහර ගැට ගැසීමට හේතුවක් ද?ඔව්. සමහර පවුල්වල නහර ගැට ගැසීමේ රෝගී තත්ත්වය වැඩිපුර දකින්නට ලැබෙනවා. ඒ වගේ ම තරබාරු අයගේත් එම තත්ත්වය බහුලව දැකගත හැකියි. ඒ වගේ ම පිරිමින්ට සාපේක්ෂව කාන්තාවන් අතර නහර ගැට ගැසීම වැඩිපුර දැකිය හැකි අතර ගර්භනී සමයේදී එය බහුලව දැකගත හැකියි. එහෙත් ගර්භනී සමයේ දී ඇතිවන එම ස්වභාවය දරුවා ලැබීමත් සමඟ පහවී යනවා. සමහර කාන්තාවන්ට පමණක් දරුවා බිහි කළ පසුව ද එම තත්ත්වයම තිබෙන්නට පුළුවන්.* වැඩිපුර නහර ගැට ගැසෙන්නේ කුමන ශිරාවන්හි ද?පාදවල අභ්‍යන්තරයෙන් ඉහළ සිට පහළට ගමන් කරන ධමනිවලින් රැගෙන එන රුධිරය ඇඟිලි තුඩු කරා ගමන් කොට නැවත ශිරා මඟින් හෘදය වස්තුව කරා ගෙන යනවා.‍ මෙම ශිරා පද්ධතීන් වර්ග දෙකක් දැකිය හැකිය. එනම් අභ්‍යන්තර ශිරා පද්ධතිය (Deep Veins System) සහ මතුපිට ශිරා පද්ධතිය (Superticial Veins System) යනුවෙන්.නහර ගැට ගැසීමේ දී රෝගාතුර වන්නේ මෙම ශිරා පද්ධතීන් දෙකෙන් සම සහ පේශීන් අතර පිහිටි ‍මතුපිට ශිරා පද්ධතියයි.ඒ වගේ ම නහර ගැට ගැසීමේ දී ශිරා තුළ තැනින් තැන ඇති කපාටවලට ක්‍රියාකාරිත්වය ද දුර්වල වේ. එවිට ශිරාවල රුධිරය පාද දිගේ ඉහළටද නැවත පහළට ද ගමන් කොට රුධිරය එකතුවීමක් සිදුවෙයි. ඒ නිසා වක ගැසුණු ශිරා ප්‍රසාරණය වේ.ඒ වගේ ම කකුලේ මතුපිට පිහිටි ප්‍රධාන ශිරා දෙකක් දක්නට ලැබෙනවා. ඒ අතරෙන් පිට පැත්තෙන් ආරම්භ වී කෙණ්ඩ හරහා දණ හිසේ පිට පැත්තෙන් ඇතුළට ගමන් ගන්නා කෙටි ශිරාව සහ එහි අතුවල වැඩිපුර ගැට ගැසීමට ඉඩ තිබෙනවා.* ගැට ගැසුණු නහර මත කල්පවතින තුවාල හට ගන්නවා කියන කතාව ඇත්ත ද?ඔව්.‍ සමහර අයගේ එසේ සිදුවිය හැකියි. ඒ වගේ ම මේ තුවාල පහසුවෙන් සුව කිරීමට ද අපහසුයි. යම් හෙයකින් එවැනි තුවාලයකින් රුධිරය වහනය වන්නට පටන් ‍ගත්තේ නම් සිරුරෙහි ඇති රුධිරය විශාල ලෙස පිට වී රෝගියා කම්පනයට පත් වී මිය යා හැකි යි.* එවැනි තුවාලයකින් ලේ ගලන විටෙක දිය හැකි ප්‍රථමාධාර තිබෙනවා ද?එවැනි අවස්ථාවක ඔබ කළ යුතු වන්නේ ඉතා ම සුළු දෙයක්. මුලින් ම රෝගියා නිදි කරවා (හාන්සි කරවා) ලේ ගලන තුවාලය සහිත පාදය ඉහළට ඔසවන්න. එවිට රුධිරය වහනය ඉබේ ම නතර වී යයි. මෙවැනි රෝගීන් ද මේ ප්‍රථමාධාරය දැන සිටීම ඉතා වැදගත්.* ගැට ගැසුණු නහර වේදනාකාරී විය හැකි ද?ඔව්. වක ගැසුණු ශිරා සම මතුපිටට ළං ව පිහිටන නිසා ඒවා පහසුවෙන් ම අනතුරට භාජනය විය හැකියි. ශිරා තුළ තැන්පත්වන අපිරිසුදු රුධිරය කැටි ගැසී ආසාදනයට ලක් වී ‘Thromboplebitis’ නම් තත්ත්වය ඇතිවිය හැකියි. එම හේතුව නිසා ගැට ගැසුණු නහර රතු පැහැ වී වේදනාකාරී ස්වභාවයක් ඇති විය හැකියි.* නහර ගැට ගැසුණු අය ගේ පාදවල හට ගන්නා ‘දද’ වැනි චර්ම රෝග සුව වීමට කල්ගත වන්නේ ඇයි?නහර ගැට ගැසුණු සමහර අය ගේ කකුල්වල පහළ කොටසේ දද හෙවත් ‘eczema’ හට ගත හැකියි. මෙම ‘දද’ ආලේපන මඟින් තාවකාලිකව සුව කළ හැකි වුව ද නිට්ටාවට ම සුව වන්නේ ගැට ගැසුණු නහර ශල්‍යකර්මයක් මඟින් ඉවත් කළේ නම් පමණයි.* නහර ගැට ගැසුණු අයට කළ හැකි ප්‍රතිකාර මොනවාද?එවැනි රෝගීන්ට ප්‍රධාන ප්‍රතිකාර ව‍ර්ග තුනක් හඳුන්වා දිය හැකියි.ශල්‍ය කර්මයක් මඟින් වක ගැසුණු ශිරා ඉවත් කිරීම, වක ගැසුණු ශිරා තුළට නික්ෂේපණ හෙවත් එන්නත් මඟින් ඖෂධ ලබාදී ඒවා හැකිලීම, සහ වක ගැසුණු ශිරා මත ඉලාස්ටික් බැන්ඩේජ් එතීම හෝ ඉලාස්ටික් මේස් ඇඳීම එහි දී කළ හැකියි.* ගැට ගැසුණු නහර ශල්‍ය කර්මයක් මඟින් ඉවත් කිරීමේදී ලැබෙන ප්‍රතිඵලය කෙබඳු ද?ගැට ගැසුණු නහර ඉවත් කරන්නේ ප්‍රධාන අරමුණු දෙකක් ඇතිවයි. පාදවල තැනින් තැන ගැට ගැසී ඇති ශිරා නිසා ඇති වී තිබෙන අවලස්සන නැති කිරීම ඉන් එක් අරමුණක්‍. එහිදී ගැට ගැසුණු නහර ඒ ඒ තැන්වලින් කපා ඉවත් කෙරෙනවා. දෙවැනි අරමුණ වන්නේ නැවත වැරිකෝස් තත්ත්වය ඇති නොවීම සඳහා සැත්කම සිදු කිරීමයි.* සැත්කමක් මඟින් වක ගැසුණු ශිරා ඉවත් කළ පසු නැවත ඒවා මතුවිය හැකිද?ඔව්. සැත්කමෙන් පසුවත් තැනින් තැන වකා ගැසුණු ශිරාවත් මතු වීමට පුළුවන්. ඒ වගේ ම සැත්කමෙන් පසු ඔබගේ රෝගී තත්ත්වය සම්පූර්ණයෙන් ම සුව වෙනවා යැයි ස්ථිර වශයෙන් ම සහතික වීමට අපහසු යි.* එවැනි තත්ත්වයක් වළක්වා ගැනීමට කළ යුතුවන්නේ කුමක් ද?සැත්කමෙන් පසු තවදුරටත් වැරිකෝස් තත්ත්වයන් හට ගැනීම වළක්වා ගැනීම සඳහා ඔබට මෙම පිළි‍වෙත් අනුගමනය කළ හැකියි. එනම් දීර්ඝ වේලාවක් සිටගෙන නොසිටීම, වාඩි වී සිටින විට පාද සම උසක (බංකුවක් මත) තබා ගැනීම එහිදී ප්‍රධානයි. එවිට වක ගැසුණු ශිරාවල තැන්පත් වී ඇති රුධිරය හෘදය කරා ගමන් කිරීම පහසු වේ. එවැනි රෝගීන් ඇවිදීම එතරම් වරදක් නොවේ.* මෙවැනි රෝගීන්ට එන්නත් ලබා දීමේදී සිදුවන්නේ කුමක්ද?මෙම ප්‍රතිකාර ක්‍රමයේ දී ‍වක ගැසුණු ශිරා තුළට ඒවායේ ඇතුළත බිත්ති තුවාල කිරීමට සමත් ඖෂධයක් විඳිනු ලැබේ. ඉන් පසු එම ස්ථානය වෙළුම්පටියක් (බැන්ඩේජයක්) මඟින් සති කිහිපයක් තදින් බැඳ තැබේ. එවිට ශිරාව හොඳින් තද වන අතර තුවාල වූ බිත්ති එකිනෙක ඇලී ඒවා සිහින් වී ගන වී යයි. මෙම ප්‍රතිකාරය වඩාත් ගැළපෙන්නේ දණ හිසෙන් පහළ පිහිටි වැරිකෝස් තත්ත්වය සඳහායි.* ඉලාස්ටික් බැන්ඩේජ්’ එතීම පිළිබඳ විස්තර කළ හැකි ද?මෙම ප්‍රතිකාර ක්‍රමය භාවිත කෙරෙන්නේ ශල්‍ය කර්ම සහ නික්ෂේපණ යන ප්‍රතිකාර දෙවර්ගය සුදුසු නොවන අවස්ථාවන් හිදීයි. මෙහිදී කකුල්වල වක ගැසුණු ශිරා තුළ රුධිරය රැඳීම වළක්වාලීම සඳහා ඉලාස්ටික් වෙළුම් පටි සහ ඉලාස්ටික් මේස් පැළඳීමයි. සිටගෙන සිටීමේ දී හා ඇවිදීමේ දී මේවා පැළඳිය යුතු අතර එමඟින් ලබා දෙන්නේ තාවකාලික සුවයක් පමණි. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=cr1409211</link>
    <topic>අවුරුදු පනස් නවයේදී මුල්ම නවකතාව ලියා රාජ්‍ය සම්මානය දිනූ නෝබට් අයගමගේ</topic>
    <author>පීටර් කැනියුට් පෙරේරා</author>
    <content>අවුරුදු පනස් නවයේදී මුල්ම නවකතාව ලියා රාජ්‍ය සම්මානය දිනූ නෝබට් අයගමගේසම්මානය ලැබේවි යැයි කීයටවත් හිතුවේ නෑපසුගිය සැප්තැම්බර් තුන්වන දින අපරභාගයේ කොළඹ බණ්ඩාරනායක ජාත්‍යන්තර සම්මන්ත්‍රණ ශාලාවේ වේදිකාවේ සිටි විස්තර ප්‍රකාශක වසන්ත රෝහණ, මෙවර රාජ්‍ය සාහිත්‍ය සම්මාන උලෙළේ හොඳම ස්වතන්ත්‍ර නවකථාව සඳහා සම්මානය දිනාගන්නේ නෝබට් අයගමගේ ගේ ‘කාල නදී ගලා බසී’ බව ප්‍රකාශ කළත් විනාඩි කීපයක් යනතුරුවත් තමන් වාඩිවී සිටි අසුනෙන් නැඟී සිටීමට නෝබට් අයගමගේට නොහැකි විය.“මට අදහාගන්නවත් බැරිව ගියා. සංස්කෘතික කටයුතු පිළිබඳ අමාත්‍යාංශයෙන් මට එවපු ලියමනේ දෙදහස් දහතුන වසරේ හොඳම ස්වතන්ත්‍ර නවකථා හතර අතරට මගේ ‘කාල නදී ගලා බසී’ නවකථාවත් නිර්දේශ වෙලාය කියල තිබුණට, හොඳම ස්වතන්ත්‍ර නවකථාව සඳහා වන රාජ්‍ය සම්මානය මට හිමිවේය කියල මගෙ තුන් හිතකවත් තිබුණෙ නැහැ” නෝබට් අයගමගේ තමන්ගේ ජීවිතයේ මුහුණ දුන් අති සුවිශේෂ සිද්ධිය සහ මොහොත පිළිබඳව විස්තර කළේ එසේය.‘කාල නදී ගලා බසී’ නවකථාව ලියද්දී නෝබට්ට සාහිත්‍ය සම්මානයක් පිළිබඳව කිසිදු හැඟීමක් නොවීය. නවකථා ක්ෂේත්‍රයට ආධුනිකයකු වන තමන්ගේ කුලුඳුල් නවකථාව පාඨකයන් කෙසේ පිළිගනීවිද යන සිතුවිල්ල පමණක් ඔහුගේ සිතෙහි විය.“සාහිත්‍ය සම්මාන පිරිනැමීම පිළිබඳව යහපත් ආකල්පයක් මගේ හිතේ තිබුණෙ නැහැ. බොහෝ සාහිත්‍ය සම්මාන පිරිනැමීමකින් පසුව ඒ පිළිබඳව සමහරදෙනා මාධ්‍ය මඟින් කරපු චෝදනා පිළිබඳව මගෙ සිහියේ තිබුණා. මම අඳුනන විශ්වවිද්‍යාල ආචාර්යවරුන් හිටියෙ නැහැ. මාධ්‍ය ක්ෂේත්‍රයේ ප්‍රබලයින් හිටියෙ නැහැ. ඔය මීපොරයට එකතුවෙන්න මගෙ හිතේ කැමැත්තක් තිබුණෙ නැහැ” සාහිත්‍ය සම්මාන පිළිබඳව නෝබට් අයගමගේ ගේ මතය එය විය.සාහිත්‍ය සම්මාන උත්සවවලින් සාහිත්‍යයට සේවයක් සිදුවේය යන්න නෝබට් විශ්වාස කරන්නේ නැත. මිනිසුන්ගේ මතකයේ සිටින නවකථාවක් වීමට සාහිත්‍ය සම්මානයකින් කිසිදු උපකාරයක් ලැබෙන්නේ නැත. මාර්ටින් වික්‍රමසිංහ, කේ.ජයතිලක, වැනි ප්‍රවීණ ලේඛකයන්ගේ විශිෂ්ට කෘතීන් මිනිසුන්ගේ හිත්වල අදටත් තැන්පත්ව ඇත්තේ ඒවාට සාහිත්‍ය සම්මාන හිමිවීම නිසා නොවේ.“සාහිත්‍ය සම්මාන උත්සවවලින් කෙරෙන්නෙ සාහිත්‍ය මාකට් කිරීම තමයි” නෝබට් පවසයි.කළුතර පනාපිටියේ උපන් නෝබට් අයගමගේ පවුලේ පිරිමින්ගෙන් බාලයා විය. පනාපිටිය පිරිමි පාසලේ අටවැනි පන්තිය දක්වා ඉගෙනුම ලැබූ ඔහු වැඩිදුර අධ්‍යාපන කටයුතු සඳහා කළුතර උතුර විද්‍යාශාර පිරි‍වෙනට ඇතුල් විය.“පුංචි කාලෙ මම වැඩියෙන්ම ඇලුම් කළේ හතර පද කවි ලියන්න.මම ලියපු මුල්ම කවි පෙළ පළවූයේ මිහිර පත්තරේ. එතකොට මම අටවැනි පන්තියෙ ඉගෙනගන්නෙ.දිනමිණ පුවත්පතේ රාජා ටී.බස්නායක සංස්කරණය කළ තරුණයන් සඳහා වන අතිරේකයකට නෝබට් නිතරම කෙටිකතා ලියුවේය.“මගෙ සාහිත්‍ය ජීවිතයට මුල් කාලයේ සම්පූර්ණයෙන් සහාය දුන්නෙ සිළුමිණ, දිනමිණ, යොවුන් ජනතා වගේ ලේක්හවුස් පත්තර. ඒ ගෞරවය ලේක්හවුස් පත්තරවලට හිමිවෙන්න ඕනෙ.මේ අතර ඔහු ගුවන්විදුලියට ද තම නිර්මාණ සපයන්නට විය. අඟහරුවාදා සහ සෙනසුරාදා දිනවල සන්ධ්‍යා කාලයේ විකාශනය වූ ප්‍රභා රණතුංග නිෂ්පාදනය කළ “ළමා උයනට නෝබට් නිතරම කවි සැපයුවේය. ගුවන්විදුලියෙන් ප්‍රචාරය වූ ‘රේඩියෝ සඟරාවේ’ ඔහුගේ කෙටිකතා නිතරම ප්‍රචාරය විය.එක්දහස් නමසිය හැත්තෑහයේ ජාතික තරුණ සේවා සභාව සංවිධානය කළ දීපව්‍යාප්ත සාහිත්‍ය තරගාවලිය නෝබට්ගේ සාහිත්‍ය ජීවිතයේ ප්‍රථම හැරවුම් ලක්ෂය කේන්ද්‍රගත කළේය.“එ‍තකොට මම කළුතර විද්‍යාශාර පිරි‍වෙනේ උසස් පෙළ ඉගෙනුම කළේ. ජාතික තරුණ සේවා සභාව සංවිධානය කළ එම තරගයේ සමස්ත ලංකා පාඨශාලාන්තර තරගයේ හොඳම කාව්‍ය නිර්මාණය ලෙස මම ඉදිරිපත් කළ කාව්‍ය නිර්මාණය තේරුණා.ජාතික තරුණ සේවා සභාව එක්දහස් නමසිය හැත්තෑහයේ සංවිධානය කළ එම සාහිත්‍ය තරගාවලියේ විවෘත අංශයේ කාව්‍ය නිර්මාණ තරගයෙන් ප්‍රථම ස්ථානය දිනාගත්තේ රත්න ශ්‍රී විජේසිංහය. දෙවන ස්ථානය චන්ද්‍රසිරි දොඩංගොඩය. තුන්වන ස්ථානය බෝධිතුංග මඩලකන්දය. මෙම තරගයෙන් ජයග්‍රහණය කළ අය මෙන්ම සහභාගිවූ බොහෝ දෙනා පසුකාලීනව සාහිත්‍ය ක්ෂේත්‍රයන්හි ප්‍රමුඛයෝ බවට පත්වූහ.“එක පාරක් දෙපාරක් දෙහිවල සත්තු වත්ත බලන්න ඇවිල්ල තිබුණට තනියම කොළඹ ඇවිල්ලා තිබුණෙ නැහැ. උසස් පෙළ පන්තියෙ ඉගෙනගත්තට ඒ කාලෙ අපි ඇන්දෙ කොට කලිසම්. තරුණ සේවා සභාවෙන් සංවිධානය කරපු තිර නාටක පාඨමාලාවට සහභාගී වෙන්න කොළඹ එන්න තමයි මම ඉස්සෙල්ලම දිග කලිසමක් මැහැව්වෙ. සුදු ටසෝ කලිසමක්. මුලින්ම දිග කලිසම ඇඳගෙන යද්දි ටිකක් කකුල් පැටලෙන ගතියකුත් තිබුණ” ගෙවී ගිය අතීත තොරතුරු නෝබට් සිහිපත් කරන්නේ උපේක්ෂාවෙනි.“ඒ පාඨමාලාවෙදි හඳුනගත්ත චන්ද්‍රසිරි දොඩංගොඩ, විපුල සුමනසේකර, නිමල් සේදර, නිමල් යටිවැල්ල වගේම ජයනාත් ගුණවර්ධන මැරෙනකම්මත් මගෙ හොඳම යාළුවො වුණා” නෝබට්ගේ ජීවිතයට සජ්ජන ඇසුර ලැබුණේ එසේය. පුවක්පිටියේ සෝමා ජයකොඩි, චන්ද්‍රා වාගිස්ට, ඥානා සුමනසේකර, රංජිත් දලුවත්ත ද එකල එම පාඨමාලාව හැදෑරූ අය වූහ.එම කාලයේ ජයනාත් ගුණවර්ධන “කවුළුව” යනුවෙන් කුඩා පත්තරයක් මුද්‍රණය කළේය. නෝබට් ගේ කවි කෙටිකතා එහි පළවිය. කවුළුව පත්තර පිටපත් නෝබට්ට විකිණීමට එන ජයනාත් බොහෝ දිනක නෝබට්ගේ නිවසේ රැය පහන් කළේය.මෙම දිනවලම නෝබට්, සුගතපාල ද සිල්වා ගුවන්විදුලියේ නිෂ්පාදනය කළ “කෙටිකතාව” වැඩසටහන සඳහා කෙටිකතා සැපයූවේය. “අකුරු බොඳවුණ කෙටිකතාව” යනුවෙන් වූ ඔහුගේ ප්‍රථම කෙටිකතාව කියෙව්වේ සමන් අතාවුදහෙට්ටිය.චන්ද්‍රසිරි දොඩං‍ෙගාඩ දිවයින පත්‍රයට සම්බන්ධ වූ පසු නෝබට් බාහිර ලේඛකයකු ලෙස දිවයිනට ලියන්නට විය. ඔහුට රෝහණ වෙත්තසිංහ හඳුනාගැනීමට ලැබෙන්නේ එම කාලයේය. මෙනිසා රෝහණ වෙත්තසිංහ බාහිරව ලිපි ලියූ ‘සලරු’ සිනමා පුවත්පතෙහි කටයුතුවලට සහභාගිවීමට නෝබට්ට ඉඩකඩ ලැබෙයි.එක්දහස් නවසිය අසූදෙකේදී ප්‍රදර්ශනය වීමට ආරම්භ කළ ‘අජාසත්ත’ චිත්‍රපටයේ ගුවන්විදුලි ප්‍රචාරය භාරවූයේ එස්.ඒ.බෙනට්ගේ උදය ප්‍රචාරක ආයතනයටය. එහිදී එස්.ඒ.බෙනට්, සම්පූර්ණ ගුවන්විදුලි ප්‍රචාරාත්මක වැඩසටහන්වල පිටපත් සැකසීම භාර කළේ නෝබට් අයගමගේටය.“අජාසත්ත චිත්‍රපටය විකාරයක්. ඒත් රේඩියෝ වැඩසටහන නිසා මිනිස්සු බලන්න ආවා. ඒ කාලෙ චිත්‍රපටියෙ ආදායම කෝටි දෙකයි” ඒ නෝබට් අයගම ගේ ගුවන්විදුලි වැඩසටහන් පිටපත් රචනයේ එක් වාර්තාවක්ය.“ඒ කාලෙ ආරාධනා හින්දි චිත්‍රපටයකට බණ්ඩාර කේ. විජයතුංග ලියූ ගුවන්විදුලි ප්‍රචාරාත්මක වැඩසටහන මාස හයක් එක දිගට තිබුණා. අප එක් කළේ ද සංගීතයයි අප වෙන් කළේ ද සංගීතයයි. ඒ ප්‍රචාරක පාඨය ඉස්සර හරි ජනප්‍රියයි. ඒත් අජාසත්ත චිත්‍රපටයට පැය භාගයේ ප්‍රචාරාත්මක වැඩසටහන අවුරුද්දක්ම කළා. අවුරුද්ද පුරාවටම පිටපත් රචනා කළේ මම”කෙහෙලිය රඹුක්වැල්ල නිෂ්පාදනය කළ “සක්විති සුවය” චිත්‍රපටය අධ්‍යක්ෂණය කළේ ගාමිණී ෆොන්සේකාය. ඒ දිනවල ගාමිණී ෆොන්සේකා හා විජය කුමාරතුංග අතර ඇතිවූ මතභේදයක් නිසා දෙදෙනා එකට රඟනොපාන තත්ත්වයක් උදාවී තිබුණි. එම මතභේදය සමනය වී දෙදෙනා කලකට පසු එකට රඟපෑවේ ‘සක්විති සුවය’ චිත්‍රපටයේය. සක්විති සුවය චිත්‍රපටයේ ගුවන්විදුලි ප්‍රචාරාත්මක වැඩසටහන්වල පිටපත් ලිවීම භාරවූයේ ද නෝබට්ටය. එහි මෙම හැඳින්වීම කියෙව්වේ කරුණාරත්න අබේසේකරය.මාරුතය චිත්‍රපටය වෙනුවෙන් ලියූ ‘සුළං හමන අතට එරෙහිව - මාරුතය” අනෝජා වීරසිංහ නිෂ්පාදනය කළ කෙළිමඬල චිත්‍රපටයට ලියූ “ළඳක ළය මඬල - ඉකි බිඳිනා හඬ - කැටපත් කළ - කෙළි මඬල”, ගීතා කුමාරසිංහ නිෂ්පාදනය කළ “සළඹක් හඬයි” චිත්‍රපටය සඳහා ලියූ “තහනම් යහනක් පාමුල හඬයි සළඹක් හඬයි” එකල නෝබට් අයගමගේ ලියූ ඉතාමත් ජනප්‍රිය තේමා පාඨය.මුල් කාලයේ ප්‍රේම් දිසානායක ප්‍රකාශයට පත් කළ ‘රසඳුන’ සහ ‘විචිත්‍ර’ යන පුවත්පත්වල බාහිර ලේඛකයකු ලෙස කටයුතු කළේය. ප්‍රේම්ගේ ප්‍රචාරක ආයතන ප්‍රචාරය කළ සෑම චිත්‍රපටයකම ගුවන්විදුලි පිටපත ලියුවේ නෝබට්ය.මේ කාලය වන විට ගුවන්විදුලි සංස්ථාව ද නෝබට් අයගමගේ දක්ෂ ගුවන්විදුලි පිටපත් රචකයකු ලෙස පිළිගෙන තිබුණේය. මේ නිසා වන සංරක්ෂණ දෙපාර්තමේන්තුව සෑම ඉරිදාවකම උදෑසන 9.00ට ‍ෙවළඳ සේවයෙන් ප්‍රචාරය වූ ‘තුරු සෙවණ’ විචිත්‍රාංග වැඩසටහනේ පිටපත් නිර්මාණය නෝබට්ට භාර විය. සුමනා නෙල්ලම්පිටිය සහ අනුර ෆොන්සේකා නිෂ්පාදනය කළ එම වැඩසටහන සඳහා සෑම මාසයකට වරක් ලංකාවේ විවිධ පළාත්වලට ගොස් වැඩසටහන් හතරක් සඳහා ‘හඬ පට’ ලබා ගෙන විත් පිටපත් සකස් කළේය.‘තුරු සෙවණ’ ගුවන්විදුලි වැඩසටහන ඇසූ නිව්ටන් ගුණරත්න, ලංකා බැංකුව අනුග්‍රහයෙන් ප්‍රචාරය වූ ‘පහන් ටැඹ’ ගුවන්විදුලි වැඩසටහනේ පිටපත් නිර්මාණය නෝබට්ට භාර කළේය. ලංකා බැංකුවෙන් මුදල් ණයට ගෙන ස්වයං රැකියාවලින් මිනිසුන් දියුණු වූ අන්දම විස්තර කෙරෙන එම වැඩ සටහනේ පිටපත් රචනය සඳහා ද නෝබට්ට ලංකාව පුරා ‍යන්නට විය.ලංකා ඛනිජ තෙල් සංස්ථාව වෙළඳ සේවයෙන් ප්‍රචාරය කළ ‘සිපෙට්කෝ මහත්තයා’ ගුවන්විදුලි වැඩසටහනේ පිටපත් රචනා කළේ ද නෝබට්ය. කුඩා කාලයේ සිටම ගොවිතැන් කටයුතු කර පළපුරුද්දක් තිබූ නෝබට් කමත් භාෂාව මැනවින් දත් අයෙකු විය. එනිසා එම කෘෂිකාර්මික වැඩසටහන ඉතාමත් පහසුවෙන් කිරීමට ඔහුට හැකි විය.හඩ්සන් සමරසිංහ ගුවන්විදුලියේ මධ්‍යම ක්‍රියාකාරී අධ්‍යක්ෂව සිටියේ දී, ලංකා පොහොර සංස්ථාව වෙනුවෙන් “යකාගෙ වංගුව” නැමැති නාට්‍යයක් ගුවන්විදුලියට රචනා කළේය. එහි කොටස් හතරක් පහක් විකාශනය වූ පසු හඩ්සන් සමරසිංහට ජපන් රටට යාමට අවස්ථාව ලැබුණි. එහිදී හඩ්සන් සමරසිංහගේ කැමැත්ත ද ඇතිව “යකාගෙ වංගුව” දිගටම රචනා කිරීමට භාර වූයේ අපේ හිතවතාටය.දෙදහස් හත වසරේ ජාතික රූපවාහිනිය “වයිල්ඩ් ඒසියා” රූපවාහිනී වැඩසටහන ආරම්භ කළ විට එහි පිටපත් රචනාව භාරවූයේ ද නෝබට් අයගමගේටය.“කට්ටිය තැන් තැන්වල ගිහිල්ල අවශ්‍ය තොරතුරු රූපවාහිනී ගතකරගෙන ආපුවම එඩිට් කරපු ෆිල්ම් එක බලල මම පිටපත ලියනවා. අරූන් ඩයස් බණ්ඩාරනායක තමයි විස්තර ඉදිරිපත් කළේ “ නෝබට් රූපවාහිනිය වෙත සම්ප්‍රාප්ත වූ‍ෙය් එසේය. 2007 සිට 2011 ඔක්තෝබර් මාසය දක්වා “වයිල්ඩ් ඒසියා” පිටපත රචනා කළේ නෝබට්ය.නෝබට් අයගමගේ විවාහ වූයේ ඔහුට දුරින් ඥාති සම්බන්ධතා ඇති රසිකා සුජීවනී සමඟය. ඔවුනට දූවරුන් දෙදෙනෙකි. වැඩිමල් දියණිය නවදිල්ලි විශ්වවිද්‍යාලයේ දේශපාලන විද්‍යාව හදාරයි. බාල දියණිය බැංකොක්හි බ්‍රිතාන්‍ය අන්තර්ජාතික විදුහලක හත වසරේ ඉගෙනුම ලබයි. කලක් සමාජ සේවා අමාත්‍යාංශයේ කටයුතු කළ රසිකා සුජීවනී පසුව විදේශ කටයුතු අමාත්‍යාංශයට එකතුවෙයි. 1996 දී ඇයට ස්වීඩනයේ ලංකා තානාපති කාර්යාලයේ පත්වීමක් ලැබෙන නිසා නෝබට් ඇතුළු පවුල ස්වීඩ‍නයේ පදිංචියට යති. ඔවුන් ආපසු ලංකාවට එන්නේ 1999 දීය. නැවත 2011 ඔක්තෝබර් 26 දින ඔවුන් තායිලන්තයට යන්නේ සුජීවනී තායිලන්තයේ ශ්‍රී ලංකා තානාපති කාර්යාලයේ පත්වීමක් ලැබීම නිසාය.“බිරිය තානාපති කාර්යාලයේ වැඩකළාට මට රැකියාවක් කරන්න දෙයක්වත් තිබුණෙ නැහැ. උදේට පොඩි දුවව ඉස්කෝලෙට ඇරල ගෙදරට එනවා. ආයෙ දවල් දුවව ඉස්කෝලෙන් එක්කන් ඇවිල්ල දුවගෙ ඉස්කෝලෙ වැඩ බලනවා. නෝන එන්න රෑ වෙනවා. ඉතිරි කාලය මහ පාළුවෙන් කාන්සියෙන් ගෙවෙන්නෙ.නෝබට් අයගමගේ ගේ තාත්තාගෙ තාත්තා ඉංගිරිය ගවරගිරිය අයගම උපන් අයෙකු විය. ඔහු මුලින්ම පාරුවල සේවය කර පාරු මුදලාලි කෙනෙකු විය. කළු ගඟ ඔස්සේ පාරුවෙන් පනාපිටියට පැමිණි ඔහු එහි තරුණියක හා සම්බන්ධ වී එහි බින්න බැස්සේය. අයගම ගමේ සිට පැමිණි ඔවුන් අයගම ඈයෝ විය. නෝබට්ට අයගමගේ වාසගම ලැබුණේ එසේය.“අපේ තාත්තා කුඹුරු ගොවිතැන් කළාට, රබර් කිරි කැපුවාට උගතා. ඒ කාලෙ මොනිටර් විභාගෙත් පාස්. ඒත් අපේ ගම්වල මිනිස්සු අපේ තාත්තලා ව‍ෙග් අය ඉස්සරහට යනවට කැමැති වුණේ නැහැ.” නෝබට් පවසන්නේ තමන්ගේ පියාට අහිමිවූ සමහර දේවල් පිළිබඳවය.නෝබට්ල‍ාගේ කුඹුර අසල ඇති කමත සමීපයෙන් කළු ගඟ ගලා යයි. කළු ගඟට සමීපව සිටින නෝබට්ගේ පියා කළු ගඟ ගැන නොයෙක් දේවල් කියාදෙයි.“පාවර හුළං කරනකම් අපි පාවරයට තනි රකිනවා. සමහර විට රෑ දෙක තුන එහෙම ඉන්නවා. මමත් තාත්තා එක්ක තනි රකින්න යනවා. එතකොට තාත්ත පාරු කවි, පාරු වචන, පාරු සාහිත්‍යය, පාරු ජීවිතයේ ත්‍රාසජනක සිද්ධි මට කියලා දෙනවා. ඉස්සර දුර පළාත්වල බඩු ලොරිවල ඩ්‍රයිවර්ලා රෑ කෑම කඩවල අහල පහල ලිංගික සම්බන්ධතා තිබුණ වගේ පාරුවල වැඩ කරන අයටත් ඒ වගේ ලිංගික ජීවිත තියෙනවා. තාත්තා ඒවා මට කිව්වෙ නැහැ. නමුත් ගමේ වෙන වැඩිමල් අයගෙන් මම ඒ විස්තර අහලා දැනගත්තා.” නෝබට් අයගමගේ පාරු ජීවිතය පිළිබඳ තොරතුරු දැනගත්තේ එසේය.පාරු ජීවිතය අලළා නවකථාවක් ලිවිය යුතුය යන අදහස නෝබට්ගේ සිතේ බොහෝ කාලයක සිට විය. කලින් කලට ටිකින් ටික, එම කතාව තම සිතෙහි ගොඩනඟා ගත්තේය.“තායිලන්තයට ගිහිල්ල දෙවැනි අවුරුද්දෙ නවකථාව පටන් ගන්න ඕනය කියල මට හිතුණා. 2012 නොවැම්බර් 18 දින මහින්ද රාජපක්ෂ ජනාධිපතිතුමාගෙ උපන් දිනය වෙනුවෙන් තායිලන්ත තානාපතිතුමා විශේෂ බෝධි පූජාවක් සූදානම් කළා. අපි 17 ගිහිල්ල බෝධිය ළඟ අවශ්‍ය කටයුතු සූදානම් කළා. 18 දින බිරිය තානාපති කාර්යාලයේ අය සමඟ බෝධි පූජාවට ගියා. 2012 නොවැම්බර් 18 දින මහින්ද රාජපක්ෂ ජනාධිපතිතුමාගෙ උපන් දිනේ දවසෙ මම ‘කාල නදී ගලා බසී’ නවකථාව ලියන්න පටන්ගත්තා.” නෝබට් අයගමගේ ‘කාල නදී ගලා බසී’ නවකථාව ලිවීම ආරම්භ කළේ එසේය.උදේට පැය හතරක්, සවසට පැය පහක් බැගින් මාස තුනක් එකදිගට ඔහු නවකථාව ලියුවේය.“ප්‍රේම් දිසානායක පොත් ප්‍රකාශන ආයතනයක් කරන බව මම දන්නවා. මම ප්‍රේම්ට කිව්වා නවකථාවක් ලිව්වයි කියලා. ප්‍රේම් කිව්වා අත්පිටපත ලංකාවට එවන්න. එයා මුද්‍රණය කරන්නම් කියලා” ඒ අනුව 2013 මැයි පළමුවැනි දින ලංකාවෙන් පැමිණි නෝබට්ලාගේ නිවස අසල පුද්ගලයකු අතේ ‘කාල නදී ගලා බසී’ නවකථාවේ අත්පිටපත ප්‍රේම් දිසානායකට එවීය. ජූලි දහහතර වන විට පොතේ කටයුතු සම්පූර්ණයෙන් නිමාවට පත්විය.“මගෙ බිරියගෙ පියාගෙ අවුරුද්දෙ දානෙට අපි කට්ටිය ලංකාවට ආවා. මම පොත් ටිකක් අරගෙන කළුතර අපේ ගෙදර ආවා. චන්ද්‍රසිරි දොඩංගොඩ වගේ මගෙ සමීපතම යාළුවො අපේ ගෙදර ඇවිල්ල බත් කටක් එහෙම කෑවම මගෙ අලුත්ම පොත ඒ යාළුවන්ට පිරිනැමුවා” වයස අවුරුදු පනස්නවයේදී ලියූ සිය කුලුඳුල් නවකථාව වූ “කාල නදී ගලා බසී” දොරට වැඩම්මුණේ එසේය.එක්දහස් නවසිය හැට නමය සහ 2009 කාලය ඇතුළත ජේ.වී.පී. සහ එල්.ටී.ටී.ඊ. අරගල සමඟ ගමක සිදුවූ වෙනස්කම් කියන ඔහුගේ දෙවන නවකථාව “සුර අසුර යාමය” පසුගියදා නිකුත් විය. නෝබට් මේ දිනවල තුන්වන නවකථාව සඳහා ද සූදානම් වෙයි. එය සිංහරාජ අඩවිය පසුබිම් කරගත් නවකථාවකි.පීටර් කැනියුට් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=cr1409212</link>
    <topic>මානව සංහතියේ අග්‍ර ඵලය ලංකාෙව් විශාලම ග්‍රන්ථය ලෙස එළිදකී</topic>
    <author>ඡායාරූප -සුදම් ගුණසිංහ</author>
    <content>මානව සංහතියේ අග්‍ර ඵලය ලංකාෙව් විශාලම ග්‍රන්ථය ලෙස එළිදකීසිංහල සාහිත්‍යයට විවිධාකාර කෘති සමූහයක් එක් කළ ලේඛකයකු ඊයේ පෙරේදා ජාත්‍යන්තර පොත් ප්‍රදර්ශනයේ දී අපට හමුවිය. එහෙත් මෙවර ඔහුගේ විශේෂත්වය වූයේ ලංකාවේ විශාලම කෘතිය නිර්මාණය කිරීමයි.“මානව සංහතියේ අග්‍ර ඵලය” නමින් නිර්මාණය කර තිබූ මෙහි රචකයා වූයේ නවනැලියේ විජේතුංගයි. මෙම කෘතිය අඩි 2 ක් පළල අතර අඩි 3 ක් උසය. පරිච්ඡේද 13 කින් සමන්විත අතර පිටු සියයකි. මේ වන විටත් විශාල සංඛ්‍යාවක් ග්‍රන්ථ රචනා කර ඇති නවනැලියේ විජේතුංග මහතා මේ පිළිබඳ තම අදහස් දැක්වූයේය.“මං මේ වන විට කෘති දෙසීය විසිතුනක් රචනා කරලා තියෙනවා. මේ මගේ දෙසීය විසිවැනි පොතයි. මං හිතුවේ මේ පොත කළාට පස්සේ වෙන කෘතියක් ලියන්නේ නැහැ කියලා. 1980 දී ආර්ථික විද්‍යා පොතක් ලියමින් තමයි මං ලේඛන දිවිය ආරම්භ කළේ. ඉන් පස්සේ විවිධාකාරයේ කෘති නිර්මාණය කළා. යම් කෘතියකින් ප්‍රජාවකගේ සිතුවිලි වෙනස් කිරිමට හැකි නම් එය සාර්ථකයි. සාහිත්‍ය කෘතියක් නිර්මාණය කිරීම පහසු නැහැ. මං දෙසීය විසිවැනි කෘතිය නිර්මාණය කිරීමෙන් පසු නැවත වරක් කෘති ලියන්නේ නැහැ කියන එක බොහෝ දෙනෙක් ගේ යෝජනා මත වෙනස් වුණා. මල්වතු අස්ගිරි නාහිමියන්ගේ සෙත් පිරිත් සජ්ඣායනයෙන් පසු මං නැවත වරක් ලියන්න තීරණය කළා.තරුණ කටයුතු අමාත්‍යාංශයේ සහකාර ලේකම්වරයෙක් ලෙස රාජකාරි කරන කාලයේ පවා මං ගෙවුවේ කාර්යබහුල ජීවිතයක්. ඒ කාලයේ පවා මං පොත් ලිවීම අතපසු කළේ නැහැ.”“දැනුම් ග්‍රන්ථ, විවිධ ග්‍රන්ථ, ළමා කථා, කාව්‍ය ග්‍රන්ථ, චරිත කතා, ඉතිහාස ග්‍රන්ථ, විද්‍යා ග්‍රන්ථ, භාෂා ග්‍රන්ථ, නවකතා ග්‍රන්ථ, විචාර ග්‍රන්ථ, ප්‍රශ්නෝත්තර ග්‍රන්ථ, රචනා ග්‍රන්ථ, පාඨ ග්‍රන්ථ මේ හැම අංශයකින්ම ග්‍රන්ථ මං නිර්මාණය කළා.මං හිතුවා මෙතරම් කෘති ගණනාවක් නිර්මාණය කරලා අනතුරුව පූජාවක් කරන්න ඕනෙ කියලා. එහි ප්‍රතිඵලයක් ලෙස තමයි මානව සංහතියේ අග්‍ර ඵලය රචනා වුණේ. මං හිතන්නේ ලෝකයේ තියෙන වටිනාම ආගම බුද්ධාගම කියලා. මං හිතන්නේ කවදාහරි මේ ලෝකෙ ඉතිරි වෙන්නෙ එයයි කියලා. එය පාදක කරගෙන තමයි මං මේ පොත රචනා කරන්න හිතුවේ. බුද්ධාගම විචාරාත්මක හා විද්‍යාත්මක දර්ශනයේ සංකලනයක්. විද්‍යාත්මක හා ආධ්‍යාත්මික බවේ තුලනාත්මක බවක් බුද්ධාගමෙන් කියැවෙනවා. මහත්මා ගාන්ධි, රවින්ද්‍රනාත් තාගෝර්, බර්ට්‍රම් රසල්, නේරු තුමා, ඇල්බට් අයින්ස්ටයින් ප්‍රකාශ කරලා තියෙන ඇතැම් ප්‍රකාශවලින් බුද්ධාගමේ තුල්‍යතාවය ප්‍රකාශ වෙනවා.එක්තරා පඬිවරයෙක් කියලා තියෙනවා ‘අභ්‍යන්තර පරිසරයේ පරිසමාප්තිය නිවනයි කියලා’ මේ තත්ත්වය විශ්ලේෂණය කර බැලීමෙන් සැබෑවක් බව ඔප්පු වී හමාරයි. මේ සැබෑ හේතු සාධක සහිතව ජනතාවට අවබෝධ කර දීම හැකිනම් ප්‍රත්‍යක්ෂ කර දීම මගේ බලාපොරොත්තුවයි. බෝධි සත්ත්වවරුන්ගේ ගතිගුණ විවිධයි. ඒ වගේම බුදුරජාණන් වහන්සේලාගේ ගතිගුණ ස්වභාවයන් එකිනෙකට වෙනස්. සිදුහත් කුමරුගේ උපතක් සමඟ පවතින මතභේදකාරී තත්ත්වය අහෝසි වුණා. මේ බව පඬිවරුන්ගේ මතවලින් ප්‍රත්‍යක්ෂ වෙනවා.මහාචාර්ය රීස් ඩේවිඩ්ස් ප්‍රකාශ කළේ සියවස් ගණනාවක් තරම් දීර්ඝ සමස්ත ඉතිහාසය පුරා වූ උදාර කාල පරිච්ඡේදය තුළ බෞද්ධයින්ගෙන් අන්‍ය ලබ්ධිකයින්ට කිසිදු හිංසනයක් සිදුවූ බවට වාර්තා වී ඇති බවක් දැනගන්නට නැත.” එහෙත් මේ තත්ත්වය වර්තමානය හා සැසඳීමේදී කෙලෙස ද?”බුදුවරු කරුණු අටකින් අසමාන වෙනවා.ආයුෂ ශරීර ප්‍රමාණය කුලය වීර්යය කාලපරිච්ඡේදය රශ්මිය අභිනිෂ්ක්‍රමණය බෝධි වෘක්ෂය පරියංකයඒ වගේ සෑම බුදුවරයකුගේම නොවෙනස් වන කරුණු තියෙනවා.බෝධි පර්යංකය එකම ස්ථානයේය.දම්සක් පැවැත්වීම ඉසිපතනේ මිගදායේදීමය දේවාරෝහණය සංකප්ප නගරද්වාරයේමය ජේතවනයෙහි ගන්ධකුටිය එක්තැන්හීමයමෙවැනි කරුණු වර්තමානයේ බෞද්ධයකු දැනගැනීම වැදගත්ය. මේ නිසා බෞද්ධයකු සම සිතින් හා විචාර බුද්ධියෙන් යුතුව යථාර්ථය සැසඳිය යුතුයි. මං හිතන්නේ එවනි අයට මගේ පොත ප්‍රයෝජනවත් වෙයි කියලා.”ඇතැම් වෙලාවට අපිට දකින්න තියෙන දෙයක් තමයි දියුණුවේ කාරණා නොදැනීම නිසා බෞද්ධයන්ගේ පිරිහීමක් තියෙනවා කියලා. ආර්ථිකවත්, ආධ්‍යාත්මිකවත් සඵලවත් වීමට නම් ධර්මය අනුව දියුණුවේ ලක්ෂණ දැනගත යුතුයි.“ලෝකෝත්තර සත්ත්වයෙක් වුවත් සිත් ඇද ගන්නා ආකාරයට හැසිරෙන ආකාරය තමන්ගේ ජීවිතය හැඩගස්සා ගත යුතු ආකාරය පිළිබඳ අවබෝධයක් හා මඟ පෙන්වීමක් තිබිය යුතුයි. මේ පිළිබඳවත් මේ පොතෙන් මං අවධානයට ලක්කළා.”ආචාර්ය ආතර් සී. ක්ලාක් පැහැදිලි කරන ආකාරයට “තෘප්තිමත් ජීවිතයකට මඟ පෙන්වන්නන් හැටියට හා ලෝකයට බලාපොරොත්තු තබා ගැනීමට හැකි දෙයක් වශයෙන් මට බුදුදහම පෙ‍ෙනයි.”“බුද්ධිමත් පරපුර අවබෝධ කරගත් ධාර්මීය සංකීර්ණතාවය සරලව සාමාන්‍ය ජනතාවට ඉදිරිපත් කිරීම මගේ අරමුණයි. මං හිතන්නේ මගේ අරමුණ සාර්ථක වුණා.”ඡායාරූප -සුදම් ගුණසිංහරූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=cr1409213</link>
    <topic>විශ්‍රාම සුවය</topic>
    <author>සෝමලතා ‍වෛද්‍යරත්න</author>
    <content>විශ්‍රාම සුවයතෙරුවන් සරණයි” ජයසේන ටෙලිෆෝනයට පිළිතුරු දුන්නේ ගෙල දිග ගලා එන දහඩිය බිදු වමතින් පිස දමමිනි. “තෙරුවන් සරණයි” අනෙක් පසින් ද ඇසුණේ එම ආශිර්වාදයමය. “අයියේ, නිමලක්කා ගෙදර ඉන්නව ද” කටහඬනම් සිරිමල්ගේ වගේය. එහෙත් එය ස්ථිර නැත. කවුරු කතා කළත් දිය යුතු වන්නේ එකම පිළිතුරය. “එයා ලොකු දුවලගෙ ගෙදර ගියා. එනකොට රෑ වෙයි” ඔහු එපමණකින් කතාව නැවැත්වූයේ දිගින් දිගට කතා කිරීමේ තේරුමක් නුදුටු නිසාය. කාට හෝ වුවමනා වූයේ බිරිය ගැන විමසීමටය. ඇය ගෙදර නැති හෙයින් විස්තර ඉදිරිපත් කළාට වැඩක් වන්නේ ද නැත.ජයසේන “පුහ් පුහ්” ගා පපුවට පිම්බේය. හිසෙහි ඉතිරිව ඇති කෙස් ගස් කීපය අතරින් ගලා ආ ඩා බිඳු ගෙල මුල තෙත් කරමින් කොදුනාරටිය ද පසුකරන්නට වෙයි. පොද වැස්සකට හසු වූ කලෙක මෙන් සිරුර පුරාම දහඩිය බිඳු විසිරී තිබේ. උදේ නිමලා පිටත්ව ගිය සැණින් පටන්ගත් වත්තේ වැඩ නිසා වෙහෙසීමෙන් පිපාසය දැඩිය. දැන් දිව ගිලෙන්නට ද එයි. ජයසේන ගෙතුළට එබී බැලීය. එහි වූ පාළු ස්වභාවය දැක ඔහුගේ සිත කම්පා වෙයි. උයන ගෙට ගොස් මේසය මත ඇති මැටි කළයෙන් සීතල වතුර වීදුරුවක් ගෙන පානය කිරීමට ඇතිවූ බලවත් ආසාව මැඬගෙන ඔහු සාලයේ කෙටි බිත්ති කණ්ඩිය මත වාඩි විය. ඉස්තෝප්පුවෙන් සාලයට ඇතුළු වීමට ඇති කෑලි හතරේ මහ දොරටුව කැටයම් කළ දොර පියන් දෙකකින් යුක්තය. සාලයේ පසෙකින් නිදන කාමර දෙකක් ද, ඉන් අනතුරුව කෑම කාමරය හා උයන ගෙය ද වෙයි. මේ සියල්ල අද නිහඬතාවයක ගිලී ගොස් ඇත්තේ ගෘහණිය ගෙදර නැති බව ගොළු බසින් කියා පාන්නාක් මෙනි. නැත්නම් වෙනදා නම් නිමලාගේ කටහඬ මේ ගෙය තුළ නිබඳවම දෝංකාර දෙන්නේය.“...උදේටයි දවල්ටයි කෑම උයලා ඇත්තෙ. මං පුළුවං ඉක්මනින් එන්නම්” උදේ පාන්දරින් අවදි වූ ඇය සියලු වැඩ නිම කර ගමනට සූදානම් වන්නට වූවාය. ඔසරියේ ඉන වට රැළි කඩිසරව සකස් කළ ඈ සාරිපොට උරහිස මත රැළි තබා වටයක් කරකැවී කණ්ණාඩියෙන් තම පිළිබිඹුව බැලීය. “අනේ, මේ සාරි කටුව ගහන්ඩකො” ජයසේන සාරි කටුව අතට ගෙන ඇයට ළං විය. අනේ හැබෑට පිරිමින් නැත්නම් ගෑනුන්ගේ සාරි කටුව ගහගන්නෙවත් කොහොම ද. මේ ඔහුට සිතුණු දේය. නිමලා කලින් දා රාත්‍රියේ මේසය මත සූදානම් කරගෙන තිබු කළමනා ටික දෑතට ‍රැගෙන ගෙයින් පිටව ගියේ පුළුවන් ඉක්මනින්ම එනවා යැයි නැවත ද කියමිනි.ජයසේන තවමත් සාලයේ කොට බිත්තිය මත හිඳගත් ගමන්මය. එකැවරම ඔහුගේ දෑස දිව ගියේ තමාගේත්, නිමලාගේත් මංගල ඡායාරූපය වෙතය. නිමලා සුදු ලේස් ඔසරිය හැඳ මාල හතත්, නළල් පටියත් පැලඳ සුදු නෙළුම් මල් පොකුරක් අතින් දරාගෙන තමාට ළංව, කැටයම් කළ අසුනක හිඳ සිටී. ඇයගේ මුහුණ ලැජ්ජාශීලීය. අහිංසකය. හද තුළ සතුට පළ කෙරෙන සිහින් සිනාවකින් එළිය වී තිබේ. එහි වූ තමාගේ රුව කෙසේවීදැයි සිතන්නට ඔහු නොවෙහෙසෙයි. නිමලාට වඩා තමා දැන් බොහෝ සේ වෙනස්ව ඇතැයි ඔහුට සිතෙයි. දරුවන් තිදෙනෙකුගේ මවක වුවද නිමලාගේ නම් ඒ හැටි වෙනසක් වී නැත. ඒ තමාට සිතෙන සැටි ද - කන්තෝරුකාරයන් බොහෝ දෙනෙකුට උරුම වන්නාක් සේ තමාගේ ද හිසෙහි තට්ටය පෑදී, බඩ ද ඉදිරියට නෙරා තිබේ. ජීවිතය ඔහොම තමා. සිරුර දවසින් දවස ජරාජීර්ණ වෙයි. එය කාටවත්ම වැළැක්විය නොහැකි ස්වභාව ධර්මයේ නියමයකි.ඔහුගේ දෑස් නිතැතින්ම හෝරා යන්ත්‍රය දෙසට එල්ල වෙයි. එකොළහ පසුවී විනාඩි හතයි. උදය ඇරඹු වැඩවලින් තවමත් තමා නිමකර ඇත්තේ කොතරම් ස්වල්පයක් ද. වම්බටු හා මිරිස් පාත්තිවල කානු බේරා ඇත. මඤ්ඤොක්කා පඳුරුවලට පස් එකතු කිරිමට තිබේ. නිමලා සිටියානම් මේ වන විට කහට තේ එකක් හකුරු කැබැල්ලක් සමඟ ගෙනැවිත් දෙනු ඇත. කොයිකටත් ඔහු උයන ගෙට ගොස් එහි මේසය මත වූ උණුවතුර බෝතලය සොලවා බැලුවේය. අනේ නිමලා ඔහුට බීමට තේ බෝතලයක් ද සාදා ගොස් ඇත. තේ බොන ගමන් ඔහු කල්පනා කළේ ගත වූ අවුරුදු තිස්පහ තුළ කිසිදු හැල හැප්පුමක් නැතිව තමන් දෙදෙනාගේ ජීවිත ගෙවී ගිය අන්දමය.දරු තිදෙනෙකු හදා වඩා උස් මහත් කර ඔවුන් යුග දිවි ඇරඹු පසුවත් තවමත් ඔවුන් වෙනුවෙන් නැහෙන තම බිරිය පිළිබඳවය. දැන් ඉතින් අපි අපේ යුතුකම් කරල ඉවරයි. දැන්වත් විවේකයෙන් ඉමු, තමා ඇයට සිහිපත් කර දුන්නේ ඇය විශ්‍රාම ගත් දිනයේමය. ඒ වන විට ඇය ගුරුවරියක වශයෙන් වසර තිස් හතක සේවයක් ඉටු කර තිබිණ. වැව් බැඳි රාජ්‍යයේ අතිශය දුෂ්කර පාසල්වල දිළිඳු දරුවනට ඇය පාසල් වේලාවෙන් පසුව ශිෂ්‍යත්ව පන්තිවල ඉගැන්වූයේ කිසිදු අමතර මුදලක් ලබාගෙන නොවේ. නොමිලයේ ඉගැන්වූවා පමණක් නොව ඇතැම් ළමයිනට පොත් පත් ද, ආහාර ද සැපයීමට ඇය කටයුතු කළාය. ඒ පින තමන්ටත් පල විපාක දුන් බව ඔහු සිහි කළේ තම දරුවන් තිදෙනා ද එසේම උසස් අධ්‍යාපනය නිම කර සුදුසු රැකියාවන් ද ලබා යහපත් විවාහයන්ට ද එළඹි විටය.නැවත ද ටෙලිෆෝනය නද දෙනු ඇසේ. ජයසේන අඩක් හිස් කළ තේ කෝප්පය බිත්ති කණ්ඩිය මත තබා නැගිට සිටියේය. මේ පාර කවුද...?“තෙරුවන් සරණයි...”“තෙරුවන් සරණයි...” ගැඹුරු හඬකින් පිළිතුරු ලැබිණි. “ජයසේන මහත්තය ද ඔය... නිමල නෝනා ගෙදර ඉන්නවයැ...?” ඒ පන්සලේ ගුණානන්ද හාමුදුරුවෝය. හෙට හවස අටවිසි බෝධි පූජාව මතක් කිරීමකි එය. “හොඳමයි හාමුදුරුවනේ මම එයාට කියන්නම්” ජයසේන බොහෝ ගරුසරු ඇතිව දෝතින්ම රිසීවරය තැටිල්ල මත තැබීය.රාජකාරියේ යෙදී සිටින කාලයේවත් නිමලාට මේ තරම් වැඩ කන්දරාවක් තිබුණේ නැහැ නොවේදැයි ජයසේන කල්පනා කරන්නට වෙයි. ළමයි තිදෙනාම පාසල් ගියේ ගෙදර සිටය. ඔවුන් නගරයේ බෝඩින් කර ලොකු ලොකු ඉස්කෝලවලට යැවීමට පුළුවන්කම තිබියදීත් දෙමාපියනට වුවමනා වූයේ ළමයි ඇස් මානයේම තබා ගැනීමටයි. ඒ දිනවල ද නිමලා පාසල් වේලාවෙන් පසුව ද ඉගැන්වූවාය. ගමේ හා පන්සලේ පොදු වැඩවලට සම්බන්ධ වූවාය. එහෙත් මේ තරම් නම් අවිවේකයක් නොතිබුණි. දැන් නිමලාට දවස ගත වෙන්නේ කොහොම ද කියාවත් සිතන්නට කාල වේලාවක් ඉතිරිව නැත. ඇය පාන්දරින්ම උයා පිහා නිම කරන්නේ දවසේ ඉතිරි කාලයේදී එළඹෙන්නට පුළුවන් වැඩ කටයුතුවලට කාලය ඉතිරි කර ගනු සඳහාය. අද ඇයට මොන දිහාවකට යන්ටවේදැයි ජයසේන උදය අවදි වූ වහාම සිහිපත් කර ගනී. ගිය සතියම ඇය ගත කළේ පුතාගේ ගෙදරය.ඔහුගේ කුඩා දරුවා උගුරේ අමාරුවකට රෝහලේ නවතා ඇත. ලේළිය දරුවා සමග රෝහලේ නැවතී සිටින හෙයින් ඒ ගෙදර ඉතිරි කටයුතු කිරීමට කිසිවකු නැත. පුතා කීප දවසක් නිවාඩු දමා බිරිය හා දරුවා වෙනුවෙන් ගත කළ ද දිගින් දිගට එසේ කිරීමට ඔහුට පුළුවන් වූයේ නැත. ටික දවසකට අම්මව එවන්න පුළුවන් ද තාත්තෙ, ඔහු ටෙලිෆෝන් කළ විට නිමලා එදාම එහි පිටත්ව ගියාය. දරුවන් තිදෙනාම විවාහ වී නිවෙසින් පිටව ජීවත් වුවද තවමත් අම්මා ඔවුන් වෙනුවෙන් වෙහෙසෙයි. විටෙක තමාට තරහ ඉවසුම් නොදෙන්නේ ඇය තමාගේ ලෙඩ දුක් ගැන ද නොතකා දිවා රෑ ඔවුන් වෙනුවෙන් වෙහෙසීම ගැනය. කාලයක සිට කොන්දේ අමාරුවෙන් පීඩා විඳින ඇය ආයුර්වේද රෝහලෙන් බෙහෙත් ගනියි. ඒ ද ඉඳහිටය. ඉවසා සිටිමට බැරි තරම් අමාරු වූවොත් පමණි. එහෙත් දරුවකු පණිවිඩයක් එවූ පමණින් එහි දිව යෑමට ඇය සැදී පැහැදී සිටියාය. එවිට නම් ඇයට තමාගේ ලෙඩ ගැන මතක් වන්නේ නැත.“ඔයාට ඔය මොනව හරි රත්කරගන්න පුළුවන් නේද, මං යන්නම් ආ...” ඇය අසරණ ලෙස තම මුහුණ බලයි. “ආයෙ උන්ට කියල කවුද ඉන්නෙ අපි දෙන්න මිසක්” ඉතින් ඔහුට කීමට දෙයක් නැත.ජයසේන හිරි වැටී ගිය පාදය කෙළින් කරන්නට උත්සාහ කරමින් නැගිට සිටියි. නිමලා ගෙදර එන විට සවස් වන්නට පුළුවන. දැන් ටික ටික බඩගිනි ද දැනෙයි. උයන ගෙට ගොස් බත් බෙදාගෙන කෑමට ඔහුට උනන්දුවක් නැති තරම්ය. එහෙයින් තව ටිකක් වැඩ කළ හැකිය. ඔහු උදැල්ල ගෙන නැවත වත්ත කෙළවරට පැමිණ වැඩ කරන්නට වෙයි. දරුණු හිරු රැසින් වියළී ගිය කාෂ්ටක පොළවේ උදලු පහර වදින්නේ ‘සකරාස් - සකරාස්’ හඬිනි. අද එනවයි කියු අත්උදව් කාරයා ද පැමිණ නැති හෙයින් ඔහුට වැඩ කරන්නට වූයේ ද තනිවමය. බිරිය සිටියා නම් වරින්වර කන බොන දෙය ද රැගෙනවිත් ඔහුට අත්උදව් දෙන්නේ ය. අද එය ද නැත.ලොකු දුවගේ ගෙදර මෙහෙකාරියට හදිසියේම ගමේ යාමට සිදුවූ බවක් ජය‍සේන මතකයට නගා ගනී. ඉතින් මෙහෙකාරියට අද ඒමට පුළුවන් වේද. එසේ වුවහොත් ලොකු දුවට වැඩට යාමට නොහැකි වෙයි. ඇයට පාසල් යන කුඩා දියණියන් දෙදෙනෙකි. දුවට හෝ බෑනාට මෙහෙකාරිය එනතුරු මාරුවෙන් මාරුවට නිවාඩු දමා ගෙදර වැඩ බලා කියා නොගෙන අම්මාට ම බර පටවන්නේ මන්දැයි ජයසේනට වරෙක සිතෙයි. නිමලා මේ ළමයින් නිසා කුඩා කාලයේ පටන් දුක්විඳ තවමත් ඔවුන් වෙනුවෙන් දුක් උසුලයි. ඇයට වෙලාවට කෑමක් බීමක් නැත. තමන්ගේ ලෙඩකට දුකකට බෙහෙතක් කර ගැනීමට වේලාවක් නැත. දරු තුන්දෙනා ඔවුන්ගේ අවශ්‍යතාවයන් කී පමණින් ඇය ඇඳුම් කැඩුම් ඔතාගෙන පාරට බසියි. දරු තිදෙනාටම වාහන ඇතත්, අම්මා බස් තුන හතරක නඟිමින්, බසිමින් දරුවන් බලන්නට යයි. මේ පාර ඔය ගමනින් පස්සෙ නම් ගෙයින් එළියට බසින්නට දෙන්නෙ බරපතළම වුවමනාවකට පමණකියි ජයසේන එක් සිත් සිතා ගනී. මේක නම් පුදුම විශ්‍රාම ගැනීමකි. මේ විශ්‍රාම සුවය විඳින හැටි ද.ජයසේන ඇඟපත සෝදාගෙන දහවල් කෑම කන විට සවස තුන පසු විය. උදේ සිට උදලු ගෑ රොඩු බොඩු එකතු කර පාත්ති වටා අසුරා නිම කර ඔහු පස් බැම්ම මත හිඳගෙන හති අරින්නට වෙයි. නැවත වරක් ටෙලිෆෝනය නද දුනි. ඒ ඇමතුම නම් වෙන කාටවත් නොව තමාටමය. එහා කෙළවරේ නිමලාගේ කටහඬ ඇසුණු ඔහු සිත සතුටින් ඔකඳ වෙයි. “ඇයි දැන් මේ එන්ට පිටත් වෙලා ද...?”“අනේ මේ, මට අද එන්ට වෙන්නෙ නෑනෙ. ඒක කියන්නයි කතා කළේ” ඇයගේ හඬ ඉතා අසරණය.ජයසේනගේ ගත සීතල වී ගියේය. එහෙත් ඔහු නිහඬව අසා සිටියි.“ඔයා දන්නව ද පොඩි දුවගෙ ඔපරේෂන් එක. අර බඩේ ගෙඩියක් තිබුණෙ. ආං ඒක ඔපරේට් කරන්න දිනේ දීල තියෙන්නෙ හෙටනෙ. ලොකු දුව කිව්වම තමයි මටත් මතක් උණෙ...”“ඉතින් ඔයා මොකටද ඒකට, ඒවට ඉස්පිරිතාලෙ කට්ටිය ඉන්නවනේ...”“ඇයි අනේ ඔයා පුදුම කතාවක්නෙ කියන්නෙ. ඒ අපේ දරුව නේද. ඒකට අපි දෙන්නම නොගියට කමක් නෑ. මං හරි ගිහිල්ල එන්නම්. ඔයා රෑට මොනව හරි රත්කර ගන්න. රෑට නිදියන කොට දොර ජනෙල් හොඳට වහල අගුළු දමල ද බලන්න. මං හෙට උදෙම්ම පොඩි දුවලගෙ දිහා යනව...”ජයසේන නිහඬව හාත්පස තුරු වදුළු සැඳෑ අඳුර විසින් සෙමෙන් සෙමෙන් ගිල ගන්නා අයුරු බලා සිටින්නට විය. එහා පැත්තෙන් කතාව නැවතුණ ද ඔහු තවමත් රිසීවරය කන තබාගත් ගමන්මය.සෝමලතා ‍වෛද්‍යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=cr1409214</link>
    <topic>ස්වර්ණමය ගුවන් විදුලි සමයේ වියත් ඇසුර</topic>
    <author>මහාචාර්ය</author>
    <content>ස්වර්ණමය ගුවන් විදුලි සමයේ වියත් ඇසුරනිවාඩු ලැබෙන හැම අවස්ථාවකදීම ගුවන්විදුලි තැටි පටි ගබඩාවට යාම මගේ එක් සිරිතක් විය. ඒ කාලයේ බීබීසී ලෝක සේවය මඟින් විසුරුවා හරින ලද බොහෝ වැඩසටහන් විශාල තැටිවලට නඟා ගුවන්විදුලියට ලැබිණ. හැකි හැම අවස්ථාවකදීම ඒවාට සවන්දීම මම පුරුද්දක් කොට ගත්තෙමි. බීබීසී ලෝක සේවයෙන් ප්‍රචාරය වූ ඇතැම් විශ්වසම්භාවිත නාට්‍ය මෙන්ම සංගීත වැඩසටහන් ද සාකච්ඡා වැඩසටහන් ද නොතිත් ආශාවකින් කන්දුන්නෙමි. ගුවන්විදුලියේ තැටි ගබඩාවේ සේවය කළ එහි ප්‍රධානියා වූ එම්.ඩී.ගුණපාල මහතාගේ කාරුණික අනුග්‍රහය මට ලැබිණි. එපමණක් නොව, ඔහු යටතේ සේවය කළ එක් පුද්ගලයකු වූ ජිනසේන යකුපිටිය මහතා ද මගේ අනුග්‍රාහකයකු බවට පත්වී සිටියේය. පසුකළ ඔහු ඉතා දක්ෂ ලෙස ගුවන්විදුලි වැඩසටහන් රාශියක් නිෂ්පාදනය කළේය.මා මිත්‍ර පාලිත පෙ‍ෙර්රා මහතා ද මෙහිලා අතිශය දක්ෂකම් පෑ කෙනෙකි. නිවේදනය තම හුරුව බවට පත්කර ගත් පාලිත තම අතිරේක දක්ෂකම් පෑවේ සංගෘහිත වැඩසටහන් නිෂ්පාදනය කෙරෙහිය. මේ සන්ධිස්ථානයේදී අප දෙදෙනාගේ එක්වීමෙන් එක් සංගෘහිත වැඩසටහනක් සැලසුම් වීය. එය කිනම් නමකින් හැඳින්විය යුතු දැයි මම කල්පනා කරමින් සිටියෙමි. ඉබේටම මෙන් එක් දිනක මගේ හිතට ‘නිර්මාණ හා වින්දන’ යන නාමය පිවිසිණ. එහෙත් කෙමෙන් එය හැඳින්වුණේ “නිර්මාණ වින්දන” යනුවෙනි.අපි එකතුවී ඊට සුදුසු තේමා වාදනයක් සැකසුවෙමු. ‘නිර්මාණ වින්දන’ වැඩසටහන පෝෂණය කිරීමට අපි, අපේ සමීප සහෘද පිරිස සම්බන්ධ කර ගත්තෙමු. ඔවුන් අතරින් නිතර අපට සමීප වූ තිදෙනා නම්, කරුණාරත්න අමරසිංහ, ජයසුමන දිසානායක සහ සෝමරත්න ලියනආරච්චිය. පසු කළ දක්ෂ නිවේදිකාවක වූ කුසුම් පීරිස් ද සහභාගි වූවාය. එකල ඇගේ නම කුසුම් පියසීලි බව මට මතකය. තව ද බොහෝ දෙනකුගේ සහාය අපට ලැබිණ. එක් වැඩ සටහනක් නිෂ්පාදනය කිරීමෙන් පසුව අපි ‍ෙබාහෝ වේලාවක් කතාබහ කරමින් ඊළඟ වැඩසටහන සැලසුම් කළෙමු. මෙසේ නොදැනීම කාලය ගෙවිණි.මේ අතරවාරයේ ශාස්‍ත්‍රීය කථා පටිගත කිරීමට හවස් භාගයන්හි ගුවන්විදුලි කාර්යාලයට ආ විද්වතුන් කීප දෙනකුගේම සමීප ඇසුර මම ලැබූවෙමි. ඉන් එක් ප්‍රධාන පුද්ගලයකු වන්නේ විද්‍යා කථා හා සාකච්ඡා මෙහෙයවීමට පැමිණි, ආචාර්ය ඊ.ඩබ්ලිව්.අදිකාරම් මහතාය. එතුමා සමඟ කතාබහ කිරීමෙන් මට ඉමහත් සහනයක් ලැබිණ. යම් යම් සමාජ ප්‍රශ්න දෙස එතුමා බලන ආකාරය අප සිත් පහන් කිරීමට සමත්වීය. ඊළඟට අපට මහත් සෙතක් ශාන්තියක් ගෙන දුන් පුද්ගලයා වූයේ වෛද්‍ය (පසුකල මහාචාර්ය) නන්දදාස කෝදාගොඩ මහතාය. ඔහුගේ බස මෙන්ම සන්නිවේදන විධි ක්‍රම ද නැවුම් ඒවා විය.පසුකල ‘සිංහලයෝ’ නමින් බිහිවූ මහාචාර්ය සෙනරත් පරණවිතානයන්ගේ කෘතිය මුලින් බිහිවූයේ ගුවන්විදුලි කථා පෙළක් වශයෙනි. ඒ කතා පෙළේ කීපයක්ම පටිගත කිරීමේ කාර්යය පැවරී තිබුණේ මවෙතය. පරණවිතාන මහාචාර්යවරයා තම කථා පටිගත කිරීමට ගුවන් විදුලි කාර්යාලයට එන්නේ සාමාන්‍යයෙන් හැන්දෑවේ පහට, පහමාරට පමණය. මම රාජකාරි කටයුතු නිමවා එතුමා එනතුරු ඇතැම් දවසක බලා සිටියෙමි. සන්සුන් වියොවින් පැමිණෙන පරණවිතාන මහාචාර්යවරයා මඳක් විවේකගෙන අසන්නේ“දැන්ම පටන්ගන්නවාද” යන්නය.“ඔව්. පටන්ගන්න පුළුවන්” මම කියමි.“හා- හොඳයි” මහාචාර්යවරයා පවසයි.කථාව පටිගත කිරීමේ අවස්ථාව එළඹෙයි. පරණවිතාන මහාචාර්යවරයා ඉතා සන්සුන් ලෙස කතාව පවත්වයි. විනාඩි පහළොවකට සීමා වෙන කතාවක් හරියටම විනාඩි 14කින් නතර කිරීමට ඔහු මැනවින් වග බලාගනියි. තමන් ඊළඟ කතාවෙන් කීමට අපේක්ෂා කරන දේ අන්තිමට හකුළුවා පවසයි. ඇතැම් දිනක කථා දෙකක් පටිගත කිරීමට සිදුවේ. එහෙත් කිසිදු වෙහෙසක් නැතිව ඒ කාර්යභාරය ඉටු කරන අයුරු මෙකල මගේ සන්නිවේදන සිසුන්ට පැහැදිලි කිරීමට මා කෙතෙක් වෑයම් කළත් එය සාර්ථක වෑයමක් වී නැත. මා ප්‍රධාන වශයෙන් දුටුවේ අතිශය සාර්ථක පිටපතක් සකසා ගැනීමේ ඔහු තුළ තිබූ කුසලතාවය. ඊළඟට ඒ පිටපත සරල බසින් ඉදිරිපත් කිරීමේ කුසලතාවයි.පාලි ගාථා හා සංස්කෘත ශ්ලෝක ඉතා අපූරුවට උච්චාරණය කිරීමේ හපන්කමක් මම දුටුවෙමි. එය මෑත කාලයේදී වඩාත් මැනවින් ඉටු කළේ මහාචාර්ය එදිරිවීර සරච්චන්ද්‍ර පමණකි. මහාචාර්ය සරච්චන්ද්‍ර, පටිගත කළ ‘රඟ සොබා’ නමැති කතා පෙළ මට කිසිදා අමතක නොවේ. සරච්චන්ද්‍ර මහාචාර්යවරයා මේ කතාපෙළින් අරමුණු කරගත්තේ රංග කලාවේ නිර්මාණශීලී පාර්ශ්වය මෙන්ම ඊට පසුබිම් වන සංස්කෘතික සාධක විමසිල්ලට ලක්කිරීමයි. ‘රඟසොබා’ කතා පෙළට අන්තර්ගතවූ විෂය කරුණු රැසක් පසු කල බිහිවූ “වෙස්මුහුණු ද? සැබෑ මුහුණුද?” යන කෘතියට ඇතුළු වූ බව මට මතකය.ගුවන්විදුලි සේවයේ නිත්‍ය තනතුරක් ලැබීම හේතුවෙන් මා ඒ වන විට නියැළී සිටි වෙනත් බොහෝ රාජකාරි කටයුතුවලින් වෙන්වීමට සිදුවිය. මම ඒ වන විට ප්‍රධාන පෞද්ගලික පාස‍ල් දෙකක ගුරුවෘත්තියේ නියැළෙමින් මරදානේ දෙමටගොඩ පැත්තට‍ වෙන්නට පිහිටා තිබූ විශාල ගොඩනැඟිල්ලක පිටුපස කාමරයක තාවකාලිකව නතර වී සිටියෙමි. මා එසේ නතර වී සිටියේ මට එකල බෙහෙවින් චිත්ත විවේකය අවශ්‍ය වී තිබූ හෙයිනි. එය එක් අතකින් මගේ පවුලෙන් තාවකාලිකව වෙන්වී සිටීමක් බව සැබෑය. එහෙත් එය මගේ වැඩ කටයුතු හුදෙකලාව ඉටු කරගැනීමේ ඒකායන මාර්ගය බව මට පසක් වී තිබිණ. හුදකලාව විසීමට කෙතරම් තැත් කළත් එය ද එතරම් පහසු කාර්යයක් නොවීය.ඒ මක්නිසාද? මා තනිව වාසය කළ තැන පිළිබඳව මම මගේ ප්‍රාණ ප්‍රිය ලෙස හැඳින්වූ සගයන් දෙතුන් දෙනකුට දැන්නුවෙමි. පාසල්වල ඉගැන්වීම් කටයුතු අහවර කිරීමෙන් පසුව ඔවුන් හා සමඟ ප්‍රිය සමාගම් පැවැත්වීමෙන් මම කෙමෙන් අවට ලෝකය පිළිබඳව පෝෂණය වීමි. ම‍ගේ ගමන් බිමන් පහසුව සඳහා ද මම ‘වෙස්පා’ වර්ගයේ ස්කූටරයක් මිලදී ගත්තෙමි. මම එහි නැඟී මගේ අනේකප්‍රකාර ගමන්බිමන් ගියෙමි. මා හැරුණු කොට එම ස්කූටරය පැදවූයේ මා මිත්‍ර නවකතාකාරයකු වූද, ගුරුවරයකු වූද පසුකල ගුරු විදුහල්පතිවරයකු වූද ‍ෙහ්මරත්න ලියනආරච්චිය. ඔහුගේ ප්‍රථම නවකතාව වූ ‘පාදඩයකුගෙන්’ කෘතිය ඔහු මුළුමනින්ම ලියුවේ මගේ කාමරයේදීය.ශ්‍රී ලංකා විද්‍යාලයේ ඉගැන්වීමේ කටයුතුවලට අතිරේකව මම ඇට්ලස් හෝල් ව්‍යාපාරයට අනුබද්ධ වූ ස්ටැෆර්ඩ් කාන්තා විද්‍යාලයේ ද පැය කීපයක් ඉගැන්වූයෙමි. එහි විදුහල්පතිනිය වන කුක් මහත්මිය මා සමඟ නිතරම කතාබහ කළේ ඉංග්‍රිසි සාහිත්‍යයේ කවීන් හා අන්‍ය ලේඛක ලේඛිකාවන් පිළිබඳවය. ප්‍රසන්න ගුරුතුමියක වූ ඕ මගේ ඉගැන්වීම් පිළිබඳව පැහැදී සිටියාය. එහෙත් මට ස්ටැෆර්ඩ් විද්‍යාලයේ වැඩි වේලාවක් ඉගැන්වීමට අපහසු විය. කෙසේ වෙතත් ශ්‍රී ලංකා විද්‍යාලයෙන් හා ස්ටැෆර්ඩ් විද්‍යාලයෙන් මට ඈත්වීමට සිදුවූයේ ගුවන්විදුලි සේවයට ඒමට සිදුවී‍ෙමනි. මම කුක් මහත්මිය මුණගැසී ඇය ගෙන් සමුගත් මොහොත කිසිවිටෙක අමතක කළ නොහැකිය. “ඔබට දෙව් පිහිට ලැබේවා” (May god look after you)යි කීවාය.මම, ගුවන්විදුලි සංගීත අංශයේ ප්‍රධානියා මුණගැසුණෙමි. ඉන්දියාවට ගොස් සංගීත විශාරද උපාධිය ලැබ සිටින නමුත් ඩන්ස්ටන් ද සිල්වා මහතා මා සමඟ නිතරම කතාබහ ‍කළේ ඉංග්‍රිසියෙනි. ඔහු ඉංග්‍රිසියෙන් කවි රචනා කිරීමේද නියැළී සිටියේය. තම අංශයේ නිබන්ධ සම්පාදකවරයා වශයෙන් මා තෝරාගෙන ඇති බව දැනගත් ඔහු බෙහෙවින් සතුට පළ කළේය.මා රබින්ද්‍රනාත් ඨකූරයන්ගේ පොත්පත්වලට දැඩි ඇල්මක් දක්වන බව දැනගත් ඩන්ස්ටන් මහතා මා සමඟ ඒ ගැන කතාකරමින් සිටීමට පුරුදු විය. ඉන්පසුව මා නොදැනුවත්වම ‘රවීන්ද්‍ර සංගීතය’ යන සංගීත ක්ෂේත්‍රය කෙරෙහි ද මගේ සිත යොමුවන්නට පටන් ගත්ත්ය. ඨකූරයන් විසින් ලියන ලද ඇතැම් ගේය පද රචනයක් මට ඔහු පැහැදිලි කළේ ඉංග්‍රිසියෙනි. මම නොතිත් ආසාවකින් අසා සිටියෙමි. ඩන්ස්ටන් ද සිල්වා මහතාගේ අසුනට අල්ලපු අසුනේ හිඳගන සිටියේ ගුවන් විදුලියෙන්ම දැන හැඳින සිටි මඩවල රත්නායකය. ඔහු හා සමඟ කතාබහ කිරීමට බොහෝ ප්‍රිය මනාප දේ තිබිණ. ඔහු හමුවීමට නිතරම වාගේ උගතුන් පැමිණීම නිසා මට කෙමෙන් ඔවුන්ගේ ඇසුර ද ලැබිණ. අමරදේව, සෝමදාස ඇල්විටිගල, පණිභාරත, ශාන්ති ගීතදේව, ඩබ්ලිව්.බී.මකුලොලුව, ඊ.ඩබ්ලිව්.අදිකාරම් යන අය ශිල්පීන් වශයෙන් නොව, දැනහැඳුනුම් ඇති අය වශයෙන් නිතර නිතර අප අංශයට පැමිණියහ.මහාචාර්යසුනන්ද මහේන්ද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=cr1409215</link>
    <topic> සාහිත්‍ය ප්‍රශ්න පත්ත­රය</topic>
    <author>ඉනෝකා පෙරේරා බණ්ඩාර</author>
    <content> සාහිත්‍ය ප්‍රශ්න පත්ත­රයපොත් කියැවීමේ පුරුද්ද විමසන මෙම ප්‍රශ්න මාලාව ඇරැඹෙන්නේ, පාඨක ඔබටත් ගත හැකි යමක් එහි ඇති බැවිනි.ඔබේ ප්‍රියතම ප්‍රබන්ධ කෘතිය...ඇලෙක්සැන්ඩර් සොල්සෙනිට්සින් ගේ ‘The First Circle’. මේ කතුවරයා ගණිතඥයෙක්. ඒ නිසාම දෝ මුළු ක‍ෘතියම ඔහු ගොඩනඟා‍ ඇත්තේ තර්කානුකූලභාවයෙන් යුතුවයි. ඒ නිසා ම හේතු ඵලවාදය ඉතා හොඳින් විග්‍රහ වෙනවා.ප්‍රබන්ධ නොවන කෘතිය...ජෝන් ස්ටිල් ගේ ‘Jungle tide'. මේ කතුවරයා නියෝජ්‍ය පුරා විද්‍යා කොමසාරිස්වරයෙක් විදියටත් මෙරට සේවය කළා. ඔහු වැද්දෝ ගැන ලීවේ ඔවුන් සමඟ ජීවත්වෙමින්. අහිගුණ්ඨිකයෝ ගැන ලීවේත් ඔවුන් සමඟ වාසය කරමින්. ඒ වගේ ම ඔහුගේ මේ කෘතියක්, ඉතා සාර්ථක වූයේ, අත්දැකීම් සහ පර්යේෂණ මතින් ලියැවුණු නිසා. ඒ වගේ ම සිංහල පොතක් හැටියට, මුණිදාස කුමාරතුංගයන් සංස්කරණය කළ උම්මග්ග ජාතකය සුවිශේෂයි. එහි භාෂාව, බොහෝ ම අපූරු එකක්.මේ දිනවල ඔබ කියවන්නේ...පොත් දෙකක් කියවනවා. එකක් ශාන්ති දිසානායකගේ ‘වාලුකා'. ඒක ටිකක් දිග කතාවක්. අනෙක ඇලිස් මොන්රෝගේ ‘The Open secrets’ (ද ඕපන් සීක්‍රට්ස්) කෙටි කතා එකතුව.කෙනකුට කියවන්න යැයි ඔබ නිර්දේශ කරන කෘතීන් තුනක්...ළමා පරපුරට නම් ටී.බී. ඉලංගරත්නගේ අඹ යහළුවෝ, විලම්බීත වැනි පොත්. වැඩිහිටි පරපුරට නම්, ආර්. ආර්. සමරකෝන්ගේ, ගුණදාස අමරසේකරයන්ගේ, සුගතපාල ද සිල්වාගේ සහ මාර්ටින් වික්‍රමසිංහයන්ගේ සියලුම පොත් කියැවීම ජීවිතයට වටිනවා.පොතක ඔබ වඩා වැදගත්කොට සලකන්නේ රචනා ශෛලිය ද... අන්තර්ගතය ද නැතිනම් අවසානය ද...ආකෘතියයි මට වැදගත් ම දේ. ඒ ආකෘතිය තර්කානුකූලව ඉදිරිපත් කිරීමට, හොඳ භා‍ෂාවක් සහ එහි පෙළ ගැස්ම ඉතා වැදගත් වනවා. අද ජනමාධ්‍යයෙන් පවා භාෂාව විනාශ කරන කාලෙක භාෂාවේ වැදගත්කම මා ඉතා උසස් ලෙස සලකනවා.ඔබ ළමා කාලයේ කියැවූ හොඳම පොත...ටී.බී. ඉලංගරත්නයන්ගේ ‘විලම්බීත.’ එවිට මා, මහනුවර කිංස්වුඩ් විද්‍යාලයේ හය වැනි පන්තියේ.ඔබ කියැවීමට කැමැති විශේෂ වර්ගයක පොත් තිබෙනවා ද...ලෝකයේ හොඳ පොත් ය... කියන තැන ඉඳගෙන, ඕනෑම වර්ගීකරණයක පොත් මා කියවනවා.මෙතෙක් කියැවූ පොත්වලින් ඔබේ ජීවිතයට ලැබුණු දේ...පොතක් කියැවූ විට එහි ඇති දේ පිළිබඳ මා මාස ගණනක් හිතනවා. ඒ ලැබෙන රසය, වින්දනය, කම්පනය, අත්දැකීම් සියල්ල මගේ දැනුමට එක් ‍වනවා. මගේ සිංහල වගේ ම ඉංග්‍රීසි භාෂා දැනුම දියුණු වූයේත් මේ පොත් කියැවීමේ පුරුද්ද තුළින්.ඔබට අනුව පොතකින් තැනුණු හොඳම චිත්‍රපටය...අකිරා කුරසෝවා ගේ ‘රෂෝමාන්'.ඔබ ඉහළින් ම අගයන කතුවරයා...ඇලෙක්සැන්ඩර් සොල්සෙනිට්සින්. සිංහල ලේඛකයන්ගෙන් නම් මාර්ටින් වික්‍රමසිංහයන්. ඔහු හැම විෂයක් කෙරෙහිම දැනුම සෙවූ කෙනෙක්. දැනුම ලැබූ කෙනෙක්.ඔබේ ප්‍රියතම සම්භාව්‍ය කෘතිය...සද්ධර්ම රත්නාවලිය. එහි ගැමි ආරට ඒ ගැමි වහරට මා ඉතා ප්‍රියයි.ඔබේ ප්‍රියතම පරිවර්තන කෘතිය...සැම විටම පොතක මුල් කෘතියම කියවන නිසා අවුරුදු 25 කින්වත් මා සිංහල පරිවර්තනයක් කියවා නැහැ. ඒ නිසා මගේ මතකයේ තවම රැඳී තිබෙන්නේ බොහොම අතීතයේ කියැවූ ඊරියගොල්ල මහතා පරිවර්තනය කළ ‘මනුතාපයයි'.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=cr1409216</link>
    <topic>දොස් නිදොස්</topic>
    <author>ඩී. එ‍ෆ්. කාරියකරවන</author>
    <content>දොස් නිදොස්බං සං සල“අද සාහිත්‍ය උත්සවය BMICH හිදී” යන්න පසුගිය 3 වැනි දින සිංහල පුවත්පතක මුල් පිටුවේ පළ වී තිබිණි.මේ සිංහල රටේ වාර්ෂිකව පැවැත්වෙන සාහිත්‍ය උත්සවය ගැන කියන්නටත් සිංහල පත්තරයෙක ඉංගිරිසි අකුරු?එසේ BMICH හිදී යන්න යොදන්නට ඇත්තේ “බණ්ඩාරනායක අනුස්මරණ අන්තර්ජාතික සම්මන්ත්‍රණ ශාලාව” යන්න දිග වැඩි නිසා විය හැකි ය.ඇත්ත එය දිගු වැඩි ය. ඉංගිරිසියෙන් වූ එබඳු ම දිගු නම දැන් ‘BMICH’ යනුවෙන් කෙටි වී වහරට වැටී ඇත.අන්න එසේ අපේ දිගු සිංහල නම ද අප කෙටි කැර ගත යුතු නොවේ ද? ඒ සඳහා “බං සං සල” (බණ්ඩාරනායක සම්මන්ත්‍රණ ශාලාව) යන්න සුදුසු යැයි යෝජනා කරමි.සුදුසුනම් මෙය පිළිගත හැකි ය. නැත්නම් අනෙක් සුදුසු කෙටි නමක් වහරට ගත හැකි ය.වර්ජන“වැඩි පඩි නැත්නම් ස්ට්‍රයික්” යන්න දිනපතා පත්‍රයෙක මුල් පිටුවේ ලොකු අකුරෙන් දකින්නට ලැබිණි.‘ස්ට්‍රයික්’ යන්න ජනවහරේ ඇති නමුත් ‘වර්ජන’ යන අපූරු වචනයක් තිබියදී ‘ස්ට්‍රයික්’ පුවත්පත්වලට සුදුසු නැත.ශූරතා - ශූරතාව“ආනන්ද - ශාන්ත සෙබස්තියන් සම ශූරතා දිනයි” යනු පුවත්පත් සිරසෙකි.මෙහි ‘දිනයි’ යන්න දිනති යනුවෙන් විය යුතු.බඩගිනිබඩගිනි නැත්නම් කුස ගිනි ද එක්තරා ගිනි වර්ගයෙකි. කුස ගින්න බාහිර ලෝකයේ දකින්නට ලැබෙන කහ පාටට හුරු ගින්නක් නො වේ. මේ ගින්න නිවීමට දියර වර්ගවලට වඩා සුදුසු වන්නේ ආහාර ද්‍රව්‍යයන් ය.බඩ ගිනි දැනේ යැයි කෙනෙක් කියති. බඩ ගින්න දැනෙනසුලු වුවත් පෙනෙනසුලු නො වේ. බඩගිනි වෙලා ය කියන්නේ බඩගිනි ඇති වෙලා ය යන්න යි. බඩ ගිනි ඇති වෙලා ය කියන්නේ හටගැනිලා යන්නට ය. බඩගින්න වූකලි දැකිය හැකි දෙයක් නොවේ. දැනෙන සුලු දෙයකි. එහෙත් එය සුළු දෙයක් නම් නො වේ.හුචක්කුවවැද ගැම්මකට නැති, අබලන් දේ හුචක්කු නම් වේ.ගුණ යහපත් කම් නැති ගැහැනු ද හුචක්කු නමින් හඳුන්වනු ලබති.තීන්දුවපසුගිය 4 වැනිදා එක්තරා පත්‍රයෙක මුල් පිටුවේ මහ සිරස මෙසේ ය.“දොස්තර එල්ලන්න තීන්දුයි”ඒ එක්ක ම ඊට යටින් දෙවැනි මහ පුවතේ සිරස මෙසේ ය:“ඇමැති අතාවුදට එරෙහි නඩුව විභාගයට තීන්දුයි”දෙක ම තීන්දු! එකකට ‘නියෝග’ යන්න යෙදිණි නම් මැනැවි.‘ෂා’ඉතා රසවත් කෑමක් බීමක් කටට ගත් හැටිත් කෙනකුට ‘ෂා’ යන්න කියවෙන්නේ රසය නිසා ය.මේ ‘ෂා!’ යන්නට අරුත් නිරුත් සැපයිය හැකි නො වේ. එහෙත් එය දැන් අපේ වහරේ පැළපදියම් වී ඇත.‘හුටා’‘හුටා’ යන්න ද ඉහත කී ‘ෂා’ වැනි ය. කෙනකුට ‘හුටා’ යි කියැවෙන්නේ කරදර, විපත්, ආපදා යන ආදියේදීය.කචිරි බිචිරිවාචාල බස් දෙඩීමත් නොතේරෙන සේ කතා කිරීමත් කචිරි බිචිරි නම් වේ.කචකචයකිහිප දෙනකු එක්වී තොර තෝන්චියක් නැතිව අනුන්ට හිරිහැරයක් වන සේ කතා කිරීම.හුරස් පරස්යමක අඩුලුහුඬු හුරස් පරස් නමින් හැඳින්වේ. එසේම යම් යම් අය අතර ඇතිවන වාදභේද ද හුරස් පරස් නම් වේ.එකකුගේ‘බිල්පත් එකතු කරගත් මුදල් එකෙක් ගේ සාක්කුවේ’ යන්න ද ගිය සතියේ සිරසෙකි.මේ ‘එකෙක් ගේ’ ය කියන්නේ ‘එකකු ගේ’ යන්නට ය. එකකුගේ යන්න වෙනුවට ‘එකෙක් ගේ’ යන්න වැරැදි ය. මෙ වදන ඇතැමකු ගේ කට වහරේ ඇති එකකි.කට වහරට වුව ද මෙය නොසුදුසු ය. ‘එකකු ගේ’ යන්න වෙනුවට තව ඇතැමකු ‘එකෙකුගේ’ යනුවෙන් ලියනු හැකි ය. එහෙත් එය ද වැරැදි වන්නේ ‘එකු’ යනුවෙන් ප්‍රත්‍යයක් නැති බැවිනි. පුරුෂ ලිංග උක්ත ප්‍රත්‍යය වන්නේ ‘එක්’ ය. එහි අනුක්තය ‘අකු’ නම් වේ.මෙහි ස්ත්‍රී ලිංග උක්ත ප්‍රත්‍යය වන්නේ ‘අක්’ ය. නිදසුන්: ‘ස්ත්‍රියක්’ ස්ත්‍රී ලිංග අනුක්ත ප්‍රත්‍යය ‘අක්’ නම් වේ. නිදසුන්: ස්ත්‍රියකPHOTO LEAKගිය සතියේ සිංහල සිරසක් ඇතුළේ “PHOTOLEAK” යන්න ද විය. ඒ කිමෙක්දැයි වැටහෙන්නේ නැත.ඉංගිරිසියෙන්සිගරැට් - Cigarette ලයිටරය - Lighter චිමිනිය - Chimney සිමෙන්ති - Cement පියානෝව - Piano හෝටලය - Hotel රෙස්ටුරන්ට් - Resturant ටිප් - Tip සෙන්ට් - Scent ඕඩිකොලෝන් - Eaudecolone පැන්ඩනය - Pendent බස්තම - Batton බොත්තම - Button බෝම්බය - Bomb ගවුම - Gawn ටයිපටිය - Tie කෝට් - Coat නොතීසි - Notice වරෙන්තු - Warrant ටයරය - Tyre ටියුබය - Tube රිම් එක - Rim ස්විච් එක - Switch බැටරිය - Batteryඩී. එ‍ෆ්. කාරියකරවනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=cr1409217</link>
    <topic>කව් සිළුමිණ</topic>
    <author/>
    <content>කව් සිළුමිණ සංස්කරණය - රත්න ශ්‍රී විජේසිංහසට­හන : කෘෂි කාර්මික ගැමි දිවි­යෙහි අතී­ත­කාමී මිහිර මිස, යථා­ර්ථ­වත් ගුණ­යක් අද දවසේ නැත. එහෙත් එකී අතීත කාමය අවු­ළු­වන ජන - සංස්කෘ­තික සරි­පත් නිර්මාණ කරු­වන්ට අව­ශ්‍යය. සුදත් නවීන්ද්‍ර අති­ශ­යින්ම නිර්මා­ණා­ත්මක ලෙස ද ව්‍යක්ත ලෙස ද එදා ගොවි සංස්කෘ­තිය නිර්ව්‍යාජ ව ප්‍රති­නි­ර්මා­ණය කරන මේ රච­නය සරල ජන කාව්‍ය රිද්ම­ය­කින් ද සැරසේ.හීන අගි­ස්සෙන් කෝඩය කඩා සීරු­වට දිය­කර පලා­පත් තෙමා වක්කඩ නමා හැඩ කළා ළමා පැළ පේළි කර වූ ලියැදි කිරි­වැදී වෑහෙන බණ්ඩි ගොයම පීදෙ­න­කොට ඇඹුල රස බලා දිවා­කර නිවී ගිය සඳ ඇල් කෙතෙන් එවා සීතල කුරුලු පාළුවේ සෝළිය නිවා සත­පවා පාළො­ස්වක පෝය දාට පිපෙන සඳ මඬල යට­හිඳ කම්බ­ක­ණුව වට හත්පොට වට­ම­ළුව සදා මෝරලා බැතක අස්වනු බේරලා කඩේ ගනු­දෙනු සීවලී පහන ළඟ කිරි­බ­තින් සර­සලා බුසල් මාන­යෙන් සරි­කළ සිතේ තුට පරම අස්වනු බෙදා දෙමු සියා­තුවෙ අපි අ‍ඳේ වපු­රලාසුදත් නවීන්ද්‍ර හඬ හඬා සිටි දෙපය හිනා­වෙන අපු­රුව වසා­ගෙන කිරිම කිරි සුදු­පාට මිරි­වැඩි සඟළ ඒත්... ඒත් කෝ අම්මෙ අම්මගෙ දෙකන් පාමුලේ හිනා­වුණ බැබිල මලදඹේ­ගොඩ ජින­දාස මෝක්ෂ­ය­ටම දිසා පාමින් දිසා පාමොක් කෙනෙකු වූ දින... රිදුම් දී ඉරි­තැලී විය­ළුණ නදී නිල් දිය­ව­රින් පුර­වන... උල්ප­තකි ඔබ ඔබ­ගෙන් ම ඉප­දුණු ගංගාව දැක සතු­ටින්ම ඉපි­ලෙනබන්දු­සිරි ජය­ලත් රූප­සිංහ මලා­නික සඳ­වත සැඟ­වුනි වළා­වක සරාගී බමර තුඩ දැව­ටුණා කුසු­මක සකුණ කුජ­නය ද තුරු වදුලෙ මුණු මුණ­වද මඳ පවනෙ සිසිල ද සුසර කර­වන සේය වෙණ තත ආතුර වූ සිතට අවු­සද නොසො­යාම එළඹි සිහි­යෙන් නැගෙමු අපි අපිම රැක­ගෙනලීලා විජේ­රත්න ළබැඳි මුදු මඳ සිනා පාමින්ද කවි පොකුරු එකතු කොට රස­වින්ද ස‍හෝදර කමේ කව් ගී බැන්ද නික්ම ගොස් සොහො­යුරා බෝ කන්ද ලියන කවි රඳ­ව­නුව පොත පතක ඔබේ අත්වැල හැමට ඇති මතක කවි කිවි­ඳි­යන් හිටිය දස අතක කොහොම රැඳු­ණාද පොඩි හද­ව­තක නික්ම යනු දුට ද ඔබ රිසි ලෙසින අප දුබල අතින් වළ­කනු නොහිණ යා යුතු ම නම් ඉතින් ගිය ගමන අපට ඒ මිහිරි මත­කය පමණ!රත්න ශ්‍රී ආනෛ­පන්ති ගෙයි බාගේ බෝඩි­මට ඇයි මේ කඳුළු හැම­දා­මත් එක ලෙසට කළු­ගල් බිත්ති කඳු­ළෙන් සේදී දිනක බිම­ටම වැටේ දෝ දන්නේ නෑ දුකට කිවුල් දියෙන් තොල කට පොඟවා සැනහී සිය­ල්ලම දරා ඉන්නට හැක හිනැහී ඒත් තනි­ක­මට පණ නල ලැබු සැණෙහී මාත් තව එකෙක් පම­ණක් වෙයි ලොවෙහී ආරිය කුළම් හන්දිය පහු­කර පහළ සුළ­ඟක් ලෙස ගලා ගොස් කළ­පුව අසල නව­තින්නේ ලබා ගන්නට ඇති සිසිල මම වෙමි එවිට මිනිසා ලෝකෙම දුබලතුසිත් ශ්‍රියා­නන්ද ගුණ­සේ­කර පසුවී කෙළි­දෙ­ලෙන් හිඳ ගෙන දුන් සිරියා ඉස්සා කලිස්සා ලූලා මඩ කරියා හුංගා කොර­ලියා ලූලා පොතු බරියා දවසේ සියලු වැඩ කට­යුතු අත­හැ­රියා නිල් දිය දහර බොරවී පතු­ලම වැලඳ විල්තෙර අවට වහ­නය වන විට දුගඳ ගල්ඉබි රෑණ කඩ­ලානේ දිව ඇවිද ගුල්වල කකුලු පැට­වුන් හමු­වෙති නිබඳ වියළී රොඩු බවට පත්වෙයි පොඳ පාසි නිලු­පුල් පියුම් මැලවී නැත බිඟු­රාසි පිරි­වර රැගෙන වක්කඩ ළඟ ඈත පූසි කිර­ලුහ් උකු­ස්ස­න්ටයි වැඩි­පුර වාසි තුරු මත විහඟ කැළ නැත රස­බස බිණුව අර­ඹති කොක් රෑණ සුපු­රුදු ගනු දෙනුව උල­ලේ­ලිය නඟයි නව ගීතයෙ තනුව කණ හෙයි මැසි මදු­රු­වන්ගේ මුණු මුණුව සුපු­රුදු මුදු ගුණය සෙනෙ­හස පතාවී ගහ­කොළ පල­බ­රව මල්දම් ගොතාවි අස­රණ අපව සන­සන මුතු ලතාවි දිව නෙත හෙලනු මැන වැහි දේව­තාවීකලහේ කුමා­ර­දාස ලිය­නගේ පල ඇති රුක බලා අඩු තැන කරන දුරස් මුල අම­ත­කව ගම­නක් යන අතර තිරස් බල කොටු වැට කඩුලු බඳි­මින් කතිර හරස් ගල කෙටු අකුරු තව ලිව්වේ අතට සිරස් බැති පෙම් උප­ද­වන කහ­වනු ගැන ගැනම පැති රෙන තරග බර පැට­වුම් දැන ගැනම ඇති තැන්ව­ලට පාඩම් පෙළ වෙන වෙනම එති යෙති මවු­පියෝ දරු­වන් ඇද ගෙනම තර­ගෙට වැදී යන අකු­රට කඩේ කට කිසි­විට නොයන දැඩි නිද­හස් මතේ සිට ගම­නට වැටී දුව පනි­මින් රටේ වට කණ­පිට හැරී ඉනි හිටු­වයි වටේ කට නැග­යන ඉහළ බහු­තර ජන පිරිස කට අට­වන මර උගුල් රට දැය වැනසු මට හඬ­වන කණ කොකා නිද­හස් ඉගෙ­නු­මට එළ­වන සැඩ සුළඟ එනව ද ඉදිරි යටනන්ද­සේන පලි­හ­ක්කාර පොලු මුගුරු ගැහු­වට දලු මල් කඩා දැම්මට කඳ බඳ සිදුරු කෙරු­වට අම­නාප නෑ මං... ආද­රෙයි... පුංචි කොලු කෙළි රෑනට උන්ගෙ ගුමු ගුමු නාදෙට... පත් සැලුණේ සුළ­ඟ­ටම නෙමෙයි උන්ගෙ කට­හ­ඬට මල් පිපුණෙ ඉර­හ­ඳට නෙමෙයි උන්ගෙ හිනා­වට ගෙඩි හැදුණෙ සතා සීපා­වට ම නෙමෙයි වැඩි­පුර උන්ට හුස්ම වැටු­ණෙත් දශක පහ හයක් උන්ගෙ ළෙන්ගතු කමට... අවාරෙ ගල් ගහන උන් නොසි­ටි­යා­මත් නෙමෙයි ඒත් ඒ එකෙක් දෙන්නෙක් තමයි... අන්න දැන් සිඳි­න­වලු සහ­මු­ලින් මගේ ගෙල කවු­රුදෝ වඩි­න­වලු හෙට උදෙන් පාස­ලට අලුත් ගොඩ­නැ­ඟි­ල්ලක් දරු­වන්ට පව­රන්න... අලුත් ගොඩ­නැ­ඟි­ල්ලක ආශ්ච­ර්යය දුරට පෙනෙ­න්නට බාධ­කය අතු­ප­තර විදා­ගත් මේ මම ලු...පද්මිණි ශ්‍රියා­ලතා සුනිල තුරු ලිය වදුල කුරුලු ගී රස ගඟුල වැතිර එහි විඳ සිසිල සැන­හෙ­නුව එනු සලෙල! පල රසින් නෙත උගුරු යුතු කුරුලු දනු සියුරු අනුව සිය ගී මියුරු කර ගනුව එනු මිතුරු! දැඩි සීත නල පහර මිසෙක සතු­රෙකු කවර තුරු වියන යට වැතිර සැන­හෙ­නුව එනු! මිතුර! රන් ළහිරු රැස් වතුර සැනහි ලැබ නිසි අහර ලද දෙයින් ලැබ මිහිර සැන­හෙ­නුව එනු මිතුර! තුරු වියන යට වනේ වෙසෙමු! අපි හැම දිනේ!(විලි­යම් ෂේක්ස්පි­යර් ගේ “UNDER THE GREEN WOOD TREE” නමැති සරල සුමි­හිරි කාව්‍යයේ ඡායා­නු­වා­ද­යකි.)අනු­ව­ර්ත­නය - මාදම්පේ ඊබට් ෂෙල්ටන් තාත්තේ... එන්නෙ කොහොම ද උපන් දින­යට... තෙල්ල­ඹුරේ ඔබ නැති මහ ගෙද­රට...! ඉස්සර හැම­දාම අගෝස්තු තිහ­දාට සාංඝික දාන­යක් ඔබෙ උපන් දින දාට... නිවාඩු අර­ගෙන ළමා ළපැ­ටින් රැගෙන ඔබේ උපන් දින­යට... එන­තුරු මඟ දිගට නේක විම­සුම් දුර­ක­ථන ඇම­තුම් “දැන් කොහෙද...? ගාල්ලට තව දුර ද? පරි­ස්ස­මින් හෙමි­හිට එන්න... අවු­රුදු ගණ­න­කින් ඇහුනෙ නෑ තාත්තේ... ඒ නොඉ­ව­සිලි කට­හඬ...! ඒ වුණත් ඔබෙ උපන් දිනය දා ඔබෙ සොඳුරු මඳ­හ­සම... ඔබෙ අමිල ගුණ කඳම... ඔබෙන් ලද මහ­මෙ­රම... දාන­යක් සේ ලොවට බෙද­න්නම් තාත්තේ...විජා­යිනී නාලිකා කරු­ණා­ති­ලක කර්තෘ : ධනුෂ්කා නිෂාදි කුල­රත්න ප්‍රකා­ශ­න­ය - සංස්කෘ­තික කට­යුතු දෙපා­ර්ත­මේ­න්තුව.සංස්කෘ­තික කට­යුතු දෙපා­ර්ත­මේ­න්තුව විසින් පව­ත්වන ලද අත්පි­ට­පත් තර­ග­ය­කින් ප්‍රථම ස්ථානය දිනා­ගත් කෘති­යක් වන ‘සඳ මුදුව මැවෙ­න්නැති’ කාව්‍ය සංග්‍ර­හය ධනුෂ්කා නිෂාදි කුල­රත්න ගේ ප්‍රථම කවි සර­ණි­යයි. ඒ කෘතිය පුරා ම පෙනෙ­න්නට ඇත්තේ ධනුෂ්කා සතු ව්‍යක්ත භාෂා නෛපු­ණ්‍ය­යයි.සිය දහස් ගිනි­යම් අකුණු රැස ගොර බිරම් රුදු වෙස නිවන හිම­ගිරි මෝසමේ ඔබ කුණා­ටුව කඳු හිස‘රන් ඇසක් අස’ නමින් ඇය ලියන මේ රච­නයේ ප්‍රධාන ම චරි­තය වන්නේ මන­රම් කවි බසයි. ධනුෂ්කා සතු එකී භාෂා සම්ප­තට, ජන­ශ්‍රැ­තිය සපයා දෙන මූලාශ්‍ර සහ රිද්ම ද එක්වූ කල බිහි­වන්නේ අපූරු හෘද­ය­ග්‍රාහී කවි­යකි. ‘අඳුරු අත'කුරු’ නමින් පෙළ ගස්වන කවි පෙළ, නග­රය වෙත කේන්ද්‍ර ගත වන දැනුම් - බුද්ධි පිපා­සිත දරු පිරිස විසින් තව­මත් වෙන් නොවුණු ‘කල­ලා­බ­න්ධය’ සිහි කැඳ­වනු ලබ­න්නකි.රන් මසු­රන් වලින් වියන සාරි කොහොම ගෙනෙන්නේ පොප්ලින් මීටර් හත­රෙන් රාජ සළුව මහන්නේ තරු ගලවා හඳ අලවා මාල පොටක් තනන්නේ අර­ඹට කළු­වර හව­සක කළු තොටු­පළ දකින්නේසාම්ප්‍ර­දා­යික සඳැ­සට අනු­ග­තව යන විට ධනු­ෂ්කාගේ චින්ත­නය ද ඇතැම් විට සාම්ප්‍ර­දා­යික වන බව පෙනේ. ‘බේරේ තොටියා’ නමින් ඇය ගොතන කවිය, තීර්ථ යාත්‍රික නව පර­පුර මුහුණ දෙන අභි­යෝග මෙන් ම ඒවා ජය­ගන්නා මාවත් ද ඇති බැව් ඉඟි කරන රච­න­යකි.අනෝ­මාව පසු කර­ගෙන - රම්‍ය මාළිගා මඟ හැර ආයා­සෙන් දුර නුව­රට ගොඩ වුණු සැටියා රිදී කාසි­යක දිස්නෙට - ගමේ රිදී අම­තක කර රිදී මසුන් අල්ල­න්නට ආව ද තොටියාඅභි­නව ගුප්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=cr1409218</link>
    <topic>පොත් පුවත්</topic>
    <author/>
    <content>පොත් පුවත්කර්තෘ - මොහාන් ශ්‍රියන්ත ආරියවංශමිල - රු. 250ප්‍රකාශනය - සේරී ප්‍රකාශනකැත්ලින් ජයවර්ධනගේ නවකතාවල නිර්මාණාත්මක ලක්ෂණ හා දේශපාලන ආස්ථානය පිළිබඳව විමර්ශනයකි. විසිවෙනි සියවසේ මැද භාගයේ පමණ මේ දක්වා ම සිංහල නවකතාවේ පරිණාමීය අවස්ථා, අනුක්‍රමික වර්ධනය හා මර්දනීය තත්ත්වයන් මෙන්ම ඒ සියල්ලට තුඩුදුන් වෙනත් හේතු කාරණා ද මෙහිදී සාකච්ඡාවට බඳුන් වෙයි.ප්‍රකාශනය - කර්තෘ ප්‍රකාශනහන්තානේ වැසියෝමිල - රු. 220 යි.වෛද්‍යවරයෙකු වීමට පේරාදෙණිය සරසවියේ උගන්නා අතර පේරාදෙණියේ උප සංස්කෘතියක් වූ හන්තානේ ගම ඇසුරු කරගෙන එහි ජීවත්වන විවිධ පුද්ගලයන් ගේ චරිත අළලා ලියැවුණු රසවත් කතා එකතුවකි‍.මිල - රු. 250දන්ත වෛද්‍යවරයෙකු වශයෙන් දත් පිළිබඳ සියලු තොරතුරු දන්ත රෝග මුඛ රෝග හා ඒවාට කළ යුතු හා ගත යුතු ප්‍රතිකාර පිළිබඳව ජනතාව දැනුම්වත් කරන අගනා කෘතියකි.මිල - රු. 220වෛද්‍යවරයකු වශයෙන් ලද අත්දැකීම් හා සමාජයේ විවිධ අවස්ථාවන්හිදී මුහුණදුන් සිද්ධීන් අලළා ලියැවුණු අපූරු කෙටිකතා සංග්‍රහයකි. ඉතා විරල තේමාවන් තෝරාගෙන තිබීම විශේෂයකි. එයිනුත් ගල් බංකුව කතාව තවත් විශේෂයකි.කර්තෘ - අනුර වික්‍රමසිංහමිල - රු. 650ප්‍රකාශනය - නැණිල ප්‍රකාශකයෝකර්තෘගේ නවතම කෘතියයි. මෛථුනය, මත්පැන් පානය, මස් මාංශ අනුභවය නරක නැත. එනමුදු ඒවා නොකර සිටින්නේ නම් මැනවි. ඒ මනුස්මෘතියට අනුවය. සුරාව සූදුව ගණිකාව කැසිනෝව අගය කරන ආදි දේ ආශාව ද ලෝකයට අයත්ය. මේ සියල්ල කැටිකොට ඒවායේ ආදීනව පෙන්වමින් ලියූ කතාවකි.පරිවර්තනය - ගුණතිලක මැටියගනේමිල - 380 යිප්‍රකාශනය - ආශිර්වාද ප්‍රකාශනයකි.මුෂ්නි ප්‍රේම් චාන්ද් ගේ නිර්මලා නම් වූ නවකතාවේ පරිවර්තනයකි‍. නිර්මලා නම් වූ යොවුන් තරුණිය තිස් පස් හැවිරිදි වැන්දඹු නීතිඥයෙකු සමඟ විවාහ වන්නේ දුප්පත්කම නිසා ය. විවාහ ජීවිතයේ සැමියාගේ ආඥාදායකත්වය නිසාත් නෑනාගේ අඩම්තේට්ටම් නිසාත් ඉතා කටුක විවාහ ජීවිතයක් ගත කළ නිර්මලාගේ විවාහය ඇත්තටම කටු යහනකි.කර්තෘ - චින්තක අමර‍රත්නමිල - 230ප්‍රකාශනය - කර්තෘ ප්‍රකාශනයකි.ශිෂ්‍ය භට කණ්ඩායමක් පිළිබඳව ලියැවුණු නවකතාවකි. කාටත් පොදු ආදර සබඳතාවක් මූලික නොවූ මෙය තරුණ ජවය ඉස්මතු කරවයි. තරුණ එකමුතුව එකට වැඩ කිරීම පිළිබඳ යහපත් ආකල්ප මතු කරවන කතාවකි.කර්තෘ - යනූෂා ලක්මාලිමිල - රු. 300ප්‍රකාශනය - ‍ෆාස්ට් පබ්ලිෂින් (ලිමිටඩ්)සිංහල රාජ වංශයේ පරාක්‍රමබාහු යුගය අලළා ලියැවුණු මෙය ඓතිහාසික පෙම් පුවත ගමරාල ගේ ගෙදරට නවතින්නට ආ සිරිමල් වෙස්වලාගෙන සිටි පරාක්‍රම කුමාරයා ය. ගමදියණිය ගේත් ඔහුගේත් පෙම් කතාව අතරින් එකල සමාජමය තොරතුරු ඉස්මතු වෙයි.කර්තෘ - නැදිමාල් mini ගෙන්මිල - රු. 300/-ප්‍රකාශනය - අගහස් ප්‍රකාශනදේශපාලනය පිළිබඳ කතා කරන සමාජ ප්‍රශ්න පිළිබඳව විවෘතව කතා කරන වෙනස් ගණයේ සමාජවාදී නව ප්‍රබන්ධයකි.කර්තෘ - චන්ද්‍රසිරි පල්ලියගුරුමිල - රු. 300ප්‍රකාශනය - ෆාස්ට් පබ්ලිෂින් (ලිමිටඩ්)මෙය කාව්‍ය චිත්‍රපට හා ටෙලිනාට්‍ය පිටපත් රචනයට අත්වැලක් ලෙස හඳුන්වාදී ඇත. කාව්‍ය හා චිත්‍රපටකරණය පිළිබඳව උනන්දුවක් හා ආශාවක් දක්වන, රංග කලාව හදාරන ශිෂ්‍යයන්ට මෙන් ම එම ක්ෂේත්‍රයට අවතීර්ණ වන්නන්ට හා ආධුනිකයන්ට ප්‍රයෝජනවත් විය හැකි කෘතියකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=cr1409219</link>
    <topic>මෙවර සම්මානයට පාත්‍ර වූ දෙමළ කෘති හා ලේඛකයෝ</topic>
    <author>හේමචන්ද්‍ර පතිරණ</author>
    <content>මෙවර සම්මානයට පාත්‍ර වූ දෙමළ කෘති හා ලේඛකයෝසංස්කරණය - කමල් පෙරේරාමෙවර සාහිත්‍ය සමය ඇරඹුණේ දෙමළ සාහිත්‍ය ක්ෂේත්‍රයේ ද ප්‍රබෝධයක් ඇති කරමිනි. රාජ්‍ය සාහිත්‍ය සම්මාන උලෙළේ සේම ගොඩගේ ජාතික සාහිත්‍ය සම්මාන ප්‍රදානයේදී ද දෙමළ බසින් ලේඛනයේ නිරත ලේඛකයන් ඇගයීමට ලක් වීමත් වසරේ කැපී පෙනුණ දෙමළ සාහිත්‍ය කෘතිවලට සම්මාන හා ත්‍යාග පිරිනැමීමත් ඊට හේතුවයි. සම්මානයට පාත්‍ර වූ එම ලේඛකයන්ට සුබ පැතුම් පිරිනමන අතර ම මෙවර පාලම ඒ පිළිබඳව කෙටි සටහනක් තැබීමට වෙන්වෙයි.සැප්තැම්බර් මාසය සාහිත්‍ය මාසයයි. එය කියවීමේ මාසයයි. විශේෂයෙන් ම අපට සැප්තැම්බර් මාසයේදී සිහියට නැගෙන විශේෂ කරුණු දෙකක් ඇත. එකක් නම් රාජ්‍ය සාහිත්‍ය සම්මාන උලෙළය අනෙක නම් කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදී වාර්ෂිකව පැවැත්වෙන ජාත්‍යන්තර පොත් ප්‍රදර්ශනයයි.පසුගිය 03 වැනි දින අතිගරු ජනාධිපතිතුමන්ගේ ප්‍රධානත්වයෙන් සංස්කෘතික හා කලා කටයුතු පිළිබඳ අමාත්‍යාංශයේ සංවිධානයෙන් රාජ්‍ය සාහිත්‍ය සම්මාන උලෙළ පැවැත්විණි.එහිදී ශ්‍රී ලාංකික සාහිත්‍යය වෙනුවෙන් තම දිවි කැපකොට මහඟු සේවයක් ඉටු කළ ප්‍රවීණ ලේඛකයන් තිදෙනෙකුට සාහිත්‍ය රත්නා දිව මන් ප්‍රණාමය පුද කරනු ලැබීය.ඔවුහු සැබැවින් ම ශ්‍රී ලාංකීය සාහිත්‍ය ක්ෂේත්‍රයේ පතාක යෝධයෝ ය. දෙමළ මාධ්‍යයෙන් සාහිත්‍ය නිර්මාණකරණයෙහි යෙදුණ තෙලිවත්තෙයි ජෝෂප් මෙවර සාහිත්‍ය රත්නා දිවමන් ප්‍රණාමයෙන් පිදුම් ලැබීම ඔහු විසින් දෙමළ සාහිත්‍ය නිර්මාණ ක්ෂේත්‍ර‍ය පෝෂණය සඳහා ලබාදුන් දායකත්වය අගය කරමින් ඔහුට තම ජීවිතයේ ප්‍රදානය කරන ලද ඉහළ ම සම්මානයයි‍. ඔහු සමඟ මෙම සාහිත්‍ය රත්නා දිවමන් ප්‍රණාමයෙන් පිදුම් ලද අනෙක් දෙදෙනා වන්නේ සිංහල බසින් සිංහල සාහිත්‍ය කෙත පෝෂණය කරන්නට මහඟු දායකත්වයක් ලබාදුන් මහාචාර්ය විමල් දිසානායක සහ ඉංග්‍රීසි බසින් ලේඛන කලාවෙහි නියැළෙමින් දැක්වූ මාහැඟි දායකත්වය වෙනුවෙන් පිදුම් ලැබූ කාල් මුලර් ය.බදුල්ල දිස්ත්‍රික්කයේ ඌව කැටවල නැමති වතුයායෙහි 1939 පෙබරවාරි 11 දින ජන්ම ලාභය ලද තෙලිවත්තෙයි ජෝෂප් බදුල්ලෙහි පීටර්ස් විදුහලෙහි අධ්‍යාපනය ලැබ පසුව බදුල්ලෙහි තෙලිවත්ත නම් වතුයායේ ගුරුවරයකු ලෙසත් අර්ධ කාලීනව ලිපිකරුවකු ලෙසත් සේවය කළේ ය. තමිල්නාඩුවේ පළවූ ‘උමා’, ‘පේසුම් පඩම්’ වැනි සඟරාවලට ද කොළඹ පළවූ ‘කදම්බම්’ නැමති සඟරාවට ද ලිපි සැපයූ තෙලිවත්තෙයි 1963 දී වීරකේසරී පුවත්පත පැවැත්වූ කඳුරට කෙටිකතා තරගයේදී ‘පාට්ටි සොන්න ‍කදෛ’ නම් වූ කෙටිකතාවට මුල්තැන දිනාගනිමින් පාඨකයන් අතර ප්‍රචලිත වූයේ ය.කෙටිකතා, නවකතා, සාහිත්‍ය ලිපි, විචාර ලිපි, ගුවන් විදුලි නාට්‍ය, තිරකතා ආදිය තෙලිවත්තෙයි ජෝෂප් නිර්මාණකරණයෙහි නියැළුණු ක්ෂේත්‍රයන් ය.කාදලිනාල් අල්ල, කාලංගල් සාවදිල්ලෛ, නාංගළ් පාවිහළාහ ඉරුක්කිත්රෝම් කුඩෛ නිළල් සහ මාරුදල්හළ් මොහු ලියූ නවකතාය.පසුගිය වසර පනහ තුළ තෙලිවත්තෙයි විවිධ සඟරා සහ පුවත්පත් සඳහා කෙටිකතා හැත්තෑපහකට වඩා වැඩි ප්‍රමාණයක් රචනාකර දෙමළ සාහිත්‍ය ක්ෂේත්‍රය පෝෂණය කළේ ය.මීට අමතරව තෙලිවත්තෙයි පුවත්පත්වල තීරු ලිපි රචකයකු ලෙස ද අනගි මෙහෙයක් ඉටු කරමින් සිටියි. ඔහුගේ කෘති සිංහල, ඉංග්‍රීසි මෙන් ම මලයාල භාෂාවන්ට ද පරිවර්තනය වී ඇත.දේශීය හා විදේශීය විශ්වවිද්‍යාලයන්හි සිසුන් විසින් තෙලිවත්තෙයි ජෝෂප්ගේ කෘති පිළිබඳව පර්යේෂණ නිබන්ධන ඉදිරිපත් කරනු ලැබ ඇත. ලොව බොහෝ රටවල සාහිත්‍ය සංවිධාන මඟින් ගෞරව බහුමානයට පාත්‍රවී සිටින තෙලිවත්තෙයි ජෝෂප් නිර්මාණකරුවාට ශ්‍රී ලංකාවේ දී නිර්මාණකරුවකුට ලැබිය හැකි උසස් ම සම්මානය වන රාජ්‍ය සාහිත්‍ය සම්මාන උලෙළේදී සාහිත්‍ය රත්නා සම්මානය ලැබීම පිළිබඳව අප පාලම වෙනුවෙන් සුබ පතන්නෙමු.රාජ්‍ය සාහිත්‍ය උලෙළේදී හොඳම නවකතාවට හිමි සම්මානයෙන් පිදුම් ලද දෙමළ ලේඛකයා දෙනියාන් ය. ඔහු උතුරුකරයේ වැල්වැටිතුරෛහි වාසය කරන ප්‍රවීණ ලේඛකයෙකි. දෙනියාන් පිළිබඳ විශේෂත්වය වන්නේ ඔහුගේ අදීනත්වයය. ප්‍රභාකරන්ගේ ග්‍රාමයෙහි වසන ඔහු ප්‍රභාකරන්ටවත් යට නොවී තම නිර්මාණ හරහා දෙමළ සාහිත්‍ය, පෝෂණය කිරීමට මහඟු දායකත්වයක් ලබාදීමයි.දෙනියාන්ට සම්මානය හිමිවුණු කුඩිමෛහළ් (පුරවැසියෝ) නවකතාවෙන් ඔහු නිරූපණය කරන්නේ කුල පීඩනය නම් වූ සමාජ ප්‍රශ්නය මෙන් ම කාලය විසින් සිදුකරන ලද සමාජ විපර්යාසයන් ය.ශ්‍රී ලංකාවේ රාජ්‍ය සාහිත්‍ය සම්මාන උලෙළ මෙන් ම සාහිත්‍ය මාසයේදී පැවැත්වෙන ගොඩගේ ජාතික සාහිත්‍ය සම්මාන උලෙළ ද සුවිශේෂීය. ශ්‍රී ලාංකේය සාහිත්‍ය ක්ෂේත්‍රයේ ප්‍රගමනය සඳහා මෙන් ම නිර්මාණකරුවන් දිරිමත් කිරීම පිණිස එමන් ඉටුවන මෙහෙවර අමිලය. ඒ සඳහා ගොඩගේ ප්‍රකාශන ආයතනයේ අධිපති දේශබන්ධු සිරිසුමන ගොඩගේ මහතාගේ දායකත්වය අගය කළ යුතු අතර එහි දැකිය හැකි සුවිශේෂී බව නම් දෙමළ සාහිත්‍ය නිර්මාණකරුවන් සඳහා ද ඔහු සිංහල සාහිත්‍ය නිර්මාණකරුවන්ට මෙන් ම කිසිදු වෙනසකින් තොරව අනුග්‍රහය දැක්වීමයි. ගොඩගේ සාහිත්‍ය සම්මාන උලෙළේදී ද හොඳම නවකතාවට හිමි සම්මානය සහ මුදල් ත්‍යාගය දිනා ගනු ලැබුවේ දෙනියාන් විසිනි.හොඳම කෙටිකතා සංග්‍රහය (දෙමළ මාධ්‍යය) සඳහා රාජ්‍ය සාහිත්‍ය සම්මාන උලෙළේදී සම්මානයට පාත්‍ර වූයේ මූ. සිවලිංගම් ගේ ‘වෙන්දු තණින්දදු කාලම්’ යන කෙටිකතා සංග්‍රහයයි. කඳුරට ලේඛකයකු වන මූ. සිවලිංගම් ඔහුගේ මෙම කෙටිකතා සංග්‍රහය තුළින් විශේෂයෙන් ම වතුකරයේ ජනතාව මුහුණදෙන සමාජ ප්‍රශ්න ගැන විග්‍රහයක යෙදෙයි, නූගත්කම, බීමත්කම, දරිද්‍රතාවය වතු හිමියන් විසින් සූරා කෑමට ලක් කරනු ලැබීම මෙන් ම බ්‍රිතාන්‍ය සමයෙහි කංකානම ජනතාව පීඩාවට පත් කළ ආකාරයටම තවමත් වෘත්තීය සංගම් හරහා ඔවුන් තාඩන පීඩනවලට ලක්වන බවත් තම දේශපාලන අරමුණ සඳහා වෘත්තීය සංගම් ඔවුන්ව යොදාගන්නා ආකාරයත් මූ සිවලිංගම් මෙහිදී විග්‍රහ කරයි. හොඳම කෙටිකතා සංග්‍රහය සඳහා වන ගොඩගේ සාහිත්‍ය සම්මානය ද මූ. සිවලිංගම් විසින් දිනාගත් අතර එහි සම සම්මානය මුස්ලිම් ලේඛක ම‍ූ. බසීර්ට හිමි විය. ඒ ඔහුගේ ‘ඉදු නිත්තියම්’ කෙටිකතා සංග්‍රහය සඳහා ය.හොඳම කාව්‍ය සංග්‍රහය සඳහා වූ ගොඩගේ සාහිත්‍ය සම්මානය (දෙමළ මාධ්‍යය) දිනාගනු ලැබුවේ සූ. තවච්චෙල්වන් විසිනි. ඒ ඔහුගේ ‘සිවප්පු ඩෛනෝසර්හළ්’ (රතු ‍ෛඩනෝසරයෝ) නම් පද්‍ය සංග්‍රහය සඳහා ය. කඳුකරයේ වෙසෙන කිවියෙකු වූ ඔහු ඉතා කලාත්මක බසකින් මෙම කාව්‍ය සංග්‍රහයෙහි එන කවි ‍රචනා කර ඇත.ප්‍රශස්ත කාව්‍ය සංග්‍රහය සඳහා රාජ්‍ය සම්මානය මෙවර හිමිකරගත්තේ ත. උරුද්‍රා නම් වූ කිවිඳිය විසිනි. ඒ ඇයගේ ‘ආණ් කෝණි’ නම් වූ පද්‍ය සංග්‍රහය සඳහා ය.හොඳම සිංහල දෙමළ පරිවර්තන සඳහා රාජ්‍ය සාහිත්‍ය සම්මානය මෙවර නිර්මාණකරුවන් දෙදෙනෙකුට හිමි විය. ප්‍රවීණ ලේඛක හා පරිවර්තක මඩුලුගිරියේ විජේරත්න විසින් දෙමළ බසට ‘පාලම්’ නමින් පරිවර්තනය කරන ලද ගුණසේන විතානයන්ගේ ‘පාලම’ නමැති කෙටිකතා සංග්‍රහයට සහ ප්‍රවීණ ලේඛක සහ භාෂා පරිවර්තක දික්වැල්ලේ කමාල් විසින් ‘පොයි සොල්ල වේණ්ඩාම්’ නමින් දෙමළ බසට පරිවර්තනය කරන ලද ජයතිලක කම්මැල්ලවීරයන්ගේ කෙටිකතා එකතුවට මෙම සම සම්මාන හිමි විය.මෙම සියලු නිර්මාණකරුවන් ඔවුන් විසින් ශ්‍රී ලාංකේය සාහිත්‍ය ක්ෂේත්‍රයට දන්වන ලද දායකත්වය සඳහා ගෞරව බහුමානයට පාත්‍ර වූ මේ සාහිත්‍ය මාසයේදී අපගේ සුබ පැතුම් එක් කරන අතර ම තවදුරටත් නිර්මාණකරණයෙහි යෙදෙන්නටත් නිර්මාණ හරහා ජාතික සමගිය ද ඒ තුළින් රටට තිරසාර සාමය මෙන් ම සෞභාග්‍යය ද ඇතිවේවා යි අපි ප්‍රාර්ථනා කරන්නෙමු.හේමචන්ද්‍ර පතිරණපාලමට ලියන්නසෑම දෙසතියකටම වරක් පළවන පාලමට ඔබේ අදහස්, යෝජනා හා නිර්මාණ ද යොමු කරන මෙන් ඇරියුම් කරමු.සංස්කාරක - ‘පාලම’, සිළුමිණ, ලේක්හවුස්, කොළඹ 10.FAX-2429260 Email- malkap@yahoo.comඇ‍‍මෙරිකානු විරුවාණනි ලැබුණේ ද තැපෑලෙන් නුඹට නුඹේ දරු පැටියාගේ හාදු ඒවා ඉතා සතුටින් භාරගන්න එහෙත් නුඹේ තුවක්කුව දරුවන් කී දෙනකුගෙ සුරතල් බස් දෙඩුම නවතා ඇත්ද? උණුසුම පිරුණු නුඹේ බිරිඳගේ සෝ සුසුම් නුඹ කෙසේ නම් වටහා ගන්නද? නුඹේ ස්වාමියා ධවල මන්දිරයේ සීතල කාමරයේ ය. අනුන්ගේ තෙල් ළිං වෙනුවෙන් කාන්තාරයේ නුඹ කුමට දැවෙන්නෙහිද? නුඹේ ජාතික ධජය ලෙළ දෙන්නේ අහිංසකයන්ගේ හිස් කබල් මත ‍නොවෙද මෙය පවා නොදැන මරබියෙන් නුඹේ දිවිය දිය වී යන්නේය මට්ටුවිල් ඥානකුමාරන්ගේ‘සිරගු මුලෛත්ත තීයාහ’ පද්‍ය සංග්‍රහයෙනි.පරිවර්තනය - හේමචන්ද්‍ර පතිරණකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=cr14092110</link>
    <topic>මඩුළුට සම්මාන දෙකක්</topic>
    <author/>
    <content>මඩුළුට සම්මාන දෙකක්සිය පරිවර්තන මෙහෙවර වෙනුවෙන් රාජ්‍ය සාහිත්‍ය සම්මානයෙන් මෙන්ම ගොඩගේ සාහිත්‍ය සම්මානයෙන් ද පිදුම් ලැබීමට ප්‍රවීණ ලේඛක මඩුළුගිරියේ විජේරත්න මෙවර සමත් විය. මෙම සම්මාන දෙකම ඔහු දිනාගත්තේ ජ්‍යෙෂ්ඨ ලේඛක ගුණසේන විතානයන්ගේ පාලම කෙටිකතා සංග්‍රහය දෙමළ බසට පරිවර්තනය කිරීම වෙනුවෙනි.‘බොල් විනා වීයක් නැත’ නමින් කෙටිකතා සංග්‍රහයක් පළ කරමින් 1980 දී සාහිත්‍ය ක්ෂේත්‍රයට පිවිසි මඩුළුගිරිය සිංහල බසින් දෙමළ බසට සේ ම දෙමළින් - සිංහලට ද මේ වනවිට පරිවර්තනය කර තිබෙන පොත් සංඛ්‍යාව 50 ඉක්මවයි‍. ස්වතන්ත්‍ර කෘති ද ඇතුළුව ඔහුගේ මුළු පොත් ගණන 63 කි. මඩුළුගිරියගේ පරිවර්තන අතරින් පොත් රැසකට රාජ්‍ය සම්මාන ඇතුළු වෙනත් සම්මාන රැසක් හිමිව තිබීම ද කැපී පෙනෙයි.දෙමළ බසින් සිංහලට නැඟුණු ඔහුගේ කෘති අතර නිරය හා ඕඝය නම් නවකතා දෙක කැපී පෙනෙයි. නිරය, සේනා යෝගනාදන් විසින් රචිත නවකතාවක් වන අතර ඕඝය කේ. ඩැනියල්ගේ නිර්මාණයකි. එසේ ම උරුමය හා බත් පිඩ නමින් කෙටිකතා සංග්‍රහය දෙකක් ද ඔහු සිංහලට නඟා තිබේ. සිංහලෙන් දෙමළට පරිවර්තනය කරන ලද ඔහුගේ කෘති අතර මහාචාර්ය සෝමරත්න බාලසූරියගේ වප්මඟුල ‘ඒර්විලා’ නමින් ද සේපාලි මායාදුන්නගේ ‘තිදස’ ‘සොර්කම්’ නමින් ද ප්‍රකාශයට පත්ව ඇත. මේ කෘති දෙකට ම රාජ්‍ය සම්මාන දිනා ගැනීමට ද මඩුළුගිරිය සමත් විය. ඔහුගේ සෙසු පරිවර්තිත කෘති අතර ගංගොඩවිල සෝම හිමියන්ගේ ධර්මදේශනා ඇතුළත් ‘වෙන්තාවරයින් පේරළගු’ සිබිල් වෙත්තසිංහගේ ළමා පොත් කිහිපයක්, සිංහල කෙටිකතා එකතු කිහිපයක් ඇතුළු නිර්මාණාත්මක හා ශාස්ත්‍රීය කෘති ගණනාවක් දක්නට හැකි ය.ස්වතන්ත්‍ර ප්‍රබන්ධ රචනයෙහි ද උත්සුක වන ලේඛකයකු වන මඩුළුගිරිය කෙම් බිමක් සොයා, අඳුර එයි අරමට, තිඹිරිගෙය, ගොළුවෝ, වෙලේ ගෙදර මාමා, සුනිල් ගේ යාළුවෝ ඇතුළු විවිධ ඉසව්වලට අයත් කෘති රැසක් ම ලියා තිබේ. ශ්‍රී ලංකා දෙමළ කෙටිකතාවේ ඉතිහාසය හා විකාශනය, දෙමළ පුවත්පත්වල ඉතිහාසය හා විකාශනය ඔහුගේ ශාස්ත්‍රීය නිබන්ධන අතර කැපී පෙනෙයි.1959 දී වවුනියාවේ ඉරට්ටපෙරියකුලම ගමේ උපත ලද මඩුළුගිරිය උලුක්කුලම රජයේ විදුහල හා වවුනියාව ගාමිණී මහා විද්‍යාලය ආදී පාසල්වලින් මූලික අධ්‍යාපනය ලබා පසුව පේරාදෙණිය, කොළඹ ඇතුළු විශ්ව විද්‍යාල කිහිපයකින් සිය අධ්‍යාපන සුදුසුකම් සපුරාගෙන දෙමළ පණ්ඩිත් විභාගයෙන් ද සමත්ව වර්තමානයේ ලංකා බැංකුවේ ජ්‍යෙෂ්ඨ කළමනාකරුවකු ලෙස සේවය කරයි. දෙමළ බසින් දහම් දෙසීමේ හැකියාව ද ප්‍රගුණ කරගෙන සිටින ඔහු සිංහල බොදු ගී රැසක් දෙමළට පරිවර්තනය කොට සී.ඩී. තැටියකට ඇතුළත් කිරීමේ කාර්යයට මේ දිනවල උරදී සිටී.සිය ජයග්‍රහණයන් පිළිබඳව පැවසිය හැක්කේ කුමක්දැයි විමසූ කල මඩුළුගිරියේ විජේරත්න මෙසේ පැවසීය.“මට දේශීය වශයෙන් මෙන් ම විදෙස් වලිනුත් සම්මාන රැසක් ලැබී තිබෙනවා. මෙසේ ඇගයීමට ලක්වීම මා දකින්නේ මා නිරතව සිටින මෙම ජාතික මෙහෙවරට තව තවත් කැපවන ලෙස මා දිරිමත් කිරීමක් ලෙසයි. ශ්‍රී ලංකාව තුළ වේවා ලෝකයේ වෙනත් දේශයක වේවා සියලු ජනකොටස් අතර මානව හිතවාදය පැතිරවීම ලේඛකයා සතු වගකීමක්. ඒ සඳහා ඉදිරියටත් මගේ හැකියාව කැප කිරීමයි එකම අරමුණ.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=ay1409211</link>
    <topic>අපි පෘතුගීසින්ගෙන් පැවත එන කතෝලිකයෝ නොවෙයි සිංහල කතෝලිකයෝ</topic>
    <author>සුනිල් මිහිඳුකුල</author>
    <content>අර්නස්ට් පෝරුතොට ගරු පියනමඔබ වහන්සේගේ සම්පූර්ණ නම?පෝරුතොටගේ රේමන්ඩ් අර්නස්ට් ඇලෙක්සැන්ඩර් ප්‍රනාන්දු.උපන්නෙ?1931 අගෝස්තු 31.කොහෙද?මාරවිල. තාත්තාගේ ගම බොරලැස්ස. නමුත් අපි ජීවත්වුණේ මාරවිල. ඒක ධීවර ගමක්. අපි ඉස්සර පල්ලියේ පූජාවට ගියේ ගෙවල් දොරවල් ඇරලා දාලා. එහෙම ගියයි කියලා ගෙදර තිබුණු පොල් ගෙඩි ටික නැති වුණෙත් නැහැ. කුකුළන් නැති වුණෙත් නැහැ.ඔබ වහන්සේගේ පියා කවුද?පී. ජේ. ප්‍රනාන්දු, ඒ කියන්නේ පෝරුතොටගේ ජෝකිනු ප්‍රනාන්දු. වෘත්තියෙන් ගුරුවරයෙක්. මග්ගොන ගුරු අභ්‍යාස විද්‍යාලයේ කථිකාචාර්යවරයකු වශයෙන් කටයුතු කළා. ඒ වගේම ඔහු ලේඛකයෙක්.මව?මේරි මාග්‍රට් පීරිස්. අම්මගේ ගම සීදුව.පවුලේ කී දෙනා ද?පහයි. මම තමයි වැඩිමලා. ඊළඟට ස්ටෙලා, මර්ලින්, ක්‍රිස්ටබල් සහෝදරියෝ තිදෙනා. අර්ල් එකම මල්ලි.ඔබ වහන්සේ ඉගෙන ගත්තෙ?හුඟ දෙනෙක් අහනවා මොන කොලේජ් එකේ ද ඉගෙන ගත්තෙ කියලා. ඉතිං මම බොහෝම ආඩම්බරයෙන් කියනවා මම ගියේ ගමේ ඉස්කෝලෙට කියලා. මාරවිල රෝමානු කතෝලික පිරිමි පාසල. මට මතකයි තාත්තා එක අතකින් ‘දිනමිණ’ පත්තරේ කියව කියව, අනෙක් අතින් මාව අල්ලගෙන ඉස්කෝලෙට එක්ක ගියා. තාත්තා තමයි මුල් ගුරුතුමා. තාත්තා පන්ති භාර ගුරුවරයගේ අතට වේවැල දාලා කිව්වා, වරදක් කළොත් මූට හොඳට තළන්න ඕනැ කියල. ඊට පස්සෙ මම ගමේම තිබුණු ෆ්‍රැන්සිස් ක්ෂේවියර් ඉංග්‍රිසි පාසලට ගියා. ජෝ ක්වින්ටස් පෙරේරා පියතුමා හිටියේ එතැන. බොහෝම උගත් ස්වාමි කෙනෙක්. ජූසේ වාස් පියතුමා ගැන ඉතාලි බසින් පොතක් ලිව්වෙ එතුමා. ඒක තමයි බලපෑවේ ජුසේ වාස් පියතුමා භාග්‍යවරයකු ලෙස ඔසවා තබන්න. පාප් වහන්සේ ලංකාවට ඇවිල්ලා උත්සවය පවත්වපු වෙලාවේ කුවින්ටස් ස්වාමිට ආරාධනාවක්වත් නැහැ. ඒ අපේ සභාවේ හැටි.පියා ලේඛකයෙක් කිව්වනේ. මොනව ද ඔහු ලියපු පොත්?‘කායික විද්‍යාව’, ‘සද්ධර්ම රත්නාවලි දීපිකා’, ‘සිංහල මෝස්තර නිර්මාණ’, ‘ඉගැන්වීමේ මූලධර්ම හා ක්‍රම’ යනාදි වශයෙන් පොත් ගණනාවක් ලියා තිබෙනවා. ඒ වගේම තාත්තා දක්ෂ චිත්‍ර ශිල්පියෙක්. මට මතකයි තාත්තා ගෙදර සිමෙන්ති පොළොවේ ලස්සනට හංස පූට්ටුව ඇඳලා තිබුණු ආකාරය.මග්ගොන ඉද්දි තාත්තා එහි පාලක පියතුමා (මැසොං පියතුමා) එක්ක පොඩි ගෝරියක් දාගෙන තියෙනවා. මං හිතන්නේ පොත් ප්‍රකාශනය සම්බන්ධ සිද්ධියක් මත. ඒකට කරපු දඬුවමක් විදියට තමයි තාත්තව මාරවිල ඉස්කෝලෙට මාරු කළේ. තාත්තත් ආඩම්බරයි. මැසොං පියතුමත් ආඩම්බරයි. තාත්තා මාරුව හදාගන්න ගියෙත් නැහැ. උන්වහන්සේ මාරුව හදලා දුන්නෙත් නැහැ.ඇයි ඔබ වහන්සේට පූජකවරයෙක් වෙන්න හිතුණේ?එක වචනයකින් කිව්වොත් ‘සේවය’ සඳහා. ගිහියෙක් වෙලා හිටියනම් මං මේ කරපු දේවල් එකක්වත් මට කරන්න ලැබෙන්නේ නැහැ. නමුත් එකම දේ මේ කළ දේත් ප්‍රමාණවත් නැහැ කියන හැඟීමයි අද මට තියෙන්නේ.පූජකවරයකු සමඟ ගැටුමක් ඇතිකර ගත් ඔබේ පියා ඔබ පූජකවරයෙකු වෙනවට කැමැති වුණා ද?තාත්තා එකපාරටම ඇහැව්වේ “තෝත් ඒ හොර හැත්තට එකතු වෙන්න ද හදන්නෙ” කියලයි. ඒ කාලේ ගෙදර උයන කෑමවලින් කොටසක් පල්ලියට දෙන සිරිතක් තිබුණා. තාත්තා ගෙදර ආවම මුලින්ම අහන්නේ “යක්කුන්ට දොළ පිදේනිය දුන්න ද” කියලයි. ඒ තරමටම තාත්තා පූජකවරුන් එක්ක තරහෙන් හිටියේ. තාත්තා ඉරිදට පල්ලි යනවා. ඒත් ඇතුළට ගන්නේ නැහැ. පල්ලිය වත්ත එළියේ ගේට්ටුව ළඟ ඉඳන් සත්ප්‍රසාදය වැඩම කරන එක පේන තැනකට වෙලා පූජාව අහනවා. තාත්තට විශ්වාසයක් තිබුණේ නැහැ, මාව ස්වාමි කෙනෙක් වෙන්න භාර ගනියි කියලා. මොකද, ඒ වෙනකොට තාත්තාත් එක්ක දබර වුණු මැසොං පියතුමා තමයි කොළඹ රදගුරු.ඉතිං ඇත්තටම එහිදි ප්‍රශ්නයක් ඇතිවුණේ නැද්ද?මම මාරවිල පල්ලියේ ස්වාමිගෙන් ලියුමකුත් අරගෙන බිෂොප් පැලස් එකට ගියා. හේරත් පියතුමා තමයි අගරදගුරු ලේකම්. උන්වහන්සේ ලියුම කියවලා කිව්වා “මේක හරියට ආච්චිගේ වානේ කෑල්ල හංගගෙන පිහිය තළලා දුන්නා වගෙ වැඩක්. වැඩේ නොකෙරෙන්නයි ලියුම ලියලා දීලා තියෙන්නෙ” කියලා. එහෙම කියලා ලියුම විසි කරලා දැම්මා.ඊට පස්සෙ බිෂොප් මැසොං ගාවට මාව යැව්වා. උන්වහන්සේ මගෙන් ඇහැව්වා, බජිරි කන්න පුළුවන් ද කියලා. මොකද ඒ කාලේ යුද්ධ කාලේ. ඊට පස්සේ ‘උඹ කාගේ කවුද කියලා’ ඇහැව්වා. මම කිව්වා ‘මම පී. ජේ. ප්‍රනාන්දු ඉස්කෝලේ මහත්තයගේ පුතා’ කියලා. එතකොටම වගේ උන්වහන්සේ කිව්වා ‘ආ එහෙනම් මූ හොඳ එකෙක් වෙන්න ඕනැ’ කියලා. මොකද මොන ප්‍රශ්න තිබුණත් උන්වහන්සේ තාත්තට ගරු කළා.කොහෙද පූජකවරයෙක් වීම සඳහා ඉගෙන ගත්තෙ?මුලින්ම බොරැල්ල ශාන්ත ඇලෝෂියස් දෙව් සත්හල (1944 - 1950) ඒකට කියන්නේ පුංචි සේමනේරිය කියලා. ඊළඟට ශාන්ත බර්නාදු දෙව් සත්හල (1950 - 1955) ඒක මහ සෙමනේරිය. අවසානයට අම්පිටිය ජාතික දෙව් සත්හල (1955 - 1957). ඔස්වල්ඩ් ගෝමිස්, අබා කොස්තා, ඔස්කා අබේරත්න, ටියුඩර් වනිගසේකර, බෙනඩික්ට් ජයතිලක වගේ පූජකවරු එදා මාත් එක්ක එකට ඉගෙන ගත් අය. රැලෙක්ස් රණසිංහත් සෙමනේරියේ හිටියා. ඒත් ෆාදර් කෙනෙක් වෙන්න බැහැ කියලා එයා ගියා.ඔබ වහන්සේ පූජාත්වරය ලැබුවේ?1957 පෙබරවාරි 02.මොන මොන මීසම්වල ද ඔබ වහන්සේ වැඩ කරලා තියෙන්නෙ?දෙහියගාත, කැලණිය, කළුතර කලමුල්ල, කෝට්ටේ, වත්තල, දෙහිවල, කඩවත කිරිමැටියාගාර යන මීසම්වල වැඩ කළා. ඒ වගේම එක එක ටයිටල් දරලා තියෙනවා. ඒ පංපෝරි වැඩක් නැහැනේ. ඒවා වෙන අය ලියපුවාවේ. හැබැයි එක තනතුරක් ගැන මට බොහෝම සතුටින් කතා කරන්න පුළුවන්. ඒ ජාතික කතෝලික සිනමා පර්ෂදයේ (OCIC) අධ්‍යක්ෂ ධුරය (1972 - 1982)මං හිතන්නේ ඔබතුමා වඩාත් ප්‍රකට සිනමාව හා සම්බන්ධයෙනුයි.ඔව්. සිනමාවත් එක්ක මගේ ලොකු බැඳීමක් තිබුණා. මං ‘ඥානාර්ථ ප්‍රදීපය’ පත්තරේට සිනමා විචාරත් ලිව්වා. සිනමාව ගැන පොතුත් ලිව්වා. ‘චිත්‍රපට ගැන’, ‘චිත්‍රපට වාර්ෂිකය’ පොත් පෙළ ඊට උදාහරණ. එකල අපිට පුළුවන් වුණා සිංහල සිනමාව වෙනුවෙන් තීරණාත්මක වැඩ කොටසක් කරන්න.කතෝලිකයන්ට සංස්කෘතියක් නැහැ කියලනේ සමහරු කියන්නෙ?අපි තුප්පහි කියලා කියන එවුන්ට වැඩිය සිංහලකමක් පුංචි කාලේ ඉඳන්ම මගේ තියෙනවා. අපි රෝමානු කතෝලිකයෝ නෙමෙයි සිංහල කතෝලිකයෝ. අපි පෘතුගිසියෙන් කතෝලික සමය වැලඳ ගත් අය නෙමෙයි. අපි අනුරාධපුරේ කුරුස පරම්පරාවෙන් එන කතෝලිකයෝ. අනුරාධපුර යුගයෙන් සොයා ගත් කුරුසිය අපේ අතීත උරුමයේ ලාංඡනයයි. හයවැනි සියවසේදී මෙරට කිතුනු දෙව් මැඳුරක් තිබු බව ද සීගිරි යුගයේදී මෙරට කිතුනුවන් සිටි බව ද කියැවෙනවා.පෘතුගිසි, ලන්දේසි හා ඉංග්‍රිසිකාරයෝ මේ රටට ඇවිත් කරපු බලුකම්වලට අපිත් විරුද්ධයි. අපිව පාලනය කරන්න ඔවුන්ට තියා රෝමයටවත් බැහැ. රටක සංස්කෘතියක් පිරිහෙන්නේ එහි අනන්‍යතාවයේ හා පෞරුෂත්වයේ ප්‍රබල - දුබලකම් උඩ. අපේ සංස්කෘතිය පිරිහෙන්න පටන්ගත්තේ ඉංග්‍රිසි, හින්දු, මුස්ලිම් බාහිර බලපෑම නිසා නොව අපේ අනන්‍යතාව හා පෞරුෂය කුමක් ද කියා හඳුනා නොගෙන ඔළුව කෙළින් තියාගෙන හමායන සුළංවලට ගසා නොයන සේ කකුල් මහ පොළොවේ තියාගෙන ඉන්න බැරිකම නිසයි. අද අපි දේශීය වෙලා තිබෙනවා. අපි ලතින්වලින් තිබුණු යාච්ඤා ඒ වගේම ගීතිකා දැන් සිංහලෙන් කියනවා. ඒ කාලේ පල්ලියේ පූජාවල් තිබුණේ ලතින් භාෂාවෙන්. පූජාවට උදව් වුණු මම සිංහලෙන් ලියා ගත් ලතින් වචන කටපාඩම් කරගත් ආකාරය අදත් මතකයි.පල්ලියට මුලින්ම ගොක්කොළ, මඟුල් බෙර ගෙනාවේ ඔබ වහන්සේ බව කියැවෙනවා.ඔව් ඒක සිද්ධ වුණේ 1967 දී මීගමු බෝලවලාන පල්ලියේ පවත්වපු විවාහ මංගල්‍ය උත්සවයක් වෙනුවෙන්. මා එයට බෙරයත් ගොක්කොළත් එක්කළා. මේවට සමහර සිංහල ස්වාමිලා විරුද්ධ වුණා. මං ඒ විරුද්ධත්වය තඹේකට ගණන් ගත්තේ නැහැ. නමුත් ඒ කාලේ හිටපු ෆිලික්ස් මෙවෙල් කියන ප්‍රංශ ස්වාමි මේකට මට අවසර දුන්නා.අපවත්වී වදාළ මාපලගම විපුලසාර හාමුදුරුවෝ ඔබ වහන්සේගේ සමීප මිතුරකුව සිටියා?අපොයි ඔව්. උන්වහන්සේ 1955 දි ජාතික කලා පෙරමුණ කියලා කලා සංවිධානයක් ගොඩනඟා ගත්තා. මාරවිල කේ. ඩී. එල්. ඊ. පෙරේරා නම්වූ චිත්‍ර ශිල්පියා ලවා පල්ලියට, නත්තල් කාඩ්වලට දේශීය චිත්‍ර ශෛලියක් හඳුන්වා දීමෙහිලා උන්වහන්සේ පිටිපස්සෙන් හිටියා. 1972 දී 6 වැනි පාවුළු පාප් වහන්සේ ලංකාවට ආපු වෙලාවේ සියලු සැරසිලි කටයුතු භාරව සිටියේ විපුලසාර හාමුදුරුවෝ. මං කෝට්ටේ ඉද්දි පල්ලියේ පූජාවට උදව් කරපු ළමයෙක් දැන් හාමුදුරු කෙනෙක්. ඒක එයාගේ කැමැත්ත. අදටත් එනවා මාව බලන්න.සමහරුන් කතෝලික ආක්‍රමණයක් ගැනත් චෝදනා නංවනවා. විශේෂයෙන් කතෝලික පාසල් හරහා සිදුවන.මේ ඉන්න කතෝලිකයෝ ටික අපිට හොඳටම ඇති. එක බෞද්ධයෙක්වත් කතෝලිකාගමට හරවගන්න අපිට වුවමනා නැහැ. කතෝලික සභාවෙන් කැඩුණු බයිබල් සමාගම් 600 ක් විතර ලෝකයේ තියෙනවා. ඒ අය නඩත්තු වෙන්නේ ඇමෙරිකාවෙන්. ඔවුන් කරන වැරදිවලට අපි පළි නැහැ. ඔවුන්ට පහරදෙන කොට අපිටත් වඳිනවා. මොකද ඔක්කොමල්ලා අනුගමනය කරන්නේ ක්‍රිස්තුන් වහන්සේ නිසා.ක්‍රිස්තුන් වහන්සේගේ චරිතය ගැන ඔබතුමා මොකද හිතන්නෙ?ක්‍රිස්තුන් වහන්සේ විප්ලවවාදියෙක්. පැවතුණු සමාජ, දේශපාලන ක්‍රමයට හා ආගමික සංස්ථාවන්ට එරෙහිව කැරලි ගැසු විප්ලවවාදියෙක්. උන්වහන්සේට ඕනැ කළේ පව්කාරයන්ට ගල් නොගසන සමාජයක් බිහි කරන්න.ක්‍රිස්තු තුමා දඹදිවට වැඩම කළා කියලත් සමහරු කියනව නේද? ඒක ඇත්තක් ද?එසේ පැමිණි බවට සාක්ෂි තවම හොයාගෙන නැහැ. නමුත් අනුමාන කරන්න පුළුවන්. මතයක් වශයෙන් කෙනකුට එවැන්නක් ඉදිරිපත් කරන්න බැරිකමක් නැහැ.ඔබ වහන්සේ සකලවිධ වාරණයන්ට විරුද්ධ කෙනෙක් බව අපි අහලා තියෙනවා.ඔව්. තහනමට විරුද්ධව මා ප්‍රසිද්ධියේම කතා කර තිබෙනවා. ගැලිලියෝ වැනි විද්‍යාඥයන්ට එරෙහිව ගත් වැරදි වාරණ තීන්දු අවුරුදු 450 කට පස්සේ ඉල්ලා අස්කරගන්න ලෝක කතෝලික සභාවට සිද්ධ වුණා. ඒක තමයි යථාර්ථය. තිස්ස බාලසූරිය පියතුමා මරිය තුමි ගැන ලියු පොත තහනම් කරන්න උත්සාහ කළත් අන්තිමෙට වුණේ ඒ තහනම පුස්සක් වීමයි. දේව මෑනියන් පිළිබඳ එතෙක් තිබූ සූකිරි, මී පැණි, මල් පියලි ආකල්පයට ප්‍රබල කුළු පහරක් මේ පොත මඟින් එල්ල කර තිබුණා. මරිය තුමි මැදපෙරදිග, නිදහස් වෙළෙඳ කලාපයේ සේවය කරමින් වෙහෙසෙන කාන්තාවක් බව නිර්භයව කියන්න පුළුවන් ශක්තියක් බාලසූරිය පියතුමාට තිබුණා.සාමාන්‍ය පිළිගැනීම නම් කතෝලික පූජකවරුන් ප්‍රතිගාමි පිරිසක් ය යන්නයි?අපිටත් දේශපාලනය වෙනුවෙන් ජීවිතය පූජා කළ මයිකල් රුද්‍රිගු වැනි පූජකවරු හිටියා. නමුත් ඕනැම දේශපාලනයක් කරන්න පූජකත්වය අපිට බාධාවක් නෙමෙයි.ඔබ වහන්සේ දැන් විශ්‍රාමිකයි.ඔව්. මං දැන් මොරටුව ලුනාව ශාන්ත පේදුරු - පාවුලු පල්ලියේ විශ්‍රාමික ජීවිතයක් ගත කරනවා. අපිව නඩත්තු කරන්නේ කතෝලික සභාවෙන්. ඒකට වෙනම අරමුදලක් තියෙනවා. නමුත් කනගාටුවට කාරණය සභාව අපිව අතහැර දාලා තියෙනවා, කොන් කරලා දාලා තියෙනවා. අපෙන් කිසිම දෙයක් අහන්නෙත් නැහැ. අපෙන් කිසිම උපදේශයක් ගන්නෙත් නැහැ.ඔබ වහන්සේගේ දැන් දින චර්යාව කොහොම ද?මං උදේ පහ හමාරට, හයට විතර නැගිටිනවා. නැගිටලා තනියම තේ එකක් හදාගෙන බොනවා. නිවුස් අහනවා. පත්තර බලනවා. පොත් කියවනවා. දවසට පැය දෙක තුනක් ලියනවා, ආගමික මෙහෙයක් තිබෙනව නං ඒකට සහභාගි වෙනවා.සුනිල් මිහිඳුකුලඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=ay1409212</link>
    <topic>ඔබේ ගෙවත්තේ මොවුන් දුටුවාද?‍</topic>
    <author>අරුණි මුතුමලී</author>
    <content>මම මාලක රොද්‍රිගූ පරිසරලෝලයකු ලෙස හඳුනා ගන්නේ මීට වසර කිහිපයකට පෙර සිටය. ඉඳහිට දුරකථනයෙන්, චැට් පණිවුඩයකින් හෝ ෆේස්බුක් පින්තූරයක් මඟින් පාරිසරික තොරතුරු හුවමාරු කර ගැනීමටය අපේ මිත්‍රත්වය පැවතුණේ. කුඩා කල සිටම රෑ කාලයේ කනාමැදිරින් ගණන් කිරීමත්, නිවාඩු දවසට ගෙවත්තට එන කුරුල්ලන්, සමනලයින් ගණන් කිරීමත් මගේ විනෝදාංශයක් බව දිනක් මා ඔහුට කීවේ නිකමට මෙනි.“එහෙනම් ඔයා සුදුරෙදි හොරා, සිවුරු හොරා එහෙමත් දැකලා තිබෙනවාද?” මාලක මගන් ඇසුවේය.“ඔව් හැබැයි හැම කා‍ෙලම නෙවෙයි.” මගේ පිළිතුර විය.“ඒක හරි. ඒ ගොල්ලන් එන්නේ මාර්තු අප්‍රේල් කාලෙට විතරයිනේ. අපේ කෝපි පඳුරටත් සුදුරෙදි හොරෙක් එනවා. මම හොඳට එයාගේ වැඩ බලාගෙන හිටියේ. පාන්දරින් ඇවිත් කාලා බීලා ටිකක් කැරකිලා එයා කෝපි පඳුරේ එක අත්තක නිදා ගත්තා. එහෙම ටික දවසක් ඉඳලා එයා ගියා. ඊළග අවුරුද්දෙත් හරියටම ඒ කාලෙට මෙයා ආවා. අර විදිහටම උදේ වරුවේ රාජකාරී ටික ඉවර කරලා එයා නිදා ගත්තේ අර කෝපි පඳුරේ ඒ අත්තේම කලින් වතාවේ මුහුණදාලා සිටි පැත්ත බලාගෙනමයි. විශවාස කරනවද?”ඔහු ඇසුවේ මා එය සුරංගනා කතාවක් ලෙස සලකාවිය යන සැකයෙන් මෙනි. නමුත් ඒ මොහොතේ මට මතක් වූයේ අපේ ගෙවත්තේ වෙල අද්දර උණ පඳුරෙත්, අඹගසෙත් එහා මෙහා පනිමින් සිටි පීත්ත හොරා කළේත් එවැනිම දෙයක් නේද යන්නය. එහෙත් මට සාධාරණ පැනයක් නැඟුණි.“හරියටම දන්නවාද ඒ ආවේ කලින් සැරේ එක්කෙනාමයි කියලා.” මම ගැටලුව විසඳා ගැනීම‍ට උත්සහ කළෙමි.“මට හිතෙනවා එයාමයි කියලා. ඕක හරිය‍ටම කරන්නේ කුරුල්ලන්ගේ කකුලට මුදු දාලා. ඒත් අපට එහෙම කරන්න පුළුවන් කමක් තිබුණේ නැහැ.” මාලක කීවේය.සුදුරෙදි හොරා හෙවත් සුදු රැහැන් මාරා, සිවුරු හොරා හෙවත් දුඹුරු රැහැන් මාරා අපේ රටේ සංචාරය කරන මාර්තු අප්‍රේල් සමයෙන් පසු ඒ කතාබහ නිමා විය. එහෙත් පසුගිය සතියක හදිසියේම තණකොළ අස්සෙන් අමුතු වෛරමක් ඇති සර්පයෙකු ඇදෙන්නා සේ පෙනීම නිසා කළ විපරමෙන් පසු ඒ, ගේ කුරුල්ලකු හෝ වී කුරුල්ලකු නොවන ඒ හා සමාන පෙනුමක් ඇති එහෙත් තද කළු වෛරමෙන් යුතු කුරුලු අමුත්තකු බව හඳුනා ගන්නට හැකි විය.ශ්‍රී ලංකා ‍ක්ෂෙත්‍ර පක්ෂි අධ්‍යයන කවයේ (migrantWATCH) සම්බන්ධීකාරක ලෙස කටයුතු කරන මාලක රොද්‍රිගු යළ මගේ මතකයට ආවේ එවිටය. සංචාරක කුරුල්ලන් මේ දිනවල දකින්නට ලැබෙන බවත්, මහාචාර්ය සරත් කොටගම හමු වුවහොත් ඒ පිළිබඳ තවත් වැඩි තොරතුර ලබා ගත හැකි බවත් ඔහු කීවේ එවිටය.කොළඹ විශ්ව විද්‍යාලයේ කුරුලු අධ්‍යයන කවයට ගොස් මහාචාර්ය කොටගම හමු වූ මම අපේ ගෙවත්තට කුරුල්ලන් වර්ග 41ක් එන බව කීවෙමි. දන්නා හඳුනන අයගේ නම්ගම්වලින්ද ‍නොදන්නා අයගේ හැඩරුවින්ද මගේ ලැයිස්තුවේ කුරුල්ලන් වර්ග කළ මහාචාර්යවරයා ඉන් පස් දෙනකු ‘නිහැරියන්’ බවද කීවේය.“බොහෝ වෙලාවට අවිච්චියා, සුදුරෙදි හොරා, සිවුරු හොරා, සබිරිත්තා, හැලපෙන්දා, රුක් රැවියා, තමයි ගෙවතු ආශ්‍රිතව දකින්න ලැබෙන්නේ. මේ අය අපේ රටට එන්න පටන් ගන්නේ අගෝස්තු අවසානයේ හෝ සැප්තැම්බර් මුල ඉදන්. ඔක්තෝබර් නොවැම්බර් වෙනකොට රට පුරාම පැතිරිලා යනවා. මේ ගොල්ලන්ට මුලින්ම කීවේ සංචාරක කුරුල්ලන් කියලා. පස්සේ පර්යටන කුරුල්ලන් කීවා. දැන් හඳුන්වන්නේ නිහැරියන් කියලා. ඒකේ තේරුම නියරක් හැර යන්නන් කියන එක. ඒ කියන්නේ කාලෙකට පමණයි එන්නේ. ඒ වචනය සිංහල බසටත් අනුකූලයි. රටේ හැමදාම ඉන්න කුරුල්ලෝ නොනිහැරියන්.”මහාචාර්ය කොටගම මේ නිහැරියන් අපේ රටට එන ආකාරය පිළිබඳව ද විස්තර කළේය.“මෙයින් සමහරු ශ්‍රී ලංකාවට එන්නේ උත්තර අර්ධද්වීපයේ ඉඳලා. උතුරු ඉන්දියාව, මොන්ගෝලියාව, වගේම නැගෙනහිරින් ඔබ්බේ පිහිටි සයිබීරියාවේ දකුණු ප්‍රදේශයේ ඉඳන් පවා මේ අය එනවා. තව දුර්ලභ වර්ගයේ දෙගොල්ලක් විතර ඇලස්කාවෙන් එන බව හඳුනාගෙන තිබෙනවා. බටහිර පැත්තෙන් ඇෆ්ගනිස්තානය, මැදපෙරදිග, සිට යුරෝපය දක්වාම පැතිරුණු ප්‍රදේශයෙන් තවත් පිරිසක් එනවා. මේ අයගේ පැමිණිම තීරණය කරන්නේ ඒ රටවල කාලගුණයයි. ඒකට කියන්නේ ෆොටෝපීරියොඩිසම් නැත්නම් ප්‍රභා කාල නිර්ණය කියලා. තවම පංජාබ් ප්‍රදේශයේ වහිනවා. ඒ කියන්නේ ශීත කාල ගුණය එහෙට ඇවිත් නෑ. ඒ නිසා තමයි, නීල පෙඳ මාරා වගේ හිමාලය පැත්තෙන් එන අය තවම පෙනෙන්න නැත්තේ.”මහාචාර්ය කොටගම එසේ කියන විට නිහැරියන්ගේ පැමිණීමසමඟ කෙතරම් පාරිසරික බැඳියාවක් ලොව පුරා පැතිරි ඇත්දැයි ම‍ට සිතිණි. අප කිසිදාක නොදුටු රටක වුවද කාලගුණික වෙනස කියන්නට මේ කුරුල්ලන්ගේ හැසිරීම අපට සාධක සපයයි.“ඔව්. ඒ ලෝකේ විතරක් නෙවෙයි, අපේ රටේ සිදුවන කාලගුණික, දේශගුණික විපර්යාස පිළිබඳවත් යම් යම් හෝඩුවාවන් ගන්න මේ කුරුල්ලන් අපට උපකාරී වෙනවා. ඊයේ පෙරේදා අපි ගියා බූන්දල කලපුව බලන්න. කලපුවල ඉන්නේ අනුතිරචාරීන් එහෙමත් නැත්නම් දියදුවිත්තන් ලෙසින් හදුන්වන අය. ඒ කියන්නේ ජලාශ්‍රිත සංචාරක කුරුල්ලන්. මේ අය ලක්ෂ පහකට වැඩිය හිටියා බූන්දල කලපුවේ. මෙය දකින්න හරිම ලස්සන දසුනක්. හැබැයි එයින් අපට තේරුම් ගන්න කරුණු බොහොමයක් තිබෙනවා. ඒ කියන්නේ මේ කුරුල්ලන් සියලුදෙනාම මෙතැනට රැස් වුණේ ඇයි? අනෙකුත් තැන්වල ජලය හිඳිලා නිසායි. තවත් දෙයක්, මෙතැනත් වතුර හිඳුණොත් මේ දුර ඈත ඉඳන් එන අහිංසකයන් යන්නේ කොහෙද? ඔවුන්ට කුමක් වෙයිද?” මහාචාර්ය කොටගම කීවේ කණගාටුවත්, අවිනිශ්චිතතාවත් මුසු හැඟිමෙනි.“ඒ එක්කම අපට දැන ගන්න ලැබුණු කරුණ තමයි 1996න් පස්සේ හොඳම ලුණු අස්වැන්න ආවේ මේ අවුරුද්දේ කියන එක. ඒකේ තේරුම මොකක්ද? ඒ කියන්නේ දැඩි අව් රශ්මිය සමඟ තද වියැළීමක් මේ ප්‍රදේශයේ තිබෙනවා කියන එකයි. එහෙම තත්වයකදී වැව් කලපු ආදියේ ජලය හිඳෙන නිසා නිහැරියන්ට යන්න තැනක් නැතිව යනවා.”ලක්ෂ සංඛ්‍යාත කුරුලු ගහනයක් දැකීම අපේ සිතට සතුටක් ගෙන ආවද ඒ දසුනේ ඇති ඛේදජනක තත්වය තේරුම් ගැනීමට ද අප හුරු විය යුතු නොවේදැයි මට සිතිණි. සොබා දහමේ සිදුවන වෙනස්වීම් අපට නවතාලිය නොහැකිය. නමුත් ඒවා සිදුවන්නේ මින්සුන්ගේ පෙර ක්‍රියාවල ඵලයක් වශයෙන් නිසා ඒවා ඉදිරියේදී සිදුවීම වැළැක්වීමට මේ මොහොතේ සිට වුවද ක්‍රියාත්මක විය හැකිය. කුරුල්ලන් සංඛ්‍යාව වැඩි වීමෙන් කියා පාන තවත් කරුණක් වන්නේ ඒ රටවල ශීත දේශගුණය කෙතරම් දැඩි වී ඇත්ද යන්නය. එසේ දැඩි පීඩාකාරි කාලගුණයෙන් මිදීමට අපේ වැනි රටවලට සත්සමුදුරු තරණය කර එන මේ අහිංසකයන්ට පාර වරදින අවස්ථාද නැත්තේ නොවේ.“ඇත්තෙන්ම එහෙම අවස්ථා තිබෙනවා.” මහාචාර්ය කොටගම එය සනාත කළේ උදාහරණයක්ද සපයමිනි.මහාචාර්ය සරත් කොටගම“ගිය වසරේ සිංහරාජයේ ගේට්ටුව අසල අපේ රටට කවදාවත් අවේ නැති අලුත්ම කුරුල්ලෙක් දකින්න ලැබුණා. ඒ නිල් සුදු මැසි මාරා. මෙයාගේ සාමාන්‍ය වාසය තමයි ෆිලිපීනය. නමුත් අහඹු ලෙස මෙහෙට ඇවිත්. එයට හේතුව අග්නිදිග ආසියාවේ පසුගිය කාලයේ ඇතිවුණු දේශගුණික කැළඹීම්. ඒ නිසා පාර වැරදුණු මේ කුරුල්ලෝ ඉන්දියාවෙත් වාර්තා වුණා.”මෙසේ පැමිණෙන කුරුල්ලන් හෙම්බත්වන්නේ නැද්දැයි මට ඇති වුයේසාධාරණ ගැටලුවකි. එයට පිළිතුරු දුන්නේ මාලකය.“එහෙම අය දකින්න ලැබෙනවා. ඒ වෙලාවට මුලින්ම කරන්න ඕනේ කාක්කන්, බළලුන් වගේ විලෝපිකයන්ගෙන් මේ අයව ආරක්ෂ කර ගැනීම. වඩා දුර්වලයි වගේ නම් හොඳට වාතාශ්‍රය ලැබෙන, කලබල නැති අඳුරු තැනක කාඩ්බෝඩ් පෙට්ටියක තියලා සිහිය තිබෙනවා නම් පමණක් හීන් සීරුවේ වතුර බින්දුවක් පොවන්න ඕනා. ඒ කුරුල්ලා මීට කලින් දැකලා නැති වර්ගයේ එක්කෙනෙක් වගේ නම් කුරුලු විද්‍යා කවයට ජංගම දුරකථනයෙන් හරි කමක් නෑ ඡායාරූපයක් එවන්න. 0718440144, 0112501332 අංකවල‍ට කතාකරලා වැඩි විස්තර දන්වන්නත් පුළුවන්. ඒ වගේම නිහැරි කුරුල්ලන්ගේ ලැයිස්තුව www.migrantwatch.wordpress.com වෙබ් අඩවිය බලන්නත් පුළුවන්.”මේ අතර මහාචාර්ය කොටගම විමසුවේ තමන්ගේ ගෙවත්තේ කුරුල්ලන් දක්නට ලැබීමෙන් තේරුම්ගත යුත්තේ කුමක්ද යන්නය. එයට පිළිතුර දුන්නේද ඔහුමය.“ඒ කියන්නේ ඒ ගෙවත්ත කුරුල්ලන්ට ආරක්ෂිතයි කියන එක. ඒ වගේම ස්වභාවිකත්වය තමන්ගේ ගෙවත්තේ රැඳිලා තිබෙනවා කියලත් එයින් තේරුම් ගන්න පුළුවන්. එයට විශාල ඉඩකඩක් ඕනේ නෑ. තිබෙන ඉඩ ප්‍රමාණය නිසි ලෙස සකසා ගැනීමයි අවශ්‍ය. අනෙක කුරුල්ලන් කියන්නේ අපට බයක් ගෙන දෙන හෝ අප කේන්ති අවුස්සන සතෙක් නොවෙයිනේ. ඒත් කුරුල්ලන් පස්සේ එළවාගෙන ගිහින් මරන අය ලෝකේ නැතුවාම නෙවෙයි. නමුත් එය විශාල ප්‍රවණතාවක් හැටියට දකින්න නැහැ. අපි කුරුල්ලන් දිහා බලා ඉද්දි අපට දැනෙන්නේ සතුටක්, සැනසීමක්. ඒ වගේම කුරුල්ලන් ඔහේ දකිනවා නෙවෙයි බලනවා කියන්නේ ඒ පුද්ගලයා පරිසරය පිළිබඳ උනන්දුවක් දක්වන පරිසරයට සමීප කෙනෙක් කියන එකයි. සොබා දහමත් එක්ක ඒ ව‍ගේ සමීප වන්න සංවරයක්, හැදියාවක්,තැන්පත්බවක් තිබෙන්න ඕන. එහෙම අයෙක් ‍රටක ‍ෙහාඳ පුරවැසියකුත් වනවා.”කොළඹ විශ්ව විද්‍යාලයේ ශ්‍රී ලංකා ක්ෂෙත්‍ර පක්ෂි අධ­්‍යයන කවය මඟින් ලබන සෙනසුරාදා පැවැත්වීමට සැලසුම් කර ඇති වැඩසටහනේ අරමුණ එයදැයි මහාචාර්ය සරත් කොටගම මහතාගෙන් විමසුවෙමි.“ඔව්. අපි උත්සහ කරන්නේ කුරුල්ලන් මඟින් පුද්ගලයින් සොබා දහමට සමීප කිරීම. මෙහි ආසියාතික වැඩසටහන තමයි ‘welcome to the birds’. අපි එය හැඳින්වූයේ ආයුබෝවන් කුරුල්ලනේ කියලා. එහි ශ්‍රී ලංකා වැඩසටහන තමයි නිහැරි නිරික්සුම. වසර පහක් තිස්සේ අපි මේ වැඩසටහන කරගෙන යනවා. මේ වර සැප්තැම්බර් 27 වැනිදා සෙනසුරාදා කොළඹ විශ්ව විද්‍යාලයේ සත්ත්ව විද්‍යා අංශයේ පෙරවරු 9.30 සිට 11 දක්වා මහාචාර්ය දේවක වීරකෝන් ගේ දේශනය පවත්වනවා නොමිලේ. නිහැරි කුරුල්ලන් හදුනා ගැනිම පිළිබඳව. පසුදා 28 ඉරිදා පෙරවරු 6.30 පමණ සිට බත්තරමුල්ල තලංගම වැවේ පැය කීපයක් නිහැරි කුරුල්ලන් නැරඹීම හා ප්‍රායෝගිකව හඳුනා ගැනීම කරනවා. එහිදී දුර දක්නයක් භාවිත කරන ආකාරය, කුරුල්ලන්ට බාධා නොවන පරිදි ඔවුන් නිරික්සීම ආදී කරුණු පිළිබඳ කියා දෙනවා. එයින් අරමුණු කරන්නේ කුරුල්ලන් පිළිබඳ උනන්දුව ඇති අයට වැඩි දැනුමක් ලබා දීම වගේම කුරුල්ලන් වැනි අහිංසක ආකර්ශනීය සත්ත්වයකු ඔස්සේ පරිසරයට සමීප වන්නට අවස්ථාව සලසාදීමයි. විශේෂයෙන් කුඩා දරුවන් මේ පිළිබඳ උනන්දු වීමෙන් ඔවුන් පරිසරයට ලැදි, හික්මුණු, තැන්පත් පිරිසක් ලෙස අනාගතයේ හොඳ පුරවැසියන් වනවා දැකීමත් මෙහි අරමුණක්. කුරුල්ලන් සෞන්දර්යයට හොඳ මාර්ගයක් migrantwatch.srilanka@gmail.com මඟින් වගේම www.facebook.com/groups/fogsl ෆේස්බුක් මඟින් මේ සමග එක්වන්න තොරතුරු එවන්න, අප සකසන සිතියම ලබා ගන්න ඕනෑම කෙනෙකුට පුළුවන්. ”ඇතැම් ස්වභාවික පරිසර පද්ධති ආශ්‍රිතව කෘත්‍රිමව ඇති කරන ආකර්ශනීය පෙදෙස්වල පක්ෂීන්ට මෙයින් අත්වන ඉරණම පිළිබඳවද මහාචාර්ය කොටගමගෙන් යමක් දැන්ගැනීමට මට සිත් විය.“ඒ ගැනත් අපට ඇගයීමක් කරන්න පුළුවන් වන්නේ මේ වගේ අධ්‍යයනයක් තිබුණොත් තමයි. දැන් බලන්න නුගේගොඩ, බෙල්ලන්විල අවට ඉදිකර ඇති ස්ථාන. ඒවාට කලින් නොසිටි කුරුල්ලන් පවා ඇදී තිබෙනවා. නුගේගොඩ ඒ ස්ථානයේ ඇවිදින අය අසලින් ම විවර තුඩුවා කිසි බියක් සැකක් නැතිව ඉන්නවා. මෙය කුඩා දරුවන් විශේෂයෙන් ආකර්ශනය කරන කරුණක්. මේ මඟින් අපට පුළුවන් ඒ ස්ථාන කෘත්‍රිමත්වයෙන් මිදිලා කෙතරම් දුරට ස්වභාවිකත්වයට ළඟා වෙනවාද යන්න තීරණය කරන්න. මිනිස් සංචාරකයන් මෙන්ම කුරුලු සංචාරකයන් කෙතරම් මේ ස්ථානවලට ඇදෙනවාද යන්න මත එය මනින්නත් පුළුවන්.”ඒ කතාබහ නිම වී එන අතර මා කල්පනා කළේ අප කුරුල්ලන් ඇසුරින් කෙතරම් සෞන්දර්යය ගොඩනඟා තිබේද? ගීත නිර්මාණය කර තිබෙනවාද යන්නය. කුරුල්ලන්ට ගී ගයන්න, පුංචි කුරුල්ලනි චූටි බටිත්තනි, මල් සූටික්කෝ සින්දු කියාපන්, සැළලිහිනියෝ නුඹ දන්නේ නෑ, කුරුල්ලනේ පැණි කුරුල්ලනේ, පාංකිරිත්තා තක්කිට තරිකිට, මාල ගිරවුණේ ආදී ගීත රැසක් එක පෙළට මසිතේ දෝංකාර දෙන්නට විය. එයින් දැනෙන්නේ අප කුරුල්ලන් සමඟ නිසගයෙන්ම බැඳියාවක් පවත්වන බව නොවේද? එ‍නිසාම දුර ඈත සිට අප බලන්නට එන මේ කුරුල්ලන් නැරඹීම පමණක් නොව රැක බලා ගැනීම අපේ වගකීමක් නොවන්නේද? ඒ සඳහා මහ දුරක් ගෙවා රටේ දෙකෙළවර සංචාරයේ යෙදීමට අවශ්‍ය නැත. රුපියල් සතවලින් ගත නොහැකි ආස්වාදයක් අපේ වත්තපිටියටම එන කුරුල්ලන්ගෙන් ලබා ගන්නට ද අපට පුළුවන. ඒ සඳහා අමුතුවෙන් ලක ලෑස්ති වියයුතු ද නැත. කළ යුත්තේ පෙනෙන දේ දකින්නට නොව ඒ දෙස අවධානයෙන් බැලීමට පුරුදු වීම පමණි.අරුණි මුතුමලීaruni@silumina.lkකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=ay1409213</link>
    <topic>මඩ වගු රේ සායනයේදී ඇතින්නට සේලයින් බෝතල් 40ක් දුන්නා</topic>
    <author>අරුණි මුතුමලී</author>
    <content>අවුරුදු තුනක් තිස‍්සේ මගේ වගකීම වුණේ වනාන්තරයේ නිදැල්ලේ හැසිරෙන වල් අලින් ගම්වැදුණු අවස්ථාවල ගැමියන්ට සහන සැලසීම සඳහා උන් අල්ලා ඉවත් කිරීමයි. ඒ වගේම වනයේදී ආපදාවට ලක්වන අලි ඇතුන් බේරා ගැනීමටත් මට රාජකාරී වශයෙන් පැවරුණා. ‍මේ දේවල් නිසා පෝය, ඉරිදා හෝ වෙනත් කිසිම රජයේ නිවාඩුවක මට නිදහසේ ඉන්න ලැබුණේ නැහැ. 1998 පොසොන් පෝය දවස අහම්බෙන් නිවාඩුවක් ලැබුණේ ඔ‍ය තත්තවයෙන් හිටිය මටයි. මම හරි සතුටින් මගේ පුතා එක්ක සෙල්ලම් කරමින් ගෙදර හදන කෑම බීම කාලා එදා බොහොම නිදහසේ කාලය ගත කරමින් හිටියා. එහෙම ඉද්දි එක පාරටම දුරකථනය නාද වෙන්න ගත්තා. එහා පැත්තෙන් ඇමතුවේ මොන්ටි ගොපල්ලව මහත්තයා.”එවක මොන්ටි ගොපල්ලව මහතා වන ජීවී විෂය භර නියෝජ්‍ය ඇමැතිවරයාය. එහෙත් ඔහු ඇමතුවේ රාජකාරී කටයුත්තකට නොවේ. තම හිතවතකු‍ වෙනුවෙන් පෞද්ගලික මට්ටමින් උපකාරයක් ඉල්ලීම සඳහාය.“සමාවෙන්න ඩොක්ටර් නිවාඩු දවසේ කරදර කරනවාට. මම දන්නවා මේක ඩොක්ටර්ගේ රාජකාරී වගකීමක් නෙවෙයි කියලා. ඒත් මේ උදව්ව කරන්න ඩොක්ටර් හැර කෙනෙක් නෑ.”නියෝජ්‍ය ඇමතිවරයාගේ ඉල්ලීම ප්‍රතික්ෂේප කිරීමට වෛද්‍ය අතපත්තුට නොහැකි විය. ඒ අනුව පුතාගේ දැඩි විරෝධය මැද්දේ වුවද මේ නිවාඩු දිනයේ ද ඔහු ලක ලෑස්ති වූයේ හික්කඩුව බලා යාමටය. ඒ අතර තවත් දුරකථන ඇමතුමක් වෛද්‍ය අතපත්තුට ආවේ ගමන ඉකමන් කරවමිනි.“ඒ පාර කතා ‍කළේ හික්කඩුව පැත්තේ පරිසර ‍ලෝලියෙක්. එයා කීවා ඒ පැත්තේ ප්‍රසිද්ධ හෝටලයක සංචාරකයන් පිනවමින් සිටි වයස අවුරුදු පනහක පමණ ඇතින්න මඩේ එරිලා බේරගන්න එන්න කියලා. ඒ ඇතින්න අයිති වෙලා තබුණේ ඊ. එල් සේනානායක මහත්මයාට. ඔහුගේ අභාවයෙන් පස්සේ ඔහුගේ දියණිය තමයි මේ ඇතින්න සංචාරකයන්ගේ වින්දනය සඳහා යොදවලා තිබෙන්නේ. ඔහු කියූ ආකාරයට ඇතින්න එරිලා සිටියේ හික්කඩුව බස් නැවතුමපොළ ළඟින් දකුණට හැරී වගුරු බිමක් මැදින් වැටුණු ගුරු පාර දිගේ කිලෝමීටර භාගයක් පමණ යද්දී තිබෙන පාලම ළඟයි.”“මමත් ඉතින් ඒ කියූ විදිහට පාර හොයාගෙන ගියාට මොකද ම‍ගේ ළඟ කිසිම බෙහෙතක් නෑ‍. දැනුම ඇති පිරිස නෑ. ආම්පන්න නෑ. ආණ්ඩුවේ බෙහෙත් මේ වගේ පෞද්ගලික වැඩවලට යොදවන්න බෑ, හරිනම් රජයෙන් දුන්න කැබ් රථයෙන්වත් යන්න බෑ, නමුත් නියෝජ්‍ය ඇමතිවරයාගේ අනුදැනුම ඇතිව යන ගමනක් නිසා මම රාජකාරී කැබ් රථය ගමනට යොදා ගත්තා‍‍.”මද්දහනය ආසන්න වන විට වෛද්‍ය අතපත්තු පාලම ආසන්නයට පැමිණියේය. අසල තැඹිලි වත්තේ කැබ් රථය නවතා ඇල කණ්ඩිය දිගේ තනිවම යන වෛද්‍ය අතපත්තු කිසිවකුගේ අවධානයට යොමු වූයේ ද නැත.“වෙනදා වගේ තුවක්කු අරව මේවා නැති නිසා කවුරුත් මාව ගණන් ගත්තෙත් නෑ, අඳුනන්නෙත් නෑ, හැමෝම හිතුවේ අලියා බලන්න ආව තවත් කෙනෙක් කියලා විතරයි. ඔහොම වටපිට බලද්දී සෙනඟ අස්සෙන් මතු වුණු පරිසර ලෝලියා මාව අඳුනාගෙන ළගට අවිත්සෙනඟ එහා මෙහා කරලා ඉදිරියට අරන්ගියා. ඒ වෙද්දි අලියාගේ පේන්න තිබුණේ ‍හොඬෙයි, කන් දෙකෙන් උඩයි, පිට කොන්ද හරියයි විතරයි. අනිත් සේරම එරිලා‍.”සංචාරකයන් පිටේ තබාගෙන යන මට්ටමේ ඇතින්නක මේ රම් මඩේ එරුණේ කෙසේද? මේ වෛද්‍ය අතපත්තු කතාව කියාගෙන යන අතර නිතැතින්ම මට ඇති වූ ප්‍රශ්නයයි. එයට පිළිතුරද ඔහු සොයාගෙන තිබුණේ ගැමියන්ගෙන් ම අසාගත් කරුණු අනුවය.“පොසොන් පෝය දවසේ සැදැහැවත් බෞද්ධ පින්වතුන් සිල් සමාදන්වීම සඳහා වැව් කණ්ඩිය දිගේ සුදු ඇඳුමින් සැරසිලා යද්දි තමයි මේ අලියා එරිලා ඉන්නවා දැකලා තිබෙන්නේ. සතෙකු මරනයෙන් ගොඩ ගැනීමත් පිනක් නිසා සිල් ගැනීම පසෙක තියලා මේ පිරිස ගමේ අනෙක් අයත් සමඟ අලියා ගොඩ ගැනීමේ මෙහෙයුමක් කරලා තිබෙනවා. සද්භාවයෙන් වුණත් කිසිම දැනුම් තේරුමකින් තොරව නායකත්වයකින් තොරව ගත් පියවර නිසා මුලින් බඩ ගාවට එරලා හිටිය ඇතින්න තවතවත් මඩේ යටට යන්න ගත්තා.”“පෝයට කලින් දවසේ දවල් කාලය පුරාම වැඩ කරලා මහන්සිවෙලා සංචාරකයන් පිනවලා හවස් වෙද්දී හෙම්බත් වුණු ඇත් ගොව්වා හෝටලේ කළමනාකාරීත්වයෙන් අවසර අරගත්තා ඇතින්නට තණකොළ ටිකක් කවාගෙන එන්න. ඒත් ඇත්තටම ඇත් ගොව්වාට උවමනාව තිබුණේ මහන්සිය නිවා ගන්න මද පමණින් ටිකක් සප්පායම් වෙන්න. නමුත් වැඩිපුර සුද්දන්ගෙන් ටිප් එහෙම ලැබුණු දවසක් නිසා අතේ මිටේ හොඳ ගානකුත් එකතුවෙලා තිබුණා. තමන්ගේ සීමාව නොදැන වැඩිපුර කසිප්පු තොල ගෑවුණාට පස්සේ ඇත් ගොව්වාට අර කණ්ඩිය දිගේ එන්න උවමනා වුණා.ඒත් ඇතින්න හොඳ සිහියෙන් සිටි නිසා රෑ තිස්සේ යන මේ අවදානම් ගමන ට විරුද්ධ වෙද්දි හෙණ්ඩුවෙන් කිරිච්චි පිහියෙන් ඇනලා ඇතින්න තමන්ට අවශ්‍ය දිහාට මෙහෙයවන්න ඇත්ගොව්වා කටයුතු කළා. අකමැත්තෙන් වුවත් අණට කීකරු වුණු ඇතින්න මඩේ එරි එරි ඉදිරියට යද්දි පිටේ හිටිය බීමත් ඇත්ගොව්වාට සිහිය ආවේ කකුල් දෙකේ වතුර ගැවෙන්න ගත්තාමයි. ඒ වෙද්දි ඇතින්නගේ බඩ ළඟටම මඩ. ආපසු ඇතන්නව ගොඩට ගන්න බැරි වෙද්දි තමන්ගේ වරද තේරුණු ඇත්ගොව්වා කන්නත් නැතිව තමන් කී දේ අහගෙන මඩේ එරුණු ඇතින්නව දාලා බයේ පැනලා ගියා. ඒ ඇතින්න තමයි අර උපාසක කට්ටිය පහුවැනිදා උදේ දැකලා තිබෙන්නේ.”තමන්ගේ බඩ වියත රැකදුන් සතා මඩේ එරෙද්දී හිතක් පපුවක් නැත්තකු ලෙස මඟ හැර යාම කෙතරම් මින්සත් දැයි කීමට අවශ්‍ය නැත. එහත් බොහෝ මිනිසුන් සතකු පිළිබඳ පමණක් නොව මිනිසුන් පිළිබඳව පවා පිළිපදින්නෙ මෙවැනි පිළිවතක් නොවේදැයි සිතන විට එය මහ දෙයක් ද නොවේ.“සතා රෑ තිස්සේ ම කන්න බොන්න මුකුත් නැතිව, මඩෙන් එන්නත් දඟලද්දි සෑහෙන ශක්තිය පිරිහිලා. ඒ නිසා මිනිත්තුවට දහ පහළොස් වතාවක් සොළවන කන් දෙක එක වතාවක්වත් සොළවන්නේ නෑ , විනාඩියකට වාර නවයක් වත් ගන්නා හුස්ම වාර තුන හතරට බැහැලා. හරියට ඇතින්න නිර්විනදනය කළ ගානයි.”“අනෙක ගමේ මිනිස්සු අලියා බේරන්න හිතාගෙනවගුරට පොල්ලෙලි, ලෑලි, කොහුබත් ආදිය දාලා. ඒක නුවණට හුරු වැඩක් නෙවේ. මේ නිසා තමයි අලියා තවතවත් එරෙන්න වුණේ‍. ඇත්තෙන්ම කවදා හරි මේ දේවල් වෙන අවස්ථාවකටත් ප්‍රයෝජනවත් වෙනවා. මොකද මඩ වගුරකට කවදාවත් කොහුබත් වැනි දේ දාලා අලියකු වැනි සතකු ගොඩ ගන්න හිතන්නවත් හොඳ නෑ. ඊළඟ කාරණේ මම‍ කොච්චර එපා කීවත් කියන දෙයක් අහන්න මේ කට්ටියට ඉවසුමක් නෑ. උපදෙස් පිළීපදින්න අකමැති අය, පෝය දවසේ වුණත් රහමෙර රස බලා සිටි අය සමහරු මා එක්ක තරහ වෙලා ගියා. එහෙම වෙන්න දෙන්නත් බෑ මොකද මට මේ වැඩේට සෙනඟ අවශ්‍යයි.”“පස්සේ මම කීවා සතාගේ ජීවිතේ බේරා ගන්න නම් මුලින්ම ශකිත්ය දෙන්න ඕනා. ඒත් එකට මා ගාව කිසි දෙයක් නෑ කියලා. පස්සේ අහිංසක ගම්මුන් ඉදිරිපත්වෙලා ඇහුවා කීයක් විතර යයිද කියලා. තිස් හතළිස් දහසක් යයි කීවාම ඒ අය හෝ ගාලා සම්මාදම් එකතු කරන්න ගත්තා. ඒ එක්කම ප්‍රාදේශීය සභා මන්ත්‍රීවරයෙකුත් ඇවිත් කීවා කීයක් ගියත් කමක් නෑ මේ සති ගොඩ ගන්න කියලා. මම ඉතින් අවශ්‍ය බෙහෙත් ආදිය සියල්ල ලියා දුන්නා.”ඒ ද්‍රව්‍ය අතර සේලයින් බෝතල හතළිහක් පමණ, ප්‍රතිජීවක ඖෂධ මිනිසකුට අවශ්‍ය මාත්‍රාව මෙන් පනස් ගුණයක් පමණ, විටමින් වර්ග ද ඒ අයුරින්ම සඳහන් වී තිබුණි. හික්කඩුවේ සිට ගාල්ල දක්වා විවෘතව තිබූ ඖෂධහල් කීපයකින් ම මේ බෙහෙ‍ත් එකතු කරගෙන පිරිස එන විට වෛද්‍ය අතපත්තු ඇතුළු ගැමියන් එකතුව ඇතින්න දැඩි අව් රශ්මියෙන් මුදා ගැනීමට රෙදි වහලක් අටවා තිබිණි. උණ බම්බු දෙකක් දෙපසින් සිටුවා ඒ අතර වැල් ඇද සේලයින් රඳවනයක් ද සකසා තිබිණි. මඩ වගුරේ දණක් ගිළී මඩේ සායනය අරඹන්නට සියල්ල සූදානම්ය.“මේ මඩේ සායනයේ විශේෂත්වය එකවර සේලයින් බොතල් පහක් විතර දෙන්න ඕන. කන් දෙක ගිලී නොතිබුණ නිසා මුලින්ම කන් දෙකට සෙලයින් විද්දා. ඊට පස්සේ තට්ටම හරියේ මඩ ඉවත් කරලා සෝදලා තව බෙහෙත් වර්ග විද්දා. පැය තුන හතර ගෙවී යද්දී මිනිස්සුන්ට මේ වැඩේ එපා වෙලා. ඒත් ඉවසීමෙන් බෙහෙත් කරද්දි මෙන්න වැහිලා තිබුණු ඇස් ඇරෙන්න ගත්තා. හොලවන්නේ නැතිව තිබුණු කන් හොලවන්න ගත්තා. ටිකකින් හොඬවැල දික් කරලා වටේ තිබෙන පඳුරුවල අතු කෑලි කඩාගෙන කන්න ගත්තා. දැන් ඇතින්නගේ තත්වය හොඳයි. එයාටත් පුළුවන් අපි කරන දේට උදව්වෙලා ගොඩ වෙන්න උත්සහ කරන්න.”ක්‍රමයෙන් අලියා ඇල කණ්ඩිය දෙසට තල්ලු කර කණ්ඩිය කපා ඇලට එන්න අවස්ථාව දුන්නද මේ ඇතින්න එහි පය තිබ්බේ නැත.“අලියා අපිට වඩා තමන්ගේ පය තබන තැන ගැන කල්පනාකාරියි. අපට නැති ඉවක් එයටෙ තිබෙනවා. ඇත්තෙන්ම ඇල මේ වගුරටත් වඩා මඩ පිරිලා එරෙන තත්ත්වෙක තිබුණු නිසයි ඇත්න්න නැඟිටටේ නැත්තේ. ඒ එක්කම මට කල්පනාවට ආවා මේ ඇලට අයිති තොටුපළක් ළඟට ඇතින්න ගෙන ගියොත් හරි නේද කියලා. ඒ පාර ඉවුර දෙපස ඉඳන් මිනිස්සු ඇතින්නව ඇදගෙන ගියා. ඇතින්නත් හොඳ හීලෑ එක්කෙනෙක් නිසා පැත්තට හැරිලා ඇලේ වතුරේ පාවෙවී නානවා වගේ ඇදීගෙන ආවා. හෙඬේ විතරක් උඩට කරගෙන සැතපුම් භාගයක් පමණ දුර මෙහෙම ගියාම මිනිසුන් නාන වැලි ගොඩදාන ‍විශාල තොටුපළක් තිබෙනවා. එතැනට ආවා විතරයි මෙන්න යාළුවා නැඟිට්ටා දඩි බිඩි ගාලා. ගමේ අයටත් හරිම සතුටුයි.”අලි භාෂාවක් නොදත්තද හීලෑ ඇතින්නක් නිසා ගොඩට එන්නැයි කී වි‍ට මෙන්ම අනෙක් අණ පිළිපදින්නට ඇ දැක් වූ කැමැත්ත මත ගමේ පන්සල් වත්තට ඇතින්න රැගෙන යෑමට හැකි විය.“එහෙදි හොඳට කෙහෙල් බඩද, පොල් අතු කිතුල් බඩ වගේ මෙයා ආසා කෑම ‍ඇති තරම් කන්න ලැබුණා. ඊට පස්සේ අපි මෙයාව නෑව්වා. පස්සේ මම ඇතින්නට අන්තිම ‍බෙහෙත් වඩියත් දීලා කීවා එහෙනම් කෙල්ල මම දැන් යන්නම් කියලා. ඇතින්න හොඩෙන් මගේ අත පුරා අතගෑවා. ඇයට සමු දීලා මම ගේට්ටුව ළඟට ගියා.”“මෙන්න එනවා මේ තරම් වෙලා නොහිටි අයිතිකාරිය. ඇය කීවේ ආණ්ඩුවේ දේවල් තිබුණු නිසා ‍වැඩි මහන්සියකින් තොරව මේ වැඩේ කරන්නට හැකිවන්න ඇති කියලයි. ඒකට නම් මම කීවා මේ අහිංසක ගැමියන්ගේ සල්ලි මිස වෙන මුකුත් නෙවෙයි කියලා.”“ඇය කතා කළ ආකාරය මගේ සිත ගත්තේ නෑ. මම වැඩි කතාබහක් නැතිව එතනින් පි‍ට වුණා.”වෛද්‍ය අතපත්තු බේරාගත් ඇතින්න පන්සල් වත්තෙන් හොටලයට රැගෙන යනු ලැබුවේ හිමිකාරියගේ අණ පරිදිය. ඉන් පසු තවත් වසර තුන හතරක් ම හොටලයේ සේවය කරමින් සංචාරකයන් පිනවූ ඇය පසු කාලයක ජීවිතයෙන් සමු ගත්තාය.අරුණි මුතුමලීaruni@silumina.lkකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=aj1409211</link>
    <topic>ට්‍රිලියනයේ සීමාව තවත් වර්ධනය‍ වෙයි</topic>
    <author>තාරක වික්‍රමසේකර</author>
    <content>ට්‍රිලියනයේ සීමාව තවත් වර්ධනය‍ වෙයිපෙර සතිය අවසානයේ 17122 ක්වූ ගනුදෙනු සංඛ්‍යාව සතිය ආරම්භක සඳුදා (15) 11013 ක් දක්වා අඩු විය. එසේ වුවත් දිනයේ මිලියනය ඉක්මවා කොටස් අලෙවි වූ සමාගම් සංඛ්‍යාව 18 ක් දක්වා ඉහළ ගොස් තිබුණි.එම සමාගම් අතර ඇක්සස් ඉංජිනියරින් (5061971) බ්ලූ ඩයමන්ඩ් (ඡන්ද බලය රහිත) 1883633, හේලීස් එම්ජීටී (1313521), ජනශක්ති ඉන්ෂුවරන්ස් (7058370), ලංකා සෙන්චුවරි (WC - 2015) (1769991), පෑන්ඒෂියන් පවර් (5620805), පීපල්ස් ලීසිං (7602151), පිරමල් ග්ලාස් (2101796), රේණුකා ඇග්‍රි (1553040), සියෙරා කේබල්ස් (1177856), සොෆ්ට්ලොජික් (1048410), යූනියන් බෑන්ක් (1761509), අමානා ටකාෆුල් (3036089), ඒෂියා සියාකා (4053563), බ්‍රවුන්ස් ඉන්වෙස්ට්මන්ට් (31454227), එෆ් එල් සී හෝල්ඩින්ග්ස් (3729190), සොෆ්ට්ලොජික් කැපිටල් (14800886), ටැප්‍රොබේන් (5156328) සමාගම් විය.දිනයේ මිල ඉහළ ගිය සමාගම් අතර කැපී පෙනුණේ සිංහපුත්‍ර ෆිනෑන්ස් සමාගමය. සමාගමේ කොටසක මිල රුපියල් 13.00 කින් ඉහළ ගියේය.මිල පහළ ගිය සමාගම් අතර කාර්සන්ස් (15.10), සිලෝන් ටු බැකෝ (10.00), නෙස්ලේ (15.00) සමාගම් විය.පසු දින එනම් 16 වැනිදා අඟහරුවාදා වෙළෙඳපොළ ගනුදෙනු යළි වැඩි විය. ගනුදෙනු සංඛ්‍යාව දැක්වුණේ 12232 ක් ලෙසිනි.එදින මිලියනය ඉක්මවා කොටස් අලෙවි වූ සමාගම් අතර ඇක්සස් ඉංජිනියරින් (2806914), කොමර්ෂල් බෑන්ක් (1299136), හේලීස් (MGT) - 3391065, හේමාස් හෝල්ඩින්ග්ස් (2824468), ජනශක්ති ඉන්ෂුවරන්ස් (1453567), ජේ.කේ.එච්. (WC - 2016) 1038754, ලංකා සෙන්චුවරි (WC - 2015) 2685441, ලංකා අයි ඕ සී (1498983), පීපල්ස් ලීසිං (1006234), පිරමල් ග්ලාස් (9513097), රේණුකා ඇග්‍රි (4631239), එස් එම් බී ලීසිං (4108501), ටෙක්ස්ටර්ඩ් ජර්සි (6588668), ටෝකියෝ සිමෙන්ට් (ඡන්ද බලය රහිත) - 1519088, යූනියන් බෑන්ක් (1383057), වැලිබල් (16113973), අමානා ටකාෆුල් (1414051), බ්‍රාක් ලංකා ෆිනෑන්ස් (3164704), බ්‍රවුන්ස් ඉන්වෙස්ට්මන්ට් (20603776), එෆ් එල් සී හෝල්ඩින්ග්ස් (1536746), සොෆ්ට්ලොජික් කැපිටල් (1357723) සමාගම් කැපී පෙනුණි.දිනයේ මිල ඉහළ ගිය සමාගම් අතර කළම්බු සිටි (22.60), සිලෝන් ප්‍රින්ටර්ස් (200.00), සෙන්ලේ (18.50) සමාගම් කැපී පෙනුණි. මිල පහළ ගිය සමාගම් අතර සෙලින්කෝ ඉන්ෂුවරන්ස් (ඡන්ද බලය රහිත) (17.60), සිලෝන් ගාර්ඩියන්ස් (17.80), ලී හෙප්ස් (10.70) සමාගම් කැපී පෙනුණි.17 වැනිදා බදාදා කොටස් ගනුදෙනු යළි ඉහළ ගිය නමුත් සමාගම්හි කොටස් මිල ඉහළ යාම් එතරම් කැපී පෙනුණ බවක් නොපෙනුණි. එදින ගනුදෙනු සංඛ්‍යාව දැක්වුණේ 12516 ක් ලෙසිනි. කොටස් 100 ට වඩා අලෙවි වූ සමාගම් හි එතරම් කැපී පෙනෙන මිල ඉහළ යාම් දක්නට නොතිබූ අතර මිල පහළ යාම් අතුරින් කළම්බු සිටි (16.50), ඩිමෝ (11.40), ඊ.බී. ක්‍රෙසි (50.00), නෙස්ලෝ (49.90), නුවරඑළිය (16.10) සමාගම් කැපී පෙනුණි.දිනයේ මිලියනය ඉක්මවා කොටස් අලෙවි වූ සමාගම් අතර ඇක්සස් ඉංජිනියරින් (1322440), බ්ලූඩයමන්ඩ් (ඡන්ද බලය රහිත) - 2395219 ෆිරිස් කැපිටල් (1274909), ජේ.කේ.එච් (1856041), නේෂන් ලංකා (1095823), පීපල්ස් ලීසිං (3384128), පිරමල් ග්ලාස් (13385291), රේණුකා ඇග්‍රි (4801336), රිමරිඩ් පීරිස් (3940960), රෝයල් සෙරමික් (2163211), සියෙරා කේබල්ස් (2429121), යූනියන් බෑන්ක් (1087720), වැලිබල් (3791034), බ්‍රවුන්ස් ඉන්වෙස්ට්මන්ට් (33613619), කොමර්ෂල් ක්‍රෙඩිට් (1722377), ටැප්‍රොබේන් (1895499), පී සී එම් හෝල්ඩින්ග්ස් (4026982), පී සී ෂර්මා (1042682) සමාගම් කැපී පෙනුණි.කොටස් වෙළෙඳපොළ සමස්ත ප්‍රාග්ධනීකරණය ට්‍රිලියනය ඉක්මවා තිබුණ ද වෙළෙඳපොළේ මිලියනය ඉක්මවා කොටස් අලෙවි වන සමාගම් සංඛ්‍යාව වැඩි වුවද කොටස් මිල ඉහළ යෑම එතරම් කැපී පෙනෙන ලෙස ඉහළ නොයෑම විශේෂ ලක්ෂණයකි.කෙසේ වුවත් සමස්ත ප්‍රාග්ධනීකරණය ට්‍රිලියනය ඉක්මවා යාම තවදුරටත් එලෙසම පවතී.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=aj1409212</link>
    <topic>ශ්‍රී ලංකාවේ විශිෂ්ටතම කර්මාන්තකරුවා-2014 පීපල්ස් ලීසිං සමාගමට රන් සම්මාන</topic>
    <author/>
    <content>ශ්‍රී ලංකාවේ විශිෂ්ටතම කර්මාන්තකරුවා-2014 පීපල්ස් ලීසිං සමාගමට රන් සම්මානශ්‍රී ලංකාවේ විශෂ්ටතම කර්මාන්තකරුවා - 2014 සම්මාන උලෙළේ කර්මාන්ත හා සේවා විශිෂ්ටත්වය උදෙසා ජාතික තලය කාණ්ඩය යටතේ සේවා අංශයෙහි රන් සම්මානය, පීපල්ස් ලීසිං සමාගමේ නියෝජ්‍ය සාමාන්‍යාධිකාරී - මෙහෙයුම්, ලයනල් ප්‍රනාන්දු මහතා වෙත ජනාධිපති ලේකම් ලලිත් වීරතුංග මහතා විසින් පිරිනැමූ අවස්ථාව.පීපල්ස් ලීසිං ඇන්ඩ් ෆිනෑන්ස් සමාගම කර්මාන්ත හා සේවා විශිෂ්ටත්වය උදෙසා සම්මාන පිරිනැමෙන, CNCI Achiever of Industrial Excellence Awards - 2014 හි ජාතින තලය කාණ්ඩය යටතේ සේවා අංශයෙහි රන් සම්මානය දිනාගැනීමට හා වසරේ විශිෂ්ටතම CNCI ආයතන 10 අතරට එක්වෙමින් රනින් පිදුම් ලැබීමට සමත්විය. දේශීය කර්මාන්ත හා සේවා විශිෂ්ටත්වය ඇගයීමට, ලංකා ජාතික කර්මාන්ත මණ්ඩලය විසින් වාර්ෂිකව සංවිධානය කරන මෙම සම්මාන උලෙළ මෙවර 13 වැනි වරටත් කොළඹ සිනමන් ග්‍රෑන්ඩ් හෝටලයේ දී පසුගියදා පැවැත්වුණේ ජනාධිපති ලේකම් ලලිත් වීරතුංග මහතාගේ ප්‍රධානත්වයෙනි.පීපල්ස් ලීසිං ඇන්ඩ් ෆිනෑන්ස් සමාගම හිමිකරගත් සම්මානය පිළිබඳව එම සමාගමේ ප්‍රධාන විධායක නිලධාරි / සාමාන්‍යාධිකාරි, ඩී.පී.කුමාරගේ මහතා පැවසුවේ, පීපල්ස් ලීසිං ඇන්ඩ් ෆිනෑන්ස් සමාගමට රන් සම්මාන 2ක් හිමිවීමෙන් අපේ මූල්‍ය ක්‍රම හා සේවාවන් හි හා තිරසාර සංවර්ධන ව්‍යාපෘතිවල විශිෂ්ටත්වය නැවත වරක් සනාථ වූවා. අප සමාගමේ සියලු මූල්‍ය කටයුතු ජන පහසුව හා සාර්ථකත්වය උදෙසා, ‘ජන හද හඳුනන ලීසිං’ යන්න තේමාව කරගනිමින් පවත්වාගෙන යෑම නැවත වරක් ඇගයීමට ලක්වීමක් ලෙසින් මෙම සම්මානය හඳුන්වා දිය හැකියි. එම නිසා ආයතනික විශිෂ්ටත්වය පවත්වාගැනීමට පීපල්ස් ලීසිං සමාගමේ කාර්ය මණ්ඩලය දක්වන උනන්දුව, කැපවීම හා ඔවුන් ලබාදෙන සුහදශීලී සේවාවත් මෙම අවස්ථාවේදී මා ඉහළින්ම ඇගයීමට කැමතියි’ යන්නය.කර්මාන්ත හා සේවා විශිෂ්ටත්වය උදෙසා සම්මාන පිරිනැමෙන මෙම CNCI සම්මාන උලෙළේ සුදුස්සන් තෝරාගැනීමේ දී ශුද්ධ විකුණුම් ආදායම, සේවක සංඛ්‍යාවේ ප්‍රමාණය, සේවක ප්‍රතිලාභ, ව්‍යවස්ථාපිත ආයතන වගකීම්, ආයතනික සැලැස්ම, මූල්‍ය ක්‍රම හා සේවා ගුණාත්මකභාවය, පාරිසරික වගකීම්, සමාජීය වගකීම්, සේවක සෞඛ්‍ය හා සුරක්ෂිතභාවය ආදිය සැලකිල්ලට ගැනිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=aj1409213</link>
    <topic>ශ්‍රී ලංකා වැවිලිකරුවන්ගේ සංගමයෙන් වතු කම්කරු නිවාස වැඩසටහනක්</topic>
    <author/>
    <content>ශ්‍රී ලංකා වැවිලිකරුවන්ගේ සංගමයෙන් වතු කම්කරු නිවාස වැඩසටහනක්වතු කම්කරුවන් වෙනුවෙන් නිවාස යෝජනා ක්‍රමයක් හඳුන්වා දීමට ශ්‍රී ලංකා වැවිලිකරුවන්ගේ සංගමය මූලිකත්වය ගෙන කටයුතු කරමින් සිටී. මෙම වැඩසටහන ක්‍රියාවට නංවනු ලබන්නේ වැවිලි කර්මාන්ත මානව සම්පත් සංවර්ධන භාරය මඟිනි. වැවිලි කර්මාන්ත මානව සම්පත් සංවර්ධන භාරය නිර්මාණය වී ඇත්තේ ශ්‍රී ලංකා රජය, ප්‍රාදේශීය වැවිලි සමාගම් සහ වතු කම්කරු සමිති යන පාර්ශ්ව තුන එක්වීමෙනි.මෙම වැඩසටහන යටතේ හැටන්, නුවරඑළිය, රත්නපුර, කෑගල්ල, ගාල්ල, මහනුවර සහ බදුල්ල යන ප්‍රදේශවල වතු කම්කරුවන් වෙනුවෙන්, 2014 වසර අවසානයට පෙර තනි නිවාස ඒකක 855 ක් ඉදිකිරීමට නියමිත ය. මේ වනවිට ප්‍රාදේශීය වැවිලි සමාගම් මඟින් කළමනාකරණය කෙරෙන වතුවල වාසය කරන කම්කරුවන් අතරින් 60% ක් වෙනුවෙන් නව නිවාස ඉදිකිරීම හෝ ‍ඔවුන් දැනට වෙසෙන නිවාස අලුත්වැඩියා කිරීම සිදු කර තිබේ.නවීන සැලසුම්වලට අනුව, හොඳින් ඉඩ පහසුව සහිතව ඉදිකෙරෙන මෙම නිවාසයක වටිනාකම රු. ලක්ෂ 5 කට අධිකවේ. මෙම නිවාස පර්චස් 7 බැගින් ව‍ූ බිම් කොටස්වල ඉදිකෙරෙන අතර එක් නිවසක් වර්ග අඩි 550 ක විශාලත්වයකින් යුක්ත ය. නිවසට අමතරව සෑම පවුලකටම ගෙවතු වගාවන් සිදුකිරීම සඳහා පර්චස් 3 ක ගෙවත්තක් වෙන්කර තිබීම ද විශේෂත්වයකි.සෑම නිවෙසක් ම නිදන කාමර 2 ක්, ආලින්දයක්, මුළුතැන්ගෙයක් සහ වැසිකිලියක් ආදී මූලික අංශවලින් සමන්විත අතර ඒවාට නළ ජලය ලබාදීමට ද කටයුතු කර ඇත. මේ ආකාරයට නව නිවාස ඉදිකිරීමට අමතරව, රු. මිලියන 94 ක වියදමින් දැනට පවතින වතු කම්කරු නිවාස 1700 ක් අලුත්වැඩියා කිරීමට ද පියවර ගෙන තිබේ. මෙය තාවකාලික පියවරක් වන අතර මෙම නිවාසවල වාසය කරන වතු කම්කරුවන්ට ද අලුතින් නිවාස ලබාදීමට නුදුරේදීම කටයුතු කෙරෙනු ඇත.කෙසේ වුවත් මෙය හුදෙක් නිවාස තනා ප්‍රදානය කෙරෙන වැඩසටහනක් පමණක් නොවේ. නව නිවාස හිමිකර ගැනීමේ වාසනාව ලබන වතු කම්කරු පවුල්වලට එම නිවාස ‘තමන්ගේ ම ගෙවල්’ ය යන හැඟීම ලබාදීම සඳහා නිවාස ඉදිකිරීමේ ක්‍රියාවලියේදී ඔවුන්ට ද ශ්‍රමයෙන් දායක වීමට අවස්ථාව සලසා දී ඇත. එමෙන් ම නිවෙස් ඉදිකිරීමේදී යම් යම් අංග සඳහා ණය මුදල් ලබාගැනීමේ හැකියාව ලබාදී තිබීම ද තවත් විශේෂත්වයකි.මේ සියල්ල ඔවුන්ට හුදෙක් නිවාස හිමිකාරිත්වයෙන් ‍ඔබ්බට ගොස් සමාජීය වශයෙන් ද ඉහළ තලයකට පැමිණීමට උපකාරී වනු ඇත. විශේෂයෙන් ම සෞඛ්‍යය හා සනීපාරක්ෂාව, අධ්‍යාපනයේ වැදගත්කම යනාදී කරුණු මෙහිදී අවධාරණය වීම ‍‍ඔවුන්ගේ පවුල්වල එකමුතුව හා ආත්ම ‍ගරුත්වය ආදී සාධක වඩාත් ශක්තිමත් වීමට හේතු වනු ඇති බව නොඅනුමාන ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=aj1409214</link>
    <topic>UTE ඉදිකිරීම් ප්‍රදර්ශනයේදී Cat Connect තාක්ෂණය එළිදක්වයි</topic>
    <author/>
    <content>UTE ඉදිකිරීම් ප්‍රදර්ශනයේදී Cat Connect තාක්ෂණය එළිදක්වයිUTE ප්‍රධානී ප්‍රසාන් ප්‍රනාන්දු මහතා ප්‍රදර්ශන කුටිය වෙත පැමිණි ඉදිකිරී‍ම් හා ඉංජිනේරු සේවා අමාත්‍ය විමල් වීරවංශ මහතා වෙත සිය නිෂ්පාදන පිළිබඳ දැනුවත් කරමින්. ඉදිකිරීම් යන්ත්‍රෝපකරණ ක්ෂේත්‍රයේ ලොව ප්‍රමුඛතම නාමයක් වන Caterpillar කැටපිලර් යන්ත්‍ර ශ්‍රී ලංකාවට ගෙන්වා බෙදා හැරීමේ බලයලත් එකම අලෙවි නියෝජිතායතනය වන UTE සිය නව්‍ය තාක්ෂණික නිෂ්පාදන හා සේවාවන් හඳුන්වාදෙමින් ඉදිකිරීම් 2014 ප්‍රදර්ශනය වර්ණවත් කරයි. ඉදිකිරීම් 2014 ප්‍රදර්ශනය පසුගියදා කොළඹ බණ්ඩාරනායක සම්මන්ත්‍රණ ශාලා පරිශ්‍රයේදී පැවැති අතර අඛණ්ඩව 06 වැනි වරටත් එහි ප්‍රධාන අනුග්‍රාහකයා ලෙස UTE සමාගම කටයුතු කළේ ය.UTE සමාගමේ නවතම හඳුන්වාදීම වන ‘Cat Connect’ තාත්ෂණික විසඳුම පාරිභෝගිකයින් වෙත එළි දැක්වීම ද එම ප්‍රදර්ශනයට සමගාමීව සිදු‍ කෙරිණි.සිය කාර්යාලයේ සිට වැඩ බිමක ඇති යත්‍රෝපකරණවල ක්‍රියාකාරිත්වය පාලනය කළ හැකි දුරස්ථ පාලන ක්‍රමවේදයක් ‍ලෙසින් මෙම එම තාක්ෂණය හඳුන්වා දී ඇත. ඒ තාක්ෂණය මඟින් ආරක්ෂාව තහවුරු කිරීම, වියදම පාලනය කරමින් ඵලදායිතාවය ඉහළ නැංවීම වැනි ප්‍රතිලාභ සමඟින් ස්ථාවර හා වඩාත් සාර්ථක ව්‍යාපාර මෙහෙයුමක් පවත්වාගෙන යාමේ හැකියාව ලැබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=aj1409215</link>
    <topic>කොමර්ෂල් බැංකුවේ 600 වෙනි ATM යන්ත්‍රය ගොල්ඩ් සෙන්ටර්හි</topic>
    <author/>
    <content>ධීවර හා ජලජ සම්පත් සංවර්ධන අමාත්‍ය වෛද්‍ය රාජිත සේනාරත්න හා ආරක්ෂක අමාත්‍යාංශ ලේකම් ගෝඨාභය රාජපක්ෂ මහත්වරුන් කොළඹ නව මැණික් හා ස්වර්ණාභරණ කේන්ද්‍රස්ථානයේ ස්ථාපිත කොමර්ෂල් බැංකුවේ 600 වැනි ස්වයංකීය ටෙලර් යන්ත්‍රය, බැංකුවේ නියෝජ්‍ය සභාපති එම්.පී. ජයවර්ධන, ප්‍රධාන මෙහෙයුම් නිලධාරී එස්. රෙන්ගනාදන් මහත්වරුන් සහ බැංකුවේ ජ්‍යෙෂ්ඨ නිලධාරීන් මධ්‍යයේ විවෘත කළ අවස්ථාව. </content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=aj1409216</link>
    <topic>පාහියන්ගල දක්ෂ සිසුනට චයිනා මැෂිනරි ශිෂ්‍යත්ව</topic>
    <author/>
    <content> </content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=aj1409217</link>
    <topic>එට්සලාට් ගේම් ඔෆ් ටියුන්ස් ඇරඹේ</topic>
    <author/>
    <content>එට්සලාට් ගේම් ඔෆ් ටියුන්ස් ඇරඹේඑටිසලාට් ලංකා සිය නවතම අලෙවි ප්‍රවර්ධන වැඩසටහන වන ගේම් ඔෆ් ටියුන්ස් තරගය පසුගියදා ගාල්ල සමනල ක්‍රීඩාංගණයේදී දියත් කිරීමට කටයුතු කළේ ය. මෙහි අරමුණ වී ඇත්තේ Personal Ring Back Tones සේවාව භාවිතා කරන පාරිභෝගිකයන් හට ත්‍යාග දිනාගැනීමට අවස්ථාවක් උදාකර දීමයි. මාස 3 ක කාලයක් පුරා පැවැත්වීමට සැලසුම් කර ඇති මෙම ප්‍රවර්ධන වැඩසටහනේ දී පාරිභෝගිකයන්ට දිනපතා රු. 5,000/= බැගින් සහ සතිපතා රු. 50,000/= බැගින් ත්‍යාග දිනාගැනීමට අවස්ථාව හිමිවේ. මෙහි අවසන් මහා ත්‍යාගය වන්නේ රු. මිලියන 4 ක් වටිනා ‘චෙරී ටිගෝ’ ජීප් රථයකි.ගේම් ඔෆ් ටියුන්ස් ආරම්භ කිරීමේ උත්සවයට ගාලු දිස්ත්‍රික් පාර්ලිමේන්තු මන්ත්‍රී මනූෂ නානායක්කාර, එටිසලාට් ලංකා සමාගමේ ප්‍රධාන වාණිජ නිලධාරි ජනක ජයලත් සහ ‘අයිඩියල්’ සමූහ ව්‍යාපාරයේ සමූහ ක්‍රමෝපායවේදී චමත් තෙන්නකෝන් ඇතුළු සම්භාවනීය අමුත්තෝ රැසක් සහභාගි වූහ. තරගයේදී සිදුවන්නේ තරගකරුවන් බාගත කරගන්නා Call -A-Tunes සංඛ්‍යාව අනුව ඔවුන්ට ලකුණු හිමිවීමයි. වැඩිම ලකුණු හිමිකරගන්නා පාරිභෝගිකයන්ට ජයග්‍රහණ හිමි කරගැනීමේ අවස්ථාව උදාවේ. මෙය තමන් කැමැතිම ‘Ring back tones’ භාවිතා කරන අතරම ඒ සඳහා තෑගිත් හිමිකරගන්නට ජනතාවට ලැබෙන මහඟු අවස්ථාවකි. දිනපතා බාගත කරගනු ලබන ගීත සඳහා ලකුණු 10 ක් හිමිවන අතර සතිපතා එක් සුවිශේෂී ගීතයක් මෙන් ම බෝනස් ගීත ද ඇතුළත්ව ලකුණු 100 ක් දක්වා හිමිකර ගැනීමේ අවස්ථාව ලැබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=aj1409218</link>
    <topic>ස්පිට්ල්ගේ 45 වන ගුණානුස්මරණයට තැපැල් මුද්දරයක් සහ මුල්දින කවරයක්</topic>
    <author/>
    <content>ස්පිට්ල්ගේ 45 වන ගුණානුස්මරණයට තැපැල් මුද්දරයක් සහ මුල්දින කවරයක්විචර්ලි ජාත්‍යන්තර පාසලේ විදුහල්පති කිංග්ස්ලි ජයසිංහ, බස්නාහිර පළාත් සභා සාමාජික මල්ශා කුමාරණතුංග, නියෝජ්‍ය තැපැල් ස්ථානාධිපති චිත්‍රා ගුණසේකර තැපැල් මුද්දරය සහ මුල්දින කවරය පිළිගන්වමින්.දොස්තර රිචඩ් ලයනල් ස්පිට්ල්ගේ 45 වන ගුණානුස්මරණය සැප්තැම්බර් මස තුන් වැනිදාට යෙදී තිබිණි. එය සනිටුහන් කරමින් තැපැල් මුද්දරයක් සහ මුල්දින කවරයක් ද එළිදක්වනු ලැබීය. මෙම අවස්ථාව සංවිධානය කිරීමේ‍ ගෞරවය විචර්ලි ජාත්‍යන්තර පාසලට හිමි විය.මෙම එළිදැක්වීමේ උලෙළ, විචර්ලි ජාත්‍යන්තර පාසලේ කනිෂ්ඨ අංශයේ පුස්තකාල ගොඩනැගිල්ලේදී සිදු කළ අතර මෙම ගොඩනැගිල්ල දොස්තර ආර්.එල්. ස්පිට්ල් පුස්තකාලය ලෙසින් නම් කර ඇත. මෙය කලෙකදී දොස්තර ස්පිට්ල්ගේ අධ්‍යයන කාමරය වූ අතර අදට ද ඔහු සතු වූ මේසයක් සහ බිත්ති ඔරලෝසුවක් මෙහි පවතී. මෙම තැපැල් මුද්දරය සහ මුල්දින කවරය එළිදක්වනු ලැබුවේ එම අවස්ථාවට ප්‍රධාන ආරාධිත අමුත්තිය ලෙසින් සහභාගී වූ බස්නාහිර පළාත් සභා සාමාජිකා මල්ශා කුමාරනතුංග, නියෝජ්‍ය තැපැල් ස්ථානාධිපතිනි චිත්‍රා ගුණසේකර, ශ්‍රී ලංකා මුද්දර කාර්යාංශයේ අධ්‍යක්ෂක ටී. ශ්‍රීහරන් සහ Christine Wilson Charitable Trust හි සාමාජිකයින්ගේ සහභාගීත්වයෙනි.‍දොස්තර ස්පිට්ල් විසින් 1922 දී ගොඩනැගූ විචර්ලි සාත්තු නිවාසය 1985 දී විචර්ලි ජාත්‍යන්තර පාසල ලෙසින් භාවිතයට ගැනිණි. ශ්‍රී ලංකාවේ පැරණිතම ජාත්‍යන්තර පාසලක් වන මෙහි 30 වන සංවත්සරය 2015 ජනවාරි මස 7 වැනිදා පැවැත්වීමට නියමිතය.විචර්ලි ජාත්‍යන්තර පාසලේ විදුහල්පති කිංග්ස්ලි ජයසිංහ පවසා සිටියේ, “මම සෑමවිටම දොස්තර ස්පිට්ල්ගේ ජීවිතය පිළිබඳව සහ ආදිවාසීන් පදනම් කරගෙන ලියැවුණු ඔහුගේ පොත් සම්බන්ධයෙන් විශාල ඇල්මක් දක්වනවා. ඇත්තෙන්ම දොස්තර ස්පිට්ල්ගේ නවාතැන සහ ඔහු විසින් ඉදිකළ සාත්තු නිවාසය තුළ ආරම්භ කෙරුණු විචර්ලි ජාත්‍යන්තර පාසලේ විදුහල්පති වීම මට ආඩම්බරයක්. ඔහු කෙරෙහි අප තුළ ඇති ගෞරවය හේතුවෙන් ඔහු සිය කාර්යාලය සඳහා තෝරාගත් නම වන විචර්ලි යන නාමයම පාසල සඳහාත් යොදා ගෙන තිබෙනවා.නගරයේ ශල්‍ය වෛද්‍යවරයෙක්. වනාන්තරය තුළ සිටි දොස්තරවයෙක් සහ වන සතුන්ගේ සහ ගහ කොළවල ආරක්ෂාව උදෙසා ක්‍රියා කළ පෙරටුගාමියෙක් වන දොස්තර ස්පිට්ල් අපේ සිසුන්ට ඉතා හොඳ ආදර්ශයක්. ඔහ‍ුගෙන් ශ්‍රී ලංකාවට සිදු වූ අතිමහත් සේවය පිළිබඳව දරුවන් දැනුවත් කිරීම ඉතාමත් වැදගත්. එම නිසා මෙම එළිදැක්ම ඔහුගේ මතකයට ගෞරව කිරීම සඳහා කදිම අවස්ථාවක්.” යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=aj1409219</link>
    <topic>යුනිකෝර්න් ටයර් රීට්‍රෙඩ්ස් සමාගමට ටයර් නැවත පිරවීමේ කර්මාන්තශාලා</topic>
    <author/>
    <content>යුනිකෝර්න් ටයර් රීට්‍රෙඩ්ස් සමාගමට ටයර් නැවත පිරවීමේ කර්මාන්තශාලා‘යුනිකෝර්න් ටයර් රීට්‍රෙඩ්ස් සමාගම’ නවීනතම තාක්ෂණයෙන් ටයර් නැවත පිරවීමේ නව කර්මාන්තශාලා 2 ක් වටරැක පානළුව පිහිටි කාර්මික සංවර්ධන මණ්ඩල ආයෝජන ප්‍රවර්ධන කලාපයේදී විවෘත කරයි.මේ කර්මාන්තශාලාවල ටයර් නැවත පිරවීමේ අතිනවීණ හා පරිසර හිතකාමී යන්ත්‍රසූත්‍ර මගින් මසකට ටයර් 6000 ක් පමණ නිපදවීමේ ධාරිතාවක් ඇති අතර එහි පෙරසවි හා සම්ප්‍රදායික යන ක්‍රමවේද දෙක යටතේම ටයර් නැවත පිරවීම සිදු කෙරේ.2015 වසර වන විට අලෙවි බළකාය හා ටයර් බෙදාහැරීමේ වාහන ජාලය පුළුල් කිරීමෙන් මසකට නැවත පිරවූ ටයර් 10,000 දක්වා වර්ධනය කිරීමේ සැලසුමක් ක්‍රියාත්මක බව යුනිකෝර්න් ටයර් කළමනාකාර අධ්‍යක්ෂ, අසංග රත්නායක මහතා නව කර්මාන්තශාලා විවෘත කිරීමේ උත්සවයේදී පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=aj14092110</link>
    <topic>HNB බදු පෙර ලාභය රු. බිලියන 5 පසු කරයි</topic>
    <author/>
    <content>HNB බදු පෙර ලාභය රු. බිලියන 5 පසු කරයිHNB 2014 පළමු අර්ධයේ දී විශිෂ්ට කාර්යසාධනයක් අත්කර ගත් අතර පසුගිය වසරේ පළමු අර්ධයේ දී රුපියල් බිලියන 3.38ක් වූ බදු පෙර ලාභය මෙම වසරේ සලකා බලනු ලබන කාලසීමාව වන විට රුපිය‍ල් බිලියන 3.69ක් බවට පත් කර ගනිමින් 8%ක වර්ධනයක් වාර්තා කිරීමට සමත් විය.2014 වසරේ පළමු අර්ධයේ පැවති අවම ලාභ තත්ත්වයන්, ණය පොලී අනුපාතයන් පහත වැටීම සහ උකස් කටයුතු ආශ්‍රිතව රුපියල් බිලියන 1.5ක මුදලක් කපා හැරීම ආදී අභියෝග මධ්‍යයේ වුවද හැටන් නැෂනල් බැංකුව මෙම වර්ධනයට හිමිකම් කීය. තැන්පතු සඳහා ලබා දෙන පොලිය යළි සකස් කිරීම සහ ඊට අනුරූප ලෙස ණය පොලිය සැකසීම මෙන්ම උකස් ව්‍යාපාරයෙහි වූ අයහපත් වෙළෙඳපොළ තත්ත්වය වෙනස්ව ඇති හෙයින් මෙම වසරේ දෙවැනි අර්ධයේ ලාබදායීත්වය මීට වඩා හොඳ මට්ටමකට පත් වෙතැයි බැංකුව අපේක්ෂා කරයි.මෙම වසරේ පළමු අර්ධයෙහි ලද කාර්ය සාධනය පිළිබඳව අදහස් දක්වන HNB හි සභාපතිනි ආචාර්ය රාණී ජයමහ “උපායමාර්ගික අරමුණක පිහිටා කටයුතු කිරීම, විචක්ෂණශීලී ප්‍රතිපත්ති ක්‍රියාත්මක කිරීම, ඉහළ කළමනාකාරිත්වයේ සිට HNB පවුලේ සෑම සාමාජිකයෙකුගේම අප්‍රතිහත ධෛර්යය හා අපගේ වටිනා පාරිභෝගිකයින් අප කෙරෙහි දැක්වූ විශ්වාසය 2014 වසරේ පළමු අර්ධය තුළ විශිෂ්ට මූල්‍ය කාර්ය සාධනයක් පෙන්නුම් කිරීමට ප්‍රමුඛ වශයෙන් ඉවහල් වූ බව පැවසිය හැකියි” යනුවෙන් පැවසුවාය.බැංකු ක්ෂේත්‍රයේ ණය වර්ධනයට එතරම් හිතකර නොවූ තත්ත්වයක් තුළ ද වාර්ෂිකව 4.4%ක වර්ධනයක් අත්කර ගැනීමට සමත් වූ අතර 2014 දෙවැනි කාර්තුව පෙර වසරේ සලකා බලන ලද කාල සීමාව හා සසඳන කළ 8.3ක% වර්ධනයක් අත්කර ගැනීමට හැටන් නැෂනල් බැංකුව සමත් විය. ‍කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=aj14092111</link>
    <topic>රොබෝ තාක්ෂණය නැංවීමට බ්‍රැන්ඩික්ස් නව නිමැවුම් සම්මානය</topic>
    <author/>
    <content>රොබෝ තාක්ෂණය නැංවීමට බ්‍රැන්ඩික්ස් නව නිමැවුම් සම්මානයස්වයංකරණය සම්බන්ධයෙන් උනන්දුවක් දක්වන ශ්‍රී ලාංකේය නවෝත්පාදකයින්ට නව දොරටුවක් විවෘත කරමින් කර්මාන්ත ක්ෂේත්‍රයට අදාල අභියෝගයකට සාර්ථක රොබෝ තාක්ෂණික විසඳුමක් නිර්මාණය කරන්නෙකුට ජීවිතය වෙනස් කළ හැකි වාර්ෂික නවෝත්පාදන සම්මානයක් පිරිනැමීමට බ්‍රැන්ඩික්ස් සමූහය ඉදිරිපත් වී ඇත.මොරටුව විශ්වවිද්‍යාලයේ ඉලෙක්ට්‍රොනික සහ විදුලි සංදේශ ඉංජිනේරු විද්‍යා දෙපාර්තමේන්තුවේ ඊ-සමාජය විසින් වාර්ෂිකව සංවිධානය කරන ශ්‍රී ලංකා රොබෝ විද්‍යා තරගාවලියේ නව අංශයක් ලෙස ‘බ්‍රැන්ඩික්ස් නවෝත්පාදන සම්මානය’ පිරිනැමීමට සූදානම් වේ. මෙම සම්මානය ශ්‍රී ලාංකේය නව නිමැවුම්කරුවන් වෙනුවෙන් පුළුල්ව විවෘත වන අතර ජයග්‍රාහකයාට මුදල් ත්‍යාගයක්, කුසලානයක් සහ එම නවෝත්පාදනය සංවර්ධනය කිරීම සඳහා මූල්‍යමය සහ තාක්ෂණික සහයෝගය සමාගම විසින් ලබාදෙයි.බ්‍රැන්ඩික්ස් විසින් ප්‍රධාන අනුග්‍රාහකත්වය දක්වන 2014 ශ්‍රී ලංකා රොබෝටික් තරගාවලියේදී මුම්බායි නුවර ඉන්දියානු තාක්ෂණික ආයතනය විසින් වාර්ෂිකව සංවිධානය කරන ඊළඟ ජාත්‍යන්තර රොබෝටික් තරගාවලිය සඳහා ශ්‍රී ලංකාව නියෝජනය කරන තරගකරුවා තෝරා පත්කර ගනී.2014 ශ්‍රී ලංකා රොබෝටික් තරගාවලිය පිළිබඳ වැඩි විස්තර දැන ගැනීමට පිවිසෙන්න www.mrt.ac.lk/competitions/slrcකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=aj14092112</link>
    <topic>සිටි ඇන්ඩ් ගිල්ඩ්ස් පාඨමාලාවේදී මර්ක්මැරීන් සිසුන්ගෙන් දක්ෂතා</topic>
    <author/>
    <content>සිටි ඇන්ඩ් ගිල්ඩ්ස් පාඨමාලාවේදී මර්ක්මැරීන් සිසුන්ගෙන් දක්ෂතාMERCMARINE Training හි විදුහල්පති ෆර්හාත් තයිබ් මහතා සාමාන්‍යාධිකාරි කපිතාන් කීත් ජයසූරිය මහතා, City &amp;amp; Guilds හි දකුණු ආසියා කලාප අධ්‍යක්ෂ මුෆ්ති හාෂිම් මහතා සහ එහි ව්‍යාපාර සංවර්ධන සාමාන්‍යාධිකාරි ෆාහිම් ශකුර් මහතා සිසුන් සමඟMERCMARINE Training හි කේටරින් පුහුණු අංශයේ සිසුහු City &amp;amp; Guilds Culinary Arts ඩිප්ලෝමාවේ දී සියයට සියයක සාමාර්ථ මට්ටමක් ලබා ගැනීමට සමත් වූහ. මෙහි විභාගය ජූලි මස පැවැත්වුණු අතර, City &amp;amp; Guilds අනුමත පුහුණු මධ්‍යස්ථානයක් ලෙසින් සහතික ලැබීමෙන් පසුව MERCMARINE පුහුණු මධ්‍යස්ථානයේ සිසුන් විභාගයකට මුහුණ දුන් ප්‍රථම අවස්ථාව මෙය වේ. මෙහිදී දක්නට තිබූ විශේෂත්වයක් වූයේ සෑම සිසුවෙක්ම මෙම ඩිප්ලෝමාව සාර්ථකව සම්පූර්ණ කර තිබීම සහ බොහෝ දෙනා විභාගයේ දී ඉහළ සාමාර්ථය ලබාගැනීමය.මෙම ජයග්‍රහණය පිළිබඳව අදහස් දක්වමින් සිටි ඇන්ඩ් ගිල්ඩ්ස් දකුණු ආසියා කලාප අධ්‍යක්ෂක මුෆ්ති ශෂිම් මහතා පවසා සිටියේ, MERCMARINE Training හි සිසුන් මෙම ආහාර පිසීමේ විභාගයේ දී ඉදිරිපත් කළ ඉහළ තත්ත්වය පිළිබඳව අප ඉතාමත් සතුටට පත් වෙනවා. මෑතකදී පවත්වන ලද විභාගයන් හි දී සියයට සියයක ලකුණු ප්‍රමාණය ඉක්මවීමෙන් සිය කේටරින් සිසුන් ජාත්‍යන්තර තත්ත්වයන්ට අනුකූලව පුහුණු කිරීම සඳහා MERCMARINE තුළ පවතින කැපවීම පෙන්නුම් කරනවා.” යනුවෙනි.MERCMARINE Training හිදී නාවික කෝකිවරුන් සඳහා සපයන තවත් ප්‍රමුඛ පෙළේ කේටරින් සහතිකයක් වන්නේ MLC 2006 කේටරින් සහතිකය වේ. මෙය 2013 වසරේ අගෝස්තු මස සිට සෑම නාවික කෝකිවරයෙක් සඳහාම අනිවාර්යය කර ඇත. මෙම සහතිකය පිරිනමනා ප්‍රථම ආයතනය MERCMARINE වන අතර මේ වන විට මෙම සහතිකය සහිත කෝකිවරුන් 300කට වැඩි ප්‍රමාණයක් බිහි කර ඇත. මෙම වැඩසටහන සති හයක වැඩසටහනක් වන අතර නියම ආකාරයේ ගබඩා කිරීම්, අපද්‍රව්‍ය පිටකිරීම සහ ආහාර සැකසීම ආදිය ආවරණය කරනා ප්‍රයෝගික පරීක්ෂණ 52ක් ද මෙයට ඇතුළත්ය. එසේම ඔවුන්ට ආහාර සැකසීමේ අංශයේ පවතින සංස්කෘතිකමය වැදගත්කම පිළිබඳව ද මේ තුළින් අධ්‍යාපනය ලබා දේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=aj14092113</link>
    <topic>මේසන්වරු පුහුණු කිරීමට ලෆාජ් ගිවිසුමක</topic>
    <author/>
    <content/>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>21</day>
    </date>
    <link>http://www.silumina.lk/2014/09/21/_art.asp?fn=aw1409211</link>
    <topic> පාන්දරින් දවස ආරම්භ කළ  මගේ මහත්තයා දැන් දවල් වෙනකම් නිදා ගන්නවා</topic>
    <author>මතුගම මහින්ද විජේතිලක</author>
    <content>ඇතැම් පුද්ගලයෝ භික්ෂූන් වහන්සේ දෝෂ දර්ශනයට ලක් කොට සමස්තයක් වශයෙන් සංඝ පරපුරම විවේචනය කරති. හෙළා දකිති. භික්ෂූන් වහන‍්සේ යනු තම ජීවිත කාලය ම සාසනය වෙනුවෙන් කැප කොට පැවිදි වූ කෙනෙකි. අර්හත් ධජය නමින් හැඳින්වෙන චීවරය පොරවා ගැනීමට පවා වාසනාවක් තිබිය යුතුය.” නානත්ත කායා නානත්ත සංඥා” යනුවෙන් බුදු රජාණන් දේශනා කළේ හැම කෙනෙකුගේ ම ශරීරයන් විවිධාකාරය. සිතුම් පැතුම් ද විවිධාකාරය. එය ගිහියන්ට මෙන් ම පැවිද්දන්ට ද පොදු ධර්මතාවයකි. භික්ෂූහු ද මනුස්සයෝ ය. පංචේන්ද්‍රියයනට ගෝචර වන අරමුණු අනුව ක්ෂණයක් පාසා වෙනස් වන නාම - රූපවලින් යුක්තය. එසේ ම පෙර කරන ලද කුසල් අකුසල් අනුව විපාක දෙන විට කීර්ති ප්‍රශංසා මෙන් ම අපහාස නින්දා ද ලබති. එය අපට ද සාධාරණ වේ. ඒ නිසා අනුන්ගේ දොස් හොයන්නට ගොස් අප අකුසල් කැර ගත යුතු නොවේ. අ‍පේ අතී‍ත‍යේ ද සංසාර ගමනේ දී ද බොහෝ වැරදි සිදුවන්නට ඇත. ජේසු තුමා කීවේ ද එයම ය. වරදකාර ගැහැනියට ගල් ගසා මරන්නට සූදානම් වෙද්දී “වරදක් නොකළ කෙනෙක් පළමු ගල ගහපල්ලා” යි කීවේ ඒ නිසාය. විශේෂයෙන් ම තමන් ඇසින් නොදුටු, කනින් නෑසූ දේවලට අනුන් කීවාට ඒවා අසා භික්ෂූන් වහන්සේලාට නින්දා අපහාස කිරීම මහත් අකුසලයකි. තල වැපුරූමෙන් තල අස්වනු නෙළා ගනිති. අමු වැපුරූවෝ අමු අස්වනු නෙළා ගනිතියි, අප නිහඬ විය යුතුය. මේ භික්ෂූන්ට ගැරහූවෙකුගේ කතාවකි.කළුතර ප්‍රධාන නගරයට නුදුරුව පදිංචි ව්‍යාපාරිකයෙකි සුසිල ගජනායක. හතළිස් දෙහැවිරිදි ඔහු දෙදරු පියෙකි. බිරිය පාසල් ගුරුවරියකි. සුසිලගේ චර්යාවන් වෙනස් වන්නට වූයෙන් ඔහුගේ බිරිය සහෝදරයන් දෙදෙනෙකු ද සමඟ ඇතුල්කෝට්ටේ ගුප්ත ගවේෂණ මධ්‍යස්ථානය කරා ඔහු කැඳවා ගෙන ආවේ ය. එහිදි ආධ්‍යාත්මීය උපදේශකවරයා මුණ ගැසුණි.“අපටත් කලින් පාන්දරින් දවස ආරම්භ කළ මගේ මහත්තයා දැන් දවල් වෙනකම් නිදා ගන්නවා. මීට කලින් කවදාවත් නැතුව මත්පැනට ඇබ්බැහි වෙලා. රෑට තාත්තව හීනෙන් දැකලා කෑ ගසාගෙන අවදි වෙනවා. ශාරීරිකව වේදනා කැක්කුම් තියෙනවාලු. දැන් ව්‍යාපාරයත් වැටිලා. ශාරීරික වේදනාවලට වෛද්‍ය ප්‍රතිකාර අරගෙන දුන්නත් කිසිම සනීපයක් නෑ. දැනට මේ තත්ත්වයට අවුරුදු එකහමාරක් විතර වුණා” යි දරුවෙකුගේ අසනීපයක් වෛද්‍යවරයෙකුට පැහැදිලි කරන අම්මා කෙනෙකු මෙන් චම්පිකා ඉස්කෝලෙ හාමිනේ තම සැමියාගේ කායික මානසික තත්ත්වයත් පැහැදිලි කළේය. සුසිල මේ කිසිවක් නෑසුණා සේ සිවිලිම දෙස හිස් බැල්මක් හෙළා සිටියේය.“කවුද මේ මධ්‍යස්ථානයට එන්න කිව්වේ?” ගවේෂකවරයා ඇසීය.“මහත්තයා මම නොවරදවාම “සිළුමිණ” පත්‍රයේ “පියවි ඇසින් ඔබ්බට” ලිපිය කියවනවා. ඉතින් ඒකයි මල්ලිව මෙහෙට එක්ක ගෙන එන්න හිතුණේ. ලොකු මස්සිනා නෑනන්ඩියට පුංචි ඔච්චමක් ද කැර හිනැහුණේ ය.“ඔව් ඔව් ඉස්කෝලෙ හාමිනේ තමයි දැන් ඔක්කොම මල්ලිගේ බර අදින්නේ.” යි චම්පිකා ද පැවසුවේය.“හොඳයි හොඳයි දැන් නෝනයි මහත්තයයි දෙන්නම දෑස් පියා ගෙන හෙමින් දෙසීයට ගණන් කරන්නැ” යි පවරා ගවේෂකවරයා ආධ්‍යාත්මීය ශක්ති කිරණ එල්ල කළේය.සුසිල ප්‍රලය වී ගොරවන්නට විය. “ඇයි මොකද මාව පන්නන්නද හදන්නේ” යි භූතාත්මය ඇසීය.“නැහැ නැහැ මේ කවුද කියලා තොරතුරු දැනගන්න හැදුවේ” යි ගවේෂකවරයා කීය.“මේ මගේ පොඩි පුතානෙ.”“ඇයි පුතාට කරදර කරන්නේ?”“මම කරදර කරන්නේ නෑ. මේ මගේ ගෙදරනෙ. අඩියක් ගහන්න වුවමනා වුණා ම පුතා එක්ක බොනවා.”“ඒ කොහොමද?”“පුතාව බොන්න පොළඹවනවා. පුතා බොනකොට පුතාගෙ ඇ‍ඟේ ඉඳගෙන මමත් බොනවා.”“කොයි කාලෙද මැරුණේ?”“දැන් අවුරුදු පහක් විතර වෙනවා.”“ඇයි මේ වගේ ආත්මයක උපන්නේ?”“මම දන්නෙ නෑ.”“තාත්තා වෙනුවෙන් දන් පින් කළේ නැද්දැ?” යි ගවේෂකවරයා පුතාලගෙන් හා ලේලියගෙන් ඇසීය.“දුන්නා - දුන්නා. හොඳට දානය දුන්නා. මේ අවුරුද්දේත් දුන්නා” යි ඔවුහු පිළිතුරු දුන්හ.“ඇයි තමුන්ට පින් ලැබුණෙ නැද්ද?”“අනේ නෑ. දුශ්ශීල හාමුදුරුවන්ට දන් දුන්නාම කොහොමද පින් ලැබෙන්නේ?”“ඒක තමුන්ගේ චිත්ත සන්තානයේ වරද? හාමුදුරුවරු සිල්වත්ද? දුසිල්වත්ද? කියලා තමුන් දන්නෙ කොහොමද?”“ඔය මිනිස්සු කියන්නේ?”“අනුන් කිව්වාට තමුන් තමන්ගෙ ඇස් දෙකෙන් දැක්කෙ නැහැනෙ.”“ඒ වුණාට හැමෝම කියනවා.”“තමුන් බෞද්ධයෙක් ද?” බුදු දහම පිළිගන්නවා නම් එදා අපට බුදුහාමුදුරුවෝ දේශනා කළ දේවල් පිළිගන්නවාද?”“ඔව්!”“බුදුරජාණන් වහන්සේ දේශනා කර තියෙනවා. මවු පිය පරපුරේ අය කීවත්, ගුරුවරුන් කීවත්, පොත පතේ තිබුණත්, පිළිගන්න එපා. තමන්ගෙ නුවණින් ම වැටහුණත් මිසක් පිළිගන්න එපා කියලා.”“ඕවා මම දන්නේ නෑ.”“ඇයි නොදන්නේ?”“මම පන්සල් ගියේ නෑ. බණ ඇහුවේ නෑ.”“අපි බුද්ධ චීවරයට ගරු කරන්න ඕනෑ. පන්සලේ හාමුදුරුවෝ දායකයන්ගෙන් දානය, බණ, පිරිත, මතක වස්ත්‍ර පිළිගැනීම, බෝධි පූජාව, වේල් පිරිත් වගේ දහසක් දේවල් කරන එකම මදිද?” අපි ඒ නිසා ගරු කරන්න ඕනැ. ඔය චීවරය ඇතුළේ ඉන්නෙත් මනුස්සයෙක්. තමුන් පැවිදි වුණත්, මේ පුතෙක් පැවිදි වුණත් ඔහොම තමයි.”“ඒ වුණාට හාමුදුරුවන්ට නීති තියෙනවා.”“මොන නීතිද?”“මම දන්නෙ නෑ. බුදු හාමුදුරුවෝ නීති දාල තියෙනවා කියන්නේ.”“ඔය කියන්නේ විනය. ඒ නීති දැම්මේ බුදු හාමුදුරුවෝ මේ සාසනය ආරක්ෂා කැරගන්න. බුදුහාමුදුරුවෝ ජීවමානව වැඩ වසද්දිත් සමහර හාමුදුරුවරු අතින් යම් යම් වැරදි සිදු වුණා. ඒ වෙලාවේ විනය නීති පැනෙව්වා. එදත් වැරදි සිදු වුණා. අදත් සමහරු අතින් වැරදි සිදුවෙන්න පුළුවන්. අනාගතෙත් එහෙම සිද්ධ වේවි. වැරදි කළොත් ඒ අයට විපාක ලැබේවි. වැරදි කළ නොකළ අය නොදැන අපි මොකටද දොස් කියලා පව් පුරවා ගන‍්නෙ? ඒ අකුසලය නිසානෙ තමුන් මේ‍ ප්‍රේතයෙක් වෙලා දුක් විඳින්නෙ. දරුවෝ දුක් විඳලා විය පැහැදම් කරල තමුන් වෙනුවෙන් පින්දහම් කරනවා. තමුන් මිත්‍යා මත දරාගෙන ඒ පින් අනුමෝදන් වෙන්න බැරුව දුක් විඳිනවා. අනුන්ගෙ වැරදි ගැන හිතලා අපට වැඩක් නෑ. තමුන් ජීවත්ව ඉන්දැද්දි තමුන් අතින් වැරදි සිද්ධ වෙලා නැද්ද?”“ම්............. ම්........... ම්” යැයි කල්පනා කළ ප්‍රේතයා සුසිලගේ ශරීරයෙන් ඉවත්ව ගියේය.දින විසි එකක් ගමේ පන්සලේ දී බෝධි පූජා පවත්වා නැවත පැමිණෙන ලෙස ද, පියාගේ නම කියා පින් අනුමෝදන් කරන ලෙස ද පවුලේ අයට උපදෙස් දුන්නේය.බෝධි පූජා අවසන් කොට නැවත පැමිණි දිනයේ ද සුසිල ප්‍රලය ව‍ූයේය. ගවේෂකවරයා භූතාත්මයෙන් ප්‍රශ්න කළේය.“බෝධි පූජාවලට ගිහින් වන්දනා කර සතුටු වුණා ද?”“ඔව් මහත්තයා, බුදු පිළිම වහන්සේ දිහා බලාගෙන ඉන්න කොට මට පුදුම සතුටක් දැනුණා.”“ඒ පිළිම වහන්සේ තියෙන නිසා දායකයොත් වැඳුම් පිදුම් කරනවා. කවුද ඒ පිළිම වහන්සේ කැ‍ඳෙව්වේ?”“පන්සලේ හාමුදුරුවෝ.”“ඒක තමයි ඒකත් හාමුදුරුවන්ගේ සේවයක්. එහෙම නම් මීට කලින් බුදුරජාණන් වහන්සේ දේශනා කළ අවවාදය නොදන්නා නිසා අකුසල් කැර ගත්තා. ඒ ධර්මයට අනුව කටයුතු නොකළ එක ධර්මයට අගරු කිරීමක්. ඒ ධර්මය දේශනා කරන සංඝරත්නයට දෝෂාරෝපණය කරන එකත් අකුසලයක්. ඒ සිතින්, කයෙන්, වචනයෙන්, සිදුකැර ගත් අකුසල්වලට සමාව ගනිමු.”කායේන වාචා චිත්තේන, පමාදේන මයාකතං, අච්චයං කම මේ භන්තේ භූරි පඤ්ඤ තථාගත.කායේන වාචා චිත්තේන පමාදේනමයාකතං අච්චයං කම මේධම්ම සන්දිට්ඨික අකාලිකකායේන වාචා චිත්තේන පමාදේන මයාකතං අච්චයං කම මේ සංඝසුපටිපන්න අනුත්තර.” යැයි සමාව ගැනීමේ ගාථාව ප්‍රේතයා ලවා කියැවීය.“සාදු! සාදු!! මහත්තයා මට දැන් හරි සතුටුයි. මම බෝධි පූජාවට ගියා ම පන්සිල් සමාදන් වුණා. මට දැන් මත්පැන් අවශ්‍ය නෑ. දැන් පොඩි පුතා බොන්නෙත් නෑ. මම පුතාට කරදර කරන්න කැමතිත් නෑ. මට නිදහසේ ඉන්න තැනක් හොයා දෙන්න මහත්මයා, මම යන්නම්.” යැයි භූතාත්මය කීවේය.ගවේෂකවරයා මල්වට්ටියක් ගෙන්වා භූතාත්මය ඊට සම්බන්ධ කොට කැලණියට යැව්වේය. සුසිල හා චම්පිකාට ද උදේ හවස භාවිතයට පිළිවෙත් කීපයක් නියම කළේය.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=aa1409281</link>
    <topic>එජාපය බලය ලබාගැනීම සැබෑ නොවන සිහිනයක්</topic>
    <author/>
    <content>උතුරු පළාත හැර ඌව පළාත ඇතුළුව සියලු ම පළාත් සභා ජයග්‍රහණය කර ඇති එක්සත් ජනතා නිදහස් සන්ධානයට ඉදිරියට එන ඕනෑම ජාතික මැතිවරණයකින් සියයට 55 ත් 60 ත් අතර ඡන්ද සංඛ්‍යාවක් ලබා ජයග්‍රහණය කිරීමට හැකියාව ඇතැයි දේශපාලන නිරීක්ෂකයෝ පෙන්වා දෙති.ආණ්ඩුව පසුගිය පළාත් සභා මැතිවරණවලදී ඡන්ද ලක්ෂ 58 ක් පමණ ලබාගනිද්දී ප්‍රධාන විපක්ෂය ලැබූ ඡන්ද සංඛ්‍යාව ලක්ෂ 24 ක් පමණ වූ බව ද ඡන්ද ලක්ෂ 20 කින් රජය මේ මැතිවරණ ජයග්‍රහණය කර තිබෙන බව ද රජයේ ප්‍රකාශකයා පැවැසීය.රජය සියයට 61 ක ඡන්ද ප්‍රමාණයක් ලබා ගනිද්දී එජාපය සියයට 34 ක පමණ ඡන්ද ප්‍රමාණයක් ලබාගෙන ඇති බවත් ජාතික මැතිවරණයකදී එවැනි විපක්ෂයක් බලයට පත්වේ යයි කල්පනා කිරීම සිහිනයක් පමණක් බවත් එම ප්‍රකාශකයා කීය.ඌව ඡන්දයේදී එක්සත් ජාතික පක්ෂය ලැබූ ඡන්ද සංඛ්‍යාව එම පක්ෂය ලැබූ උපරිම ඡන්ද සංඛ්‍යාව බව ද ඉදිරි ජනාධිපතිවරණයකදී මහින්ද රාජපක්ෂ ජනාධිපතිවරයා සමඟ රනිල් වික්‍රමසිංහ මහතා හෝ වෙන කවුරු‍ විපක්ෂයෙන් ඉදිරිපත් වුවත් ලෙහෙසියෙන් ම මහින්ද රාජපක්ෂ ජනාධිපතිතුමා ජයග්‍රහණය කරනු ඇති බව මහාචාර්ය නලින් ද සිල්වා මහතා කීය.ඌව ඡන්ද ප්‍රතිඵලය සැසැඳිය යුත්තේ යුද උන්මාදය තිබූ 2009 ඡන්ද ප්‍රතිඵලය සමඟ නොව 2004 පළාත් සභා මැතිවරණය සමඟ බවත් ඒ අනුව පසුගිය වසර දහයටම සන්ධානයේ ඡන්ද ස්ථාවරව පවතින බවත් ඉදිරි මැතිවරණවලදී රජය ජනතාවගේ ජීවිත යහපත් කිරීම සඳහා කර ඇති විශාල සේවය ජනතාවගේ ඇගැයීමට ලක්වනු ඇති බව ද මහාචාර්යවරයා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=aa1409282</link>
    <topic>ජනපතිගේ දෙසුමට මහ සඟරුවනේ ප්‍රසාදය</topic>
    <author>සුනිල් දයා අල්විස්</author>
    <content>සුනිල් දයා අල්විස්එක්සත් ජාතීන්ගේ මහ සමුළුව අමතා මහින්ද රාජපක්ෂ ජනාධිපතිතුමා තම දේශනය කිරීමේදී සාමය, සමගිය හා සහජීවනය ඇති කිරීම පිළිබඳව ලෝක නායකයන් ඉදිරියේ බුදු දහමේ පණිවුඩය ගෙනහැර දැක්වීම අප කවුරුත් අගය කළයුතු කරුණකැයි මහා සංඝරත්නය පවසා සිටිති.ශ්‍රී ලංකා රාජ්‍ය නායක ලෙස මහින්ද රාජපක්ෂ ජනාධිපතිතුමා විදේශ රටකදී බෞද්ධ ධර්මයේ හරය මතු කරමින් කරන ලද මේ දේශනය එක්සත් ජාතීන්ගේ සමුළුවට සහභාගි වූ විදේශ රාජ්‍ය නායකයන්ගේ අවධානයට යොමු වූවාට සැකයක් නැතැයි මහා සංඝරත්නය පෙන්වා දෙති.මේ පිළිබඳ නාහිමිවරුන් ‘සිළුමිණ’ ට දැක්වූ අදහස් මෙසේ ය.සබරගමුව විශ්වවිද්‍යාලයේ කුලපතිමහාචාර්ය කුඹුරුගමුවේ වජිර හිමිමිනිසාගේ අරමුණ මෙන් ම ප්‍රාර්ථනය ද විය යුත්තේ ව්‍යාකූලත්වය තුළින් නිසි පාලනය ඇති කිරීම මෙන් ම අ‍ාරාවුල් ඇති වීමට ඉඩ නොදී සමඟිය ඇති කිරීම යන්න බුදුන් වහන්සේ ගේ බුද්ධ දේශනාවේ සඳහන් වන කියමනක් අපේ ජනාධිපතිතුමා එක්සත් ජාතීන්ගේ මහා මණ්ඩලයේදී එවැනි බුද්ධ දේශනාවක අගය ලෝක නායකයන්ට කියාදීම වැදගත් දෙයක්. බෞද්ධාගමිකයන් වන අපටත් එය ආඩම්බරයට කරුණක්‍.එමෙන් ම අපේ ජනාධිපතිතුමා එවදන් ප්‍රකාශ ‍ෙකළේ ඇත්තටම එතුමා තුළ ඇති ප්‍රතිපත්ති ගරුක බව නිසයි. ඇත්තටම අද ශ්‍රී ලංකාවේ අරගලවලින් තොර සාමකාමී වාතාවරණයක් පවත්වා ගැනීමට හැකිවී ඇත්තේ එතුමාගේ එඩිතර ප්‍රතිපත්ති නිසයි.ජනාධිපතිතුමා එහි සඳහන් කළ පරිදි විවේචනයන් ගෙන් නොසැලී ඉදිරියට යාම එතුමාගේ නියම ප්‍රතිපත්තියයි. ඒ ප්‍රතිපත්තිය එතුමා කීවා සේ ම ශ්‍රී ලංකා රජයේ අරමුණ වන ප්‍රතිසංවිධානයන්, ජාතිය ගොඩනැංවීමත් ළඟා කර ගැනීමට ඉවහල් වී තිබෙනවා. එමෙන් ම එක්සත් ජාතීන්ගේ මහා මණ්ඩලයේ ලෝක නායකයන් ඉදිරියේ එතුමා කළ ප්‍රකාශය ශ්‍රී ලාංකිකයන්ට ගෞරවයක්.කොළඹ නව කෝරළයේ ප්‍රධාන අධිකරණ සංඝනායකදිවියාගහ යසස්සී නාහිමිජනාධිපතිතුමා එක්සත් ජාතීන්ගේ සංවිධානය හමුවේ ලෝක රාජ්‍ය නායකයන්ගේත් ඇස් ඇරෙන පරිදි බුදුන් වහන්සේ වදාළ ධර්මයම උපයෝගි කරගනිමින් ගිනිගෙන දැවෙන පිළිස්සෙන එකිනෙකා ඇන කොටා ගන්නා සමාජයට සාමය උදාකරන මාර්ගය පෙන්වා දීම අතිශය වැදගත්.සමහර නායකයන් තම රටත් ආගමත් අමතක කරන ලෝකයක තමන් ආභාසය ලැබූ හික්මීමත් ලැබූ බුදුදහමේ ම පණිවුඩය ලෝක නායකයන්ට ඇස් ඇරෙන පරිදි පෙන්වාදීම අප අගය කළ යුතුයි./ මේ තුළින් අපේ රටත් බුද්ධ ධර්මයත් ගෞරවයට පාත්‍රවෙනවාට සැකයක් නැහැ.නුවර කලාවියේ ප්‍රධාන සංඝනායකරුවන්වැලි මහා සෑ විහාරාධිකාරීපල්ලේගම‍ හේමරතන නාහිමි‍එක්සත් ජාතීන්ගේ 69 වැනි සැසි වාරයේදී ශ්‍රී ලංකාවේ ජනාධිපතිතුමා මුළු ලෝකයටම එතුමාගේ කතාව අවසන් කරමින් බුදු දහම තුළින් වැදගත් පණිවුඩයක් ලබාදීම ශ්‍රේෂ්ඨ ක්‍රියාවක්.ලංකාවේ රාජ්‍ය නායකයා ලෙස සහ සැදැහැවත් බෞද්ධයකු හැටියට මහින්ද රාජපක්ෂ ජනාධිපතිතුමා එතුමාගේ කතාව අවසන් කරන්නත් බුදු දහමේ කොටසක් ලෝක ජනතාවට සාමය සංහිඳියාව ගැන හිතන්නට යමක් ඉදිරිපත් කරමිනි.ජනාධිපතිතුමා මේ ජගත් සමුළුවේදී මිනිසාගේ සියලුම උත්සාහයන්ගේ අරමුණ විය යුත්තේ ව්‍යාකූලත්වය තුළින් නිසි පාලනය ඇති කිරීමත් ආරවුල් තුළ සමඟිය ඇති කිරීමත් බව බුදුන් වහන්සේගේ වදන්වලින් අප ප්‍ර‍බෝධවත් වී සිටිමු යනුවෙන් ඉදිරිපත් කළේය. මේ බුද්ධිමත් වදන්වලට අවනත වෙමින් වැරැදි චේතනාවෙන් සිදු කරන විවේචනයන්ගෙන් නොසැලී ශ්‍රී ලංකා රජය තම අරමුණ වන ප්‍රතිසන්ධානයත් ජාතිය ගොඩ නැංවීමත් ළඟාකර ගැනීම සඳහා වන ක්‍රියාවලියන්ට කැපවී සිටින බව ද ජනාධිපතිතුමා එතුමාගේ කතාවේදී පෙන්වා දී තිබෙනවා.බුදු දහම කියන්නේ බෞද්ධයන්ගේ පමණක් නොව ලෝකයේ කාටත් පිළිගන්න පුළුවන් ධර්මයක්.අසහනයෙන් ක්‍රෝධයෙන් වෛරයෙන් එකිනෙකාට එ‍ෙරහිව කටයුතු කරන සමාජයට එතුමා බුදුදහම තුළින් ලබාදී තිබෙන්නේ හොඳ පණිවුඩයක්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=aa1409283</link>
    <topic>උතුරේ දියුණුව ලෝකෙටම ආදර්ශයක්</topic>
    <author>තාරක වික්‍රමසේකර</author>
    <content> ඇමැති ඩග්ලස් දේවානන්දාතාරක වික්‍රමසේකරතිස් වසරක යුද්ධයෙන් බැට කෑ පළාතක් වසර පහක් වැනි සුළු කාලයකදී පුනර්ජීවයක් ලබා දියුණුවට පත්වීම අතින් ප්‍රථම ස්ථානයේ සිටිමින් ශ්‍රී ලංකාව ලෝකයටම ආදර්ශයක් සපයා ඇතැයි සාම්ප්‍රදායික කර්මාන්ත හා කුඩා ව්‍යවසාය සංවර්ධන අමාත්‍ය ඩග්ලස් දේවානන්ද මහතා සිළුමිණට කීය.උතුර දකුණ යා කරමින් යාල්දේවිය පැමිණීම මෙන්ම යාපනය දක්වා දිවෙන සියලු ප්‍රධාන මංමාවත් කඩිනමින් ඉදිකිරීමත් සියලු යටිතල පහසුකම් අතින් දියුණු තත්ත්වයට පත්වීම මඟින් පෙන්නුම් කෙරෙන්නේ උතුරේ ඇසට පෙනෙන විශාල සංවර්ධනයක් සිදුවී ඇති බව යැයි ද ඔහු පැවැසීය.අන්තර්ජාතික නියෝජිතයෝ විදෙස් රටවල සිට විවිධ හඬ නැඟුවත් සැබෑ සංවර්ධනය දැක බලා ගැනීමට උතුරට පැමිණිය යුතු බව ද ඒ මහතා පවසයි.මහින්ද රාජපක්ෂ ජනාධිපතිතුමාගේ දූරදර්ශී මෙන්ම අභීත නායකත්වය යටතේ කඩිනම් සංවර්ධනයක් සිදුවූ බවත් උතුරේ ජනතාවගේ මීළඟ ප්‍රධාන අපේක්ෂාව වන්නේ උතුරු අධිවේගය ඉඳිවනු දැකීම බව ද ඔහු කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=aa1409284</link>
    <topic>2015 දැයට කිරුළෙන් කෝටි 752 ක සංවර්ධනයක්</topic>
    <author>දයා ඩී. ෆොන්සේකා</author>
    <content>දයා ඩී. ෆොන්සේකා2015 දැයට කිරුළ සංවර්ධන වැඩසටහන යටතේ ගාල්ල, මාතර, හම්බන්තොට හා රත්නපුර දිස්ත්‍රික්කයන්හි සංවර්ධන කටයුතු සඳහා රජය රුපියල් මිලියන 7525 ක් වෙන්කොට ඇතැයි ආර්ථික සංවර්ධන අමාත්‍ය බැසිල් රාජපක්ෂ මහතා පැවැසීය.මේ ප්‍රදේශවල යටිතල පහසුකම් වැඩිදියුණු කිරීම උදෙසා මේ සියලු මුදල් වැය කරන බව ආර්ථික සංවර්ධන අමාත්‍ය බැසිල් රාජපක්ෂ මහතා කීය. පසුගිය දා ආර්ථික සංවර්ධන අමාත්‍යාංශයේ පැවැති දැයට කිරුළ සංවර්ධන වැඩසටහන පිළිබඳ රැස්වීමකදී ඇමැතිවරයා මේ ප්‍රකාශය කළේය.මේ ප්‍රදේශවල හරිහැටි සනීපාරක්ෂක පහසුකම් නැති ජනතාවට එම පහසුකම් මෙන්ම ජනතාවට ස්ථිර නිවාස හිමිකර දීමේ කටයුතු සඳහා ද මේ මුදල් වැය කරන බව ඇමැතිවරයා තවදුරටත් කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=aa1409285</link>
    <topic>ඔක්තෝබර් 01 ළමා වැඩිහිටි දින සැමරුම්</topic>
    <author>රමණී සුබසිංහ හා රූපාන්ති බුලත්සිංහල</author>
    <content>රමණී සුබසිංහ හා රූපාන්ති බුලත්සිංහලමෙවර ලෝක ළමා දිනය ජාතික සැමරුම් උලෙළ ඔක්තෝබර් පළමුවැනිදා ‍මහින්ද රාජපක්ෂ ජනාධිපතිතුමා ගේ ප්‍රධානත්වයෙන් මහරගම ජාතික යොවුන් රඟහලේදී පැවැත්වේ.‍'සෙනෙහස දී අප රකින්න’ යන තේමාව යටතේ මෙවර ලෝක ළමා දිනය සැමරීමට කටයුතු යොදා ඇත. ලෝක වැඩිහිටි දිනය ද ඔක්තෝබර් 01 වැනිදා ට යෙදී ඇති අතර එම සැමරුම් උත්සවය නාවල නුගේගොඩ පිහිටි ශ්‍රී ලංකා විවෘත විශ්වවිද්‍යාල ශ්‍රවණාගාරයේ දී පෙ.ව. 9 සිට පස්වරු 1 දක්වා පැවැත්වීමට නියමිත ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=aa1409286</link>
    <topic>නව මහ ඇමැති දිවුරුම් දීම අනිද්දා</topic>
    <author/>
    <content>ඌව පළාත් සභාවේ නව ප්‍රධාන ඇමැතිවරයා ලෙස හිටපු ප්‍රධාන අමාත්‍ය ශෂීන්ද්‍ර රාජපක්ෂ මහතා ලබන අඟහරුවාදා (30) පෙරවරුවේ ජනාධිපති ලේකම් කාර්යාලයේ දී මහින්ද රාජපක්ෂ ජනාධිපතිතුමා ඉදිරියේ දිවුරුම් දීමට නියමිතය. නව මහ ඇමැතිවරයා දිවුරුම් දීමෙන් පසු ඌව පළාත් සභාව සඳහා පත් කරන සෙසු පළාත් සභා ඇමැතිවරු ද ජනාධිපතිතුමා ඉදිරියේ දිවුරුම් දෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=aa1409287</link>
    <topic>යාල්දේවියේ යන්න අධික ඉල්ලුමක්</topic>
    <author/>
    <content>යාල්දේවියේ යාපනයට යන්නට දිනකට ඉල්ලීම් සීයකට වැඩිය ලැබෙතත් සාමාන්‍ය දුම්රිය ගමන් තවම අරඹා නැති නිසා ආසනවෙන් කිරීමක් නොකෙරෙන බව දුම්රිය දෙපාර්තමේන්තු ප්‍රකාශකයෙක් කීය. යාපනය දක්වා යාල් දේවිය අවුරුදු 25 කට පසු නිරීක්ෂණ චාරිකාවක පසුගිය සතියේ යෙදුණේ ය.යාපනය දක්වා දුම්රිය ස්ථාන දහයක ඉදිකිරීම් කටයුතු නිම කිරීමෙන් පසුව ලබන මස මුල සිට දුම්රිය ගමන් ආරම්භ කෙරෙනු ඇතැයි දුම්රිය දෙපාර්තමේන්තුව කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=aa1409288</link>
    <topic>මාධ්‍යයට සම්බන්ධ ආයතන තුනකට ක්‍රියාකාරී අධ්‍යක්ෂවරු තිදෙනෙක්</topic>
    <author>චන්ද්‍රා අත්තනගොඩ</author>
    <content>චන්ද්‍රා අත්තනගොඩජනමාධ්‍ය හා ප්‍රවෘත්ති අමාත්‍යාංශයට අනුබද්ධ ආයතන තුනක් සඳහා ක්‍රියාකාරී අධ්‍යක්ෂකවරුන් පත්කිරීම පසුගියදා ජනමාධ්‍ය හා ප්‍රවෘත්ති අමාත්‍ය කෙහෙලිය රඹුක්වැල්ල මහතා විසින් සිදුකෙරිණි.එහිදී ස්වාධීන රූපවාහිනී සංස්ථාවේ ක්‍රියාකාරී අධ්‍යක්ෂවරයා ලෙස ආචාර්ය අරෝෂ ප්‍රනාන්දු මහතා, ශ්‍රී ලංකා රූපවාහිනී සංස්ථාවේ ක්‍රියාකාරී අධ්‍යක්ෂවරයා ලෙස ඩී. කරුණාරත්න මහතා සහ ජාතික චිත්‍රපට සංස්ථාවේ ක්‍රියාකාරී අධ්‍යක්ෂවරයා ලෙස එච්.ඒ. රණසිංහ මහතා පත්කළේ ය.එම අවස්ථාවට ශ්‍රී ලංකා රූපවාහිනී සංස්ථාවේ සභාපති විමල් රූබසිංහ, ස්වාධීන රූපවාහිනී සේවයේ සභාපති අනුර සිරිවර්ධන, චිත්‍රපට සංස්ථාවේ සභාපති අශෝක සේරසිංහ සහ ජාතික රූපවාහිනියේ අධ්‍යක්ෂ ජනරාල් චන්ද්‍රපාල ලියනගේ යන මහත්වරු සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=aa1409289</link>
    <topic>අනුරපුරයේ විදුලිය සැපයීම සියයට 55 සිට සියයට 98 දක්වා නඟී</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහඅනුරාධපුරයට 2005 වසරේදී විදුලිය තිබුණේ එහි ගොඩනැඟිලිවලින් සියයට 55 කට පමණක් බවත් අද වන විට අනුරපුර දිස්ත්‍රික්කයේ නිවාසවලින් සියයට 98 කටම විදුලිය ඇති බවත් විශේෂ ව්‍යාපෘති ඇමැති එස්. එම්. චන්ද්‍රසේන මහතා පවසයි.ඊට අමතරව මහින්ද රාජපක්ෂ ජනාධිපතිතුමාගේ උපදෙස් පරිදි නියඟයෙන් පීඩාවට පත් ජනතාව වෙනුවෙන් අනුරාධපුරය දිස්ත්‍රික්කයේ සෑම ගොවි පවුලකටම මසකට රුපියල් 3000 ක නියං සහනාධාර දීමනාවක් ලබාදීමට මේ මස සිට කටයුතු කරන බවත් ඇමැතිවරයා පවසයි. මීට අමතරව ජනාධිපතිතුමාගේ හා බැසිල් රාජපක්ෂ ඇමැතිතුමාගේ ආර්ථික සංවර්ධන අමාත්‍යාංශයේ සහාය ඇතිව උතුරුමැද පළාතේ ජනතාවට අර්තාපල් කිලෝ ලක්ෂ 4 ක් නොමිලේ දුන් බවත් ජල හිඟයට පිළියම් ලෙස දුෂ්කර ගම්වලට පානීය ජලය ලබාදීමට උතුරුමැද පළාත් සභාව මඟින් ප්‍රාදේශීය සභාවලට අලුත්ම මාදිලියේ ජල බවුසර හා ජල ටැංකි සිය ගණනක් ලබා දී ඇති බව ද ඔහු කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=aa14092810</link>
    <topic>නව නාවුක සංචාරක සේවාවක්</topic>
    <author/>
    <content>මෙරට සංචාරක ක්ෂේත්‍රයෙහි නවතම පියවරක් ඉදිරියට තබමින් ශ්‍රී ලංකා ආයෝජන මණ්ඩලය රෝයල් ඒෂියන් කෲස් නැව් සමාගම සමඟ සංචාරක නාවුක සේවාවක් ඇරැඹීම සඳහා පසුගිය දා ගිවිසුම් අස්සන් කෙරිණි. ලෝ ප්‍රකට සංචාරක නාවුක සේවා සමාගමක් වන රෝයල් ඒෂියන් කෲස් නැව් සමාගම වෙනුවෙන් එහි සභාපති කළමනාකාර අධ්‍යක්ෂ මනෝ සින්නරාජා යන මහත්වරු මෙම ගිවිසුමට අස්සන් තැබූහ. ඇමෙරිකා එක්සත් ජනපදය සහ ඉන්දියාව කේන්ද්‍ර කොට ගෙන සිය නාවුක සේවා මෙහෙයවන රෝයල් ඒෂියන් කෲස් සමාගම කොළඹ වරායෙන් ගමන් අරඹනු ලබන සුපිරි මඟී නෞකාවෙහි සංචාරකයන් 800 කට ගමන් කළ හැකිය. මාලදිවයින සිංගප්පූරුව හා කොචින් බලා මෙම සංචාරක නෞකා යාත්‍රා ගමන් කරනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=aa14092811</link>
    <topic>ගම්පහ දුම්රිය ස්ථානයේ නවීකරණය නිසා දුම්රිය ප්‍රමාදයි</topic>
    <author>තාරක වික්‍රමසේකර</author>
    <content>තාරක වික්‍රමසේකරගම්පහ දුම්රිය ස්ථානය නවීකරණය කටයුතු සිදු කිරීම ඉතා සෙමෙන් දිගු කාලයක් තිස්සේ සිදු කිරීම නිසා දිනපතාම ප්‍රධාන මාර්ගයේ දුම්රිය ප්‍රමාද වීම් සිදුවන බව දුම්රිය මඟී සංගම් පෙන්වා දෙයි.විශේෂයෙන්ම 3 වන දුම්රිය වේදිකාවෙන් දුම්රිය ගමන් ආරම්භ කිරීම පවා කළ නොහැකි හෙයින් ගම්පහ කොළඹ කොටුව (අංක 534) කාර්යාල දුම්රිය වේයන්ගොඩ දක්වා ගොස් පැමිණීමට සිදුව ඇති බවත් මේ නිසා කාර්යාල මඟීන්ට විශාල ගැහැටක් විඳීමට සිදුව ඇති බවත් මඟීහු පෙන්වා දෙති.මේ සම්බන්ධයෙන් දුම්රිය සාමාන්‍යාධිකාරී බී. ඒ. පී. ආරියරත්න මහතාගෙන් විමසු විට ඒ මහතා පැවසුවේ දුම්රිය ස්ථානය නවීකරණය කිරීම දෙපාර්තමේන්තු සේවකයන් විසින් සිදු නොකරනු ලබන බවත් එය බාහිර කොන්ත්‍රාත්කරුවන් විසින් බාරගෙන සිදු කරනු ලබන බවත් ඔවුන් සති කිහිපයකින් කොන්ත්‍රාත් වැඩ අවසන් කිරීමට එකඟ වූයේ දිවා රෑ දෙකෙහිම සේවයේ යෙදී වුවත් දැන් එවැන්නක් සිදු නොකර කල් මැරීම තමන්ට ද ප්‍රශ්නයක් වී ඇති බවය.කෙසේ හෝ මේ කාර්යයට වැඩිපුර සේවකයන් යොදවා හෝ දුම්රිය වේදිකා නවීකරණ කඩිනම් කළ යුතු බව ද ඒ මහතා පෙන්වා දෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=aa14092812</link>
    <topic>වතු නිවාස 50,000 ක් ඉදිකිරීමේ කඩිනම් ව්‍යාපෘතියක් ඇරැඹේ</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහසෑම පවුලකටම හිසට සෙවණක් ලබාදීමේ අතිගරු ජනාධිපති තුමාගේ මහින්ද චින්තන සංකල්පය යථාර්ථයක් කරමින් නාගරික හා ග්‍රාම සංවර්ධන පුළුල් සංවර්ධන වැඩසටහන යටතේ වතු නිවාස 50000 ක් ඉදිකිරීමේ දැවැන්ත ව්‍යාප‍ෘතිය රාජ්‍ය ආරක්ෂක හා නාගරික සංවර්ධන අමාත්‍යාංශයේ ගරු ලේකම් ගෝඨාභය රාජපක්ෂ මහතාගේ මඟ පෙන්වීම යටතේ නාගරික සංවර්ධන අධිකාරිය හා වැවිලි කර්මාන්ත අමාත්‍යාංශය එක්ව ආරම්භ කෙරිණ.මුල් අදියර යටතේ බදුරලිය ඩෙල්කින් වතු යායේ හා දෙනියාය කිරිවානාගඟ වතු යායේ, වතු නිවාස 200 ක් ඉදිකිරීමේ කටයුතු වැවිලි කර්මාන්ත අමාත්‍ය මහින්ද සමරසිංහ, නියෝජ්‍ය අමාත්‍ය අර්ල් ගුණසේකර, රාජ්‍ය පරිපාලන හා ස්වදේශ කටයුතු ගරු නියෝජ්‍ය අමාත්‍ය විජය දහනායක යන මහත්වරුන්ගේ හා නාගරික සංවර්ධන අධිකාරියේ සභාපති නිමල් පෙරේරා මහතාගේ ප්‍රධානත්වයෙන් වතු අධිකාරිවරුන්ගේ සහභාගිත්වයෙන් සිදු කෙරිණි.ලයින් කාමරවල පවුල් දෙක තුන ජීවත්වූ එම ජනතාවට, මෙම නව නිවාස ඒකකයක නිදන කාමරයක්, විසිත්ත කාමරයක්, මුළුතැන් ගෙයක් සහ වැසිකිලියක වශයෙන් වර්ග අඩි 500 ක පමණ දෙමහල් නිවසක් එක පවුලකට හිමිවන අතර එම නිවසක වටිනාකම රුපියල් ලක්ෂ 12 ක් පමණ වේ. එහි ඉදිකිරීම් කටයුතු ආරම්භ කෙරුණ අතර නාගරික සංවර්ධන අධිකාරියේ පූර්ණ අධීක්ෂණය හා මෙහෙයවීම යටතේ ඉදිකිරීම් සිදු කරනු ලබයි.තමන්ට ම කියා අනාගතයක් ගොඩනංවා ගැනීම වෙනුවට එදා වේල පිරිමසා ගනිමින්, අවිධිමත් දිවි පෙ‍වතක් ගත කරන මෙවන් පිරිස් සම්බන්ධයෙන් අවධානයක් යොමු කළ අතිගරු ජනාධිපතිතුමා 2014 අයවැය යෝජනා ඉදිරිපත් කරමින් වතු නිවාස 50000 ක් ඉදිකිරීමේ කඩිනම් වැඩපිළිවෙළ ක්‍රියාත්මක කිරීම සඳහා රාජ්‍ය ආරක්ෂක සහ නාගරික සංවර්ධන අමාත්‍යාංශයට හා වැවිලි කර්මාන්ත අමාත්‍යාංශයට උපදෙස් ලබාදෙන ලදී. ඒ අනුව කඩිනමින් ක්‍රියාත්මක වූ රාජ්‍ය ආරක්ෂක හා නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ මැතිතුමා මෙම නිවාස ව්‍යාපෘතිය ක්‍රියාත්මක කිරීම සඳහා වැවිලි කර්මාන්ත අමාත්‍යාංශය සමඟ සාකච්ඡා කර නිවාස ඉදිකිරීමේ කටයුතු නාගරික සංවර්ධන අධිකාරියට පවරන ලදී‍.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=ab1409281</link>
    <topic>මානව හිමිකම් භාවිත කළ යුත්තේ දේශපාලන මෙවලමක් ලෙසින් නොවේ</topic>
    <author>ඡායාරූප - සුදත් සිල්වා</author>
    <content>සියලු දෙනාම මානව හිමිකම් හඳුනාගත යුත්තේ යුක්ති ධර්මයක් සහ සදාචාරය ලෙස මිස දේශපාලන මෙවලමක් ලෙස නොවේ යැයි ඇමෙරිකාවේ නිව්යෝර්ක් නුවර දී ඉකුත් 24 වැනිදා පැවැති එක්සත් ජාතීන්ගේ මහ මණ්ඩලයේ 69 වැනි සැසි වාරය අමතා මහින්ද රාජපක්ෂ ජනාධිපතිතුමා පැවැසීය. ජනාධිපතිතුමා විසින් මෙහිදී පවත්වන ලද සම්පූර්ණ කතාව මෙසේ ය.එක්සත් ජාතීන්ගේ 69 වන සැසියේ සභාපති ලෙස පත් වූ අතිගරු සෑම් කුටෙසා මැතිතුමාට මම සුබ පතමි. අපි ඔබට සාර්ථකත්වය ප්‍රාර්ථනා කරන අතර අවශ්‍ය සියලු සහයෝගය ලබාදීමට ද පොරොන්දු වෙමු.මේ සැසියේ තේමාව වන “වසර 2015 පසු අනුරූපිත සංවර්ධන න්‍යාය පත්‍රයක් ලබාදීම සහ ක්‍රියාත්මක කිරීම” ඉතා කාලෝචිතයි. එක්සත් ජාතීන් නිර්මාණය වූ දා සිට ලෝකය බොහෝ වෙනස්වීම් වලට භාජනය වී ඇති අතර 2000 සිට සහස්‍ර සංවර්ධන අභිමතාර්ථ සපුරාලීම පිළිබඳ දියුණුවක් ලබා තිබෙනවා.එනමුත් තවමත් ආමන්ත්‍රණය විය යුතු විවිධ අභියෝග රැසක් තිබෙනවා. මේ කාර්ය සඳහා සාධාරණ සහ තිරසාර ලොවක් නිර්මාණය කිරීමේ සදාචාරාත්මක සහ ප්‍රායෝගික වැදගත්කම නොසලකා හැරිය නොහැකියි.ශ්‍රී ලංකාව වර්තමානයේ සභාපතිත්වය දරන පොදු රාජ්‍ය මණ්ඩලයට එක්සත් ජාතීන්ගේ සාමාජික රටවලින් හතරෙන් එකකටත් වඩා අයත් වෙනවා. පොදු රාජ්‍ය මණ්ඩලයීය රාජ්‍යනායකයින් 2013 නොවැම්බර් මාසයේ කොළඹ දී, 2015 පසු නව ගෝලීය සංවර්ධන න්‍යාය පත්‍රය සකස් කිරීමේ ක්‍රියාවලිය සඳහා දායක වීමට එකඟ වුණා. ඔවුන් අන්ත දරිද්‍රතාව තුරන් කිරීම සඳහා අවධානය යොමු කිරීමට සහතික වූ අතර තිරසාර සංවර්ධනය සඳහා ඇති කැපවීම නැවත තහවුරු කර ඇත.වසර 2015 පසු සංවර්ධන න්‍යාය පත්‍රයේ යථාදර්ශනය, සභාග සාරධර්ම සහ පොදු රාජ්‍ය මණ්ඩලයීය ප්‍රඥප්තියේ අඩංගු වන ප්‍රතිපත්තිවලට අනුකූලව සහ පෞද්ගලික අත්දැකීම් මත පදනම් වී ඇත. 2015 පසු සමබර සංවර්ධන න්‍යාය පත්‍රයක් සැකසීම සඳහා ඉදිරියේ දී පැවැත්වෙන අන්තර් රාජ්‍ය කතිකාවතට සහයෝගීතා හැඟීමෙන් යුතුව ප්‍රවේශ වන ලෙස පොදු රාජ්‍ය මණ්ඩලයීය නායකයින් අනෙකුත් අය උනන්දු කර සිටියි.රටවල් තුළ සහ රටවල් අතර පවතින අසමානත්වයන් අවම කිරීම, තිරසාර සංවර්ධන අභිමතාර්ථ සඳහා ක්‍රියාකාරී කණ්ඩායම යෝජනා කර ඇති හොඳම අනුරූපිත අභිමතාර්ථ වලින් එකක් වේ. තීරණ ගැනීමේ දී, සංවර්ධනය වන රටවල හඬ සහ ඔවුන්ගේ නියෝජනය ඉහළ නැංවීමට මෙම අභිමතාර්ථය පිටිවහලක් වේයැයි අපි බලාපොරොත්තු වෙමු.2015 පසු සංවර්ධන න්‍යාය පත්‍රය ක්‍රියාවට නැංවීම පිළිබඳව කේන්ද්‍රගත වී තිබිය යුතුයි. සියලු රටවල දේශපාලන අධිෂ්ඨානය හා කැපවීමෙන් තොරව තිරසාර සංවර්ධන අභිමතාර්ථ සාක්ෂාත් කරගත නොහැකි වේ. සංවර්ධනය සඳහා ගෝලීය සහයෝගීත්වයක් අවශ්‍ය බව කියැවෙන අටවන සහස්‍ර ඉලක්කය සම්පූර්ණ කිරීමට සංවර්ධිත රටවල් අපොහොසත් වීම නැවත සිදු නොවන බව සහතික කළ යුතුයි.තම ඉලක්ක තෝරා ගැනීමේදී ස්වකීය රටේ අවශ්‍යතාවන් මුදුන් පමුණුවා ගැනීම සඳහා, ප්‍රතිපත්ති රාමුව තුළ රටවල් සීමා නොවිය යුතුයි. තම රටේ වියදම්වල ප්‍රමුඛතා පිළිවෙළ වෙනස් කළ යුතු යයි පවසනවා වෙනුවට දියුණු සහ දියුණු වෙමින් පවතින රටවල කැපවීමෙන් බැඳුණු ශක්තිමත් සබඳතාවක් පිළිබඳ අවධානය යොමු විය යුතුය. මෙය, දකුණේ රටවල ධාරිතාව වැඩිදියුණු කිරීම සඳහා අත්‍යවශ්‍ය මූල්‍යමය සම්පත් සහ තාක්ෂණයට ප්‍රවේශයක් ලබා ගැනීම සඳහා අත්‍යවශ්‍ය වේ.සහශ්‍ර සංවර්ධන ඉලක්ක ළඟා කර ගැනීම වැළැක්වූ අසාධාරණ වෙළඳ හා ආයෝජන නීති වැනි දේශපාලනික සහ ව්‍යුහාත්මක බාධක පිළිබඳව ද අවධානය යොමු කළ යුතු ය. සහයෝගී අන්තර්ජාතික ආර්ථික පරිසරයක්, වැඩි දියුණු කළ ආයෝජන ගලා යෑම්, බහු පාර්ශ්වික සංවර්ධන බැංකු සහ විවෘත බහු පාර්ශ්වික වෙළෙඳ ආධිපත්‍යයක් යනාදිය නිර්මාණය කිරීම වැදගත් වේ.ලෝක යුද්ධ දෙකකට පසු එක්සත් ජාතීන්ගේ සංවිධානය නිර්මාණය වූ වටපිටාව අපි හැමෝ ම දනිමු. එය දශක හතක් පැවතුණ කාලය තුළ මෙලොව තවත් ලෝක යුද්ධයකට යෑමෙන් බේරා ගෙන ඇත. එක්සත් ජාතීන්ගේ සංවිධානය, ජීවන තත්ත්වය වැඩි දියුණු කිරීම, රෝග තුරන් කිරීම, ළමුන්ට අධ්‍යාපනය ලබා දීම සහ සාමය පවත්වා ගැනීමෙහිලා උපකාර කර ඇත. මෙම ආයතනයේ දැක්ම යළි ප්‍රතිඥා දීම සඳහා සෑම වසරකම සැප්තැම්බර් මාසයේ, ලෝක ප්‍රජාව එක් වේ.වර්තමාන ලෝකය තුළ අන්තර්ජාතික සාමය, ආරක්ෂාව සහ සශ්‍රීකත්වය සඳහා එක්සත් ජාතීන්ගේ භූමිකාව තීරණාත්මකය. එනමුත්, සමස්තයක් ලෙස අන්තර්ජාතික ප්‍රජාව තුළ විශ්වාසය සහ යහපත්කම ගොඩනැඟීම සඳහා අත්‍යාවශ්‍ය කරුණක් වන්නේ තෝරා ගැනීමකින් හෝ වෙනස් කොට සැලකීමකින් තොරව මණ්ඩලය තුළ ප්‍රමිතියෙහි සංගතභාවය පවත්වා ගැනීමයි. වර්තමාන ක්‍රියාත්මක ක්‍රමය එහි විශ්වාසනීයත්වය වැඩි දියුණු කිරීම සඳහා මෙම සන්දර්භය තුළ සිටිමින්, නව පරීක්ෂණයකට යොමු කිරීම අවශ්‍ය වේ.අදාළ රටවල ගැටලුවල සංකීර්ණතාවය පිළිබඳව තේරුම් ගැනීමක් හෝ ඇගැයීමට ලක් කිරීමක් නොකර අභිප්‍රේරිත න්‍යාය පත්‍රයක් ක්‍රියාත්මක කිරීම සඳහා මෙවළමක් සේ මානව හිමිකම් යොදා ගනියි. අප සියලු දෙනාම මානව හිමිකම් හඳුනා ගත යුත්තේ යුක්ති ධර්මයක් සහ සදාචාරය ලෙස මිස දේශපාලන මෙවලමක් සේ නොවේ.අද ලෝකයේ බොහෝ ප්‍රදේශ සාක්ෂි දරන පරිදි, සමාජ ආකෘතිය පිළිබඳව හෝ රටෙහි සංස්කෘතික සම්ප්‍රදායයන් පිළිබඳව හෝ ප්‍රමාණවත් සැලකිල්ලක් නොදක්වා කරන ලද බාහිර මැදිහත්වීම්වලින් එම රට අස්ථාවරත්වයට පත්වීම නොවැළැක්විය හැකියි.ජනාධිපතිතුමා නේපාල අගමැති සුසිල් කොයිරාල මහතා හමුවූ අවස්ථාව.ඇමෙරිකාවේ හිටපු ජනාධිපති බිල් ක්ලින්ටන් විසින් ආරම්භ කරන ලද ක්ලින්ටන් ගෝලීය ප්‍රවේශය රැස්වීමේදී මහින්ද රාජපක්ෂ ජනාධිපතිතුමා ඇමෙරිකාවේ හිටපු රාජ්‍ය ලේකම් හිලරි ක්ලින්ටන් හමුවූ මොහොත.සමුළු වාරය අතරතුර මහින්ද රාජපක්ෂ ජනාධිපතිතුමා සහ ජනාධිපති ආර්යා ශිරන්ති රාජපක්ෂ මැතිනිය ඇමෙරිකානු ජනාධිපති බරක් ඔබාමා සහ මිෂෙල් ඔබාමා ආර්යාව සමඟසමුළුවට සහභාගි වූ නියෝජිතයන්ගෙන් කොටසක්සහ ප්‍රතිසන්ධානය යන ක්ෂේත්‍රවල අවුරුදු 5 ක් වැනි කෙටි කාලයක දී ලබා ඇති ප්‍රමාණවත් ප්‍රගතිය පිළිබඳව නොසලකා හැර, මානව හිමිකම් කවුන්සිලයේ ටික දෙනෙකුගේ දුෂ්ට සංකල්පිත න්‍යාය පත්‍රයක අගතියට ලක්වූවකු බවට පශ්චාත් යුද ශ්‍රී ලංකාව ද, පත්වී ඇත. මෙම සුවිශේෂී ජයග්‍රහණ නොසලකා හැර, මගේ රට ඉලක්ක කර ඇති ආකාරය සමබරතාව සහ සමානුපාතය නොමැති බව පෙන්වයි. වෙනත් ප්‍රදේශවල මානුෂීය ගැටලු පිළිබඳව සහ දැඩි කැළඹිලි සහිත ප්‍රදේශවලට විසඳුම් සෙවීම මෙයට වඩා බොහෝ වෙනස්කම් පෙන්වයි.බහුපාර්ශ්විකත්වය අදාළව සහ ඵලදායි ලෙස පැවතීම සඳහා සම්බන්ධ ආයතනවල ප්‍රතිසංස්කරණය අත්‍යාවශ්‍ය කරුණකි. මෙහි සාර්ථකත්වය සඳහා එක්සත් ජාතීන්ගේ පද්ධතිය සහ යාන්ත්‍රණය නිර්දේශපාලනීකරණය සඳහා මේ ක්‍රියාවලිය ඉවහල් විය යුතු අතර විවිධාකාර වූ ආධාර ලබාදීම්වල ප්‍රාණ ඇපකරුවකු වීම ද වැළැක්විය යුතු ය.එක්සත් ජාතීන්, රාජ්‍යය සමඟ ගනුදෙනු කිරීම සඳහා සංවාදය, අවස්ථා පිළිබඳ හොඳ අවබෝධය සහ ජාතික ආයතන ශක්තිමත් කිරීම සඳහා උපකාරීවීම ඇතුළු සහයෝගිතාවයන් ඇති කර ගත යුතුය. ගෝලීය අභියෝගයන්ට තිරසාර විසඳුම් සොයා යාමේ දී මේ ප්‍රවේශය දැඩි ක්‍රියාමාර්ග වලට වඩා බහුපාර්ශ්වික රාජ්‍ය තාන්ත්‍රික ක්‍රමයෙහි හදවත නිර්මාණය කරනු ඇත.එක්සත් ජාතීන්ගේ සංවිධානයට වසර 70 ක් පිරෙන 2015 වසර, ආරක්ෂක මණ්ඩලයේ මුල් ප්‍රතිසංස්කරණයන්ට ලෝක නායකයින් සහාය දීමට එකඟතාව පළ කළ 2005 ලෝක සමුළුවේ 10 වන සංවත්සරය ද සනිටුහන් කරයි. ලබන වසරේ මේ සම්බන්ධ ශක්තිමත් ප්‍රතිඵල ළඟා කරගත යුතු යි.දේශගුණික විපර්යාස අප අවදියේ පැහැදිලි අභියෝගයන් ගෙන් එකකි. මේ සඳහා සමානතාව පදනම් කරගත්, පොදු එහෙත් වෙනස් වගකීම්වලින් සමන්විත ශක්තිමත් ගෝලීය පිළිතුරකට අප 2015 වන විට එළඹීමට අවශ්‍යය.වැඩිවෙමින් පවතින මැදපෙරදිග ප්‍රචණ්ඩත්වය ඉතා ඛේදජනකය. ඊශ්‍රායලය සමඟ සාමයෙන් සහ එක්ව කටයුතු කරන, පිළිගත් ආරක්ෂිත සීමාවක, ස්වෛරී, ස්වාධීන, සාධනීය සහ එක්සත් පලස්තීන රාජ්‍යයක් කඩිනමින් පිළිගැනීමට ශ්‍රී ලංකාවේ සහාය ලබා දෙන බව මා නැවතත් අවධාරණය කරනවා. පලස්තීනය හැකිතාක් ඉක්මනින් එක්සත් ජාතීන්ගේ පූර්ණ සාමාජිකයකු ලෙස පිළිගැනීමට අප බලා සිටිනවා.ආසියාව සහ අප්‍රිකාව අතර සහයෝගීතාවේ අවශ්‍යතාව පිළිබඳ ශ්‍රී ලංකාව තරයේ විශ්වාස කරයි. සමාජ - ආර්ථික සංවර්ධනය අත්කර ගැනීමේ අප්‍රිකානු ජනතාවගේ උත්සාහය අගය කරමින්, ඔවුන්ගේ හැකියාවන් ගොඩනැගීමට - වැදගත් අංශවල දැනුම හා නිපුණත්වය හුවමාරු කරගැනීමට ශ්‍රී ලංකාව අප්‍රිකානු රාජ්‍ය සමඟ සම්බන්ධ වීමේ ක්‍රියාවලිය ආරම්භ කර තිබෙනවා. මාරාන්තික රෝග කල්තියා අප්‍රිකාවෙන් තුරන් කිරීමට අන්තර්ජාතික ප්‍රජාව ශක්තිමත් සහායක් ලබාදිය යුතුයි.ජාතික මායිම්වලින් ඔබ්බට පුද්ගලයින්ට බලපාන, අන්තවාදී අදහස්වලින් ඇතිවන ත්‍රස්තවාදය මැඬලීම සඳහා බහු පාර්ශ්වික ප්‍රයත්නයනට තම සහාය පළ කිරිමට ශ්‍රී ලංකාව බැඳී සිටියි.ලොව වටා රටවල ස්ථාවරත්වයට සහ ආරක්ෂාවට ත්‍රස්තවාදය දැඩි තර්ජනයක් වෙමින් පවතී. ත්‍රස්තවාදයෙන් බැට කෑ ශ්‍රී ලංකාව, ප්‍රජාතන්ත්‍රවාදී සම්ප්‍රදායකට සහ පරමාදර්ශවලට අනුව ගොඩනැඟුණු සමාජයන්ට, ප්‍රජාවනට සහ ආයතනවලට එමඟින් කෙරෙන බලපෑම, හොඳින් හඳුනයි.අන්තර්ජාතික ත්‍රස්තවාදය පිළිබඳ එක්සත් ජාතීන්ගේ පරිග්‍රාහක සම්මුතිය අවසන් කිරීම ඇතුළු ත්‍රස්තවාදයට එරෙහි බහු පාර්ශ්වික ක්‍රියාවලිය ජාත්‍යන්තර ප්‍රජාව ශක්තිමත් කළ යුතුයි. ත්‍රස්තවාදය සඳහා මුදල් සැපයීම, මුහුදු කොල්ලකෑම් සහ කුමන ආකාරයේ අන්තර්ජාතික සංවිධානාත්මක අපරාධ මැඬලීම සඳහා කරන ඕනෑම බහු පාර්ශ්වික ප්‍රයත්නයකට සහාය දීම සඳහා ශ්‍රී ලංකාව කැපවී සිටියි.දියුණු වෙමින් පවතින රටවලට යොදන ඒකපාර්ශ්වික ආර්ථික නිර්දේශ පිළිබඳ ශ්‍රී ලංකාව බලවත් සැලකිල්ල ප්‍රකාශ කරන අතර, කියුබාවට පනවා ඇති අසාධාරණ ආර්ථික, වාණිජමය සහ මූල්‍යමය සම්බාධක නැති කිරීමට එක්සත් ජාතීන්ගේ මහා සමුළුව නඟන හඬ සඳහා ස්ථිර සහාය පළ කරයි.රටක නිර්දෝෂි ජනගහනයට බලපාන මෙවන් ඒකපාර්ශ්වික සම්බාධක සදාචාර සම්පන්න නොවේ. ශ්‍රී ලංකාව ත්‍රස්තවාදයේ බලපෑම් මධ්‍යයේ වුවද සහස්‍ර සංවර්ධන ඉලක්ක බොහෝමයක් වෙත ළඟා වී තිබේ. 2013 මානව සංවර්ධන දර්ශකයේ දකුණු ආසියාවේ රටවල් අතර මුල් තැන ගැනීමට ශ්‍රී ලංකාවට හැකි වී තිබේ.මහින්ද චින්තනය - ඉදිරි දැක්ම යන ජාතික සංවර්ධන උපාය මාර්ගය උපයෝගී කොට ගෙන ශ්‍රී ලංකා රජය, පුළුල් ආවරණයක් ඇති හා ගම්බද පෙදෙස් කේන්ද්‍ර වූ ග්‍රාමීය සංවර්ධන වැඩසටහනක් ආරම්භ කර තිබේ.මෙය, සාර්ව ආර්ථික කළමනාකරණය; කෘෂිකාර්මික පුනර්ජීවනය; මාර්ග සහ අධිවේගී මාර්ග, වරාය සහ ගුවන් තොටුපළ; වාරිමාර්ග කළමනාකරණය සහ ජලය බෙදා හැරීම, ශක්තිමත් විදුලි සංදේශ ජාලයක් සහ හොඳින් පැතුරුණු නාගරික සහ ග්‍රාමීය නගර සංවර්ධන වැඩසටහනක් යනාදී යටිතල පහසුකම් සංවර්ධනය; යන ක්ෂේත්‍රවලට අදාළ ප්‍රතිපත්ති හා සබැඳි එඩිතර තීරණ හා සම්බන්ධ වූ අතර, ඒ හේතුවෙන් 2013 වසරේ දළ දේශීය නිෂ්පාදනයේ 7.8% ක වර්ධනයක් සහ ඒක පුද්ගල ආදායම ඇමෙරිකානු ඩොලර් 3,280 ක් දක්වා වර්ධනය වීමක් ද සිදු විය. මෙම වර්ධනය සඳහා, යටිතල පහසුකම් හා ජීවනෝපාය මාර්ග සඳහා සිදුකළ සුවිශාල ආයෝජනයන්ගේ සහයෝගය සහිතව උතුරේ ජනතාව තුළ ඇතිවූ ආර්ථික සහ දේශපාලනික බල ගැන්වීම් ද දායක වීම ඉමහත් සතුටට හේතුවකි.2009 වසරේ ත්‍රස්තවාදයේ අවසානයත් සමඟ, මාගේ ජනතාව වෙත මට පැවරුණු වගකීම් අනුව, සාපේක්ෂව අවුරුදු 4 ක් වැනි කෙටි කාලයක් තුළ, මහා පරිමාණයේ පශ්චාත් ගැටුම් ප්‍රතිසංස්කරණයන්, පුනරුත්ථාපනය සහ නැවත පදිංචි කරවීම සඳහා මුල් පිරීම් උතුරු සහ නැ‍ඟෙනහිර පළාත්වල ක්‍රියාත්මක කරන ලදී. වඩාත් වැදගත් වන්නේ උතුරේ ප්‍රජාතන්ත්‍රික රාමු නැවත පිහිටුවා තිබීමයි. අවුරුදු 28 කට පසු, එනම් 2013 සැප්තැම්බර් මස, උතුරු පළාත් සභාවේ මැතිවරණ පවත්වන ලදී.ගැටුම් අවසන් වී සතියකට පසු, ශ්‍රී ලංකාවේ නව සාමකාමී යුගයක් උදාවූ කලෙක, එක්සත් ජාතීන්ගේ මහ ලේකම්තුමාගේ ශ්‍රී ලංකා සංචාරය මට සිහි වෙයි. එය, එක්සත් ජාතීන්ගේ සංවිධානය සහ මගේ රට අතර ඇති සමීප සම්බන්ධතාව සහ එක්ව අනාගතයේ කටයුතු කිරිමට ඇති අපගේ කැපවීම ප්‍රකාශ කිරීමක් විය.ශ්‍රී ලංකාවේ සියලු ජනතාවගේ අභිවෘද්ධිය උදෙසා වන, අතිශය තෘප්තිකර සහ අනුරූපිත ගමනක අප යෙදී සිටිමු. මෙම කාර්යය කිරීමේදී අපගේ සාම්ප්‍රදායික විදේශ ප්‍රතිපත්තිය වන ‘සැමට මිත්‍රත්වය සහ කිසිවකුට වෛර නොකිරීම’ අනුව කටයුතු කරමු. අන්තර්ජාතික ප්‍රජාව, අප වෙත අනවශ්‍ය බලපෑම් ඇති නොකර, ශ්‍රී ලංකාවේ ප්‍රතිසන්ධාන ක්‍රියාවලියට හා ආර්ථික සංවර්ධනයට ප්‍රතිචාර දක්වා සහයෝගය දක්වනු ඇතැයි අප බලාපොරොත්තු වෙනවා.මිනිසාගේ සියලුම උත්සාහයන්ගේ අරමුණ විය යුත්තේ ව්‍යාකූලත්වය තුළින් නිසි පාලනය ඇති කිරීමත්, ආරාවුල් තුළ සමඟිය ඇති කිරීමත් බව දේශනා කළ ගෞතම බුදුරජාණන් වහන්සේගේ වදන්වලින් අප ප්‍රබෝධවත් වී සිටිමු.මෙම බුද්ධිමත් වදන්වලට අවනත වෙමින්, වැරැදි චේතනාවෙන් සිදු කරන විවේචනයන් ගෙන් නොසැලී, ශ්‍රී ලංකා රජය තම අරමුණ වන ප්‍රතිසන්ධානයත්, ජාතිය ගොඩනැංවීමත් ළඟාකර ගැනීම සඳහා වන ක්‍රියාවලියන්ට කැප වී සිටී.ඡායාරූප - සුදත් සිල්වා  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=ab1409282</link>
    <topic>අනම් මනම් කතා වැඩක් නෑ ආණ්ඩුව ඌවෙ ඡන්දෙ දිනුවා</topic>
    <author>සාකච්ඡා කෙළේ</author>
    <content>මහාචාර්ය නලින් ද සිල්වාඌවේ ඡන්ද ප්‍රතිඵලය අරන් එක එක පැත්තට විග්‍රහ කරන්න හදන අය මේ දිනවල ඉන්නවා. හැබැයි මේ ඡන්ද ප්‍රතිඵලයෙන් ඉතාම පැහැදිලියි ආණ්ඩුව ඡන්දයෙන් දිනල තියෙනවා. අලුත් පළාත් සභාව පිහිටුවන්නේ සන්ධානය. එහි අලුත් මහ ඇමැතිවරය වෙන්නෙත් මීට කලින් හිටපු ශෂින්ද්‍ර රාජපක්ෂ මහත්මයාමයි.බදුල්ල දිස්ත්‍රික්කයෙන් ආණ්ඩුව සියයට 51 කුත් මොනරාගල දිස්ත්‍රික්කයෙන් සියය හැටක ඡන්ද අරන් පළාත් සභා පාලනය හිමි කරගෙන තියනවා.ඇත්තටම මේ ජයග්‍රහණය හිමිකර ගත්තේ ශ්‍රී ලංකා නිදහස් පක්ෂය තොණ්ඩමන් මහතාගේ පක්ෂය ඇතුළු දෙමළ පක්ෂ කීපයක ආධාරයත් ලබාගෙන. මේ ජයග්‍රහණය ලබාගන්න එක්සත් ජාතික සන්ධානයේ පාර්ශ්වකරුවන් වන ජාතික හෙළ උරුමය, ජාතික නිදහස් පෙරමුණ, සමසමාජ පක්ෂය, කොමියුනිස්ට් පක්ෂය වගේ පක්ෂ සහාය දුන්නේ නැහැ. ජාතික නිදහස් පෙරමුණ මොනරාගල දිස්ත්‍රික්කයට එකට තරග කරල බදුල්ලෙදි වෙනම තරග කළා.මේකෙන් පැහැදිලි වන කාරණය තමයි යම් ජාතික ව්‍යාපාරයක් දේශපාලන කරන්න ගියොත් ඔවුන්ට ‍ඉතාම තාවකාලිකව ඉවත් වෙන්න සිදු වෙනවා.මේකට සම්පූර්ණ වග කියන්න ඕන ජාතික නිදහස් පෙරමුණ හා ජාතික හෙළ උරුමය. ජාතික නිදහස් පෙරමුණ මොනරාගල සන්ධානය එක්ක ඉල්ලපු හන්දා එක මන්ත්‍රී ධුරයක් හිමි කරගත්තා. තනියම ඉල්ලුවනම් ඒකත් නැහැ.ජාතික නිදහස් පෙරමුණේ අය තනියම ඉල්ලල දිනන්න බැරිව සන්ධානය සමග තරග කළාම ඔවුන්ට ශ්‍රී ලංකා නිදහස් පක්ෂයේ අයගේත් මනාප උඩට එනවා. මොකද මිනිස්සු හිතනව මේ අය අවංකයි කියලා. ජේවීපිය සන්ධානය සමඟ එක්ව තරග කරන අවස්ථාවේ ඔවුන්ට මන්ත්‍රීවරු තිස් ගණනක් ලැබුණේ ඒ විදියටයි. මේ අය අවංකයි කියල හිතලා. මිනිස්සු හිතනව අවංකයි කියලා. මේ අය වැරැදි ගණන් බැලීමක් කළා. නමුත් ඔවුන්ට සන්ධානයෙන් පිට අනාගතයක් නැහැ.දැන් බොදු බල සේනාව කාව ද නායකයෙක් එවනවා කියනවා. කවුරු ආවත් එකයි. ඒක හරියන්නේ නැහැ. මාව ඉදිරිපත් කළත් එකයි. හැබැයි මාව නම් කවදාවත් ඒ අය ඉදිරිපත් කරන්නෙ නැහැ.ජාතික ව්‍යාපාරයක් ඔය විදියට දේශපාලනය කරන්න යාම ඔවුන්ගේ අවසානයයි. බොදු බල සේනාව ඥානසාර හාමුදුරුවෝ දැන් කරන වැඩ ටික කරන්හිටිය නම් ඉවරයි.මෙත්තානන්ද මහත්තයත් ජාතික ව්‍යාපාරයක් ඔස්සේ ගමන් කරලා පක්ෂයක් හදන් ඉස්සරහට යන්න උත්සාහ කළා. ඔහුගේ අවසානය වුණේ ඒකයි. නමුත් මතක් කරන්න ඕන මෙත්තානන්ද මහත්තයා නැත්නම් රටේ මිනිස්සු එල් ටී ටී ඊ ය පරාජය කරන්නේ නැහැ.මොකද එල් ටී ටී ඊ පරාජය කරන්න ප්‍රධාන හේතුව මේ රටේ ආනන්ද, නාලන්ද, ධර්මරාජ වගේ පාසල්වලින් ආ හමුදා නිලධාරීන්. ඉස්සර හිටියේ රාජකීය, සාන්ත තෝමස්, සාන්ත ජෝශප් වගේ පාසල්වලින් ආ හමුදා නිලධාරීන්. ඒ අය නිදහස සමරල සැලියුට් ගහල විසිර යන්න සෙරමෝනියල් ආමි එකක් විදියට හිටියේ. ඒ ගමන ගියානම් හමුදාවට එල් ටී ටී ඊ ය පරාද කරන්න බැරි වෙනවා.අපේ හිටපු හමුදාපති සරත් ෆොන්සේකා මහත්තයට දේශපාලනය තේරෙන්නේ නැහැ. නමුත් ඔහුට හොඳට යුද්දෙ තේරුණා, ආනන්ද නාලන්ද විදුහල් ගැන කතා කරන්න ඕන ඒකයි. ඒකයි කියන්නේ මෙත්තානන්ද මහත්තයල නැතිනම් යුද්ධය දිනන්නේ නැහැ කියලා, එතරම් සේවයක් කළ එතුමාටත් මිනිස්සුන්ගේ නිසි ගෞරවයක් තියෙනව ද කියන එක ප්‍රශ්නයක්. දේශපාලන පක්ෂයක් පිහිටුවන්න යාම නිසා.ඒ ඉතිහාසයෙන් චම්පිකලා විමල්ල ඥානසාර හාමුදුරුවෝ වගේ අය ඉගෙන ගන්න ඕන. කීවට නාහන ගුරු ඉහළ ගියත් එකයි පහළ ගියත් එකයි කියනවා. ඉහළ ගියාටනම් කමක් නැහැ. පහළ යාමයි ප්‍රශ්නය. මොකද පහළට යනකොට පහළ යන්නේ ජාතික ව්‍යාපාරයේ යෙදිල ඉන්න අපි වගේ අයත් ඇදගෙනයි. නායකයෙක් ඉදිරිපත් කරනව කියන බොදු බල සේනාවටත් ඒ පාඩම තමයි ඉගෙන ගන්න වෙන්නේ.ඌව ඡන්දයෙන් තොණ්ඩමන් මහත්තයත් දිනුවා. දෙමළ ඡන්ද සන්ධානයට ලැබුණා. නමුත් ඒක සියයට සියයක් කියන්න බැහැ. යම් ප්‍රමාණයක් ලැබුණා. දෙමළ ජනතාව යම් ප්‍රමාණයක් එක්සත් ජාතික පක්ෂයටත් ඡන්දය දෙන්න ඇති.අපේ ඇමැතිවරු නිමල් හා ඩිලාන් ඇමැතිවරු දෙන්නා ආසන පරාදයි. බදුල්ල, හාලිඇළ ආසන දෙක පරාදයි. ඒක ප්‍රශ්නයක් තමයි පොඩ්ඩක් හිතල බලන්න ඕන. මොකක්ද මේ ප්‍රශ්නය කියලා.බදුල්ල හයදහස් ගණනකින් පරාදයි. අද ඉන්න ඇතැම් ඇමැතිවරු සිංහල මිනිස්සුන්ට බණින ජාතික ව්‍යාපාරයට විරුද්ධ ඇමැතිවරු කීපදෙනකුටත් තම ප්‍රතිපත්ති වෙනස් කළේ නැත්නම් ඉදිරි මැතිවරණවලදී ලැබෙන ප්‍රතිඵලය මේක තමයි.දැන් අලුත්ම චණ්ඩියෙක් ඌව ඡන්දෙන් පස්සේ බිහිවෙලා ඉන්නවා. ඒ තමයි හරීන්. ඉස්සර හිටපු චණ්ඩි මෙයා ඉස්සරහා නොම්මර දෙකට ගිහින්. මෙයාගේ චණ්ඩි ප්‍රතිපත්තියේ ප්‍රතිඵල තමයි අපි හාලිඇළදි දැක්කේ. ජනමාධ්‍යත් මේ සිද්ධි හරියටම වාර්තා කරන්නේ නැහැ. මට දැන් අවුරුදු හැත්තෑවක්. පොඩිම කාලෙ නැතත් අවුරුදු හැටක කාලේ මම පත්තරවල ගිය දේවල් කියවල තියෙනවා, ජනමාධ්‍ය හරියටම කිසිම දෙයක් වාර්තා කරන්නේ නැහැ. පළමුඑක තමයි හාලිඇළට පෙළපාළියෙන් කවුද ආවේ කියන්නේ නැහැ, පෙළපාළි ආපු එක තමයි පළමු වරද. ගහපු එකත් වැරැදියි. තමන්ට ඡන්දෙ මනාප දීපු එක්ලක්ෂ හැත්තෑතුන්දහසක් පාරට බස්සනව කියල මේ අලුත් චණ්ඩියා කියනවා, ඩිලානුත් හොඳ හොඳ කතා කියනවා. ඔහු කිව්වා පුළුවන්නම් දෙදහක් පාරට බස්සන්න කියලා. මේ එක්ලක්ෂ හැත්තෑ තුන්දාහක් පාරට බස්සනව කියන කතාව භයානක කතාවක්. මේ කියන්නේ ශෂින්ද්‍ර මහත්තයගේ පළාත් සභා පාලනය පාරට බැහැල වෙනස් කරනවා කියලයි.මේ කතාවේ තේරුම තමයි ප්‍රජාතන්ත්‍රවාදය පිළිගන්න සූදානම් නැහැ කියන එක. පාරට බස්සනව කියන්නේ හිඟා කන්න ද නැහැ ශෂින්ද්‍ර එළවන්න ද පාරට බහිනව කියන්නේ. ප්‍රජාතන්ත්‍රවාදය පිළිගන්න අයට මෙහෙම චණ්ඩි අරමුණු තියෙන්න බැහැ.බැරිවුණාට මෙයාගේ හිතේ ලොකු වැඩක් තියනවා අපට වැදගත් හිතේ තියන එක, පාරට මෙච්චර ගාණක් එකපාර කැඳවන්න පාරවල්වල ඉඩ නැහැ, බදුල්ලෙන් හාලිඇළට එවනව ද නැතිනම් මොනරාගල එවනව ද? ඒව ගැන කතා කරන්නේ නැහැ.මැතිවරණ කොමසාරිස්ගේ අණ කඩකරල පෙළපාළි ගිය එක ගැන මැතිවරණ කොමසාරිස් ක්‍රියා කරනව ද.හරීන්ට ආණ්ඩු බලයක් නැහැ, පාර්ලිමේන්තුවේවත් පළාත් සභාවේවත් බලයක් නැහැ. එහෙම බලයක් නැති මිනිහෙක් මෙහෙම චණ්ඩි පාට් කතා කරනවනම් බලය ලැබුණොත් කොහොම හිටී ද කියල අපට ලොකු බයක් තියෙනවා.ශ්‍රීලනිපයේ චණ්ඩි නැහැ කියනව නෙවෙයි. බලය නැතිව චණ්ඩිකම් කතා කරන අයටත් බලය තියෙන චණ්ඩින්ටත් විරුද්ධ විය යුතුයි.එක්සත් ජාතික පක්ෂයට ඡන්ද ලැබුණේ සියයට හතළිහයි. මේක තමයි යූඇන්පීය ගන්න උපරීම ඡන්ද ප්‍රමාණය. ඔවුන් 22 වැනි ශතවර්ෂයට ගියත් මීට වැඩිය ඡන්ද ගන්න බැහැ. උපරීමය ලබා ගත්තා. ඉස්සරහ ඡන්දවලදී ඔවුන්ගේ ඡන්ද අඩු වෙනවා මිසක් වැඩි වෙන්නේ නැහැ.ආණ්ඩුව 2009 නන්දිකඩාල් ජයග්‍රහණයත් එක්ක ඒකෙ උද්දාමයත් එක්ක 2009 ඌවෙ ඡන්දෙදි ඒ ඡන්ද ප්‍රමාණය ලබාගත්තේ. මෙතනදි සසඳන්න ඕන 2004 පළාත් සභා මැතිවරණයේදී ගත්ත ඡන්ද ප්‍රමාණයත් එක්ක. එතනදි පේන එක තමයි ආණ්ඩුවේ ගත්ත ඡන්ද ප්‍රමාණයේ වෙනසක් වෙලා නැහැ. අවුරුදු දහයකින් පසුවත් ගත්ත ඡන්ද ප්‍රමාණයේ වෙනසක් වෙලා නැහැ. සාමාන්‍යයෙන් කල්ගත වීමත් එක්ක අවුරුදු දහයකදී ගත්ත ඡන්ද ප්‍රමාණය අඩුවෙන්න ඕන, එහෙම ආණ්ඩුවේ ජනප්‍රිය බව අඩුවෙලා නැහැ. ආණ්ඩුවේ හොඳත් තියෙනවා නරකත් තියනවා. මිනිස්සු බලන විදියේ වෙනසක් වෙලා නැහැ. පොඩ්ඩක් උඩට ගිය යුද ජයග්‍රහණයෙන් පස්සේ ආපහු ඇවිත් 2004 තැන තියනවා. පල්ලෙහාට යාමක් නැහැ.හරීන්, ශෂින්ද්‍ර තරගයට පස්සේ දැන් ජනාධිපතිවරණයකදී මහින්ද මහත්තය එක්ක තරගයට එන්නේ රනිල්. සෝභිත හාමුදුරුවෝ එන එකක් නැහැ දැන් තියන විදියට.රනිල්, මහින්ද දෙන්න ඡන්දෙ ඉල්ලුවොත් මහින්ද මහත්තය ඉන්නේ රනිල්ට වඩා ගව්ගාණක් ඉස්සරහින්.තමන්ට අන්තිමට නරක දිස්ත්‍රික්කවලදිත් සියයට 51 ක් ආණ්ඩුව ගන්නව කියන්නේ මහින්ද ජනාධිපතිවරයට සියයට 51 සියයට 55 අතර ගන්නවා කියන එකයි. ඇතැම් දිස්ත්‍රික්කවල සියයට හැත්තෑව දක්වා යන්න ඉඩ තියනවා. ඒ නිසා මහින්ද රාජපක්ෂ ජනාධිපතිතුමාට සියයට 50 ට වැඩි ඉලක්කය මේ අවුරුදු දහයක පස්සෙත් ගන්න එකට කිසිම අභියෝගයක් අදත් නැහැ කියලයි කියන්න ඕන.සාකච්ඡා කෙළේසරත් පෙරේරා  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=ab1409283</link>
    <topic>ස්කොට්ලන්තය වෙන් වූයේ නැත</topic>
    <author>නීතිඥ අනුර හෑගොඩ</author>
    <content>එක්සත් රාජධානියේ සුන්දරම ප්‍රදේශ ඇත්තේ ස්කොට්ලන්තයේ යැයි කිවහොත් වරදක් නැත. ඒ එය ඒතරම්ම නෙත්කළු කඳුයායන්, තැනිතලා තණබිම්, ගංගා සහ සුවිශේෂ විල් ආදියෙන් සැදී ඇති නිසාය.ස්කොට්ලන්තයේ දන්නා ඉතිහාසය වසර දස දහසක් දක්වා දිවෙයි. එය රෝම අධිරාජ්‍යයට යටත්ව දියුණුවට අඩිතාලම දැමූව ද වරින් වර අසල්වැසියා වූ එංගලන්තයේ ආක්‍රමණයට මුහුණ දෙමින් තිබිණ.රෝමානුවන්ගෙන් ද ඉංග්‍රීසීන්ගෙන් ද පූර්ණ නිදහස ලැබීමට දෙවන ඩේවිඩ් රජු සමත් වූ අතර වසර තුන්සියයක් පමණ නිදහසේ ගතකිරීමට ස්කොට්ලන්තයට ඉඩකඩ ලැබී තිබිණ. වසර 1603 වන විට එංගලන්තයත් ස්කොට්ලන්තයත් පාලනය වූයේ ස්කොට්ලන්ත රජ වූ පළමුවන ජේම්ස් විසිනි.1706 දී එංගලන්ත පාර්ලිමේන්තුව සම්මත කරගත් “ස්කොට්ලන්ත ඒකීයත්වයත්” 1707 දී ස්කොට්ලන්ත පාර්ලිමේන්තුව සම්මත කරගත් “එංගලන්ත ඒකීයත්වයත්” අනුව “මහා බ්‍රිතාන්‍ය” ගොඩනැඟින. එතෙක් ස්කොට්ලන්තයේ භාවිත වූ මූල්‍යමය ක්‍රමය වෙනුවට එංගලන්ත පවුම ස්ථාපනය කරවූ අතර එහි ආදායම් බදු සහ වෙළෙඳ නීති පැනවීම ලන්ඩනයේ වෙස්ට්මින්ස්ටර් පාර්ලිමේන්තුව වෙත පැවරුණි. ස්කොට්ලන්තයේ සිවිල් සහ අපරාධ නීති ක්‍රමය නොවෙනස් ව පැවැති අතර දෙරට එක්වන විට එංගලන්තය ස්කොට්ලන්තයට වඩා තිස්හය ගුණයක් ධනවත් රටක් විය.වසර හතළිස් පහක් ගතවී 1750 වන විට ද ස්කොට්ලන්තය පැවැතියේ දුප්පත් ග්‍රාමීය කෘෂිකාර්මික ප්‍රදේශයක් ලෙසය. ජනගහනය වුණේ ලක්ෂ දහතුනකි. ක්‍රම ක්‍රමයෙන් එහි කාර්මික කරණය වූ අතර සීනි, දුම්කොළ සහ රෙදි කර්මාන්තශාලා සිය ගණනක් ස්කොට්ලන්තයේ ආරම්භ විණි. ග්ලාස්ගෝ සහ එඩිංබරෝ නගර ශීඝ්‍ර සංවර්ධනයකට යොමු වූ අතර විශාල ප්‍රමාණයක් එංගලන්ත ආයෝජන ස්කොට්ලන්තය‍ වෙත ගලා ආවේය.1970 දශකයේ මුල් භාගයේ දී ස්කොට්ලන්ත ඒරාෂ්ඨකය නිමාවට පත්විය. ඒ උතුරු මුහුදේ ඛනිජ තෙල් සොයාගැනීමත් සමඟය. කලක් ගතවූ පසු බොහෝ කම්හල් වැසී ගිය අතර තෙල් ව්‍යාපාර ආශ්‍රිත ආර්ථිකයක් ගොඩනැඟීම ඇරඹිණ. ඒ අතර ලොව වඩාත්ම ජනප්‍රිය මත්පැන් වර්ගය වන ජොනී වෝකර් විස්කි වෙළෙඳාමෙන් ද ඉමහත් ධනයක් ස්කොට්ලන්තයට ඇදී ආවේය.යහමින් මුදල් අතපතගෑම ආරම්භ වූ නිසා එංගලන්ත ස්කොට්ලන්ත විවාහයට කණකොකා හඬලමින්තිබිණ. ස්කොට්ලන්තයට දික්කසාදයක් අවශ්‍ය විය. එංගලන්ත අත අත හැරියත් උතුරු සාගරයේ තිබෙන දැවැන්ත තෙල් ආකර මඟින් සුඛෝපභෝගී ජීවිතයක් ගත කළ හැකි යැයි ස්කොට්ලන්තය සිතන්නට ගත්තේය.ස්කොට්ලන්ත නිදහස් සටන ඇරඹිණ. එහි ජාතික පක්ෂය ප්‍රධාන පක්ෂ කීපයක් නිදහස ඉල්ලා වෙස්ට්මිනිස්ටර් පාර්ලිමේන්තුවට කරදර කරන්නට වූහ. බැරිම තැන 1707 දී එංගලන්තයට යටත් වූ ස්කොට්ලන්ත පාර්ලිමේන්තුව ජනමත විචාරණයකින් අනතුරුව නැවත ස්ථාපනය කිරීමට බ්‍රිතාන්‍ය රජය තීරණය කළේය.1997 පැවැත්වූ ජනමත විචාරණයේ දී තීරණය වූ පරිදි සීමිත බලතල සහිත ස්කොට්ලන්ත පාර්ලිමේන්තුවක් පිහිටුවන ලදුව 1999 මැයි 12 වැනිදා එහි පළමු සැසිවාරය පැවැත්විණ. එහි මහ ඇමැති වූයේ ස්කොට්ලන්ත ජාතික පක්ෂයේ නායකයායි. ක්‍රම ක්‍රමයෙන් ස්කොට්ලන්ත ජාත්‍යාලය වැඩිවෙමින් පැවති අතර එක්සත් රාජධානියෙන් වෙන්වන්නට එහි ජනමත විචාරණයක් පැවැත්වීමට බල කෙරෙමින් තිබිණ.කොතෙක් කන්කෙඳිරි ගෑවද ස්කොට්ලන්තයට යන්නට දෙන්නට එංගලන්තය කැමැති වූයේ නැත. බ්‍රිතාන්‍ය පාර්ලිමේන්තුවේ මන්ත්‍රීවරු අතරින් පණස් නවදෙනෙක් ස්කොට්ලන්තයේ ආසන නියෝජන කරන අතර එයින් හතළිහක්ම බ්‍රිතාන්‍ය කම්කරු පාක්ෂිකයින් වේ. ආණ්ඩු පක්ෂයෙන් ඇත්තේ එක් මන්ත්‍රීවරයෙක් පමණි.මේ හේතුව නිසාම ස්කොටිල් ජාතිකයන් වූ හිටපු අගමැති ගෝර්ඩන් බ්‍රවුන් සහ හිටපු මුදල් ඇමැති ඇලිස්ටයාර් ඩාලින් එංගලන්තයෙන් වෙන්වීමට විරුද්ධව තවත් ලේබර් පාක්ෂික නායකයින් සමඟ එක්වී විශාල සටනක් කරගෙන යන ලද අතර අගමැති කැමරන් ද, ලේබර් නායක මිලිබෑන්ඩ් ද ලිබරල් නායක ක්ලෙග් ද අවසන් දින කීපයේ එයටම එක්වී සිටිනු දක්නා ලදී. ස්කොට්ලන්තයට තවත් වැඩිපුර මූල්‍ය ප්‍රතිපාදන සපයන බවට බ්‍රිතාන්‍ය ආණ්ඩුව පොරොන්දුවක් ද දෙන ලදී.පසුගිය දහ අටවැනිදා පැවැත්වූ ජනමත විචාරණයෙන් ස්කොට්ලන්ත නිදහස් සටන පරාජයට පත්විණ. ඡන්ද ප්‍රදේශ තිස් දෙකක් වූ ස්කොට්ලන්තයේ එංගලන්තයෙන් වෙන්වීමට දිනාගත හැකි වූයේ ප්‍රදේශ තුනකින් පමණි. අනෙක් විසිනවයම වෙන්වීම ප්‍රතික්ෂේප කොට තිබිණි. සාමූහිකව ස්කොට්ලන්තයේ සියයට 55.3ක් වෙන්වීමට අකමැතිව ඡන්දය දී තිබිණ.කෙසේ වෙතත් මෙය එංගලනත්යට සැනසිය හැකි ප්‍රතිඵලයක් නොවේ. වෙන්වීමට විරුද්ධව ඡන්දය දුන් බොහෝ දෙනෙක් වැඩිහිටියන් වූ අතර වෙන්වීමේ නොයිවසිලිකම තරුණ පරම්පරාව තුළ කැකෑරෙමින් තිබිණි. අනාගතයේ කවදා හෝ නැවත ජනමත විචාරණයකදී විරුද්ධව ඡන්දය දුන් වැඩිහිටියන්ගෙන් කීදෙනෙක් ඉතිරි වන්නට ඉඩ ඇත්ද?ස්කොට්ලන්ත නිදහස් සටනේ පුරෝගාමියා වූ මහ ඇමැති ඇලෙක් සැමන් ප්‍රකාශයක් කරමින් පැවසුවේ එංගලන්ත නායකයින් බොරු පොරොන්දු දෙමින් නිදහස් සටන කඩාකප්පල් කළ බව ද, ස්කොට්ලන්තය වෙන් වුවහොත් මහ පරිමාණයේ බ්‍රිතාන්‍ය කම්හල් සහ කාර්යාල එයින් ඉවත් කරගෙන යන බවට තර්ජනය කළ බව ද එයින් ඡන්දදායකයින් මුලා වූ බවත්ය. ඔහු කතාව අවසන් කොට තිබුණේ “ජනමත විචාරණයකින් තොරව වුවද නිදහස ලබාගැනීමට විකල්ප මාර්ග ඇති බවට” වෙස්ට්මිනිස්ටර් පාර්ලිමේන්තුවට රතු එළියක් ද එල්ල කරමිනි.කෙසේ වෙතත් ස්කොට්ලන්තය ස්වාධීන රටක් වූවා නම් ඔවුනට බ්‍රිතාන්‍යයෙන් අහිමිවීමට තිබූ දෑ බොහෝය. එයින් ප්‍රධාන වන්නේ ආරක්ෂාවත්, ආරෝග්‍ය ශාලා සේවයත්, අනභිභවනීය සුබසාධන සේවාවත්ය. එයට යුරෝපීය සංගමයේ සාමාජිකත්වය ද නැවත ලබාගැනීමට සිදුවනවා ඇත.කලකට ඉහත දී මහා බ්‍රිතාන්‍යයෙන් වෙන්වීමට සන්නද්ධ අරගල කළ උතුරු අයර්ලන්ත වැසියන් අර්ධ බලතල සහිත පාර්ලිමේන්තුවක් මඟින් මර්දනය කරවා ගැනීමට බ්‍රිතාන්‍යය සමත් විය. එය සදාකාලික පිළියමක් යැයි සිතන්නට සාධක නැත. ඒ බ්‍රිතාන්‍යයේ වුවද එය ඇත්තේ මුහුදින් එතෙර නිසාය.එහෙත් එංගලනත්යට යාබද ඉඩමේ තිබෙන ස්කොට්ලන්තය නිදහස් අරගලයක් සඳහා ආයුධ අතට ගනී යැයි කිසිවෙක් සිතන්නේ නැත. එහෙත් එහි ජාතික පක්ෂයේ නායක, මහ ඇමැති ඇලෙක් සැමන්ගේ “විකල්ප විසඳුම් න්‍යාය” සුළුකොට තකා අමතක කර දැමිය හැකිවේද?නීතිඥ අනුර හෑගොඩකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=ab1409284</link>
    <topic>විපක්ෂය දැන් දකිමින් සිටින්නේ කොරහේ රැල්ලක්</topic>
    <author/>
    <content>කොළඹ විශ්වවිද්‍යාලයේ ආර්ථික විද්‍යාඅධ්‍යයන අංශයේමහාචාර්යරංජිත් බණ්ඩාරලංකාවේ මැතිවරණ ඉතිහාසය දෙස බලන විට පෙනී යන වැදගත් කාරණා කීපයක් තියනවා. එකක් තමයි තට්ටු මාරු දේශපාලනය උඩ ප්‍රධාන පක්ෂ දෙකක් එකිනෙකට පසුපසින් බලයට පැමිණීම.ඒ වගේ ම දකිනවා ප්‍රධාන දේශපාලන පක්ෂ නැතිනම් ජාතික වශයෙන් පුළුල් ජන පදනමක් සහිත දේශපාලන පක්ෂ ගොඩනගාගත් සන්ධාන පාලන බලය දිනාගැනීම.අනෙක් කරුණ සමාජ ආර්ථික ප්‍රශ්නවලට යෝජනා කරන කෙටිකාලීන විසඳුම් මුල් කරගෙන බලයට පැමිණීමේ හැකියාව. එනම් ආහාර වර්ග සුලබ කිරීම අලුත් රැකියා ඉඩ ප්‍රස්ථා ගොඩනැඟීම, භාණ්ඩ මිල පහත දැමීම කලින් කලට ඉස් මතුවන සමාජ ප්‍රශ්න කේන්ද්‍ර කරගත් මැතිවරණ ව්‍යාපාරයක් හරහා බලයට පැමිණීම.මෙය 1977 දී ඉතා හොඳින් පෙන්නුම් කළා. ඒ වගේ ම ශ්‍රී ලංකාවේ දේශපාලනය බොහෝ විට දේශපාලන පෞරුෂය නැතිනම් පක්ෂයක නායකයකු කේන්ද්‍ර කරගෙන බලයට පැමිණි අවස්ථාත් අපට දකින්න පුළුවන්.මේ සියල්ල මඟින් පෙනී යන වැදගත් කාරණය වන්නේ තෝරා ගන්නා ප්‍රතිපත්ති රාමුවක් හෝ වැඩපිළිවෙළක් මඟින් රට ඉලක්ක ගත ස්ථානයකට යොමු කරවීම සඳහා පක්ෂයක් හෝ කණ්ඩායමක් බලයට පත් කිරීම අපේ ර‍ෙට් දේශපාලන ඉතිහාසය තුළ 2005 වනතෙක් සොයා ගැනීමට අපොහොසත් වූ බවයි.2005 වස‍ෙර් මහින්ද චින්තන වැඩපිළිවෙළත් 2010 මහින්ද චින්තන ඉදිරි දැක්මත් මඟින් තීරණාත්මක වැඩපිළිවෙළක් හරහා ඉලක්ක ගත දිසාවකට ශ්‍රී ලංකාව යොමු කිරීමට සුවිශේෂ දේශපාලන පෞරුෂය හෙබි ජනපති මහින්ද රාජපක්ෂ මැතිතුමන්ට හැකියාව ලැබුණා.මේ නිසාම මෙම වැඩපිළිවෙළ දිනවීම සඳහා මහජන මතය උරගා බැලූ සෑම අවස්ථාවකදීම අතිවිශිෂ්ට ජයග්‍රහණයක් ලබාගැනීමට එතුමාගේ නායකත්වය ලැබෙන එක්සත් ජනතා නිදහස් සන්ධාන රජයට හැකියාව ලැබුණා.‍2005 දී ඉතා සුළු වැඩි ඡන්ද සංඛ්‍යාවකින් ජනාධිපතිවරණය ජයග්‍රහණය කළත් 2010 වසරේ ජනාධිපතිවරණයේදී එම වැඩි ඡන්ද ප්‍රමාණය ලක්ෂ 18 දක්වා වර්ධනය කර ගැනීමේ අවස්ථාව ජනාධිපතිතුමාට ලැබුණා. පාර්ලිමේන්තුවේ තුනෙන් දෙකට වැඩි බලයක් සහතික කරගැනීමේ හැකියාවක් ලැබුණා. මෙතෙක් පවත්වනු ලැබූ සියලු පළාත් සභා උතුරු පළාත හැර ජයග්‍රහණය කළා. ප්‍රාදේශීය සභා හා මහ නගර සභා කීපයක් ඇරෙන්නට අනෙක් ආයතන සියල්ලේ ම බලය තහවුරු කර ගැනීමේ හැකියාව ලැබුණා.පැවැති පළාත් සභා මැතිවරණ ජයග්‍රහණ මඟින් පමණක් වත්මන් රජය ලබා ඇති වැඩි ඡන්ද සංඛ්‍යාව ලක්ෂ විස්සකට වැඩියි. මුළු ඡන්ද සංඛ්‍යාව ලක්ෂ 58 ඉක්මවා ගොස් එය ප්‍රකාශිත ඡන්ද සංඛ්‍යාවෙන් සීයට 61 ක් පමණ වෙනවා.මෙයට සාපේක්ෂව ප්‍රධාන විරුද්ධ පක්ෂය ලබා ඇති ඡන්ද සංඛ්‍යාව ලක්ෂ 24 කට ආසන්නයි. එය ප්‍රකාශිත ඡන්ද සංඛ්‍යාවෙන් සීයට 34 - 35 ක් පමණ වෙනවා. ඒ නිසා ජාතික මැතිවරණයකදී ප්‍රධාන විරුද්ධ පක්ෂයට බලයට පැමිණීමට තියන ඉඩ කඩ ඉතාම අඩුයි.මේ තත්ත්වය වඩා තහවුරු වුණා පසුගියදා පැවැති ඌව මැතිවරණයෙන් බදුල්ල එක්සත් ජාතික පක්ෂයේ සිරිකොත වැනි ප්‍රබල දිස්ත්‍රික්කයක් වුණත් එහි තියන ආසන 12 න් තුනක් පමණයි එජාපයට ජයග්‍රහණය කරගන්න පුළුවන් වූයේ. ඒ නිසා විපක්ෂයට රටේ බලය ලබා ගන්නවා කියන එක හිතන තරම් කියන තරම් ප්‍රචාරය කරන තරම් පහසු කාර්යයක් නොවේ. එය අතිශයින් ම, අසීරු කටයුත්තක්. ඒ සඳහා වන පෙර නිමිත්තක් පහළ වී තිබෙනවා යැයි අපට තර්ක කළ නොහැකියි. අපි 1994 ආණ්ඩු කරළිය පිළිබඳ ඉතිහාසය පරීක්ෂා කර බැලුවොත් අපට පෙනී යන්නේ දකුණු පළාත් සභා මැතිවරණයේ දී එජාපයට දිනා ගැනීමට හැකි වුණේ එක ආසනයක් පමණක් බවයි.පසුව පැවැති බස්නාහිර පළාත් සභා මැතිවරණයේදි කොළඹ දිස්ත්‍රික්කයේ ආසන කීපයක් හැර ගම්පහ කළුතර දිස්ත්‍රික්කවල සියලු ආසනවලින් එජාපය පරාජයට පත් වුණා.එනම් ජයග්‍රහණයක පෙර නිමිති පහළ වන්නේ ඒ ආකාරයට මිස වැඩි ඡන්ද දෙතුන් සීයක් සහිතව දිනාගන්නා ආසන කීපයකින් නොවේ.එපමණක් නොවෙයි. ජාතික වශයෙන් අලුත් මතවාදයක් හෝ පවත්නා මතවාදයට විකල්පයක් යෝජනා කිරීමේ හැකියාව ද තිබිය යුතු වෙනවා. නමුත් එජාපයට මේ දෙකෙන් එකක්වත් කරගැනීමට හැකියාව ලැබී නැහැ. ඒනිසා ‘දැන් හරි’ වැනි සටන් පාඨ මඟින් ජනමතය අනෙක් පැත්තට හැරවීමට හැකියාවක් ඇතැයි සිතීම ‘කොරහේ ඇති කරන රැල්ලකට සමානයි.’ කොරහේ රැළි කවදාවත් සුනාමියක් වැනි ව්‍යසනයක් ඇති කරන්නේ නැහැ.මගේ පෞද්ගලික විශ්වාසයේ හැටියට මේ කාරණය මේ රටේ මහජනතාව තේරුම් අරන් හමාරයි. ඒ නිසා ඉදිරියේදී එන ඕනෑ ම ජාතික මැතිවරණයකදී රජයට අතිවිශිෂ්ට පහසු ජයක් ලබාගැනීමේ හැකියාව තිබෙනවා‍. මේ තත්ත්වය වඩා ඔප මට්ටම් කරගැනීම සඳහා රජය විසින් විපක්ෂය නඟන පදනම් විරහිතවූ චෝදනා හා අවලාද වලට ප්‍රසන්න මට්ටමින් පිළිතුරු සපයා දිය යුතුයි. ඒ වගේ ම එවැනි මතවාදයක් සමාජගත වීම සඳහා ඇති අවකාශයන් වැළැක්වීමට ක්ෂණයකින් ක්‍රියා කළ යුතුයි.විශේෂයෙන් මෙරට බහු වාර්ගික බහු ආගමික පදනමට එල්ල කරනු ලබන දේශපාලන විවේචනයන් හා සමාජ බලපෑම් ක්ෂණයකින් විසඳාලිය යුතුයි. මධ්‍යම පාන්තික ජනතාව ඉලක්ක කර ගනිමින් මානව හිමිකම්, ප්‍රජාතන්ත්‍රවාද යහපාලනය වැනි බටහිරට ආකර්ෂණීය කාරණා පිළිබඳව මීට වඩා පුළුල් සංවාදයකට ඉඩකඩ සැලසිය යුතුයි. එහිදී විශේෂයෙන් ම එක්සත් ජාතික පක්ෂය රජය පැවැති කාලයේ සිදුවූ අනර්ථයන් පිළිබඳව ජනතාවට නැවත නැවත මතක් කර දීම වටී.2001 මැතිවරණයේදී පූර්ව හා පශ්චාද් මැතිවරණ ප්‍රචණ්ඩ ක්‍රියා 2900 කට වඩා වැඩි සංඛ්‍යාවක් වාර්තා වුණා. මෙවැනි මැතිවරණ ප්‍රචණ්ඩත්වයන් පිළිබඳව ජනතාව ප්‍රමාණවත් ලෙස දැනුවත්ව නැහැ. එජාපය හුදකලාව වත්මන් රජය විවේචනය කරන බවක් තමයි අපට පෙනී යන්නේ. මැතිවරණ ප්‍රචණ්ඩත්වය පිළිබඳව විවේචන කරද්දී එජාප පාලන කාලයේ පැවැති යුගයේ සිදුවූ අකටයුතුකම් පිළිබඳව නැවත නැවත මතක් කර දිය යුතුයි. ඒවා සමාජගත කිරීම සඳහා රජය විසින් ප්‍රජාතන්ත්‍රවාදය, යහපාලනය මානව අයිතිවාසිකම් ආරක්ෂා කිරීම වැනි දෑ නාමයෙන් යම් සුවිශේෂ වැඩපිළිවෙළක් ආරම්භ කළ යුතුයි.‍‍ඒ සඳහා වෙනම ලේකම් කාර්යාලයක් පවත්වාගැනීමේ වරදක් නැහැ.කාම්බෝජයේ පොල්පොට් යුගය සිහිවීම සඳහා ඕන‍ෑ තරම් කෞතුකාගාර, සමරු ස්මාරක ඒ රටේ තිබෙනවා. එමඟින් කාම්බෝජයානුවන්ට පොල්පොට් යුගය නැවත මතක් කර දෙනවා පමණක් නොව එවැනි අවස්ථාත් යළි ඇතිවීම සඳහා වන ඉඩකඩ මුළුමනින් අහුරා තැබීම සඳහා එරට ජනතාව අවදි කොට තැබීමක් සිදුවෙනවා.අපේ රටේත් එක්සත් ජාතික පක්ෂ රජයන් පැවැති කාලයේ සිදු කෙරුණු විවිධ ජන විරෝධී වැඩපිළිවෙළවල් මතකයේ රඳවා තැබීම සඳහා යම් තිරසාර වැඩපිළිවෙළක් අනුගමනය කළ යුතු වෙනවා. මෙයින් අදහස් කරන්නේ එක්සත් ජාතික පක්ෂය ප්‍රජාතන්ත්‍රවාදී ප්‍රවාහයෙන් අ‍ෑත් කොට තැබීම නොව ප්‍රජාතන්ත්‍රවාදය වෙනුවෙන් එම පක්ෂයේ අනාගත නායකයන්ට අතීත වැරැදි නිවැරැදි කර ගැනීම සඳහා වන මග පෙන්වීමක් ලබාදීමයි.ජනතා විමුක්ති පෙරමුණ සම්බන්ධයෙන් මේ තත්ත්වය මීටත් වඩා බැරෑරුම් බවයි මගේ හැඟීම. මක්නිසා ද අවස්ථා දෙකකදී මෙරට පරම්පරා පහකට අයත් තරුණ පිරිස් ආයුධ අතට දී රාජ්‍ය බලය ලබා ගැනීම සඳහා වන අරගලවලට ඔවුන් මෙහෙයවා දහස් ගණනක් තරුණ ජීවිත විනාශවීමට ඉඩකඩ සැලසුවා. ඒ නිසා අපේ රටේ පැවැති සමාජ සංස්කෘතික පදනම මුළුමනින් ම විනාශ වුණා.‍ මරණය පිළිබඳ සංකල්පය සාමාන්‍ය එකක් බවට පත්වුණා.නීතිය ස්ථිරසාර සමාජ ව්‍යසනයක් ලෙස සමාජ ගත වුණා. තරුණකම විශ්වවිද්‍යාල ශිෂ්‍යයකු වීම මරණය ළඟා කරගැනීම සඳහා අවම සුදුසුකම බවට පත්වුණා. එල්ටීටීඊ සංවිධානය පිළිබඳව මීටත් වඩා ගැඹුරු සමාජ කථිකාවකට යායුතු වෙනවා.එල්ටීටීඊ ය පරාජය කිරීම දක්වා කාල සීමාව තුළ මේ රටේ ජනසමාජය ඔවුන් තුළ ඇති කරන ලද පීඩනය අසාමාන්‍ය එකක් ඔවුන් වාර්ගික පදනම මුල් කරගෙන රටේ ඉදිරිපෙළ දේශපාලන නායකත්වය මුළුමනින්ම විනාශ කළා. ප්‍රජාතන්ත්‍රවාදයට අභියෝග කළ මානව අයිතිවාසිකම් අමු අමුවේ උල්ලංඝනය කළ උතුරු නැඟෙනහිර ජනයා තම පැසිස්ට් අරමුණු දිනාගැනීම සඳහා ජනයා මිනිස් පළිහක් ලෙස පාවිච්චි කළා. මේ විදියට බලන කොට දකුණේ එජාපයත් ජනතා විමුක්ති පෙරමුණත් සමහර ද්‍රවිඩ දේශපාලන පක්ෂත් බලය ලබා ගැනීම සඳහා තම අත්ල මත ලේ තවරාගත් පක්ෂයි. ශ්‍රී ලංකා නිදහස් පක්ෂයට එවැනි අමිහිරි ඉතිහාසයක් නැහැ. ශ්‍රී ලංකා නිදහස් පක්ෂය කිසිවිටක බලය ලබාගැනීම සඳහා ආයුධ අතට අරගෙන නැහැ.සමාජ ප්‍රජාතන්ත්‍රවාදය වෙනුවෙන් පාද යාත්‍රා රථ යාත්‍රා වැනි ජනතාව අසාධාරණ ක්‍රියාමාර්ගවලට විරුද්ධව පෙළගස්වන ප්‍රජාතන්ත්‍රීය ක්‍රියාමාර්ග හරහායි ජනවරම අපේක්ෂා කළේ.විපක්ෂය සමඟ කටයුතු කිරීමේදී මේ රටේ ජනයා කැලේ මාරු කළත් කොටියාගේ පුල්ලි මාරු නොවන බව හැමවිටම සිහියේ තබාගත යුතුයි.විවිධ ආකර්ෂණීය සටන් පාඨ හරහා බලය ලබා ගැනීමට ඔවුන් ජාතික හා ජාත්‍යන්තර වශයෙන් රටට අහිතවත් සංවිධාන සමඟ එකතු වී ජනමනසට ඒවා කාන්දු කිරීමට උත්සාහ කරන්නේ නපුරු කොටියාගේ පුල්ලි මතක් කරමින් බව සිහියට නඟාගත යුතුයි.තව එකක් කිව යුතුයි. විපක්ෂය නඟන චෝදනා හරහා ඔවුන් ලබාගැනීමට අපේක්ෂා කරන ජනවරම ලබාගැනීම සඳහා රජයේ වැඩ පිළිවෙළට විකල්පයක් ලෙස ඉදිරිපත් කරන වැඩපිළිවෙළ කුමක්ද එහි මූලික පදනම කවරේද එම වැඩපිළිවෙළ ක්‍රියාත්මක කිරීම සඳහා යොදාගන්න යාන්ත්‍රණය කුමක්ද එමඟින් දිනාගැනීමට අපේක්ෂා කරන ඉලක්ක කවරේද යන්න විපක්ෂය විසින් මහජනයා ඉදිරියේ පැහැදිලිව ප්‍රකාශ කළ යුතු වෙනවා.නමුත් අවාසනාවකට එක්සත් ජාතික පක්ෂය යළි පුබුදමු ශ්‍රී ලංකා වැඩ පිළිවෙළට පසුව එවැනි වැඩපිළිවෙළක් ඉදිරිපත් කෙරුණේ නැහැ. ජනතා විමුක්ති පෙරමුණේ සමාජවාදී සමාජයක් ගොඩනැඟීම සඳහා වැඩ පිළිවෙළේ මූලිකාංග එලෙසම පවතිනවා. තීරණාත්මක වෙනසකට භාජනය වී නැහැ. එජාපය යළි පුබුදමු ශ්‍රී ලංකා වැඩපිළිවෙළම නම් ක්‍රියාවට නැංවීමට අපේක්ෂා කරන්නේ මහජනයාට සක්‍රීය ලෙස එහි දුර්විපාක පිළිබඳව සමාජය දැනුවත් කළ යුතුයි.එහි ප්‍රධාන තැනක් ගන්නේ රාජ්‍ය හකුළුවාලීමයි. පෞද්ගලික අංශය තීරණාත්මක හා එකම වෙළෙඳපොළ හසුරුවන්නා ලෙස ඉස්මතු කිරීමට දරන උත්සාහය නිසා ඒවායේ ඇති භයානකකම අවබෝධ කරගත හැකිය. මේ වැඩපිළිවෙළවල් නිසා ශ්‍රී ලංකා‍වේ සුබසාධන රාජ්‍ය සංකල්පය මුළුමනින් විනාශ වෙනවා.ඔවුන් 2001 අපේක්ෂා කළ පරිදි රාජ්‍ය සේවකයන් විශ්‍රාම ගැන්වීමට කටයුතු කරනු ඇත. ඒ අනුව රාජ්‍ය යන්ත්‍රය අකර්මණ්‍ය කරනු ඇත. මේ සමඟ නිදහස් සෞඛ්‍ය, නිදහස් අධ්‍යාපනය සහ වෙනත් සමාජ ආර්ථික පොදු පහසුකම් අකර්මණ්‍ය වනු ඇත. ශ්‍රී ලංකාව තවදුරටත් සුබසාධන රාජ්‍යයක් නොවනු ඇත. ඇමෙරිකා එක්සත් ජනපදය මෙන් රක්ෂණාවරණයක් නොමැති අය අසරණයන් වනු ඇත. සමාජය තුළ සමාජ අසාධාරණය වෙනුවෙන් සටන් කරන පිරිස් සුලභ වනු ඇත. නැවත වරක් 1987 - 93 කාලසීමාවේ පැවැති ආකාරයේ රාජ්‍ය ත්‍රස්තවාදයක් හරහා පෙරළිකාර තරුණයන් ඝාතනය කරනු ඇත. මෙවැනි විනාශයකට යාමට රටේ ජනතාව ඉඩ නොදෙනු ඇත යන්න අපි බලවත් ලෙස විශ්වාස කරමු. එවැන්නක් කිසිසේත් සමාජයට දරාගත නොහැකි වනු ඇත. සරල සටන් පාඨ වෙනුවට අප විපක්ෂයෙන් ඒ සඳහා පිළිතුරක් මේ ජාතික මැතිවරණවලට පෙර ලබාගත යුතුවේ.විපක්ෂයේ ඡන්ද පදනම ක්‍රමයෙන් දුර්වල කරනු සඳහා මූලික හා තීරණාත්මක ලෙස බලපානු ඇත්තේ මේ සඳහා ඇති විපක්ෂයේ නොහැකියාව සමාජගත කිරීමය. ඒ නිසා ඉදිරියේ දී එන ඕනෑම ජාතික මැතිවරණයකදී ජනතාවගේ ප්‍රතිචාරය පසුගිය පළාත් සභා මැතිවරණවලදී දුන් ප්‍රතිචාරවලට වඩා වෙනස් එකක් නොවනු ඇත.මෑතක සිදුකළ එජාපයේ නියෝජ්‍ය නායක, උප නායක පත්කිරීම් ජනමතයේ වෙනස්වීමකට ඉඩ සලසනු ඇද්දැයි කෙනකු විමසා සිටිය හැකිය. සජිත් ප්‍රේමදාස මහතාට දුන් නියෝජ්‍ය නායකකම මීට පෙරත් ඔහුට දී තිබූ 2010 වසරේ අහෝසි කළ එකකි. ඔහු එදත් එම බලය සජීවීව පක්ෂය ජයග්‍රාහී මාවතකට යොමු කිරීමට පාවිච්චි කරනු නොලැබීය. අවම වශයෙන් ඔහු හම්බන්තොටින් එහි ඡන්ද පදනමට තීරණාත්මක බලපෑමක් කිරීමට සමත් නොවීය. ඔහු අඩු තරමේ එම දිස්ත්‍රික්කයේ එක ඡන්ද කොට්ඨාසයක්වත් ජයග්‍රහණය කළේ නැත.පසුගිය ඌව මැතිවරණයේ ද ඔහු ඌව මැතිවරණයට මැදිහත් වුණත් රජය ලැබූ ජයග්‍රහණයේ කිසිදු වෙනස්වීමක් සිදුකිරීමට ‍හැකි නොවීය. ඔහු මැදිහත් වූ මොනරාගල දිස්ත්‍රික්කයේ එකදු ඡන්ද කොට්ඨාසයක් දිනාගැනීමට හැකි නොවීය. 1977 ජයග්‍රහණය සඳහා ජයවර්ධන - ප්‍රේමදාස යුග තීරණාත්මක ලෙස ජනපදනම් දෙකක් නියෝජනය කරමින් එම පක්ෂය දිනවීමට කටයුතු කළත් රනිල් - සජිත් යුගලේ එවැනි ගැළපීමක් ද නැත. ඔවුන් දෙදෙනා නියෝජනය කරන්නේ එකම සමාජ කණ්ඩායමකි. ඔවුන් විශ්වාස කරන්නේ ද වෙළෙඳපොළ යාන්ත්‍රණය වඩා උචිත සංවර්ධන මූලෝපාය ලෙසය. වෙනසකට ඇත්තේ රනිල් වික්‍රමසිංහ මහතා ජාත්‍යන්තරය අතපතගෑමත් සජිත් ප්‍රේමදාස මහතා ග්‍රාමීය ජාතික වශයෙන් වැදගත් නොවන නොවැදගත් කාරණා වෙනුවෙන් පෙනී සිටිමින් අතපතගාන ස්වරූපයකින් ක්‍රියා කිරීමයි.මේ නිසා විපක්ෂයට මේ රටේ බලය ලබා ගැනීම සඳහා වන ගමන ඉතා දුෂ්කර තීරණාත්මක කලක් ගතවන එකක් වනු ඇත යන්න මගේ හැඟීමයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=ab1409286</link>
    <topic>කරු  බෙල්ල දෙන්ඩ ලෑස්තියි</topic>
    <author> චන්දන බණ්ඩාර</author>
    <content>ගිය සතියේ ජනාධිපතිතුමා එක්සත් ජාතීන්ගේ මහා මණ්ඩල සැසිය ඇමැතීම මෙරටින් පිටත්ව ගියේය. ජනාධිපතිතුමා මෙරටින් පිටත්ව යාමට පෙර ඌව පළාත් සභාවේ හිටපු මහ ඇමැති ශෂීන්ද්‍ර රාජපක්ෂට දුරකථන ඇමැතුමක් ලබා දුන්නේය. ඒ වෙන විට ඌව පළාත් සභා මැතිවරණයේ ප්‍රතිඵල නිකුත් වෙමින් පැවැතියේය. මැතිවරණ ප්‍රථිඵල එන විට හිටපු මහ ඇමැති ශෂීන්ද්‍ර රාජපක්ෂ සිටියේ නින්දේය. ඒ දින කීපයක් පුරා මැතිවරණ කටයුතු නිසා වෙහෙසට පත් වීම නිසාය.මේ අතරතුර හිටපු මහ ඇමැති ශෂීන්ද්‍රට ජනාධිපතිතුමාගෙන් දුරකථන ඇමැතුමක් ලැබුණේය. දුරකථන ඇමැතුම ලැබෙනවාත් සමගම ශෂීන්ද්‍ර අන්ද මන්ද වී ගියේය. ඒ නින්දේ පසු වීම නිසාය. ඒ සමගම ශෂීන්ද්‍ර පිළිතුරු දුන්නේ වචන පටලවා ගනිමිනි. " ඔව් ඔව් සර්. " එසේ කියමින්ම ශෂීන්ද්‍ර ඉන් අනතුරුව ඔව් බාප්පේ" කියා කීවේ ජනාධිපතිතුමාටය."පැටලෙන්ඩ දෙයක් නෑ. දැන් ලැබෙමින් තියෙන ප්‍රතිඵල අනුව ඔයාගේ ජය ස්ථීරයි. " ජනාධිපතිතුමා කීවේය. " ඔව් බාප්පේ" ශෂීන්ද්‍ර පිළිතුරු දුන්නේය." හරි හරි ශෂීන්ද්‍ර මගේ වැඩ ඉවර වෙලා එනතුරු දිවුරුම් දෙන්ඩ ලෑස්ති වෙලා ඉන්ඩ." ජනාධිපතිතුමා ශෂීන්ද්‍ර රාජපක්ෂට කීවේය. " ඒක ඇත්ත. මෙවර ජයග්‍රහණය ගැන මට දෙගිඩියාවක් තිබ්බේ නෑ. හැබැයි මේ ප්‍රථිඵලයේ විශේෂතාවයක් තියෙනවා‍. මේක මගේ ජයග්‍රහණයක්. ගිය පාර මං දිනුවේ බාප්පා නිසායි. ජනතාව මාව පිළිගෙන මේ පාර තමයි ඡන්දය දුන්නේ. " ශෂීන්ද්‍ර රාජපක්ෂ හිටපු මහ ඇමැතිවරයා ජනාධිපතිතුමාට කීවේය." හරි . හරි. මං ඔයාගේ ජයග්‍රහණයට සුභ පතනවා. " ජනාධිපතිතුමා එසේ කියමින් දුරකථන ඇමැතුම නිමා කළේය. මේ අතරතුර හදිසියේම ගිය සතියේ ඌව පළාත් සභා මැතිවරණයට පෙර දිනයේ බස්නාහිර පළාත් මහ ඇමැති ප්‍රසන්න රණතුංග ඌව පළාත් හිටපු මහ ඇමැති ශෂීන්ද්‍ර රාජපක්ෂගේ නිවෙසට ගියේය. ප්‍රසන්න හිටපු මහ ඇමැති ශෂීන්ද්‍ර රාජපක්ෂගේ නිවෙසට ගොඩ වෙනවාත් සමගම කීවේ " විජයග්‍රහණයේ දුතයා විදිටය මං මහ ඇමැතිතුමාට සුභ පතන්ඩ ආවා. " බස්නාහිර මහ ඇමැති ප්‍රසන්න එසේ කියාගෙනම මහ ඇමැතිවරයාගේ නිවෙසට ගොඩ වීය.ඒ වෙන විට හිටපු මහ ඇමැති ශෂීන්ද්‍ර රාජපක්ෂ නිවෙසේ සිටියේ නැත. නිවෙසේ සිටියේ කථානායක චමල් රාජපක්ෂ පමණි. මේ නිසා චමල් රාජපක්ෂ කථානායකතුමා බස්නාහිර මහ ඇමැතිවරයාගේ ප්‍රකාශය ගැන විශ්මයෙන් යුතුව බලා සිටියේය." හිතේ කහටක් තියා ගන්ඩ එපා. ශෂින්ද්‍රගේ ජයග්‍රහණය ස්ථීරයි. ඒ නිසා ජයග්‍රහණය වෙලාවට ළඟ ඉඳගෙන සතුට ‍‍බෙදා ගන්ඩ මං කලින්ම ආවා. " බස්නාහිර මහ ඇමැති ප්‍රසන්න රණතුංග කථානායක චමල් රාජපක්ෂ මහතාට කීවේය. මේ අතරතුර ශෂීන්ද්‍ර රාජපක්ෂ නිවෙසට ආවේය. " ආ අපේ මහ ඇමැතිතුමා අපි එහෙම නම් ඉදිරි මහ ඇමැති සමුළුවේදී හමු වෙමු. " බස්නාහිර මහ ඇමැති ප්‍රසන්න රණතුංග හිටපු මහ ඇමැති ශෂීන්ද්‍රට සුබ පතමින් කීවේය.ඌව පළාත් සභා මැතිවරණයට පසු දිනයේ එනම් ඉරිදා දිනයේ පළාත් සභා මැතිවරණයේ ප්‍රථිඵල නිකුත් වෙමින් පැවැතියේය. එදින ජනමාධ්‍ය හා ප්‍රවෘත්ති ඇමැති කෙහෙළිය රඹුක්වැල්ල ඇමතිවරයාගේ උපන්දිනය යෙදී තිබුණේය.ඇමැති කෙහෙළියගේ උපන්දිනය දා වැඩි ඉඩකඩක් ලබා දී තිබුණේ ආගමික වතාවත්වලටය. ඉන් අනතුරුව ඇමැති කෙහෙළියගේ උපන්දිනය වෙනුවෙන් කේක් ගෙඩියක් කපා උපන්දිනය සැමරුවේය. මේ අවස්ථාවට මේජර් ලෙස්ලි අබේරත්නද එක්ව සිටියේය." ඇයි ඇමැතිතුමා ‍මේ කේක් ගෙඩියේ වයසේ හැටියට ඉටිපන්දම් ගහලා නෑ නේද? ඇයි ඔබතුමා වයස පේනවාට බයයි නේද?" මේජර් ලෙස්ලි අබේරත්න ඇමැති කෙහෙළියගෙන් විමසා සිටියේය." අපෝ නෑ. මගේ වයස දැන ගත්තොත් ඔයාලා පුදුම වේවි. " ඇමැති කෙහෙළිය කියා සිටියේය." ඇත්තටම ඔබතුමාට වයස අවුරුදු 50 ක් පේන‍්නේ නෑ " මේජර් අබේගුණරත්න කියා සිටියේය." මට දැන් වයස 60 යි. " ඇමැති කෙහෙළිය එසේ කියද්දී එහි රැස්ව සිටි සියලුදෙනාම පුදුම වීය.එ.ජා.ප කෘත්‍යාධිකාරී මණ්ඩල රැස්වීම ගිය සතියේ එ.ජා.ප නායක රනිල් වික්‍රමසිංහගේ ප්‍රධානත්වයෙන් පැවැත්විණි. මෙවර එ.ජා.ප කෘත්‍යාධිකාරී මණ්ඩල රැස්වීම ඉතාම සාමකාමී ලෙස පැවැත්විණි. කෘත්‍යාධීකාරී මණ්ඩල රැස්වීම ආරම්භයේදීම එ.ජා.ප නායකයා කෘත්‍යාධිකාරී මණ්ඩල රැස්වීම ඇමැතුවේය." මට අද ගොඩක් සතුටුයි. අපි එක්ව නැගී සිටිනවාද? නැත්නම් කුලල් කා ගන්නවාද? මේ ගැන අපි කල්පනා කරන්ඩ ඕනේ. ඒ තිරණය ඔබතුමාලා ගන්ඩ" එ.ජා.ප නායකයා කීවේය. ඒ සමගම එ.ජා.ප උප නායක රවි කරුණානායක බිම බලා ගන්නා විට එ.ජා.ප යේ කෘත්‍යාධිකාරී මණ්ඩලයේ සියළු දෙනා කෑ ගසමින් එක හඩින් කියා සිටියේ එ.ජා.ප නායකයාගේ කථාව අනුමත කරන බවය.ඉන් අනතුරුව එ.ජා.ප මහ ලේකම් තිස්ස අත්තනායක කෘත්‍යාධිකාරී මණ්ඩල රැස්වීමේදි වේගවත් කථාවක් කළේය. " දේශපාලනය සුන්දර වුණත් කටුක අමිහිරි අද්දැකීම්වලට මං පසුගිය කාලයේ මුහුණ දුන්නා. මං පසුගිය කාල‍යේ එ.ජා.ප යේ සමගිය උදෙසා විශාල වැඩ කොටසක් සිදු කළා. මං විශාල කැපකිරීමක් කලා. " එ.ජා.ප මහ ලේකම්වරයා කියා සිටියේය.ඉන් අනතුරුව එ.ජා.ප නායකයා විසින් එ.ජා.ප යේ නව තනතුරු කීපයකට නම් කීපයක් යෝජනා කළේය. ඒ සමගම ඒකමතිකව එම තනතුරු ස්ථිර කිරීමට එ.ජා.ප කෘත්‍යාධිකාරී මණ්ඩල සභිකයෝ කටයුතු කළහ‍.එජාපයේ උප නායක ධූරයට පත්වූ රවි කරුණානායක මහතා පාර්ලිමේන්තුවට ඇතුළු වෙද්දී ඔහුට ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ හමු විය.“අලුත් තනතුර ලැබීම ගැන අපෙන් සුබ පැතුම්. ඔබතුමා බලාපොරොත්තුවෙන් හිටියෙ නියෝජ්‍ය නායකකම නේද?” හෙට්ටිගේ කරුණානායක මන්ත්‍රීවරයාගෙන් ඇසීය.“ඒව ගැන කතා කරන්න මං කැමැති නෑ. අපි ඉතිං වැඩ කරගෙන යනව. ජනාධිපතිවරණයකුත් එනවනේ. බලන් ඉඳිමු මොකද වෙන්නෙ කියල.” කරුණානායක මන්ත්‍රීවරයා කියද්දී හෙට්ටිගේ කීවේ “අපිත් බලාගෙන ඉන්නෙ විපක්ෂයෙන් ජනාධිපති අපේක්ෂකයා නම් කරනකං. මන්ත්‍රීතුමා! ඔය කවුරු ආවත් අපේ ජනාධිපතිතුමා ගව් ගණනක් ඉදිරියෙන් ඉන්නෙ. අභියෝගයක් නෑ.” හෙට්ටිගේ කීවේය.“ඌව ඡන්දයෙන් ආණ්ඩුව හෙල්ලිලා ගියානේ.” කරුණානායක මන්ත්‍රීවරයා කීවේය.“ඌව ඡන්දය ගැන තර්ක කරල විපක්ෂය තාවකාලික වින්දනයකනේ ඉන්නෙ. බලන්නකො හෙට අනිද්ද විපක්ෂයෙන් තව පිරිසක් ජනාධිපතිතුමාට උදව් කරන්න එන හැටි.” හෙට්ටිගේ කියද්දී හරි! හරි! අපි බලමුකො මොකක්ද වෙන්නෙ කියල මේ කාලෙ නොයෙක් දේවල් වෙන්න පුළුවන්.” කියමින් කරුණානායක මන්ත්‍රීවරයා සබා ගැබ දෙසට යන්නට ගියේය.ඌවේ මැතිවරණ ප්‍රචාරක කටයුතු සදහා 17දා මධ්‍යම රාත්‍රිය නිමවන තුරු ඌවේ ගතකළ එ.ජා.ප නායකත්ව මණ්ඩල සභාපති කරු ජයසූරිය පසු දින කොළඹට පැමිණියේ අඛණ්ඩව වෙහෙස වීමෙනි. එමෙන්ම දැඩි වෙහෙස නිසාත් රැස්වීම්වල කථා කිරීම නිසාත් සිය උගුරේ කටහඩ ඇති වීම සම්බන්ධව වූ ආබාධ තත්ත්වයකට වෛද්‍ය ප්‍රතිකාර ලබා ගැනීම කරුට මේ නිසා සිදු වීය.මැතිවරණය පැවැත්වූ පසුගිය 20 වෙනි දා දවස පුරාම සිරිකොත මැතිවරණ මෙහෙයුම් කාර්යාලයේ ගත කළ යුතු හෙයින් 19 වැනි දින ද බදුල්ලේ සහ මොනරාගල නිරික්ෂණ කාර්යාල සමඟ සාකච්ඡා කර සියළු කටයුතු සැලසුම් කළ ආකාරයට ක්‍රියාත්මක කිරිමට කරු පියවර ගත්තේය.ඌවට මැතිවරණ නාමයෝජනා බාර දුන්දා සිටම සිරිකොත මෙහෙයුම් කාර්යාලයත්, බදුල්ල හා මොනරාගල මෙහෙයුම් කාර්යාල අතරත්, ටෙලි ටීවී සම්බන්ධතා පහසුකම් ලබාගනිමින් දිනපතා මේ කාර්යාල තුන අතර, කිට්ටු සම්බන්ධතාවයක් ඇති කෙරිනි. මේ නවීන පහසුකම් සිරිකොතේ දී ක්‍රියාත්මක වූයේ පළමු වැනි වතාවටය.මීට අමතරව මැතිවරණ ප්‍රචණ්ඩ ක්‍රියා හා අක්‍රමිකතා සදහා ක්‍රියා කිරීමට, නීතිඥයින්, හිටපු පොලිස් නිලධාරීන්, වෘත්තියවේදීන් හා වගකිවයුත්තන්ගෙන් සමන්විත අංග සම්පූර්ණ ඒකකයක් ද පිහිටුවනු ලැබීය. මැතිවරණ දිනයේ දී හා ඊට පසුදින විශේෂයෙන් ම මේ අංශයට රාජකාරී බහුල වූ අතර, ඔවුන් විසින් විශිෂ්ට සේවාවක් ලබා දුනි.කරු ජයසූරිය එ.ජා.ප නායකත්ව මණ්ඩල සභාපතිවරයා විසින් ඡන්දය පැවැත්වූ දින අලුයම හතරේ සිට ඡන්ද මධ්‍යස්ථාන සමග සම්බන්ධ වූ අතර මේ වැඩ පිළිවෙල හේතුවෙන් ඡන්ද පොල නියෝජිතයින්ගේ සිට ඡන්ද ගණන් කිරීමේ නිලධාරීන් දක්වා සෑම කෙනෙකුම නියමිත වේලාවට නියමිත ස්ථානයට යැවීමට එ.ජා.ප යට හැකි වීය.මෙහෙයුම් කාර්යාල තුනේ සම්බන්ධීකරණ කටයුතු බාරව ක්‍රියාකළ හිටපු පාර්ලිමේන්තු මන්ත්‍රී අධිනීතිඥ අසෝක සෝමරත්න ට ඡන්ද පොලින් ලබා ගත් වාර්තා අනුව ඡන්දය නිම වූ විගසින් ඡන්දදායකයින්ගේ පැමිණිම ඇතුළු සියලු දත්ත කරු ජයසූරිය වෙත ලබා ගැනීමට හැකි විය.සිරිකොත කාර්යාලයේ සිට සියලුම ඡන්ද අපේක්ෂකයින්, ආසන සංවිධායකයින් ඇතුළු සියලු දෙනාට නිතරම කතා කරමින්, මැතිවරණය දිනය දා ඔවුන්ට මුහුණ දීමට සිදුවෙමින් තිබූ විවිධ ගැටලු විසදාලීමටත් කරු ජයසූරිය එ.ජා.ප නායකත්ව මණ්ඩල සභාපතිවරයා කටයුතු කළේය. එහිදී මැතිවරණ කොමසාරිස්වරයා හා පොලිස්පතිවරයා ඇතුළු නිලධාරීන් සමග කිහිපවරක්ම කථා කර ඔවුන්ගේ සහාය ලබා ගැනීමටත් කරු ජයසූරියට හැකි විය.ඌව පළාත් සභා මැතිවරණයේදී විවිධ බාධක, දුෂ්කරතා, අක්‍රමිකතා ප්‍රචණ්ඩත්වය තුල ලබාගත් වැඩි මනාප ඡන්ද ප්‍රමාණයක් පාක්ෂිකයින්ගේ දැඩි ප්‍රශංසාවලට ලක් විය. නායකත්ව මණ්ඩලය විසින් හරින් වෙත අවධානය යොමු කෙරුණේ ඔහු තුල තිබු ජවයත්, කථිකත්වයත් ආකර්ෂනයත් වටහා ගනිමිනි. ඔහු ඌවේ මහ ඇමති ධූර අපේක්ෂකත්වයට තරග කිරීම සදහා පොලඹවා ගැනීමේ දී කරු ජයසූරිය හරීන්ගේ පියා ඇතුළු ඥාතීන්, හිතමිත්‍රාදීන් පමණක් නොව ඔහුගේ පාර්ලිමේන්තු සගයින් ද වෙන් වෙන්ව හමුවී ඔවුන් මගින් ද හරීන්ව මේ අපේක්ෂක ධූරයට ඉල්ලන්නැයි දිරිමත් කෙරිනි.කරු නායකත්ව මණ්ඩලයේ සාමාජිකයිනට සදහන් කළේ පුද්ගලික අංශයේ කටයුතු කිරිමේ දී වසර 32 ක කාලයක් තුල තමා ලත් අත්දැකීම් මගින් කෙනෙකුගේ හැකියාව, හඳුනා ගැනීමට තමාට හැකි බවත්, හරීන් වයසට වඩා මුහුකරා ගිය අත්දැකීම් ඇති තරුණයකු වශයෙන් තමා දකින බවත්ය.ඔහුගේ පෞරුෂයට විශාල ජනතා ආකාර්ශනයක් ඇති බවත් ය. හරීන් පාර්ලිමේන්තු මන්ත්‍රී ධුරය කැපකිරිම සම්බන්ධයෙන් ජාතික නායකතුමා ඇතුළු පක්ෂයේ සියළු දෙනා කෘතඥතාව ඔහු වෙත පළ කළහ.මැතිවරණ ප්‍රතිඵල නිකුත්වීමෙන් පසුව පසු කීප විටකදීම හරේන්, නායකත්ව මණ්ඩලයට ද ස්තූති කිරීමටත්, කරු ජයසූරිය එ.ජා.ප නායකත්ව මණ්ඩල සභාපතිවරයා මෙහිදී තිරයෙන් පිටුපස සිට ලබා දුන් පූර්ණ සහයෝගය හා කැප කිරීම අගය කිරීමටත් අමතක නොකළේය.හරීන් සහභාගී වූ පුවත්පත් සාකච්ඡාවේ දී ඌව ජයග්‍රහණයේ සැඟවුනු වීරයා ලෙස කරු ජයසූරිය එ.ජා.ප නායකත්ව මණ්ඩල සභාපතිවරයා නම් කළේය. පදවි තානාන්තර ප්‍රදානය හේතුවෙන් පක්ෂය තුල විවිධ ගැටලු හා බෙදීමක් ඇතිවීමට ඉඩ ඇති බව වටහා ගත් කරු ජයසූරිය පසුගිය අඟහරුවාදා පැවැති කෘත්‍යාධිකාරී මණ්ඩල රැස්වීමට පෙර ඒ සියලු පාර්ශවයන්ට පෞද්ගලිකව කථා කර ජයග්‍රහණයෙන් පසු මෙවැනි සිදුවීමක් තුළින් පක්ෂයට විය හැකි හානිය පැහැදිලි කර දුන්නේය.අවසානයේ දී සියලු තීන්දු තීරණ මත ගැටුම්වලින් තොරව සිදු කිරීමට අවකාශ ලැබීම කාගේත් අස්වැසිල්ලට හේතු විය. ජාතික නායකතුමා හා භික්ෂූ පෙරමුණ නියෝජිත හිමිපාණන් හමු වූ විට ද විවිධ ගැටලු නිරාකරණය කර ගැනීම සදහා කරු ජයසූරිය සිය පුර්ණ සහයෝගය ලබා දුන්නේය.අභිනව නිලධාරීන් පත් කිරීමෙන් පසු ඔවුනට ශුභ පැතූ කරු හරීන්ගේ කැපවීම අප අගය කළ යුතු බවත්, එජාපය ජයග්‍රාහී මාවතකට ගෙන ඒමට ඔහු දුන් ශක්තිය ඉතා වටිනා බවත් සදහන් කළේය. එමෙන්ම මින්පසු අපගේ මත ගැටුම් හා පෞද්ගලික වාදබේද අමතක කර තව දින 50කින් පමණ ජනවාරි මාසයේ දී ජනාධිපති මැතිවරණයක් පැවැත්වීම ගැන දැනුම් දීමක් නියමිත බවත්, එහෙයින් අප පසුදින සිටම ක්‍රියාත්මක විය යුතු බවත් සදහන් කළේය. අපගේ ප්‍රශ්න ගැටළු ඇත්නම් ඒවා අභ්‍යන්තරව විසදාගන්නා ලෙසත් මෑත කාලයේ දී මාධ්‍ය හරහා එකිනෙකාට කර ගැණුනු අපහාස මගින් හානි වන්නේ පක්ෂයට බවත් සදහන් කළේය.පක්ෂ නායකත්වය හා පක්ෂය රැක ගැනීම වෙනුවෙන් මහා සම්මේලනයෙන් අනුමත කරන ලද නායකත්ව මණ්ඩල සභාපතීත්වය තමන් විසින් මහා සංඝරත්නයේ හා නායකත්වයේ ඉල්ලීම අනුව පිලිගත්දා සිට වර්තමානය දක්වා ම දිනපතා ම මෙන් කිහිප දෙනෙකු විසින් මෙහෙයවන පහත් මට්ටමේ අපහාසවලට හා චරිත ඝාතනවලට තමන් ලක් වූ බවත් ඒ සියල්ල විඳදරා ගත්තේ පක්ෂය උන්නතිය වෙනුවෙන් බවත් කරු ජයසූරිය මෙහිදී පෙන්වා දුන්නේය.පක්ෂයේ සමගිය ඇති කිරීමට තමා නායකත්ව මණ්ඩල සභාපතීත්වයෙන් ඉල්ලා අස්විය යුතු යැයි හැ‍ඟේ නම් ඒ සදහා තමා එකඟ බව ද ඔහු කීවේ ය. තමා අත්තනගල්ලේ දී උපත ලද බවත්, සිය මවගේ නිවස සිරි සඟබෝ රජතුමා හිස දන්දුන් ස්ථානයේ සිට යාර කිපයක දුරින් ඇති නිසා තමාගේ ලේ හා හිස ඉල්ලන අයෙකුට පරිත්‍යාග කිරීමේ ශක්තියක් ඇති බව ද කරු සඳහන් කළේය.තමා එක්සත් ජාතික පක්ෂයේ සභාපති පදවිය, නියෝජ්‍ය නායක පදවිය හා නායකත්ව මණ්ඩල සභාපතීත්වය ඉල්ලා ලබා ගත් පදවි නොව පක්ෂය විසින් පිරිනැමුණු උපයාගත් තානාන්තර බව සදහන් කළේය.තමාගේ එකම ප්‍රාර්ථනය මේ රටේ යුක්තිය සාධාරණය රජයන සෞභාග්‍යමත් ශ්‍රී ලංකාවක් බිහි කිරීමට රනිල් වික්‍රමසිංහ එ.ජා.ප නායකයා‍ගේ නායකත්වයෙන් යුත් රාජ්‍ය තන්ත්‍රයක් ගොඩ නැගීම බවත්, ඒ වෙනුවෙන් පූර්ණ වශයෙන් කැප වෙන බවත් කරු ජයසූරිය මේ අදහස් දැක්වීම්වලදී සදහන් කීවේය.2014 ඔක්තෝබර් පළමුවැනිදාට යෙදෙන ලෝක ළමා දිනය හා ඔක්තෝබර් 06 වැනිදාට යෙදෙන ලෝක ජනාවාස දිනයට සමගාමීව නාගරික ජනතාවගේ ‘හැඩ වැඩ හඩ’ යන තේමාව යටතේ කොළඹ විහාර මහාදේවී උද්‍යාන පරිශ්‍රයේදී ‘කොළඹ ළමයි 2014’ ළමා සිතුවම් නිර්මාණ තරගාවලියේ සමාරම්භක උත්සවය මහින්ද රාජපක්‍ෂ ජනාධිපතිතුමාගේ ප්‍රධානත්වයෙන් ජාතික නිදහස් පෙරමුණේ නායක ජනාවාස විෂය භාර අමාත්‍ය විමල් වීරවංශ ගේ සහභාගීත්වයෙන් පැවැත්විණි.අඩු පහසුකම් ජනාවාසවල දරුවන් 5,000ක් විහාර මහාදේවී පරිශ්‍රය පුරා විසිරී සිටියේ චිත්‍ර තරගයට සූදානමින්ය. එය ඉතා අපූරු දසුනක් මැවීය. චිත්‍ර තරඟය ඇරඹීමට පෙර විමල් වීරවංශ අමාත්‍යවරයා චිත්‍ර තරගයට සූදානම්ව සිටි දරුවන් අතරට යමින් ඔවුන් හා කතාබහෙහි යෙදෙමින් ඔවුන් තෝරා ගෙන ඇති මාතෘකා විමසා බැලූවේය.චිත්‍ර තරඟය ආරම්භ වී ස්වල්ප වේලාවකින් මහින්ද රාජපක්‍ෂ ජනාධිපතිතුමා විහාර මහාදේවී පරිශ්‍රයට පැමිණියේය. ජනාධිපතිතුමා දරුවන් අතරට පැමිණියේ "මොනවාද දරුවනේ අදින්නේ" යනුවෙන් අසමිනි. එක් පැත්තකට යන විට තවත් පැත්තකින් "ජනාධිපති මාමේ අපේ චිත්‍රත් බලන්න" යනුවෙන් ලැබෙන ඇරයුම් හමුවේ වෙහෙස නොබලා පරිශ්‍රය පුරා ඇවිදිමින් දරුවන්ගේ චිත්‍ර නැරඹීමට ජනාධිපතිතුමන් කටයුතු කළේය.එසේම මේ දරුවන්ගේ දෙමව්පියන් සමග සුහද කතාබහක නිරත වීමටද ජනාධිපතිතුමන් අමතක නොකළේය. ඉන් අනතුරුව විමල් වීරවංශ අමාත්‍යවරයාගේ සංකල්පයක් අනුව නාගරික ජනාවාස සංවර්ධන අධිකාරිය විසින් ක්‍රියාත්මක කරන වීදි ආහාර ප්‍රවර්ධන වැඩසටහන යටතේ තෝරාගත් අඩු ආදායම්ලාභී පවුල් 135ක් සඳහා රුපියල් ලක්‍ෂ 14කට ආසන්න වටිනාකමකින් යුත් උපකරණ කට්ටල ප්‍රධානය කිරීමද ජනාධිපතිතුමන් අතින් මෙහිදී සිදු විය.විමල් වීරවංශ අමාත්‍යවරයා සිය කතාව පවත්වන අතරතුර ජනාධිපතිතුමන් තමන් අසලම අසුන් ගෙන සිටි ජාතික නිදහස් පෙරමුණේ මාධ්‍ය ප්‍රකාශක, හිටපු පාර්ලිමේන්තු මන්ත්‍රී මොහොමඞ් මුසම්මිල් සමග සුහද කතාබහක නිරත වන ආකාරයද දක්නට ලැබිණි. "රූපවාහිනී සංවාදවලදී බොහොම හොඳට තර්කානුකූලව කරුණු ඉදිරිපත් කරනවා මම දැක්කා" ජනාධිපතිතුමන් මුසම්මිල් හිටපු පාර්ලිමේන්තු මන්ත්‍රීවරයාට කීය.ජනසෙවණ ස්වශක්ති මානව සංවර්ධන වැඩසටහනට දායක වී සිටින ප්‍රජා සහායකයන් 1000කට සහතික පත් ප්‍රදානයද ද මෙහිදී විමල් වීරවංශ අමාත්‍යවරයා අතින් සිදු විය. අමාත්‍යවරයා අතින් සහතික පත් ලබාගත් කිහිපදෙනකු එම සහතිකවල පිටුපස අමාත්‍යවරයාගේ අස්සන සමරු සටහනක් ලෙස යොදන ලෙස ඉල්ලා සිටියහ.අමාත්‍යවරයා එසේ සමරු සටහන් යොදනු දුටු සහතිකපත්ලාභීන් සියලූ දෙනාම පාහෙ යළි සිය සහතික අමාත්‍යවරයා වෙත ඉදිරිපත් කරමින් ඉල්ලා සිටියේ තම සහතිකවල පිටුපස ද සමරු සටහනක් ලෙස අත්සන යොදන ලෙසය.එම ඉල්ලීම් කිසිවක් ඉවත නොදැමූ විමල් වීරවංශ අමාත්‍යවරයා, විහාර මහාදේවී පරිශ්‍රයෙන් පිටව ගියේ ඒ සියලූ සහතික පත්‍ර පිටුපස සිය සමරු අත්සන යෙදීමෙන් අනතුරුවය.ඌව පළාත් සභා මැතිවරණය පැවැත්වුණු දිනම ගම්මන්පිල ඇමෙරිකාව බලා පිටත් වූයේ නිව්යෝර්ක් නුවර පැවැති ලෝක නායකයින්ගේ දේශගුණික සමුළුවට සහභාගි වීමටයි. ඔහු තිරසර සංවර්ධනය සඳහා වූ ප්‍රාදේශීය ආණ්ඩු ජාලයේ සම සභාපති ධූරය දරණ බැවින් බැන්කි මූන් විසින් ගම්මන්පිලට පෞද්ගලිකවම ඇරයුම්පතක් එවා තිබිණි.ඔහු ඇමෙරිකාවේ සිටින අතර මැතිවරණයේ දී හරින් මනාප 50,000කට වඩා ගත්තොත් තමන් අස්වන බවට ගම්මන්පිල ප්‍රකාශ කළ බැවින් ඔහු ඉල්ලා අස්වුණු බවට සමහර වෙබ් අඩවි වාර්තා කර තිබිණි. ඒ පිළිබඳ කාටුන් පවා ඇඳ තිබිණි. ඒ සඳහා සාක්ෂි ලෙස රූපවාහිනි සංවාදයක විකෘති කළ කොටසක් ද යොදාගෙන තිබිණි. මේ පිළිබඳ එක්සත් ජාතින්ගේ ලංකා නියෝජිත පාලිත කොහොන ද ගම්මන්පිලගෙන් විමසීය.රූපවාහිනි සංවාදයක දී මම නගපු තර්ක වලට උත්තර දෙනවා වෙනුවට මට හරින් කිව්වා “ඔබතුමා මෙතන මොනවා කිව්වත් කොළඹ දී මනාපෙන් දෙවැනියානෙ“ කියලා. මම එතකොට හරින්ට කිව්වා, “මම දෙවැනියා වුණේ පෝස්ටර් නැතුව ප්‍රචාරක කටයුතු කරලා. එහෙම වෙලත් මම මනාප 116,445ක් ගත්තා.මම ඔබතුමාට අභියෝග කරනවා පුළුවන් නම් පෝස්ටර් නැතුව ඡන්ද කරලා මනාප ලක්ෂයක් අරන් පෙන්වන්න“. ඒකට හරින්ගේ ප්‍රතිචාරය වුණේ බදුල්ලේ මනාප ලක්ෂයක් ගන්න අමාරු බවයි. මම එතකොට කිව්වා “හරි මම ඔබතුමාට 50%ක වට්ටමක් දෙන්නම්.පුළුවන් නම් 50,000ක් මනාප ගන්න“. නමුත් පෝස්ටර් නැතුව ඡන්ද කරන්න අමාරු බව දන්න හරින් ඒ අභියෝගය භාර ගත්තේ නෑ. මගේ අභියෝගය හරින් භාර ගත්තේ නැතුව විතරක් නොවේ බදුල්ල පුරාම පෝස්ටර් ගැහුව්වා. ඉතින් ඇයි මම අස් වෙන්න ඕනෑ“.එතැන සිටි තවත් අයෙක් පැවසුවේ “හැබැයි වෙබ් අඩවියක කාටුන් එකක දාලා තිබුණේ නම් ඔබතුමා දැන් මට මතක නෑ“ කියන බවයි. “ඒ වෙබ් අඩවිය හැමදාමත් බොරු කාටුන් දාලා මඩ ගහන්න ප්‍රසිද්ධයි. ඒකෙන් මඩ වදින්නේ මට නොවේ ඒ වෙබ් අඩවියටමයි. මම ලංකාවට ගියාම මාධ්‍ය හමුවක් තියලා ඇත්ත කියනවා. හරින් වගේම රූපවාහිනි සංවාදය බලපු හැමෝම ඇත්ත මොකද්ද කියලා දන්නවා“ යැයි ගම්මන්පිල පැවසුවේ දැඩි කලකිරීමෙනි.සාමාන්‍යයෙන් දෙවි දේවතාවුන්ට භාරහාර ඉටුකරන්නේ අපේක්ෂා ඉටුවීමෙන් අනතුරුවය. එහෙත් එම අපේක්ෂා ඉටුවීමට මත්තෙන් භාරහාර පුද පූජා ඉටුකළ සුවිශේෂ අවස්ථාවක් පසුගිය දා මහියංගනය ගිරාදුරු කෝට්ටේ බෞද්ධ මධ්‍යස්ථානයේ සමන්දේවාලයේ දී දක්නට ලැබිණි.ඌව පළාත් සභා මැතිවරණය පැවතියේ පසුගිය 20 වෙනිදාය. 17 වන දා මහියංගනයේ පැවති එජනිස අවසන් ජනහමුවට සහභාගී වූ මහින්ද රාජපක්ෂ ජනාධිපතිතුමා එම රැලිය ඇතුළු මහියංගන මැතිවරණ කොට්ඨාශයේ එ.ජ.නි.ස මැතිවරණ ව්‍යාපාරයට නායකත්වය දුන් සබරගමු මහ ඇමති මහීපාල හේරත් අමතමින් උපදෙස් දී තිබුණේ මැතිවරණය අවසන් වන තුරු මහියංගනයේ රැදී සිටින ලෙසටය.19 වන දින මහියංගනය ගිරාදුරු කෝට්ටේ සමන්දේවාලයට සබරගමු මහ ඇමතිවරයා පැමිණියේ සුවිශේෂ වස්තුවක් ද දෙවොලට පූජා කිරීම සදහා ය .ඒ වසර ගණනක් ඔහු සිය නිවසේ සුරැකිව තබාගෙන සිටි දක්ෂිණ වෘත්ත මිල කළ නොහැකි වාලම්පූරියක් සමන් දෙවිදුට පූජා කිරීමට ය. බෞද්ධ මධ්‍යස්ථානයේ අධිපති නාපටවෙල ධම්මානන්ද හිමිපාණෝ ආගමික වතාවත් වල යෙදෙන අතරතුර මහ ඇමතිවරයා මේ වටිනා වාලම්පූරිය සමන් දොවොලට පිදීමේ අවශ්‍යතාවය සැල කළේ ය."අපි කොහොමටත් දිනනවා හාමුදුරුවනේ. මං මාස දෙකකට පෙර මහියංගනයට පැමිණි දවසේම මේ මැතිවරණයෙන් අපිට ජය අත්කර දෙන්නැයි සමන් දෙවියන්ට කන්නලව් කළා. එදා අපේ ජනාධිපතිතුමාගේ ප්‍රධානත්වයෙන් මහියංගනය ජන රැලිය අති සාර්ථකව සිදු කිරීමට ලැබේවායි මං මහියංගනය විහාරස්ථානයේදී යම් අධිෂ්ඨානයක් කළා.ඒ අධිෂ්ඨානය එපරිද්දෙන්ම සඵල වුණා. එදා එම ජනගඟ දුටු සැණින් අපේ ජයග්‍රහණය ස්ථිර බව මට සක්සුදක් සේ පැහැදිලි වුණා. ඒ දිනන ලකුණු අපිට පෙන්වා දුන් සමන් දෙවි හාමුදුරුවන්ට ගෞරවය හා පූජාවක් වශයෙන් මං ඡන්දයට දවසකට ඉස්සෙල්ලා මේ වාලම්පුරිය උන් වහන්සේට පූජා කරන්න තීරණය කළා.මහ ඇමතිවරයා තම කණ්ඩායම ජයග්‍රහණය ලබන්නටත් මත්තෙන් භාරහාර ඉටුකිරීමේ කරුණු කාරණා හිමි නමට පැහැදිලි කරමින් කීය. අනතුරුව 19 සහ 20 යන දෙදිනම මහියංගනයේ ගත කළ මහ ඇමතිවරයා 20 මැදියම් රෑ කෑගල්ලේ සිය නිවසට පැමිණෙනවිටත් සොයා බැලුවේ ඡන්ද ප්‍රතිඵල ගැනය.ඌව පළාත් සභා මැතිවරනයේ ජය කාටදැයි 21 වන දින උදෑසන වන විට තීරණය වී තිබිණි. 21 වන දින හිමිදිරියේ සබරගමු මහ ඇමති මහීපාල හේරත්ට දුරකථන ඇමතුමක් ලැබිණි. ඒ එදින දහවල් 11 කොළඹ ඩාලි පාරේ ශ්‍රීලනිප මූලස්ථානයේ පැවැත්වීමට නියමිත එජනිස මාධ්‍ය හමුවට සහභාගී වන ලෙස දන්වමිනි. සිරිත් පරිදි ඉරිදා මහජන දිනයට සූදානමින් සිටි මහ ඇමතිවරයා එම කටයුතු පාර්ලිමේන්තු මන්ත්‍රී කනක හේරත් ට පවරා පක්ෂ මුලස්ථානයේ ප්‍රවෘත්ති සාකච්ඡාවට සහභාගී වීමට කොළඹ බලා පැමිණියේ ය.එජනිස මහ ලේකම් අමාත්‍ය සුසිල් ප්‍රේමජයන්ත එම ප්‍රවෘත්ති සාකච්ඡාවේ මුලසුන හෙබවූ අතර සබරගමු මහ ඇමතිවරයාට අමතරව වයඹ මහ ඇමති දයාසිරි ජයසේකර හා බස්නාහිර පළාත් අමාත්‍ය නිමල් ලන්සා ද ශ්‍රීලනිපය වෙනුවෙන් එම ප්‍රවාත්ති සාකච්ඡාවට එක්ව සිටියහ. ප්‍රවෘත්ති සාකච්ඡාව අවසන් කළ සබරගමු මහ ඇමතිවරයා අනතුරුව කොලඹ ඩාලි පාරේ ආර්ථික සංවර්ධන අමාත්‍යංශයට ගොඩවූයේ ශ්‍රීලනිප ජාතික සංවිධායක අමාත්‍ය බැසිල් රාජපක්ෂ මහතා හමුවීමටය.පැය භාගයකට ආසන්න කාලයක් ඔවුන් අතර කිසියම් සාකච්ඡාවක් සිදු වූ අතර ඔවුන් දෙදෙනාට අමතරව අමාත්‍ය ඒ.එච් .එම් ෆවුසි ද අමාත්‍යංශයේ පියගැටපෙල බසිමින් තම තමන්ගේ රථ වලට ගොඩවූහ. ඊට මත්තෙන් අමාත්‍ය බැසිල් රාජපක්ෂ මහතා සහ සබරගමු මහ ඇමතිවරයා අතර විශේෂ සාකච්ඡාවක් පැවැත්විණි.පසුව අමාත්‍ය ඒ.එච්. එම් ෆවුසිද එම සාකච්ඡාවට එක් වීය.කඩිනමින් තම රථයට ගොඩ වූ සබරගමු මහ ඇමතිවරයා අද මගේ මහජන දිනය. පුළුවන් ඉක්මනින් කෑගල්ලට යමු . සිය රියදුරාට කීවේය. චන්දන බණ්ඩාරchandananewspolitic@gmail.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=af1409281</link>
    <topic>පරිසරයත් පූජනීයයි බෙල්ලන්විල අලුත් වෙලා</topic>
    <author>නිහාල් පී. අබේසිංහ</author>
    <content>මහින්ද රාජපක්ෂ ජනාධිපතිතුමා වේරැස් ගඟ සංවර්ධන ව්‍යාපෘතිය විවෘත කළ අවස්ථාව.ඒ මීට වසර 165 කට පමණ පෙර කාලයයි. ඒ කාලයේ බෙල්ලන්විලට නුදුරු අත්තිඩිය ගල උඩ පන්සලේ හෙවත් මාලිගාවත්ත පන්සලේ ‘හේන්ගොඩ ගෙදර නාහිමි’ නමින් හිමිපාණන් වහන්සේ නමක් වැඩ වාසය කළහ. උන්වහන්සේ දිනපතාම පෙරවරුවේ අත්තිඩියේ සිට ඔරුවෙන් පැපිලියාන සුනේත්‍රා දේවි පිරිවෙන දක්වා කටුඇළ දිගේ ඉගෙනීම සඳහා වැඩම කිරීම දෛනික චාරිත්‍රයක් විය. එක් දිනක් එසේ ගමන් කරද්දී අවට කැලෑ රොද දෙසින් තාලයකට බෙර හඬක් ඇසිණි.එය පිළිබඳව අවධානය යොමු කළ හේන්ගොඩගෙදර හිමියෝ ඒ තොටියා ද සමඟ ඒ කැලය හරහා බෙරහඬ ඇසෙන දෙසට වැඩම කළහ. පසුව උන් වහන්සේ දුටුවේ බෙරකරුවන් නොව මහ කැලෑව මැද විරාජමානව වැඩ වෙසෙන බෝධීන් වහන්සේ නමකි. ඒ අන් කිසි බෝධීන් වහන්සේ නමක් නොව අද දස දහස් සංඛ්‍යාත බැතිමතුන්ගේ පුද පූජා ලබන බෙල්ලන්විල රජමහා විහාරස්ථානයේ බෝධීන් වහන්සේ ය.සිංහල බෝධි වංශයට මෙන් ම චූල වංශයට ද අනුව මේ බෝධීන් වහන්සේ දෙවන පෑතිස් රජු දවස ජය ශ්‍රී මහා බෝධි රෝපණයේදී අෂ්ට ඵල බෝධියෙන් පසුව හටගත් දෙතිස් ඵල රුහ බෝධීන් වහන්සේගෙන් එක් බෝධියකි.පසුව හේන්ගොඩගෙදර හිමියෝ මෙම ස්ථානය පිරිසුදු ‍කර බෝධියට පුද පූජා පවත්වමින් බෙල්ලන්විල වැඩ වාසය කළහ.මේ අසල මුහුදු බෙල්ලන් විසූ විලක් තිබූ බව ද ‘ජනප්‍රවාදයේ ප්‍රචලිත වේ. මේ අනුව බෙල්ලන්විල යන නම මේ ප්‍රදේශයට පටබැඳී තිබේ‍.මේ කරුණු කාරණා අනුව බෙල්ලන්විල වනාහි ආගමික හා සංස්කෘතික ක්ෂේත්‍රවල ප්‍රෞඩ ඉතිහාසයක් ඇති ලක්දිව බුදු සමයෙහි ආරම්භය තෙක් අතීතයට විහිදී යන උරුමයකට හිමිකම් කියන ආගමික හා පාරිසරික වැදගත්කමක් ඇති ස්ථානයකි.එසේ වුවත් පසු කාලීනව බෙල්ලන්විල, අත්තිඩිය, බොරලැස්ගමුව ප්‍රදේශ ජනාකීර්ණ වීමත් සමඟ මේ ප්‍රදේශයේ පාරිසරික තත්ත්වය කෙමෙන් විනාශ වෙමින් පැවතිණි.සුළු වර්ෂාපතනයකදී පවා ජලයෙන් යටවන බෙල්ලන්විල පහත්බිම් ආශ්‍රිත ප්‍රදේශය නාගරීකරණය වීමත් ජනගහනය වැඩිවීමත්, අවිධිමත් කාර්මීකරණයත් හේතුවෙන් වසර ගණනාවක් තුළ දැඩි ගංවතුර තර්ජනයට නතු විය.ජල රැඳවුම් ප්‍රදේශ ලෙස පැවැති කුඹුරු, දෙනිය, ඕවිට, කමත වැනි පහත් බිම් ප්‍රදේශ අනවසරයෙන් ගොඩකිරීම් නිරන්තරයෙන් සිදුවිය. ඇළ මාර්ග ගොඩ කරමින්, දූෂිත අප ද්‍රව්‍ය ඇළ මාර්ගවලට බැහැර කරමින්, ස්වාභාවික ජල පෝෂක ප්‍රදේශ හා රැඳවුම් ප්‍රදේශ ක්‍රම ක්‍රමයෙන් හීන වෙමින් පැවතුණි.විශේෂයෙන් නුගේගොඩ, කට්ටිය හංදිය, වලව්වත්ත, දෙල්කඳ, කටු ඇළ, රත්නපිටිය, දිවුල්පිටිය, බොරලැස්ගමුව, බෝකුන්දර, පිළියන්දල, කරදියාන හා බෙල්ලන්විල යන ප්‍රදේශ ඉහත තර්ජනයට බෙහෙවින් මුහුණ දුන් අතර ඒ සඳහා ක්‍රමවත් ස්ථාවර වැසි ජල අපවහන හා පාරිසරික වැඩි දියුණු කිරීමේ වැඩසටහනක අවශ්‍යතාව මතුවී තිබිණි.එබැවින් දැනට ඉතිරි වී ඇති ජල රැඳවුම් ප්‍රදේශවලට සරිලන පරිදි ඇළ මාර්ගයන් පුළුල් කර ඉදි කිරීමටත් පවතින පහත්බිම්, ජල රැඳවුම් ප්‍රදේශ ආරක්ෂා කිරීමට ප්‍රායෝගික ප්‍රතිපත්ති සම්පාදනයටත් අවශ්‍ය කාලය එළඹ තිබුණි.මේ අනුව බෙල්ලන්විල සුන්දරත්වය පසුකාලීන අවිධිමත් සංවර්ධන ක්‍රියාවලින් මත අපිරිසිදු පරිසරයක් නිර්මාණය කෙරෙමින් පැවතිණ. නගරය වසාගෙන පැතිරුණු ඒ අඳුරු කඩතුරාව ඉවත් කරමින් ඓතිහාසික බෙල්ලන්විලට අරුණැල්ල උදාවූයේ නාගරික සංවර්ධන හා ආරක්ෂක අමාත්‍යාංශය ක්‍රියාවට නැංවූ ක්‍රමවත්, විධිමත් දැවැන්ත තිරසර සංවර්ධන ක්‍රියාවලියක ප්‍රායෝගික ආරම්භයත් සමඟ ය.මහපොළොවේ සාරයෙන් පෝෂණය වුණ මහින්ද චින්තන ජාතික වැඩපිළිවෙළ සමාජගත කරමින් මහින්ද රාජපක්ෂ ජනාධිපතිතුමා තිස් වසරක් පුරා පැවති කුරිරු ත්‍රස්තවාදය අවසානයේ කොළඹ නගරය ශ්‍රී ලාංකීය සංවර්ධන කේන්ද්‍රස්ථානය බවට පත් කරලීමේ භාරදූර වගකීම් ආරක්ෂක හා නාගරික සංවර්ධන අමාත්‍යාංශ ලේකම් ගෝඨාභය රාජපක්ෂ මහතා වෙත පැවරුණි. මහින්ද චින්තන ජාතික සංවර්ධන සැලැස්මට අනුගතව තිරසර සංවර්ධන සංකල්පය මත කොළඹ නගරය උසස් ජීවන තත්ත්වයෙන් යුතු හරිත පුරවරයක් බවට පත් කිරීමේ සංවර්ධන සංග්‍රාමය සැලසුම් සහගතව ආරම්භ වන්නේ ඉන්පසුවයි.ඒ අනුව, වර්ෂ 2018 වනවිට ශ්‍රී ලංකා රජයේ මහින්ද චින්තන මධ්‍ය කාලීන සංවර්ධන සැලසුම් මගින් ප්‍රකාශිත නාගරික සංවර්ධනයේ ඉලක්ක සපුරා ගනු වස් ආරක්ෂක හා නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ මහතාගේ අධීක්ෂණය හා මඟ පෙන්වීම මත ශ්‍රී ලංකා ඉඩම් ගොඩකිරීමේ හා සංවර්ධනය කිරීමේ සංස්ථාවේ දායකත්වයෙන් ශ්‍රී ලංකා යුද හමුදාවේ හා ශ්‍රී ලංකා නාවික හමුදාවේ සහයෝගිත්වයෙන් වේරැස් ගඟ වැසි ජල අපවහන හා පරිසරය වැඩි දියුණු කිරීමේ ව්‍යාපෘතිය බෙල්ලන්විල හා අත්තිඩිය ප්‍රදේශවලත් ආරම්භ විය.මෙම ව්‍යාපෘතිය මඟින් කොළඹ හා ඒ අවට පරිසර පද්ධතිය වැඩි දියුණු කිරීම, ගංවතුර පාලනය, තෙත් බිම් සංරක්ෂණය මඟින් සංචාරක කර්මාන්තයට ආකර්ෂණීය ස්ථානයක් බවට පත් කිරීම හා විශේෂයෙන් අවට ඇති කුරුලු අභය භූමි සංරක්ෂණය කර ආරක්ෂා කිරීමට අවශ්‍ය කටයුතු සම්පාදනය මූලික වශයෙන් සිදුවිය.තවද, මෙම ව්‍යාපෘතියේ පළමු අදියර යටතේ නුගේගොඩ - රත්තනපිටිය ඇළ මාර්ගය, බොරලැස්ගමුව උතුර හා දකුණු උප කලාපයට අයත් ඇළ මාර්ග, මහ ඇළ සංවර්ධනය, වේරැස් ගඟ ගැඹුරු කර රොන් මඩ ඉවත් කිරීම, බොල්ගොඩ ආශ්‍රිත වගුරු බිම් සංරක්ෂණය සහ ප්‍රදේශයේ ජලාපවහන පද්ධතිය වැඩි දියුණු කිරීම කරනු ලබන අතර මෙම අදියර සඳහා රුපියල් මිලියන 14,200 ක් වැය වෙතැයි අපේක්ෂා කෙරේ.කට්ටිය හංදිය, දෙල්කඳ හංදිය, ෆිංගාරා හංදිය දක්වා වූ කටු ඇළත්, නුගේගොඩ හංදිය සිට රත්තනපිටිය හරහා දිවෙන නුගේගොඩ ඇළ මාර්ගයත්, බොරලැස්ගමුව උතුර/ දකුණු කලාපයට අයත් ඇළ මාර්ගත්, මහ ඇළ සංවර්ධනය, විශාල ප්‍රමාණයේ පාලම් හා ජලය බැස යාමට හැකිවන පරිදි බෝක්කු පද්ධතිය වැඩි දියුණු කිරීම, වේරැස් ගඟ ගැඹුරු කර රොන් මඩ ඉවත් කිරීම, බොල්ගොඩ ආශ්‍රිත වගුරු බිම් සංරක්ෂණය කිරීමත් මේ යටතේ සිදුවෙමින් පවතී.තෙත් බිම් රජයට පවරා ගැනීම මඟින් එම ඉඩම් ආරක්ෂා කර ගනිමින්, අත්පත් කර ගන්නා ලද ඉඩම් හා කුඹුරු අස්වැද්දීමට අවශ්‍ය පහසුකම් සපයා දෙමින් වැසී ජලය රැඳවිය හැකි පරිදි ජල තටාකාංගණ නිර්මාණය කිරීමත් මෙම ව්‍යාපෘතියේ මූලික අරමුණු අතර වේ.ස්වභාවික සත්ත්ව කොට්ඨාසවලට අයත් නිවහන එලෙසින් ම ඔවුන්ට ඉතිරිකර දෙමින් නිර්මාණය කෙරුණු බෙල්ලන්විල පරිසර පද්ධතිය තුළ අක්කර 37 ක් පුරා විහිදුනු ජල රැඳවුම් තටාකයක් මෙන් ම මීටර් 04 කින් පළල හා කිලෝ මීටර් 03 කින් පමණ දිගකින් යුත් පාපැදි මංතීරුවක් සහ ශරීර සුවතා මංතීරුවකින් ද ඉදිකළේ ය. නිරෝගී පරපුරක් බිහි කිරීමේ අරමුණින් හා ඒ ආශ්‍රිත සුන්දර හරිත පුරවරයක් නිර්මාණය කිරීමේ අරමුණු පෙරදැරිව ප්‍රදේශය පුරා පැතිරී පැවති ආක්‍රමණික ශාකයක් වන ‍'වෙල් ආත්තා’ ශාකය ඉවත් කර පුරන් වී ගිය වෙල්යාය නැවත අස්වැද්දවීමේ කටයුතු මේ වනවිට සූදානම් කරමින් පවතී.‍ඒ අනුව බෙල්ලන්විල ජල රැඳවුම් ඉදිකිරීම මඟින් ප්‍රදේශය කෘෂිකාර්මික සංවර්ධනයට අදාළ ජලය කළමනාකරණය කොට බෙදා දීමත්, ජල මූලාශ්‍රයන් වෙත අපද්‍රව්‍ය බැහැර කිරීම වළකා ජලමූලාශ්‍ර සංරක්ෂණය කර ගැනීමත් සිදුවේ.බෙල්ලන්විල සංවර්ධන අදියර යටතේ හොරණ - කොළඹ පාර දෙපස තාවකාලික අලෙවි කුටි තුළ අපිළිවෙළට ඉදිකර තිබූ භාණ්ඩ තට්ටු වෙනුවට, ඉතා විධිමත්ව හා ක්‍රමානුකූලවත්, දර්ශනීය ලෙසත් ඉදි කළ අලෙවි සල් තුළ අවිධිමත්ව වෙළෙඳාම් කටයුතු සිදුකරමින් සිටි සුළු පරිමාණ වෙළෙඳුන් වෙනුවෙන් ආකාර්ෂණීය වෙළෙඳ කුටි ඉදි කරදී ඇත.කිසිදු ව්‍යාපාරිකයෙකුට තම ජීවනෝපාය අහිමි නොකර ඔවුන්ට වඩා හොඳ වෙළෙඳ කුටියක ව්‍යාපාරික කටයුතු සිදු කිරීම සඳහා අවස්ථාව ලැබී තිබෙන්නේ මහින්ද චින්තනයේ සැබෑ යථාර්ථය ප්‍රායෝගිකව පසක් කරමිනි.එසේ ම බෙල්ලන්විල පාරිසරික සංවර්ධන ප්‍රදේශයේ සුන්දරත්වය විඳීමට පැමිණෙන දෙස් විදෙස් සංචාරකයන්ට උසස් තත්ත්වයේ ආහාර පාන ලබාගැනීම වෙනුවෙන් ජාත්‍යන්තර ප්‍රමිතීන්ට අනුකූලව ඉදිවුණ වෙළෙඳ කුටි 12 කින් යුත් ආහාර වෙළෙඳ සල් සංකීර්ණය ද ඉදිවී ඇත. එය දේශීය සුළු හා මධ්‍ය පරිමාණ ව්‍යාපාරිකයන් නඟා සිටුවීමේ අරමුණින් ඉදිකරන ලද්දකි.මෙලෙස බෙල්ලන්විල ප්‍රදේශයේ පරිසරය සුරකමින් ඉදිවුණු වේරැස් ගඟ වැසි ජල අපවහන හා පාරිසරික වැඩි දියුණු කිරීමේ ව්‍යාපෘතියේ බෙල්ලන්විල අත්තිඩිය වගුරු බිමි කලාපය ආශ්‍රිත ප්‍රදේශයේ සිදු කළ සංවර්ධන සංග්‍රාමය පසුගියදා, මහින්ද රාජපක්ෂ ජනාධිපතිතුමා අතින් මහජන අයිතියට පත් කෙරිණ.වැඩසටහනේ නියමු ආරක්ෂක හා නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ මහතා ද කම්කරු ඇමැති ගාමිණී ලොකුගේ මහතා ද මෙම අවස්ථාවට එක්වූහ.මේ පිළිබඳව අපට කරුණු දැක්වූ කම්කරු ඇමැති ගාමිණී ලොකුගේ මහතා පැවසුවේ පිළියන්දල බොරලැස්ගමුව බෙල්ලන්විල ප්‍රදේශයට මේ නව ව්‍යාපෘතිය නිසා ලොකු ආලෝකයක් ලැබුණු බවයි.‍අද බෙල්ලන්විල බොරලැස්ගමුව ප්‍රදේශය කොළඹ දකුණ ප්‍රදේශයේ සුන්දර ලස්සන තැනක් බවට පත්වෙලා. මේ පැත්ත ඉස්සර තිබුණේ කුණු ගොඩක් වෙලා. දැන් ව්‍යායාම් මං තීරු ඇති ජලාශ ඇති ලස්සන ප්‍රදේශයක්.මෙතන වගුරු බිමක් බවට පත්වෙලා තිබුණා විතරක් නෙවේ ඒ වගුරු බිම ගොඩ කරලා අනවසර ඉදිකිරීම් කරලා තිබුණා. ඒවා සේරම ඉවත් කරලා දැන් මේ පැත්ත ලස්සන කරල. මේ පිළිබඳව මහින්ද රාජපක්ෂ ජනාධිපතිතුමා හා මේ සංකල්පය ඉදිරිපත් කළ ආරක්ෂක ලේකම් ගෝඨාභය රාජපක්ෂ මහතා‍ත් මෙම කටයුත්තේදී කළ කාර්ය භාරය අපි ඉතා ස්තුතිපූර්වකව මතක් කරනවා.අද උදේට හවසට මේ ස්ථානයට විශාල පිරිසක් ශරීර සුවතාව පිණිස ඇවිදීමට එනවා.‍ ඒ අය සුන්දරත්වය විදිමින් මෙහි සිටිනවා. වේරැස් ගඟ පිටාර ගැලීම වැළැක්වීමට පිටාර ජලය වැළැක්වීමත් හා සියලු ජල මාර්ග පිරිසුදු කිරීමට මේ යටතේ පියවර අරන් තිබෙනවා. මේ ව්‍යාපෘතියට එක් වූ උදව් කළ සැමට අපි ස්තුති කරනවා යැයි ද ගාමිණී ලොකුගේ ඇමැතිවරයා කීය.මෙහිදී අපට හමුවූ චිත්‍රපට නළු සුදන්ත තිලකසිරි මහතා ද අපට අදහස් දැක්වූහ. මේක හොඳ වැඩක්්‍‍. මේ පැත්තේ බොරලැස්ගමුව රත්තනපිටිය ප්‍රදේශවල මිනිස්සුන්ගේ මානසික ප්‍රශ්න තිබෙනවා. ඒ අයට මේ ශරීර සුවතා මංතීරුව හරිම වැදගත් ය. තම මානසික ප්‍රශ්න විසඳා ගැනීමට මේ මං තීරුව තව විධිමත් විය යුතුයි. එක පැත්තකට ගමන් කිරීම කළ යුතුයි” ඔහු කීය.මෙම බෙල්ලන්විල - බොරලැස්ගමුව පරිසර සංරක්ෂණ කලාපයේ සංවර්ධන කටයුතු පිළිබඳව සියලු කටයුතු මෙහෙයවූයේ ඉඩම් ගොඩ කිරීමේ සංස්ථාවේ කර්නල් ජයසුන්දර මහතායි.ඉඩම් ගොඩ කිරීමේ හා සංවර්ධනය කිරීමේ සංස්ථාවේ වැඩ බිම් ඉංජිනේරු සජිත් චින්තක මහතා පැවසුවේ මේ ස්ථානය දැන් ජනප්‍රිය ස්ථානයක් බවට පත්වී ඇති බවයි. මෙය රාත්‍රී 10.30 දක්වා විවෘත බවත් ආරක්ෂක කටයුතු විධිමත්ව ඇති බවත් ඔහු කීය.උද්‍යාන නගරයක තිරසර හරිත පුරයක ගත සිත සුවැති දැයකට දිරිය සවියක් ලෙස මෙය ඉදිවූ බව මහින්ද රාජපක්ෂ ජනාධිපතිතුමා මේ ස්ථානය ජනතාවට පිරිනමමින් නිරාවරණය කළ සමරු ඵලකයේ දැක්වේ.මේ අයුරින් බලන විට අපට කිව හැක්කේ පැපිලියාන බොරලැස්ගමුව, බෙල්ලන්විල, පිළියන්දල වේරහැර, අත්තිඩිය වැනි ප්‍රදේශවල ජනතාවගේ ශාරීරික හා මානසික සුවතාවට මෙන්ම ප්‍රදේශයේ පාරිසරික කෘෂිකාර්මික හා සමාජික සංවර්ධනයට ද මේ වේරැස් ගඟ සංවර්ධන ව්‍යාපෘතිය මහ මෙහෙයක් ඉටුකරන දැවැන්ත පරිසර සංග්‍රාමයක් බවයි.නිහාල් පී. අබේසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=af1409282</link>
    <topic>යාල්දේවී සමඟ ගිය සතියේ යාපනයට ගියෙමි</topic>
    <author>තාරක වික්‍රමසේකර</author>
    <content>ඒ 1902 වසරයි. ඒ වසරේ උතුරේ ජනතාවගේ මුවඟට සිනාවක් මතු විය. පළමු වරට යාපනයට දුම්රියක් පැමිණි බැවිනි. එදින සිට දිනපතාම උතුරට දුම්රිය ධාවනය විය. බ්‍රිතාන්‍ය පාලකයන් විසින් භාණ්ඩ ප්‍රවාහනයට මුල් තැනක් දී දුම්රිය සේවාව ආරම්භ කළත් නිදහස ලැබීමත් සමඟම මඟී ප්‍රවාහනයට විශේෂ දායකත්වයක් දුම්රියෙන් ලැබුණි. යාපනයට දුම්රිය ධාවනය ඇරැඹී හරියටම වසර 54 කට පසුව එනම් 1956 අප්‍රේල් මස 23 වැනිදා තවත් මනාලියක් උතුරට නෑගම් යාම ඇරැඹුවාය. ඒ ‘ යාල් දේවි‘ යයි. යාල්දේවිය මේ ගමන ඇරැඹුවේ තනිවම නොවේ. එක් යාල්දේවියක් කොළඹ සිට යාපා පටුනට යද්දී තවත් එකියක් යාපා පටුනේ සිට කොළඹට ආවාය. ඇය ඒ නෑගමන අඛණ්ඩව වසර විසි හතක් පමණ ගියාය.එතැන් පටන් ඇයට උතුරේ ත්‍රස්තවාදින්ගෙන් විවිධ කරදර බාධක එල්ල විය. වරෙක ඇයට ඔවුන් ඇටවූ බිම් බෝම්බයකට ගොදුරු වීමට සිදු විය. ඒ ඕමන්තේදී ය. තවත් වරෙක ඇය කාල බෝම්බයකට ගොදුරු විය. ඒ වේයන්ගොඩදීය. මේ සියලු බාධක මධ්‍යයේ වුවද ඇය තම සේවය සැපයීමට සමත් වූවාය.එහෙත් 1983 වසරේ ඇගේ ගමන වවුනියාවට සීමා විය. වසර 6ක් ඇයගේ ගමන එසේ වවුනියාවෙන් ගමන අවසන් කළාය. 1989 වසරේ ඇය යළිත් සුපුරුදු ගමන ඇරැඹුවාය. යළිත් ඇය යාපා පටුනට සිය සුපුරුදු ගමන ගියාය. එහෙත් ඒ කාල සීමාව ඉතාම කෙටිකලකින් නිම විය.1989 ජූනි මස 12 වැනිදා යාල්දේවිය අවසන් වරට යාපා පටුනට ගියාය. ඒ ඇගේ අවසන් ගමන් වාරයයි. එදා මෙදා තුර උතුර දකුණ යා කරන යාල්දේවිය යළි ගමන් කෙළේ නැත. ඇයගේ ගමන වවුනියාවට සීමා විය. වසර 25 ක් ම ඇයගේ ගමන මෙසේ වවුනියාවෙන් නතර විය. අඩ සියවස් අඩක වූ එම කාලය තුළ යාල්දේවිය තල්අරඹෙන් මෙපිට සිට සුසුම් ලෑවාය.ත්‍රස්තවාදී ග්‍රහනයෙන් රට මුදා ගැනීමෙන් පසු යළි යාල්දේවිය ටිකෙන් ටික ඉදිරියට ඇදුණාය. ඇය පළමුව තාණ්ඩිකුලමට සේන්දු වූවාය. පසුව ඕමන්තෙ දක්වා ගියාය. ඉන් පසු කිළිනොච්චිය දක්වා ගියාය. දැන් ඇය පලෙයි දක්වා ගමන් කරන්නීය. තව නොබෝ දිනකින් ඇය යළිත් යාපා පටුනට ගමන් කරනු ඇත.ඇයගේ ඉදිරි ගමන ගැන පරීක්ෂා කර බැලීමට පසුගිය දිනක දුම්රිය බලධාරීහු දුම්රියෙන්ම යාපනයට ගියහ. යාල්දේවිය වසර 25 කට පසු මංගල ගමන ආරම්භ කිරීමට පෙර ගමන් එන බව උතුරේ ජනී ජනයාට ආරංචි විය.ඇමැති ඩග්ලස් දේවානන්දා උතුරේ ආණ්ඩුකාර මේජර් ජනරාල් ජී.ඒ. චන්ද්‍රසිරි යාල්දේවියේ පෙර ගමනට පැමිණ පලෙයි දුම්රිය ස්ථානයේදීයාල්දේවිය යාපනයට ළගා වූ අවස්ථාවේදී දුම්රිය සාමාන්‍යාධිකාරිවරයා සහ ඉර්කොන් සමාගමේ ව්‍යාපෘති අධ්‍යක්ෂ සතුට බෙදා ගත් මොහොතපසුගිය ඉරිදා (21) දහවල් කොළඹ සිට ගමන් ඇරැඹූ යාල් දේවිය එදින අනුරාධපුරයේ විවේකීව සිට පසු දින උදෑසනම ගමන් ඇරැඹුවාය. ඕමන්තෙ දක්වා සාමාන්‍ය ගමනින් ගිය ඇය එතැන් පටන් අධිවේගයෙන් සිය ගමන ආරම්භ කළාය. ඇය මීට පෙර එතරම් වේගයෙන් ගමන් කෙළේ නැත. වරෙක ඇය පැයට කිලෝමීටර් 100 ක වේගයෙන් ගමන් කෙළේ ඇගට පතටවත් නොදැනෙන සේය. කිසිදු ගැස්සීමක් පැද්දීමක් ඇගෙන් පෙන්නුම් නොකෙරිණි. පලෙයි දක්වාම නොනවත්වා ගමන් කළ ඇගේ මේ පෙර ගමන එතැන මඳකට පමා කළාය. ඒ ඇගේ මේ පෙර ගමනට එක්වීමට තවත් ප්‍රභූ පිරිසක් එක්ව සිටි නිසාය.වසර 25 කට පසුව යන ඇගේ මේ පෙර ගමනට සුබ පතා ඇය හා එක්වීමට පැමිණ සිටි විශේෂ අය අතර සාම්ප්‍රදායික කර්මාන්ත හා කුඩා ව්‍යවසාය සංවර්ධන ඇමැති ඩග්ලස් දේවානන්දා, උතුරේ ආණ්ඩුකාර මේජර් ජනරාල් ජී.ඒ. චන්ද්‍රසිරි. යාපනය හිටපු නගරාධිපතිනියද යාපනය මහ දිසාපති එස් අරු‍මෙයිනායගම්, යාපනය විශ්ව විද්‍යාලයේ හිටපු උප කුලපති මහාචාර්ය බාලසුන්දරම් පිල්ලේ ඇතුළු ජ්‍යෙෂ්ඨ රාජ්‍ය නිලධාරීන්ද උතුරු දුම්රිය පුනරුත්ථාපන භාරව කටයුතු කරනු ලබන ඉන්දීය ඉර්කොන් සමාගමේ ව්‍යාපෘති අධ්‍යක්ෂ එල්. එස්. ගුප්තා මහතාද දුම්රිය සාමාන්‍යාධිකාරි බී.ඒ.පී. ආරියරත්න, දුම්රිය ගමනා ගමන අධිකාරි එල්. ඒ. ආර්. රත්නායක ඇතුළු මහත්වරු රැසක්ද මේ අවස්ථාවට සහභාගි වූහ.පලෙයි සිට යාපනය දක්වා ඇති කිලෝමීටර් 36 ක් පමණ දුර ප්‍රමාණයට යාපනයද ඇතුළුව ප්‍රධාන දුම්රිය ස්ථාන 4 ක් හා උප දුම්රිය ස්ථාන 6 ක් ඇතුළත්ය. කොඩිකාමම්, චාවාකච්චේරි, නාවක්කුලී ප්‍රධාන දුම්රිය ස්ථාන වන අතර මිරිසුවිල්, මිසාලෙයි සන්කත්තානෙයි, කච්චන්තෝප්පු, එළුතුමට්ටුවාල්, පුන්ගන්කුලම් යන උප දුම්රිය ස්ථානද මීට ඇතුළත් ය. ඒ අනුව මීට වසර 25 කට පෙර යාල්දේවිය පසු කළ උතුරේ සියලු දුම්රිය ස්ථාන මේ හා සමඟම යළි ඉදි කෙරේ. පලෙයි සිට යාපනය දක්වා සියලු දුම්රිය ස්ථාන තවමත් ඉදිකෙරෙමින් පවතී. අඩ වශයෙන් ඉදි කර ඇතත් ඒ සියලු දුම්රිය ස්ථාන නවීන පහසුකම්වලින් සමන්විත වන බව පැහැදිලිවම පෙනෙන්නට ඇත.වසර 25 කට පසුව පැමිණෙන පළමු යාල්දේවිය දැක බලා ගැන්මට මඟ දෙපස රැස්ව සිටි පිරිස දහස් ගණනකි. දුම්රිය එන්ජිමට නැඟ ගත් ඩග්ලස් දේවානන්දා ඇමැති හා උතුරේ ආණ්ඩුකාරවරයා දෙපස සිට ජනයාට තම ආචාරය පුද කරමින් ගමන් කළහ. නිවසේ වැඩ කරමින් ආහාර පාන පිසිමින් සිටි කාන්තාවෝද තම කුඩා දරුවන් ද ඔසවාගෙන පැමිණ දුම්රිය බලන්නට ආහ.බොහෝ දෙනා යාල්දේවියේ මේ පෙර ගමන කැමරා ගත කරන ආකාරයක් පෙනුණි.සතුට ඉහවහා ගිය ඔවුහු දෑත් ඉහළට ඔසවමින් දුම්රියට ආචාර කළහ. දුම්රියක් කිසි කලෙක සියැසින් නොදුටු පොඩි දරුවන් මෙන්ම තරුණ තරුණියන්ද තම රැකියා ස්ථානවලින් එළියට බැස මේ අමුත්තියට තම ආචාර පුද කළහ.පාපැදි නවතාගෙන ඔව්හු තව නොබෝ දිනකින් යළි දිනපතාම තමන් දකින්නට එන අමුත්තිය දෙස මහත් ඕනෑකමකින් බැලූහ. සිනාසෙමින් ආචාර පුද කළහ. තැන් කිහිපයකම සුබ පැතුම් රැගත් බැනර් ද දක්නට ලැබුණි.පෙරවරු 10.36 ට පමණ පලෙයි දුම්රිය ස්ථානයෙන් පිටත් වූ දුම්රිය යාපනයට ළගා වූයේ පෙරවරු 11.34 ට පමණය. ඒ වසර 25 කට පසු යාපනයට දුම්රියක් පැමිණි පළමු වතාවයි.එසේ පැයකට ආසන්න කාලයකදී දෙපස ජනතාවගේ සුබ පැතුම් මැද යාල්දේවිය පලෙයි සිට යාපනයට ළගා විය. යාපනයට ළගා වූ දුම්රිය දැක බලා ගන්නට විශාල පිරිසක් දුම්රිය ස්ථානයට එක් රොක් වී සිටියහ. එම අවස්ථාවට නාගදීප රජමහා විහාරාධිපති නවදගල පදුමකිත්ති හිමියන්ද යාපනය නියෝජ්‍ය පොලිස්පති රොහාන් ඩයස්, කිළිනොච්චි නියෝජ්‍ය පොලිස්පතිවරයා සහ ජ්‍යෙෂ්ඨ පොලිස් අධිකාරිවරුන් කිහිප දෙනෙක්ද රාජ්‍ය හා පෞද්ගලික නිලධාරීන් රැසක්ද සහභාගි වී සිටියහ.කිසිදා සියැසින් දුම්රියක් නොදුටු විශාල පිරිසක් එසේ දුම්රිය බලා ගන්නට පැමිණි සිටියහ. එම පිරිස අතර අතර වයස අවුරුදු 30 ක් 35 ක් වන තරුණ තරුණියන්ද වූහ. එක් මවක හා පුත්‍රයකු දුම්රිය ජීවිතයේ මුල් වරට එක්වර සියැසින් දැක දුම්රියට ගොඩ වී එහි අසිරිය වින්දාහ. බොහෝ පිරිස් දුම්රියේ සියලුම අංගෝපාංග දෙස විමසිල්ලෙන් බලනු දැකගත හැකි විය.මුල්වරට දුම්රියක් සියැසින් දුටු සතුට‘රියැදුරාට නින්ද ගියොත් මොනව වෙයිද?‘‘කට්ටිය වැඩියෙන් නැග්ගොත් කෝච්චිය පෙරලෙයිද?‘‘බස් එකේ වගේ කෝච්චියෙ ඇතුළෙ ටිකට් දෙන්න කෙනෙක් නැද්ද?‘‘තමන්ට බහින්න ඕන තැන රියැදුරාට දැනුම් දෙන්නේ කොහොමද?‘‘හැමෝම නැගපු බව රියැදුරා දැන ගන්නෙ කොහොමද?‘බස් වගේ සෙනඟ පිරෙනකල් නවත්වගෙන ඉන්නවද?‘මේ පැමිණි තරුණ පිරිසට මතු වූ ප්‍රශ්න කිහිපයකි. මේ ප්‍රශ්න දිනපතාම දුම්රියෙන් ගමන් කරන්නකු දකින්නේ සිනාවෙමින් විය හැකිය. එහෙත් උතුරට යාල්දේවිය පැමිණි පළමු දිනයේ සත්‍ය ලෙසින්ම ඒ තරුණ පරපුරට ඇති වූ ප්‍රශ්නය.එසේම වයස අවුරුදු 8 ත් 10 ක් පමණ වන එක් කුඩා දරුවෙක් සිය පාසල නිම වී යාල්දේවිය බැලීමට පැමිණ සිටියේය. ඔහු හඬා වැලපුණේ දුම්රියේ යාමට අවශ්‍ය බව කියමිනි. පියා ඔහු සැනසීමට ලබා දුන් අයිස්ක්‍රීම් පවා ඔහු ඉවත දැමුවේය.යාල්දේවියේ මේ පෙර ගමනේ අදිටන වූවේ වර්තමානයේ දුම්රිය මාර්ගයේ විය යුතු වෙනස්කම් මෙන්ම වර්තමාන ප්‍රගතිය පිළිබඳව පරීක්ෂාකර බැලීමයි. කොළඹ යාපනය අතර දුම්රිය සේවාව ලබන මස මැද භාගයේදී මහින්ද රාජපක්ෂ ජනාධිපතිතුමාගේ සහභාගිත්වයෙන් ආරම්භ වීමට නියමිතය.දැන ගන්නට ලැබී ඇති ආරංචි අනුව ඔක්තෝම්බර් 13 වැනිදා දුම්රිය ගමන් ඇරැඹෙනු ඇත. කෙසේ හෝ දුම්රිය ගමන් ඇරැඹීමට පෙර නිම කළ යුතු සියලු අංශ පිළිබඳව සොයා බලා ඒ හා සම්බන්ධව කටයුතු කරන ලෙස දුම්රිය සාමාන්‍යාධිකාරිවරයා විශේෂ උපදෙස් ලබා දුන්නේය.දුම්රිය ප්‍රධාන වේදිකා 3 ක් ඇතුළු දුම්රිය මාර්ග 7කින් යාපනය දුම්රිය ස්ථානය සමන්විතය. එමෙන්ම මෙරට ප්‍රථම භූ උමං මඟී ගමන් මාර්ගයද යළිත් යාපනය දුම්රිය ස්ථානයේ ප්‍රතිසංස්කරණය වෙමින් පවතී. එමෙන්ම සියලු වේදිකාවන්හි මඟී සනීපාරක්ෂක පහසුකම් මෙන්ම ඩිජිටල් කාල සටහන් නාම පුවරු ඩිජිටල් ඔරලෝසු මෙන්ම නවීන පහසුකම්වලින් සමන්විත ආපනශාලා මඟී විවේකාගාර වායු සමිකරණ සහිත විශේෂ විවේකාගාර මෙන්ම මඟීන්ට නේවාසික නවාතැන් ගතහැකි කාමර 15 කට ආසන්න සංඛ්‍යාවක්ද යාපනය දුම්රිය ස්ථානයේ ඉදි කෙරෙමින් පවතී. මඟී ආරක්ෂාව සම්බන්ධයෙන්ද ඉදිරියේදී විශේෂිත වැඩ සටහන් ක්‍රියාත්මක කරනු ඇත.ඩග්ලස් දේවානන්දා ඇමැතිවරයා පැවසුවේ වසර 25 කට පසුව යාල්දේවිය උතුරට පැමිණීම උතුරේ පමණක් නොව සමස්ත ලංකාවාසීන්ගේම සිත්හි මල් ඵල ගැන්වීමක් බවයි. විශේෂයෙන්ම ජනාධිපතිතුමාගේ දූරදර්ශී වැඩ පිළිවෙළ මත ඉන්දීය රජයේ ආධාර උපකාර සහිතව උතුරු දුම්රිය මඟ කඩිනමින් තනා නිම කිරීම තමා මහත් සේ අගය කරනු ලබන බවද ඒ මහතා යාපනය දුම්රිය ස්ථානයේදී පැවසුවේය.වසර 31 ක කාලයක් දුම්රිය ස්ථානාධිපතිවරයකු ලෙස කටයුතු කළ යාපනය දුම්රිය ස්ථානාධිපති එන්. තවානන්දන් මහතා පවසන්නේද උතුර දකුණ යා කරන යාල්දේවියේ පැමිණීම යාපනයේ ජනතාව ගෞරවයෙන් යුක්තව බලාපෙරොත්තු වන බවකි. 3යාපනය දුම්රිය ස්ථානයේ වසර 25 කට කලින් තිබූ තත්ත්වයට වඩා පූර්ණ නවීකරණයකට ලක් කරමින් නවීන පහසුකම්වලින් සමන්විත කරනු ලබන බවද ඒ මහතා පැවසුවේය. දුම්රිය ස්ථානයේ සතොස වෙළෙඳ සැලක්ද ඉදි කිරීමට යෝජිතය.අලිමංකඩ හමුදා කඳවුර තිබූ ස්ථානයේ දි යාල්දේවිය වේගයෙන් ගමන් කළත් හසලක ගාමිණී සිහිගන්වන බුල්ඩෝසරය කියා පාන්නේ යුද්ධයේ අහිමිරි මතකයන්ය. දැඩි නියඟයෙන් ජලය සිඳී ගිය කළපු ආශ්‍රිත පෙදෙස වියළී ගිය ස්වරූපයක් ඉසිලුවත් එහි දසුන නම් සිත් ගන්නා සුළුය.යාල්දේවිය දිනපතාම යාපා පටුනට ගමන් ගන්නා දිනය වැඩි ඈතක නොවේ. එම දිනය ඔක්තෝම්බර් 13 වැනිදාම සිදු වන්නේ නම් එය මහත් අස්වැසිල්ලක් වනු ඇත. උතුර දකුණ එක් කළ යාල්දේවිය සිය අතීතය මුළුමනින්ම අමතක කර දමා මේ නව ගමනට එක් වනු ඇත. සැමගේ අපේක්ෂාවද එයයි.තාරක වික්‍රමසේකරසේයාරූ - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=af1409283</link>
    <topic>වෙස්වළාගෙන කතෝලික ආගම නඟාලු ජුසේ වාස් පියතුමා</topic>
    <author>පීටර් කැනියුට් පෙරේරා</author>
    <content>2015 ජනවාරි 13 වැනිදා ශ්‍රී ලංකාවට පැමිණෙන ෆ්‍රැන්සිස් පාප් වහන්සේ විසින් භාග්‍යවත් ජුසේ වාස් පියතුමාණෝ සාන්තුවරයට ඔසවනු ලබති. ශ්‍රී ලංකාවේ කතෝලික ශාසනයේ පුනරුත්ථාපනයේ පීතෘවරයා වන ජුසේවාස් පියතුමන් පිළිබඳ ලියවෙන්නකි මේ.වයඹ පළාතේ, වන්නි මැද බටහිර, හතළිහෙන් පහ කෝරලයේ ගල්ගමුව නගරයේ සිට, මහ ගල්ගමුවට යන පාරේ, මහ ගල්ගමුවට සැතපුම් භාගයක් පමණ මෙපිටින් මහා පලු ගසක් ඇත. එම පෙදෙස දැන් හඳුන්වන්නේ “ජුසේ වාස් පුරය” යනුවෙනි.පේරාදෙණිය උද්භිද උද්‍යානයේ අධීක්ෂණය යටතේ ඇති එම මහා පලු ගස් සෙවණෙහි දැවැන්ත කුරුසියක් ද ඇත.අදටත් මේ මාර්ගයේ ගමන් කරන, මහ ගල්ගමුවේ ඕනෑම පුද්ගලයෙක් මේ කුරුසිය ළඟ සුබ මොහොතක් හෝ නතර වී යාච්ඤා කර යෑමට අමතක නොකරයි.මළ හිරු බස්නා ඇතැම් හවස් යාමයක මෙම කුරුසිය පාමුල ඉටි පහනක් දෙකක් දැල්වෙනු දැකිය හැකිය. අසල ලන්දකින් කඩාගත් කැලෑමල් කිනිත්තක් දෙකක් කුරුසිය පාමුල තිබෙනු සමහර දිනෙක දක්නට ලැබෙයි.පලු ගස් සෙවණෙහි වන දැවැන්ත කුරුසිය පිහිටුවීමට පෙර මෙහි තිබුණේ අඩි හතරක් උස කළුවර කුරුසියකි. කළුවර කුරුසිය එතැන ස්ථාපිත වූයේ මෙයට වසර හාරසියයකට පමණ පෙර ය.ඉන්දියාවේ පුන්නාල දේශයෙන් පැමිණි මුක්කුවාර්වරුන් ශ්‍රී ලංකාවේ වයඹදිග වෙරළට ගොඩබැස්සේ කෝට්ටේ හයවන ශ්‍රී පරාක්‍රමබාහු (1412 - 1467) කාලයේය. සමුද්‍රලෝලී ජනතාවක් වූ ඔවුහු මුතු කිමිදීමේ ඉතා දක්ෂයෝ වූහ.එනිසාම ඔවුන් පුත්තලම ආශ්‍රිත කල්පිටිය මාම්පුරි, නාවක්කුඩා වැනි ප්‍රදේශවල පදිංචි වූහ. කලින් හින්දු භක්තිකයින් වූවත් පසුව කතෝලික දහම වැලඳගත් ඔවුන් ගෙන් සමහර දෙනා ඕලන්ද පීඩන සමයේ, කන්ද උඩරට රාජධානියට අයත් ගල්ගමුවේ පදිංචි වූහ.මහා වනාන්තරය මැද පිහිටි එම ගම්මානයේ වැසියන්ට අලි ඇතුන් ඇතුළු වන සතුන් ගෙන් නිතරම තර්ජන එල්ල වන්න විය. වගාවලට ද හානි සිදුවිය.පෘතුගීසි බලය දුර්වල වී ඔවුන් උඩරට රාජධානියට තර්ජනයක් නොවූ සමයේ උඩරට වැසියන්ට කතෝලික දහම වැලඳ ගැනීමට තහනමක් නොවීය. 1543 ජයවීර රජුගේ කාලයේ මහනුවර ජේසු තුමන්ගේ නමට කැපකළ කුඩා දෙවි මැදුරක් විය. එහි සේවය කළ පූජකවරයා බොහෝ අවස්ථාවල උඩරට රජු සහ පෘතුගීසි නිලධාරීන් අතර සම්බන්ධීකරණ නිලධාරියා ලෙස ද කටයුතු කළේය.දහහත්වන සියවසේ මුල් කාලයේදී; යුද්ධයේදී සිරභාරයට ගන්නා ලද පූජාප්‍රසාදි වරයෙක් මහනුවර විය. බර්තොලොමේ බෙර්ගොන්සියෝ නමැති ඉතාලි ජාතිකයකු වූ ඔහු ජේසු නිකායික පියතුමෙක් විය. උඩරට සිටි කතෝලිකයින්ට ඔහු සේවය කළේය. 1648 දී ඔහු මහනුවර දී මියගියේය. 1658 දී ඕලන්දයන් විසින් යාපනය යටත් කරගත් දින සිට ජුසේ වාස් පියතුමා 1686 ලංකාවට පැමිණෙනතුරු රෝමානු කතෝලික පූජකවරයෙක් ලංකාවේ නොසිටියේය.“ජුසේ වාස් පියතුමා පුත්තලමේ සිට මහනුවරට යද්දි ඔය මහගල්ගමුවේ නතර වෙලා යන සිරිතක් තිබිලා තියෙනවා” එසේ පවසන්නේ මහගල්ගමුව ශාන්ත අන්තෝනි මුනිතුමන්ගේ දේවස්ථානය භාර සුනෙත් දාබරේ පියතුමාය.එවකට එහි වාසය කළේ කුමාරසිංහ වන්නි උන්නැගේ නයිදේ මරක්කයාගේ පුල්ලේ පරම්පරාවට අයත් මුක්කුවාර් වරු ය.“ඒ මුක්කුවාර් වරුන් ජුසේ වාස් පියතුමාට කිව්වෙ සම්මනිසි ස්වාමි කියලයි. වන සතුන් ගෙන් සර්පයන්ගෙන් වෙන හිරිහැර ඔවුන් ජුසේ වාස් පියතුමාට කිව්වා. එතුමා කළුවර ලී පතුරු දෙකක් එකට වද්දලා කුරුසිය ගමට ඇතුළුවන තැන හිටවලා යාච්ඤා කළා. එදායින් පසුව මහගල්ගමුව මිනිස්සුන්ට වන සතුන් ගෙන් හිරිහැර සිදුවුණේ නැහැ.” සුනෙත් දාබරේ පියතුමා පවසන්නේ මහගල්ගමුව මහ වනය මැද පිහිටවූ කළුවර කුරුසියේ ඉතිහාස කතාව පිළිබඳවය.ජුසේ වාස් පියතුමා මහ වනය මැද දැවැන්ත පලු ගස යට සිටවූ කළුවර කුරුසිය පසුව මහගල්ගමුවේ ශාන්ත අන්තෝනි පල්ලියේ විශේෂ වීදුරු කුටියක තැන්පත් කෙරුණි. දැවැන්ත කොන්ක්‍රීට් කුරුසියක් ඉදිවූයේ එයින් පසුවය.වරක් මහගල්ගමුවේ සිටි අන්නාවිරාල කෙනකුට සර්පයකු දෂ්ට කර තිබිණි. ඔහු මෙම ඓතිහාසික කුරුසිය පාමුල පලුගස් සෙවණින් ලබාගත් පස් ස්වල්පයක් වතුරට දියකර පානය කළ අතර ඉන් ඔහුගේ සිරුරෙහි වූ සර්ප විෂ නැතිවූ බව විශ්වාසයයි. අදත් මේ අවට සිටින කිසිවකු සර්පයකු දෂ්ට කළ විට මේ පලු ගස යට ඇති කුරුසිය ළඟ ලෙඩා තබා ශුද්ධ වූ ජුසේ වාස් මුනිතුමන්ට යාච්ඤා කර, දෂ්ට කළ ස්ථානයේ පස් ස්වල්පයක් තැබු විට විෂ නැතිවන බව ගම්මු විශ්වාස කරති.එදා ජුසේ වාස් මුනිතුමා මේ පලු ගස යට කළුවර කුරුසිය සිටවන විට තවත් ප්‍රාර්ථනයක් කළේය. එනම් අනාගතයේදීවත් කිසිම කතෝලික පූජක තුමකු සර්ප දෂ්ටනයකින් මිය නොයේවා කියාය. සර්ප දෂ්ටනයකින් මියගිය කතෝලික පියතුමකු ගැන අද වනතුරුත් වාර්තා වී නැත.රාජවන්නි උන්නැහේ, අන්තෝනි පුල්ලේ, අදිරියන් පුල්ලේ යන වාසගම්වලින් හඳුන්වන මේ කතෝලික මුක්කුවාර්වරු දැන් දෙමළ භාෂාව මෙන්ම සිංහල භාෂාව ද කතා කරති. තම ජාතිය ගැන විශේෂයෙන් සැලකිලිමත් වන ඔවුන් අදටත් ආවාහ විවාහ කරගන්නේ කල්පිටිය, මාම්පුරි, නාවක්කුඩා වැනි ප්‍රදේශවල සිටින මුක්කුවාර්වරුන් සමඟ ය.ලන්දේසි පාලන සමය ශ්‍රී ලාංකික කතෝලිකයින්ට බෙහෙවින් පීඩාකාරී කාලයක් විය. රහසේ කතෝලික ආගම ඇදහූ කතෝලික ජනතාවට පූජකයන් නැතිව පරම්පරාවක් ගතවී තිබිණි. කතෝලික පියවරුන් අතින් ඉටුවන ආගමික සේවාව පිළිබඳ මතකය බැතිමතුන් ගෙන් ඈත්වෙමින් තිබිණි. කතෝලික පූජකවරුන් නැතිව දිගු කාලයක් සිටි ශ්‍රී ලාංකික කතෝලික ජනතාවට මද සහනයක් හෝ ලැබෙන්නේ 1687 අප්‍රියෙල් මාසයේ ජුසේ වාස් පියතුමන්ගේ ලංකාගමනයත් සමඟය.ඉන්දියාවේ ගෝවේ බෙනමුලිම් නම් ග්‍රාමයේ 1651 අප්‍රියෙල් 21 දින උපන් ජුසේ වාස් පියතුමා බ්‍රාහ්මණ පවුලකට අයත් අයෙක් විය. පරම්පරා තුනකට ප්‍රථම එම පවුල කතෝලික ආගම වැලඳගෙන තිබුණි. එතුමා ගෝව විශ්ව විද්‍යාලයේ සහ ඩොමිනිකන් ඇකඩමියේ අධ්‍යාපනය ලබා 1676 දී ඔරතෝරියානු නිකායේ පූජකවරයකු වශයෙන් පූජාත්වරය ලැබීය.මේ කාලය වන විට ලංකාවේ කතෝලික බැතිමතුන්ගේ ශෝචනීය තත්ත්වය ගෝවේ නුවර කතෝලික ආගමික නායකයන්ට දැනගන්නට ලැබී තිබුණි. ඒ කොළඹ වරායට නැව්වලින් පැමිණි කතෝලික පූජකයන් වෙතිනි. මේ තොරතුරු දැනගත් ජුසේ වාස් පියතුමා දැඩි අධිෂ්ඨානයක් ඇතිකර ගත්තේය. ඒ ලංකාවට පැමිණ ශ්‍රී ලාංකික කතෝලිකයන්ගේ ආගමික අවශ්‍යතා ඉටුකිරීමටය.ජුසේ වාස් පියතුමා ලංකාවට පැමිණීමට ගෝවෙන් පිටත්වූයේ ඔරතෝරියානු නිකායේ තවත් දෙදෙනකු සමඟය. ඒ පාවුලු ද සූසා පියතුමා සහ ස්ටීවන් සික්වේරා සහෝදර තුමා සමඟය. තමන් ලංකාවට යන වගක් ජුසේ වාස් පියතුමා එම දෙදෙනාට නොපැවසීය. ඔවුන් සිතුවේ ජුසේ වාස් පියතුමා දකුණු ඉන්දියාවේ ධර්ම දූත සේවයට යන බවය.දකුණු ඉන්දියාවට පැමිණි ජුසේ වාස් පියතුමන් තමන් ලංකාවට යෑමට අදහස් කරන බව ඔවුන් දෙදෙනාට පැවැසීය. ලන්දේසි පාලන සමයේ ලක්දිව ආගමික සේවාව බොහෝ කම්කටොලු සහ උපද්‍රවවලින් පිරි ඇති බව දැනගත් ඔවුන් දෙදෙනා ආපසු ගෝවට ගමන් කළහ. ජුසේ වාස් පියතුමා පමණක් ලංකාවට පැමිණියේය.එතුමා ට්‍රැවන්කෝරයේ ටොකෝ නගරයේ සිට කුලී කරුවකු සේ ස්වරූපයෙන්, මන්නාරමින් ලංකාවට ගොඩ බැස්සේය. ඒ 1687 අප්‍රියෙල් මාසයේය. පසුව යාපනයට පැමිණි උන්වහන්සේ වසර දෙකහමාරක්ම එහි ආගමික සේවයෙහි නිරත වූහ. එතුමා කතෝලික බැතිමතුන්ගේ නිවෙස්වලට ගියේ හිගන්නකුගේ ස්වරූපයෙනි. විශාල කුරුසියක් පැලඳ සිටි නිසා එතුමාට තමන් පූජකවරයකු බව ජනතාවට පැවැසීමට පහසු විය.යාපනයේ සිට වන්නිය හරහා උන්වහන්සේ පුත්තලමට පැමිණියහ. පුත්තලම එම කාලයේ උඩරට රජු යටතේ පැවැති කතෝලිකයින් වාසය කළ ප්‍රදේශයක් විය.එමෙන්ම එකල මහනුවර රාජධානියට අයත්ව තිබූ එකම වරාය පුත්තලම විය. එනිසා බොහෝ පිටරැටියෝ නිතරම පුත්තලම සමඟ සම්බන්ධතා ඇතිකර ගත්හ. ජුසේ වාස් පියතුමා පුත්තලම තම කේන්ද්‍රස්ථානය කරගත් සමයේ එම වරාය පිහිටි ස්ථානය හඳුන්වන ලද්දේ “කුරුස තොට්ටම” යනුවෙනි. යාපනයේ සිට පැමිණි ජුසේ වාස් පියතුමා වසර දෙකක කාලයක්ම නතර වූයේ පුත්තලමෙහිය.එකල පුත්තලම කච්චේරිය හා ලුණු ලේවායේ සේවය කළ කතෝලික නිලධාරීන් එක්ව දැනට පුත්තලම නගර සභා කාර්යාලය ඉදිරිපිට අත්හැර දැමු මිනී පිට්ටනිය අසල දේවස්ථානයක් ඉදි කළහ. එතැනට තරමක් නුදුරින් කතෝලික කන්‍යාරාමයක් සහ ධර්ම දූතයන්ගේ නිකේතනයක් ද තිබී ඇත. එකල එහි සැතපුම් ගණනාවකට දේවස්ථානයක් නොතිබුණ බැවින් ඈත සිට දේව මෙහෙයන් සඳහා බැතිමතුන් බෝට්ටුවලින් එහි පැමිණි බව කියැවේ.පුත්තලමෙහි නතර වූ ජුසේ වාස් පියතුමා එතැන් සිට කල්පිටිය දක්වා ද, බෝලවත්ත කම්මල දක්වා ද තම පූජක සේවාව පවත්වාගෙන ගියේය.පුත්තලමේ සිටින අවදියේ උන්වහන්සේ සිදුකළා යැයි කියන ප්‍රාතිහාර්යයන් තුනක් අදත් එම ප්‍රදේශයේ කතෝලිකයෝ භක්තියෙන් සිහිපත් කරති.වරක් ජුසේ වාස් පියතුමා සහ අනුගාමිකයින් පිරිසක් මහා වනය මැදින් යන විට, දැවැන්ත අලියකු කෝපයෙන් ඉදිරියට පැමිණ තිබේ. එවිට ජුසේ වාස් පියතුමා යාච්ඤාවක් සිදුකර අලියා දණ ගස්වා, නැවත කිසි දිනක මිනිසුන්ට හිරිහැර නොකිරීමට අණ කර පලවා හැර ඇත.තම කුසයෙහි මියගොස් සිටි දරුවකු තෙදිනක් මුළුල්ලේ උසුලාගෙන සිටි ස්ත්‍රියකට ජුසේ වාස් පියතුමා ආශිර්වාද කිරීම නිසා මියගොස් සිටි දරුවා පහසුවෙන් බිහි කිරීමට හැකි විණැයි යන විශ්වාසයක් ද ඒ අතරම වෙයි.ජුසේ වාස් පියතුමා සිටි අවදියේ සෑම වසරකට වරක්ම එම නිකායේ පූජකවරුන්ගේ එකතුවක් පුත්තලම ධර්ම විවේක ස්ථානයේ පවත්වා ඇත.ඩී. සල්දන් පියතුමා ස්වර්ගස්ථ වූ විට මිහිදන් කර ඇත්තේ ද එම පැරැණි දේවස්ථානය ආශ්‍රිත භූමියේය.ඒ සියල්ලම ඓතිහාසික ලේඛන මඟින් තහවුරු වෙතත් එදා පුත්තලමේ පිහිටි ජුසේ වාස් මධ්‍යස්ථානයේ ගොඩනැඟිලි කිසිවක් ඉතිරි වී නැති අතර අද දක්නට ලැබෙන්නේ නටබුන් වූ එකම තාප්පයක් පමණි.ජුසේ වාස් පියතුමන් මහනුවරට පැමිණි සමයේ එහි රජකම් කළේ දෙවන විමලධර්මසූරිය රජුය.ඔහු කතෝලිකයින්ට හොඳ හිත දැක්වූ අයකු නිසා කතෝලිකයින් බොහෝ දෙනකුට, ඔහුට යටත් ප්‍රදේශවල නිදහසේ ජීවත්වීමට හැකිවී තිබේ.මේ සමයෙහි සිදුවූ විශේෂ සිද්ධියක් ගැන එඩ්මන්ඩ් පීරිස් රදගුරු හිමියන් උන්වහන්සේගේ “ඕලන්ද සමයේ ලංකාවේ ශුද්ධ වූ සභා ඉතිහාසය” ග්‍රන්ථයේ මෙසේ සඳහන්ව ඇත.“දිගු කාලයක් තිස්සේ මහනුවර පැවැති ඉඩෝරයක් නිසා කුඹුරු පාළුවී ආහාර හිඟයක් ඇතිවිය. වැස්ස ලබා ගැනීමට වෙනත් දේ කළත් ඉන් පලක් නොවීය. ජුසේ වාස් පියතුමාගේ ශුද්ධවන්ත ජීවිතය ගැන අසා තිබූ විමලධර්මසුරිය රජු, පියතුමාගේ බලයෙන් වර්ෂාව ලබා දෙන ලෙස ඉල්ලා සිටියේය.ජුසේ වාස් පියතුමා මාලිගය ඉදිරිපිට චතුරස්‍රයට ගොස් කුරුසියක් සහිත පූජාසනයක් තනා දණින් වැටී යාච්ඤා කළේය. එතුමා එතැනින් නැඟිටින්නත් පෙර මහා වර්ෂාවක් ඇද හැලෙන්නට විය. එනමුදු ජුසේ වාස් පියතුමාගේ සිරුරට එක වැහි බිඳක්වත් නොවැටුණ වග ඒ පළාතේ ප්‍රකට කතාවකි.”1697 මැද භාගයේ මහනුවර වසූරිය වසංගතය පැතිර ගිය සමයේ ජුසේ වාස් පියතුමා ඇතුළු අනෙකුත් පියවරුන් වනගතව සිටි ලෙඩුන් සොයා බලා ඔවුන්ගේ අවශ්‍යතා ඉටුකර දුන්නෝය.1705 දී ජුසේ වාස් පියතුමාගේ සහායට එවනු ලැබු පූජකවරු සතර දෙනාගෙන් කෙනෙකු වූ ජාකෝමේ ගොන්සාල්වේස් පියතුමාගෙන් ශ්‍රී ලාංකික කිතුනු සාහිත්‍යයට විශාල සේවාවක් සිදුවිය. ගොන්සාල්වේස් පියතුමාගේ එම මෙහෙවරට ජුසේ වාස් පියතුමාගේ සහාය ද නොමඳව ලැබිණි.1711 ජනවාරි 16 දින ජුසේ වාස් පියතුමා මහනුවර දී ස්වර්ගස්ථ විය. විමලධර්මසූරිය සහ නරේන්ද්‍රසිංහ රජවරුන් ජුසේ වාස් පියතුමාට රාජකීයකු ලෙස ගෞරවයෙන් සැලකූ නිසා ජුසේ වාස් පියතුමාගේ දේහය සැටින් රෙද්දකින් ඔතා; තඹ මංජුසාවක බහා එවකට මහනුවර තිබූ අප ස්වාමිදූගේ දෙව් මැඳුරේ මිහිදන් කරන ලදී.පසු කාලයක කිසියම් හේතුවක් නිසා මෙම දේවස්ථානය විනාශ වී ගොස් ඇත. බහිරව කන්ද පාමුල හෝ බෝගම්බර වැව සමීපයෙහි එම දෙව් මැඳුර පිහිටා තිබෙන්නට ඇතැයි විශ්වාස කරනු ලැබේ. පසුව පාලනයට පත්වූ නායක්කාර් රජවරු කතෝලික පූජකයන්ට කන්ද උඩරටට ඇතුළුවීම තහනම් කළහ.ඕලන්ද පාලන ප්‍රදේශයේ හිංසා පීඩාවලට භාජනයවෙමින් සිටි කතෝලික ජනතාව වෙත රහසේ යමින් ආත්මික පුබුදුවාලීම සිදු කළේ ජුසේ වාස් පියතුමාය.එනිසා එතුමා ශ්‍රී ලාංකික ක‍තෝලික ශාසනයේ පුනරුත්ථාපනයේ පීතෘවරයා ලෙස සලකනු ලැබේ.ශ්‍රී ලංකා රදගුරු සම්මේලනයෙහි ඇරයුම පරිදි මෙරටට සපැමිණි අති උතුම් දෙවන ජුවාම් පාවුළු පාප්තුමන් විසින් 1995 ජනවාරි 21 දින කොළඹ ගාලු මුවදොර පිටියේදී ලක්ෂ සංඛ්‍යාත බැතිමතුන් අබියස ජුසේ වාස් පියතුමා ශ්‍රී ලංකාවේ භාග්‍යවරයාණන් වශයෙන් ප්‍රකාශයට පත් කරන ලදී.මෙයට දින කීපයකට පෙර වතිකානයේ නිකුත් කළ නිවේදනයකින් කියැවුණේ භාග්‍යවත් ජුසේ වාස් පියතුමා සාන්තුවරයට එසවීම සඳහා අනුමැතිය ෆ්‍රැන්සිස් පාප්තුමන් ලබා දී ඇති බවය.ඒ අනුව 2015 ජනවාරි 13 ශ්‍රී ලංකාවට පැමිණෙන ෆ්‍රැන්සිස් පාප්තුමන් ජනවාරි 14 දින උදෑසන 7.30 ට ගාලු මුවදොර පිටියේ පවත්වන දිව්‍ය මෙහෙයේදී භාග්‍යවන්ත ජුසේ වාස් තුමන් සාන්තුවරයට ඔසවන, සාන්තුවර ප්‍රදාන මෙහෙය පවත්වනු ඇත.පීටර් කැනියුට් පෙරේරාඡායාරූප - සුනෙත් දාබරේ පියතුමා කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=af1409284</link>
    <topic>උදාර මල්ලිගේ අනාගතය වෙනුවෙන් ජීවිතය කැපකළ අක්කලා දෙන්නා</topic>
    <author>රමණී සුබසිංහ</author>
    <content>ලොව පුරා දරුවන් ගැන කතා කරන ‘ලෝක ළමා දිනය’ තවත් තෙදිනකින් උදා වේ. මේ, ධෛර්යයෙන් ජීවිතයට මුහුණ දෙන නැත්නම් ජීවිතය සමඟ පොරබදන දරුවන් අගයනු පිණිස එබඳු දරුවන් තිදෙනකුගෙන් යුත් පවුලක් පසුබිම් කරගත්තකි.තාත්තාගේ ආදරය තබා හැඩරුව හෝ මතකයේ නැති උදාර පුංචි කාලේ සිටම හැදී වැඩුණේ සොයුරියන් දෙදෙනාගේ උණුසුමේය. පාන්දරින් නැගිට මල්ලි සෝදා, හීල් බත් ඩිංගකින් කුස පුරවා ඔහු කිරි අම්මාට බාර දී අක්කලා දෙන්නා පාසලට යන්නේ කිලෝමීටර් තුන - හතරක් මහමඟ ගෙවාගෙනය. පොත් මිටිය දෑතට හිර කරගෙන, ඇවිදගෙන එනවාටත් වඩා වැඩි දුරක් දුවමින්, හතිළමින් ගමන ඉක්මන් කළ ද, බොහෝ දිනවල පාසලට ගොඩ වන්නට සිදු වන්නේ සීනුව නාද වූවාටත් පසුව ය.දරුවන් තුන්දෙනෙක් සමඟින් අම්මා තනිකොට උදාර ගේ තාත්තා ගෙදරින් පිටවුණේ නැවතත් නොඑන්නටය. ඒ උදාරට වයස මාසයක් ගතවීමටත් පෙරය. එදා සිටම දරුවන් තුන්දෙනා හදාවඩා ගන්නට වෙහෙසුණු අම්මාට බඩගිනි වෙලා හඬන පුංචි උදාරට කලට වේලාවට කිරි කඳුළක් පොවා ගන්න තරම්වත් ඉස්පාසුවක් නොවුණේ තවත් දූලා දෙදෙනකුගේ කුස පුරවන්නට වෙහෙසිය යුතු නිසා ය.දරුවන් ජීවත් කරවන්නට ඇය ඉරහඳ සමඟ පොර බදන අතරේ පුංචි උදාර රැකබලා ගත්තේ පුංචි අක්කලා දෙන්නාය. පාසල නිම වී කිරි අම්මාගේ ගෙදරින් කහට කෝප්පයකින් බඩ පුරවාගෙන ගෙදර එන ඔවුන් මල්ලි බලා ගත්තේ ඇස් දෙක ලෙසිනි.පාඩම් පොතේ මුල සිට අගට ඇති කවි පන්ති ලොකු අක්කාගේ මුවින් තාලයට ගැයෙන අතරේ පුංචි උදාර හැන්දෑ වරුවේම නින්දේය. සොහොයුරියන් පොත්පත් පාඩම් කරගත්තේ ඒ වෙලාවටය.රෑ අඳුරත් අරන් හීන් කෙඳිරියකින් ගෙට ගොඩවෙන අම්මාට ළිප ළඟ වැටෙන්නට ඉඩ නොදී පුංචි දූවරු හාල් ඩිංගක් රත් කරන්නේ පොල් සම්බලයකින් රෑ වේල පිරිමහ ගන්නටය.අවුරුද්දට මාස ගණනක් දැඩි නියං සායෙන් දුක් විඳින මුක්කුතොඩුවාව, දොස්තර වත්ත ගම් පළාතේ කුලියක් සොයා ගැනීමත් අසීරුය. ටිකෙන් ටික උස් මහත් වෙන දරුවන්ට කෑම බීම පමණක් නොව ඉගෙන ගන්නා පොත පතට විය හියදමට රුපියල් ශත ද හිඟ විය.කාගේදෝ පිහිටෙන් ඇය රට රස්සාවකට යන්නේ ටික කාලයකට දරුවන් ගෙන් ඈත් වුණත් ඔවුන්ගේ අනාගතය ගොඩනඟන්නටය. එදා සිට කිරි අම්මා හා කිරි අත්තාගේ සෙවණේ හැදුණු පුංචි ඈයෝ සහෝදරත්වයෙන් තව තවත් ළං වූහ.රට ගිය අම්මා මාසයකට වතාවක් එවු මුදල අරපිරිමැස්මෙන් වියදම් කළ ද එය මාස තුන හතරකට පමණක් සීමා වුණේ මුදල් තබා අම්මාගේ තොරතුරක්වත් නැතිවය. එදා පටන් කිරි අම්මයි කිරි අත්තයි මහ පොළොව සමඟ බොර බැදුවේ මේ දරුවන් ජීවත් කරවන්නටය. ඔවුන්ගේ ඇස් පාදන්නටය.දින, සති, මාස ගෙවී අවුරුද්දෙන් අවුරුද්ද දරුවෝ උස් මහත් වූහ. නංගිටයි මල්ලිටයි පොත පත පාඩම් ඉගැන්වූ ලොකු අක්කා තමන්ගේ වැඩ කරගත්තේ රාත්‍රීයටය. ඇයගේ උත්සාහය මල්පල ගැන්වෙන්නේ අපොස උසස් පෙළ විභාගය සම්මාන තුනක් සමඟින් සමත් වීමෙනි. කිසි දිනෙක අමතර පන්තියකට සහභාගි නොවුණු ඇයට මේ ලැබු ජයග්‍රහණය ඉමහත් සතුටක් ගෙන දුන්නේය.වාර විභාගවලදී කවදත් ඉහළ ලකුණු අතරට එන නංගීත්, උදාර මල්ලීත් ලොකු අක්කාට ආඩම්බරයක් ය. එහෙත් මහමෙරක් තරමට තමන්ට ශක්තියක්ව උන් කිරි අත්තා මේ දරුවන් තනිකර ජීවිතයෙන් සමුගන්නේ මේ අතරේදීය. අවුරුදු ගණනක් කිසිඳු තොරතුරක් නැතිව උන් අම්මා දැන් දරුවන් ළඟය. එසේ වුවද දරුවන් රැක බලා ගන්නට තරම් ඇයට දැන් දෑතේ වීරිය නැත.කෙළවරක් නැති බාධක පැමිණිය ද මොන තරම් දුක්ගිනි ඉහිළුව ද මේ දරුවන්ගේ සහෝදරත්වය අපූරුය. වාර විභාගවලදී කවදත් ඉහළ ලකුණු ගන්නා නංගීත්, උදාර මල්ලීත්, මවත් ජීවත් කරවන්නට සහෝදරයන්ගේ දෙනෙත් පාදන්නට තමන්ගේ අනාගතය කැප කරන්නේ ලොකු අක්කාය.රෑ දහවලෙහි වෙනසක් නොදකින ඇය ඇඟලුම් කම්හලක මහන මැෂිමට සිරුර දිය කරන්නී, නැඟනියගේත් උදාර මල්ලීගේත් අනාගතය ගැන සිහින දකිමිනි. අක්කාගේ වෑයම බිඳකුදු අපතේ නොහරිමින් සාමාන්‍ය පෙළ විභාගයෙන් විශිෂ්ට සාමාර්ථ 9 ක්ම හිමිකර ගනිමින් උදාර ජීවිතයේ පළමු කඩඉම පසු කරන්නේය.මල්ලිගේ අනාගතය ගොඩ නඟන්නට, අක්කාට සවියක් ඇවැසි බව සිතන නංගී ද පාසල් ගමන නවතා පෙර පාසල් සහායිකාවක ලෙස රැකියාවකට ගියාය. ඉන් ලැබෙන වැටුප අම්මාගේ ලෙඩට බෙහෙත් ගැනීමට ද මදිය.අක්කලා දෙදෙනාගේ ආදරයට සෙනෙහසට මැදි වූ උදාර තම යුතුකම් වගකීම් පැහැර හැරියේ නැත. අක්කලාගේ එකම ආරක්ෂකයා ඔහුය. පාන්දරින් නැඟිට ඇඟලුම් කම්හලට යන, අඳුරේ නිවසට එන අක්කාගේ තනි නොතනියට පසු ගමන් යන්නේ උදාරය. අම්මාට බේත් හේත් ගන්නට තනියට යන්නේ ද ඔහුය. ඈ රැකබලා ගන්නේ ද ඔහු ය.රෑ මැදියම ගෙවී හෝරාවක් දෙකක් ගෙවුණ ද නින්දට නොනැමෙන සිත පොත පතටම යොමු කරන්නේ මතු දවසක අක්කලා ගේ බලාපොරොත්තු මල්ඵල ගැන්වීමටය.උදාර දැන් වයඹ මදුරංකුලිය ආදර්ශ මහා විද්‍යාලයේ 13 වැනි වසරේ ඉගෙනුම ලබයි. ඒ වාණිජ අංශයෙනි. මතු දිනෙක දක්ෂ කළමනාකරුවකු වීම ඔහුගේ බලාපොරොත්තුවයි. සොහොයුරියන් සේම පාසලේ ගුරු මවුපියන් ද ඔහුට ශක්තියකි. විශේෂයෙන් විදුහල්පතිවරුන්, පන්ති භාර ගුරුතුමිය ඒ අතර ප්‍රධානය.අමතර පන්තිවලට සහභාගි වන බොහෝ මිතුරු මිතුරියන්ගේ සටහන් ඉල්ලා ගනිමින් උදාර, විෂයය පිළිබඳ අමතර දැනුම ලබන්නේ ඒවා පිටපත් කරගනිමිනි.අමතර පන්තියකට විය පැහැදම් කරන්නට සොහොයුරියන්ගේ සුළු වැටුප ප්‍රමාණවත් ‍වන්නේ ද නැත. පෑනේ තීන්ත ඉවර වුණදාට අක්කලාට කරදර නොකර පැන්සලයෙන් සටහන් තබන උදාරගේ සටහන් පොත් සමහරදාට මැකී ගොසිනි.කොපි පොතේ රූල් දෙකට බෙදා, සමහර විට තුනට බෙදා කුඩා අකුරින් පිටු පුරවන උදාරට අරපිරිමැස්ම හොඳින් හුරුය. උදාර ඉගෙන ගන්නා පාසලේ වාණිජ පන්තියේ ව්‍යාපාර අධ්‍යයනය විෂයය උගන්වන්නී නදීකා ඩිලානි ගුරුතුමියයි. ඇය උදාර ගැන කතා කළේ දැඩි ආඩම්බරයකිනි.“උදාර පුතා හරිම නිහතමානී කීකරු දරුවෙක්. පොතපතේ දැනුම වගේම බාහිර දැනුමත් හොඳයි. කලාවට දක්ෂයි. ගුරුවරයෙක් පන්තියට එන්න කලින් අදාළ පාඩම ගැන පොතපත කියවා දැනුම ඇතිව පාඩමට සූදානම් වීම උදාර පුතාගේ හොඳ පුරුද්දක්. ඒ වගේම ගුරුවරු කියන ඕනෑම වැඩක් ඉතා ඕනැකමින් කරන දරුවෙක්.විනීත ශිෂ්‍ය නායකයෙක්. උදාරගේ අක්කලා දෙන්නා ජිවිතේ කැප කරල තියෙන්නේ මල්ලීගේ අනාගතය වෙනුවෙන්. මේ දරුවො ළඟ තියෙන සහෝදරත්වය අපේ දරු පරපුරටම ආදර්ශයක්.” ඇය උදාර ගැන එසේ කියන්නීය.මේ මවුපිය සෙවණේ අපුර්වත්වය, ආදරය සෙනෙහස විඳින්නට ඉඩ නොලද දරුවන් තිදෙනකුගේ කතාවකි. සහෝදරත්වයෙන් බැඳුණු උත්සාහයෙන්, අධිෂ්ඨානයෙන් හෙට ලෝකය දිනන්නට කුසගින්න අමතක කළ දරුවන් තිදෙනකුගේ කතාවකි. මෙවන් වීර දරුවන් ඔබ අප අතර තවත් බොහෝ සිටින්නට පුළුවන. මේ සටහන ඒ දරුවන් තව තවත් දිරිමත් කිරීම වෙනුවෙනි.රමණී සුබසිංහඡායාරූප - පුත්තලම දිස්ත්‍රික් විශේෂලංසගේ සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=af1409285</link>
    <topic>වෙස්වළාගනී</topic>
    <author>සේමාලි කැල්ලපත</author>
    <content>ගුජරාටයේ එකල කීර්තිමත් පවුල් දෙකක් වූ හෙජ්වෝ සහ දේශ්මුඛ් පවුල් අතර වූයේ දැඩි සමීපත්වයකි. ගුජරාටයේ ආර්. එස්. එස්. සංගමයේ නිර්මාතෘවරයකු වූයේ ද හෙජ්වෝ පවුලේ සාමාජිකයකු වූ කේ. බී. හෙජ්වෝර් ය. මෙනිසාම හෙජ්වෝ තුමා හිතවත් දේශ්මුඛ් පවුලේ තරුණයකු වූ චන්දිකාදාස් අම්රිත්රාඕට ද ආර්. එස්. එස්. හා එක්වීමට උනන්දු කළේය.1940 වසරේ දී හෙජ්වෝ තුමා අභාවප්‍රාප්ත වීමත් සමඟ ගුජරාටයේ බොහෝ තරුණ පිරිස් ආර්. එස්. එස්. සංගමය හා එක්වූහ. ඒ අනුව අම්රිත්රාඕ ද මහාරාෂ්ඨයේ ආර්. එස්. එස්. ශාඛාව හා එක්වූයේය. එකල අම්රිත්රාඕ විසිහතරහැවිරිදි තරුණයෙකි. එතැන් පටන් ඔහු මුළු දිවියම කැප කළේ සමාජ මෙහෙවර උදෙසාය. මත්පැන් විරෝධියකු වූ හෙතෙම මත්පැනට විරුද්ධව ද හඬ නැඟුවේය. වැඩි කලක් නොයවාම ඔහු ආර්. එස්. එස්. හි ප්‍රචාරක් සාමාජිකයකු ලෙස උත්තර් ප්‍රදේශ් කරා යැවිණ. එතැන් පටන් අමිරිත්රාඕ ආර්. එස්. එස්. හි පූර්ණකාලීනයෙක් බවට පත්විය.1948 වසරේ දී මහත්මා ගාන්ධි තුමාගේ අභාවයත් සමඟ ආර්. එස්. එස්. සංගමය ප්‍රථම වරට තහනම් කෙරිණ. එවිට හොර රහසේ එම සංගමයේ ක්‍රියාත්මක වූයේ අම්රිත්රාඕ ඇතුළු නායකයන්ගේ මූලිකත්වයෙනි.ආර්. එස්. එස්. හි ප්‍රකාශන මුද්‍රණය ඇතුළු ප්‍රචාරක වැඩ කටයුතු අම්රිත්රාඕ සිය උර මතට ගත්තේය. ඔහුට මේ සඳහා නානාලාල් සග්දා, වසන්ත් ගජේන්ද්‍රගද්කාර් සහ ප්‍රභූදාස් පට්වාරි වැනි දේශපාලන නායකයන් මෙන්ම දේශපාලනය හා නොබැඳුණු නායකයෝ සහාය දුන්හ. එකල මේ සැමගේ ඒකායන පරමාර්ථය වූයේ සමාජ සුබ සිද්ධිය සැලසීමය.1975 වසරේදී ඉන්දිරා ගාන්ධි මැතිනිය රටපුරා හදිසි නීතිය පැනවීමත් සමඟ ආර්. එස්. එස්. සංගමය තහනම් වූයේ දෙවැනි වරටය. සංගමය තහනම් වුවද අම්රිත්රාඕ වැනි නායකයන් නිසා සංගමයේ කටයුතු පෙරට ඇදී ගියේය. හදිසි නීතිය යොදාගෙන රට පාලනය කරන ඉන්දිරා ගාන්ධි රජය පෙරළා දැමීම කාගේත් අරමුණ විය.අම්රිත්රාඕ ඒ වෙද්දී සැඟවෙමින් යළි පෙනී සිටිමින් ක්‍රියාකාරීව සිටියේය. ආර්. එස්. එස්. හි නරේන්ද්‍ර ඇතුළු තරුණ ක්‍රියාකාරීන් අම්රිත්රාඕ ඇමතුවේ ‘මුත්තණුවන්’ යන අරුත් දෙන ‘නානාජී’ යනුවෙනි. තරුණ ක්‍රියාකාරීහු ඔහුට එතරම්ම ගරු කළහ.හදිසි නීතිය පනවා වැඩි දිනක් ගතවීමට මත්තෙන් ‘නානාජී’ අත්අඩංගුවට පත්වූයේ ආර්. එස්. එස්. හි වටිනා ලිපිලේඛන රැසක් ද සමඟිනි.“නානාජී අත්අඩංගුවට අරන්” නරේන්ද්‍රට පණිවුඩය ලැබීමට වැඩි කාලයක් ගත නොවීය.“ඒ කොහොම ද එහෙම වුණේ?” නානාජී අත්අඩංගුවට පත්වීම අදහාගත නොහැකි වූවෝ එසේ විමසූහ.“අපේ කට්ටියට රැකවරණය දෙන අයගෙ ලිස්ට් එකත් එතුමා ළඟ. ඒ විතරක් නොවෙයි හැංගිලා ඉන්න තැන්වල විස්තරත් එතුමා ළඟ තිබු ඇඩ්‍රස් පොතේ තිබුණා.”“ඒ ඇඩ්‍රස් පොත උන් අතට ගියොත් විනාශයි. අපි ඉක්මනට මොනවාහරි කරන්න ඕනෑ.” සැඟව සාකච්ඡා කළ නායකයන් එසේ පැවසුවේ නරේන්ද්‍ර කෙරෙහි බලාපොරොත්තු තබමිනි.නරේන්ද්‍ර වහා ක්‍රියාත්මක විය.“සුභාෂ්, ඉක්මනට යන්න මං පස්දෙනෙක් සඟවලා ඉන්න තැනක් තියෙනවා. ඒ අය වහාම එතැනින් ඉවත් කරන්න.”“එතකොට ඒ අය නවත්වන්නේ කොහේ ද?”එක්සත් ජාතීන්ගේ මහා මණ්ඩල සැසිවාරයට සහභාගි වීම සඳහා ඇමෙරිකාවට ගොස් සිටින නරේන්ද්‍ර මෝදි අගමැතිවරයා එරටේදී ආහාරයක් වශයෙන් වතුර, තේ, ලෙමනේඩ් සහ නෙල්ලි පානය පමණක් ලබා ගත් බවක් පැවැසේ. එයට හේතුව වී ඇත්තේ ඔහු ඒ දිනයන් හිදී නව්රාත්‍රී උපවාස ශීලයෙන් ගත කිරීමය.එසේ වුවත් මේ උපවාසය එරටේ දැනටමත් සංවිධානය කර ඇති උත්සව, රාත්‍රී භෝජන සහ වෙනත් ආහාර වේල් සඳහා කිසිම බලපෑමක් ඇති නොකරනු ඇතැයි ද වාර්තා වේ.ඉන්දීය අගමැතිවරයා උපවාස කාලයේ දී දිනපතා තේ කෝප්පයක් සහ පැණි ස්වල්පයක් සමඟ ලෙමනේඩ් පමණක් ආහාරයට ගනී. පසුගිය දශක හතරක් තිස්සේ පවත්වාගෙන ආ මේ ආහාර රටාව විදෙස් චාරිකාවක් හේතුවෙන් වෙනස් නොකරනු ඇතැයි ද මෝදිගේ අගමැති කාර්යාල ප්‍රකාශකයෙක් රොයිටර් පුවත් සේවයට පැවැසීය.“ඔහු දිනපතා උදෑසන 4 ට අවදි වී භාවනා කරනවා. ඉන්පසු දෙවියන්ට යාඥා කරනවා. පානය සඳහා ඔහුගේ අතේ නිතරම ලෙමනේඩ් බෝතලයක් තිබෙනවා” යැයි දොළොස් වසරක් තිස්සේ නරේන්ද්‍ර මෝදි ළඟින් ඇසුරු කරන නිලධාරියෙක් පවසා තිබේ.ආහාර වේල සඳහා පලතුරු සහ තවත් යුෂ පාන වර්ග ඇතුළත් කරන ලෙස වෛද්‍යවරුන් උපදෙස් දී ඇතත් නව්රාත්‍රී උපවාස සමයේදී ආහාර වේල සඳහා අමතර යමක් එක්කිරීම මෝදි අගමැතිවරයා විසින් ප්‍රතික්ෂේප කර ඇතැයි පැවැසේ.ඉන්දියානුවෝ මිලියන ගණනක් සැප්තැම්බර් මස අග සතියේ සිට ඔක්තෝබර් මස 03 වැනිදා දක්වා පැවැත්වෙන දුර්ගා මෑණියන් වෙනුවෙන් කෙරෙන මේ පූජෝපහාරයේ දී උපවාසයේ නිරත වෙති. බොහෝ දෙනකු මේ සමයේ දී දිනකට ආහාර වේලකින් පමණක් යැපෙන අතර ඇතැම්හු අගමැති මෝදි මෙන් ගන ආහාරයෙන් වැළකෙති.නරේන්ද්‍ර මෝදි කියයිඉන්දීය අගමැති නරේන්ද්‍ර මෝදිගේ නවතම සංකල්පය වන ‘පිරිසුදු ඉන්දියාවක්’ වැඩ සටහන ලබන ඔක්තෝබර් 02 වැනිදා ආරම්භ කිරීමට නියමිතය. එහිදී තමා ද කොස්ස අතට ගෙන වැඩට බසින බව අගමැතිවරයා පවසා තිබේ. සෑම සතියකම තම කාලයෙන් පැය දෙකක් පිරිසුදු කිරීම වෙනුවෙන් යොදවන ලෙසට අගමැතිවරයා ජනතාවගෙන් පසුගිය දා ඉල්ලා ඇත්තේය.“මා මෙවැනි සුළු දේවල් සඳහා මෙතරම් කියවන්නේ ඇයිදැයි ජනතාව පුදුම වෙනවා ඇති. එයට හේතුව මා ද කුඩා මිනිසකු වීමයි. එවැනි කුඩා මිනිසුන්ට ඔවුන්ගේ කුඩා වැඩ කටයුතු මඟින් රට ඉහළම තලයකට ගෙනගිය හැකියි. මා ද ජනතාවගෙන් ඉල්ලන්නේ ඒ පරිත්‍යාගයයි. ඔබ ඔබේ නිවෙස් පිරිසුදු කරන්නාක් මෙන් මේ කාර්යයට ද අතගැසීම මඟින් රටේ සියලු කිළිටි ඉවත් වී රටට සෞභාග්‍ය උදාවනු ඇතැයි” ඉන්දීය අගමැතිවරයා පැවැසීය. එම ක්‍රියාකාරීනට වෙනත් ආරක්ෂිත ස්ථාන සපයා දීම ද ඒ මොහොතේම කළ යුතු විය. නරේන්ද්‍ර සිය දැන හැඳුනුම්කම් ප්‍රයෝජනයට ගනිමින් රජයට විරුද්ධ ක්‍රියාකාරීන් එතෙක් සඟවා සිටි තැන්වලින් ඉවත්කොට වෙනත් ස්ථානවල රැඳවීමට කටයුතු යෙදුවේය.මාධ්‍ය වාරණය කරමින් හදිසි නීතිය ක්‍රියාත්මක වෙද්දී ඇතැම් ජනමාධ්‍යවේදීන් අත්අඩංගුවට පත්වූ අතර බී. බී. සී. වැනි විදෙස් මාධ්‍ය සඳහා රටට ඇතුළුවීම තහනම් විය. මෙනිසා රටේ තත්ත්වය බාහිර ලෝකයට දැනුම් දීමේ අවශ්‍යතාව ද දැඩි විය.ආර්. එස්. එස්. ක්‍රියාකාරීන්ගේ යෝජනා අනුව රටේ සැබෑ තත්ත්වය හෙළි කරමින් ලියැවුණු පත්‍රිකා සහ අත්පොත් විදෙස් මාධ්‍යවේදීන් අතට පත්කිරීමේ වගකීම කරට ගත්තේය.ඔහු දිනක් අත්පත්‍රිකා හා පොත් සඟවාගෙන දිල්ලිය කරා දිවෙන දුම්රියකට ගොඩ නැඟුණේය. ඒ දිනවල දිල්ලියේ පොදුරාජ්‍ය මණ්ඩල රටවල ප්‍රධානීන්ගේ හමුවක් පැවැත්වෙමින් තිබිණ. නරේන්ද්‍ර ඇතුළු කණ්ඩායමට අවශ්‍ය වූයේ එම පත්‍රිකා හා අත්පොත් විදෙස් රාජ්‍ය තාන්ත්‍රිකයන් අතට පත්කිරීමටය.ඉන්දිරාගේ බොරුවලට එරෙහිව, නීතියට ගරු නොකිරීම රාජකාරියයි සහ ඉන්දීය මාධ්‍ය ගොළුවේ යනාදි වශයෙන් රටේ සැබෑ තත්ත්වය හෙළි කරමින් ලියැවුණු අත්පත්‍රිකා නරේන්ද්‍ර ළඟ විය. කිසියම් ලෙසකින් හෝ ඒවා හසුවූයේ නම් නරේන්ද්‍රට නැවතීමට සිදුවනුයේ සිපිරි ගෙදරය.“දිල්ලියේ ඉන්න අපේ නියෝජිතයන් හරහා මේ පත්‍රිකා විදෙස් නියෝජිතයන් අතට පත්කරන්න ඕනෑ.”ක්‍රියාකාරීහු පොලිස් ඇසෙන් මඟ හරිමින් කෙසේ හෝ තම වගකීම ඉටු කළහ. පත්‍රිකා හා පොත් විදෙස් මාධ්‍යවේදීන් අතට පත්විය. එම වැඩපිළිවෙළ නිසා රටේ සැබෑ තත්ත්වය ලෝකයා ඉදිරියේ දිග හැරෙන්නට වූයේය.දිවා රෑ නොබලා වෙහෙසෙමින් රටපුරා උද්ඝෝෂණ පවත්වමින් යන අතරම ක්‍රියාකාරීහු රටේ ජනතාව ද දැනුම්වත් කළහ. පත්‍රිකා මුද්‍රණය හා බෙදාහැරීම තහනම් වුවද හොර රහසේ මුද්‍රණය කළ පත්‍රිකා හා පොත් ජනතාව අතර බෙදා හැරීමේ දී ද අපූරු ක්‍රමයක් අනුගමනය කෙරිණි.“මේ වැඩේ කරන්න ඕනැ පරිස්සමෙන්. දුම්රිය පොලීසියට රජය උපදෙස් දීලා තිනේනෙ සැක කටයුතු අය දුටු තැන වෙඩි තියන්න කියලයි” නරේන්ද්‍රගේ වැඩ පිළිවෙළ ඇසූ ක්‍රියාකාරීහු අනතුරු ඇඟවූහ.“ඔව්, අපි ඒ නිසා ප්‍රවේශමෙන් පත්‍රිකා හංගගෙන ගිහින් දුම්රියේ තැනින් තැන ආසනවල හොරෙන් අතෑරලා බැහැලා යන්න ඕනෑ” නරේන්ද්‍ර උපදෙස් දුන්නේය.ගුජරාටයේ සිට රටපුරා අනෙක් ප්‍රාන්ත කරා දිවෙන දුම්රියවල එලෙස අත්හැර දමා ගිය පත්‍රිකා ජනතාව අතර බෙදී ගියේ ඒවා බෙදා හළේ කවුරුන්දැයි කිසිම ඉඟියක් හෝ නොතබමිනි.තහනම් කෙරුණ ද රජයට විරුද්ධ ක්‍රියාකාරකම් නොඅඩුව නොපසුබටව ඉටුවන දුටු රජය දිගෙන් දිගටම ක්‍රියාකාරීන් පෙළුවේය. මෙනිසා නරේන්ද්‍ර නිතරම සිය ආරක්ෂාව පිළිබඳව සැලකිලිමත් වූයේය.ප්‍රඥාදාස් පට්වාරි යනු එකල හදිසි නීතියට එරෙහිව හඬ නැඟු තවත් ක්‍රියාකාරිකයෙකි. දිනක් ඔහු වෙතින් නරේන්ද්‍රට පණිවුඩයක් ලැබිණ.“අදම මගේ ගුජරාටයේ නිවෙසට පැමිණ මා හමුවෙන්න”නරේන්ද්‍ර ද වහාම ඒ අනුව ගියේය.ගේදොරකඩින් කහ සළුවක් ද පොරවාගෙන පෙනී සිටි සන්නාසියා දුටු පට්වාරි තිගැස්සුණි. සන්නාසි පෙනුමට යටින් නරේන්ද්‍රගේ සිනාමුසු මුහුණ දුටු පට්වාරි සිනාසෙන්නට විය.“මගේ ගේ දොරකඩ සන්නාසියෙක් ඉන්නවා දැකලා මං පුදුම වුණා. නරේන්ද්‍ර හරි අපූරුවට වෙස්වලාගෙන” පට්වාරි පැවැසීය.“එන්න ඇතුළට මං එන්න කිව්වෙ විශේෂ පුද්ගලයකු නරේන්ද්‍රට හඳුන්වා දෙන්නයි.”නරේන්ද්‍ර නිවෙස අභ්‍යන්තරයට ගියේය. එහි සිටියේ මුස්ලිම් ජාතිකයෙකි. නරේන්ද්‍ර උඩබිම බැලුවේය.“එන්න, මේ ඉන්නේ අපේ ක්‍රියාකාරිකයෙක්. මේ ජෝර්ජ් ෆර්නැන්ඩස්. මේ නරේන්ද්‍රභායි තමයි අහමදාබාද්වල අපේ වැඩ කටයුතුවලින් වැඩි හරියක් කරන්නෙ” පට්වාරි පැවැසීය.සමාජවාදියකු හා වෘත්තීය සංගම් නායකයකු වූ ෆර්නැන්ඩස් කොංග්‍රස් රජය පෙරැළීම සඳහා තම යෝජනා ඉදිරිපත් කරමින් දැඩි සේ හඬක් නැඟු අයෙකි. ඔහු ද පට්වාරි නිවෙසට පැමිණ සිටියේ මුස්ලිම් ජාතියකු ලෙස වෙස්වළාගෙනය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=af1409286</link>
    <topic>සංවෘත වීදුරු අට විසි බුදු කුටියේ බෝ පත් 17 ක් ඇති බෝධින් වහන්සේ නමක්</topic>
    <author>භාතිය සුමිත්‍ර ආරච්චි</author>
    <content>බුදුකුටිය තුළ අැති ෙබා් පත්කරදන ශ්‍රී සුධම්ම හිමියෝ බුදුකුටිය පෙන්වමින්- ජ්‍යෙෂ්ඨ උද්භිද විද්‍යාඥ ආචාර්යභාතිය සුමිත්‍ර ආරච්චිමිද්දෙණිය කොහොන් පෝරුව ශ්‍රී නන්දනාරාම පුරාණ මහා විහාරයේ කොන්ක්‍රීට් වලින් සාදන ලද අටවිසි බුදු මන්දිරය ඇතුළත තුන් පැත්තකින් කොන්ක්‍රිට්වලින් වටවුණු සංවෘත වීදුරු කුටිරයක් තුළ පත්‍ර 27 කින් යුත් බෝධින් වහන්සේ නමක් වර්ධනය වී ඇත.එහි විහාරාධිපති පණ්ඩිත කරදන ශ්‍රී සුධම්ම හිමියෝ පවසන පරිදි කොහොන්පෝරුව පුරාණ විහාරස්ථානයේ බෝධින් වහන්සේ වටා දැනට වසර 6 කට පෙර අටවිසි බුදු හාමුදුරු‍වන්ගේ ප්‍රතිමා සහිත අටවිසි බුද්ධ මන්දිරයක් ඉදිකර තිබේ.මේ පිළිබඳව ජ්‍යෙෂ්ඨ උද්භිද විද්‍යාඥ ආචාර්ය භාතිය සුමිත්‍ර ආරච්චි මහතා පැවසුවේ මේ සිදුවීම අස්වාභාවික දෙයක් බවයි මෙම සංවෘත කුටිය ඇතුළත බෝධින් වහන්සේ වර්ධනය වීම සිදුවූයේ එහි සංවෘත ප්‍රදේශය තුළම ඇති වාතය හා ජල වාෂ්ප ලබා ගනිමින් බවයි. මෙය විද්‍යාත්මකව සිදුවිය හැකි සංසිද්ධියක් බවද ඔහු කීය.මේ බෝධින් වහන්සේ තව ටික කලක් මේ අයුරින් තිබීමට හැකි බවත් තවත් වර්ධනය වුවහොත් වීදුරු කුටියේ පුපුරා යාම හෝ බෝධින් වහන්සේ අපවත්වීම සිදුවීමට ඉඩ ඇති බවත් ආචාර්ය භාතිය සුමිත්‍රආරච්චි මහතා පවසයි.නිහාල් පී. අබේසිංහසේයාරූ දුෂ්මන්ත මායාදුන්නේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=af1409287</link>
    <topic>පිට්ටනියෙ දොස්තර</topic>
    <author>නිශ්මං රණසිංහ</author>
    <content>‘ඩොක්ටර් ලාල් නම් පට්ට අයියෙ’අපේ කතා නායකයා ගැන ක්‍රීඩකයෝ වරක් නොව කිහිප වරක්ම මේ කතාව කියනු මා අසා ඇත.භාෂා ව්‍යවහාරයට කලින් කල එකතු වන විවිධ වචන අතර නූතන පරපුර යමක් ඉහළින් අගය කිරීමට යොදන ‘පට්ට’ යන වචනය වෛද්‍ය ලාල් ඒකනායක සම්බන්ධයෙන් නිතර යෙදෙන්නේ මන්ද යන්න විමසා බැලිය යුතු කරුණකි.ඒ සදහා අපූරු නිමිත්තක්ද පසුගිය දිනෙක යෙදිණ.ඒ දිනමිණ පුවත්පතට වෛද්‍ය ලාල් ඒකනායකයන් ලියූ ලිපි පෙළක් දුමින්ද අලුත්ගෙදරගේ සංස්කරණයෙන් එළි දැක් වීමයි.මෙය නිමිත්තක් කර ගනිමින් වෛද්‍ය ලාල් ඒකනායකගේ සාර්ථකත්වය සොයා යන්නට අපි තීරණය කළෙමු.උත්තරය හරිම සරලයි.මම ක්‍රීඩකයෙක් විදිහට දිගු ගමණක් ගිය කෙනෙක්.ඒ නිසා ක්‍රීඩකයෙක් බලාපොරොත්තු වෙන දේ පිළිබඳව මට හොද හැගීමක් තියෙනවා.මම මාතර රාහුල විද්‍යාලයේ අවුරුදු 11 න් පහළ ඉඳලම මගේ වයස් සීමාවෙ මලල ක්‍රීඩකයෙක් විදිහට ඉහළම දක්ෂතා දැක් වූ කෙනෙක්.මම කුඩා කාලයෙ ඒ වයස් සීමා වල මීටර් 100,75 සහ දුර පැනීම යන ඉසව් ජයග්‍රහණය කළේ පළාත් වාර්තා තබමින්.ඒ වගේම ප්‍රසිද්ධ පාසල් (ජෝන් ටාබට්) ක්‍රීඩා උළෙලෙදිත් මම ප්‍රථම ස්ථානය දිනා ගෙන තිබෙනවා.අවුරුදු 17 න් පහළ වෙන කොට මගේ නිත්‍ය ඉසව්ව බවට පත් වෙන්නෙ මීටර් 400.ඊට අමතරව හෙල්ල වීසි කිරීමෙන් මම දක්ෂතා දැක් වූවා.විහ්ව විද්‍යාල ජීවිතයෙදි මම හෙල්ල වීසිකිරීමේ ඉසව්වට සහභාගි වෙලා ජය අර ගෙන තිබෙනවා.ඒ වගේම මම කාලයක් ජාතික ක්‍රීඩා උළෙලට සහභාගි වූ මාතර දිස්ත්‍රික් මීටර් 400 සහය දිවීමේ කණ්ඩායමේ සාමාජිකයෙක් වෙලා හිටියා.තව අවුරුදු 13 න් පහළ ඉදලා අවුරුදු 17 න් පහළ වෙනකං මම රාහුල විද්‍යාල ක්‍රිකට් කණ්ඩායමේ උප නායකයා විදිහටත් කටයුතු කළා.ලංකාවෙ බිහි වූ හොදම ක්‍රීඩකයෙක් වන මහින්ද ඒකනායක මගේ අයියා.ඔහු ශ්‍රී ලංකා සංචිතයෙ හිටියා.ශ්‍රී ලංකා පාසල් කණ්ඩායම වගේම ශ්‍රී ලංකා ඒ කණ්ඩායමත් නියෝජනය කළා.ඒ නිසා මට ගෙදරම ක්‍රිකට් අභියෝගයක් තිබුණා.ඒ වගේම අපි දෙන්න බොහොම සුහදව එකිනෙකාට උදව් කර ගත්තා.ඒ හින්ද කාලයක් අපි දෙන්න රාහුල විද්‍යාලයීය කණ්ඩායම වෙනුවෙන් ආරම්භක පන්දු යවන්නන් විදිහටත් කටයුතු කළා.ක්‍රීඩා වෛද්‍යවරයෙක් හැටියට අපි ප්‍රායෝගික වෙන්න ඕනි.සමහර වෙලාවට ඇගට නෙමෙයි හිතට බෙහෙත් කරන්න වෙනවා. අසාර්ථක වෙන මොහොතක ක්‍රීඩකයෙක් හැටියට හිත එකලස් කර ගන්න මොනවද බලාපොරොත්තු වෙන්නෙ කියන කාරණය මම අත්දැකීමෙන් දන්නවා. වෙලාවෙ හැටියට කියන්න ඕනි මොකද්ද කියන කාරණය මම දන්නෙ ක්‍රීඩකයෙක් හැටියට.ඒක සාර්ථක පියවරක් වෙනවා ක්‍රීඩකයාගෙන් හොඳ ප්‍රතිපල ලබා ගන්න.උදාහරණයකට බංගලිදේශයෙ පැවති දකුණු ආසියාතික ක්‍රීඩා උළෙලේ අපේ දක්ෂ පැනීම් ක්‍රීඩිකාවක්ගෙ අවසාන පිම්ම වෙන කොට ඇය පදක්කම් සීමාවෙ අස්ථාවරව හිටියෙ. ඇය මානසිකව ලොකු පසුබෑමක හිටියෙ. ඒක බෙහෙත් දීලා හදන්න පුළුවන් දෙයක් නෙමෙයි.දීර්ඝකාලීනව ප්‍රතිකර්මයකින් ප්‍රතිපලයක් ගන්න වෙලාවකුත් නෙමෙයි.මම දොස්තර කෙනෙක් විතරක් නෙමෙයි හොද කට්ටඩියෙක් කියලා මම ඒ ළමයට කිව්වා. එහෙම කියලා මතුරනවා වගේ කරලා මම පිඹලා මම ඒ ළමයගෙ හිස ස්පර්ශ කළා.ඒ ළමයට ලොකු විශ්වාසයක් ඇති කර ගන්න ඒක හේතු වුණා.ඇයගේ අවසාන පිම්ම රන් පදක්කම දිනා දෙන්නට සමත් වුණා. මම ඇයගේ මානසිකත්වය තේරුම් ගත්තා. බෙහෙත් දෙනවට අමතරව මට පුළුවන් වුණා රටට රන් පදක්කමක් ලබා දෙන්න පුළුවන් විදිහට ඇ‍යගෙ හිත හදා ගන්න. ඇය කාලයක් යනකං මම ඇත්තටම කට්ටඩියෙක් කියලා හිතං ඉන්න තරමට ඒ මොහොතේ කළ බලපෑම ඇයට දැනී තිබුණා.මේක වෛද්‍ය විද්‍යාවට උගන්නන දෙයක් නෙමෙයි.නැහැ මෙහි තිබෙන්නෙ ව්‍යායාම සදහා කරන නිවැරදි මග පෙන්වීම සහ එහි ප්‍රතිපල විද්‍යානුකූලව සාකච්ඡාවට බදුන් කිරීමක්.රටක ක්‍රීඩකයා ඉබේ නිර්මාණය වන්නේ නැහැ.ඒ සදහා ක්‍රීඩා සංස්කෘතියක බලපෑම අතිශයින් වැදගත්.නිරෝගී දරුවෙක් බිහිවෙන්නෙ නිරෝගි මිනිසුන්ටයි.මේක ඇත්ත කතාවක්.ඒ නිසා හොද ක්‍රීඩකයන් බිහි වෙන්න නිරෝගි පරපුරක් අවශ්‍යය කරනවා.අපේ රටේ ගම් මට්ටමෙන් පැමිණෙන ක්‍රීඩකයො අරං බලන්න.හොදට ශරීරයට වයෘයාම් ලැබෙන කය වෙහෙසලා වැඩ කරන මවු-පියවරුන්ගේ ළමයි ඒ අය. සමහර අම්මල තාත්තල ජීවිතයට පැරසිටමෝල් පෙත්තක් බීලා නැහැ. මේක තමයි නිරෝගිකමේ දායාදය.ක්‍රීඩකයෙක් පුහුණුකරුවෙක් වීම ඉතාමත් වැදගත්.ඒත් ක්‍රීඩකයා සහ පුහුනුකරුවා අතර තියෙන හිදැස පුරවන්න වැඩ කටයුතු කර ගන්න ඕනි.ඔහුට ශරීරය පිළිබද ජීව විද්‍යාත්මක කියැවීමක් තියෙන්න ඕනි.ශරීරය සමග වැඩ කරන කලාව විද්‍යාත්මක විය යුතුමයි.ඒ වගේම පරිඝණක තාක්ෂණය.වීඩියෝ කරන්නෙ කොහොමද?එහි කොටස් අවබෝධ කර ගැනීම සදහා සංස්කරණය කර ගන්නෙ කොහොමද?මේ වගේ කාරනා ගැන පුහුණුකරුවාට දැණුමක් ලබා දෙන පාඨමාලාවක් ලංකාවෙ දක්නට ලැබෙන්නෙ නැහැ.ඒක විශාල අඩුවක් හැටියටයි මම දකින්නෙ.ක්‍රීඩාව ගැන වගේම විදයාව ගැනත් අහන ඕනිම ප්‍රශ්නයක් මමභාර ගන්නවා.අපි ඔබව අන්තර්ජාතික තරගවලදි වෛද්‍යවරයාගේ භූමිකාවට අමතරව කොඩියක් අර ගෙන කෑ ගහන දිරි දෙන්නාගේ භූමිකාවත් කරනවා දැකලා තියෙනවා.ක්‍රීඩකයෙක්ට හෝ ක්‍රීඩා කණ්ඩායමකට හොද දිරි දීමක් අව්‍යයයි.මේ සියල්ලට ප්‍රථම මට ලැබෙන්නෙ ලාංකිකත්වයයි.මගේ රට ගැන හැගීම කියන එක මට අතිශයින් වැදගත්.රට වෙනුවෙන් වෛද්‍යවරයාගේ භූමිකාවට අමතරව මට යම් අවස්ථාවකදි මගේ තියෙන ක්‍රීඩා දැනීම සමග ඔහුව ජයග්‍රහණය කරවීම පිණිස පුහුණුකරුවෙක් විසින් දිය යුතු උපදෙසක් දෙන්න පුළුවන් නම් මම ඒ වැඩේ කරනවා.මම ක්‍රීඩා කරන ස්ථානයට ළගින්ම සිටින නිසා මට දිරි දෙන්නෙක් විදිහට ක්‍රීඩකයාට සමීප වීමේ අවස්ථාව වැඩියි.මම ඒ අවස්තාවෙදි ඒ දේ කරනවා.මම ජාතික ධජය ඔසවා ගෙන කෑ ගහන්නෙ අපේ කොඩිය ලෙල දෙන කොට හැම කෙනෙක්ටම විශාල හැගීමක් එනවා.ඒක පිට රටකදි නම් විශේෂයි.ඒක නිසා ඉන්න සුළු ලාංකික පිරිසත් මාත් එක්ක එකතු වෙනවා.ඒ දිරිදීම ක්‍රීඩකයාගේ මානසික විශ්වාසය කෙරෙහි විශාල බලපෑමකු කරනවා.පැහැදිළිවම.මම ක්‍රීඩකයෙක්.මම ක්‍රීඩාවෙන් ලොකු වින්දනයක් ලබන කෙනෙක්.සෞඛය අමාත්‍යංශයටම අනුයුක්ත වෙලා හිටියනම් ලබන්න පුළුවන් රුපියල් 50,000 ක 60,000 ක අවාසියක් මේ නිසා විදින්න මට සිද්ධ වෙනවා.ඒත් මම කෝටියකටවත් උපයන්න බැරි තෘප්තියක් මේකෙන් ලබනවා.අන්තර් ජාතික මට්ටමේ පදක්කම් ශ්‍රී ලංකාවට ගේන්න මමත් හලපු දහදිය කදුළු තිබෙනවා.මම රටට තියෙන ණය අඩු කරගෙන තියෙන කෙනෙක් කියන හැගීම ආත්ම විශ්වාසයක් ඇතිව කියන්න පුළුවන් කෙනෙක්.මම මේ ළගදි සිළුමිණ පුවත්පතේම දැක්කා සුදේශ් පීරිස් තමන්ගෙ පොදු රාජ්‍ය මණ්ඩලීය පදක්කම වෙනුවෙන් මම වුණු වෙහෙස ගැන කියල තිබුණු ලිපියක්.එහෙම කියපු එවා.දැන ගත්තු එවාට අමතරව තව බොහොම දේ පිටුපස්සෙ මම ඉදලා තියෙනවා.එයින් ලැබෙන තෘප්තිය මට අහිමි කර ගන්න 50,000 ට 60,000 ට වඩා විටිනවා.හැමෝම ‘පිට්ටනියෙ දොස්තර’ ලෙස ඔහු හදුන්වන ඔහුගේ දායකත්වය මෙතරම් සුවිශේෂී වන්නේ මන්ද යන්න තව දුරටත් පැහැදිළි කර ගැනීම අනවශ්‍යය ය. ඒ සදහා ඔහු ට ක්‍රීඩා හා සබැදි දිගු ඉතිහාසයක ඇති බැදීම් බොහොමයකි.එමෙන්ම ක්‍රීඩකයාට ඉගෙන ගන්නට නොහැකි බව මෙන්ම ක්‍රීඩකයා උගතෙක් විය යුතුය යන්න ද වෛද්‍ය ලාල් ඒකනායකගේ හඩ පුරාත් චරිතය පුරාත් රැදී තිබෙන සත්‍යය ද සමස්ත ක්‍රීඩාවටම ආදර්ශයකි.නිශ්මං රණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=af1409289</link>
    <topic>බලු පැටියා සහ නැති වූ පිහාටුව</topic>
    <author> කසුරි</author>
    <content>ඉස්සර මට අත්දැකීම් ලබාදුන්නේ උදේ හවස කෝච්චි ගමන ය. ඒ සමහර අත්දැකීම් අපූරු ඒවා ය. මම ඒවා එකල ඉරිදා දිවයිනේ වටරවුමේ සටහන් කළෙමි.දැන් මට ඉඳහිට හෝ එවැනි අපූරු අත්දැකීමක් ලබාදෙන්නේ උදේ “ඇවිදින්ඩ යන” ගමන ය.එහි එක ම පරමාර්ථය කෙමෙන් කෙමෙන් ඇද වැටෙන ශාරීරික තත්ත්වයට මුක්කුවක් තැබීම විනා අන් කිසිවක් නොවේ. එහෙත් වාසනාවකට මෙන් එක් පැත්තකින් කුඹුරු යාය ද අනික් පැත්තෙන් අත්තනගලු ඔය ද මැදින් ඇති ගුරු පාරේ ඇවිද යාම, ඇද වැටෙන ශාරීරික තත්ත්වයට මුක්කුවක් මෙන් ම අතුරු ඵලයක් ලෙස උදෙන් ම මානසිකව විශාල ආස්වාදයක් ද ලබාදෙයි.මා මේ හිමිදිරියේ ම ගමනෙහි යෙදෙන්නේ ශාරීරික මුක්කුවක් ලබාගැනීමේ පරමාර්ථයෙන් ය යන්න ද ඇතැම් දිනවල දී මට අමතක වෙයි. නිසංසල වෙල් යායක, මඳ සීත සුළං රැළි මැදින්, ඒ මේ අත පියාඹා යන පක්ෂි රෑන් මැදින්, මෙසේ හුදෙකලාවේ පියමං කිරීම කෙතරම් ආස්වාදනීය දැයි යන්න පමණක් ම මසිතෙහි ශේෂ වන දවස් ද තිබේ.පසුගිය දිනෙක මම සුපුරුදු පරිදි කොළඹ - නුවර කෝච්චි පාර පැන වෙල් යායට අවතීර්ණ වූයෙමි.මේ දුම්රිය හරස් මාර්ගය තිබෙන්නේ ගම්පහත් දාරළුව දුම්රිය ස්ථානයත් අතර ය. කෙටවල ව්‍යාපාරය නම් වූ අකුරු පෙළ කෝච්චියට පෙනෙන ඉසව්වේ ය. විශාල අකුරු පෙළ රඳවා ඇත්තේ අත්තනගලු ඔයේ ඉවුරු බෑවුමේ ඈතට කෝච්චියට දිස්වෙන ආකාරයට ය.කෝච්චි පාර පැන්න තැන සිට ඇත්තේ වෙල්යාය මැදින් ඇති ගුරුපාර ය. එය වැසි කලට තැනින් තැන මඩ වෙයි. ඒ දිනවලට ඇවිදීම සඳහා ගම මැදින් ඇති තාර පාර පාවිච්චි කරමි. එය කාපට් පාරකි. ඇවිදීම පහසු ය. වල ගොඩැලි හෝ මඩ කඩිති නැත.එහෙත් විටින් විට මා පසුකර යන, එසේ ම මා ඉදිරියට එන පිස්සු හැදුණු මෝටර් සයිකල් ගැන මා සිතිය යුතු ය. ඇතැම් ඒවා ඇ‍ඟේ ගෑවී නොගෑවී සුළඟින් පමණක් සියුම් ප්‍රහාරයක් එල්ල කොට පලා යයි. රෝද හතරේ වාහන එනවිට නැවතී වැට අයිනටම විය යුතු ය.එබැවින් එය කරදරකාරී එසේ ම හිතට නිස්කාංසුවක් නොදෙන ගමනක් බවට පත්වෙයි. ශාරීරික කඩා වැටීමට මුක්කුවක් ලැබීම මිස අන් කිසිදු ආස්වාදනීය අත්දැකීමක් නම් නොලැබෙයි. ඇත්තටම එය කරදරකාරී ගමනකි. ඒක හින්දාම වැසි නවතින විට... යම්තමින් දිය කඩිති වේලෙන්නට බලන විට... මම වෙල්යායේ පාරට අවතීර්ණ වෙමි.මෙසේ වැසි පොද වැටෙන... මඩ කඩිති වුව ද සම්ප‍ූර්ණයෙන් ම වේලී නොතිබුණු දවසක වෙල්යායේ පාරේ දී පුංචි බලු පැටියෙක් හමුවිය. මා මෙතෙක් මේ දීර්ඝ අටුවා පෙළ ගැස්ව‍ූයේ ඒ බලු පැටවාගේ හමුවීම ගැන පවසන්නට ය.ඌ අච්චු පාන් ගෙඩියක් තරම් උස බැලු පැටියෙකි. එතරම් පුෂ්ටිමත් නොවූ අතර කන් දෙක නම් පහළට කඩා වැටී තිබුණේ ය. මා දුටු ගමන් ඌ මොකද්දෝ කටින් එල්ලාගෙන දුවන්නට පටන් ගත්තේ ය. ඒ මා ඇවිදින පාර දිගේම ය.ටිකක් දුර දු‍වගොස් නැවතී ආපසු බැලුවේ ය. මා පාර දිග එන බව දුටු ඌ නැවතත් පණ කඩාගෙන දුවන්නට පටන් ගත්තේ ය. ඌ කටින් එල්ලාගෙන සිටින්නේ කුමක් දැයි දැන ගැනීමේ කුතුහලයක් ද මට ඇති විය. ඇත්තටම ‍මම මගේ ඇවිදීමේ වේගය තරමක් වැඩි කළෙමි. ඇත්තටම ඌ දුවන්නේ තමන්ගේ සබ්බ සේසතම උදුරා ගන්නට එන කොල්ල කාරයකුගෙන් බේරීමට වාගේ ය.බලු පැටවා දුඹුරු පාට ය. අර මුලින් කිව්වා වාගේ අච්චු පාන් ගෙඩියකට වඩා ඕනෑ නම් අඟලක් දෙකක් උස් විය හැක.මා එනු දුටු බලු පැටවා යළිත් දුවන්නට පටන් ගත්තේ ය. මේ කිසිම විටක කටින් එල්ලා ගෙන සිටි දේ මොහොතකටවත් බිම තැබුවේ නැත. වෙලේ පාර ‍ඉද්ද ගැසුවාක් මෙන් ඈතට ම විහිදෙයි. දෙපසේ සැඟවෙන්නට ලඳු පඳුරු කිසිවක් නැත. අන්තිමේදී බලු පැටවා නැවතුණේ ය. සමහර විට තව දුරට දුව ගන්නට බැරි තරමට ඌ වෙහෙස වී ඇතුවා වෙන්නට ඇත.බලු පැටවා නැවතී තමන් දෙසට පිය නඟන මිනිසා දෙස ලා සිටියේ ය. උගේ වලිගය වැනෙන්නට ද කන් දෙක හොඳටෝම කඩා වැටී හිස දෙපසේ හේම වී ඇලෙන්නට ද විය. මේ මිනිසා තමා කකුල් කෙටියෙන් අල්ලා අත්තනගලු ඔය මැද්දට වීසි කරන්නට එන මාරයෙක් සේ පෙනෙනවා වත් ද...? මම දුර සිට ම සිවුරුහන් හඬක් තබමින් මා මාරයකු නොව උගේ මිත්‍රයකු බව හඟවන්නට උත්සාහ කළෙමි. ඒ වනවිට උගේ වලිගය දෙපා අතර සැඟවී තිබුණේ ය. කටින් එල්ලාගෙන තිබූ දෙය ද බිම වැටී තිබුණේ ය. එය කිසියම් පක්ෂියකුගේ අත්තටු කෑල්ලකි. කපුටකු විසින් මරා මස් කරන ලද මයින් පැටවකුගේ මස් කා ඉවත දමන ලද අත්තටුවකි. එහි තවත් මස් කළඳක් ඉතිරිව තිබෙනවා විය හැකි ය. බලු පැටවා ඔසවාගෙන දුවන්නේ ඒ මස් කළඳ ලෙව කන්නට විය යුතු ය.කලකින් පුළුටු රහක් ලැබිලා වාගේ ය. ඇත්තටම මේ අහිංසකයා සතු සබ්බ සේසත ඒ පිහාටු කෑල්ල පමණක් ම ය.මා ළඟට යනවිට බලු පැටවා බිම වැතිරුණේ ය. පා සතර ම ඔසවා උඩු බැලි අතට හැරුණේ ය. අහිංසකකම සහ අසරණකම ඇස් දෙකින් පමණක් නොව දෙපා අතර ඇති වලිගයෙන් ද පෙනුණේ ය.මම නැවතුනෙමි. එවර ඌ සිහින් කෙඳිරියක් නංවන්නට පටන් ගත්තේය.මේ මිනිසා පැමිණ ඇත්තේ කකුල් කෙටියෙන් අල්ලා කිඹුලන්ට කන්ඩ තමා අත්තනගලු ඔයට වීසි කරන්නට හෝ අඩුම තරමින් තමා සොයාගත් මයින් පිහාටු කෑල්ල උදුරා ගන්නටවත් නොවන බව ඒ වනවිට ඌට වැටහී ගියා විය හැකි ය.මේ බලු පැටවාට දෙන්නට පාන් කෑල්ලක් හෝ බනිස් කෑල්ලක් මා සතුව නැත. ඌට කරන්නට පුළුවන් උදව්වක් ද නැත. කිසියම් නරුම පුද්ගලයකු විසින් මේ බලු පැටවා පාරට ගෙනත් දමා උගෙන් ගැලවී යන්නට ඇත. එක්කෝ අසල ඇති පන්සලට ගෙනත් දමන්නට ඇත.පන්සලේ සිටින පරණ බලු පැටවුන් කරදර කරන්නට ඇත. ඒ කරදරවලින් බේරෙන්නට ඔහේ පාර දිගේ එන්නට ඇත. රේල් පාර තරණය කරන විට‍ රේල්ලුවක් ආවේ නම් බලු පැටවාගේ සිරුර තබා ඇට මිදුළුවත් සොයා ගැනීමට නොහැකිවනු ඇත.කෙසේ වුව ද උගේ ජීවිතය ගැලවී තිබේ. ඊළඟ දවසේ එනවිට බනිස් ගෙඩියක් ගෙන එන බලාපොරොත්තුව සිතේ කොනක තැන්පත් කර ගනිමින් , බලු පැටවා එතැන සිටියදී මම ‍ඉදිරියටම ගියෙමි. ටික දුරක් ගිය මම නිකමට මෙන් ආපසු හැරී බැලුවෙමි. බලු පැටවා මා පසුපසින් එහෙත් ටිකක් දුරින් එමින් සිටියේ ය. උගේ කටේ තිබුණු පිහාටු කෑල්ල නැත.පිහාටු කෑල්ලේ පුළුටු ගඳ මායාවක් බව ද, මිනිසාගේ දයාව සැබෑවක් බව ද, ඌට දැනුණා වෙන්නට ඇත.මම ටික දුරක් ගොස් නැවත හැරී බැලුවෙමි. බලු පැටවා පෙනෙන්නට නැත. ඇත්තටම මම මොහොතකට ගමන නවතා විමසිලිමත් ව බැලුවෙමි. එහෙත් ඌ පෙනෙන්නට නැත. විසල් කෙත් යාය මැද, ක්ෂුද්‍ර ප්‍රාණියකු බවට පත්වූ, අච්චු පාන් ගෙඩියක් තරම් උස බලු පැටවා පෙනේනනට නැත.අසමජ්ජාති... නොසණ්ඩාල... නරුම බල්ලකු විසින් මේ බලු පැටික්කි බෙල්ලෙන් අල්ලා ඩැහැගෙන වෙල් යායේ පැත්තකින් ඇති ලඳු පඳුරු සහිත බඩවැටියට ගෙන ගොස් මරහඬ තලද්දී දූෂණය කොට පසුව ඔලු ගෙඩිය හපා... චප්ප කොට... මර‍ා දැමුවා...වත්ද? අර සිඟිති සමනල දියණිය දූෂණය කොට මරා දැමූ මිනිස් නරුමයා සේ ම.එහෙත් මම දනිමි, බල්ලන් එවැනි බලු වැඩ නොකරන බව.මසිත මට කියයි!බල්ලන් බලු වැඩ කරන්නේ නැත.නැත... නැත... බල්ලන් කරන්නේ බලු වැඩ තමා ය. එහෙත් බලු වැඩ යන්නට මිනිසුන් දී ඇති අර්ථකථනය කෙතරම් වැරැදි දැයි මසිත මගෙන් ප්‍රශ්න කරයි.මිනිසුන් කරන දහ ජරා වැඩවලට මිනිසුන් කියන්නේ බලු වැඩ කියලා ය. එහෙත් ඇත්ත එය ද?බලු වැඩ යන්න අලුතින් අර්ථ නිරූපණය කළ යුතුව තිබේ. නැතිනම් මේ සිදුවන්නේ බල්ලන්ට අපහාසයකි. බල්ලෝ බලු වැඩ කරති. එහෙත් නරුම වැඩ නොකරති.ඇවිද ආපසු එන ගමනේදී බලු පැටවා පිළිබඳව ටිකක් වැඩිපුර විපරම් කළ යුතු යැයි මසිත මට යෝජනා කළේ ය. කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=af14092810</link>
    <topic>නට්වාර් සිං රජීව් ගාන්ධිගේ රහස් හෙළි කරයි</topic>
    <author>ටිරෝනි වෑවලගේ</author>
    <content>ඉලක්කය සහ ගිනි අවිය අතර අවම දුරක් පවත්වා ගනිමින් ඝාතකයන් තැබූ වෙඩි පහර ඉන්දිරා ගාන්ධි එම ස්ථානයේම මිය යාමට හේතු වී තිබිණි. ජනප්‍රිය චිත්‍රපට නිශ්පාදකයකු මෙන්ම අධ්‍යක්ෂවරයකු ද වූ පීටර් උස්ටිනොව් තම කැමරා කණ්ඩායම සමග අක්බාර් පාරේ ඉන්දිරාගේ නිවසට පැමිණ තිබුණේ සම්මුඛ සාකච්ඡාවක් වෙනුවෙනි. මෙම සම්මුඛ සාකච්ඡාව ලබා ගැනීම සඳහා උස්ටිනොව්ට දිගු කලක් බලා සිටීමට සිදු වූයේ අගමැතිනි ඉන්දිරා බෙහෙවින් කාර්ය බහුල වූ නිසාවෙන්මය. එහෙත් අවසානයේ සම්මුඛ සාකච්ඡාව වෙනුවට ඇය අමු අමුවේ ඝාතනය වන අන්දම කැමරාවේ සටහන් කර ගැනිමට උස්ටිනොව්ට සිදු විය.1984 ඹක්තෝබර් මස 31වනදා උදෑසන 9.30වන විට ඉන්දියාව අරාජික වී තිබිණි. එහෙත් අගමැතිනිය මිය ගිය බවත් ජනාධිපති රටේ නොසිටින බවත් දැන සිටියේ ඉතා සීමිත පිරිසක් පමණි. දැඩි තීරණාත්මක මොහොතක් උදා වී ඇති බව නට්වාර් සිං වටහා ගත්තේ ය. අගමැති ඝාතනය රටට හෙළිවීමට පෙර තීරණ රැසක් ගත යුතුව තිබිණි. එහෙත් මේ සියල්ලට පෙර කළ යුතු වූ දෙයක් විය. නට්වාර් සිං සහ සර්ධා ප්‍රසාද් තවමත් ඝාතනය සිදු වූ ස්ථානයේ රැඳී සිටි පීටර් උස්ටිනොව් හමු වූහ. ඔවුන්ගේ කාරුණික ඉල්ලීම වූයේ උස්ටිනොව් ගේ කැමරාවේ සජීවීව සටහන් ව තිබූ රාජ්‍ය නායිකාවක් අමානුෂික ලෙස ඝාතනය වන අන්දම කිසිදා කිසිවකු නොදැකිය යුතු බවයි. උස්ටිනොව් මේ ඉල්ලීමට අවධානය යොමු කළේ ය.නට්වාර් සිං තම චරිතාපදානයේ සටහන් කරන්නේ පීටර් උස්ටිනොව් මියයන තුරුම ඉන්දිරා ඝාතනයේ රූපරාමු කිසිවකුට හෝ ප්‍රදර්ශනය නොකළ බවයි.අගමැතිනිය ලේ විලක් මැද අවසන් හුස්ම හෙලූ ඒ අවාසනාවන්ත දිනය තමාට කිසිදා අමතක නොවන බව නට්වාර් සිං පවසයි. සැබවින්ම එදින ඔහුගේ ජීවිතයේ අභියෝගාත්මක දිනයකි. ඒ වන විටත් පරිපාලන සේවයේ නියුක්තව සිටියද නට්වාර් සිං දේශපාලනයට පිවිසීමට අදහස් කර සිටියේ ය. ඉන්දිරා ඝාතනයට දින කිහිපයකට පෙර ඔහු තම අදහස අගමැතිනියට පවසන්නේ ඇයගේ අනුමැතිය අපේක්ෂාවෙනි. ප්‍රථමයෙන්ම රාජ්‍ය සභාවට තරග වැද දේශපාලනයට පිවිසීමට අදහස් කරගෙන සිටිය ද අගමැතිනි ඉන්දිරා නට්වාර් සිංට සලකන්නේ දැඩි හිතෛශීවන්තයකු ලෙසිනි. එබැවින්ම රාජ්‍ය සභාවට නොව කෙලින්ම ලෝක් සභාවට තරග වදින ලෙස ඇය නට්වාර් සිංට පවසන්නේ ඔහුවද පුදුමයට පත් කරමිනි. ඉන්දිරා ඝාතනයට ලක් වන විට නට්වාර් සිං සිටින්නේ දේශපාලන සංක්‍රාන්ති සමයකය. එවන් මොහොතක අගමැතිනිය ඝාතනය වීම ඔහුට දැරිය නොහැකි පාඩුවක්ම විය. එහෙත් ඔහු තම චරිතාපදානයෙන් පවසන්නේ එදා ඒ මොහොතේ තම පෞද්ගලික අදහස් පසෙක දමා රට වෙනුවෙන් කළ යුතු වූ මෙහෙවරට දායක වූ අන්දමයි.ඉන්දිරා ඝාතනය වන මොහොතේ එවකට ඉන්දීය ජනාධිපතිවරයා වූ සායිල් සිං යේමනයේ සංචාරයක නිරත වෙමින් සිටියේ ය. කොංග්‍රස් පක්ෂයේ වගකීම් කරට ගෙන ක්‍රියා කළ ඉන්දිරාගේ දෙටු පුත් රජීව් සිටියේ බටහිර බෙංගාලයේ රාජකාරීමය කටයුත්තක නිරත වෙමිනි. හැකි ඉක්මනින් ඝාතනය සම්බන්ධව මේ දෙදෙනා දැනුවත් කිරිමට නට්වාර් ඇතුළු කොංග්‍රස් පක්ෂ ප්‍රධානියෝ කටයුතු කළහ. සංචාරය අතරමග නවතා දැමූ ජනාධීපතිවරයා වහාම ඉන්දියාව බලා පැමිණියේ ය. රජීව් ඒ වන විටත් සිය මවගේ දේහය අසලය. කිසියම් ඛේදජනක සිදුවීමක් සිදු වී ඇති බව ජනතාවට දැනෙමින් තිබුණි. කෙසේ වුවද හරියටම හවස පහට එනම් ඉන්දිරා ඝාතනය වීමෙන් පැය හතකට පමණ පසු අගමැතිනිය ඝාතනයට ලක් වූ බව රටවැසියන්ට නිල වශයෙන් දැනුම් දෙන ලදී.ඒ සමගින්ම අති විශාල ජනකායක් ඒ වන විටත් ඉන්දිරාගේ දේහය පැවති වෛද්‍ය විද්‍යාව පිළිබඳ සමස්ත ඉන්දීය අධ්‍යාපනායතනය අවට රැස්කන්නට වූහ. රට පුරා ප්‍රචණ්ඩ ක්‍රියා ද පැතිර යන්නට විය. රජීව් ගාන්ධි මවගේ මරණයෙන් කම්පා නොවෙමින් සිහි බුද්ධියෙන් යුක්තව කටයුතු කරමින් සිටියේ ය. ඔහු ප්‍රථමයෙන්ම අවධානය යොමු කළේ තම මවට ගෞරවනීය අවමංගල්‍ය උත්සවයක් ලබා දිමට ය.සික් ජාතිකයන් සම්බන්ධ වූ සිදුවීමක් හේතුවෙන් ඝාතනයට ලක් වුවද ඉන්දිරා මුලු ඉන්දියාවම හැ‍ඬෙව්වා ය. ඇයගේ අවමංගල්‍යය රාජ්‍ය ගෞරව සහිතව පැවැත්වුණු අතර නට්වාර් සිං පවසන්නේ ලෝකයේ බොහෝ රටවල රාජ්‍ය නායකයෝ මේ සොඳුරු රාජ්‍ය නායිකාවගේ ඛේදනීය මරණය වෙනුවෙන් ශෝක වෙමින් අවමංගල්‍ය උත්සවයට සහභාගී වූ බවයි. ඒ අතර ෆිදෙල් කැස්ත්‍රෝ, මාග්‍රට් තැචර්,ජේ.ආර්.ජයවර්ධන, සියා උල් හක්, කෙනත් කවුන්දා යන රාජ්‍ය නායකයන් සමග රුසියාවේ උප අගමැති, ඉරාන අගමැති, සිරියා ජනාධිපති මෙන්ම ඇමරිකානු උප ජනාධිපති ද ඇතුළුව රාජ්‍ය නායකයන් 234 දෙනෙක් සිටි බවයි.ලොවට රහසක් වුවද ඉන්දිරා ඝාතනය ඉන්දියාවටම ගිනි අවුලුවමින් තිබිණි. නට්වාර් සිං පවසන්නේ මේ ඝාතනයත් සමග ඉන්දීය හමුදාව විශාල අභියෝගයකට ලක් වූ බවයි. සික් ජාතික බහුතරයකින් සමන්විත වූ රෙජිමේන්තු කිහිපයක්ම සම්පූර්ණයෙන් හමුදාවෙන් වියුක්ත වෙමින් කැරළිකරුවන්ට එක් වූ බව නට්වාර් සිං ප්‍රථමවරට ලොවට හෙළි කර සිටින්නේ ය. එදා මේ සිදුවීම් පූර්ණ රහසිගත ලෙස තබා නොගත්තේ නම් ව්‍යසනය තවත් විශාල වනු නොඅනුමාන විය. එහෙත් එසේ වුවද ඉන්දිරා ඝාතනයෙන් දවස් තුනක් ඇතුළත සික් ජාතිකයන් 3000ක් අමානුෂීක ලෙස මරා දැමීම වැළෑක්වීමට කිසිවකුට හැකියාවක් ලැබුණේ නැත.නට්වාර් සිං පවසන පරිදි එවකට තරුණ වියේ සිටියද රජීව් තම මවගේ මරණය සහ රට තුළ ක්ෂණිකව පැණ නැගුණු දේශපාලන අර්බුදය හමුවේ පරිණත බවකින් යුක්තව ක්‍රියා කළේය. මවගේ දේහය පිළිඹඳ අවසන් කටයුතු කළ දිනයේ සාම්ප්‍රදායික රාත්‍රී ආහාරය හෙවත් අවමගුල් බත කෑමට තමා සමග එක්වන ලෙස ඔහු කොංග්‍රසයේ නායකයන් කිහිපදෙනෙකුටම ඇරයුම් කර සිටියේය. අවමගුල් බත සූදානම් කෙරුණේ ඉන්දිරා ඝාතනයට ලක් වූ අංක 1 අක්බාර් පෙදෙසේ ය. අවමගුල් බතට ලුණු එක් නොකිරීම ඉන්දියානු සම්ප්‍රදාය විය. ඒ අනුව ලුණු නොමැති බත් සහ පරිප්පුවලින් සමන්විත වූ අවමගුල් බත ආහාරයට ගනිමින් සිටියදී තමා සමග දේශපාලන ගමන යාමට එක් වන මෙන් රජීව් එහි රැස්ව සිටි කොංග්‍රස් නායකයන්ගෙන් ඉල්ලා සිටියේ ය.එසේ වුවද රජීව්ගේ බිරිය සෝනියා ගාන්ධි රජීව් දේශපාලනයට පිවිසීම වළක්වාලීමට තමාට කළ හැකි සෑම දෙයක්ම කරමින් සිටියාය. තම සීයා සහ මව මෙන්ම දේශපාලනයට පිවිසෙමින් ඉන්දියාව පාලනය කිරීමට රජීව් සූදානමින් සිටියද ඔහුගේ දේශපාලන පසුබිම කෙරෙහි තැකීමක් නොකරමින් ඔහු හා පෙමින් වෙලී විවාහ ප්‍රාප්තව ඉතාලියේ සිට ඉන්දියාවට පැමිණ ඉන්දීය ජීවිතයට අනුගත වෙමින් සිටි සෝනියාට නම් අවශ්‍ය වූයේ රජීව් ව හැකිතාක් දේශපාලනයෙන් ඈත් කර තැබීමය. නට්වාර් සිං මේ අවස්ථාව සිහිපත් කරමින් පවසන්නේ රජීව් අගමැති ධූරය සහ පාර්ලිමේන්තුවේ බහුතර බලය වෙනුවෙන් කොංග්‍රසය මෙහෙයවීමට සූදානම් වූ අවස්ථාවේ සෝනියා 'කොටි දෙනක්' මෙන් එයට එරෙහිව විරෝධය පළ කළ බවයි. තම මව මෙන්ම භයංකර ඉරණමකට මුහුණ දීමට රජීව්ට ද සිදු වනු ඇතැයි තමා බියපත්ව සිටින බවත් එහෙයින්ම දේශපාලනයෙන් හැකිතාක් ඈත්ව සිටින ලෙසත් ඇය රජීවිගෙන් ඉල්ලා සිටියද ඔහු පවසා ඇත්තේ ඕනෑම මොහොතක ඕනෑම සිදුවීමක් හේතුවෙන් තම මරණය සිදුවිය හැකි බැවින් ඒ ගැන සලකා දේශපාලනයෙන් ඉවත් නොවන බවයි.එලෙසින්ම 1984 මහමැතිරවණයේ දී කොංග්‍රස් පක්ෂයට නායකත්වය දුන් රජීව් ඉතිහාසගත ජයක් ලබා ගැනීමට සමත් වූයේ ය. එහිදී ඔහු ලත් ජය වාර්තා ගත වූයේ තම සීයාට සහ මවට වඩා වැඩි ඡන්ද ප්‍රමාණයක් ඔහුගේ නායකත්වය යටතේ කොංග්‍රස් පක්ෂයට ලබා ගැනීමට හැකිවූ නිසාවෙනි. එම මැතිවරණයේදී විපක්ෂය බවට පත් වූ භාරතීය ජනතා පක්ෂයට ජයග්‍රහණය කිරීමට හැකියාව ලැබුණේ ආසන දෙකක් පමණී. ඉන් එකක් අතල් බිහාරි වජ්පායි විසින් ජයග්‍රහණය කළ අතර අනෙක් අසුන ලාල් ක්‍රිෂ්ණ අද්වානි විසින් දිනා ගනු ලැබීය.රජීව් ගාන්ධි නව පරම්පරාවේ තරුණ නායකයකු ලෙසින් බලයට පැමිණියේ ජනතාවට මහත් බලා‍පොරොත්තු ලබා දෙමිනි. එහෙත් නට්වාර් සිං පවසන්නේ ඇතැම් අවස්ථාවලදී රජීව් ගේ ක්‍රියාකලාපය පරිණත දේශපාලනඥයකුගේ ක්‍රියාකලාපයට කොහෙත්ම සම කිරීමට නොහැකි වූ බවයි. ඒ සඳහා ඔහු දක්වන විශේෂ උදාහරණය වන්නේ ශ්‍රී ලංකාවේ පැවති ත්‍රස්තවාදී අර්බුදය හමුවේ රජීව් ගාන්ධි ක්‍රියා කළ අන්දමයි.ලබන සතියේසාක් සමුළුව අස්සේ රජීව් ගාන්ධි ප්‍රභාකරන් හොර රහසේ ඉන්දියාවට ගෙන එයි.ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=af14092811</link>
    <topic>පහසු මිලට අලුත් මාළු ධීවර සංස්ථාවෙන්</topic>
    <author>ලංකා ධීවර සංස්ථාවේමාධ්‍ය කළමනාකාර</author>
    <content>ශ්‍රී ලාංකේය පාරිභෝගික ජනතාවට උසස් ප්‍රමිතියෙන් පහසු මිලට නියම බරට ‘බතට රස ගෙනෙන’ ‘අලුත් මාළු’ නව තේමාව යටතේ ධීවර නිෂ්පාදකයාගේ හා පාරිභෝගිකයාගේ සුබ සිද්ධිය උදෙසා ධීවර නිෂ්පාදනය, අලෙවිය ප්‍රවර්ධනය කිරීම සහ මඟ පෙන්වීමේ ප්‍රමුඛතම රාජ්‍ය වාණිජ්‍ය ආයතනය වන ලංකා ධීවර සංස්ථාව පිහිටුවා ඔක්තෝබර් මස 01 දිනට පණස් වසරක් සපිරෙයි. මේ ලිපිය ඒ නිමිත්තෙනි.ඍජුව හෝ බලය ලත් ඒජන්තවරුන් මඟින් ට්‍රෝලර් යාත්‍රා උපයෝගි කරගෙන ගැඹුරු මුහුදේ මසුන් ඇල්ලීම, ටින් කිරීම හා සැකසුම සහ මත්ස්‍ය අතුරු නිෂ්පාදනය, තොග හා සිල්ලර වශයෙන් මසුන් බෙදා හැරීම, ධීවර වරාය ඉදි කිරීම, නඩත්තු කිරීම, නැංඟුරම් පොළවල් හා ශීතාගාර පහසුකම් පවත්වාගෙන යාම, මසුන් හා මත්ස්‍ය නිෂ්පාදන ආනයනය හා අපනයනය, දැල් ආම්පන්න හා ධීවර කර්මාන්තයට අවශ්‍ය උපකරණ ආනයනය කිරීම, ධීවර කර්මාන්තයේ සංවර්ධන අරමුණු සඳහා ධීවර දෙපාර්තමේන්තුව ‍හෝ වෙනත් දෙපාර්තමේන්තුවක් වෙනුවෙන් ක්‍රියා කිරීම, ධීවර කර්මාන්තය සඳහා බෝට්ටු හෝ කුඩා නැව් නිෂ්පාදනය කිරීම, ධීවර යාත්‍රා අලුත්වැඩියාව හා නඩත්තුව සඳහා පහසුකම් සැපයීම, ධීවර උපකරණ නිෂ්පාදනය හා අලෙවිය ඇතුළු ධීවර ක්ෂේත්‍රයෙහි ම සේවා ආවරණය වන පරිදි 1957 අංක 49 දරන රාජ්‍ය කාර්මික නීතිගත සංස්ථා පනත යටතේ එවක රජයේ කර්මාන්ත හා ග්‍රාමීය සංවර්ධන ඇමැති දිවංගත මෛත්‍රිපාල සේනානායක මහතාගේ මූලිකත්වයෙන් 1964 ඔක්තෝබර් 01 වැනි දින ලංකා ධීවර සංස්ථාව පිහිටුවා 1965 ව්‍යාපාරික කටයුතු ඇරැඹීය.වෙනම අමාත්‍යාංශයක්1965 වර්ෂ‍යේ සිට 1970 වර්ෂය දක්වා කර්මාන්ත හා ධීවර අමාත්‍යවරයා වශයෙන් පිලිප් ගුණවර්ධන මහතා යටතේ ලංකා ධීවර සංස්ථාව ක්‍රියාත්මක වූ අතර 1970 වර්ෂයේ දී සිරිමාවෝ බණ්ඩාරනායක මැතිනියගේ පාලන සීමාවේ දී ධීවර විෂය සඳහා ම අනන්‍ය වූ වෙන ම අමාත්‍යාංශයක් ලෙස ධීවර අමාත්‍යාංශය පිහිටුවිය. එහි මුල් ම ධීවර අමාත්‍යවරයා ලෙස කටයුතු කළේ ජෝර්ජ් රාපක්ෂ මහතා ය.1970 වර්ෂයේ දී ධීවර අමාත්‍යාංශය පිහිටුවීමත් 1972 වර්ෂයේදී ධීවර වරාය නීතිගත සංස්ථාව සහ සීනෝර් පදනම ඇතුළු මේ වනවිට ධීවර අමාත්‍යාංශය යටතේ ඇති අනෙකුත් ආයතන පිහිටුවීමත් සමඟම ලංකා ධීවර සංස්ථාවේ කාර්ය භාරය සීමා විය. නමුත් මසුන් මිලදී ගැනීම හා අලෙවිය, අයිස් නිෂ්පාදනය හා අලෙවිය, ශීතාගාර පහසුකම් සැපයීම සහ ඒවායේ නඩත්තුව, මත්ස්‍ය අතුරු නිෂ්පාදන හා මසුන් ආනයන අපනයනය හා අලෙවිය ඇතුළු නිෂ්පාදනයේ සිට අලෙවිය දක්වා වූ කාර්යයන් වෙනසකට ලක්වූයේ නැත. සිදුවූයේ ධීවර අතුරු නිෂ්පාදන හා ධීවර වරායන්වල භාරකාරත්වය ධීවර සංස්ථාවෙන් වෙන් කොට ‍ඉහත ආයතන වලට පැවරීම ය‍.1964 වර්ෂයේදී ලංකා ධීවර සංස්ථාව පිහිටුවී‍මත් සමඟ 2014 දක්වා වූ 50 වසරක කාල සීමාව තුළ ධීවර විෂය භාර අමාත්‍යවරුන් 15 දෙනකු යටතේ ලංකා ධීවර සංස්ථාව ක්‍රියාත්මක කෙරිණි. ඒ අනුව වසර 11 ක් වැනි දීර්ඝ කාලයක් ධීවර අමාත්‍යවරයා වශයෙන් ෆෙස්ටස් පෙරේරා මහතා කටයුතු කර ඇත. මෙරට කීර්තිමත් දේශපාලනඥයින් බිහි කළ පරම්පරා කිහිපයක මහජන නියෝජිතයින් ද මේ විෂය භාරව කටයුතු කර ඇත. ඒ අනුව රාජපක්ෂ සහ ගුණවර්ධන පරම්පරාවට සුවිශේෂ ස්ථානයක් හිමි වෙයි.ඉතිහාස‍යඑස්.ඩී.ආර්. ජයරත්න, එස්. ද එස්. ජයසිංහ, ජෝෂප් මයිකල් පෙරේරා, මහින්ද විජේසේකර, චන්ද්‍රසේන විජේසිංහ, මිල්රෝයි එස්. ප්‍රනාන්දු, ෆීලික්ස් පෙරේරා, හා වර්තමානයේ දොස්තර රාජිත සේනාරත්න යන අමාත්‍යවරුන් විසින් ද ධීවර සංස්ථාවේ දියුණුවට කළ සේවය මහත් ය‍. ලංකා ධීවර සංස්ථාවේ මුල් ම සභාපතිවරයා වශයෙන් කටයුතු කළ එස්.එස්.එච්. සිල්වා මහතාගෙන් ද සංස්ථා ඉතිහාසයට සුවිශේෂී සේවාවක් ඉටු විය.එදා මහින්ද රාජපක්ෂ මහතා ධීවර අමාත්‍යවරයා වශයෙන් සිදු කළ සේවාව තවදුරටත් ඉදිරියට ගෙන යමින් වත්මන් ධීවර ඇමැති දොස්තර රාජිත සේනාරත්න මහතා ද කටයුතු කිරීම අගය කළ යුත්තකි. එදා මහින්ද රාජපක්ෂ මහතා විසින් හඳුන්වා දුන් නව ධීවර සංස්ථා අලෙවි සල් සංකල්පයට අනුව 2010 වර්ෂය වන විට 51 ක් ව පැවැති අලෙවි සල් ජාලය 141 ක් දක්වා ව්‍යාප්ත කිරීම ඔවුන්ගේ මාළු මිලෙහි ඒකාධිකාරිත්වයට තියුණු පහරක් විය.40 කට ආසන්න කෝප් සිටි හා 270 කට ආසන්න සතොස අලෙවි සල් මඟින් ඇසුරුම් කරන ලද අලුත් මාළු, පාරිභෝගික ජනතාවට මිලදී ගැනීමේ පහසුකම් සලසා දී ඇති අතර කරවල හා උම්බලකඩ නිෂ්පාදනය සඳහා ද මේ වනවිට ලංකා ධීවර සංස්ථාව විශේෂ අවධානයක් යොමු කර ඇත.රජයේ රෝහල් සහ පාර්ලිමේන්තුව ඇතුළුව රාජ්‍ය ආයතනස හා පෞද්ගලික ආයතන සඳහා මාළු සපයනු ලබයි. මින්නේරිය ෆිලටි මසුන් ව්‍යාපෘතිය මඟින් මිරිදිය මසුන් ඇසුරුම් කිරීමේ ව්‍යාපෘතිය ද ක්‍රියාත්මක කරනු ලබන්නේ ලංකා ධීවර සංස්ථාව මඟිනි. එසේ ම සැකසුම් කර අපනයනය කිරීම සඳහා විදෙස් යාත්‍රා මඟින් ගැඹුරු මුහුදෙන් නෙළා ගන්නා මත්ස්‍ය සම්පතින් 10% ක ප්‍රමාණයක් එම සමාගම් මඟින් ලබාගෙන ඍජුව ලංකා ධීවර සංස්ථා අලෙවි සල් මඟින් පහසු මිල ගණන් යටතේ පාරිභෝගික ජනතාව වෙනුවෙන් නිකුත් කරනු ලබයි.මෙතෙක් කලක් මෙරට රජය හා සම්බන්ධව නොතිබූ ටින් මාළු කර්මාන්ත ශාලා හා මධ්‍යම මත්ස්‍ය වෙළෙඳ සංකීර්ණයන්හීත් (පෑලියගොඩ, ත්‍රිකුණාමලය) ප්‍රධානත්වය ගෙන කටයුතු කරන ලංකා ධීවර සංස්ථාව මින්නේරිය, නුවර එළිය, කලමැටිය, සිංහපුර යන ප්‍රදේශවල ක්‍රියාත්මක කරන්නාවූ මනරම් නිවාඩු නිකේතනයන් ද පවත්වාගෙන යනු ලබන්නේ දෙස් විදෙස් සංචාරකයින්ගේ සිත් ආකර්ෂණය කරගන්නා අයුරිනි.මත්ස්‍ය සම්පතඋතුරු නැ‍ඟෙනහිර ඇතුළුව රට වට කර ඇති සයුරෙන් නෙළා ගන්නා කරදිය හා රට අභ්‍යන්තරයේ පිහිටි වැව්, පොකුණු, ගංගා තුළින් අල්ලා ගන්නා මිරිදිය මත්ස්‍ය සම්පත මිලදී ගැනීම සඳහා, ලංකා ධීවර සංස්ථාව රට පුරා ප්‍රධාන මිලදී ගැනීම් හා විකුණුම් මධ්‍යස්ථාන 25 ක් ස්ථාපිත කර ඇත. අලුයම 2 සිට වෙරළට ගොස් මසුන් මිලදී ගැනීම සඳහා සංස්ථා නිලධාරීන් හා සේවකයින් කැපවී ක්‍රියා කරනවා පමණක් නොව පැය 24 පුරා ඔවුන් ඒ පිළිබඳව අවධානයෙන් යුතුව කටයුතු කරනු ලැබීමද විශේෂත්වයකි. මත්ස්‍ය සුරක්ෂිතභාවය ආරක්ෂා වන පරිදි නිෂ්පාදනය කරන පතුරු අයිස් ඇතුළු අයිස් නිෂ්පාදනය සඳහා අයිස් යන්ත්‍රාගාර හා නෙළා ගන්නා මත්ස්‍ය සම්පත ආරක්ෂා වන අයුරින් තබා ගැනීම සඳහා වූ ශීතාගාර පහසුකම් ද ලංකා ධීවර සංස්ථාව විසින් සපයනු ලබයි. රටෙහි පැවති යුදමය වාතාවරණ කාල සීමාවේදී මත්ස්‍ය අවශ්‍යතාවෙන් 15% ක දායකත්වයක් නැ‍ඟෙනහිර පළාතෙන් ලබා දුන් අතර එය 23% දක්වා වර්ධනය කර ගැනීමටත් උතුරේ 43% ක් ව පැවති දායකත්වය 22% ක් දක්වාත් වර්ධනය කර ගැනීමට හැකි විය.2009 වර්ෂය වන විට ලංකා ධීවර සංස්ථාවට උතුරු නැගෙනහිර ප්‍රදේශයන්ගෙන් මාළු මෙට්‍රික් ටොන් 83 කට ආසන්න ප්‍රමාණයක් ලබා ගැනීමට හැකි වූ අතර එය 2014 වර්ෂයේ දෙවන කාර්තුව අවසන් වන විට මෙට්‍රික් ටොන් 165 දක්වා ද වර්ධනය කර ගැනීමට ලංකා ධීවර සංස්ථාවට හැකි වී ඇත.2009 වර්ෂය වන විට රු. මිලියන 103 ක වාර්ෂික අලාභයක් ලැබූ ලංකා ධීවර සංස්ථාව, 2014 වර්ෂයේ තෙවන කාර්තුව අවසන් වන විට සියලු සංවර්ධන වැඩසටහන් ද ක්‍රියාත්මක කර, එය රු. මිලියන 19 ක් දක්වා අවම කර ගනිමින් ලාබ ලැබීමේ අධිෂ්ඨානයෙන් යුතුව මේ වන විට ක්‍රියා කරනු ලබයි.සමස්ත සේවක සේවිකාවන් 1240 කට ආසන්න පිරිසකගේ රැකියා සුරක්ෂිතභාවය ආරක්ෂා කර ගනිමින් ශ්‍රී ලාංකේය පාරිභෝගික ජනතාවගෙන් 72% කට වඩා වැඩි පිරිසකගේ ප්‍රෝටීන් අවශ්‍යතාව සපුරාලීම සඳහා ප්‍රධාන දායකත්වය ලබා දෙමින් මත්ස්‍ය නිෂ්පාදනයේ සිට බෙදා හැරීම දක්වා වූ ක්‍රියාවලියේ නිරත රාජ්‍ය අංශයෙහි එකම ප්‍රබල වාණිජ ආයතනය ලංකා ධීවර සංස්ථාවයි. එහි 50 වැනි සංවත්සරයට සමගාමීව යාපනය, කළුතර, ගම්පහ, කෑගල්ල, මොනරාගල, බදුල්ල ඇතුළු සියලුම දිස්ත්‍රික්ක ආවරණය වන පරිදි 250 ක් දක්වා වූ ඉලක්කගත අලෙවි සල් ජාලයක් ව්‍යාප්ත කිරීමත්, 2014 වර්ෂය ආයතනය ලාබ ලබන ආයතනයක් බවට පත්කිරීමත් ආයතනයේ ඒකායන අරමුණ වී තිබේ.ලංකා ධීවර සංස්ථාවේමාධ්‍ය කළමනාකාරමංගල ප්‍රදීප් සිරිමාන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=af14092813</link>
    <topic>දෙවියන්ට බාර වීමෙන් වැස්ස නවතිනවාද?</topic>
    <author>රමණී සුබසිංහ</author>
    <content>ශාස්ත්‍රපති දොඩම්පහළ ශ්‍රී රාහුල හිමිදුකකදී, කරදරයකදී, අසනීපයකදී තමන් හෝ තම දරුවා, ඥාති හිතමිත්‍රාදීන් ඉන් මුදවා, ආරක්ෂා කර දෙන ලෙස, එසේත් නැතිනම් තමන් ගේ යහපත් කාර්යයක් බාධාවකින් තොරව ඉටු කර ගැනීමට අවස්ථාව සලසා දෙන ලෙස, දෙවියන් උදෙසා හෝ පසිඳු බෝධීන් වහන්සේ නමක් උදෙසා පඬුරු ගැට ගැසීම අනාදිමත් කාලයක සිට පැවත එන සිරිතකි. එය සමාජයේ සැලකිය යුතු පුරුද්දක් බවට ද පත්ව තිබේ.සරල උදාහරණයක් ලෙස, ඔබ ප්‍රදේශයේ සංගීත සංදර්ශනයක් පැවැත්වෙන්නේ යැයි සිතන්න. යම් හෙයකින් එදිනට වැසි වැටුණේ නම්, එළිමහන් භූමියක සිදු කැරෙන එම කාර්යය සම්පූර්ණයෙන්ම අසාර්ථක වීම වැළැක්විය නොහැකිය. මේ නිසා එදිනට වැසි නොවසින ලෙස ඉල්ලමින්, එම කටයුත්තෙහි වගකිවයුතු අයෙක් පඬුරක් ගැටගසන හැටි ඔබ දැක ඇත.දැන් ඔබට මෙවැනි ගැටලුවක් මතුවේ. වැසි නවතන ලෙස පඬුරු ගැටගසා බෝධීන් වහන්සේගෙන් ඉල්ලීම් කළ විට එය ඉටුවනවා නම් වැසි ලබා දෙන ලෙස කරන ඉල්ලීම් ඉටු නොවන්නේ ද යන්නය.මාතර කුරඹුරේ බඹරැන්ද රජමහා විහාරස්ථානයේ වැඩ සිටින බෝධීන් වහන්සේ වඩාත් ප්‍රචලිත අනෝරා වැසි නවතා දෙන බෝධීන් වහන්සේ නමක් ලෙසටය. දකුණු පළාතේ පෙරහරක්, සංගීත සන්දර්ශනයක්, වෙන යම් සුවිශේෂී උත්සවයක් වේ නම් අදාළ වගකිවයුතු අයෙක් පැමිණ එම බෝධීන් වහන්සේට පඬුරක් ගැටගැසීම නුපුරුදු දසුනක් නොවේ. ඒ මඟින්, කාලගුණයෙන් සිදුවන විපත්ති කරදර අඩු බව ඔවුන්ට විශ්වාසයක් තිබේ. එය සියයට සියයකින්ම සාර්ථක වී තිබේ. එම විහාරස්ථානයෙහිම දඹරන් බුද්ධ ප්‍රතිමා වහන්සේ නමක් වැඩ සිටී. උන්වහන්සේ ස්නානය කරවූයේ නම් නිසැකවම නියඟය පරදා වැසි වැටෙන බව ඒ පළාතට අමුතු අත්දැකීමක් නොවේ. මෙහිදී සිදු කැරෙන්නේ පිළිම වහන්සේ ඉදිරියෙහි කැඩපතක් තබා පිළිබිඹුව නැහැවීමය. ඒ මොහොතේම ඝන වැසි වළාවක් පාවී පැමිණ වැසි ඇදහැලීම ප්‍රත්‍යක්ෂය. මේ අප අවුරුදු ගණනක් එම විහාරස්ථානයෙහි වැඩ සිටීමෙන් ලද අත්දැකීම්ය.සැබැවින්ම බෝධීන් වහන්සේ නමකට, බුද්ධ ප්‍රතිමා වහන්සේ නමකට, ආගමික සංරක්ෂණයකට පුහුදුන් මිනිසුන් ගේ බලා‍ෙපාරොත්තු ඉටුකර දීමට හැකිද? මෙහිදී සිදුවන සත්‍යය සිදුවීම කුමක්ද?විසාලා මහනුවර දුර්භික්ෂය ඇතිවූයේ වර්ෂාව නොලද හෙයිනි. මේ නිසා ලෙඩ රෝග ඇතිවුණි. ලෙඩ රෝග නිසා මිනිසුන් මරණයට පත්වුණි. මිනිසුන් මිය යාම නිසා අමනුෂ්‍ය බය ඇති වුණි. මේ දුර්භික්ෂ බය,රෝග හා අමනුෂ්‍ය බය දුරු කිරීම සඳහා බුදුරජාණන් වහන්සේ තුනුරුවන් ගේ ගුණ ඇතුළත් රතන සූත්‍රය දේශනා කළහ. ඒ ගුණ අසා අමනුෂ්‍යයෝ ප්‍රසාදජනක වූහ. ඒ සමඟ මේ පරිසරය වෙනස් කිරීමට ඔවුන්ට ශක්තියක් ලැබුණි. ඒ බලයෙන් ඔවුහු වැසි ලබා දීම සිදු කළහ.මෙහිදී අප අවධාරණය කර ගත යුතු වන්නේ බුදුරජාණන් වහන්සේ හෝ තුනුරුවන් විසින් හෝ වැසි වැස්ස වූ බව නොවේ. ත්‍රිවිධරත්නයේ ගුණ ඊට වඩා බලවත්ය. ආයු, වර්ණ, සැප, බල, ප්‍රඥා ලබා දෙන උතුම් ගුණයකි. සුළු කරුණක් උදෙසා ඒ ගුණ ප්‍රයෝජනයට ගන්නේ කෙලෙසද? තුනුරුවන් ගුණ සිහි කරන විට, ගරු සැලකිලි, පුද පූජා කරන විට තුනුරුවන්ට ආදරයෙන් සිටින දිව්‍ය සමූහයා සතුටට පත් වේ. අප බලාපොරොත්තු ඉටු කර දෙන්නේ ඒ දිව්‍ය සමූහය විසිනි. දළදා වහන්සේ වෙනුවෙන් පූජෝපහාර පිණිස පෙරහර සඳහා කප් සිටුවන මොහොතේ මුළු දිව්‍ය සමූහයාම ප්‍රීතියට පත්ව වැසි වස්වා පෙරහර වීදි සෝදා පවිත්‍ර කරයි. ශ්‍රීපාද සමය නිමාවීමත් සමඟ බැතිමතුන් ගේ විවිධ ක්‍රියාකාරකම් නිසා අපිරිසිදු වූ ශ්‍රීපාද බිම වැසි වස්සා සෝදා පවිත්‍ර කොට තවත් සය මසක කාලයක් දේව වන්දනයට උචිත භූමියක් බවට පත් කරයි. මෙය සිදු කරන්නේ දේව සමූහයාය.යම් අරමුණක් ඉටුකර දෙන ලෙස දෙවියන් වෙනුවෙන් පඬුරක් ගැටගසා ඒ බාරය ඔප්පු නොකළේ නම් පරම්පරාගතව ඒ වරදට වන්දි ගෙවන්නට සිදුවේ. ඔබ පරම ආයුෂ අවසානයේ මිය ගියත් දෙවියන් පහසුවෙන් චුත වන්නේ නැත. පොරොන්දුවක් ඇතිව බාරයක් වූවා නම් අනිවාර්යයෙන්ම එය ඉටු කළ යුතුය. දේව සමූහයක් සමඟ වැඩ කිරීම තුනුරුවන් සමඟ වැඩ කිරීම මෙන් එපමණ සුබවාදී නොවේ. ප්‍රායෝගික ජීවිතය ගැන සිතන්න. ඔබ දන්නා කෙනෙකුගෙන් වරදක් වූයේ නම් එය දැනෙනවා වැඩිය. ඒ නිසාම ආපසු රිදවීම ද වැඩිය. නොදන්නා කෙනෙක් නම් අප ඒ පසුපස යන්නේ නැත. එය දෙවියන්ගෙන් ද බලාපාරොත්තු විය යුතුය.එහෙත් පඬුරක් ගැටගැසීමේ දී බාරයක් වීමම ඇවැසි නොවේ. සිල්වත්ව හිඳිමින්, දානමාන පින්කම්හි, ශ්‍රමදානයන්හි නිරත වෙමින්, යහපත් ගෘහ ජීවිතයක හිඳමින්, මවුපිය වැඩිහිටියන් සලකන කෙනෙක් නම් ඔබට, “මම මෙතෙක් කරගෙන තිබෙන පුණ්‍ය බලයෙන් මේ ප්‍රාර්ථනය ඉටුකර දෙන්න”යි දෙවියන්ගෙන් ඉල්ලා සිටිය හැකිය. එතැන ඇත්තේ ඔබ ගේ පුණ්‍ය ශක්තියයි. එම පුණ්‍ය බලයෙහි හිඳ යම් ප්‍රාර්ථනාවක් කළේ නම් නිසැකවම එය ඉටු කර ගැනීමට පුළුවන. එමෙන්ම ඔබ ඒ නිවැරැදි බව දිගින් දිගටම පවත්වාගෙන යමින් දෙවියන්ගේ ආශිර්වාදය ලබන කෙනෙක් බවට පත්විය යුතුය. පන්සලේ නායක හාමුදුරුවෝ විශේෂ පින්කමක් දාට පඬුරක් ගැටගසන්නේ තමන් වහන්සේ ගේ ශීල බලය අනුස්මරණය කරමින්, වර්ෂාවෙන් හානියක් නොවන ලෙස, දෙවියන්ගෙන් ඉල්ලා සිටිමිනි. සැබැවින්ම අනෝරා වැසි සමයෙක දීත් පින්කම් මොහොතේ වැසි නවතී. එය ප්‍රත්‍යක්ෂය.අගෝස්තු, සැප්තැම්බර් හා ඔක්තෝබර් වැනි මාස ලංකාවේ බොහෝ ප්‍රදේශවලට වැසි නොවැටෙන සමයකි. ඒ සමයේ දෙවියන් වෙනුවෙන් පෙරහර ආදී පුද පූජා පවත්වන්නේ, වැව් ඉස්මත්තේ දේවදාන ලබා දෙන්නේ, සොකරි නැටුම, දහඅට පාලිය, සූවිසි විවරණය, පොරපොල් ගැසීම පවත්වන්නේ දෙවියන් සතුටු කොට නිසි කලට වැසි ලබා ගැනීමටය. එහෙත් අද ඈත පිටිසර බොහෝ ගම්බිම් දැඩි නියං සායන්ට මුහුණ දෙන්නේ වේල් හතේ පිරිත් පින්කම්, දොරකඩ අස්න ආදී පුද පූජා විධි දක්නට නොමැති නිසාය. එමෙන්ම මිනිසුන් පරිසරය හා සමඟ තිබූ අපූර්ව බැඳීම වෙනුවට අක්‍රමවත් ලෙස කටයුතු කිරීමට හුරු වූ නිසාය. මිනිසුන් පිරිසිදුව, පින්වන්තව සිටිනවා නම් දේව බලයෙන් ඔවුන් ගේ බලාපොරොත්තු ඉටුවේ.යටගල පන්සලේ හා සිතුල්පව්ව විහාරස්ථානයේ නායක හාමුදුරුවන් වහන්සේ එක් අවස්ථාවක අපට විස්තර කොට වදාළේ පිරිත් පින්කමකදී සිදුවූ අපූර්ව සිදුවීමක් පිළිබඳවය. ඒ මීට වසර කිහිපයකට පෙර මේ පින් බිමේ යුද ගිනි නිවා සාමය උදාකරදෙන ලෙස එක දිගටම පැවැත්වූ පින්කමකි. පිරිත් වාර ලකුණු කිරීමක් ද සිදු කෙරිණි. එක අවස්ථාවක පිරිත් පැන් කළය උතුරා ගියේ යම් සේ ද කිරි මුට්ටියක් උතුරා යන්නා සේය. ඒ හරියටම පිරිතේ ලක්ෂ වාරය පිරුණු වේලාවේ දීය. මේ සිදුවීම් සුළු පටු නොවේ. මහා ධනස්කන්ධයක් වියදම් කරමින් විවිධ කෛරාටික මිනිසුන් ගේ උගුල්වල හසුවනවාට වඩා අප තුළ තිබෙන දෙයින් ප්‍රයෝජන ගැනීම යහපත්ය. බුද්ධ දේශනා මන්ත්‍ර කරගත යුතු බවක් මින් කිසිසේත්ම අදහස් නොවේ.ජයසිරි මහ බෝධි හාමුදුරුවන් සමීපයෙහි, කළුතර බෝසමිඳුන් සෙවණෙහි පුද පූජා පැවැත්වීමෙන් දරුවන් නැති අයට දරුවන් ලබා ගැනීමට ශක්තියක් ඇති බව, එම බෝධීන් වහන්සේ සමීපයෙහි පිළිසිඳගැන්මට තැන් සොයනා විඥාන සිටින බව, බෝධීන් වහන්සේට පූජා පැවැත්වීමෙන් එම විඥාන කළලයට ඇතුළුවන බව ජනසමාජයෙහි පවතින තවත් විශ්වාසයකි. බෞද්ධ දර්ශනය අනුව මෙය වැරැදි විශ්වාසයකි. එසේ ඇවිදිමින් සිටින විඥාන නැත. දරුවකු මවු කුස පිළිසිඳ ගන්නේ කර්ම ශක්තිය අනුවය. දරුවාට අදාළ මවුපියන් ද, මවුපියන්ට අදාළ දරුවන් ද සමාන්තර විය යුතුය. මෙහිදී සියයට දහසක් ඉස්මතු වන්නේ කුසල බලයයි. එය අනිවාර්යයි.එහෙත් ඔබ මෙම කරුණ ද අවධාරණය කරගත යුතුය. ජයසිරිමහ බෝධිය සමීපයෙහි, රුවන්වැලි සෑරදුන් අබියස, සෝමාවතියෙහි, බෝපිටිය පල්ලියෙහි ආදී භේදයකින් තොරව ඕනෑම ආගමික පරිසරයක ඇත්තේ ඉතා පවිත්‍ර වූ පරිසරයකි. එවැනි පරිසරයක හිඳ සිත සාදා ගත හැකි නම්, මවුපිය දෙපළම සුපසන් සිතිවිලි වර්ධනය කරගත්තේ නම් ලේ ධාතුව පවිත්‍ර වේ. ශරීරය සමතුලිත වේ. එය දරු පිළිසිඳ ගැනීමකට යහපත්ය. ඒ හැර විඥාන ශක්තියක් එතැනට එන්නේ නැත. ‘යන්න පුළුවන් හැම තැනටම ගියා, ඒත් අපේ බලාපොරොත්තු ඉටුවුණේ නෑ.’ පුද පූජාවන්ට සහභාගී වී ද, දරු සම්පත් නොලැබීම තුළ එසේ කියමින් දුක් වනවාට වඩා දරු සම්පත් ලැබීම හෝ නොලැබීම පිළිබඳව මධ්‍යස්ථ සිතකින් බැලීමට පුරුදුවීම ද යහපත්ය.ඇතැම් ගැබිනි මවුවරුන්ට දරුවා පිළිසිඳගත් පසු ඇතිවන කායික හා මානසික අපහසුතා මහත්ය. එවැනි ඇතැම් මවුවරුන්ට තුන් මාසයක් පමණ ගෙවෙන තුරු නැන්දම්මා දැකීමත් වධයකි. ස්වාමිපුරුෂයා තබා ඔහු ගේ ඇඳුම් පැලඳුම් පවා දැකීම පිළිකුල්ය. නිරන්තරයෙන් වෛරී හා පාපී සිතිවිලි පහළ වේ. අමාරුවෙන්, අපහසුවෙන් හෝ බෝධි පූජා වැනි පින්කම්වලට සහභාගි වූයේ නම් එම සිතිවිලිවලින්, අපහසුතාවන්ගෙන් මිදීම අපහසු නොවේ. එමෙන්ම කළල රූපය තිබිය දී, අයහපත් විඥානයක් නම් එය වෙනස් වී යහපත් විඥානයක් ලැබිය හැකි බව පර්යේෂණාත්මකව ද ඔප්පු කර තිබේ. වැදගත් වන්නේ මේ දේ පිළිබඳව සිහියෙන් දැන, කියවා අවබෝධ කරගෙන ජීවිතයට සාර්ථකව මුහුණ දීමය. අමනුෂ්‍ය වේවා මනුෂ්‍ය වේවා ඕනෑම බලවේගයකින් එන අයහපත් බලපෑම්වලින් මිදීමට ඔබට ඕනෑම දෙයක් පිළිබඳ නුවණින් දැකීම බොහෝ ප්‍රයෝජනවත් වේ. ඔබ කළ යුතු වන්නේ ඒ දැනීම ප්‍රයෝජනයට ගනිමින් වඩාත් පිරිසිදු, අවෛරී, පුණ්‍යවන්ත ජීවිතයක් ගොඩනඟා ගැනීමය.රමණී සුබසිංහramaniksu@yahoo.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=af14092814</link>
    <topic>රටේ සියලු දෙනාටම ඉංග්‍රීසි ඉගැන්වීම තේරුමක් නැති ධන විනාශයක්</topic>
    <author>ඉන්ද්‍රා පුෂ්පාණි ජයවර්ධන</author>
    <content>සිංහලයේ ආරම්භය හා අවසානය කෘතියෙහි කේ‍. ජයතිලකයන් ලියූ අදහස් ඔහුගේ තුන්වැනි අනුස්මරණය නිමිත්තෙනි.ශ්‍රී ලංකාවේ එතෙක් මෙතෙක් පහළ වූ විද්වත් ලේඛක නාමාවලියේ ඉහළින් ම සිටින මහා ප්‍රාඥයෙකු වශයෙන් සැලකෙන කේ. ජයතිලක විද්වතාණන් අභාවප්‍රාප්ත වී මේ වනවිට වසර තුනකි. ජීවිතයේ අසූ හතර වැනි විය ඉක්මෙන තෙක් ජයතිලකයන් අතින් ලියැවූ විවිධ සාහිත්‍ය කෘති සහ ශාස්ත්‍රීය ලිපි ලේඛන සංඛ්‍යාව අති විශාලය.කිසිදු ගුරු කුලයකට හෝ සම්ප්‍රදායකට කොටු නොවී සිය අදහස් සහ මතවාද නොබියව නොසඟවා පළ කළ ලේඛකයෙකු ලෙස ප්‍රකට කේ‍. ජයතිලක මහතා තුළ වූ එම ස්වාධීනත්වය වඩාත් ප්‍රබල ලෙස මෙන් ම වඩාත් ආවේගශීලීව ද ඉස්මතු වූ කෘතියක් ලෙස ඔහු ලියූ ‘සිංහලයේ ආරම්භය හා අවසානය’ නමැති කෘතිය හැඳින්විය හැකි ය. එහි සංඥාපනයෙහි ජයතිලකයන් ම ඒ බව සඳහන් කර ඇත.“මා පොතපත ලිවීම ආරම්භ කර 2003 මාර්තු මාසයට පනස් වසරක් සම්පූර්ණ වෙයි. මේ කාලය තුළ මගේ ප්‍රධානම කාර්යය ලිවීම වුවත්, ආවේගයකින් හෝ සංවේගයකින් එක ද ඡේදයක්වත් ලියා නැතැයි සිතමි.‍ මේ කෘතියේ දෙවැනි කොටස රචනා වූයේ ඒ හැඟීම තුළ එක දිගට රැඳී සිටීම අප්‍රිය කළ බැවින් මම එය ඉතා සංක්ෂිප්තව ඉක්මනින් අවසන් කළෙමි. සමහරවිට එය අනතුර දෙසට ඉඟි කිරීමක් පමණක් විය හැකි ය.”ශ්‍රී ලංකාවේ පොත්පත් පළ වීමේ වේගය ශීඝ්‍රයෙන් ඉහළ ගොස් තිබේ. එහෙත් ඒවා අතරින් කොපමණ සංඛ්‍යාවක් කාලීන, සමාජයීය, සංස්කෘතිකමය, දේශපාලනමය, කලාත්මක හෝ වෙනත් කවර අංශයකින් වේවා පාඨක අභිවෘද්ධිය කෙරෙහි බලපෑ හැකි මට්ටමේ ඒවා ද යන්න ප්‍රශ්නයකි. කිසියම් ලේඛයකු අතින් ලියැවෙන කෘතියක් එය ලියැවූ වකවානුව පසුවී බොහෝ කල් ගත වූව ද තත් කාලීනව වැදගත් වන අදහස් උදහස් වලින් යුක්ත නම් සැබැවින් ම එය සම්භාවනාවට පාත්‍ර විය යුතු නිර්මාණයකි.ජයතිලක මහතා ‘සිංහලයේ ආරම්භය හා අවසානය’ කෘතිය, ‘පළමුවන කොටස’ සහ ‘දෙවන කොටස’ වශයෙන් බෙදා වෙන් කරගෙන රචනා කර තිබේ. එහි පළමු කොටසින් ඉදිරිපත් කර ඇත්තේ ලංකා ඉතිහාසය හා සම්බන්ධ විවාදාත්මක කරුණු ගැන තම නිගමන හා අදහස් ය. දෙවැනි කොටස රචනා වී තිබෙන්නේ එවකට (‍2003 දී) පැවැති විවිධ සමාජ ප්‍රශ්න පිළිබඳව සිය විවෘත අදහස් ඉදිරිපත් කිරීම පිණිස ය.විචාරශීලී සහ නිර්මාණශීලී ලේඛකයා තුන් කල් දකින්නෙකු හෙවත් අනාගත වක්තෘවරයෙකු වශයෙන් හැඳින්වෙන අවස්ථා බොහෝ ය. ජයතිලකයන් ද එබඳු තුන් කල් දකින්නෙකු ලෙස හැඳින්වීම යුක්ති සහගත ය. එයට සාක්ෂියක් වශයෙන් ඉදිරිපත් කිරීමට ඔහුගේ ඉහත සඳහන් කෘතිය පමණක් වුව ද බෙහෙවින් ප්‍රමාණවත් ය. ‘අනතුර දෙසට ඉඟි කිරීමක්’ ලෙස කතුවරයා විසින් ම හඳුන්වා දී ඇති මෙම කෘතියේ දෙවැනි කොටස පටන් ගැන්මේ කතුවරයා මෙවැනි සඳහනක් කර ඇත.“දිය කඳ නාසය තෙක් ගලාගෙන අවුත් ඇත. එයට යට වී නොසිටීමට නම්...”මෙම පූර්ව පාඨයෙන් ආරම්භ වන කතිකා පොත රචනා වන අවධියේ මෙරට පැවැති දේශපාලනය, අධ්‍යාපනය, ආගම හා භික්ෂු සමාජය, මාධ්‍ය, විදේශාධාර, රාජ්‍ය මුක්ත සංවිධාන, සිංහල බුද්ධාගම ආදී වශයෙන් විවිධ තේමාවන් යටතේ පෙළ ගස්වා ඇත.මෙම කෘතියේ පළමු පරිච්ඡේද කීපයටත් වඩා සුවිශේෂී කාලීන වටිනාකමක් එහි දෙවැනි කොටසකට අයත් පරිච්ඡේදයන්හි අන්තර්ගතය. ඒ එහිදී ‘දේශපාලනය’ මැයෙන් රචිත පරිච්ඡේදයේ, 1948 දී අපට ලැබුණ නිදහස පිළිබඳව මෙවැනි සටහනක් ඇත.* “මේ සියල්ල ප්‍රජාතන්ත්‍රවාදය නැමැති බැලූ බැල්මට දිලිසෙන - ඉතා අගනා මංජුසාවක තැන්පත්කර තිබිණි.ඒ සම්බන්ධව පොතේ සංඥාපනයේදී ද කතුවරයා තවදුරටත් මෙසේ සඳහන් කර තිබේ.* නිදහස ලැබීමෙන් පසුව අපේ ප්‍රශ්න තව තවත් උග්‍ර වූවා විනා විසඳුම් මාවතකට පිවිසියේ නැත. මෙයින් ගැලවීමට අපට මාර්ගයක් ඇත්තේ ම නැද්ද? මෙවන් ප්‍රයත්නයකදී අන් හැමටත් වැඩියෙන් වගකීමක් පැවරෙනුයේ දාර්ශනිකයන්ටත් සාහිත්‍යකරුවන්ටත් ය. අවාසනාවකට මෙන් අපට දර්ශනවාද උගතුන් විනා දාර්ශනිකයෝ නොවෙති. අතීතයෙහි ද නොවූහ. එක් එක් අයගේ දර්ශන වාද උගත්තෝ ඒ පිළිබඳව බහුශ්‍රැතයෝ වෙති. ඒ විනා ඒ ආශ්‍රයෙන් තමන්ගේ ම දර්ශනයක් වර්ධනය කරගත්තෝ නොවෙති. අද අප මුහුණ දෙන ප්‍රශ්නවලට අපේ ම දර්ශනයකින් විනා බැහැරින් ණයට ගත් දර්ශනයන් ගෙන් පිහිටක් නොලැබෙයි.”ජයතිලකයන් පෙන්වා දෙන පරිදි රටක සාහිත්‍ය කරුවා සතුව ද විශාල වගකීම් සම්භාරයක් පවතී. නමුත් අප රටේ සාහිත්‍ය ධරයන් සහ නිර්මාණ කරුවන් ලෙස පෙනී සිටින පුද්ගලයන් වෙතින් මේ වනවිට ඉහත කී යුගයේ අවශ්‍යතාව නිසි පරිදි පිරිමැසේ ද යන්න විමසුමට ලක්විය යුතු ය. නිවැරැදි දර්ශනයක් සහ නිරවුල් චින්තනයක් ඇතැයි සිතිය හැකි ලේඛකයන් අතළොස්සකටත් අඩු පිරිසක් තවමත් මෙරට ඉතිරිව ඇතත් ඔවුන්ගේ යම් යම් අන්තවාදී ක්‍රියා කලාපයන් නිසා ඔවුන් දෙන පණිවුඩ ජනතාව අතරට යෑම පමා වී හෝ වැළකී ඇත. එවැනි පසුබිමක් යටතේ ජයතිලකයන් ලියූ ‘සිංහලයේ ආරම්භය හා අවසානය’ වැනි කෘතීන් ගැන අපේ මතකය යළි අවධි කරගත යුතු ය.ශ්‍රී ලංකාවේ ‘අධ්‍යාපනය’ සම්බන්ධ සමහර කරුණු ගැන කතුවරයා දරන මතය ඉහත කෘතියේ දොළොස්වන පරිච්ඡේදයෙන් සෑහෙන තරම් දුරට විස්තර වෙයි. එහි 206 වැනි පිටුවේ මෙවැනි සඳහනක් තිබේ.“නිදහස් අධ්‍යාපනයෙන් සැම දෙනාටම සමාන අවස්ථා ඇති කර තිබේය යනු ද විශාල මිථ්‍යාවකි. වන්නියේ පාසලකත් රාජකීය විද්‍යාලයත් අතර ඇත්තේ කවර නම් සමාන අවස්ථාවන් ද?”කතුවරයා එතැනින් නොනැවතී වඩාත් විවාදාත්මක කතිකාවකට මුල පුරයි. මෙහිදී ඔහු මෑත කාලයේ මහත් ආන්දෝලනයකට තුඩු දුන්, තවමත් නොවිසඳී පවත්නා අර්බුදයක් ගැන සිය මතය නිර්භයව පළ කරයි‍. ඔහු මෙම මතය ඉදිරිපත් කරන්නේ මෙයින් වසර එකොළහකට පෙර දී වීම ජයතිලකයන් ගේ විචක්ෂණශීලී බව කෙතරම් ද යන්නට හොඳම සාක්ෂියකි.* “රටේ හැම දෙනාටම ඉංග්‍රීසි ඉගැන්වීම පවා තේරුමක් නැති ධන විනාශයකි. ඕනෑම කෙනෙකුට ඕනෑම භාෂාවක් ඉගෙනීමට හැකි තරම් ඉඩකඩ සලසා දිය යුතු නමුත් මුළු ජීවිතය පුරා ම එකම ඉංග්‍රීසි වචනයක් පවා භාවිතා නොකරන කෙනෙකු ඒ ඉගැන්වීම සඳහා යොදන ප්‍රයත්නයෙහි අර්ථයක් තිබේද?ජයතිලක මහතා අප හමුවේ තබන ප්‍රශ්නය එයයි. මෙම ප්‍රශ්නය දෙස පටු දෘෂ්ටිකෝණයකින් බලා හෝ මතුපිටින් අතගා බැලීමකින් පමණක් නතර නොවී ගැඹුරින් සිතා බැලීම වටී. මන්ද යත් අපට හැ‍ඟෙන පරිදි නම් කතුවරයා ඉහත අදහස් දැක්වීමෙන් කරන්නේ ඉංග්‍රීසි අවශ්‍ය අයට ඉංග්‍රීසි දැනුම ලබාදීමට එපා යැයි කීමක් නොවේ. අවශ්‍ය අයට පමණක් එහි උපරිම ඵල ලැබීමට ‍අවස්ථාව සලසා දී එයින් ප්‍රයෝජනයක් නොමැති අයට ඔවුන්ට ප්‍රයෝජනයට ගත හැකි යම් වෘත්තිය පුහුණුවක් ලබාදීම සඳහා එම ජාතික ධනය වැය කළ හැකි බව පෙන්නා දීම ඔහුගේ අරමුණ වී තිබේ. මෙම ප්‍රශ්නය දෙස මතුපිටින් බලන කෙනෙකුට වත්මන් සමාජ අවශ්‍යතාවන්ට අනුව ඉංග්‍රීසි භාෂාව රටේ සියල්ලන්ටම ඉගැන්වීම ගැන තර්ක විතර්ක ඉදිරිපත් කිරීම විශාල ආත්මාර්ථකාමී කටයුත්තක් ලෙස අර්ථ දැක්වීමට බොහෝ ඉඩ ප්‍රස්තා ඇත. නමුත් රටේ බහුතරයක් ගොවීන් වන කෘෂිකාර්මික රටක සියල්ලන්ට ම ඉංග්‍රීසි ඉගැන්වීමට වැය කරන ජාතික ධනය ඊට වඩා ඵලදායි වෘත්තීය පුහුණුවක් වෙනුවෙන් යෙදවීම කාලෝචිත නොවේ ද? ඒ අනුව රටේ අවශ්‍යතා අනුව ඉංග්‍රීසි අවශ්‍ය අයට ඒ සඳහා උපරිම පහසුකම් සැලසීමටත් - අන් අයට ‍තමන්ට ප්‍රයෝජනවත් වෘත්තීය පුහුණුවක් ලබා ජාතික තලයට පිවිසීමෙන් මං පෙත් විවර නොවන්නේ ද?කතුවරයාගේ තර්කය එයයි. මෙරට අධ්‍යාපනය ගැන ජයතිලකයන් සිය කෘතියෙහි තවදුරටත් තම අදහස් පෙළ ගස්වා ඇත්තේ මෙසේ ය.* කවරම අධ්‍යාපනයක් වුවත් අරමුණකින් තොර නොවිය යුතුය. එය ශිල්පයක්, වෘත්තියක් රක්ෂාවක් අරමුණු කරගත්තක් විය හැකිය. එය කුමක් වුවත් ශික්ෂණයෙන් තොර නොවිය යුතු ය. එයින් තොරව ලබන අධ්‍යාපනය නාලාගිරියා පානය කළ සුරා වැනි ය. දේවදත්තයා වැඩූ ධ්‍යාන බලය වැනිය. නිදහස් අධ්‍යාපනය සැලසුම් කළෝ, ලක්ෂ සංඛ්‍යාත පිරිසකට අකුරු උගන්වා කළ යුත්තේ කුමක් ද යන්න ගැන අවධානය යොමු කර නැත. අධ්‍යාපනයක් ලබා විරැකියාවෙන් පෙළෙන විට ඉන් සමාජයට වන හානිය විශාල ය. මක්නිසාද යත් ඔහු තම දැනුම ද උපයෝගි කර සමාජ විරෝධී ක්‍රියාවන්හි යෙදෙමින් සිය ජීවිකාව කර‍ගෙන යන්නට උත්සාහ කරන බැවිනි. ක්‍රමයෙන් මෙය සාර්ථක වනවිට ඔහු පූර්ණ කාලීන දාමරිකයෙකු වී සමාජ ව්‍යසනයක් බවට පත්වෙයි. එහි 221 - 255 දක්වා පිටුවලදී ඔහු කෙතරම් නිර්භයව සහ පක්ෂග්‍රාහී නොවන අයුරින් සිය අදහස් ඉදිරිපත් කර තිබේද යන්න සිතීම පවා අප තුළ විශාල උද්දීපනයක් ඇති කරයි. ලේඛකයෙකු ගේ ස්වාධීන චින්තනය කෙතරම් ප්‍රබල අවියක් ද යන්න එවිට අපට වඩ වඩාත් පසක් වෙයි.වත්මන් ශ්‍රී ලාංකේය භික්ෂු සමාජය හා ආගම සම්බන්ධව විවිධ හැලහැප්පීම් ද ආන්දෝලනාත්මක සිදුවීම් ද බහුල මෙම වකවානුවේ ජයතිලකයන් ඒ ගැන දරන මතය ඇති සැටියෙන් ම මෙහි උපුට‍ා දැක්වීම ඇවි­ෙළන ගින්නට පිදුරු දැමීමකි. නමුත් පවත්නා අර්බුදකාරී තත්ත්වය ඇති සැටියෙන් වටහාගන්නට නම් අප එකිනෙකා හැකි පමණින් පෞද්ගලික මට්ටමෙන් හෝ මෙවැනි විද්වත් ලේඛකයින්ගේ නිර්මාණ සමඟ සහසම්බන්ධවීමට සුදුසුම කාලය එළැඹී තිබේ.‘සිංහලයේ ආරම්භය හා අවසානය’ පොතේ දී කේ. ජයතිලක මහතා මෙරට ජනමාධ්‍ය ක්ෂේත්‍රය ගැන කතා කරන්නේ ද පැහැදීමකින් නොවේ.* “මුද්‍රිත හා විද්‍යුත් මාධ්‍ය පෞද්ගලීකරණය වීමෙන් පසුව පැමිණියේ කුළු හරක් ප්‍රජාතන්ත්‍රවාදයකි. ඔවුහු සියල්ල උඩු යටිකුරු කරන්නට වූහ. මේ කුළු හරක් වනයේ සිට නගරය ආක්‍රමණය කළ විට නගරයේ සිටි සමාජ යුතුකම්, වගකීම් සියල්ල වනගත විය. නිසි අවස්ථාවෙහි නිසියාකාර පාලනයක් ඇති නොවුණ හොත් ජනමාධ්‍ය ක්ෂේත්‍රය නොබෝ කලකින් ම එකම ගැඩවිල් බිමක් බවට පත්වෙනු ඇත. හීලෑ ගොනාට වඩා කුළු ගොනා බෙහෙවින් භයානක ය.අපේ තීක්ෂණ අවධානයට ලක් විය යුතු කරුණු රැසක් ගෙන හැර දැක්වීමෙන් අනතුරුව ජයතිලක මහතා එම පරිච්ඡේදය අවසන් කරන්නේ මෙබඳු ප්‍රබල ප්‍රකාශයකිනි‍.* “ඇට කුඩා ය. ගොදුර විශාලය.”මෙම විවාදාත්මක ක‍ෘතියේ දී කතුවරයා රාජ්‍ය මුක්ත සංවිධාන (NGO) හඳුන්වන්නේ ‘ආශිර්වාදයක මුවාවෙන් පැමිණ ඇති ශාපයක්’ වශයෙනි.“මේවා දැනට හාර දහසක් පමණ ඇතැයි කියනු ලැබේ. (2003 දී) මින් වැඩි හරියක් කුඩා සංවිධාන වන අතර සමහරක ආදායම ඉතා විශාල ය. මේවායේ පරමාර්ථය සමාජ සංවර්ධනය, ආර්ථික සංවර්ධනය, පවුල් සංවිධානය, ඇස් දන්දීම, සාහිත්‍ය කලා ප්‍රවර්ධනය ආදී වශයෙන් විවිධ ය. කුමක් ප්‍රකාශයට පත් කළත් පිටරට දායකයන්ගේ ප්‍රධාන පරමාර්ථය වී ඇත්තේ ආගම් ප්‍රචාරයයි. මෙරට ග්‍රාහකයන් ගේ පරමාර්ථය වී ඇත්තේ ඉන් උපරිම ප්‍රමාණයක් ස්ව සන්තක කරගැනීමයි. මෙය එකම ජීවනෝපාය කරගෙන සමාජ සේවකයන් ලෙස වැජඹෙන්නෝ ද බොහෝ වෙති.”ඒ හැටි ප්‍රසිද්ධියක් නැතිව නිවී සැනසිල්ලේ හොර රහසේ ම තම කටයුතු කාරණා ටික කරගන්නා රාජ්‍ය මුක්ත සංවිධාන ගැන බොහෝ ‍කරුණු ඉදිරිපත් කිරීමෙන් අනතුරුව ජයතිලක මහතා ඒ පිළිබඳ තම සටහන අවසන් කරන්නේ මෙවැනි අදහසකිනි.‍* “මදුරුවා අපෙන් ගන්නා දෙයින් ඌ යැපෙයි. ඌ අපට දෙන දෙයින් අපි නැසෙමු.”ඉන්ද්‍රා පුෂ්පාණි ජයවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=af14092815</link>
    <topic>මුදලක් අතට ලැබුණු විටෙක පොතක් මිලදී ගන්න එවිට ඉබේම පුස්තකාලයක් හැදේවි</topic>
    <author>විශ්‍රාමලත් විදුහල්පති</author>
    <content>දරුවකුගේ බුද්ධිය වැඩෙන්නේ භාෂා ව්‍යවහාරයෙනි. භාෂාව යනු සංකල්ප සාධන මාධ්‍යයකි. සංකල්ප සාධනය නිසා බුද්ධිය පමණක් නොව ම‍නෝ චාලක සහ සමාජ චිත්තවේග සංවර්ධනයක් ඇති වෙයි. ඒ නිසා බුද්ධි වර්ධනයෙහි ලා භාෂා කුසලතා, එනම් අදහස් ග්‍රහණයට හා අදහස් ප්‍රකාශනයට භාෂාව උපයෝගී කරගනී.අදහස් ග්‍රහණයට සවන්දීම සහ කියවීම ද අදහස් ප්‍රකාශනයට කතාව සහ ලිවීම ද යොදා ගනී. මේවා භාෂා අධ්‍යයනයේ දී සංවර්ධනය කර ගත යුතු අත්‍යවශ්‍ය නිපුණතා‍ වෙයි. යම් අයකු මේ භාෂා දක්ෂතා නොලද හොත් ඔහුගේ අධ්‍යාපනයේ අඩුවක් ඇතිවෙයි. ඒ ඌනතාව වැඩිහිටි ජීවිතයේ දී සපුරා ගැනීමට වැඩිහිටි අධ්‍යාපනය සහ සාක්ෂරතාව ලබා ගන්නට සිදුවනු ඇත.කියවීමේ මාසය යනු සමාජයේ සෑම තරාතිරමක, සෑම ක්ෂේත්‍රයකම විසිරී සිටින ප්‍රජාව කියවීමට යොමු කිරීමයි. නැතහොත් පොත් කියවන්නන් තවදුරටත් පෙලඹවීමකි. කෙසේ වුවද පොත් කියවන්නේ ශාස්ත්‍රවන්තයන්ය. විද්‍යාර්ථීන් ය. එහෙත් එයට අමතරව වින්දනය සඳහා ද ඇතැම් සමාජ ස්ථරවල අය පොත් පත්තර කියවති.මා අසා ඇති හැටියට එක් දාර්ශනිකයකු මෙසේ කියා ඇත. “ඔබ ගමනක් යන්නේ ද? සාක්කුවේ පොතක් හෝ පත්තරයක් දමා ගන්න. එය උද්‍යානයක් ගෙන ගියා හා සමාන වෙයි. ඔබට වෙහෙසක් මහන්සියක් වූ විට පොත කියවා විඩා නිවා ගන්නට හැකිය. “මෙය ඇත්තටම නිවැරැදි දෙයකි. මෙවිට මතකයට නැ‍ඟෙනුයේ නවකතා ශූරී ඩබ්ලිව්.ඒ. ද සිල්වා වියතාණන්ය.ඔහු දිනක් රෑ ‍කෝච්චියේ බදුල්ල දක්වා ගමන් කරමින් සිටියේය. තදින් නිදි මත දැනුණු නමුත් වැඩිහිටි තැනැත්තකු එකදිගටම පොතක් කියවීම නිසා මඳක් ඇස පියා ගැනීමට බාධාවක් විය. සිල්වා ශූරීන්ට නින්ද විදුලි පහන් එළිය නිසා අහලකටවත් නොඑන සෙයකි. කේන්තියට පත් සිල්වා මහතා මෙහෙම කීවේය.“ඔහෙ කියවන ඔය කබල් පොත හින්ද මට නින්ද යන්නේ නෑ. ලයිට් නිවල නිදාගත්තා නම් නේද හොඳ?”“දැන් ‍කාලෙ ඉලන්දාරින්ට පොතක වටිනාකම දන්නෙ නෑ” පොත කියවමින් සිටි වැඩිහිටි තැනැත්තා කීය.“හොඳයි මොකක්ද ඔය කියවන පොත” සිල්වා මහතා විමසීය.“හිඟන කොල්ලා”සිල්වා මහතා එතැනින් එහාට කිසිවක් කියන්නට ගියේ නැත.ගමනක් බිමනක් යන කොට එහෙම පොතක් පතක් කියැවූවාට කිසි වරදක් නැත. එහෙත් අන් අයට බාධා නොවන පරිදිය. මේ නිසා පොත් කියවීමේ මාසයේ දී හැකි තරම් පොත් කියවීම අගය කරමු.කියැවීමේ නිපුණතා කොටස් දෙකකි. ශබ්ද නඟා කියවීම සහ නිශ්ශබ්ද කියවීමයි. එහෙම නැතිනම් ‘කටින් කියවීම සහ ඇසෙන් කියවීමයි’ ශබ්ද නඟා කියවීමට අපි කුඩා කාලයේ පුරුදු වූයෙමු. වාර විභාගයේ දී ඊට ලකුණු හිමිවිය. නිවැරැදි ලෙස වචන උච්චාරණය, කාකුව පිහිටුවීම, අවධානයෙන් කියවීම, කටහඬ පාලනය කිරීම වැනි කියවීමේ දී දක්ෂතා ප්‍රගුණ කරන්නට එදා සිදුවිය.වම් අත මත පොත තබාගෙන, දකුණත පහළට දමා ඇස දුවවමින්, වේගයෙන් පොත කියවීම දක්ෂතාව විය. ශබ්ද නඟා පොත් කියවීම අන් අයට බාධාවක් විය හැකිය. එහෙත් ළයාන්විතව, පැහැදිලිව ශබ්ද නඟා කියවන විට ශ්‍රාවකයාගේ අවධානය පමණක් නොව සිත සමාධිගත වෙයි. එදා පන්සලේ බණ මඩුවේ කියවන ලද ජාතක පොත, සද්ධර්ම රත්නාවලිය, පූජාවලිය, සද්ධර්මාලංකාරය, අමාවතුර, බුත්සරණ එසේ රැල් බුරුල් ඇර මිහිරි ලෙස කියවන ලද පොත් විය. ගද්‍ය පොත් මෙන්ම පද්‍ය පොත් ද පිරිවෙන් අධ්‍යාපනයේ දී ද හඬනඟා කියවනු ලැබේ. අපේ නිවෙස අසල කැස්බෑවේ මහ පිරිවෙනේ සාමණේර හිමිවරු ‍ෙපාත්, පිරිත්, කටපාඩම් කරමින් නඟන හඬ ඉතා මිහිරිය. බෞද්ධයන්ගේ සතුටට හේතුවකි. කොහොම වුණත් ශබ්ද නඟා කියවීමේ දී ඇස, කන, මුඛය සහ මොළය ආදී ශාරීරික අවයවවල මනා සමායෝජනයක් ද වනු ඇත.මවු බස පමණක් නොව ඉංග්‍රීසි, දෙමළ, හින්දි ආදී පෙරදිග අපරදිග කවර බසක වුවද හැදෑරීමේ දී කියවීම් අත් හැරිය නොහැකිය.ඇසෙන් කියවීම හෙවත් නිහඬ කියවීම විෂය අධ්‍යයනයට මූලික ම පදනමයි. අද අපි පත පොත මෙන් ම අන්තර්ජාල, විද්යුත් තැපෑල, වෙබ් අඩවි, ආදී පරිගණක සාක්ෂරතාව ප්‍රගුණ කරන්නෙමු. පොත්පත් කියවීමෙන් තරම් වූ වින්දනයක් ලැබේද යන්න අවිනිශ්චිතය. පත පොත ආශ්‍රය කිරීම ඉතා වැඩ දායකය. එහෙත් අතට අහු වන ඕනෑම ප්‍රකාශනයක් නොකියවා වාරණය කිරීමේ දක්ෂතාව ද පාසල් දරුවන්ට ලබා දිය යුතුය.දෙගුරුන් හෑල්ලු කරන, ගුරුවරුන් නොතකන, පූජ්‍ය පක්ෂය අගෞරවයට පත් කරන, පිදිය යුතු වැඩිහිටියනට ගරු නොකරන, අපේ සංස්කෘතියට හානි කරවන, අපේ බස කිළිටි කරන පත පොත බැහැර කළ යුතුමය. එබඳු ප්‍රබන්ධ නිසා සමාජය යහමඟට නොව නොමඟට ඇදී යනු ඇත. ඒ නිසා පොත් පරිශීලනය තම වයසට, රැකියාවට පරිසරයට, ආගම දහමට හිතකර වූ අධ්‍යයනයට පොලඹවන සුළු වීම ඉතා වැදගත්ය.පොත් කියවන්නට පුස්තකාල වලින් කරන්නේ මහඟු සේවයකි. විශේෂයෙන් ‍ෙපාදු මහජනතාවට පළාත් පාලන ආයතන යටතේ පිහිටුවා ඇති පුස්තකාල පරිශීලනය කරන්නට හැකිය. පුවත්පත්, සඟරා, ප්‍රකාශන මෙන්ම බැහැරට ගෙන යාම සඳහා පොත් නිකුත් කරන අංශ පුස්තකාල අද දියුණු මට්ටමේ සේවාවක් ඉටුකරයි. එයට අමතරව උපකාරක සම්මන්ත්‍රණ, චිත්‍ර, සංගීත වැඩමුළු, සාහිත්‍ය තරග ආදී විවිධ බුද්ධිගෝචර වැඩසටහන් ඇත. මේවායින් අපේක්ෂා කරන‍ුයේ යහපත් සමාජයක් ගොඩනැඟීමයි.එහෙත් කනගාටුවෙන් වුවද කිව යුතු දෙයක් ඇත. පොත්වල පිටු ඉරා ගැනීම, විවිධ ප්‍රකාශන ලිවීම, වෙනත් පාඨකයන් නොමඟ යැවීමට විවිධ පිටු බලන්න යයි ලිවීම, ලිපිනයන්, දුරකථන අංක සටහන් කිරීම, පොත් කිළිටි කිරීම නොකළ යුතුය. පොත් තෝරා ගැනීමේ දී පොත් රාක්ක අවුල් කිරීම සුදුසු නැත. අරහෙන් මෙහෙන් ඇද පොත් රාක්ක අවුල් කරනවා පමණක් නොව පොත් වර්ග කලවම් කරනු දැකිය හැකිය. ඒ නිසා තමන් කියවූ හෝ බැහැරට ගෙන ගිය ‍පොත ඒ සඳහා වෙන් කළ ස්ථානයකම රඳවන්න. එවිට, ඒ පොත් රාක්ක වලට දැමිය හැකිය.සමහරුන් පොත් ඒ මේ අත විසි කිරීමට පුරුදුව සිටිති. නුසුදුසු තැන්වල පොත් තබති. නිවෙසේදී වුව පොතක් කියවා පසුව බලන්නේ නම් එතැන සලකුණක් තබන්නට අවශ්‍යය. සමහරුන් පො‍ෙත් පිටුවක අග හෝ බාගයකට නමා සලකුණු කරති. එය නුසුදුසු දෙයකි. පොතක් සඟරාවක් අතට ගත් පසු ‘රෝල්’ කරමින් අනවශ්‍ය පරිදි නවමින් පොත් මලුවලට දමන අයුරු දක්නට ලැබේ. පොතක් යනු ගෞරව කළ යුතු දෙයකි. මට මතක හැටියට අම්බලන්ගොඩ ධම්ම කුසල ලොකු හාමුදුරුවෝ ‘සද්ධර්ම සාගරය’ නම් වූ පොත ඇතකු පිටින් ගෙන ගිය ආකාරය පාසල් ශිෂ්‍යයකු වශයෙන් පෙරහරේ යද්දී දුටුවෙමි. ‘පොත් වහන්සේ’, ‘පුස්තක රත්නය’ යනුවෙන් පොත් හඳුන්වන්නේ ද ගෞරව කිරීමටය.පොතක පිටු පෙරලන විට ද, පොතට හානි නොවන පරිදි, හඬ නොනැ‍ඟෙන පරිදි කළ යුතුවේ. ඇතැම් අය ඇඟිල්ලේ ‘කෙළ’ තවරමින් පොත් පෙරලනු දක්නට ලැබේ. එය ඉතා පහත් දෙයකි. පොතක් බලන විට, කැස්ස, කිවිසීම, පාලනය කළ යුතු වන්නේ පොත්වලට විෂබීජ යන බැවිනි. විශේෂයෙන් බෝවන රෝගයක් වැලඳුන හොත් සම්පූර්ණ සුවය ලබන තුරු පුස්තකාල වලට යාම නුසුදුසු ක්‍රියාවකි.කවර අධ්‍යයනයක්, පර්යේෂණයක්, නිබන්ධයක්, සාහිත්‍ය විමර්ශනයක් වුවද පොතේ නම, කතුවරයාගේ නම, ප්‍රකාශිත ආයතනය වර්ෂය පමණක් නොව උපුටා ගත් පිටුව පවා සටහන් කිරීම සුදුසු දෙයකි. අද තොරතුරු පරිගණක කර ඇති බැවින් තමන්ට අවශ්‍ය මූලාශ්‍ර කෘතිය ඕනෑම පුස්තකාලයකින් තෝරා ගැනීමේ පහසුකම් දී ඇත.ප්‍රබුද්ධ සමාජයක් උදෙසා, කියවීමේ සමාජයක් උදෙසා, සැමට අධ්‍යාපනය සඳහා ‍පත පොතෙන් ඇති වටිනාකම අවබෝධ කරගත යුතු වෙයි. යහපත් සත්පුරුෂයකු තැනීමෙහිලා විධිමත්, නොවිධිමත් අධ්‍යාපනයේ දී පත පොතෙන් ලබන සේවාව මෙන්ම පොත් කියවීම ආශ්වාදජනක කාර්යයකි. එබැවින් අපේ සියලු ජන කොටස් මේ කියවීමේ මාසයේ දී ඇති තරම් පොත් පත් කියවමින් පොත් කියවීම අත්හැරිය නොහැකි වේවායි ප්‍රාර්ථනා කරමි.විශ්‍රාමලත් විදුහල්පතිඩී. සී. ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=af14092816</link>
    <topic>69 වැනි එ. ජා. සමුළුවේදී මුගාබේ ඇමෙරිකාවට දෙහි කපයි</topic>
    <author/>
    <content>එක්සත් ජාතීන්ගේ 69 වැනි සැසි වාරයේදී (පසුගිය බ්‍රහස්පතින්දා) සිම්බාබ්වේ ජනාධිපති රොබට් මුගාබේ කළ කතාවෙන් පසු ඇමෙරිකානු නියෝජිතයන් විරෝධය පා ඉවතට යනු දක්නට ලැබිණ.එක්සත් ජාතීන්ගේ සැසිවාරයේ දී තමාට ලැබුණු අවස්ථාවේ දී නැගී සිටි මුගාබේ මහතා කෙළින්ම ඇමෙරිකාවට ඇඟිල්ල දිගු කරමින් කියා සිටියේ ඇමෙරිකාව නීති විරෝධි හා ලැජ්ජා සහගත ලෙස රටවල්වලට එරෙහිව සම්බාධක පනවන බවට චෝදනා කළේය.“ලැජ්ජයි ලැජ්ජයි ඇමෙරිකාව ලැජ්ජයි ඒ වගේම බ්‍රිතාන්‍යයත් ඊට සහාය දක්වන කණ්ඩායම් ද ලැජ්ජයි ලැජ්ජයි” මුගාබේ කීය.තම රටට එරෙහිව ඒකපාක්ෂිකව පනවන ලද සම්බාධක පිළිබඳව කතා කළ මුගාබේ එය එක්සත් ජාතීන්ගේ ත්‍රස්තවාදී ක්‍රියාවන් ලෙස හැඳින්විය. එමෙන්ම එය බලයට ඇති කෑදරකමක් මෙන්ම අත්තනෝමතිකත්වයට ඇති ගිජු බවක් ලෙස ද ඔහු හඳුන්වා දුන්නේය.සිම්බාබ්වේ යළිත් කාගේවත් යටත් රාජ්‍යක් නොවන බව ද 89 හැවිරිදි සිම්බාබ්වේ ජනාධිපතිවරයා අවධාරණය කළේය. අනතුරුව සිම්බාබ්වේ දේශය මෑතක දී පැවැත්වූ මැතිවරණය නීති විරෝධී බවට ඇමෙරිකාව ප්‍රකාශ කිරිම ද ඔහු හෙළා දුටුවේය.“මෙය හරිම ද්වේශ සහගත ක්‍රියාවක් අපේ කුඩා රට සාමකාමී රටක්. පසුගිය ජූලි 31 දා පැවැත්වූ ප්‍රජාතන්ත්‍රවාදී මැතිවරණය පිරිසුදු එකක්. ඇමෙරිකාව එය ප්‍රතික්ෂේප කිරීම හරිම ද්වේශසහගතයි.”සිම්බාබ්වේ දේශයේ දකුණුදිග පළාත්බද සාගින්නෙන් පෙළෙන ජනතාව සඳහා සැම්බියාවෙන් ඉරිඟු තොගයක් පසුගිය දා සිම්බාබ්වේ රජය ඇණවුම් කළේය.සිම්බාබ්වේ හි ජනතාවගෙන් අඩක් පමණ එනම් මිලියන 2.2 ක ජනතාව සාගින්නෙන් පෙළෙන බව එක්සත් ජාතීන් විසින් පසුගිය දා වාර්තාවක් මඟින් ප්‍රකාශ කළ බව ‘ද මේල්’ හා ‘ගාඩියන්’ පුවත්පත අනාවරණය කොට තිබිණ.මේ වසර මුලදී සිම්බාබ්වේ දේශය ධාන්‍ය ටොන් 3400 ක් ජනතාව සඳහා ආනයනය කළ බව එහි කෘෂිකර්ම ඇමැති ජෝසප් මාඕ ද පිළිගත්තේය.කෙසේ වෙතත් තම දේශයේ කිසිවකු සාගින්නෙන් නොපෙළෙන බවත් ආහාර හිඟකම සඳහා තමන් ඉතා හොඳ සැලසුම් ගොඩනඟා ඇති බව අවධාරණය කළ සිම්බාබ්වේ කෘෂිකර්ම ඇමැතිවරයා තමන්ගේ ධාන්‍ය අලෙවි මණ්ඩලය ඒ සඳහා පියවර ගෙන ඇති බව ද පැවැසීය.බ්‍රිතාන්‍යයත් ඇමෙරිකාවත් එකතුව තම ජාතිය හා එහි සම්පත් පාලනය කිරීමට උත්සාහ ගන්නා බවත් ඔවුන් යළිත් පෙර පරිදි යටත්විජිත බලය යෙදවීමට ක්‍රියා කරන බවත් කී මුගාබේ තම රටට එරෙහි නීති විරෝධී හා ලැජ්ජාසහගත සම්බාධක ඉවත් කරන ලෙස ද ඉල්ලා සිටියේය.“සිම්බාබ්වේ දේශයත් එහි සියලු සම්පත් ආදියත් සිම්බාබ්වේ වැසියන්ටයි. කරුණාකර අපේ සාමකාමී රටට යෙදු සම්බාධක ‍ඉවත් කරන්න.”ඇමෙරිකාව හා යුරෝපා සංගමය විසින් මේ සම්බාධක පැනවීම රාජ්‍යයක ස්වාධීනත්වයට එරෙහිව එක්සත් ජාතීන්ගේ නීතිරිති උල්ලංඝනය කිරිමක් මෙන්ම එය රාජ්‍ය පාලනයේ වෙනසක් ඇති කිරිමට බලපෑම් කිරීමට එක්සත් ජාතීන්ගේ විදේශ ප්‍රතිපත්තිය භාවිත කිරීමත් බවත් තවදුරටත් සිම්බාබ්වේ ජනාධිපතිවරයා අවධාරණය කළේය.2000 මැතිවරණයෙන් පසු සුදු ජාතික ව්‍යාපාරිකයන්ට එරෙහිව සිම්බාබ්වේ රජය ගෙන ගිය ප්‍රතිපත්තියෙන් පසුව ඇමෙරිකාව හා යුරෝපා සංගමය සිම්බාබ්වේ හි රාජ්‍ය ව්‍යාපාරික ආයතනවලට එරෙහිව සම්බාධක පැනවීය.එහෙත් පසුගිය 17 දා යුරෝපා සංගමය විසින් සිම්බාබ්වේ පතල් සංවර්ධන සංස්ථාවට එරෙහි බාධක ඉවත් කිරීමෙන් පසු සිම්බාබ්වේ දියමන්ති යුරෝපයට විකිණීමට අවස්ථාව ලැබුණු බව මුගාබේ සිය කතාවේදී සඳහන් නොකළේය.1980 දී සිම්බාබ්වේ දේශය බ්‍රිතාන්‍යයෙන් නිදහස ලැබූ දා සිට 33 වසරක් පුරා එම රට පාලනය කරන මුගාබේ අවසන් වරට පසුගිය ජූලි 31 දා මැතිවරණය ද ජයග්‍රහණය කළේය. එහෙත් ඔහුගේ ප්‍රධාන ප්‍රතිවාදියා වන මොර්ගන් ට්ස්වැන්ගිලේ මැතිවරණය මහා වංචාවක් බව කීය.මැතිවරණය සාධාරණ නොවන නිසා සිම්බාබ්වේ දේශයට එරෙහි සම්බාධක ලිහිල් නොකරන බව ඇමෙරිකාව කියා සිටියේය.අප්‍රිකානු සංගමය ඇතුළු කලාපීය සංවිධානය මැතිවරණ ප්‍රතිඵල සාධාරණීකරණය කළ ද ඇමෙරිකාව තම ස්ථාවරය ලිහිල් නොකළ බව ද මුගාබේගේ තර්කය විය.ඇමෙරිකාව හා එයට ලැදි ජාතීන් ප්‍රජාතන්ත්‍රවාදය හා නිදහස ගැන කතා කළත් ඒවා සිදු කෙරෙන්නේ ඔවුන්ට කැමැති විදිහටයි. සිම්බාබ්වේ මේ බටහිර හෙළාදැකීම් පිළිගැනීම ප්‍රතික්ෂේප කරනවා. අපි අපේ ප්‍රජාතන්ත්‍රවාදය හා නිදහස රැකගැනීමේ අයිතිය පිළිගන්නවා. අපි අපේ ස්වාධිපත්‍යය යළිත් පාවා දෙන්නේ නැහැ. සිම්බාබ්වේ යළිත් යටත් දේශයක් වන්නේ නැහැ.”එක්සත් ජාතීන්ගේ සැසි වාරයේ දී මෙසේ බ්‍රිතාන්‍යයට ඇමෙරිකාවට හා එක්සත් ජාතීන්ට එරෙහිව මුගාබේ කළ කතාව කාගේත් අවධානයට ලක්විය. එමෙන්ම ඔහුගේ විනාඩි 15 මේ කතාව තුළින් එක්සත් ජාතීන්ට මෙන්ම සිම්බාබ්වේ කලින් පාලනය කළ යටත්විජිත වාදයට උඩගෙඩි දුන් සිම්බාබ්වේ දේශයේ පූර්ව පාලකයන්ට ද ඔහු සිය කතාවේදී තදබල ලෙස දොස් පැවැරීය.සිම්බාබ්වේ දේශයේ සිටි සුදු ජාතික වැවිලිකරුවන් ඔවුන්ගේ පවුල් හා ඔවුන්ගේ කාර්ය මණ්ඩල එළවා දමා එම දේපළ යළි පවරාගෙන බෙදා දීමේ වේගවත් වැඩපිළිවෙළ අවසන් කිරිමට මැරයන් යොදා මර්දනය කිරිමට කටයුතු කළ එක්සත් ජාතීන්ට දොස් පැවරීමට ද ඔහු අමතක නොකළේය.පරිවර්තනයදයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=af14092817</link>
    <topic>දුවපන් මිල්කා</topic>
    <author>අරුණි මුතුමලී</author>
    <content>ඔලිම්පික් පැරදුණු ඉන්දියානු සුපිරි ක්‍රීඩක මිල්කා සිං ගැන හින්දි සිනමාව කියන කතාව මෑතකදී නැරඹුවෙමි. අපි ඔලිම්පික් පදක්කම් දෙකක් දිනා ඇත්තෙමු. මේ දිනවල අප බොහෝ දෙනකුගේ අවධානය දිනා ගත්  ආසියානු ක්‍රීඩා උලෙළ ද පැවැත්වේ. 1951 පළමුවැනි ආසියානු ක්‍රීඩා උලෙළේ සිට 2010 දක්වා අප හිමි කරගත් පදක්කම් සංඛ්‍යාව43කි. ඔලිම්පික් දිනූ සුසන්තිකා ගැන හෝ ආසියානු, පොදු රාජ්‍ය මණ්ඩලීය වැනි අන්තර්ජාතික තරග දිනූ දර්ශා, ශ්‍රියානි , සුගත් , චින්තන වැන්නවුන් වෙනුවෙන් අපේ පුළුල්තිරයත් විවරවේද?“භාග් මිල්කා භාග්” මේ මිල්කා සිං අවුරුදු 12ක කුඩා දරුවකු ලෙස සිටියදී සතුරන්ගෙන් බේරී යන ලෙස තම පියා ඔහු ට කී අවසන් වචන කීපයයි. එය ඔහුට යළි ඇසෙන්නේ ඔලිම්පික් තරගයේදී පුහුණුකරුගේ මුවෙනි. චිත්‍රපටය ඇරැඹෙන්නේ මිල්කා ජයග්‍රහණය පෙනිපෙනී ආපසු හැරී බලන මොහොතට ක්‍රීඩකයින් තිදෙනකු ඔහු අභිබවා ජය ගන්නා දර්ශන‍ෙයනි. 1960 රෝමයේ පැවැති සමර් ඔලිම්පික් මිටර් 400 තරගයේ ඔහු ලබන්නේ හතරවැනි ස්ථානයයි.ඔහු එවර ඔලිම්පික් තරගය‍ට තේරෙන්නේ එතෙක් මීටර 400 ලෝක වාර්තාව වූ තත්පර 45.9 තත්පර45.8ට බිඳහෙළමිනි. ජාතික හා අන්තර්ජාතික තරග රැසක ජයග්‍රහණය හිමි කරගෙන සිටි මිල්කාට ඉන්දු පකිස්තාන මිත්‍රත්ව තරග කණ්ඩායමේ නායකත්වයදරන ලෙස ජවහල් ලාල් නේරුතුමා කළ යෝජනාව ඔහු ප්‍රතික්ෂේප කරයි. ශ්‍රී නේරුගේ නියේජිතයා මිල්කාගේ පුහුණුකරුවන් හමුවේ. මිල්කා සිංගේ අතීත කතාව දිග හැරෙන්නේ ඒ අනුවය.1947 ඉන්දියාව දෙකඩ කරන විට පංජාබයේ ඇති වූ ආගමික කෝලහාල නිසා කුඩා මිල්කාගේ පවුල ඝාතනය වෙයි. එය මිල්කා සියැසින් දකී. අවතැන් වූවකු ලෙස දිල්ලියට එන කුඩා මිල්කාට එහි අනාථ කඳවුරකදී සිය වැඩිමහල් සොයුරිය හමුවේ.ඇය විවාහකය. දැඩි අගහිඟකම් නිසා මැරෑටීන් පිරිසකට එකතු වන ඔහු කීයක් හෝ සොයා ගැනීමට සොරකම් කරයි. තරුණ මිල්කා ප්‍රදේශයේ රූපත් තරුණියක හා පෙමින් වෙලෙයි. ඔහුට ඇය පවසන්නේ යහපත් ජීවිතයක් ගෙවන ලෙසය.අවසානයේ හමුදාවට බැදී එහිදී ධාවන තරගයකින් ජය ගන්නා මිල්කා ඒ බව කීමට පෙම්වතිය බීරූ සොය ආවද ඇය වෙනත් අයකුට සරණ පාවා දී ඇති බව ඔහුට ආරංචි වෙයි.මිල්කා 1956 මෙල්බන් ඔලිම්පික් තරගයට සහභාගීවීමට පිටත් වෙයි. එහිදී ඔස්ට්‍රේලියාවේ ඔහුගේ තාක්ෂණික පුහුණුකරුගේ මිනිපිරිය සමඟ සමාජ ශාලාවක රාත්‍රිය ගත කිරීමෙන් විඩාවට පත් වී තරගයේ අවසන් වටයෙන් අසමත් වෙයි. දැඩි පුහුණුවීම්වල යෙදී ඉන් පසු එළැඹෙන ආසියානු ආදී සියලු ජාතික අන්තර්ජාතික තරගවලින් ජයගනී.ඉන්දු පකිස්තාන මිත්‍රත්ව තරගයට පිටත්වන මිල්කා සිය ගම සොයා යයි.ධාවන තරගය ඇරැඹේ. පවනට බඳු වේගයෙන් එන මිල්කා ජය ගනී. එවක පකිස්තාන ජනපති ජෙනරාල් අයුබ් ඛාන් ඔහුට පදක්කම පළඳවන්නේ ‘පියාඹන සික් ජාතිකයා’ යන විරුදාවලිය ද දෙමිනි. ජාතියේ ගෞරවය රැකගත් මිල්කා සිංගේ ජයග්‍රහණය වෙනුවෙන් ශ්‍රී නේරු මහතා ජාතික නිවාඩු දිනයක් නම් කරයි. එය මිල්කා සිය පෙම්වතිය ව සිටිය දී බීරුට දුන් පොරොන්දුවකි. එසේම ඔහු පද්මශ්‍රී සම්මානයෙන් පිදුම් ලබයි.“භාග් මිල්කා භාග්” නරඹද්දී ඉන්දියාව ගැනත් ඉන්දියානුවන්ගේ ජාතිකාභිමානය ගැනත් අපට ඇතිවන්නේ මහත් ගෞරවයකි. පකිස්තානුවන් ගැන ඔවුන් කියන්නට උත්සාහ කරන දේ ද නරඹන්නාට දැනේ. ඒ හැඟීම ඉන්දියාවට ආසන්න රටවල පමණක් නොව වෙනත් රටවල ප්‍රේක්ෂකයන්ට ද ඇති වි තිබේ.එසේ කියන්නේ මේ චිත්‍රපටය 2013 ජූලි 12 වැනිදා ප්‍රදර්ශනය ඇරැඹු පසු බොක්ස් ඔෆීස් වාර්තා තබමින් “සුපර් හිට්”චිත්‍රපටයක් බවට විදෙස්වලද නම් දැරීම නිසාය. ඒ වසරේ ලොව පුරා ආදායම් වාර්තා තැබූ බොලිවුඩ් චිත්‍රපට අතර 6 වැනි ස්ථානයට පත් වීමට එයට හැකි විය. චිත්‍රපටය සඳහා වැය කළ ඇමරිකානු ඩොලර් මිලියන 4.9ක් වෙනුවට චිත්‍රපටය ලද ආදායම ඩොලර් මිලියන 27කි‍.මිල්කා ලෙස රගපාන්නේ ෆර්හන් අක්තාර් ය. ඔහුගේ රඟපෑම තමන්ට සාධාරණයක් කළ බව මිල්කා තරයේ පවසන්නේය. නළු නිළියන් තේරීමේ නිවැරැදි බව එයින් ම වැටහේ. හේතුව මිල්කාගේ චරිතය සඳහා කලින් යෝජනා වී තිබුණේ එක්කෝ අභිෂේක් භච්චන්ය.නැතහොත් අක්ෂේ කුමාර්ය. එහෙත් සැබෑ මිල්කාගේ රුව දකින්නෙකුට ෆර්හන් අක්තර් ඔහුට කෙතරම් සමීප දැයි වැටහේ. ඔහුගේ කුඩා කල නිරූපනය කරන්නේ ළමා නළු ජප්තේජ් සිංය. මිල්කාගේ පළමුවැනි පෙම්වතිය බීරූ සෝනම් කපූර්ය. දිව්‍ය දත්තා ඔහුගේ සොයුරියයි. නේරු චරිතයට පණ පොවන්නේ දලිප් තාහිල් ය.ධාවන ශූර මිල්කා සිං සිය දියණිය වන සෝනියා සන්වල්කා සමඟ එක්ව ලියූ ස්වයං චරිතාපදානය වන “The race of my life” කෘතියේ අයිතිය මෙම චිත්‍රපටය සඳහා ඔහු ලබා දී ඇත්තේ ඉන්දියානු රුපියලකටය. එහෙත් චිත්‍රපටයේ ආදායමින් සියයට 10-15ක ප්‍රතිශතයක් මිල්කා සිං ක්‍රීඩා පදනමට ලබා දිය යුතුය. ඒ ආර්ථික අපහසුතා ඇති ක්‍රීඩක ක්‍රීඩිකාවන්ගේ සුබසාධනය සඳහාය.මිල්කාගේ කතාව ශ්‍රී ලංකාවට සම්බන්ධ වන්නේ ඔහුගේ බිරිඳ, නිර්මල් කොවුර් නැමැති හිටපු ඉන්දියානු කාන්තා වොලිබෝල් නායිකාව 1955 හමුවන්නේ “සිලෝන්” හිදී නිසාය. ඔවුහු 1962 විවාහ වූහ. මිල්කාට උපන්දින තුනක් ඇතැයි කියයි.පකිස්තානු වාර්තා අනුව ඔහු 1929 නොවැම්බර් මස 20 උපන්නෙකි. අනෙක් වාර්තා අනුව ඔහු එක්කෝ 1935 ඔක්තෝබර් 17 හෝ නොවැම්බර් 20 උපන්නෙකි. එ‍ෙහත් 2007 දී ඔහු රාජේෂ් කුමාර් සමඟ කළ සාකච්ඡාවකදී පවසා ඇත්තේ තමන් 1935 පකිස්තානයේ ගෝවින්දපුර ගමේ ඉපදුණු බවය. එහිදී ඔහු ආදර්ශ පාඨයක්සේ කිය්නනේ “ජීවිතයෙන් පලා නොදුවන්න- ජීවිතය සමග දුවන්න” කියාය.ඒ මිල්කාගේ කතාවය. මෙවැනි කතා අප රටේ ද නැත්තේ නොවේ. එකක් නම් රණතුංග කරුණානන්දගේ කතාවය. මැරතන් කරූ විශේෂ වන්නේ 1964 දී ටෝකියෝ හි පැවැති සමර් ඔලිම්පික් තරගයේ කළ වික්‍රමය නිසාය. එවර මීටර 10,000 දිවීමේ වටයේ දී මුල් තරග කරුවන් තිදෙනා ජය ගත් විට අනෙක් ක්‍රීඩකයෝ සියලුදෙනාම පාහේ ධාවන පථයෙන් ඉවත් වූහ.මැරතන් කරූ පමණක් වට සියල්ලම සම්පූර්ණ කරන්නට විය. අවසන් ක්‍රීඩකයා වූ ඔහුට මුලින් උසුළු විසුළු ඇසුනද අවසානයේ ප්‍රේක්ෂකාගාරයෙන් නැඟුණු අත්පොලසන් හඬ මෙතෙක් ක්‍රීඩකයකු වෙනුවන් නැඟි විශාලතම පැසසුම විය යුතු බව ඔහු සමග සිටි අනෙක් ක්‍රීඩකයන් පවසා තිබේ. ජපන් මාධ්‍යකරුවන් ඔහු වට කර ගත්තේ වට සියල්ල අවසන් කළ පසුවය. එවිට ඔහු පැවසුවේ තමන් තරගයට පිවිසියේ එය ආරම්භ කරන්නට පමණක් නොව අවසන් කරන්නටත් සමඟය කියාය.ගම්පොල උපන් කරූ 1974 දියේ ගිලී මළේය. ඒ ජපානයේ රැකියාවකට ලද ආරාධනයට රටින් පිට වීමට දින කිහිපයකට පෙරය. ඒ නිසා ඔහුගේ බිරිඳගේ සිහි විකල් විණි. පවුලම පාරට වැටුණි. ඔහුගේ ඥාතියකු පිහිට නොවන්නට මුළු පවුලම පාරේම වැළලී යන්නට ද ඉඩ තිබිණි.කවවදාවත් බලධාරීන්ට මැරතන් කරූ ගැන වගක් නොවීය. එහෙත් ජපානයේ 5 ශ්‍රේණියේ පෙළ පොතේ පළමුවැනි පාඩම ඇත්තේ අපේ කරූ ගැනය. ඔහු ලෝකයම හඳුන්වන්නේ “The most spirited loser”හෙවත් ධෛර්යවන්තම මිනිසා යන විරුදාවලියෙනි.ජපනුන් ඔවුන්ගේ අනාගත පරපුරට වසර හතළිහක් පුරා දිරිය දෙන්නේ අපේ කරූගෙනි. එහෙත් අපේ රටට ඔහු දියේ ගිලුණු තවත් එක් මිනිසෙක් පමණි. ඒ ඔහු ඔලිම්පික් පරාජය වූ නිසාය. මිල්කා සිං ද ඔලිම්පික් පරාජිතයෙකි. මිල්කාට මෙන්ම කරූටත් බොහෝ දේ සිදු නොවුණා යැයි කිව හැක්කේ කාටද?ඩන්කන් වයිට් සුසන්තිකා ජයසිංහ ඔලිම්පික් දිනුවෝය. සුසන්තිකා ගේ කතාව මිල්කාට දෙවැනිවේද? එහෙත් එය සිනමාවට නැඟිමට ඇය ඉඩ නොදුන්නේ මිල්කාට මෙන් සාධාරණයක් ඉටු වෙතැයි විශ්වාසයක් නොතිබූ නිසා බව කියයි.ආසියානු ක්‍රීඩා උලෙළ ඇරැඹුණ 1951 දී එම්. ඒ අක්බාර් රිටි පැණිමෙන් රිදී පදක්කමක් ගෙන ශ්‍රී ලංකාව 6 වැනි ස්ථානයට ගෙන ආවේය. 17 වැනි වතාවටත් අපේ ක්‍රීඩක ක්‍රීඩිකාවෝ ආසියානු තරගයට සහභාගී වන්නේ රෝසමල් යහනා හෝ රතු පලස් මතින් නොවන බව නොරහසකි. මිල්කාට මෙන්ම ඔවුන්ටද කතාවක් තිබේ. එහෙත් අපේ රචකයන්ට ඒවා කතා නොවේ.සිංහල සිනමාවේ කඩා වැටීම පිළිබඳ කතාකරන බොහෝ අධ්‍යක්ෂවරු, නළු නිළියන්, නිෂපාදකවරුන් පවසන්නේ තිර රචනාවල දුර්වල කම මූලික හේතුවක් බවයි. ප්‍රබල තිර රචනයක් ලැබීම චිත්‍රපටයකින් අඩක් නිම වූවා වැනි යැයි ද තවත් මතයකි. වස්තුබීජ නැතැයි පවසමින් ඓතිහාසික හා බෞද්ධ කතා රැල්ලක් ගලාගෙන යයි.වසර තිහක යුද්ධයෙන් පසු ඒ ගැන ජාතිකාභිමානයක් ගොඩ නැඟෙන පරිදි චිත්‍රපට කීයක් නිපදවා තිබේද? වස්තුබීජ නිකම්ම පහල වන්නේ නැත. ඒවා සොයා යා යුතුය. හරියට භාග් මිල්කා භාග් අධ්‍යක්ෂ රාකේෂ් ඕම්ප්‍රකාශ් මෙහ්රා මෙනි.ඔහු මිල්කා හඳුනා ගන්නට ජාතික ක්‍රීඩාංගනයට නිතර ගියේය. මිතුදම තහවුරු කරන්නට නිවෙසට ගියේය. තිර රචක පර්සූන් ජෝෂි සමඟ වසර දෙකහමාරක් කතාව ගොඩ නැඟුවේය. එහි ප්‍රතිඵලය සම්මාන විස්සක් හා නිර්දේශ 13කි. ඊටත් වඩා විශාල සම්මානය ලොව පුරා රටවල් එය හදවතින් ම පිළීගැනීමය.අද අපේ රටේ ඇතැම් චිත්‍රපට සඳහා වියදම්කරන මුදල සැලකූ විට ආර්ථික අපහසුතා පළිහක් කර ගත හැකි යැයි නොසිතෙන තරම්ය.එහෙත් ජනතාවගේ හදවතට කතාකරන සාර්ථක තිර රචනා හිඟවන්නේ සැබැවින්ම නොහැකියාව නිසාද? කම්මැලිකම නිසාදැයි නොතේරේ.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=af14092818</link>
    <topic>ස්පා නමින් ගෙනගිය තායි ගණිකා මඩම පොලිස්පති අණින් වටලයි</topic>
    <author>කීර්ති මෙන්ඩිස්</author>
    <content>අල්ලාගත් තායි කෙල්ලක්තායි රූමතියන් මාස හයකට වරක් සංචාරක වීසා මඟින් මෙරටට ගෙන්වනු ලබන අතර වීසා අවසන් වීමෙන් පසු ඔවුන් යළිත් තායිලන්තයට පිටත් කර වෙනත් කණ්ඩායමක් මෙහි ගෙන්වා ගණිකා වෘත්තියේ යෙදවීම ජාවාරම්කරුවන් විසින් වසර දහයක් තිස්සේ කරගෙන ගොස් ඇති බව පරීක්ෂණවලදි හෙළි වී තිබේ. මොවුන්ගෙන් කළ ප්‍රශ්න කිරීම්වලදි හෙළිවී ඇත්තේ මොවුන් තායිලන්තයේ ද ගණිකාවන් ලෙස රැකියාව කරන බවකි.මෙම තායි ගණිකා ජාවාරම ගැන පොලිස්පතිවරයාගේ උකුසු ඇස යොමුවන්නේ කොළඹ නගරයේ තැන් තැන්වල හතු පිපෙන්නාක් මෙන් “ස්පා” ආයතන නමින් සම්භාහන ආයතන ඇරඹීමත් සමඟය. සුපිරි සම්භාහන ආයතනයක් මීට මසකට පෙර බොරැල්ල පොලිසිය මඟින් වටලන ලදි. පැයක හෝ පැය එකහමාරක් සඳහා රුපියල් දසදහසේ සිට පනස්දාහ දක්වා මුදලක් ඒ සඳහා අය කෙරේ.‍මේ ‘ස්පා’ ජාවාරම කොල්ලුපිටිය, බම්බලපිටිය, වැල්ලවත්ත ආදී ප්‍රදේශවල පවත්වාගෙන යාමත් සමඟ පොලිස්පති ඉලංගකෝන් මහතාගේ අවධානයට එම ආයතන යොමුවිය. මේ ආයතන බොහොමයක් කොළඹ ඇතැම් පොලිස් ලොක්කන්ගේ අනුදැනුම මත ක්‍රියාත්මක වන ඒවා බව රහසක් නොවේ.ප්‍රාදේශීය පොලිස් ස්ථාන මේ ස්පා වැටලීමට මැලිකමක් දක්වති. ඒ ඇතැම් පොලිස් ලොක්කන්ගේ මනදොළ සපුරන්නේ මේ ආයතනවල රූමතියන් බව මේ පිළිබඳ කළ සොයා බැලීමකදී හෙළිදරව් වූ අතර ඊට අමතරව එවන් පොලිස් ලොක්කන්ට මාස් පතා ඒවායින් මුදලක් ද ලැබෙතැයි හෙළිවේ.කොල්ලුපිටියෙ කෙරෙන එවන් සුපිරි ස්පා ආයතනයක් පානදුර වලාන දූෂණ මර්දන ප්‍රහාරක ඒකකයේ අවධානයට පසුගියදා යොමු විය. ඒකකයේ සහකාර පොලිස් අධිකාරි ලූෂන් සූරියබණ්ඩාර මහතා වෙත පොලිස්පතිවරයා මෙම වැටලීම් නියෝගය ලබාදී තිබිණි. වහා ක්‍රියාත්මක වූ ඒ.ඇස්.පී. වරයා ඒකකයේ ස්ථානාධිපති පොලිස් පරීක්ෂක දුමින්ද මේ ගැන දැනුම්වත් කරමින් කොල්ලුපිටියේ පවත්වාගෙන ගිය මෙම සුපිරි ගණිකා මඩම පිළිබඳව බුද්ධිමය තොරතුරු ලබාගන්නා ලදී.“ජූලියානා” නමැති මෙම ආයතනය වසර දහයක් තිස්සේ කොල්ලුපිටිය නගරය කේන්ද්‍රකොට ගෙන කිසිදු බාහිර බලපෑමක් හෝ පොලිස් වැටලීමක් හෝ නැතිව ආරක්ෂිතව පවත්වාගෙන ගිය එවන් තැනකි.‘ජුලියානා’ වැටලීම සඳහා වලාන ඒකකයේ බුද්ධි නිලධාරින් ඊට ඇතුළු වූයේ ඉතා සූක්ෂම ලෙසිනි. ගැනුම්කරුවන් ලෙස “ස්පා” ආයතනයට ඇතුළු වූ ඔවුන්ට හෙළිදරව් වූයේ එතැන සම්භාහන යැයි කියමින් තායි කාන්තාවන් සැපයෙන බවකි.ආයතනයට ඇතුළුවීම සඳහා රුපියල් 8500 ක් ගෙවිය යුතු විය. ඉන්පසු ගැනුම්කරු ඉදිරියට තායි රූමතියන් පෙළ ගස්වනු ලැබේ. ඉන් කෙනෙක් තෝරා ගැනීමේ අවස්ථාව ගැනුම්කරුට හිමිවේ. කාමරයේදී තායි කෙල්ල ඉල්ලන මුදල ලබාදීමට ව්‍යාපාරිකයාට සිදුවේ.අල්ලාගත් තායි ළඳුන්වැටලීම සිදුවෙද්දීමෙම ස්පා ආයතනයේ මූලික අරමුණ එතැනට එන ගැනුම්කරුගේ ආරක්ෂිත භාවය ඔහුට නියමාකාරයෙන් ලබා දීමය. එහෙත් ගැනුම්කරු නොදත් දෙයක් එතැන සිදුවේ. පහත මාලයේ ඇති රථගාලේ ඇති විදුලි සෝපාව ළඟ සිට කාමරයට යන තුරු ගැනුම්කරු පිළිබඳ රූ සටහන් සී.සී.ටී.වී ආරක්ෂිත කැමරා මගින් නිරීක්ෂණය වීමයි.සහකාර පොලිස් අධිකාරිවරයාගේ පෞද්ගලික ඔත්තුකරුවකු ස්පා ආයතනයට ඇතුළු වී තායි කාන්තාවක් ලබා ගැනීම සඳහා යොදා ගැනිණි. ඒ අනුව සුපිරි පන්නයේ මොටෝ රියකින් එතැනට ගිය ඔහු රුපියල් 8500 ක් ගෙවා ඊට ඇතුළු විය. අනතුරුව තායි රූමතියෝ ඔහු ඉදිරියේ පෙනී සිටියහ. ඉන් කෙනෙක් තෝරාගත් ඔත්තුකරු ඇය සමඟ කාමරයට ඇතුළු විය.“තායි කෙල්ල මගෙන් රුපියල් දහදාහක් ඉල්ලුවා. ඒත් මම කොහොම හරි එයා පන්දාහකට කැමති කරවා ගත්තා.” ඔත්තුකරු කියයි.“ඒ අතරේ තමයි ඔහු අපිට දුරකථන ඇමතුමක් දුන්නේ. ඒ වන විට 12 දෙනකුගෙන් සමන්විත අපේ කණ්ඩායම ජුලියානා එකට නුදුරින් ස්ථානගත වෙලා හිටියේ. ඇමතුම ලැබුණු ගමන් අපි ඒක ඇතුළට කඩා පැන්නා. අවුරුදු 10 ක් කිසිදු කරදරයක් නැතිව සම්භාහනය කියලා කරගෙන ගිය කොළඹ සුපිරි ගණිකා මඩම අපිට අල්ලගන්න පුළුවන් වුණා.” ඒකකයේ ස්ථානාධිපති දුමින්ද පවසයි.මෙම වැටලීමට අනුව ඔත්තුකරු රැඳී සිටි කාමරයට ද පොලිසිය කඩා වැදිණි. සෙසු කාමර සෝදිසි කරද්දි තවත් තායි කෙල්ලන් හයදෙනකු අල්ලා ගත හැකිවිණි. ඊට අමතරව පාලිකාවන් දෙදෙනකි. එකියක් තායි ගැහැනියකි. අනෙක් තැනැත්තිය අම්බලන්තොට මාමඩල ප්‍රදේශයේ පදිංචි රංජනී නමැත්තියකි.ඊට අමතරව තවත් කළමනාකාරවරයෙකි. අඹතැන්න මුල්ලේගම පදිංචි ඔහු රොෂාන් නමැත්තෙකි. ආයතනයට ඇතුළුවන ඕනෑම අයෙකු සී.සී.ටීවී කැමරා පද්ධතිය මගින් නිරීක්ෂණය කිරීම ඔහුට අයත් කාර්ය භාරයයි. ඒ සඳහා මසකට ඔහුට රුපියල් පනස්දාහක් ගෙවනු ලැබේ.කෙල්ල ඉල්ලන තමන් කැමති වෙන ඕනෑම මුදලක් කෙල්ලට දෙන්න පුළුවන්. ඒක 5000 ද, 10,000 ද, 15,000 ද කියලා කියන්නේ තායි කෙල්ල. ඒ සල්ලි යන්නේ ඒ කෙල්ලට. ඒ නිසා එක කෙල්ලක් දවසකට අඩුම තරමින් රුපියල් පනස්දාහක් විතර උපයනවා. ඊට අමතරව ආයතනය කරගෙන යන්නවුන් මාස්පතා එක තායි කෙල්ලකට රුපියල් ලක්ෂයක වැටුපක් දෙනවා.වැටලීමත් සමඟ තායි කෙල්ලන්ගේ අනන්‍යතාවය සොයා බැලිණි. එතනට පැමිණි සහකාර පොලිස් අධිකාරිවරයා ද ඊට එක්විය. අල්ලාගත් තායි කාන්තාවන්ගෙන් එක් අයකුට පමණක් “රෙසිඩන් වීසා” තිබූ අතර අනෙක් සියල්ලන්ටම තිබුණේ “සංචාරක වීසා” පමණි.වැටලීම සිදුවන අවස්ථවේ තායි කෙල්ලන්ගේ පහස ලබා ගැනීමට පැමිණි ශ්‍රී ලාංකික තිදෙනෙක් හා අරාබි ජාතිකයො දෙදෙනෙක් පොලිසියට කොටුවූහ. අනන්‍යතාවය තහවුරු කරගත හැකි බලපත්‍ර සෝදිසි කිරීමෙන් පසු ඔවුන් මුදා හැරිණ.තවදුරටත් මෙතැන සෝදිසි කිරීමේදි එදින ඇතුළුවීමේ ගාස්තු ලෙස අය කළ රුපියල් 2,18,300 ක මුදලක්පොලිස් භාරයට ගැනිණි. දිනක මෙහි ආදායම රුපියල් ලක්ෂ පහට ආසන්න බව පොලිසිය කියයි. ඊට අමතරව එතැනට පැමිණෙන ගැනුම්කරුවන්ගේ විස්තර හා දුරකථන අංක ඇතුළත් පොතක් ද පොලිස් භාරයට ගෙන තිබේ.සහකාර පොලිස් අධිකාරි  ලූෂන් සූරියබණ්ඩාරස්ථානාධිපති පොලිස් පරීක්ෂක දුමින්ද බාලසූරියගණිකා නිවාසයක රැඳි සිටිමින්, ගණිකා නිවාසයක් පවත්වාගෙන යාමට සහාය වෙමින්, ගණිකා වෘත්තියේ යෙදීම මෙන් ම ආගමන විගමන පනතේ කොන්දේසි උල්ලංඝණය කිරීම යටතේ අල්ලාගත් තායි රූමතියන් කොල්ලුපිටිය පොලිසියට බාරදීමෙන් පසු අධිකරණයට ඉදිරිපත් කර ඇත්තේ ගණිකා නිවාසයක් කළමනාකරණය හා කළමනාකරණයට සහාය වීම යටතේ පාලිකාවන් දෙදෙනා හා කළමනාකරු ද සමඟිනි.කොටුව මහේස්ත්‍රාත් අධිකරණය වෙත ඉදිරිපත් කරනු ලැබූ සැකකරුවන් කොටුව මහේස්ත්‍රාත් තිළිණ ගමගේ මහතා විසින් රක්ෂිත බන්ධනාගාර ගත කර ඇති අතර පසුගිය 25 වනදා ඔවුන් ඇප මත මුදා හරින ලදි. ශ්‍රී ලාංකික කාන්තාව හා පුද්ගලයකුත් තායි ජාතික කාන්තාවන් 8 දෙනකුත් රුපියල් ලක්ෂ 20 බැගින් වූ ශරීර ඇප මත මුදා හැරිණි.වීසා බලපත් නැති තායි සැකකාරිය ලබන මස 9 දක්වා රිමාන්ඩ් ගත විය. ගණිකා නිවාසය පවත්වාගෙන ගිය ගොඩනැගිල්ලේ හිමිකරු හෝ තාවකාලිකව පවත්වාගෙන ගිය හිමිකරු සම්බන්ධයෙන් පරීක්ෂණ ආරම්භ කර ඇති අතර මෙතැනට ආගිය පුද්ගලයන්ගේ විස්තර සහිත “පොත” මේ වනවිට විමර්ශනයට ලක් කරමින් තිබේ.ජුලියානා හෝටලේ තුන්වෙනි මහලේ වසර 10 ක් තිස්සේ මෙලෙස පවත්වා ගෙන ගිය මෙම ගණිකා මඩමට වසම අයත් කොල්ලුපිටිය පොලිසිය භාරව සිටි ස්ථානාධිපතිවරු මෙන් ම කොට්ඨාශයේ උසස් නිලධාරීන්ගේ ඇසනොගැටීම මෙන් ම මේ ගැන නිහඬව සිටියේ මන්දැයි සෙවීමට පොලිස්පතිවරයාගේ නියමයෙන් විධිමත් පරීක්ෂණයක් ද අරඹා ඇත.සම්භාහන ආයතන මුවාවෙන් ගණිකා මඩම් ලෙස පවත්වාගෙන යන සුපිරි පන්නයේ තවත් ස්ථාන කිහිපයක තොරතුරු මේ වනවිටත් වලාන ඒකකය වෙත ලැබී තිබේ. පොලිස්පතිවරයාගේ නියමයෙන් ඉදිරි දිනවලදි ඒවා ද වැටලීම සිදුකෙරෙන බව ජෙයෂ්ඨ පොලිස් නිලධාරියෙක් “සිළුමිණ” ට කීය.පොලිස්පතිවරයාගේ නියෝග මත පොලිස් මූලස්ථාන මාණ්ඩලික නියෝජ්‍ය පොලිස්පති එම්.ආර්. ලතිෆ් මහතාගේ අධීක්ෂණයෙන්, වලාන දූෂණ මර්දන ප්‍රහාරක ඒකකයේ නව සහකාර පොලිස් අධිකාරි ලූෂන් සූරියබණ්ඩාර මහතාගේ මෙහෙය වීමෙන් ස්ථානාධිපති පොලිස් පරීක්ෂක දුමින්ද බාලසූරිය ප්‍රමුඛ උපපරීක්ෂකවරුන් වූ චානක ලසන්ත, කේ.එම්.ඒ. කරුණාරත්න, සැරයන් ජයලත් (28176),කමල්සිරි (28778), ස්තාපල් ධනංජය (38872), ගිම්හාන (77142), සදීෂ (77176), ප්‍රියදර්ශන (76934), විමුක්ත (83790), කාන්තා කොස්තාපල්වරියන් මල්ලිකා (6134) හා ප්‍රියදර්ශනී (67857) යන අය ද මෙම වැටලීමට එක්වූහ.කීර්ති මෙන්ඩිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=af14092819</link>
    <topic>මට තාත්තෙක් ඉල්ලන්ඩ ගිහින් මගෙ අම්මාව සාහසිකව මරලා දැම්මා</topic>
    <author>උපාලි සමරසිංහ</author>
    <content>ඇඩ්ලින් විතාරණගේ දුව මංගලිකා කියයිඒ ගොම්මන් කළුවර තුනී සළු එළමින් තිබූ මොහොතය. දිනය හරියටම 1959 මාර්තු 14 වැනි දා ය. විල්පත්තු හන්දිය පෙනෙන නොපෙනෙන මානයේ වන වදුලෙන් වැසුණු ගුප්ත පාළු ස්ථානයක ලෙයින් තෙත්ව මහමඟ වැටුණ රූමත් තරුණ කාන්තාවකි. ඇගේ කුසට ආ සිවුමසක පමණ සිඟිත්තා ඒ මිය ගිය රුවැත්තියගේ කුසේ ඒ මොහොතේත් පණ නල අල්ලමින් සිටියේය. එහෙත් ඒ නිමේෂයකට පමණය. හිස් අහසට අත් ඔසවා සිහින් කෙඳිරිල්ලක් ගුවනට මුසුකොට ගත් ඇය ඇඩ්ලින් විතාරණ ජීවිතය ඉල්ලමින් මහමඟ කඳුළු වගුරමින් සිටියාය.එහෙත් ඇගේ කුස පණනළ ගසන සිඟිත්තා මෙන් ම ඇයගේ උදරය ද යට කරමින් ඇගේ සාහසික පෙම්වතා තම ෆියට් කාරය දෙවරක්ම එහාට මෙහාට පැදවූයේ සිත් පිත් නැත්තකු ලෙසය. ඇය එදා ඔහු සමඟ ගැටුණේ තමා රවටා දූෂණය කිරීමෙන් පසු මීට අවුරුදු 2 කට පමණ පෙර ඔහුගෙන් ම තමාට ලැබුණු සිඟිත්තියට මෙන් ම තම කුස නැවත පණනළ ගසන්නාට තාත්තාකම ලබා දෙන්නැයි ඉල්ලමිනි.එහෙත් ඒ කුරිරු තාත්තා ඇයට සාහසික නරුමකමම දුන්නේය. ඒ දරුවනට තාත්තාකම නුදුන්නේය. මිනිමැරුමෙන් පසු සර්විස් කරන්නට දමා තිබුණු ෆියට් කාරයේ රැඳුණු කෙස් රොදකින් මේ මිනීමරුවා හසුවිය. ඒ කාලයේ පත්තරකාරයන්ට කවිකොළ කාරයන්ට මේ ප්‍රවෘත්තිය රස මසවුලක් විය.එහෙත් අවුරුදු 55 කට පසු අපි එදා ඒ සිඟිත්තිය (දැන් තිදරු මවක් වී සිටින්නිය.) සොයා යන්නේ ඇගේ මෙතෙක් නොකී කතාව ඔබට ලියන්නටය. මේ අවුරුදු ගණනාව තුළ ඇගේ අයිතිය මේ සමාජය විසින් විවිධ ආකාරයෙන් ගසා කෑ බව ඇය අපට කීවාය. ඇය පදිංචිව සිටින තැන කෙසේවත් හෙළි නොකරන්නැයි ඇය මගෙන් දිගින් දිගටම ඉල්ලීම් කළාය. ඒ කුරිරු මරණයට පත් ඇඩ්ලින් විතාරණගේ දියණිය මංගලිකා අතපත්තු (58) දැන් මා අබිමුව සිටී.මං මේ ලෝකෙට පහළ ව‍ු‍ණේ අනෙක් සියලුම දරුවන්ට වඩා වෙනස් විදියකට කියලා හිතෙනවා. මං ඉපදිලා අවුරුදු 2 ක් යන්නටත් ඉස්සර ම‍ෙග් අම්මා නැතිවෙනවා. පිය සෙනෙහසක් මට දවසකටවත් නෑ. කොහොමත් ඒ තාත්තා ගැන මා මතකයට නඟන්නත් කැමැති නෑ, අම්මා නැති වුණා කියන එක පුංචි මගේ මනසේ පැළවෙන්ඩ කවරදාවත් මගේ ‍ලොකු අම්මයි - ආච්චියි ඉඩ තිබ්බෙ නෑ, මං අම්මා කිව්වෙ මගෙ ආච්චිට.ලොකු අම්මා රජයේ පාසලක ගුරුවරියක්. මගෙ අහිංසක අම්මත් සීනියර් විභාගය සමත් කටුගස්තොට රාහුල විදුහලේ දීප්තිමත් ශිෂ්‍යාවක් කියලා මා අහලා තියෙනවා. මාත් පුංචි දවසෙ උගත්තෙ තලවින්න ස්කෝලෙ.පාසලේ හිටපු ගුරුවරු හා විදුහල්පති මේ හැමෝම මට දරුවකුට වගේ ආදරෙයි. මා වදාපු ඒ අම්මාගේ ඡායාරූපයක්වත් අපේ ගෙවල්වල නෑ. හේතුව ලොකු අම්මයි ආච්චියි මේවා සඟවා තැබීම. ඒ නිසා ම විනාශ වීම. දැයට කිරුළ අම්පාරේ පැවැති වෙලාවෙ අපරාධ පරීක්ෂණ දෙපාර්තමේන්තුවෙන් මේ සිද්ධියේ තොරතුරු සඳහන් කරලා අම්මගෙ ඉතා ම ලස්සන ඡායාරූපයක් ප්‍රදර්ශනය කරලා තියෙනවා. අන්න! ඒකවත් මට ලබාගන්ඩ පුළුවන් නම් මගේ අම්මා මා ළඟ ඉන්නවා වගෙ මට දැනේවි.ගෙදර මිනිස්සු මේවා සියල්ලම හඟවලා තිබ්බත් මං “ඕÓලෙවල් කරන කාලෙ පංතියේ ළමයින් අම්මා ගැන සඳහන් විස්තර තිබෙන පත්තර මගෙ දිහා බල බලා කියවනකොට මට දැනෙන වේදානව ඔබටත් දැනෙනවානම් ඔබ ඒක අකුරු කරාවි.ඒත් මං ඒ හැම මොහොතෙම කුලෑටිව අහක බලාගත්තා. වසන්ත ඔබේසේකර අම්මාගේ ඛේදනීය මරණය විකුණන්න වෙළෙඳපළක් හදා ගත්තා. එයා සදාචාරය ගැන හිතලාවත් මාව හොයා බලන්ඩ අඩුම තරමේ කටුගස්තොට, පල්ලෙතලවින්න, මේ කොයි තැනකටවත් ආවේ නෑ. ‘දඩයම’ චිත්‍රපටයේ රඟපාන ඒ නිළිය ස්වර්ණා මල්ලවාරච්චිවත් මා හමුවුණේ නෑ.ඒත් රටපුරා ගියා කතාවක්. එයා ගිහින් වසන්ති චතුරානි නම් ඒ නිළිය ගෙන් අවසර ගත්තා කියලා. වසන්ති කියන නිළියට මා ගරු කරනවා. එතුමිය ගැන පැතිර තිබු වැරැදි කතාව (ඒ ඇඩිලින් විතාරණ ඇගේ අම්මාය) යන කතාව ඇය මාධ්‍ය මඟින්ම නිවැරැදි කළා.මමයි ඇඩිලින් විතාරණ නම්වූ ඒ අහිංසක ගැහැනියගේ දුව. මේ ලෝකෙ තවමත් ගැහැනුන්ව පිරිමින් විසින් ලිංගිකව සූරා කනවා. මගේ අම්මා නන්නත්තාරෙ ගිය ගැහැනියක් කියන නිරූපණය වැරැදියි. ඒ නිරූපණය තමයි ඔය පසුකාලීනව ලියැවුණු ‘දඩ කෙළිය’ පොතෙත් තිබුණෙ. ‘දඩයම’ චිත්‍රපටයෙන් හම්බු කළේ මගේ අම්මගෙ ශෝකාන්තය විකුණාගෙන.නිව්ටන් ගුණසේකර කියලා කෙනෙක් ‘දඩ කෙළිය’ ලියා තිබුණෙ. දයාවංශ ජයකොඩි කියන ප්‍රකාශකයා මේක පළ කළේ. ඇය තවත් නොයෙක් දේ කීවාය. ඒවා ලියන්නට බැරිය.මාධ්‍ය සියල්ලටම මා දොස් කියන්නේ නෑ. මට හොඳ මතකයක් තියෙනවා එක්තරා සිද්ධියක් ගැන. එක්තරා ජාතික පුවත්පතක වැඩ කළ ජේ. ද ඇස්. කැල්ලපත කියලා මහත්මයෙක් මාව හොයාගෙන ආවා. එතකොට මට අවුරුදු 6 යි. එයා මා සමඟ සම්මුඛ සාකච්ඡාවක් කළා. ඒ කතාව පත්තරේ ගියාට පස්සෙ ඒ මහත්මයා මට ලීවලින් තැනු පැද්දෙන ලී අශ්වයෙක් ගෙදරට එව්වා. ඒ අශ්වයා මා ළඟ තවමත් තියෙනවා. අද මගේ මුණුපුරාටයි ඒක අයිති.මංගලිකාට අද දූ දරුවන් තිදෙනෙකි. දෙදෙනෙක් පිරිමි දරුවෝ වෙති. බාලයා දියණියකි. ඇය මේ වන විට අධ්‍යාපනය ලබන්නේ ජපානයේය. ඒ සඳහා ද සුවිශාල වියදමක් මංගලිකාට දරන්නට සිදුවී ඇත. මේ මංගලිකා ලොකු මහත් වන විට ද ඒ පවුලේ අගහිඟකම් තිබිණ. එහෙත් කවුරුවත් ඔවුනගේ ඛේදවාචකය බලා අත දුන්නේ ද නැතැයි ඇය කීවාය.කොහොමහරි සාමාන්‍ය පෙළ විභාගය හොඳින් සමත් වෙන්ට මගෙ ආච්චිත්, ගුරුවරියක් වූ මගෙ ලොකු අම්මාත් මට උදව් කළා. උසස් පෙළ හදාරන්ඩ යද්දි අපේ පවුලෙ ඥාති සහෝදරයෙක් සමඟ විවාහ වෙලා අප්‍රකටව ජීවත් වෙන්ඩ මට සිදුවුණා.වලල මධ්‍ය මහා විද්‍යාලයේ විද්‍යා විෂය ධාරාවෙන් ඉගෙන ගනිද්දි අධ්‍යාපනයෙන් ඉවත් වුණේ. සමාජයේ මිනිස්සු කොතරම් වපරැහින් මගෙ දිහා බැලුවත් අම්මගෙ විස්තර සඳහන් පත්තර මා ඉදිරියේ කියෙව්වත් මා සැලුණේ නෑ.දයාවංශ ජයකොඩි ‘දඩ කෙළිය’ කියලා පොතක් පිට කරනවා කීවාම මාත් මහත්තයත් දුවගෙන ආවා එදා ජයකොඩි පොත්හල ඉදිරිපිට දේශන ශාලාවට. රවීන්ද්‍ර රන්දෙණිය ඇවිත් හිටියා මතකයි. අමරහේවා මද්දුම වගේ අයත් ඇවිත් හිටියා. මා කීවා.මා තමයි ‘ඇඩ්ලින් විතාරණගේ දුව. ඇයි අපෙන් අහන්නෙ නැතිව මෙහෙම දේවල් කරන්නේ. කරුණාකරලා මේ පොත් එළිදැක්වීම නවත්වන්න කියලා. ජයකොඩි මහත්මයා ඒක අහලා පොත් එළිදැක්වීම නැවැත්තුවා. ඒත් එයා ඒ වෙලාවෙ අපට සල්ලි දෙන්ඩ හැදුවා කියන එකත් බොරුවක්.මං ඒ පොතට විරුද්ධව නඩුවක් දැම්මා. ඒ මගේ අම්මාගේ ජීවිතයට ‘දඩකෙළිය’ පොතෙන් අනර්ථයක් වෙනවා. ඊට වන්දි වශයෙන් ගෙවන්ඩ කියලා. ඒත් මේ මිනිස්සු රටේ පිළිගත් අය සාක්ෂිවලට කැඳවලා නඩුව දිනාගත්තා. අමරහේවා මද්දුම කියලා අනුරාධපුරේ හිටපු දිසාපති කෙනෙක් ආවා.තව මහාචාර්යවරයෙක් ආවා. කොහොම වුණත් මගේ අයිතියයි නැතිවුණේ. ඒත් එක දෙයක් කියන්නම්. මගේ අම්මා වගේ අහිංසක තරුණියන්ව රවට්ටලා බඩදරු කරලා රහ‍සින්ම අතහරින සිද්ධි අපිට දිනපතාම පත්තරවලින් පෙනෙනවා. මේවා කරන අයට හිතක් පපුවක් නෑ. තමන්ගේ මවට, සහෝදරියට මේ වගේ දෙයක් වුණානම් ඒ අය ලියනවා ද? ප්‍රකාශ කරනවා ද? ඕ මගෙන් ඇසුවාය.ඒත් මහත්තයො, මේ සමාජයෙ වනසිවුපාවුන් වගේ මිනිසුන් අතර දෙවි දේවතාවොත් ඉන්නවා. අද ඇමැති කෙනෙක් වෙලා ඉන්න කුමාර වෙල්ගම මහත්මයා ඒ කාලෙ ඔය කිසිම තනතුරක නැති වෙලාවක තිරනාටකයක් ලියාගත් කෙනෙකු එක්ක අපේ ගෙදර ආවා. ඇවිත් කතා කළා චිත්‍රපටියක් කරන්ඩ අම්මාගේ කතාව දාලා.එතකොට මා හිතන්නෙ වසන්ත කාටවත් නොකියා කරපු ‘දඩයම’ ගහලාත් නෑ. මා ඒ තිරනාටකයේ නිරූපිත අම්මාගේ කතාව මගේ අම්මා නොවන නිසා විරුද්ධ වුණා. එතුමා අහිංසකව හිනාවෙලා කීවා ඔබට කරදරයක් වෙනවා කියලා හිතනවානම් මා ඒ වැඩේ නවත්වනවා කියලා. ඒ වෙලාවෙම ඒ අදහස අත්හැරලා ගියා. අන්න! මිනිස්සු.ඊළඟට සෝමා එදිරිසිංහ මැතිනිය. මීට අවුරුදු 30 කට විතර ඉස්සර මා තරුණියකව හිටපු කාලේ මේ කතාව චිත්‍රපටියක් කරන්ඩ කතා කළා. අපි එතුමියගෙ ගෙදර ගියාම සුහදව පිළි අරගෙන කතා කළා. මා ඒත් විරුද්ධ වුණා. එතුමියත් හිනාවෙලා එහෙමනම් අපි ඒ වැඩේ කරන්නෙ නෑ කියලා නතර කළා. ඒත් දෙවඟනක්.ඊළඟට ලේක්හවුසියේ සභාපති බන්දුල පද්මකුමාර මහත්මයා. ‘දඩ කෙළිය’ පොතට මා නඩු දාපු වෙලාවෙ ඒ හා සම්බන්ධ ප්‍රවෘත්ති පත්තරවල පළවෙනකොට (ස්වර්ණවාහිනියේ) මුල් පිටුව වැඩසටහනින් නිතර කියවන්ඩ ගත්තා. මා එතුමා හම්බ වෙන්ඩ මහත්තයත් එක්ක ලේක්හවුසියට ගියා.එතුමාත් හිනාවෙලා මා පිළිගෙන කීවා හොඳයි මා ඒ ප්‍රවෘත්ති මීට පස්සෙ කියවන්නෙ නෑ කියලා. ඒ තමයි මහත්වරු. ඇය තවත් බොහෝ දේ දිගටම කියවාගෙන යන්නීය. ඒත් මට මේ සිද්ධිය සම්බන්ධ වන තවත් පාර්ශ්ව තිබේ. මා ඔවුන් විමසිය යුතුය.“දඩ කෙළිය” පොත ප්‍රකාශයට පත්කළ දයාවංශ ජයකොඩි මහතා හමුවීමි.ඇත්තටම මේ සිද්ධිය වෙනකොට මා ආනන්ද විදුහලේ සිසුවෙක්. පුංචි කාලේ හිටන් මගේ හිත සලිත කළ, රට පුරා ආන්දෝලනයක් ඇති වූ ඇඩිලින් විතාරණගේ කතාව කවරදා හරි රටට ආදර්ශයක් පිණිස ලියන්නට පුළුවන්නම් කියලා හිතුණා. ඇත්තටම නිව්ටන් ගුණසේකර මහත්මයාට ඒ සඳහා ආරාධනා කළේ මමයි.එයින් ඒ පාර්ශ්වයට හෝ ආනන්දගොඩගේ පාර්ශ්වයට කිසිඳු අගතියක් කිරීමේ අරමුණක් මට තිබුණේ නෑ. එදා ඒ පොත ‘ලෝන්ච්’ කරන්ඩ සූදානම් වෙද්දි මෙතැන පිරිසක් හිටියා. මට මතකයි සිරිසුමන ගොඩගේ මහත්මයත් හිටියා. මංගලිකා අතපත්තු කියලා කෙනෙක් මේ මගේ අම්මාගේ කතාව කියලා ලෝන්ච් කරනවාට විරුද්ධයි කියලා මෙතැන කලබගෑනියක් කරන්ඩ යනකොට මං කීවා එහෙනම් පොත එළිදැක්වීම නවත්වන්නම්. ඔබතුමියට රුපියල් ලක්ෂයක් දෙන්නම් කියලා.එයා සල්ලිත් එපා කියලා ගිහින් නඩු දැම්මා. මේ පොත කියවපු මහාචාර්ය සුනන්ද මහේන්ද්‍රයන් හා අමරහේවා මද්දුමයන් සාක්කියට ඉදිරිපත් වුණා. කිසි කෙනෙක් මේක කළේ සල්ලිවලට නොවේ. ලේඛකයාගේ ස්වාධීනතාව ආරක්ෂා කරන්ට. මේක ඓතිහාසික නඩු තීන්දුවක්.තීන්දුවෙන් ලේඛකයාගේ ස්වාධීනතාව තහවුරු වුණා. මා තුති පුදනවා සාක්කි දුන් ඒ මහත්වරුනට මේ මොහොතේත්. නඩුවක් වැටුණත් මේ පොතේ ලොකු අලෙවියක්නම් වුණේ නෑ. පොත් දාහයි ගැහුවෙ. තවමත් තියෙනවා. ඔය මංගලිකා අතපත්තු කියන කාන්තාවට මා කියන්නේ එතුමිය නීතිඥයන්ගේ ගැටවලට අහුවෙලා මගෙන් රුපියල් ලක්ෂ 30 ක් ඉල්ලා සිටියා. ඒ අය මේ මහත්මියව රැවැට්ටුවා.පිටුපස ඉඳන් මෙහෙයවූවා. ලක්ෂයක් හම්බ වුණානම් 75,000 ක් ඒ ගොල්ලො ගත්තෙ. ඒ විදියෙ ක්‍රමයක් තමයි තිබිලා තියෙන්නෙ. මේ කතාව පළ කළේ නරක අදහසින් නොවේ. එහෙම හම්බ කරනවානම් මට ඕනෑ තරම් ක්‍රම තියෙනවා. ඔහු කීය.ඊළඟට මගේ අවධානය යොමු වන්නේ ‘දඩ කෙළිය’ පොතේ කර්තෘ නිව්ටන් ගුණසේකරයන්ගේ අදහස විමසීමටය. ඔහු මෙසේ කියයි.1959 සිදුවූ මේ ඝාතන සිද්ධිය රට පුරා මහත් කැලඹීමක් ඇති කළා. ඒ කාලේ කවි කොළවලින් පවා මේ ප්‍රවෘත්තිය රට පුරා ගියා. ‘දඩයම’ කියලා චිත්‍රපටයකුත් හැදුණා. මේ කතාව වර්තමානයට ගළපා සත්චේතනාවෙන් ලිවීමයි මා කළේ. මගේ පරිකල්පන ශක්තිය අනුව එහි වඩාත් තීව්‍ර තැන් පාඨකයාගේ කුහුල වඩවන ආකාරයෙන් ලියුවා.සැබෑ නම්ගම්වලින් ප්‍රබන්ධ වීමක් සිදුවුණේ. මේ කියන මංගලිකා අතපත්තු නම් ඒ දුව ගම්පහ පොලීසියේ අපට එරෙහිව නඩුවකුත් යොමු කළා. ඔවුන් අපට විරුද්ධව රුපියල් ලක්ෂ 30 ක් ඉල්ලුවා. එදා පොත එළිදක්වන වෙලාවෙ ඇවිත් පොත එළිදැක්වීම වැළැක්වූවා. සාමාන්‍යයෙන් ප්‍රකාශකයෙක් හැටියට ජයකොඩි මහත්මයා කීර්තිමත් පුද්ගලයෙක්. ඔහු මේක නඩු නොගිහින් කීයක් හරි දීලා බේර ගනී බලාපොරොත්තුව ඈට තිබුණා. මෙහි වැරැදි අරමුණක් අපට තිබුණේ නෑ.මහාචාර්ය සුනන්ද මහේන්ද්‍රයන් මේ රටේ විශිෂ්ට මට්ටමේ සාහිත්‍යධරයෙකි. නාට්‍යවේදියෙකි. නවකතාවේ හා සාහිත්‍යයේ නොයෙක් මංපෙත් හි ස්වාධීනතාව අගයන මහාචාර්යවරයෙකි. එතුමා මේ නඩුවේ ප්‍රධාන සාක්කිකරුවෙකි. උසාවියේ දී සාක්කි දෙන විට ලෝක සාහිත්‍යයෙන් හා මෙරට සාහිත්‍යයෙන් මහත් උපහැරණ දක්වා දෙසුම් පවත්වන විට ඇතැම් විට උසාවියෙන් එතුමාට අවවාද කැර ඇත්තේ මෙහෙමය. (මහාචාර්ය තුමා කෙටියෙන් පැමිණිල්ලේ නීතිඥ අහන ප්‍රශ්නවලට ඔව් හෝ නැහැ කියන්න. ඒ ප්‍රමාණවත්. මේක දේශන ශාලාවක් නොවෙයි, උසාවියක්.)මහාචාර්ය සුනන්ද මහේන්ද්‍රයන් මේ නඩුවේ සාක්කිකරුවකු බැවින් මම එතුමන් සොයා මිරිහානේ දාබරේ පෙදෙසට ද ගියෙමි. මට ද සිදුවූයේ ඒ ටිකමය. එතුමා ඔස්කා වයිල්ඩ්ගෙන්, ඩී‍. එච්. ලෝරන්ස් ගෙන් මතු නොව ලියෝ ටෝල්ස්ටෝයිගේ නවකතා ගෙන මා සමඟ කෙස් පැලෙන තර්ක ගොඩනැඟු‍වේය. එහෙත් එයින් නවකතාකරුවකුගේ අධ්‍යාෂය, අරමුණ, ස්වාධීනතාව, පිළිබඳ ඔහුගේ ඇදහුම ඇසුරින් මහත් දැනුමක් මට ලැබිණ. මේ මහාචාර්යවරයාගේ කතාවෙන් බිඳකි.මේක නවකතාවක්. නවකතාවක් ලියන්නට නවකතාකරුවකුට තිබෙන අයිතිය කාටවත් පැහැර ගන්න බෑ. නිව්ටන් ගුණසේකර ඒ නඩු කොපිය අරගෙන ඒක හොඳට අවබෝධ කරගෙන මේ නවකතාව තුළ ප්‍රත්‍යුත්පාදනයක් කරලා තිබුණෙ. ලියෝ ටෝල්ස්ටෝයි ගණිකාවක් ගැන ලියන විශේෂ පොත කරලා තිබුණේත් ආකෘතියෙන්.ඊළඟට ඩී. එච්. ලෝරන්ස් ‘ලේඩි චැටලීස් ඔෆ් ලවර්’ ලියැවුණේ ඒ විදියට. ඔස්කාර් වයිල්ඩ් පවා මේ විදියට ලියුවා. අද ලෝකයේ වඩාත්ම ජනප්‍රිය මානව හිතවාදී කතාවයි. මීට ඉස්සෙල්ලා අලස් මහත්මයා ‘විල්පත්තු සිහිවටනය’ මේ චරිතය සම්බන්ධ කරගෙන ලියුවා. ඊට පස්සෙ චිත්‍රපටත් හැදුණා.මේ කතාව මුලින් කී ටොල්ස්ටෝයිගේ ඔස්කා වයිල්ඩ්ගේ, ලෝරන්ස්ගේ කතා තරම් විශේෂ අගයක් නොගත්තත් මේ කතාකරුවාගේ ස්වාධීනතාව වෙනුවෙන් අප පෙළ ගැහුණා. ඒ නිසා ලේඛකයාගේ ස්වාධීනතාව ආරක්ෂා කැර නඩු තීන්දුවක් ලැබුණා. මා සාක්කි දෙන්ඩ ගියාම ඔය කියන මංගලිකා මගේ දිහා රවා බැලුවා.එතුමිය අල්ලාගෙන තිබුණේ මේ පොතේ තිබෙන ඉතාම සුළු තැන්. කළුතර තානායමට ගිහින් ඇඩ්ලින් විතාරණ ආනන්දගොඩ කිව්ව පාසල් ගුරුවරයා සමඟ කාමරයක ඉන්නා අතරේ නාන කාමරයේ වතුර මල යට නිරුවත්ව නෑවා කියන එක කතාකරු කීවේ තමන්ගේ පරිකල්පන ශක්තියෙන්.ඒක කොහෙත් එහෙමයි. අපේ ගෙදරත් එහෙමයි. කෙතරම් කුල කාන්තාවක් වුණත් නාන කාමරේ නාන විට ඇඳුම් ගලවලයි නාන්නේ. ඒක අප දන්නවා. ඉතින්! ඇඩ්ලින් එහෙම නෑවා කියන එකේ හරුපය මොකක්ද? ඒවා ලිව්ව එක වැරැදියි කියලයි මංගලිකා කියන්නෙ. කොහොමහරි මෙය අසත්චේතනාවෙන් කළ දෙයක් නොවන බව පැහැදිලියි.එතුමා තවත් බොහෝ හරබර ශාස්ත්‍රීය කරුණු දක්වයි. ඒත් මට ඒ සියල්ල පුවත්පත් ලිපියකින් හමාර කරන්නට බැරිය.මෙතරම් පැරැණි කතාවක් අද සමාජයට ඉදිරිපත් කිරීමේ අපේ අරමුණ කුමක්දැයි කෙනකු අසන්නට පුළුවන. ඒත් මේ ඇඩ්ලින්ගේ කතාව නොව ඒ දුවගේ අද කතාවය. මේ සිද්ධියේත් කිසියම් සමාජ මානව විද්‍යාත්මක දෘෂ්ටියක් ඇත. එනිසා මම ජයවර්ධනපුර සරසවියේ සමාජ මානව ශාස්ත්‍ර පීඨයේ සම්මානිත මහාචාර්ය බී. ඒ. ටෙනිසන් පෙරේරා මහතා ද හමු වෙමි.ඇඩ්ලින් විතාරණලා ජීවත්වූ එදා සමාජය තරගකාරි නොඉවසන සදාචාරයේ අක්මුල් බිඳ ගත් සමාජයක්ම නොවේ. ඒත් අතරින් පතර එවැනි අසත්පුරුෂ චරිත තිබෙන්නට පුළුවන්. ජයලාල් ආනන්දගොඩ එවැන්නෙක්. එදා විස්තාරික පවුල තුළ ලොකු අම්මා, ආච්චි, සීයා, මාමා, බාප්පා මේ හැමෝම එකම රැහැන් පටකින් බැඳිලා තිබුණෙ.අද සමාජයේ මේ සත්පුරුෂ ධර්ම බිඳ වැටිලා. පියා මරන පුත්තු, දරුවන් මරන අම්මලා, අම්මලා මරන පුත්තු බිහිවුණේ විවෘත අර්ථ ක්‍රමයේ ප්‍රතිඵලයක් විදියට. ඒ අයට ඕනැ රුපියල් ශත මිස සාරධර්ම ගුණ යහපත්කම් නොවෙයි. ඒත් 59 කාලේ සමාජය මේ තරම් වැටුණේ නෑ.ඒ නිසයි මංගලිකා වගේ දරුවන් රැකුණේ. ඒ ගොල්ලො සමාජයේ වැදගත් පිරිසක් ලෙස ගොඩ නැඟුණේ. එතුමිය දිරිය කතක් ලෙස දරුවන් නිසි මග හොවාගෙන ජීවිතයට මුහුණ දුන්නා. සියදිවි නසා ගත්තේවත් ජීවිතයෙන් පලා ගියේවත් නෑ. අපට අදත් අවශ්‍ය එවැනි සමාජයක්...මේ ගවේෂණයේදී මට සිතුණේ මංගලිකා වැනි කාන්තාවන් අගය කරන ඔවුන් රැකගන්නා සමාජයක් බිහිවිය යුතු බවය. එදා ලොකු අම්මා හා ඇගේ ආච්චි අම්මා මේ දරුවා රැකබලා නොගත්තානම්... සිදුවන්නේ කුමක් ද? අද එවැනි අනන්තවත් ප්‍රශ්න අපට ඉතිරි කැර යන සමාජ ඛේදවාචක අසන්නට ඇත්තේය.උපාලි සමරසිංහඡායා - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=af14092820</link>
    <topic>“කොළඹ ළමයි -2014” සමාරම්භය ජනපතිගේ ප්‍රධානත්වයෙන්</topic>
    <author/>
    <content>ඔක්තෝබර් 01 වන දිනට යෙදෙන ලෝක ළමා දිනය හා ඔක්තෝබර් 06 වෙනිදාට යෙදෙන ලෝක ජනාවාස දිනයට සමගාමීව කොළඹ නගරයේ අඩු පහසුකම් ජනාවාසයන්හි ජීවත්වන දරු දැරියන් 20,000 කගෙන් තෝරාගත් දරු දැරියන් 5000 කගේ සහභාගීත්වයෙන් පැවැත්වූ “කොළඹ ළමයි - 2014” ළමා සිතුවම් නිර්මාණ තරගාවලියේ අවසන් වටය ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතාගේ ආරාධනයෙන් මහින්ද රාජපක්ෂ ජනාධිපතිතුමාගේ ප්‍රධානත්වයෙන් පසුගියදා කොළඹ විහාර මහාදේවි උද්‍යාන පරිශ්‍රයේදී ආරම්භ කෙරිණ.2011 වසරේ සිට මෙම වැඩසටහන නාගරික ජනාවාස සංවර්ධන අධිකාරිය මඟින් ක්‍රියාත්මක කරනු ලබයි.කොළඹ නගරයේ ජීවත්වන නාගරික අඩු පහසුකම් ප්‍රජාවගේ සමාජීය ආර්ථික හා සංස්කෘතික ප්‍රවර්ධනය උදෙසා “මහින්ද චින්තන ඉදිරි දැක්ම” අනුව විමල් වීරවංශ අමාත්‍යවරයාගේ උපදෙස් පරිදි නාගරික ජනාවාස සංවර්ධන අධිකාරිය හා ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍යාංශය මඟින් ක්‍රියාත්මක ජනසෙවණ “ස්වශක්ති මානව සංවර්ධන වැඩසටහන” සමඟ මේ වන විට කොළඹ අඩු පහසුකම් ජනාවාසවල පවුල් හතළිස් දහසකට ආසන්න සංඛ්‍යාවක් සම්බන්ධ වී සිටිති.මෙම අවස්ථාවට නාගරික කටයුතු පිළිබඳ ජ්‍යෙෂ්ඨ අමාත්‍ය ඒ.එච්.එම්. ෆවුසි, කොළඹ දිස්ත්‍රික් පාර්ලිමේන්තු මන්ත්‍රී තිලංග සුමතිපාල, කොළඹ නාගරික මන්ත්‍රී මොහොමඩ් මුසම්මිල්,ඉදිකිරීම් ඉංජිනේරු සේවා නිවාස හා පොදු පහසුකම් අමාත්‍යාංශයේ ලේකම් පී.එච්.එල්. විමලසිරි පෙරේරා, යන මහත්වරු සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=as1409281</link>
    <topic>අනේ! අපටත් බේත් ටිකක්</topic>
    <author>ඉනෝකා සමරවික්‍රම</author>
    <content>අනේ! අපටත් බේත් ටිකක්“ආ ඔය එන්නේ තව එක්කෙනෙක්. බලාපල්ලකෝ හරියට වල් ඌරෙක් වගේ පුහ්... තියෙන ආඩම්බරකම. වැඩක් තියෙනව ද ජූඩි ඔයා ලෙඩෙක්නේ.”ෂෙල්විගේ ලෙඩ බලමින්“ඔව් මං ලෙඩෙක් තමයි. ඒකනේ බෙහෙත් ගන්න ආවේ. ෂෙල්වි මොකද මෙහෙ...?”“ඇයි ජූඩිට මොකද වුණේ...?”“කෑම කන්න බැහැ... පේනව ද මගෙ බඩේ මහත. දොස්තර මහත්තයා කිව්වා මගෙ ස්කැන් එකක් කරනවා කියලා. මේ ඒක නෙමෙයි ෂෙල්වි ඔයා හරි ලස්සනයි...”“ආ ඔන්න ඔන්න දොස්තර නෝනා එනවා. මං නම් ආවේ චෙකප් එකකට.”මෙහි හිඳින හැඩකාර සුනඛයන්ට කතා කළ හැකිනම් ඔවුන් කතා කරනුයේ මේ අයුරින් වන්නට පුළුවන. පාරේදි දුටුවේ නම් එකිනෙකා ගොරවාගෙන දත් නියවා ගන්නා මේ සුනඛයන් මේ ස්ථානයේදී කොතරම් කීකරු ද යන්න එක් අතකින් ප්‍රශ්නයකි.”ෂෙල්වි දුටු පමණින් කාගෙත් සිත් ගන්නා ආදරය දිනාගන්නා පෙනුමැති සුනඛයෙකි. ජූඩි ද එසේමය. එහෙත් ජූඩි කෙරෙන් දිස්වන්නේ රෝගී බවකි. ජූඩි පමණක් නොව ටීනා, බෲනෝ ආදි නොයෙක් නම්වලින් හැඳින්වෙන මේ සුනඛයන් තම හිමිකරුවන් ද සමඟ තමන්ගේ වාරය එනතුරු බලා හිඳී.“ආ කොහොමද මොකද මෙයාට. එක් හැඩකාර සුනඛයකු හා ඌගේ හිමිකරු ඉදිරියේ නතර වූ වෛද්‍ය දන්ගොල්ල තොරතුරු විමසයි. සුනඛයා ද තම ඉදිරිපස ගාතය වෛද්‍ය දන්ගොල්ලට දිගු කරයි.ඒ උදෑසන ඒ ස්ථානය බෙහෙවින් කාර්ය බහුලය. දැඩි සත්කාර ඒකකය, ‘ස්කැන්’ පරීක්ෂණ ස්ථානය මෙන්ම, බාහිර රෝගී ප්‍රතිකාර අංශය යන සියල්ලම කාර්යබහුලය.සතුන් ගැන කතා කියැවෙන මේ රෝහල කෙබඳු තැනක් දැයි යන්න දැන් ඔබ තුළ කුතුහලයක් ඇත. පේරාදෙණිය විශ්ව විද්‍යාලයේ පශු ශික්ෂණ රෝහල පිළිබඳව ඇතැම් විට තවමත් ඔබ නොදන්නවා විය හැකිය. මෙම රෝහල පිළිබඳව තොරතුරු සෙවීමට ඉකුත් දිනෙක උදෑසනම අපි එහි ගියෙමු. මෙහි ප්‍රධානියා වන්නේ පශු ශික්ෂණ දෙපාර්තමේන්තුවේ අංශ ප්‍රධානී ලෙස මෙන්ම පේරාදෙණිය විශ්ව විද්‍යාලයේ විනය පාලකවරයා ද ලෙස කටයුතු කරන ජ්‍යෙෂ්ඨ කථිකාචාර්ය අශෝක දන්ගොල්ල මහතාය.“එක්දහස් නවසිය අසූ අට, අසූ නවය, කාලේ මම මේ විශ්ව විද්‍යාලයේම ශිෂ්‍යයෙක්. අපි පුහුණුවන කාලයේ මේ රෝහලේ සත්තුන්ට ප්‍රතිකාර කළේ පැය දෙකයි. නමුත් ඉන් පසුව අපි විශ්වවිද්‍යාලයෙන් අයින් වුණාට පසුව උදේ වරුවේ මෙතැන රාජකාරිය කරලා සවස පෞද්ගලික සේවයට යොමු වුණා. නමුත් අපි හැමෝම එක තීරණයකට ආවා.අපි පෞද්ගලිකව ප්‍රතිකාර කිරීම නවතා දමලා පැය විසි හතරම රෝහලේ සේවය කරනවා කියලා. ක්‍රමයෙන් රෝහල මේ තියෙන තත්ත්වයට ගොඩනැඟුණා. අද වන විට දවසේ පැය විසිහතරම සත්ත්වයින් සඳහා ප්‍රතිකාර කරනු ලබනවා.” වෛද්‍ය දන්ගොල්ල පවසන්නේය. රටේ ඕනෑම ප්‍රදේශයක අයකුට තම සුරතලාට ප්‍රතිකාර ගැනීමට අවශ්‍ය වූ විට මෙහි පැමිණිය හැකිය. නිවෙසේ ඇති කරන සතුන්ට පමණක් නොව කැලෑ සතුන්ට ද මෙහිදී ප්‍රතිකාර කරනු ලැබේ.අපි මුලින්ම බාහිර ප්‍රතිකාර අංශයට ගියෙමු. එහි විවිධ වර්ගයේ සුනඛයින් පරීක්ෂා කර බලන වෛද්‍යවරුන්ය.‘ජූඩිගේ’ උදරයේ මවිල් සියල්ල ඉවත් කරනු අපට දැකගත හැකි විය. ඒ ඌ ස්කැන් පරීක්ෂණයක් සඳහා සූදානම් කිරීමටය. ඇතැම් විට වයස අවුරුදු හතර පහේ දරුවකු වුව වෛද්‍යවරයා ඉදිරියේ මෙතරම්ම කීකරුව සිටිනවා කිසිම විටෙක දකින්ට නුපුළුවන. එහෙත් කිසිවක්ම නොතේරෙන මේ තිරිසන් සතුන් තමන්ට ඕනෑම දෙයක් කිරීමට ඉඩ දී වෛද්‍යවරයා හා කාර්යය මණ්ඩලය ඉදිරියේ නිශ්චලව සිටී.“අනේ මන්දා මොන හේතුවක් ද කියලා. සත්තු මෙතැනට එන විට හරිම කීකරුයි. මෙයාගේ මේ කට වහල තියෙන්නේ කියන්න බැහැනේ කාවහරි කෑවොත් එහෙම. දවසක් මෙයා අපේ ඥාතියකුව කෑවා. ඒත් හැම වෙලේම එහෙම නැහැ. දැන් දවස් කිහිපයක ඉඳලා මෙයා ටිකක් අසනීපයි. ඒකයි බෙහෙත් ගන්න එක්කරගෙන ආවේ.” කළු උස මහත සුනඛයකුගේ හිමිකරු අපට පැවසුවේය.ඇතැමෙකු තම දරුමල්ලන් තුරුලු කරගෙන සිටින්නා සේ බළල් පැටවුන් රෙදිවල ඔතාගෙන ප්‍රතිකාර ලබා ගැනීම සඳහා පැමිණ සිටින අයුරු අප බලා සිටියේ පුදුමයෙනි. ඒ වන විටත් දැඩි සත්කාර ඒකකයේ රෝගී වූ සුනඛයෝ බළල් පැටව් ප්‍රතිකාර ලබමින් සිටියහ.“මෙයාට ශ්වසන ආබාධයක්. ඒකයි ඔක්සිජන් දෙන්නෙ”බළල් පැටවාට ප්‍රතිකාර කරන අතරේ වෛද්‍යවරිය පැවසුවාය.ස්කෑන් පරීක්ෂණ්‍ය සඳහා ජුඩිව සූදානම්ඇතැම් විට මෙතැනට ගෙන එන සත්තු බාහිර රෝගී අංශයෙන් ප්‍රතිකාර ලබා පිටව යති. එහෙත් රෝගී තත්ත්වය තදබල නම් නේවාසිකව ප්‍රතිකාර ලබා දෙන්නේය. එසේ නේවාසිකව ප්‍රතිකාර ලබන සුනඛයන් කිහිප දෙනෙක් ද රෝහලට එපිටින් වූ වාට්ටුවක වූහ.“වෙලාවකට අපට හිතෙනවා අපේ රටේ අප මේ තරම්ම සත්තුන්ට ආදරෙයි ද කියලා. මෙතැන අපි ප්‍රතිකාර සඳහා යම් මුදලක් අය කරනවා. ඒ මේ ආයතනයේ පැවැත්ම සඳහා. දරුවන්ට වගේම සත්තුන්ටත් ආදරය අවශ්‍යයි. මේ රෝහලේ සතුන්ට ප්‍රතිකාර කරන අතරේම පශු වෛද්‍ය පීඨයේ අවසන් වසරේ හිඳින සිසුන්ට ප්‍රායෝගිකව පුහුණුව ලබා දෙනවා. කෙනෙකුට දැනෙන්න පුළුවන් ප්‍රතිකාර ලබා ගැනීමට ආවාහම මෙතැන ටිකක් ප්‍රමාදයි කියලා. නමුත් එහෙම වෙන්නේ අර දරුවන්ට උගන්වමින් තමයි සතුන්ට ප්‍රතිකාර කරන්නේ. අපි හැම විටම සතුන්ගේ ජීවිත බේරා ගැනීමට සූදානමින් ඉන්නේ. බොහෝ අසාධ්‍ය තත්ත්වයෙන් ගෙනා රෝගී වූ සතුන් මේ රෝහලේදී සුවය ලබා තියෙනවා.” වෛද්‍ය දන්ගොල්ල පවසන්නේය.පිළිකා මෙන්ම වෙනත් රෝග‍ී තත්ත්වයන් හේතුවෙන් ඇතැම් සුනඛයින් අසාධ්‍ය වන විට රුධිරය පවා ලබාදීමට සිදුවන්නේය. එහෙත් මේ වන විට ඔවුන්ට මුහුණ දීමට සිදුව ඇති බලවත්ම ප්‍රශ්නය වන්නේ සතුන් සඳහා රුධිර බැංකුවක් නොතිබීමයි.අපිට රුධිරය ගබඩා කරගැනීමේ පහසුකම් නැහැ. ඉදිරියේදී ඒ සඳහා යම් වැඩ පිළිවෙළක් කිරීමට කටයුතු කරගෙන යනවා. නමුත් දැන් සුනඛයකුට රුධිරය අවශ්‍ය වූ විට ඒ කටයුත්ත කර ගැනීම අපහසුයි. පොලිස් සුනඛ අංශයෙන් අපට රුධිරය ලබා දෙනවා. ඒත් සුනඛයන්ට හැම රුධිර කාණ්ඩයම හරි යන්නේ නැහැ. ඒ සතුන්ගේ රුධිර කාණ්ඩ හතක් තිබෙනවා. එයින් රුධිර කාණ්ඩ හතරක් තමයි අපි අවධානය යොමු කරන්නේ. සාමාන්‍යයෙන් මාස හයෙන් හයට හෝ මාස තුනෙන් තුනට රුධිරය පරිත්‍යාග කරන්න පුළුවන්. රුධිරය අවශ්‍ය අසාධ්‍ය රෝගී සුනඛයෙක් ආවොත් ඒ සතාගේ ජීවිතය අවධානම් වන්නේ රුධිරය සොයා ගන්න වන ප්‍රමාදය නිසයි. මෙතැන සේවය කරන වෛද්‍යවරුන් මෙන්ම කාර්ය මණ්ඩලයත් සතුන්ට බෙහෙවින් ආදරේ කරන අය. ඒ නිසා මේ සතුන්ට ආදරය නොමඳව ලැබෙනවා.”දැඩි සත්කාර ඒකකය බාර වෛද්‍ය නයනා විජයවර්ධන එසේ පවසන්නීය. ඇගේ දැඩි උවමනාව ඇත්තේ මෙම ශික්ෂණ රෝහල සඳහා රුධිර බැංකුවක් ගොඩනඟා ගැනීමය. ඇතැම් සුනඛයන්ගේ හිමිකරුවන් තම සුනඛයන්ගේ ඡායාරූප ගැනීමට කැමැත්ත ප්‍රකාශ කළ ද ඔවුහු තොරතුරු කතාබහ කිරීමට හෝ ඡායාරූපවලට පෙනී සිටීමට අකමැති වූහ. එහෙත් විවිධ මෝස්තරවල සුනඛයන් නම් අපගේ ඡායාරූප ශිල්පී සුදම්ගේ කැමරා කාචයේ සටහන් විණි. ඇතැම් තැනෙකදී සුදම්ගේ ඇසේ කඳුළක් දිලිසෙනු දුටුමි.“පව් ඒ සතාට කැන්සර් එකක්. ඒ ස්කෑන් එක කරන වෙලාවේ ඩොක්ටර්ස්ලා ඒක පෙන්නුවා” කළු පැහැ විශාල සුනඛයකු උදර ස්කැන් කිරීම ඡායාරූප ගැනීමෙන් පසුව ඒ කාමරයෙන් එළියට ආ සුදම් පැවසුවේය.පේරාදෙණිය ශික්ෂණ රෝහල ගෙදර හදන සුරතල් සතුන්ට පමණම ද? හිතේ මතුවූ ප්‍රශ්නය ගැන ද වෛද්‍ය දන්ගොල්ලගෙන් ඇසුවෙමු.“නැහැ මේ රෝහලට ඕනැම සතෙක් ගේන්න පුළුවන්. අපට හොට් ලයින් එකක් තියෙනවා. එහි අංකය 0717506070. මේ අංකයට වගේම මගේ පෞද්ගලික දුරකථන අංකයටත් බොහෝ විට දුරකථන ඇමතුම් එනවා. සමහර දුරකථන ඇමතුම් බොහෝම සංවේදියි. සමහර වෙලාවට පොඩි ළමයි කතා කරනවා.‘අන්කල් අපේ ගෙවල් ළඟ පූසෙක් තුවාල වෙලා. ඒ පූසා දුඹුරු පාටයි, අනේ ඌව මොනවා හරි වේවිද... ආදි වශයෙන් කියවගෙන යනවා. බොහෝම වෙහෙස වෙලා තමයි අපි ස්ථානය පිළිබඳව දැනගන්නේ. ඒ වගේම කුරුලු කූඩු බිම වැටිලා අතරමං වෙච්ච පුංචි කුරුලු පැටව්, බස්සො පැටව් යම් අනතුරකට ලක්වෙලා ඇස් අන්ධ වෙච්ච කුරුල්ලෝ ආදිය ගැන තොරතුරු එනවා. සමහරු මෙතැනට ගෙනැත් බාර දෙනවා. අපිට මේ සත්තු ගෙන ඒමට වෙනමම ත්‍රීරෝද රථයක් තිබෙනවා. මේ ත්‍රීරෝද රථය අපට ලැබුණ පරිත්‍යාගයක්. මේ වන විටත් කැලෑ සතුන් කිහිප දෙනෙක්ම ඉන්නවා. සමහරු මුදාහරින්න පුළුවන් තත්ත්වයේ. මේ දවස්වල උඩවත්ත කැලේ රිලව් මැරෙනවා. අපි රිලව් මැරෙන්න හේතුව පිළිබඳවත් පරීක්ෂා කරනවා.පහළ තියෙනවා කැලෑ සත්තු සඳහා වෙන්වූ කොටසක්. වෛද්‍ය දන්ගොල්ල අප වෛද්‍ය මංජුලා ජයසිංහට හා වෛද්‍ය ගයාන් ඉන්දිකට යොමු කළේය.“මේ ඉන්නේ සර්ප රාජාලියා. ඒ සතාගේ ඇස් පේනවා අඩුයි. සුව කරන්න අමාරුයි. මේ රිලවගෙත් ඇස් පේන්නේ නැහැ. අපි මේ අයව හොඳ තත්ත්වයට ගෙනැත් තියෙනවා. මේ ඉන්න ඉබ්බගෙ කටුව කැඩිලා. ඒක කම්බි දාලා හදලා තියෙන්නේ. මේ කොහා පැටවනුත් තවම හරියට වැඩිලා නැහැ.” වෛද්‍යවරයා එකින් එක සතා හඳුන්වා දෙයි. කැලේ ඉපිද කැලේ හැදිවැඩි හදිසි අනතුරුවලට ලක්වන ඕනැම සතෙකුට මෙන්ම ගෙදර ඇතිවන සුරතලා අනතුරකට ලක්වූ විට ද ඕනෑම අවස්ථාවක ප්‍රතිකාර කිරීමට පේරාදෙණිය ශික්ෂණ රෝහල සූදානම්ව හිඳී. ගෙදර ඇති කරන සතුන් රෝගී වූ විට මෙහි ප්‍රතිකාර ලබා රැගෙන යන්නේය. එහෙත් විශ්ව විද්‍යාලයේම අය විසින් මහමඟ අනාථ වූ රෝගී වූ සුනඛයෝ මෙහි ගෙන එනු ලබයි. බ්‍රවුනි, මෙන්ම නමක් නැති අනෙක් සුනඛයන් දෙදෙනා ද දැන් ශික්ෂණ රෝහලේ මුරකරුවන් මෙනි. උන් රැයක් දවාලක් නැතිව රෝහල මෙන්ම රෝහලේ කාර්ය මණ්ඩලය ආරක්ෂා කරන්නට බැඳී ඉන්නවුන් සේය.“අපි රෝහල වටා ගියෙමු. ප්‍රතිකාර ලබා ගැනීමට පැමිණෙන ඇතැම් සුනඛයන් විටෙක එහි එන්නේ කැමැත්තෙන් මෙනි. රෝහල් මිදුලට පිවිසෙන විටම ඇතැම් සුනඛයකු තුළ ඇත්තේ අමුතු ප්‍රබෝධයකි.“සමහර සුනඛයෝ හොර ලෙඩ ගන්නවා. ඒ ඔවුන්ට මෙතැනදී ප්‍රතිකාර වගේම ආදරයත් ලැබෙන නිසා. ඔවුන් හොර ලෙඩ අරන් කෑම නොකා දවස දෙක ඉන්නවා. මෙතැනට ආවාම බොහෝම සතුටින් ඉන්නවා. ඒ වගේම තමයි මේ පරිසරය තුළ උන් බොහොම කීකරුයි.”වෛද්‍ය දන්ගොල්ල මහතා පවසන දෑ කෙතරම් නිවැරැදිදැයි සිතුණේ ඇතැම් සුනඛයන්ගේ හිමිකරුවන් පවසන දේ ඇසීමෙනි.“අපේ ෂෙල්වි ගේ වයස මාස නවයයි. එයා කාටත් හරි එකතුයි. මගෙ බබාට අවුරුදු තුනයි. මගෙ දරුවට අවදානම් තැන්වලට යන්න නොදී බලාගන්නේ ෂෙල්වි. දරුවත් එක්කම ඉන්න නිසා මම හැම මාසෙම ෂෙල්වි ගෙනැල්ලා පෙන්වනවා.” හැඩකාර ෂෙල්විගේ හිමිකරු ධනුෂ්ක පවසන්නේය. රෝගයක් වූ විට පමණක් නොව කිනිතුල්ලන් වැනි කෘමි සතුන් බෝ වූ විට ද, ජල භීතිකා එන්නත විදීමට ද මෙහිදී ඉඩ ප්‍රස්ථා සැලැසේ. කුරුල්ලකුගේ තටුවක් කැඩුණු විට ද හිමිකරුවකු නැත ද කැලේ සතා සිපාවාට ද කැපවීමෙන් ප්‍රතිකාර කිරීමට මේ වෛද්‍යවරු හා සෙස්සෝ ඕනෑම අවස්ථාවක සූදානම්ව හිඳිති.ඉනෝකා සමරවික්‍රමඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=as1409282</link>
    <topic>මහ මුහුද මැද අට්ටාලයක රාජධානියක් ! ලොව කුඩාම රාජ්‍යය මෙය ද ?</topic>
    <author>සේමාලි කැල්ලපත</author>
    <content>මහ මුහුද මැද අට්ටාලයක රාජධානියක් ! ලොව කුඩාම රාජ්‍යය මෙය ද ?මහ මුහුද මැද පිහිටි දැවැන්ත කුලුනු දෙකක් හරහා දැමුණු එම යකඩ වේදිකාව දකින කාහට වුවත් සිතෙනුයේ එතැන ඇත්තේ අත්හැර දැමූ අට්ටාලයක් බවය. එහෙත් එහි ‍පදිංචිකරු‍වෝ එය ලොව කුඩාම රාජ්‍යය ලෙස හඳුන්වති.එංගලන්තයේ සෆෝක් වෙරළට සැතැම් 6 ක් ඔබ්බෙන් මුහුද මැද පිහිටි මේ රාජ්‍ය හඳුන්වනුයේ සීලෑන්ඩ් නමිනි. එහි මුළු ඉඩ ප්‍රමාණය වර්ග අඩි 5290 කි. මුළු ජනගහනය 22 ක් වන ඔව්හූ එකම පවුලක සාමාජිකයෝ වෙති.මේ රාජ්‍යය ලොව කුඩාම රාජ්‍ය ලෙසින් අන් කිසිම රටක් විසින් පිළිගනු නොලැබුවද එහි වැසි‍යෝ 1962 සිට තමන් බ්‍රිතාන්‍යයෙන් නිදහස් ජාතියක් ලෙස ප්‍රකාශයට පත් කළහ.හිටපු හමුදා නිලධාරියකු වූ රෝයි බේට්ස් 1960 වසරේ නත්තල් සැන්දෑවේ දී මේ අට්ටාලය අත්පත් කරගත් පසු සීලෑන්ඩ් නමින් ඔහුගේ රාජ්‍යය මෙහි පිහිටුවා ගත්තේය. සීලෑන්ඩ් හි රාජකීය පවුල ලෙස ඔවුහු තමන් හඳුන්වා ගනිති. අනෙක් රටවලට මෙන් මේ රාජ්‍යයට තමන්ගේ ම මුදල්, ධජයක්, ලාංඡනයක් හා තැපැල් මුද්දර ද වෙයි. රටේ කාසි ටංකනය කරගන්නේ ද ඔවුන්මය.සීලෑන්ඩ් හි වැසියෝ තමන්ට අවශ්‍ය ජලය තමන්ම සපයා ගනිති. ආහාරයට මසුන් බාගනිති. එහෙත් වැඩිමනත් ආහාර හා අත්‍යවශ්‍ය දෑ බ්‍රිතාන්‍යයෙන් ආනයනය කරති. ඔවුන්ගේ මුදල් සීලෑන්ඩ් ඩොලර්ය. ඔවුනට සීලෑන්ඩ් ඕල් ස්ටාර්ස් නමින් පාපන්දු කණ්ඩායමක් ද වෙයි. සීලෑන්ඩ් ඕල් ස්ටාර් පිල හා පැවැත්වෙන පාපන්දු තරග නැරැඹීම සඳහා වන ප්‍රවේශ පත් අලෙවි වන්නේ උණු කැවුම් මෙනි. වෙබ් අඩවි හරහා සමරු අලෙවි කිරීම මගින් ද මේ වැසියෝ මුදල් උපයති.දෙවැනි ලෝක යුධ සමයේදී මහා බ්‍රිතාන්‍ය සෆෝක් වෙරළ තීරයේ පිහිට වූ ආරක්ෂක වරාය ගණනාවකින් එකක වූ මේ අට්ටාලය 1950 දී අත්හැර දමන ලදී. එකල 46 හැවිරිදි මසුන් මරන්නකු ලෙස කල්ගත කළ බේට්ස් මෙය අත්පත් කර ගත්තේය. පසුව ඔහුගේ පරම්පරාව එය වෙන ම රාජ්‍යයක් ලෙස ප්‍රකාශයට පත් කළේය.බ්‍රිතාන්‍ය පසුව මෙය යළිත් අත්පත් කර ගැනීමට උත්සාහ ගත්ත ද බේට්ස් පවුල එළවා දැමීම කළ නොහැකි විය. ජර්මන් හා ප්‍රංස ජාතිකයන් දෙදෙනකු ද මෙය අත්පත් කර ගැනීමට උත්සාහ කළ ද එම වෑයම ද ව්‍යර්ථ වී ඔවුනට ඒ වෙනුවෙන් බේට්ස් පවුලට දඩ ගෙවීමට ද සිදු විය.1965 වසරේදී බ්‍රිතාන්‍ය මේ සීලෑන්ඩ් ආසන්න මුහුදේ දී අබලන් වූ මුහුදු යාත්‍රාවක් අලුත් වැඩියා කිරීම සඳහා කාර්මිකයන් යවන ලද අවස්ථාවකදී මුහුදු අට්ටාලයේ සිට බේට්ස්ගේ පුත්‍රයා කාර්මිකයන්ට වෙඩි තැබීය. මේ සම්බන්ධයෙන් බ්‍රිතාන්‍ය බේට්ස් පවුලට විරුද්ධව බ්‍රිතාන්‍ය අධිකරණයක නඩු පැවරුවේ ඔවුන් බ්‍රිතාන්‍ය වාසීන් බැවින් ඔවුනට විරුද්ධව ඉංග්‍රිසි නීතිය ක්‍රියාත්මක කිරීම සඳහාය. එහෙත් අධිකරණය බේට්ස් පවුලට වාසිවන ලෙස තීන්දුව ප්‍රකාශ කළේ සීලෑන්ඩ් පිහිටා ඇත්තේ බ්‍රිතාන්‍ය මුහුදු සීමාවේ නොවන බව පවසමිනි. ඒ අනුව සීලෑන්ඩ් මුහුදු සීමාවට අනවසරයෙන් ඇතුළු වීම නිසා වන්දියක් ද ගෙවීමට සිදුවිය.පවුලේ ප්‍රධානියා වයස්ගත වූ පසු පදිංචිය සඳහා සිය මුල් බිම වන බ්‍රිතාන්‍යයේ සසෙක්ස් කරා ගිය අතර එහිදී මිය ගියේය. දැන් මෙහි වෙසෙන බේට්ස් පවුලේ ප්‍රධානියා මුල්ම ප්‍රධානියාගේ පුත්‍රයාය. ඔහු මයිකල් කුමරාය. යකඩ අට්ටාලය මත තැනූ කාමර 30 ක් පුරා මේ රාජ්‍යයේ සාමාජිකයෝ දිවි ගෙවති.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=as1409283</link>
    <topic>ඩොලර් මිලියන 45 කට පැරැණි‍ ගොතික් මාලිගාවක්</topic>
    <author/>
    <content>ඩොලර් මිලියන 45 කට පැරැණි‍ ගොතික් මාලිගාවක්පැරැණි ගොතික් මාලිගා සෑම තැනකම සොයා ගැනීමට අප හසු ය. දශකයක් පමණ පැරැණි දිය අගල් ඇතුළු මාලිගාවක තිබිය යුතු ගොතික් ගෘහ නිර්මාණ ශිල්පියාට අනුව තනන ලද මාලිගාවක් ඇමෙරිකාවේ කනෙක්ටිකට් ජනපදයේ වුඩ්ස්ටොක් ප්‍රදේශයේ වෙයි‍.චිස්මාක් මාලිගාව ලෙස හඳුන්වනු ලබන මෙය මධ්‍ය යුගයේ පැවති ක්‍රමයට අනුව තනා ඇති අතර ඒ අයුරින් ම පවත්වාගෙන ගොස් ඇත. අක්කර 354 ක භූමියක හතරස් අඩි 22,000 තුළ තනා ඇති මෙම මාලිගාව බිම් මට්ටමේ වාහන නැවතුම් පෙළක්, නිදන කාමර අටක් නාන කාමර 10 ක් ගිනි උදුන් 12 ක්, සේවිකාවන්ට නැවතිය හැකි කාමරයක්, පුස්තකාලයක්, පිහිනුම් තටාකයක් හා සම්බාහන කාමර රැසකින් සමන්විත වේ.මාලිගාව වටා ජනෙල් රැසක් පිහිටා ඇති අතර ඒ ජනෙල් අතරින් අසල පිහිටි පෝටර් විලේ රමණීය දර්ශනයක් දැකගත හැකි ය. චිස්මාක් මාලිගාව චිකාගෝ නගරයේ වානේ නිෂ්පාදනවලින් කෝටිපතියෙකු වූ ක්ලේටන් මාර්ක්ගේ මුනුපුරෙකු වන ක්‍රිස්ටෝපර් මාර්ක් විසින් 2003 දී තනනු ලැබීය. හත් අවුරුදු කාලයක් ඔහුගේ මේ සිහින මාලිගාව තැනීමට ගතවූ අතර ඒ සඳහා ඩොලර් මිලියන 4.1 ක් වැය වී ඇත. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=as1409284</link>
    <topic>පඩි පෙළක් දිගේ පෙරළෙමින් ලබාගන්නා අරුම පුදුම සම්බාහනය</topic>
    <author/>
    <content>පඩි පෙළක් දිගේ පෙරළෙමින් ලබාගන්නා අරුම පුදුම සම්බාහනයචීනයේ සියැං චැන්ගල් උද්‍යානයේ ඇති කොන්ක්‍රීට් පඩි පෙළ දිගේ පහළට පෙරළෙන ‍කෙනෙකු සෑම දිනකම උදයේ දැකගත හැකිය. කිසිවෙකුගේ බලපෑමක් නොමැතිව මෙසේ පෙරළෙන්නේ මක්නිසාදැයි කවුරුත් විමසිලිවත් වූහ.මෙසේ පෙරළෙන්නේ 51 හැවිරිදි ලී චියා නමැත්තෙකි; එම පෙරළීමේ අරුත සිරුරට සම්බාහනයක් ලබාදීමය. මෙසේ පෙරළීම නිසා තම සිරුර පුරා සහ සිතට අපූරු සහනයක් ලැබෙන බවත් වෙනත් සම්බාහන ක්‍රමවලින් ඒ අන්දමේ සහනයක් ඇති නොවන බවත් ඔහු පවසයි.“පඩියෙන් පඩිය පහළට පෙරළෙන විට ලැබෙන සම්බාහනය කිසිම සම්බාහන විශේෂඥයෙකුට ලබා දිය නොහැකි” යැයි ලී පවසයි.දැනට වසර තුනක් ති‍ස්සේ මේ අරුම පුදුම සම්බාහන ව්‍යායාමයේ යෙදෙන ලීට අඩුගණනේ සීරීමක් තරම් තුවාලයක් හෝ සිදුවී නැති බව පවසන ලී තමා මේ සම්බාහනය ගැන කාටවත් උපදෙස් නොදෙන බවත් පැවසීය.මැරතන් ධාවකයෙකු මෙන්ම මෝටර් සයිකල් ධාවන ශූරයෙකු වන ලි චියා ශක්තිමත් සිරුරක් ඇත්තෙකි. පඩිපෙළ දිගේ පහළට පෙරළීමෙන් අනතුරුව පඩි පෙළ දිගේ ඉහළට පෙරලීම ද ඔහු කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=as1409285</link>
    <topic>කොචින් ගුවන් තොටුපොළේ රොබෝ ආරක්ෂකයෝ</topic>
    <author>රෝහණ ආර්යරත්න</author>
    <content>කොචින් ගුවන් තොටුපොළේ රොබෝ ආරක්ෂකයෝඉන්දියාවේ කේරළයේ පිහිටි කොචින් අන්තර්ජාතික ගුවන් තොටුපොළ ආරක්ෂා කිරීම සඳහා කෝටි දහයක් වැය කොට රොබෝ ආරක්ෂක සේවාවක් අරඹා ඇත. මේ රොබෝ ආරක්ෂකයන් පුපුරන ද්‍රව්‍ය, විනාශකාරී රසායන ද්‍රව්‍ය හඳුනා ගැනීම හා අහස් යානා පැහැර ගැනීම් වැනි අපරාධ ක්‍රියා වැළැක්වීමට යොදවා තිබේ.රොබෝ ආරක්ෂකයන් හරහා ඉතා සූක්ෂම ආරක්ෂක ක්‍රමයක් ක්‍රියාත්මක වන බව කොචින් ගුවන් තොටුපළේ කළමනාකාර අධ්‍යක්ෂ වි. ජේ. කුරියාන් පැවැසීය.කැනඩාවේ පෙඩ්ස්කෝ සමාගම මඟින් නිපදවන ලද ආරක්ෂක රොබෝවරුන් ද ඇමෙරිකාවේ නැබ්කෝ ආයතනය මඟින් නිපදවන ලද පැහැර ගැනීමේ තර්ජන වැළැක්වීමට හා බඩුබාහිරාදිය පරීක්ෂා කිරීමට විශේෂ රොබෝ යානා දෙකක් ද මෙම ආරක්ෂිත ක්‍රියාදාමයට අයත් වේ.දුරස්ථ පාලක මඟින් ක්‍රියා කරවිය හැකි ජංගම රොබෝ පරීක්ෂකයා මෙම රොබෝ පවුලේ මූලිකයා වන්නේය. මෙම රොබෝ භටයා ඇමෙරිකාවේ පොලිස් හා ගිනි නිවන හා හමුදා කටයුතුවල ද යොදවා තිබෙන බව ද පැවැසේ. මෙම යානය මඟින් විද්යුත් කිරණ සහිත අපද්‍රව්‍ය, විනාශකාරී රසායන වර්ග, ගිනි නිවීම, ප්‍රාණ ඇපකරුවන් ගලවා ගැනීම හා යානා පැහැර ගැනීම වැනි කටයුතුවලදී ඉදිරියෙන්ම යන ප්‍රහාරකයා වන්නේය.මේ හැර පුපුරන ද්‍රව්‍ය පවතින ස්ථාන හා පෙට්ටි එක්ස්රේ කිරණ මඟින් සොයා ගැනීම, සඟවා තිබෙන අවි ආයුධ සොයා ගැනීම ආදි ආරක්ෂාව සම්බන්ධ සියලුම කටයුතු මෙම රොබෝ ආරක්ෂකයනට පැවරෙන රාජකාරි අතර වේ.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=as1409286</link>
    <topic>අම්මෙක් සල්ලිවලට ගන්න හදන පුතෙක්</topic>
    <author/>
    <content>අම්මෙක් සල්ලිවලට ගන්න හදන පුතෙක්තිස් හැවිරිදි වියේ පසුවන කුවාන්-යින් සුල් කුඩා කාලයේ පටන් අනාථ නිවාසයක වැඩුණු අයකු කිසා ඔහුට මවු සෙනෙහස නොලැබිණ. ඒ නිසා මවක සොයමින් සිටී.චීනයේ සිචුවාන් පළාතේ ෆැන්ගු උද්‍යානයේ පුටුවක් මත හිඳ සිටින කුවාන් විශාල චීන වෙසක් කූඩුවක් හා තිරයක් අතැතිව සිටී. එම කූඩුවේ ඔහුගේ දුරකථන අංක සඳහන් වී ඇත. තිරයේ ඔහු සොයන අම්මාට තිබිය යුතු සුදුසුකම් සඳහන්ව ඇත.ඔහු සොයන අම්මා වයස 57ක් පමණ විය යුතුය. එසේම උගත් මෙන්ම නිරෝගී විය යුතුය. එසේම මවක ලෙස තෝරාගන්නා තැනැත්තිය කෙරෙහි තමා තුළ සෙනෙහසක් හෝ සම්බන්ධයක් ඇතිවීම අත්‍යවශ්‍ය වේ. ඒ සුදුසුකම් ඇති තැනැත්තියට යුවාන් මිලියනයක් එනම් ඩොලර් 160,000ක් ගෙවනු ලබන බවද එහි සඳහන් වෙයි.මුදල් නෝට්ටු මිටියක් අතැතිව සිටින කුවාන් සාර්ථක ජීවිතයක් ගත කරන ධනවතෙකි. එහෙත් අසරණ තත්ත්වයේ සිටි කුවාන් දුටු එක්තරා කාන්තාවක් ඔහු අමතා ප්‍රකාශ ක‍ෙළ් ඉක්මනින් විවාහයක් සිදුකරගෙන බිරියගේ දෙමාපියන් ඔහුගේ දෙමාපියන් බවට පත් කරගන්නා ලෙසටය. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=as1409287</link>
    <topic>මං විතරයි අන්තිමට නරක මිනිහ වුණේ</topic>
    <author/>
    <content>මං විතරයි අන්තිමට නරක මිනිහ වුණේඅඹ මල් සුවඳ යටපත් කර දමමින් දසත පැතිර යන කැවුම් සුවඳින් මත් වූ කලෙක මෙන් නදී ඒ මේ අත පාව ගියාය. පිටි කොටන... පිටි හලන.. කැවුම් බදින.. ගැහැනුන් ඇය සමඟ කතාබස් කරන්නට ප්‍රිය කළෝය.“සීදේවි ගෑනු ළමයා..Óයි ඔවුන් විටින් විට කොඳුළේ කොළඹ කෙල්ල දෙස හොරැහින් බලමිනි. ඇය ඔවුන්ට තේ කෝපි පිරිනමමින් උදව් පදව් කළාය.“අනේ දෙයියනේ මොන හිතකින් කපා දැම්මද ඔච්චර දිග කොණ්ඩයක්?Óයි හූල්ලා වැටෙන කෝසලා වැලඳගෙන කිති කවන්නට වෑයම් කළාය.“හිතකින් නෙමේ කෝසලා අක්කේ.. කතුරින් කැපුවෙÓයි කුඩා දැරියක මෙන් සරදම් කළාය.බණ්ඩාරමැණිකා උදෙසා සාරි හැට්ටයක් මසන ලාලනී ගේ දුක සැප සොයා බලන්නට ද අමතක නොකළාය.“මොනවද නදී කොයි වෙලාවෙත් මේ උස්සගෙන එන්නෙ..? ඔහොම තේ බිව්වොත් අපිට වෙඩින් එකට ඉන්න හම්බ වෙන්නෙ නෑ.. ඉස්පිරිතාලෙ තමා යන්න වෙන්නෙ..Óයි ලාලනී නෝක්කඩු කියන කල හඬනඟා හිනැහුණාය.“මේ තේ නෙමේ.. සව් කැඳ..”“ආ.. සවු කැඳ ටිකක් නම් බොන්න බැරියැ.. ගෝතමීට දුන්නද..?”ලාලනී මැසිම ක්‍රියා විරහිත කොට අතක් දිගු කරයි.“ඇයි.. ආයෙත් මං ගුටිකනව බලන්න ආසද... සව් කැඳ නෙමේ මීපැණි ඇරං ගියත් එයාගෙන් මට සමාවක් නෑ...”හිනාව මැඬගන්නා ලාලනී “තාත්ත හෙටවත් ආවොත්..Óයි කොඳුරන්නේ බලාපොරොත්තු සහගත හඬිනි.“මං සුදු ආච්චිට කතා කළා අම්මේ... හෙට එනවලු ආච්චියි තාත්තයි.”“ඇති යංතං.. හැබැයි සුදු ආච්චිට නං ලේසි වෙන්නෑ බස්වල ගමන...”නදී පුටුවක් මත වූ සාරිය දිගහැර බැලුවාය.“චූටි සුදු මල්.. අත්තම්මටම ගැළපෙනවා..Óයි ඇය සාරිය පිරිමදිමින් එය අගය කළාය.“ගැළපෙන හින්ද තමා ගත්තේ...”අතුලගේ ප්‍රීතිමත් හඬින් ප්‍රබෝධවත් වූ යුවතිය “හානේ බාප්පා...Óයි කෑගෑවාය.“ආ.. එතකොට මේ බෑණා‍ගෙන් තෑග්ගක් නැන්දම්මට..” ලාලනී මුවපුරා සිනාසුණාය.“නැතුව ඉතිං.. ඉස්සෙල්ලම දෝණියන්දැව රවට්ට ගත්තා... දැං නැන්දම්මවත් රවට්ටගන්න එපැයි..”නදී වහා අතක් මුව වෙත ළං කළේ ගෝතමී පැමිණෙන බව හඟවන්නටය.“මට ඇහුණා.. අනේ අපි නම් කාටවත් රැවටුණේ නෑ..”අතුල පුටුවක් මත හිඳගත්තේය.“හරි හරි.. අපි තමා රැවටුණේ..”නදීගේ බිය රැඳි දෑස මඟහරිමින් ගෝතමී මහන මැසිම වෙත ළං වූවාය.“කර්ට්න්ස් ටික නං අපේ නදීටත් මහන්න පුළුවන්..”ලාලනී නෑනන්ඩිය අත වූ වර්ණවත් රෙදි කැබලි පිරික්සා බලමින් කීවාය.“නෑ.. නෑ.. ඔය කටුස්සො වගේ වෙස් පෙරළන අයගෙ උදව් මට ඕනෙ නෑ..”නදී අතුල දෙස බැලුවේ අඳුරුව ගිය මුහුණිනි.“බලන්න බාප්පේ.. දැන් තරහ මරහ කට්ටිය සේරම යාළුයි.. මං විතරයි අන්තිමට නරක මිනිහ වුණේ..”“නරක ගෑනි..” අතුල ඇගේ කීම නිවැරැදි කළේය.“හරි අසාධාරණයි නෙ බාප්පේ..”අතුල කට කොනකට මඳ සිනාවක් නංවා ගත්තේය.“මටත් සිද්ධ වෙන්ඩ යන්නෙ සුළු පටු අසාධාරණයක් ද නදී.. දැන් ඉතිං හෙට අනිද්දා ඉඳලා මට මේ ගෑනිට කන්න අඳින්න දෙන්න එපායැ.. ඒ විතරක් ද.. ලෙඩට දුකට බලන්නත් ඕනනේ..”ගෝතමී ඔහු දෙස රවා බැලුවාය. එපමණකින් සෑහීමකට පත් නොවූ ඇය මහන මැසිම මත වූ නූල් පන්දුවක් ගෙන දමා ගැසුවාය. හිස නවා ඒ පහර වළක්වා ගන්නට ඔහු සමත් විය.“ඌයි..Óයි වේදනාබර හඬක් නැඟුවේ බණ්ඩාර මැණිකාය.“හානේ.. අත්තම්මා..යි සංවේගය පළ කළ නදී වහා පෙරට පැන්නාය.“හෙටානිද්දට මනමාලියක් වෙන්න ඉන්න ගෑනි නේද..? අපූරුයි..”බණ්ඩාරමැණිකා නළල අතගාමින් දියණියට දොස් පැවරුවාය.“ඉතිං අම්ම මොකටද හරියටම මේ වෙලාවටම මෙතෙන්ට ආවෙ...?”“හා.. හා.. දැන් එතකොට මං ආපු එකයි වැරැද්ද... මං ආවෙ සුසිලා නංගිලා ආවා කියන්න”බණ්ඩාරමැණිකා ආපසු හැරුණේ ඉහවහා ගිය කෝපයෙනි. අතුල නැගී සිටියේය. ඇගේ දෙවුරින් අල්ලා ගත්තේය.“බලන්න අම්මෙ කසාද බඳින්නත් කලින් අතට අහුවෙච්ච දෙයින් මට ගහන හැටි... බැන්දට පස්සෙ මේ අහිංසකයට මොනව වෙයිද...?”ඔහුගේ හැඬුම්බර හඬ සිනා ගඟුලක් මැව්වේය. බණ්ඩාර මැණිකාට පවා සිනාව වාවාගත නොහැකි විය. ඒ සිනාවට හවුල් නොවූ නදී ඉස්තෝප්පුවට ගියාය.වාසනාගේ සහායෙන් ගෙට ගොඩවූ සුසිලා කාරුණික සිනාවක් පෑවාය.“මේ අර කොළඹ දැරිවි නේද? කෝ දැන් අපේ කෝසලා?”නදී මඳක් කැලඹුණාය.“කෝසලා අක්කලා ආස්මී හදනවා..”බණ්ඩාර මැණිකා සහ ගෝතමී පැමිණි බැවින් ඇය කෝසලා සොයා ගියාය. වාසනා දෙස බලන්නට පවා ඇය මැලි වූවාය. හාත්පස සිසාරා බැල්මක් හෙළුව ද ඇය ගීත් දැකගන්නට සමත් නොවූවාය.“ඇයි එයා එන්නෙ නැත්තෙ? මං ඉන්න හින්දද..?Óයි කොඳුරමින් පාරට බට යුවතිය පය ඉක්මන් කළාය. කිසිවෙකුගේ ඇස නොගැටී ගීත් සොයා යාමට තමාට හැකි වේවායි මුළු හදින් සිතමින් පතමින් මඳක් දුර දිව්වාය. පාරේ යන එන්නෙකු දුටු සැණින් දිවිල්ල නවතා ගත්තාය. වළං ගෙදරට යාමට වැඩි වේලාවක් ගත නොවුවද ඇයට හැඟී ගියේ කල්පයක් තරම් කාලයක් නිරපරාදේ නාස්ති වූ බවය.“ගීත්..”කඩුල්ල පැන මඩුව වෙත දිව යමින් ඇය හඬගෑවාය.මැටි බඳුනක් පින්තාරු කරමින් සිටි ගීත්ට ඒ හඬ ඇසිණි. තමාගේ දෙසවන් විශ්වාස කරන්නට මැලි වූ හෙතෙම වටපිට බලන්නටවත් උත්සුක නොවීය.“ගීත්... ඇත්තද ගීත් කෝසලා අක්කා කියන්නේ?”ඇය මඩුවට ඇතුළු වෙමින් ප්‍රශ්න කළාය.ඔහුගේ දෑත සැලිණ. ඔහු වෙනසක් නොපෙන්වා තම කාරියෙහි නිරතව සිටින්නට වෑයම් කළේය. එහෙත් අත රැඳි පින්සල යගදාවක් තරමට බරට දැනේ.“ඔයා වාසනාව කසාද බඳිනවද?”ඇය ඔහු අබියස හිඳගිනිමින් ඇසුවාය. ගොම මැටි ගෑ බිමෙහි සිහිලස ඇයට නොදැනිණ.ඔහු හිස සෙලවූවේ ඇය දෙස නොබලාමය.“ඔය ඇත්තමද?”ඇගේ හැඬුම්බර හඬ කස පහරක් සදිසිය. ඔහුගේ සිත කය එයින් තැලුම් කෑවේය.තවත් ඇසිය යුත්තේ මොනවාදැයි සිතා බලන කලෙක මෙන් ඇය මඳක් නිශ්ශබ්ද වූවාය. ඒ සුළු කාල වේලාව තුළ ඇය දුටුවේ ඔහු වෙත වූ දුක්බර බවයි. දෙවුර ස්පර්ශ කරන්නට නොඉවසිලිමත් වූ හිසකේ ද මුහුණ පුරා වැඩුණු රැවුල ද ඔහුගේ ළාබාල අවිහිංසක පෙනුම මුළුමනින්ම උදුරගෙන තිබිණ.“ගීත් ... මං තවත් මුකුත් අහන්නෙ නෑ ගීත්. මං මේ අහන අන්තිම ප්‍රශ්නෙට මට ඇත්තම කියන්නÓයි අවධාරණය කළ ඇය ඔහුගේ බැල්ම බලාපොරොත්තු වූවාය. එහෙත් ඔහු මැටි බඳුන පුරා පින්සල අතුල්ලමින් ඇගේ දෑස මඟහරින්නට වෑයම් කළේය.“ඔයා.. ඔයා එයාට ආදරේද?”ඔහු පිළිතුරක් දීමට ප්‍රමාද විය.“මට ඇත්තම කියන්න ගීත්. ඔයා වාසනාට ආදරේද?”“වාසනා මට ආදරෙයිÓයි කියාගන්නට තිබුණා නම් හොඳ බව ඔහුට සිතිණ. ඒ කෙටි වදන කියාගන්නට ඔහුට පිළිවන. එහෙත් නදීට ඔහුගේ බස නොවැටහෙන බව ඔහු දනියි.“ඔයා වාසනාට ආදරේ ද ගීත්..?”ඇය ඔහුගේ දෙවුරින් අල්ලා සෙලෙව්වාය. ඔහු අත වූ පින්සල ගිලිහී ගියේය. මැටි බඳුනද හඬක් නොනඟා පෙරළී ගියේය.ඔහු ඇය දෙස බැලුවේය. වේදනාවෙන් සිහින්ව හැකිළී ගිය දෑසින්. ඇගේ දෑසින් ගිලිහුණු කඳුළු බිඳු දෙපේළියක් පැහැබර කොපුල් ඔස්සේ රූරා හැලිණ. ඔහු හිස දෙපසට සැළුවේය. ඇය ඉකි බිඳිමින් ඔහුට තුරුලු වූවාය.ලබන සතියටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=as1409288</link>
    <topic>මට නංගිගෙ දරුවා සල්ලිවලට වඩා වටිනවා</topic>
    <author>ලීලානන්ද ඉහළගමගේ</author>
    <content>මට නංගිගෙ දරුවා සල්ලිවලට වඩා වටිනවාලෙබනනයේ බීරූට් නගරයට ආසන්න රෝහලක හදිසි අනතුරු වාට්ටුවේ දැඩි සත්කාර ඒකකයේ සිටි ගීතා මා සමඟ යමක් පවසන්ට හදන විට වෛද්‍යවරයා මට කීවේ ඇය සමඟ කතා නොකරන ලෙසය. ඒ දෑස් අතරින් කඳුළු කඩා හැළේ. සර්... “මගේ අයියට කියන්න මට කෝල් කරන්න කියලා...” ඉතා අපහසුවෙන් වචන කිහිපයක් මිමිනූ ගීතා මට අංකයක් දුන්නාය. ඒ දයාරත්නගේය. දයාරත්න ඇගේ එකම අයියාය.කලාවැවේ සිට කිලෝ මීටර තුනක් පමණ ඈතින් දයාරත්නලාගේ නිවස පිහිටා තිබේ. ආසන්න නගරයේ තිබෙන සිල්ලර බඩු වෙළඳසල දයාරත්න සරුවට කරගෙන යයි. දයාරත්න සහ ඔහුගේ බිරිය තවමත් ජීවත් වෙන්නේ ඔවුන්ගේ මහ ගෙදරය. දයාරත්නගේ තාත්තා මිය යන විට ඔහුට වයස අවුරුදු 18කි. නංගී ගීතාට අවරුදු 8කි. මේ අයියා ද නංගී ද ජීවිතය ගත කළේ කියාගන්නට බැරි තරම් සෙනෙහසකිනි. එය සංසාරගත පුදුම බැඳීමකි.කලා වැව ඉස්මත්තේ සිටින මම දයාරත්නගේ කතාව අසාගෙන සිටිමි. වැවේ සිසිලස මට දැනුණත් දයාරත්නට එවන් සිසිලක් නැතිවා සේය. සිත නිවා ගන්නට ඔහු මා සමඟ දිගු කතාවක් දිග හරී.“මට නංගී තරම් තවත් වස්තුවක් ‍මේ ලෝකෙ තිබ‍ුණෙ නැහැ මහත්තයො. ඒක හරි පුදුම බැඳීමක්. තාත්තා නැති වුණාට පස්සෙ අපේ අම්මා අපට අයිති හේනේ වැඩ කළා. අපි දෙන්නත් උදවු වුණා. ඒ අතරෙදි තමයි මම මේ කඩේ පටන්ගත්තෙ. මට ඕනැ වුණේ නංගිට හොඳට උගන්නලා, විශ්වවිද්‍යා‍ලයට යවන්න. එයාට හොඳට ඉගෙනගන්න පුළුවන්. අම්මාගෙත් එකම බලාපොරොත්තුව ඒකම තමයි. තාත්තගෙ වෙන්වීම අපේ පවුලට දරා ගන්න බැරි වුණා. තාත්තගෙ පණ තමයි නංගි.තාත්තාට ඒ කාලෙ ඉඳන් පපුවෙ අසනීපයක් තිබුණා. මට හැම වෙලාවෙම කීවෙ “මං නැති දාක උඹ නංගිව හොඳට බලාගන්න ඕන” එතකොට තාත්තාගේ ඇස් දෙකට කඳුළු එනවා මම බලාගෙන. තාත්තා මැරෙන්නෙ නැහැ කියලා මගේ හිත මට කියනවා. ඒත් ඒක වළක්වන්න කාටවත් බැරිවුණා. මුළු ගංකරේම ඉන්න සෙනඟ ආව අපේ ගෙදරට. දවස් ගාණක් නංගි බලාගත් අත බලාගෙන උන්නා. අම්මා හිටියේ සිහි මඳ ගතියෙන් වාගේ. ඒත් නංගි අම්මට තුරුලු වෙන කොට, එයාව බදාගෙන අම්මා හිතේ දුක අඩු වෙනකම්ම හැඬුවා. මට කරන්න තිබුණු එකම දේ හිත හදාගෙන ඉන්න එක විතරයි.අපිට අයිති කඩකාමරයක් තිබුණා ටවුමේ මැදට වෙන්න. අපේ මාමා කෙනෙක් ඒක බදු අරගෙන හිටියෙ. එයා මට කතාකරලා “දයාරත්න, උඹ මේ කඩේ කරගෙන පලයන්” කියලා කිව්වා. මට ඒ මාමා උදවු කළා. මුලදි මුලදි පාඩුවට තමයි ගියේ. ඒත් මැරුණ තාත්තා කොහේදෝ ඉඳලා බලාගෙන හිටියා වගේ කඩේ ව්‍යාපාරය දවසින් දවස ඉහළ ගියා. නංගි හොඳට ඉගෙනගත්තා. අම්මාටත් හරි සතුටුයි. හැම වතාවකම නංගි පන්තියෙ පළමුවැනියා වුණා. මම දවසින් දවස වයසට යනකොට අම්මා මට විවාහයක් කරගන්න කියලා කරදර කළා. නංගිගෙ ඉගෙනීමේ වැඩ ඉවර කරන තුරු මම ඒ යෝජනාවලට කැමැත්ත දුන්නෙ නැහැ.”දයාරත්න මුළු ජීවිත කතාවම කියවාගෙන යයි. ඔහුගේ උකුළේ වාඩිවී සිටින අවුරුදු 6ක් වයසැති පුංචි දරුවා උකුළෙන් පැන දිව යයි. තනිව මොනවාදෝ මුමුනයි. කවියක් හෝ ගීතයක් මුමුනයි. “චූටි පුතේ ඈතට යන්න එපා. එන්න මගෙ අම්මා...” දයාරත්න කතාව මඳකට නවතා පොඩි දරුවා උකුළට ගනී.“කඩේ දවසින් දවස දියුණු වුණා කියල අපි හේනේ වැඩ නැවැත්තුවේ නැහැ. ඒක තවත් ඥාතියෙකුට බාර දුන්නා. හොඳ සරුවට හේනෙ ගොවිතැන් කෙරුණා. ඒකෙ වැවෙන එළවුළු අපේ කඩේට ගෙනාව.‍ වෙන තැන්වලටත් විකුණුවා.සෙනසුරාදා දවස්වල නංගියි මමයි එහෙ ගිහින් හොඳ හැටි ‍විනෝද වුණා. හේනට යන්න ගීතා නංගි හරි ආසයි. ඒකෙ වැඩ කරන්නත් හරි ආසයි. භෝග ජාති එයාගෙ අතින් පැළවුණා. හොඳ අත්ගුණයක් තිබුණා.උසස් පෙළ විභාගෙට නංගි ලෑස්ති වෙනකොට මගේ හිතේ තිබුණ සතුට කියන්න බැහැ. අපි තුන් දෙනාම ශ්‍රී මහා බෝධියට ගිහිං වැඳල භාරයක් වුණා. වැඳල ඉවර වෙලා ආපසු ගෙදර එන්න ලෑස්ති වෙනකොට නංගි මගේ කකුල් දෙක ළඟ වැටිලා වැන්දා. සතුට වැඩිකමට මම කෑගහල අඬන්න ගත්තා. “අයිය බයවෙන්න එපා. මම ඉහළින්ම පාස් වෙනවා” කියලා එයා මට කිව්වා. ඒ මගේ හිත සනසන්න. මහත්තයො... එදා රෑ එළිවෙනකම්ම මට නින්ද ගියේ නැහැ. අම්මා මගේ කාමරයේ දොර ළඟට ඇවිල්ලා කතා කරනවා “දයාරත්න.. උඹ තවම ඇහැරිලාද... නිදා ගනින් පුතේ” කියනවා.දවස් දෙකකට පස්සෙ නංගි විභාගයට ගියා. උදෙන්ම අම්මාකිරිබත් හැදුවා. එයා පළමු කට මට කැව්වා. මමත් එයාට කටක් කැව්වා. අපිට වැඳලා නංගි විභාගෙට ගියා. මම එයාව බයිසිකලේ නංවාගෙන ඉස්කෝලෙට ඇරලුවා. මට සතුට දරාගන්න බැහැ... හරියට මේ කලා වැව වගේ මගේ සතුට මහත්තයෝ... පිරිලා ඉතිරිලා...”දවසින් දවස තම ව්‍යාපාර කටයුතු සරු වෙද්දී, දයාරත්න කඩේ වැඩ කටයුතුවලට පුංචි ලොරියක් ද මිලදී ගත්තේය. විශ්වාසවන්තයෙකු ලෙස රියැදුරුකමට වැඩිහිටි කිහිපදෙනකුම ගත්තද, ඉන් පළක් නොවුණ කල, තමන්ට ඈතින් ඥාතියෙකුගේ පුතෙකු කැකිරාව ප්‍රදේශයෙන් ගෙන්වාගෙන ලොරිය බාර දුන්නේය. කඩවසම් තරුණයෙකු වූ ඔහු නමින් ‘ඉන්දික’ විය.ඉන්දික හැමදාම හවසට දයාරත්නගේ ගනු දෙනු බේරයි. කඩයටම යාකර පුංචි කාමරයක් තැනූ දයාරත්න එහි ඉන්දිකට නවතින්නට ඉඩ හැරියේය.පාසල අවසානයේ ගීතා තම ‍සහෝදරයාට උදවුවට කඩයට ඒම පුරුද්දකි. උසස් පෙළ විභාගය ද අවසන් බැවින් ගීතා ඔහුට උදවු කළාය. ඉන්දික කඩයට ආවත්, ගීතා සමඟ වැඩි කතාබහක් නැත. එහෙත් දයාරත්නට තිබෙන ගෞරවය මුළු පවුලටම ඒ හා සමානව පවත්වාගෙන යෑමට ඉන්දික අමතක කළේ නැත.“ඒත් මහත්තයෝ... අපි කවුරුවත් නොසිතන දේවල් මේ මිනිස් සිත්වල උපදිනවා... ආපසු මියැදෙනවා... නංගි ඇහැට කනට පෙනෙන හොඳ හැදිච්ච කෙල්ලක්. මගේ සතුට දෝරේ ගලා ගියේ නංගිගෙ උසස් පෙළ ප්‍රතිඵල ආපු දවසෙ. එයා හොඳට විභාගෙ පාස්වෙලා. විශ්වවිද්‍යාලයට යන්න පුළුවන්. අම්මයි, මමයි, නංගියි, තුන්දෙනාම අනුරාධපුරේ ශ්‍රී මහා බෝධීන් වහන්සේට වැඳලා භාරය ඔප්පු කළා. ඒත් මට එක දෙයක් යාන්තමට වගේ දැනුණා. ඇයි... නංගි මේ තරම් ලොකු ජයග්‍රහණයක් කරලත්, ඒ තරම් ලොකුවට ඒ ගැන හිතුව නැත්තෙ කියලා. සමහර විට එයාගේ අනාග‍ෙත්ට මට ලොකු වියදමක් දරන්න වෙන නිසා වෙන්න ඇති කියලා අපේ අම්මට මම කීවා.. “මගේ මුළු දේපළම විකුණල හරි මං උඹට අනාගතේට වියදම් කරනවා නංගී.. ඔයා ඒවා ගැන හිතන්න එපා කියලා මම එයාට හැම වෙලාවේම කීවා.මම දවසක් බැංකුවට ගිහිල්ලා, හදිසියේම කඩේට ආවා. කවදාවත් වැඩිපුර කතාබහක් නැති ඉන්දික මම දැක්කා නංගිත් එක්ක මහ හඬින් හිනා වෙවී කඩේ ඇතු‍ෙළ කතා කර කර ඉන්නවා. මාව දැකලා ඉන්දික බයවුණා. මම මොකුත් නොදන්න විදියට හිටියා. ඒ වෙලාවේ නංගිගෙ ඉරියව් වෙනදාට වඩා වෙනස් බව මට තේරුණා. එදා රාත්‍රියේ නංගි මට වෙනදා වගේ මූණ දෙන්න ආවෙ නැහැ. මමත් වැඩි කතා බහක් කළේ නැහැ. “මොකද අද උඹල දෙන්නා තරහා වෙලා වගේ” කියලා අම්මා අපෙන් ඇහුවා. මම ඒකට උත්තරයක් දුන්නේ නැහැ.නංගිගෙ අනාගත වැඩ කටයුතු ගැන මම වෙනදාට වඩා එයත් එක්ක කතා කළා. ඉන්දිකව වැඩිය කඩේට ගෙන්න ගත්තෙ නැහැ. ඉන්දිකට ඒක යාන්තමට වගේ දැනෙන්න ඇති. නංගිටත් මගේ වෙනස දැනුණා. වෙනදාට වඩා මම නංගි ගැන සෝදිසියෙන් හිටපු බව නංගිට තේරෙන්න ඇති. මේ සිදුවීමෙන් පස්සෙ මගේ කාලය ගෙවිලා ගියේ හරිම පුදුම විදියට. ඒත් මගේ ව්‍යාපාර කටයුතු ඒ විදියටම කෙරුණා. ඉන්දිකත් තමන්ගෙ පාඩුවේ වැඩ කරගෙන ගියා. දෛවය කියන එක මහ පුදුම දෙයක් මහත්තයෝ. ඉන්දික ගැන සමහර මගේ යාළුවො කියපුව මම විශ්වාස කළේ නැහැ.දවසක් උදේ මම නැඟිටල දොර අරින කොට හාන්සි පුටුව ළඟ තිබුණ කනප්පුවේ ලියුමක් තිබුණා. ඒක උඩ ලොරියෙ යතුරත් තිබුණා. ලියුම කියවපු මට මොනවා වුණාද දන්නේ නැහැ. මුළු ලෝකයම මගේ ඔළුව උඩ කඩන් වැටුණා වගේ මහත්තයෝ... ඇස් ඇරල බලන හැම මොහොතකම මට දැනුණෙ අකුණු ගහන්නා වගේ. ඇත්තටම අකුණක් වැදිලා මාව මැරුණෙ නැත්තෙ ඇයි. මගේ රත්තරං නංගි ඉන්දිකත් එක්ක පැනලා ගිහිල්ලා. ඇයි මට මෙහෙම වුණේ. හිතාගන්න පුළුවන් දෙයක්ද මේ. රත්තරං ටිකට හදපු කෙල්ල. මගේ ඇස් දෙක වගේ බලාගත්තු පුංචි කෙල්ල අර කාලකණ්ණියා අරගෙන ගිහිල්ලා... උකුළේ සිටින පුංචි දරුවා දැන් සුව නින්දේය. “දයාරත්න මේ දරුවා නිදි. අපි ගෙදර යමු...” මම දයාරත්නට කීවෙමි.දයාරත්න නංගී පිළිබඳව සොය බැලුවේය. එහෙත් අවුරුදු දෙකකට පමණ පසු ගීතා ඉන්දික සමඟ අයියා සොයාගෙන ආවාය. ඒ වන විට අම්මා සිටියේ දැඩි ලෙස රෝගාතුරවය. රටක් වටිනා සහෝදරයෙක්, දයාබර මවක්, විශ්වවිද්‍යාලයට යන්න ලැබුණ වරම... මේ සියල්ල අතහැර ගීතා හැඟීම්වලට වහල් වී ඇය විසින් රිදුම් දෙන ලද දයාබර දයාරත්නලාගේ වේදනාව ඇයටම දැනුණි. විඳවන්නට සිදුවුණි. එය තමයි යථාර්ථය.තවත් වසරක් ඉක්ම ගිය පසු ගීතා ඉන්දිකගේ බලකිරීම මත විදෙස්ගත වූවාය. දයාරත්න ගීතා පිළිබඳව සැලකිලිමත් වූයේ නැත. සියල්ල අමතක කර දමා ඔහු තම මව සැනසුවේය. මවගේ බලකිරීම මත විවාහයක් කර ගත්තේය. එහෙත් මොකක්දෝ අවාසනාවකට ඔවුන්ට දරුසම්පතක් ලැබුණේ නැත.ලෙබනන පොලිස් නිලධාරීන් දෙදෙනකු දිනක් මා හමුවන්නට තානාපති කාර්යාලයට පැමිණ හදිසි අනතුරකට පත්වුණ ශ්‍රී ලාංකික කාන්තාවක් ආරෝග්‍යශාලාවේ සිටින බවට දැන්වූ පසු මම ඔවුන් සමඟ එහි ගියෙමි. තරමක අසාධ්‍ය අන්දමින් සිටි ඇය නමින් ගීතා විය. මා ඇගෙන් කරුණු විමසූ විට ඉතා අපහසුවෙන් පිළිතුරු දුන් ඇය දයාරත්නගේ නම කීවාය. මම ඒ ‍මොහොතේම ලංකාවට කතාකර දයාරත්න සම්බන්ධ කර ගතිමි. ගීතා ලෙබනනයේ වසර දෙකක් සේවය කර ලංකාවට යන්නට තිබිය දී, දිනක් ලංකාවට ගෙනියන්නට තෑගි බෝග ගන්නට බීරූට් නගරයට පැමිණි විටක නුපුරුදු අධිවේගී මහ පාර පැන්න විටදී වාහනයකට යටවූවාය. ඇගේ සියලු තොරතුරු පොලිස් පොත්වල සටහන් විය. මේ පුවත ඇසූ දයාරත්න වියරු වැටුණු මිනිසකු මෙන් හැසිරුණි.ගීතාට ඉක්මන් සුවය පතා ඇය කඩිනමින් ලංකාවට යැවීමට අවශ්‍ය කටයුතු සූදානම් කළෙමි. අදාළ වන්දි මුදල් ද ඇයට ලබාදීමට රක්ෂණ සමාගම එකඟ විය. එහෙත් පසුවදා මා කාර්යාලයට පැමිණි පසු ලැබුණ දුරකථන ඇමතුම අතිශය වේදනාකාරී විය. ඒ, ගීතා එදා හිමිදිරි පාන්දර සදහටම මෙලොවින් සමුගත් බවය.කලාවැව ඉස්මත්තේ සිටි මම දයාරත්න සමඟ යළිත් ඔහුගේ නිවසට ආවෙමි. මම එදා එහි ගියේ ගීතාගේ තොරතුරු සටහන් කර ගන්නටය. ගීතා මිය ගිය පසු දරුවා හදා වඩා ගත්තේ දයාරත්නය. දරුවන් නැති ඔහුට මේ පුංචි දරුවා අමතන්නේ ‍ෙලාකු තාත්තා කියමින්ය.“රුපියල් ලක්ෂ 30ක වන්දි මුදල දයාරත්න ඉන්දිකට දුන්නේය. නංගි ගිය ආත්මයේ ගෙවන්න තිබුණ ලොකු ණයක් මේ ආත්මයේ ඉන්දිකට ගෙවුවයි කියලයි මට හිතෙන්නේ” යැයි අයියා කීවේය. දරුවා ඔහු‍ෙග් බාරයට ගත්තේය. “මට දරුවා වටිනවා සල්ලිවලට වඩා” දයාරත්න මට කීවේය. ඉන්දික ඊට පසු දයාරත්නලාගේ ගෙදර ආවේ නැත.දයාරත්නගේ මව ගීතා මිය ගොස් වසරකට පසු මිය ගියාය. දයාරත්න අවසන් වරට ගීතාගේ පාසල් සටහන් පොතක ලියා තිබූ වදනක් මට පෙන්වීය. “ආදරය සුන්දර වරදකී... කිසිදු සමාවක් නම් නැතී...” යන්නය.ලීලානන්ද ඉහළගමගේ(වි‍දේශ සේවාවේ යෙදී සිටියදී ලත් සත්‍ය අත්දැකීමකි)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=as1409289</link>
    <topic>නෙළුම්විල</topic>
    <author/>
    <content>නෙළුම්විලඅපි පන්සල් පාර දෙපස මල් යායක් වැව්වෙමු.මග දෑල මලින් සැරසුණේ සිත් තුටු කරවමිනි.බුදු පුදට යන අය මල් නෙළුවේ ද මේ යායෙනි.දිනක් මම ද මල් ටිකක් නෙළා ගනු පිණිස එහි ගියෙමි.මා ප‍ාරෙන් තණ බිස්සට පා තැබූ හැටියේ කෙඳිරිලි හඬක් ඇසිණි. කෙඳිරිලි හඬ සතකුගේ ය. මම නැවී විපරම් කළෙමි.බල්ලෙක් මැරුණාක් මෙන් වැතිර සිටියේ ය. ඌ කෙසඟ ය. ඌ දම්වැලකින් මල් පඳුරක ගැට ගසනු ලැබ තිබිණි.ම'සිත පහළ වූයේ අනුකම්පාවකි.මට ඌ ලිහන්නට සිතිණ. ඒත් කලකට පෙර බලු පැටවකු අතගාන්නට ගොස් වූ කරදරය සිහිපත් වී ඒ අදහස වෙනස්කර ගතිමි.කිසිවෙක් පාරේ යමින් සිටියේ ය. මට ඔහුගෙන් උදව්වක් ඉල්ලීමට සිතිණි.“මේ, මට මූ ලිහල දෙන්ඩ පුළුවන් ද?”ඔහු බල්ලා වෙත ආවේ කුහුලිනි.“කාගෙද?” ඔහු ඇසුවේ ය.“දන්නෑ. මාත් මේ දැනුයි දැක්කෙ” මම කීමි.“පව්. තුවාලත් හැදිල”“තුවාල හැදිල නිසා කවුරු හරි හොරෙන් ම ගෙනත් මෙතන බැඳල දාල යන්ඩ ඇති.”ඔහු බල්ලාට ආද‍රයෙන් අමතා දම්වැල ලිහා දැමුවේ ය.බල්ලා බාගෙට නැගිට ගත්ත ද ගත වාරු නැතිකමින් විසිවී ගියේ ය. උගේ ඇඟ පුරා තුවාල ය. ඌ වැටි වැටී අප පසුපසින් යාබද වෙළෙඳ සල ළඟට ආයේ ය.අපි වෙළෙඳ සල් හිමියාට බල්ලා ගැන කීවෙමු.බල්ලාගේ කුසගිනි නිවූ හෙතෙමේ තුවාලවලට බේත් ද දැමුවේ ය.“උගෙ තුවාල සනීප වෙනකං ඔහෙ හිටපුවාවෙ‍.’ වෙළෙඳ සල් හිමියා කීවේ ය.කළ යුතු ම දේ ‍එය බැවින් අපි සමුගෙන ගියෙමු.දින කිහිපයකින් බල්ලාගේ තුවාල වේළී ගියේ ය. නිසි අහර ලැබීමෙන් ඌට සවි ශක්තිය ද ලැබිණ.ඌ වෙළෙඳ සල අසල කෙළිදෙළෙන් දවස ගත කළේ ය.ටික දිනකින් ඌ මග යන එන්නන්ට බුරමින් චණ්ඩිකම් කරන්නට ද පටන් ගත්තේ ය.දිනක් මා වෙළෙඳ සල ළඟට ගිය කල ඌ නාවේ ය. මම විපරම් කළෙමි. ඌ දැකිය නොහැකි විය.අපි බල්ලා සොයන්නට වීමු.හදිසියේ ම ඌ අපට හමු විය. මට හිතුණේ ඌ පාරේ අතරමංව සිටි බවකි‍. අප දුටු හැටියේ ම ඌ උඩ පනිමින්, බුරමින් අප වෙත ආයේ ය.අනතුරුව අපි ඌ කැඳවාගෙන අපේ ගෙදර ගියෙමු.අක්කා ඌ දම්වැලකින් බැන්දා ය.සුවඳ සබන් ගා ඌ නෑවූ අපි කිරි හදා බොන්නට දුනිමු‍. ඌ සතුටින් ඒ බුක්ති වින්දේය. රසවත් අහර ද දුනිමු. ඌ කා බී සතුටින් උඩ පැන්නේ ය.“දැන් ඉතින් අපි මෙයාට නමක් තියමු” මා සොයුරිය යෝජනා ක‍ළා ය.“මූව පඳුරක් අස්සෙ ඉඳල ඇහිඳගෙන ආ හින්ද අපි මූට ‘ඇහින්ද’ කියල නම දාමු” මම කීමි.“අපෝ ඒ නම කැතයි. අපි මෙයාට ආදරණීය නමක් දාමු” ඇය කීවා ය.“එහෙනං අපි මෙයාට ‘ඇහීන්’ කියල දාමු.”එතැන් පටන් අපේ බලු සුරතලා ‘ඇහීන්’ විය.‘ඇහීන්’ කියන විට ඌ අප දෙස බලා වලිගය වනන්නට පුරුදු වූයේ ය.‘ඇහීන්’ දැන් අපේ ගෙදර මුරකරුවා ය‍. අපි රට පටියකින් උගේ ගෙල සැරසීමු.‘ඇහී...න්’ඌ අතක් උඩ අතක් තබා ගෙල ඔසවා බලන්නේ ආඩම්බරයෙනි.  තිඹිරිගස්කටුවේ ස්වර්ණා ද සිල්වා මහත්මිය විසින් යොමු කරන ලද ලිපියක් ඇසුරිනි.මම හෙද විදුහලේ දෙවැනි වසරේ ඉගෙනුම ලබමින් සිටියෙමි.මට නිවාඩුවක් ලෙස තිබුණේ සෙනසුරාදා වරුවත්, ඉරිදාත් පමණි.ඉරිදා උදෑසනක මම පුරුද්දට මෙන් ගේ ඉදිරිපිට පඩියේ හිඳ සිටියෙමි. අම්මා පැමිණ මා පහත පඩියට බස්සා මගේ හිස පීරන්නට වූවා ය.අම්මා හිස පීරන විට මට දැනුණේ මහත් සනීපයකි. මම ඒ සනීපය විඳිමින් ගේ ඉදිරිපිට පාර දෙස බලා සිටියෙමි.පෞද්ගලික බස් රියක් නැවතුමේ නැවතිණ, එය බළංගොඩ බලා යන්නකි. මගීහු ඉන් බටහ, සමහරු එහි නැඟුණහ.බසය තුළ කිසියම් කලබලයක් විය. මගියකු අසුනකට හිස බර කරගෙන සිටිනු මට පෙනිණ, අසනීපයක් විය යුතු යැයි එකෙණෙහිම සිතට දැනිණ.‘අම්මෙ අර බස් එකේ කාට හරි අසනීපයක්. මං දුවල ගිහිං බලල එන්නං’ එසේ කියමින් ම මම ඒ වෙත දුව ගියෙමි.බසය තුළ සිටි වැඩිහිටි මගියෙක් මදෙස බැලුවේ ය.‘මොකද කලබලේ?’ මම ඔහු ගෙන් ඇසීමි.‘අරයට අසනීපයක්!’ ඔහු අසුනෙහි හිස ගසාගෙන සිටි තවත් වැඩිහිටියකු පෙන්වීය.මම බසයට නැඟි ඔහු වෙත ගියෙමි.රෝගියාගේ දකුණු අත මුඛය තුළ දරදඬු වී තිබිණ. ඔහු බෙහෙත් පෙත්තක් මුවෙහි තබා ගන්නට උත්සාහ කරමින් සිටියා විය යුතු ය. ඔහු ගේ අනිත් අතේ කුඩා ප්ලාස්ටික් බෙහෙත් බඳුනක් මිරිකී තිබිණ. මම ඒ බෙහෙත් නිරීක්ෂණය කළෙමි. ඒ වූකලි හෘදයාබාධ රෝගීන් හදිසියක දී දිව යට තබා ගන්නා ටී. එන්. ටී. පෙති ය.ඔහු වහා ම රෝහල් ගත කළ යුතු තත්ත්වයේ සිටියේ ය.මම වහා යාබද ගෙදරට දුව ගොස් එහි අයට කරුණු කියා අයියා ගේ මෝටර් රිය බස් රථය ළඟට ගෙන්වා ගතිමි. රෝගියා එහි නංවා ගත් අපි වහාම රෝහල කරා යන්නට වීමු.ඒ යන අතර රෝගියාගේ හිස මා උකුල මත තබා ගත් මම බෙහෙත් පෙත්තක් නිවැරදි අයුරින් ඔහුගේ දිව යටින් තැබුවෙමි.ඔහු රෝහල් ගත කරන ලද්දේ මගේ භාරකාරත්වය යටතේ ය. ඔහු ගේ ගෙදර ලිපිනය කමිස සාක්කුවේ තිබිණ. ඔහු රෝහල් ගත කළ ඉක්බිති අදාළ ලිපිනයට මම විදුලි පුවතක් යැවීමි. මා ආපසු ආවේ රෝගියා ගැන මා දත් සියලු තොරතුරු කාර්ය මණ්ඩලයේ අයට දැන්වීමෙන් පසු ය.පසු දින හෙද විදුහලේ ප්‍රායෝගික කටයුතු වෙනුවෙන් මේ රෝහලට යෑමට මට ද සිදු විය. එහි දී ලද ඉස්පාසුවක දී රෝගියා බැලීමට යා යුතු යැයි මට සිතිණ. අනවසරයෙන් බාහිර වැඩකට යෑම විනය විරෝධීය. ඊට දඬුවම් ද ලැබේ. එහෙත් මම රහසේ ම ඔහු බැලීමට ගියෙමි.රෝගියා ඇඳ විවේකය ලබමින් සිටියේ ය.මම ඔහු හා දෙඩුවෙමි.ඔහු බැල්මෙන් පවා මා පිදුවේ ය.‘අනේ දුවට බොහොම පින්!’ ඔහුට කියැවිණ.‘තාත්ත සනීප වෙන්ඩකො. මං ආයෙ නිවාඩු ලැබුණම තාත්තව බලන්ඩ එන්නං’‘හොඳයි දුවේ දුවට තුනුරුවන්ගෙ සරණයි’ඉන් පසු දින කිහිපයක් ම මම ඔහු බැලීමට ගියෙමි.සුවය ලැබීමෙන් පසු ඔහු එක්තරා ඉරිදාවක සිය දුවා දරුවන් ද කැටුව අප නිවෙසට ආවේ ය.ඒ හැමෝම මටත් උදව් කළ හැමෝටමත් මහත් සේ පින් දුන්හ.මම මහත් සේ සතුටට පත් වීමි.ඒ සා විශාල පින් කඳක් අපට අත්කර ගත හැකි වූයේ මගේ මාපියන් මට ඉගැන්වූ නිසාත්, මා ඉගෙන ගත් නිසාත් පමණක් නොව හෙද විදුහලේ ගුරු දේවතාවුන් අපට හොඳින් හෙදකම ඉගැන්වූ නිසා ය.වසර හයකට පමණ පසු මේ වැඩිහිටියා මිය ගියේ ය. මිය ගොස් තිබුණේ එදා මෙන් ම ගමනක් යමින් සිටියදීය.ආරංචිය එන විට මම හෙද නිලධාරිනියක ලෙස අගනුවර රෝහලක සේවය කරමින් සිටියෙමි.‘නංගි, එදා ඔයා අපේ තාත්තව බේරගත්ත. මෙදා සැරේ නං අපිට එයාව බේර ගන්ඩ බැරි වුණා’ ඔහුගේ ලේලියක් හැඬු කඳුළින් මට කීවා ය.මේ අතීත සිද්ධිය මට සිහිපත් වූයේ අප දයාබර හෙද විදුහල්පතිනිය වූ ප්‍රේමා කහඳගම ගුරු මෑණියන් මෙලොව හැර ගියා දා ය. දැඩි විනය නීති පද්ධතියක් යටතේ අප ඉගෙන ගත් ඒ යුගය සදානුස්මරණීය ය. එදා අපි දැනුම පමණක් නොව ජීවිතාබෝධය ද ලැබීමු.  ලෙල්ලොපිටියේ පිටකුඹුර පාරේ, ශ්‍රියා ලලන්තා හෙලඋඩ මහත්මිය විසින් ‍යොමු කරන ලද ලිපියක් ඇසුරිනි.නෙළුම්විල, සිළුමිණ,ලේක්හවුස් , කොළඹ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=as14092810</link>
    <topic>මැණික් හා බැඳුණු රස කතා</topic>
    <author/>
    <content>මැණික් හා බැඳුණු රස කතාඅවසර පත්‍ර සහිතව රත්නපුරයේ මැණික් ගරන්නා සේම අනවසරයෙන් රජයේ කැලෑවල මැණික් ගැරූ කාලයක් ද තිබුණි. ඒ එල් ටී ටී ඊ කලබලයට පෙර, මීට දසක හතරකට පමණ එපිටය. එම කාලයේ රත්නපුර පැත්තේ මිනිස්සු ඇලහැර ඔක්කම්පිටිය වැනි ප්‍රදේශවල ගොස් මැණික් ගරා මුදල් උපයා ගත්හ. මේ එසේ මැණික් ගැරීමට ගිය නඩයක කෙනෙකුගේ කට වැරදීමකින් සිදුවූ සත්‍යය සිද්ධියකි. මෙහි කතා නායකයා ජීවතුන් අතර නැතත් අනෙක් සාමාජිකයෝ තවම සිටිති.චන්ද්‍රසේන, දිසානායක උක්කුන් මහත්තයා ඇතුළු නඩය සති තුනක් පමණ ඔක්කම්පිටිය කැලෑවේ මැණික් ගරන්නට විය. ඒත් වාසියක් නැත. තවත් දින දෙක තුනකට පමණක් ආහාර තිබියදී අලුත් ඉල්ලමක වැඩ කිරීමට ඔවුන් තීරණය කර තිබුණි. පසුවදා උදේ ආහාරයට රොටී කෑමෙන් පසු වැඩට යෑමට සූදානම්ව ඇත. පතල් කම්කරුවාගේ ඇඳුම වූ අමුඩයකින් සැරසුණු චන්ද්‍රසේන හඳුන්කූරු දෙකක් කන් දෙකේ හිර කර ගෙන ඉල්ලම් කුර කර මත තබාගෙන “මම තමයි කතරගම දෙයියෝ. අද ගලක් හොයාගෙන තමයි එන්නෙ” යැයි කියමින් වාඩියෙන් එළියට බැස පතල් පොළ දෙසට ගියේය.නඩයේ අනෙක් සාමාජිකයෝ ඔහුට පසුව පතල් පොළට ගියෝය. ඒත් චන්ද්‍රසේන පැමිණ සිටියේ නැත. ඔහු පසුව එනු ඇතැයි සිතූ පිරිස පතලෙහි වැඩ කරන්නට විය. සවස් වනතෙක්ම චන්ද්‍රසේන ආවේ නැත. කලබල වූ පිරිස අනෙක් වාඩිවල අයගේ ද උදව් ඇතුව ඔහු සොයන්නට විය. පසුවදා ද ඔහු සෙව් නමුත් හමු වූවේ නැත. ඔහු ගැන කිසිම හෝඩුවාවක් නැති තැන නඩය ගමට පැමිණ සිදු වූ දේ පවුලේ අයට පවසා පොලීසියේ පැමිණිල්ලක් කරන ලදී.මේ අතර උදේ වාඩියෙන් පිටවූ කතරගම දෙවියන් තමා යැයි කියා ගත් චන්ද්‍රසේන පතල් පොළ ද පසු කර කැලෑවට වැදී තිබේ. කැලෑව මැදින් ගමන් කරන්නට පටන් ගත්තේ අරමුණක් නැතිවය. බඩගිනි දැනෙන විට දිවුල් ගහක් හමුවේ. පිපාසය දැනෙන විට වතුර වළක් හමුවේ. මෙසේ ගමන් කරමින් රාත්‍රියට ගසක් උඩ රෑ පහන් කර පසුදාත් ඇවිදිමින් සිට දින තුනකට පසු කතරගම දේවාල භූමියට ගොස් තිබේ. කතරගම මහ දේවාලය ඉදිරියේ වැඳ වැටෙන මේ මිනිසා දුටු කපු මහත්වරුන් ඔහු සිහි මඳ ගතියෙන් පසුවන බව දැන විවේක ගැනීමට සලස්වා පසුව විස්තර අසා තිබේ. ඔහු සියලු විස්තර කියා ඇත.කපු මහත්වරුන් පසුව චන්ද්‍රසේන පොලීසියට භාර දී තිබේ. පොලිස් නිලධාරීන් ඔහුට ඇඳ ගැනීමට ඇඳුම් හා කෑම බීම දී ඔහුගේ ගමේ පොලීසියට දුරකථනයෙන් කතා කර මෙම විස්තරය කියා ඇත. ගමේ පොලීසියේ තිබෙන පැමිණිල්ල අනුව චන්ද්‍රසේනගේ පවුලේ අයට ආරංචිය ලැබුණි. එම ආරංචිය ලද විගස පතල් නඩයේ සාමාජිකයෝ දෙදෙනෙක් කතරගම පොලීසියට ගොස් චන්ද්‍රසේන කැටුව ගමට පැමිණියෝය. එදා කතරගම දෙවියන්ට අපහාස වන ආකාරයට හැසුරුණ නිසා චන්ද්‍රසේනට දෙවියෝ දුන්න දඬුවමක් ලෙස මෙම සිදුවීම අදත් අපේ පැරැණියෝ සිහිපත් කරති.කතරගම මැණික් මතු විය. පැහැදිලි තද නිල් පැහැති මැණික් කතරගම ඉල්ලමේ බහුල විය. එනිසා රත්නපුර පළාතේ අය කතරගමට පියැඹූයේ ‘පි කොක් බ්ලු’ යනුවෙන් හැඳින්වූ මොනර පිලේ පැහැයට හුරු නිල් මැණික් ගරා ගෙන ඒමටය. එය ද අනවසර මැණික් ගැරූ ප්‍රදේශයකි.වල්ලිමලේ, යාල අභය භූමියේ පිහිටි ප්‍රදේශයකි. ගුණපාල අයියාගේ නඩය එහි පතලක් හෑරුවේය. දවසකට වරක් හෝ දෙකක් පොලිස් ජීප් රථය ඒ පැත්තේ කැරකුණේ මැණික් ගරන්නන් වැටලීමටය. එනිසා පතල කපා ගැනීමට අපහසුය. තව ද දහවල් කාලයේ අව්වේ රශ්මිය අධිකය. එනිසා පොලීසියෙන් ගැලවී අව් රශ්මියෙන් මිදීමටත් රාත්‍රි කාලයේ පතලයේ වැඩ කිරීම හොඳ යැයි ගුණපාල අයියාගේ නඩය තීරණය කළේය.ඒ අනුව ඔවුහු යාන්තම් ඇඳිරි වැටීගෙන එද්දී රාත්‍රී කෑමත් බීමට ජලයත් රැගෙන වල්ලිමලේ පතලට ගියෝය. වියළි කාලගුණයක් පැවැති බැවින් පරිසරය සුවදායක විය. වටපිට තිබු දර කැබලි එකතු කොට ගිනිමැලයක් දල්වා ගත් ගුණපාල අයියාගේ නඩය විනෝද කතාබහෙන් වැඩ කරන්නට වූහ.ටික වෙලාවක් වැඩ කළ සියලු දෙනාම ගිනි මැලය වටා වාඩි වී රාත්‍රී ආහාරය ගෙන මද වේලාවක් විඩා හැර නැවත වැඩ පටන් ගතී. ගුණපාල අයියා ගිනිමැලය තවත් පොහොසත් කර වැඩ පටන් ගත්තේය. සියලු දෙනාම ඉල්ලම් කඩමින් ඒවා පුරවා ගොඩට ගනිමින් පතලයේ වැඩ කෙරෙහිම අවධානය යොමු කරමින් සිටියෝය. මෙසේ පැය දෙක තුනක් වැඩ කළ ගුණපාල අයියා තේ කහට ටිකක් බීමට වතුර මුට්ටිය ගිනිමැලය මත තැබීමට ගියේය.ගුණපාල අයියා පස්සට විසි විය. වතුර මුට්ටිය බිම වැටිණි. පතලයේ සිටි අය පුදුමයෙන් එදෙස බැලූහ. ගුණපාල අයියාට කතා කිරීමට පවා අපහසුය. ඉල්ලම් කූර අතින් ගෙන පතලෙන් ගොඩට පැමිණි සුමනේ ගිනිමැලයට එහා පැත්තේ සිටි තඩි කොටියා දුටුවේය. ගුණපාල අයියා බියවී තිබුණේ කොටියා දුටු බැවිනි. කොටියාට හොඳටම නින්ද ගොස් ඇති බව සුමනේට වැටහුණි. ඔහු පතලයේ සිටි අනෙක් අයට අතින් සංඥා කර කොටියා පෙන්නුවේය. ඔවුහු උදැල්ල, පොරව, පිහිය ගෙන පතලෙන් ගොඩට විත් නිසොල්මනේ ගිනිමැලය වෙත ගියෝය. සුමනේ ගිනි පෙනෙල්ලක් ගෙන කොටියාට දමා ගැසූ පසු කොටියා අවදි වූයේය.ඉල්ලම් කූරෙන් උදැල්ලට ගසා යකඩ ගැටෙන හඬ නංවා ඔවුන් ද කෑ ගසමින් කොටියා වෙත පැන්නේ පොරව පිහිය උදැල්ල අමෝරාගෙනය.කොටියා නැගිට්ටා නොව උඩ විසිවුණේය. තවත් කෙනෙකු ගැසු ගිනි පෙනිලි පහරක් වැදුණු කොටියා පස්ස නොබලා දුවන්න ගත්තේය. සුමනේ සමඟ තවත් දෙදෙනකු ඉල්ලම් කූරෙන් උදැල්ලට ගසමින් යකඩ ගැටෙන හඬ නංවමින් ඌ පසුපස ටික දුරක් පන්නා නැවතිණි. එදායින් පසු ගුණපාල අයියාගේ නඩය රාත්‍රී කාලයේ පතල් කැපීම නැවැත්විය.ඔක්කම්පිටියේ කුඹුකන් ඔයෙන් එගොඩ නියදැල්ලට එහා පැත්තේ යහමින් මැණික් හමුවන පතල් පොළක් විය. එහි වැඩ කළ බොහෝ දෙනා ග‍ඟෙන් මෙගොඩ හේන්වල සිට හෝ ගම්මානයේ සිට උදේ හවා වැඩට යන එන්නෝය. මෙසේ වැඩ කරන මිනිසුන් රෑ බෝ වීමට පෙර කැලයෙන් එළියට එන්නේ වන සතුන් සවස් යාමයේ එළියට එන බැවිනි.පේමරත්න සහ ජිනදාසලා කුඹුකන් ඔය අයිනේ වාඩියක නැවතී සිට පතලේ වැඩට ගිය පිරිසකි. ඔවුන් උදේ වැඩට යන්නේ දිවා ආහාරය ද සකස් කර ගෙනය. එනිසා සවස් වන තෙක් වැඩ කර වාඩියට එන්නෝය. ඔවුනට කුඹුකන් ඔයට බැසීමට සැතපුම් තුනක් පමණ මහ වනය මැදින් ඒමට සිදු වේ. සිය ගණනක් මිනිසුන් උදේ හවා ආ ගිය බැවින් අඩිපාර මනාව සකස් වී තිබුණි.එදින ඉල්ලම් කඩා අවසන් කිරීමට සිදු වූ බැවින් හොඳටම සවස් විය. එනිසා පතල් පොළෙන් පිටවන විටත් ඇඳිරි වැටී තිබුණි. ඉක්මන් කර කැලෙන් එළියට පැනීමට අවශ්‍ය වූ මෙම නඩය පය ඉක්මන් කළහ. ගමනෙන් භාගයක් එත්ම ඔවුන් ඉදිරියේ වලසෙකු සිටගෙන සිටින හැටි දුටු ඉදිරියෙන් පැමිණි පේමරත්න සහ ජිනදාස ගල් ගැසී නතර වූහ.ඔවුන් පිටුපසින් පැමිණි අනෙක් තිදෙනා ද එතැනට විත් නතර වූයේ වලසා දැක කතා කරගැනීමට පවා අපහසුවෙනි.දුවන්න කාලයක් නැත. වලසා බඹ දෙකකට වඩා දුර නැත. ඌ දිව එළියට දමාගෙන ඔවුන් දෙස බලා සිටින ආකාරය දුටු පතල් නඩය අන්දමන්ද විය.නමුත් හිත දැඩි කර ගත් පේමරත්න අත තිබු ගැරුම් වට්ටිය තම හිස මත රඳවා වලසා ඉදිරියට ගොස් වාඩි විය. හනික නැගිට්ටේය. නැවත වාඩි විය. නැවත නැගී සිටියේ මහා හඬින් කෑ ගසමින්ය.ඒ සමඟම අනෙක් පිරිස ඉල්ලම් කූරෙන් උදැල්ලට ගසා යකඩ ගැටෙන හඬ නංවමින් හඬ නගා කෑ ගැසූහ.වලසා රවුමක් කැරකී කැලයට වැදුණේය. පිරිස තවත් කෑ ගැසුවේය. වලසා කැලය පොඩි කරගෙන දුවන හඬ ඇසුණට පසු වලසා දිවුවාට වඩා වැඩි වේගයෙන් දිවු පිරිස හති දමමින් ඔයට ළඟා විය.ඔවුන් එදායින් පසු මොනම හේතුවකටවත් පතල් පොළේ රෑ වන තෙක් රැඳුණේ නැත. මෙම සිදුවීම එම පතල් නඩයේ මිතුරෝ හමු වූ විට අදත් සිහිපත් කරති.සෝමපාල මෙනේරිපිටියපරකඩුවකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=av1409282</link>
    <topic>‘සංසාරේ පිය සටහන්’ පෝදා ටෙලිනාට්‍ය මාලාවට 21 වසර යි</topic>
    <author>හේමාලි විජේරත්න</author>
    <content>‘සංසාරේ පිය සටහන්’ පෝදා ටෙලිනාට්‍ය මාලාවට 21 වසර යිසැමරුම් උත්සවය අදබණ්ඩාරනායක සම්මන්ත්‍රණ ශාලා පරිශ්‍රයේපුරා වසර 21 ක් නොකඩවා, සෑම පොහොය දිනකම රූපවාහිනි ප්‍රේක්ෂකයන්ට කතා කළ නිර්මාණ මාධ්‍යයක් වෙත්නම් එය මෙරට සන්නිවේදන ඉතිහාසයේ ඓතිහාසික සන්ධිස්ථානයකි. මෙම වාර්තාගත නිර්මාණ කාර්යය එක් අතකින් අප දකිනුයේ ධර්ම දානයක් ලෙසටය.පුරා පොහොය දිනට පින් සිතුවිලි ඇති කරන, මිනිසුන් යහමඟට යොමු කරන සේම මතුපිට අර්ථයට එහා ගිය යමක් සිතන්නට රූපවාහිනී ප්‍රේක්ෂකයින් පොලඹවන මෙම අපූරු ටෙලි සිත්තම වනුයේ ආනන්ද අබේනායක ගේ‘සංසාරේ පිය සටහන්’ ය. සෑම පොහොය දිනකම රාත්‍රී 7.30 ට ජාතික රූපවාහිනියෙන් විකාශය වූ මෙම පෝදා ටෙලි නාට්‍ය මාලාවටමෙම වසරේදී වසර 21 ක් සම්පූර්ණ වේ.දශක දෙකක ඉතිහාසයක් ඇති මෙම ටෙලි නාට්‍ය මාලාව වෙනුවෙන් සැමරුම් උත්සවයක් අද (28) සවස 6.00 ට බණ්ඩාරනායක සම්මන්ත්‍රණ ශාලා පරිශ්‍රයේ බී කමිටු ශාලාවේදී පැවැත්වේ.මෙම සුවිශේෂ කාර්ය නිමිතිකොටගෙන පසුගිය දිනක අප හමු වූයේ මෙම ටෙලි නාට්‍ය මාලාවේ අධ්‍යක්ෂ ප්‍රවීණ ටෙලි නාට්‍ය හා චිත්‍රපට නිෂ්පාදක ආනන්ද අබේනායක සහ මෙම උත්සවයේ ප්‍රධාන සංවිධායක ප්‍රවීණ ටෙලි නාට්‍ය අධ්‍යක්ෂ නාලන් මෙන්ඩිස් ය.‘සංසාරේ පියසටහන්’ පෝදා ටෙලි නාට්‍ය මාලාවට අවුරුදු 21 ක් සම්පූර්ණ වෙනවා. එහි ආරම්භය ගැන සිහිපත් කරමු ද?‘සංසාරේ පියසටහන්’ පෝදා ටෙලි නාට්‍ය මාලාව අපි පටන් ගත්තේ 1993 නොවැම්බර් පුර පසළොස්වක පෝය දිනයේදීයි. ඒකට පුරෝගාමි වුණේ, සෝමවීර සේනානායක හා රාජා අබේනායකත් මාත්. අපි පළමුවැනි ටෙලි නාට්‍යය විදියට කළේ “තවත් පෙරහැරක්” කියන නාට්‍යය. මේ නාට්‍යයේ පිටපත් රචනය කළේ සෝමවීර සේනානායක ඒ සඳහා රංගනයෙන් එකතු වුණේ ජයලත් මනෝරත්න සහ චාන්දනී සෙනෙවිරත්නයි. එහි සංගීතය නිර්මාණය කළේ රෝහණ වීරසිංහ, සංස්කරණය කළේ රවීන්ද්‍ර ගුරුගේ, කලා අධ්‍යක්ෂණය රොහාන් සමරදිවාකර, කැමරාකරණය සමන් සිගේරා.මේ ටෙලි නාට්‍ය මාලාවට වස්තු විෂය කරගන්නේ ජාතක කතා ද?මුල් කාලයේ කතාංග එකකට දෙකකට විතර ජාතක කතා පදනම් කරගන්න ඇති. නමුත් බොහෝ කතාංග සම්පාදනය වුණේ බෞද්ධ චින්තනය පදනම් කරගෙන. එදිනෙදා සමාජයෙන් අපට ලබාගෙන හැකි අත්දැකීම් ඇසුරින් නිර්මාණය වූ කතා බොහොමයක් මේ අතර තිබුණා.අවුරුදු 21 ක් වෙනකොට කතාංග කොපමණක් තිබෙනවා ද?අවුරුද්දකට පෝය දොළහක් තිබෙනවානේ ඒ අනුව එය අවුරුදු 21 න් වැඩි කළාම 252 ක් වැනි ප්‍රමාණයක් එනවා. මේ දීර්ඝ කාල සීමාව තුළ පොහොය දින එකක් නැතිනම් දෙකක් මඟ හැරී ඇති.පොහොය දින නාට්‍යයක් ලෙසින් මෙරට නිර්මාණය වූ පළමු ටෙලි නාට්‍ය මාලාව වුණේ ‘සංසාරේ පියසටහන්’ ද?ඔව්. අපි ‘සංසාරේ පිය සටහන්’ පටන් ගත්තට පස්සේ තමයි අනෙක් නාළිකාත් පොහොය ටෙලි නාට්‍ය කරන්න පටන් ගත්තේ. මං හිතන්නේ මේ වෙනකොට ක්ෂේත්‍රයේ ඉන්න හැම නළු නිළියෝම මේ සඳහා දායක වෙලා තිබෙනවා. පුරා අවුරුදු 21 ක් තුළ එක්තරා ආකාරයකට මෙම කතා මාලාව මඟින් සමාජ පැතිකඩක් නිරූපණය වී තිබෙනවා. විකාශය වූ සියලු කතාංග සකස් වුණේ කිසියම් වූ පණිවිඩයක්, ආදර්ශයක් ලබා දෙන දෙයක් විදියට.මෙපමණ දීර්ඝ කාල පරාසයක් තුළ නොකඩවා මේ නිර්මාණ කිරීමේදී මුහුණ දුන් දුෂ්කරතා මොනව ද?විශේෂයෙන් අපට පැන නැඟුණු ගැටලුවක් තමයි තිර පිටපත්වල හිඟකම. ටෙලිනාට්‍ය මාලාවට දස වසරක් පිරීමේ අවස්ථාවේදී අපි අන්තර් පාඨශාලා තිර රචනා තරගාවලියක් පැවැත්වූවා. එයින් ජයග්‍රහණය කළ පිටපත් දහයකින් පෝදා නාට්‍ය 10 ක් අපි නිර්මාණය කළා. මෙතැනදී මතුවුණු ළමයි අද ක්ෂේත්‍රයේ හොඳ තැන්වල ඉන්නවා.මේ ටෙලි නාට්‍ය මාලාව සම්මාන උලෙළ රැසකින් සම්මානයට පාත්‍ර වූවක් නේද?ඔව්. 1996 දී තමයි පළමුවෙන්ම වසරේ හොඳම ඒකාංගික ටෙලි නාට්‍ය ලෙසින් සුමති ටෙලි සම්මානයට පාත්‍ර වුණේ. ඊට පස්සේ 2001 (සුමති) 2002 (සුමති) 2003 (සුමති) 2005 (රයිගම්) 2006 (රයිගම්) 2006 (සුමති) 2007 (සුමති) 2007 (රාජ්‍ය ටෙලි) 2008 (රයිගම්) 2009 (සුමති) 2009 (රාජ්‍ය ටෙලි) 2010 (රාජ්‍ය ටෙලි) 2011 (ඕ. සී. අයි. සී.) 2011 (රාජ්‍ය ටෙලි) 2012 (රයිගම්) 2012 (රාජ්‍ය ටෙලි) 2012 (සුමති) සම්මානවලට පාත්‍ර වී තිබෙනවා.ඒත් එක්කම ජාත්‍යන්තර වශයෙන් 1999 දී ‘කොහොඹ යක්කු’ කතාංගයට විශිෂ්ටතම වැඩසටහන සඳහා ජූරියේ සම්මානය (ජපන් ප්‍රයිස් ජාත්‍යන්තර සම්මාන උලෙළ - ජපානය) 2008 දී ‘වීර්යය’ කතාංගය වෙනුවෙන් හොඳම වැඩසටහන් යෝජනාව ප්‍රථම ස්ථානය (ජපන් ප්‍රයිස් ජාත්‍යන්තර සම්මාන උලෙළ) 2000 දී ‘කොහොඹ යක්කු’ කතාංගය අවසන් වටයේ නිර්දේශිත (ප්‍රී ජුනෙස් ජාත්‍යන්තර සම්මාන උලෙළ - ජර්මනිය) හා අවසන් වටයේ නිර්දේශිත (ප්‍රී ඩනුබේ ජාත්‍යන්තර සම්මාන උලෙළ - චෙකොස්ලෝවැකියාව) අවසන් වටයේ නිර්දේශිත (හවයි ජාත්‍යන්තර සම්මාන උලෙළ - ඇමෙරිකාව) 2002 දී ‘එතැන් සිට’ කතාංගය අවසන් වටයේ නිර්දේශිත - (ප්‍රී ජුනෙස් ජාත්‍යන්තර සම්මාන උලෙළ - ජර්මනිය) දිනා ගත්තා.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=av1409283</link>
    <topic>ඔය කියන තරම් විසයක් මට නැහැ</topic>
    <author>ටානියා මෝසස්</author>
    <content>ඔය කියන තරම් විසයක් මට නැහැඩිනක්ෂි ප්‍රියසාද්සමාධි අහිංසක දැරියකි. කාගෙවත් පිළිසරණක් හව්හරණක් නොමැතිව හැදී වැඩෙන නිසාවෙන් සමාජය ඇයව හැඳින්වූයේ අනාථ දැරියක ලෙසිනි. සමාධි නම් වූ මේ ප්‍රියමනාප දැරිය අපට හමුවන්නේ මේ දිනවල විකාශය වන 'රෑන' ටෙලි නාට්‍යයෙනි. මේ චරිතයට පණ පොවන්නේ ජනප්‍රිය රංගන ශිල්පිනි ඩිනක්ෂි ප්‍රියසාද් ය.ඩිනක්ෂි, මෙතෙක් කරපු චරිත ගැන ඔබ තෘප්තිමත්ද?මම කරපු හැම චරිතයකටම වගේ මම කැමැතියි. 'පියවි' ටෙලි නාට්‍යයේ මගේ චරිතයට මම හිතන්නෙත් නැති පිරිස අතර පවා කතා බහට ලක් වුණා. මෑතකදී මං අලුත් චිත්‍රපටයකට දායක වුණා. එහි රඟපාපු චරිතයටත් මම ගොඩක් කැමැතියි.ඉතින් කියමුකො බලන්න ඒ චිත්‍රපටයේ තොරතුරු ටිකක්?එය චන්ද්‍රම් රත්නම් මහතාගේ නවතම ජාත්‍යන්තර නිෂ්පාදනයක්. ගොඩක් ලස්සන ආදර කතාවක්ඔබ කවදාවත් සිනමාවට සම්බන්ධ වෙන්නේ නැහැයි කියලා කලින් කියලා තිබුණානේ ?මම එහෙම කියලා තිබුණේ නැහැ. නංගි නම් ටෙලි නාට්‍යවලට සම්බන්ධ වෙන්නේ නැහැ කියලා තිබුණා. මට වැඩිපුර අවස්ථාව ලැබුණේ ටෙලි නාට්‍යවලට. චිත්‍රපට කිහිපයකට දායක වුණත් ප්‍රධාන චරිතය කරන්න අවස්ථාවක් ලැබුණේ නැහැ. මේ තමයි මම ප්‍රධාන චරිතය කරන පළමු චිත්‍රපටිය.කෙළිලොල් චරිතවලින් ඔබ්බට යන්න අදහසක් නැද්ද?මමත් කැමැති වෙනස් චරිත කරන්න. නමුත් මට ගොඩක් ලැබෙන්නේ ඒ වගේ චරිතනේ. ඒ චරිත පවා බොහොමයක් තෝරා බේරාගෙනයි කරන්නේ. ඉදිරියෙදි විකාශය වීමට නියමිත නාට්‍ය කිහිපයක් තියෙනවා. ඒ චරිත නම් ටිකක් වෙනස්.ඔබ හිතන විදිහට පුංචි තිරයේ ඔබට වඩාත් ගැළපෙන පෙම්වතා කවුද?එහෙම හිතන්න බැහැ. මට ඕනෑම රංගන ශිල්පියෙක් එක්ක රඟපෑමේ ගැටලුවක් නැහැ. විවිධ වු අය එක්ක මෙතෙක් මම රඟපාලා තියෙන නිසා විශේෂයෙන් කෙනෙක්ව නම් කරන්න බැහැ.විවේකයක් ලැබුණම අක්කලා නංගිලා එකතු වෙලා වැඩිපුරම කරන දෙයක් තියෙනවාලු නේද?දැන් නම් තුන්දෙනාටම එකට එකතු වෙන්න වෙලාවක් නැහැ. හැමෝම කාර්යබහුලයි නේ. පොඩි නංගි ගෙදර ඉන්න නිසා එයා එක්ක තමයි මම ගොඩක් එකතු. ඉතින් අපිට විවේකයක් ලැබුණහම ගොඩක් වෙලාවට ෆිල්ම්ස් බලනවා. එක දිගට ෆිල්ම්ස් දෙක තුන බලනවා. මේ දවස් වල අම්මට වැඩියෙන් උදව් කරන්නේත් පොඩි නංගි. අම්මිත් අපිට කියලා ගෙදර වැඩ කර ගන්න ලොකුවට බලාපොරොත්තු වෙන්නෙත් නැහැ. මම නම් විවේකයක් ලැබුණහම පොත් කියවනවා.තුන් දෙනා ගෙන් වැඩිපුර දඟකාරකම් කරන්නේ කවුද කියලා මම ඇහුවෝත්?චූටි නංගී ශනුද්‍රි තමයි. එයා කරන වැඩ ඉතින් මොනව හරි අවුලක් තමයි.එතකොට වැඩියෙන්ම කටකාර?ඒත් ඉතින් පොඩි නංගිම තමයි. කතා කරන්න ඕන අවශ්‍ය තැනේදි මම කතා කරනවා. ඒ හැරුණම මම වැඩිය කතා කරන්නේ නැහැ. පොඩි නංගි එහෙම නෙමෙයි හැම වෙලේම කච කච ගගා මොනවම හරි කියවනවා.ඩිනක්ෂි ඔහොම කිව්වට එක විදිහට විනාඩි පහක් වත් ඉන්න බැහැයි කියලයි අපි නම් අහලා තියෙන්නේ?හානේ... එහෙම කියනවාද... මම කොහේ හරි ගියාහම සාමාන්‍යයෙන් හැමෝත් එක්කම එකතුයි. විනෝදෙන් ඉන්නයි උත්සාහ කරන්නේ. ඉතින් ඒ වෙලාවට ඒ හැරුණහම ඔය කියන තරම් විසයක් නැහැ.විලාසිතා වලදි ඔය තුන් දෙනා අතර තරඟකාරීත්වයක් තියෙනවාද?වැඩියෙන්ම විලාසිතා කරන්නේ පොඩි නංගි. එයාගෙන් තමයි මමත් විලාසිතා ගැන ගොඩක් ඉගෙන ගන්නේ. මට සුදුසු ඇඳුම් පවා මං එයාගෙන් අහනවා. ඇඳුමක් ගත්තත් තුන්දෙනාම මාරුවෙන් මාරුවට බෙදා හදාගෙන අඳිනවා. එහෙම හදිස්සියට බෙදා හදා ගෙන අඳින්න පුළුවන් කම වාසියක්. අම්මි ගොඩක් වෙලාවට අපේ ඇඳුම් හදලා දෙන නිසා ඇඳුම්වලට අපි වියදම් කරන්නෙත් නැහැ..ඔය කිව්වට ඇදුම් නිසා දෙන්නා තුන්දෙනා පැටළුනු අවස්ථාත් ඇති?අපෝ මොකද නැත්තේ. රණ්ඩු නම් වෙනවා. සමහර වෙලාවට තුන්දෙනාටම එකම ඇඳුම එකම වෙලාවේ අඳින්න ඕනේ වෙනවානේ. එතකොට නම් පොඩි හරි රණ්ඩුවක් අනිවාර්යයි.කාමරේ සගයා නැති පාළුව දැන් මඟ හැරිලාද?දැන් මම ගෙදර ඉන්න වෙලාව ගොඩක් අඩුයි. අනික පොඩි නංගි ඉන්නවානේ. එයා නිදා ගන්නකම් මා එක්ක ඇවිල්ලා ඉන්නවා. ඒ නිසා ලොකු තනිකමක් දැන් දැනෙන්නේ නැහැ.ඔබේ හොඳම විවේචකයා කවුද?මගේ පවුල හැරුණහම මගේ රසිකයන් ගෙන තමයි වැඩිපුර අදහස් ලැබෙන්නේ.ඔබේ රංගනය ගැන නංගිලා මොකද කියන්නේ?මම දායක වෙන නිර්මාණ පොඩි නංගි ගොඩක් බලනවා. එයා හරිම කැමැති මම රඟපාපු නාට්‍ය බලන්න. ඒවා බලලා අඩුවක් නැතුව මගේ හොඳ නරකත් කියනවා.ඒ දෙන්නා ගැන ඔබේ අදහස?ඒ දෙන්නම මට වැඩිය හැම අතින්ම දක්ෂයි.නංගි නම් එකලාසයක් වුණා. අක්කා එකලාසයක් වෙන්නේ කවදාද කියලත් දැන් හැමෝම අහනවා ඇතියි?අහනවා නමුත් මට තාම එහෙම අදහස් ඔළුවට ඇවිත් නැහැ. තව ගොඩක් වැඩ කටයුතු තියෙනවා කරන්න. ඒ දේවල් ඉවර වුණහම කල්පනා කරලා බලන්න ඕනේ. මට ඉතින් තව වයස තියෙනවනේ.දැන්ම එකලාසයක් නොවුණට එකලාසයක් වෙන්න කෙනෙක් නම් ඉන්නවා කියලයි ආරංචියි?ඒක බොරු කතාවක්. එක එක කාලෙට සමහර අය කියන කතානේ. ඒ නිසා ගැන වැඩි අදහසක් දක්වන්නත් වුවමනාවක් නැහැ.ටානියා මෝසස්ඡායාරූප -ත්‍රිශුල් ජිනේන්ද්‍රසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=av1409284</link>
    <topic>ශාරුක් එළුවෙක් වෙද්දි ඇන්ජලිනා මකුළුවෙක් වෙයි</topic>
    <author>සේමාලි කැල්ලපත</author>
    <content>ශාරුක් එළුවෙක් වෙද්දි ඇන්ජලිනා මකුළුවෙක් වෙයිඇන්ජලිනා ජොලී නමින් වන මකුළුවාඅලුතින් සොයා ගැනෙන දේවලට අලුතින් නම් තැබීම නිතර දක්නට ලැබෙන දෙයකි. මේ වාර්තා වෙන්නේ ලෝකයේ සුප්‍රසිද්ධ කලාකරුවන් කීප දෙනකුගේ නමින් නම් කළ සතුන් පිළිබඳවය. ලොව ප්‍රසිද්ධ සිනමා තරු හතකගේ (07) නමින් මෙලෙස සතුන් සත් දෙනකු නම් කරනු ලැබ ඇත්තේය.සුප්‍රසිද්ධ රෝලින්ග් ස්ටෝන්ස් ගායක කණ්ඩායමේ ආරම්භක සාමාජිකයකු මෙන්ම ප්‍රධාන ගායකයා ද වන සර් මයික් ජැගර් ලෝකයේ වඩාත් ප්‍රසිද්ධ සංගීතඥයෙක් ද වෙයි. අප්‍රිකාවේ වසර මිලියන 19 කට එපිට දී මඩගොහොරුවල සිටි ජීවියකුගේ ෆොසිලයක් විද්‍යාඥයන් විසින් මෑතකදී ඔහුගේ නමින් නම් කර තිබේ. එසේ නම් කිරීමට හේතුව ලෙස පැවසෙනුයේ ජීවියාගේ තොල් සංගීතඥයා හා සමාන වීමය.ඉන්දියාවේ ජනප්‍රිය බොලිවුඩ් තරුවක වන ශාරුක් ඛාන් නමින් ද සතකු නම්කර තිබේ. ඌ එළුවෙකි. ඉන්දියාවේ සිනමා ප්‍රේක්ෂකයන් මෙන්ම විරුද්ධවාදීන් තම සුරතල් සතුන් ශාරුක් ඛාන්ගේ නමින් නම්කර තිබීම පුදුමයට කරුණක් නොවේ. මෙවර ශාරුක් නමින් නම්කර ඇති එළුවා ‘බක්රාප්‍රර්’ නමැති චිත්‍රපටයේ එන ප්‍රධාන චරිතයයි.මීට පෙර බොලිවුඩ් නළු අමීර් ඛාන් ද සිය සුනඛයා ශාරුක් ඛාන් ලෙස හඳුන්වා දීම දැඩි ආන්දෝලනයකට හේතු විය.හොලිවුඩ් නළු හා කැලිෆෝර්නියාවේ හිටපු අග්‍රාණ්ඩුකාර ආර්නෝල්ඩ් ස්වාසිනගර් නමින් කුරුමිණියකු නම් කරනු ලැබ ඇත්තේය. 2002 වසරේදී සොයා ගනු ලැබු මේ කුරුමිණියාට ස්වාසිනගර් මෙන් රළු හා දැඩි පෙනුමක් ඇතැයි ඌට නම තැබු විද්‍යාඥයෝ පවසති.ශාරුක් ඛාන් නමින් නම් කර ඇති ‘එළුවා’ චිත්‍රපටයේ දර්ශනයකසුප්‍රකට නිළි ඇන්ජලිනා ජොලී එක්සත් ජාතීන්ගේ සරණාගතයන් සඳහා වන කොමිසම වෙනුවෙන් කළ මෙහෙය අගයමින් ඇගේ නමින් විෂ මකුළුවකු නම්කර තිබේ.ටයිටැනික් චිත්‍රපටයේ විශිෂ්ට රංගනයක් කරමින් ප්‍රේක්ෂක හද බැඳගත් දිනාගත් හොලිවුඩ් නිළි කේට් වින්ස්ලට් ගේ නමින් නම් කරනු ලැබ ඇත්තේ කොළ පැහැති ලොකු කුරුමිණියෙකි. මේ කුරුමිණියා සොයා ගත් කීට විද්‍යාඥයා පවසා ඇත්තේ විනාශ වෙමින් පවතින වන ගහනවල ද මේ කෘමියා ආරක්ෂා වී සිටින්නේ ‘ටයිටැනික්'හි ප්‍රධාන චරිතය රඟපාමින් කේට් ඉතා දැඩි ශීතලෙන් බේරී දිවි රැකගත් ලෙසින් බවය.ඔස්ට්‍රේලියානු පර්යේෂකයකු 2012 වසරේදී සොයාගත් දුර්ලභ ගණයේ විශාල මැස්සකු නම්කර ඇත්තේ ඇමෙරිකානු සුප්‍රකට ගායිකා බෙයොන්සේ ගේ නමිනි. මේ කෘමියාගේ බ‍ඳේ යටි පෙදෙසේ ඇති රන්වන් පැහැති කෙඳි සමූහය ගායිකාවගේ රන්වන් පැහැති කෙස්වැටිය සිහිපත් කරන නිසා කෘමියා ඇගේ නමින් නම් කරනු ලැබ ඇතැයි පැවැසේ.හැරිසන් ෆෝඩ් යනු ‘ස්ටාර් වෝර්ස්’, ‘ඉන්දියානා ජෝන්ස්’ සහ ‘බ්ලේඩ් රනර්’ වැනි චිත්‍රපට රඟපාමින් ලෝක ප්‍රසිද්ධ වූ ඇමෙරිකානු නළුවෙකි. දශක 6 ක් තිස්සේ හොලිවුඩ් සිනමාවේ ජයකෙහෙළි නැංවූ සම්මානනීය නළුවකු හා චිත්‍රපට නිෂ්පාදකයකු වූ ඔහුගේ නමින් දුර්ලභ වර්ගයේ මකුළුවකු නම්කර ඇත. මේ නළුවා ස්වභාව ධර්මය සහ වන සතුන් කෙ‍රෙහි දක්වන දැඩි කැමැත්ත නිසා ඔහු විද්‍යාඥයන් අතර ප්‍රසිද්ධියට පත්ව සිටී.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=av1409285</link>
    <topic>යාත්‍රා</topic>
    <author>තුෂාරි නේරංජා</author>
    <content>යාත්‍රාමේ ගෙවී යන්නේ කවුරුත් පොත්පත් සමඟ ගනුදෙනු කරන සාහිත්‍ය මාසයයි. මෙවර සාහිත්‍ය මාසයේ සාහිත්‍ය සම්මාන බොහොමයක් දිනූ පොත් රැසක් ප්‍රකාශයට පත් කර තිබුණේ ප්‍රේම් දිසානායක අධිපතීත්වය දරන ‘සුරස’ ප්‍රකාශන ආයතනයයි. මෙම සම්මානනීය පොත් ප්‍රකාශයට පත් කිරීම පිළිබදව අපි ප්‍රේම් දිසානායකගෙන් විමසා බැලුවා‍.“මගේ'සුරස’ ප්‍රකාශන ඔස්සේ සම්මානනීය කෘති කිහිපයක්ම ප්‍රකාශයට පත් කිරීමට හැකිවීම ගැන මම නිහතමානීව සතුටට පත් වෙනවා. ඒ අතර මෙවර හොඳම නව කතාව ලෙස රාජ්‍ය සාහිත්‍ය සම්මානය පිරිනැමුණේ නෝබට් අයගම‍ගේ පළමු වරට රචනා කළ ‘කාල නදී ගලා බසී’ නව කතාවට. එයත් ‘සුරස’ ප්‍රකාශනයක්. ඒ වගේම හොඳම පරිවර්තන කෘතිය ලෙස ආනන්ද අමරසිරිගේ ‘ධීමතී’ ටත් හොඳම යොවුන් සාහිත්‍ය කෘතිය ලෙස ගුණසේකර ගුණසෝමගේ ‘සටනක් මැද සටනක්’ කෘතියටත් හොඳම පිටකවර නිරිමාණය ලෙස එස් .ජී . පුංචිහේවා ගේ ‘පුරවැසි පෙත්සම’ කෘතියටත් රාජ්‍ය සාහිත්‍ය සම්මාන හිමි වුණා. ඒ කෘති සියල්ල ප්‍රකාශයට පත් කළේ ‘සුරස'. ඒ ගේම මෙවර ස්වර්ණ පුස්තක සම්මාන උළෙලේ දී ස්වර්ණ පුස්තක සම්මානයත් විද්ද්‍යෝදය සම්මාන උළෙලේ දී විද්ද්‍යෝදය සම්මානයත් දිනූ ‘කුරුලු හදවත’ කෘතිය වගේම ගොඩගේ සම්මානත් හිමිවූ කෘති කිහිපයක්ම ප්‍රකාශයට පත් කළේ ‘සුරස’ වෙතින්. අපි හැමදාමත් කෘතියක් ප්‍රකාශයට පත් කිරීමේ දී එහි ගුණාත්මක බව අන්තර්ගතය පිළිබඳ සැලකිලිමත් වෙනවා. අප ප්‍රකාශයට පත් කළ කෘතිවලට ලැබුණු සම්මාන ගැන එවා ලැබූ කර්තෘවරු වගේම අපිත් සතුටු වෙනවා”.නව පරපුර නියෝජනය කරමින් ඉදිරියටම පැමිණි සුරූපී රංගන ශිල්පිනියක් තමයි තුෂාරි වේහැල්ල. පසුගිය දවසක තුෂාරි හදිසි අනතුරකට මුහුණ පෑ බව මාධ්‍ය ඔස්සේ වාර්තා වුණා. අනතුර සිදුවෙලා මාස කිහිපයක්ම ගත වෙලා. දැන් තුෂාරිට හොඳටම සුවවෙලා.ඇ‍ය නැවතත් සුපුරු රංගනයට අවතීර්ණ වෙලා.“මම මුහුණදීපු අනතුර ගැන මතක් වෙනකොට තවමත් මට ලොකු බයක් දැනෙනවා. අනතුරින් පස්සේ මගේ මුහුණට ප්ලාස්ටික් සර්ජරි කිහිපයක් කළා. දැන් නම් හොඳටම සුවයි. ආයෙත් නම් යාළුවන් සමඟ කිසිම විනෝද ගමනක් යන්නෙ නැහැ. එදා ඒ අනතුර සිදු වුණා නම් මගේ ජීවිතේ පවා අහිමි වෙන්න තිබුණා. ගලකින් ලෙස්සලා ගිහිල්ලා මම ඇද වැටුණේ උලක් සහිත ගලක් මතට. කොහොම වුණත් ඒ අනතුරින් මම හොඳ ජීවිතාවබෝධයක් ලැබුවා. මම හිටපු ස්ථානය ගැන හොඳින් සැලකිලිමත් වුණා නම් මෙවැනි දෙයක් නොවන්නට ඉඩ තිබුණා.දැන් නම්කොතන ගියත් බොහෝ පරිස්සමින් සැලකිල්ලෙන් යුතුවයි මම කටයුතු කරන්නේ. මේ දවස්වල මම රංගනයෙන් දායක වූ ‘ආදර දෑසක්’ ටෙලිනාට්‍යය විකාශය වෙනවා. ‘ද ලොජ්’ නමින් අලුත්ම ටෙලිනාට්‍යයකට දායක වෙනවා.  මේ දිනවල තිරගත වෙන ‘ඇහැලේපොළ කුමාරිහාමි’ චිත්‍රපටයේ වෙන්කටරාමන් ගේ චරිතය හෙවත් රාජසිංහ රජුගේ ඉන්දියානු බිසවට රඟපාන්නේ ජනප්‍රිය රංගන ශිල්පිනියක වන චංචලා වර්ණසූරියයි.මේ දිනවල චිත්‍රපටය ප්‍රේක්ෂක ප්‍රතිචාර මැද තිරගත වුවත් චංචලා සිටින්නේ දුකකින්. එයට හේතුව චිත්‍රපටයේ රූගත කිරීම් නිමවෙන විටම ඇගේ නවීන පන්නයේ ජංගම දුරකතනය අස්ථානගත වීමයි.“ඇහැලේපොළ කුමරිහාමි චිත්‍රපටය තිරගතවීම ගැන විශාල සතුටක් දැනෙනවා. එත් මම එහි රූගත කිරිම් ඉවරවෙලා පාන්දර දෙක හමාරට විතර නිවෙසට එන්නට පිටත් වුණා. එහිදී මම මගේ ඇඳුම් බෑග් වාහනයට දමන්න අරගෙන ආවා. කොහොමින් හරි මගේ අතේ තිබුණු 5 එස් ඇපල් ෆෝන් එක බිම වැටිලා. අද වෙනතුරුත් මගේ ෆෝන් එකට වෙච්ච දෙයක් නැහැ. මට දුක ෆෝන් එක ගැන නෙමෙයි. ෆෝන් එකක් නම් ගන්න පුළුවන්නේ. ඒත් එහි තිබුණු අවුරුදු ගණනක් තිස්සේ මම ළඟ තියාගත් වටිනා දුරකතන අංක මට අහිමි වුණා. කාටහරි මගේ දුරකතනය හමුවුණා නම් එය මට ලබා දෙන්න කියා මම ඉල්ලා සිටිනවා.  කලා ක්ෂේත්‍රයේ ප්‍රවීණ ගායිකාවක් වගේම නිළියක් තමයි ඉන්දිකා උපමාලි. ඇය වසර කීපයකට පසුව සිනමා රංගනයකින් ප්‍රේක්ෂකයන් හමුවට එන්නට සුදානම් වෙනවා. ඒ සරත් ධර්මසිරි අධ්‍යක්ෂණය කරන ‘සූවිසි විවරණ’ චිත්‍රපටයෙන්.‘මේ චිත්‍රපටය මගේ රංගන දිවියේ මා ලැබූ සුවිශේෂී අත්දැකීමක්. මෙය ගුරු ගෝල සම්බන්ධතාවයක් තේමාකොට ගනිමින් නිර්මාණය වෙන්නක්.මෙහි මගේ චරිතය ‘ජයනි’ යි. ඇය නර්තනය හදාරනු ලබන සිසුවියක්. මා සමඟ රංගනයේ යෙදෙන ගුරුවරයාට රංගනයෙන් දායක වන්නේ ජයලත් මනෝරත්නයන්. මෙය හරිම ලස්සන සංවේදී සිනමා නිර්මාණයක්. මෙහි රූගත කිරීම් සිදු වුණේ මාවනැල්ල ප්‍රදේශයේ. මේ සිනමා රංගනය වෙනුවෙන් මට නර්තනය හදාරන්න පවා සිදුවුණා. මොකද මම සංගීතය හදාරා තිබුණත් නර්තනය ගැන ගැඹුරින් හදාරා තිබුණෙ නැහැ. ඒ නිසා මහාචාර්ය මුදියන්සේ දිසානායකගෙන් නර්තනය ගැන මේ වෙනුවෙන් ම විශේෂයෙන්ම ඉගෙන ගන්න සිදු වුණා. මේ චිත්‍රපටය ඉදිරි මාස කිහිපය තුළ තිරගතවීමට නියමිතයි.  ගායන ශිල්පියෙක් මෙන්ම දේශීය විදේශීය ගීත ප්‍රසංග සම්බන්ධීකරණ ශිල්පියෙක් වන ක්ලැරන්ස් රුද්‍රිගු මේ දිනවල ඉන්නේ ඉතාලියේ. ඒ ජනප්‍රිය ගායකයන් දෙපළක් වන අසංග ප්‍රියමන්ත පීරිස් හා ධනපාල උඩවත්ත සමඟ යි. එහිදී ඔවුන් සංගීත ප්‍රසංග කීපයක්ම පවත්වන්නට ලකලැහැස්ති වෙනවා.මම දැන් ලංකාවේ මෙන්ම විදේශ රටවල ගීත ප්‍රසංග සඳහාත් ගායන ශිල්පීන් හා සංගීත කණ්ඩායම් සම්බන්ධීකරණය කරනවා. ඉදිරි දිනවල ඉතාලියේ කටානියා සහ මිලානෝ නගරවල පවත්වන ගීත ප්‍රසංග කීපයකටම අපි සහභාගි වෙනවා. මෙම ගීත ප්‍රසංග සංගීතවත් කරන්නේ මගේ පුතා චාමර රුද්‍රිගු ප්‍රමුඛ ෂැ‍‍ඩෝස් සංගීත කණ්ඩායමයි.තුෂාරි නේරංජාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=av1409286</link>
    <topic>සිනා කතා</topic>
    <author>එඩ්වඩ් චන්ද්‍රසිරි</author>
    <content>සිනා කතාදිවයිනේ අවමංගල්‍ය අධ්‍යක්ෂවරුන්ගේ සංගමයේ මහා සභා රැස්වීම අවස්ථාවේ නැඟී සිටි එහි සාමාජිකයෙක් මෙසේ කීවේය.“මං කැමැතියි, කාලීන ප්‍රශ්නයක් මේ සභාවේ අවධානයට යොමු කරවන්ඩ. මේ දවස්වල කවුදෝ යකෙක් නාට්‍යයක් හදලා ‘මල්වඩම් අනවශ්‍යයි’ කියල. ඒ මදිවට ‘මල්වඩම් අනවශ්‍යයි’ කියල පොල්ගෙඩි අකුරෙන් මුළු කොළඹ පුරාම පෝස්ටර් අලවලා. ඔය වැඩෙන් අපේ මල්වඩම් අලෙවිය බිංදුවටම බහිනවා. ආයෙ දෙකක් නැහැ. මේකට විරුද්ධව අපි වහාම දැඩි පියවරක් ගන්ඩ ඕනෙ”“හොඳයි, අපි උසාවියෙන් ආඥාවක් ඉල්ලමු. ඔය නම ඒ නාට්‍යයෙන් අයින් කරන්ඩයි කියල” සංගමයේ සභාපතිවරයා බැරෑරුම් හඬකින් කීවේය.  “ඔයා දන්නවනෙ සිරී, අපෙ අම්මලගෙ හැටි. අපේ සම්බන්ධය ගැන ඉව වැටුණු ගමන්ම ඒගොල්ලො මගෙන් අහයි, ‘කිංද මංද?, ඔයාට තියෙන දේපළ මොනවද?’ කියල. මං මොනවද අනේ එතකොට කියන්නෙ?” ස්වර්ණා තම පෙම්වතාගේ බඩට දබරැඟිල්ලෙන් අනිමින් ඇසුවාය.“ඔයාට පුළුවන්නෙ බබෝ කොන්ද කෙළින් තියාගෙන කියන්ඩ, අපේ ගෙදර වත්තෙ හොඳ වල්ලාපට්ටා ගස් තුනක්ම තියෙනවයි කියලා” සිරී කීවේ උඩඟු සිනාවක් පාමිනි.  “මොකද අනේ, ඔයා ඔය කොට කලිසමකුයි සුදු කමිසෙකුයි ඇඳලා. පපුවේ ලේන්සුවකුත් එල්ලාගෙන? දැන් ඔයා හරියට මොන්ටිසෝරි පන්තියක ළමයෙක් වගේනෙ” මන්ත්‍රීවරයාගේ බිරිය කාමරයට එබෙමින් ඇසුවේ තම නිදන කාමරයට වී ලකලැහැස්ති වෙමින් සිටි තම සැමියාගේ ඇමුතු ඇඳුම දෙස සාවඥ බැල්මක් හෙළමිනි.“මම කවුන්සලේට ගිහින් දවසෙන් දෙකෙන්ම මට තේරුණා හාමිනේ අධ්‍යාපනයේ තියෙන වැදගත්කම. ඉතින් මම කල්පනා කළේ මුල ඉඳන්ම පටන්ගන්ඩ” මන්ත්‍රීතුමා කීවේය.  දවල් දානයෙන් පස්සෙ පැයක් හමාරක් සැතපිලා ඉඳලා අවදිවුණු නායක හාමුදුරුවන්ට හදිස්සියෙම එදා රෑ පන්සලේ ප්‍රධාන දායකයකු ගෙ ගෙදර කියන්ඩ තිබුණු බණක් ගැන මතකයට ආවා. උන්නාන්සෙ තමන්ට ආවතේවකම් කරපු පන්සලේ ඇබිත්තයට උස් හඬින් කතාකරලා මෙහෙම කිව්වා.“මාටින්, ඔය අපේ සිංහල චිත්තරපටි කාරයො කතා කොපි කරන පොත, ඔය ලැගුම්ගෙයි සාලෙ අල්මාරියෙ ඇති. ආන්න ඒක මෙහාට ගෙනාව නං.”ඒ කතාව අහපු මාටින්ව නිකං කරකවල අතහැරියා වගෙ වුණා.“මොකක්ද හාමුදුරුවනේ ඔය කිව්ව පොත?” මාටින් ඇහැව්වේ නිනව්වක් නැතුව.“ඇයි බං මේ දවස්වල ඔය චිත්තරපටි කාරයො කතා හොරාගන්න පොත. අපෙ පන්සිය පනස් ජාතක පොත. ආන්න ඒක මෙහාට ගෙනෙං” හාමුදුරුවෝ උස්හඬින් වදාළා.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>28</day>
    </date>
    <link>http://www.silumina.lk/2014/09/28/_art.asp?fn=av1409287</link>
    <topic>මාස්ටර්ගේ බුද්ධිමය දේපළ කොල්ලකන්න කාටවත් ඉඩ දෙන්නේ නැහැ</topic>
    <author>ජෝජ් රොබ්සන් ද සිල්වා</author>
    <content>මාස්ටර්ගේ බුද්ධිමය දේපළ කොල්ලකන්න කාටවත් ඉඩ දෙන්නේ නැහැ“බුද්ධිමය දේපළ නීතියට අනුව කිසිම ගායකයෙකුට හෝ ගායිකාවකට ගීතයක අයිතියක් නැහැ. බුද්ධිමය දේපළ නීතිය හැටියට සලකන්නේ බුද්ධිය වෙහෙසවා කරන නිර්මාණයි. ගායනය කියන්නේ හැකියාව (talent) යොදවනවාට. මාස්ටර් ඒ ගැන දැනගෙන උන්න නිසා තමයි වතාවක් - ‘උවමනා නම් ගිරවෙකුට මයිනෙකුට වුණත් පුරුදු කරලා සින්දුවක් කියවන්න පුළුවන්’ කියා කිව්වේ. ගායනය බුද්ධිමය දේපළක් හැටියට මාස්ටර් සැලකුවෙත් නැහැ. අමරසිරි පීරිස් තේරුම් ගන්න ඕනේ ඒ කාරණය යි.”එලෙස පවසමින් සංගීතඥ ආචාර්ය ප්‍රේමසිරි කේමදාසයන්ගේ බිරිය ලතා කේමදාස අප සමඟ කතා බහට එක් වූයේ පසුගිය 14 වැනිදා “රසඳුන” සමඟ කළ කතාබහේදී ගායන ශිල්පි විශාරද අමරසිරි පීරිස් “කන්‍යාවි ගීතයේ අයිතිය මට දුන්නේ ‘සිරි මැදුර’ චිත්‍රපටයේ නිෂ්පාදක බන්දුල ගුණවර්ධනයි” මැයෙන් පැවසූ අදහස් අභියෝගයට ලක් කරමින් ය. පසුගිය ඉරිදා “රසඳුන” මඟින් ගී පද රචක ලූෂන් බුලත්සිංහල විසින් ද “කන්‍යාවි” ගීතයේ බුද්ධිමය දේපළ අයිතිය පිළිබඳ අමරසිරි පීරිස්ට පිළිතුරු ලෙස කරුණු පැහැදිලි කිරීමක් කර තිබුණත් “කන්‍යාවි” ගීතයේ තනුව (ස්වර) නිර්මාණය කළ ප්‍රේමසිරි කේමදාස පාර්ශවයේ බුද්ධිමය දේපළ හිමිකම වෙනුවෙන් අමරසිරි පීරිස් ට පිළිතුරු වශයෙන් සිය අදහස් පළ කිරීමට තමන්ට ද අවස්ථාවක් ලැබිය යුතු බව ලතා කේමදාස ගේ පිළිගැනීම වූයෙන් අපි ඇයට ඒ සඳහා අවසර දෙමු.“මේ දේවල් කියන්නේ අපි අමරසිරි පීරිස් එක්ක වාද විවාද කර සණ්ඩු වෙන්නවත් තරහකින්වත් නෙමේ. ඔය බොරු නොකියා ‍අපේ බුද්ධිමය දේපළ අයිතිය අපිට දීලා මේ සින්දුවත් ගායනා කරගෙන සමඟියෙන් කටයුතු කරගෙන ඉන්නවා නම් කොච්චර හොඳ ද. එහෙම නැතුව මාස්ටර් සින්දුවේ අයිතිය අරගෙන දෙන්න එක්ක ගෙන ගියා ය, කමිටු පත් කළා ය, බන්දුල ගුණවර්ධනගේ ගීතයේ අයිතිය පවරා ගත්තා ය වගේ බොරු කතා අමරසිරි කියන හින්දා තමයි අපිට මෙහෙම පිළිතුරු දෙන්න සිදුවෙලා තියෙන්නේ.”කේමදාස මාස්ටර් ජීවත්ව සිටියදී ගීතයක අයිතිය පිළිබඳ අදහස් දැක්වූයේ කෙසේද යන වග ඔබට මතක ද...?“ඔව්. මාස්ටර් ගීතයේ අයිතිය කාගෙද කියලා කතාබහ කළ හැම අවස්ථාවකදීම කිව්වේ - ‘ගායකයා හෝ ගායිකාව කියන්නේ ගීතයක් එළිදක්වන්න යොදා ගන්නා මෙවලමක් විතරයි’ කියලනේ. ගීතයේ අයිතිය පද රචකයාටත් තනු නිර්මාපකයාටත් කැප කෙරුණු ලෝක සම්මත නීතිය තමයි මාස්ටර් පිළිගත්තේ. පැහැදිලිවම ගීතයක අයිතිය ගායකයාට හෝ ගායිකාවට නැහැ කියලා මාස්ටර් ප්‍රසිද්ධියේ අදහස් දක්වලා තියෙනවා. එහෙම අවස්ථාවකදී - ‘උවමනා නම් ගිරවෙකුට, මයිනෙකුට වුණත් පුරුදු කරලා සින්දුවක් කියවන්න පුළුවන් කියලා’ කියා මාස්ටර් කරපු ප්‍රකාශය නිසා සංගීත ක්ෂේත්‍රයේ තරමක ආන්දෝලනයකුත් ඇති වුණා මතකයි.”එසේ නම් වර්තමානයේදී කේමදාස මාස්ටර්ගේ බුද්ධිමය දේපළ හිමිකාර පාර්ශවය ලෙස ඔබ සිතන්නේ මාස්ටර් සිතූ අයුරින්ම ද..?“මාස්ටර් සිතූ අයුරු නිවැරදියි, ජාත්‍යන්තර බුද්ධිමය දේපළ නීතියට එකඟයි. ඒ නිසා මමත් හිතන්නේ ගායකයාට හෝ ගායිකාවට ගීතයක සදාචාරාත්මක හිමිකමක් මිස බුද්ධිමය දේපළ හිමිකමක් නැහැ කියලයි. බුද්ධිමය දේපළ හිමිකම් තියෙන්නේ ගීතයක පද රචකයාට සහ තනුව නිර්මාණය කළ සංගීතඥයාටයි.”“කන්‍යාවි” ගීතයේ අයිතිය පිළිබඳ මීට වසර දෙකකට පමණ ඉහතදීත් ඔබ පාර්ශව අතර කතාබහක් ඇති වුණා. එහෙත් නැවත මෙවැනි කතාබහක් සිදුවෙන්නේ ඇයි..?“මෙහෙමයි. මේක මේ තිස්ස නාගොඩවිතාන අර ‘හිස් ටින් එකක් වාගෙයි අපේ මේ ජීවිතේ’ ගීතය දෙරණට / එම්.ජී. ධනුෂ්කට දුන්නට පස්සේ ඇති වෙච්ච අලුත් අදහසක් අනුව අමරසිරිලා ගොතලා කියන ‍බොරුවක් කියලයි අපි නම් හිතන්නේ. මාස්ටර්ගෙයි ලූෂන්ගෙයි බුද්ධිමය දේපළ මේ විදිහට කොල්ල කන්න උප්පරවැට්ටි යොදන්නේ ඔවුන්ට ලැජ්ජාවක් නැද්ද මන්දා.මේ ගීතයේ අයිතිය අමරසිරිට දෙන්න බන්දුල ගුණවර්ධනට බැහැ. මොකද මේ ගීතය තුළ ‘සිරි මැදුර’ චිත්‍රපටයේ නිෂ්පාදකවරයා වුණාට බන්දුල ගුණවර්ධනට ගී තන‍ුවේ අයිතිවාසිකම් පවරා දීලා නැහැනේ. මේ සින්දුව සම්බන්ධයෙන් අපි අපේ නීතිඥයාගේ මඟින් letter demand එකකුත් යැව්වානේ අමරසිරි ට. ඉතින් ඒ අවස්ථාවේදී කෝ ඔහොම බන්දුල ගුණවර්ධන අමරසිරිට ‘කන්‍යාවි’ ගීතයේ අයිතිය පවරා දුන්නයි කියන ලියවිල්ල ඉදිරිපත් කළේ නැහැනේ එයා. එවැනි ලියවිල්ලක් තිබුණා නම් ඉදිරිපත් කරන්න තිබුණනේ එදා. එහෙම නොකර ඇයි දැන් කෑගහන්නේ.”කේමදාස මාස්ටර් විසින් එම ලියවිල්ල ලබා දෙන්න අමරසිරි පීරිස්ව බන්දුල ගුණවර්ධන වෙත කැඳවා ගෙන ගිය බව සත්‍යයක් බව ඔබ පිළිගන්නවා ද...?“කොහෙත්ම මේ ගීතයේ අයිතිය ලබා දෙන්න නම් මාස්ටර් අමරසිරිව එක්ක ගියේ නැහැ කියා තමයි මගේ පිළිගැනීම. එහෙම කරන්නේ මොන හේතුවකට ද. සමහරවිට අමරසිරිට ගීත ප්‍රසංගවල මේ ගීතය ගායනා කරන්න චිත්‍රපටයේ නිෂ්පාදකවරයාගේ කැමැත්ත අරගෙන දෙන්න කැඳවාගෙන යන්න ඇති. එයා දඟලන්නේ බුද්ධිමය දේපළ නීතියෙන් අපට තියෙන අයිතිය තනියම හිමි කරගෙන හම්බ කරගෙන කන්නයි. එය බරපතළ වරදක්. ඒ වැරැද්ද වහගන්න එක එක ආකාරයේ බොරු‍ ගොතනවා. ඒත් අපි මාස්ටර්ගේ බුද්ධිමය දේපළ කොල්ල කන්න ඔය කාටවත්ම ඉඩ දෙන්නේ නැහැ.”“කන්‍යාවි” ගීතයේ කේමදාස මාස්ටර්ගේ හිමිකම් පිළිගෙන ඉදිරියේදී කටයුතු කරනවා නම් අමරසිරි පීරිස් විසින් ගීතය භාවිතා කරනවාට ඔබ විරුද්ධ වෙන්නේ නැද්ද...?“මාස්ටර්ගේ හිමිකම් වගේම ‘කන්‍යාවි’ ගීතයේ පද රචකයා ලෙස ලූෂන්ගේ හිමිකම් ද පිළිගෙන ලබා දී කටයුතු කිරීමට අමරසිරි එකඟ වෙනවා නම් ඔහු මේ ගීතය ගායනා කරනවාට අපි විරුද්ධ වෙන්නේ නැහැ. බලන්න, ටී.එම්. ජයරත්න එයාගේ ප්‍රසංගය කරන වෙලාවේ ඇවිල්ලා මාස්ටර්ගේ ගීත වලට මුදලක් මට දීලා ගියා. එහෙම නේද වෙන්න ඕනේ. මොකද මාස්ටර් ආණ්ඩුවේ රක්ෂාවක් කළේ නැති හින්දා විශ්‍රාම වැටුපක් නැහැ. වෙන කිසිම ආදායමකුත් නැහැ. මාස්ටර්ගේ බුද්ධිමය දේපළකින් හම්බ වෙන ආදායමක් විතරයි අපට තියෙන්නේ. ඒ නිසා ඔය බොරු විහිළු කතා කියන්නේ නැතුව බුද්ධිමය දේපළ පනතේ තියෙන හැටියට අමරසිරිත් කටයුතු කරනවා නම් මේ වගේ ප්‍රශ්න මින් ඉදිරියට ඇති වෙන එකක් නැහැ.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post></root>