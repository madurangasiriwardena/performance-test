<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=ab1104101</link>
    <topic>අපේ රටේ තවමත් භාණ්ඩ මිල අඩුයි</topic>
    <author>සාකච්ඡාකෙළේ සුභාෂිණී ජයරත්න අරුණි මුතුමලී</author>
    <content>සමූපකාර හා අභ්‍යන්තරවෙළෙඳ ඇමැති ජොන්ස්ටන් ප්‍රනාන්දුමේ වන විට එළවළු මිල පහළ බැස තිබෙනවා. මම කියන්න සතුටුයි මේ මිල ඉදිරියේදී තවත් අඩු වෙන බව. රජයක් ලෙස අප මේ උත්සව සමයේ භාණ්ඩ මිල ස්ථාවරව පවත්වා ගැනීමට සමත්වීම ගැනත් සතුටුයි. ජනතාවට අවුරුදු සඳහා අවශ්‍ය භාණ්ඩ තොග ගෙනැවිත් තිබෙනවා. ඒවා සතොස හරහා බෙදා හරින්න අප කටයුතු යොදා තිබෙනවා. ඒ නිසා භාණ්ඩ හිඟයක් හෝ මිල වෙනසක් සිදු නොවී උත්සව සමයේ ජනතාවට පහසුවෙන් තම කටයුතු කර ගැනීමට අවස්ථාව සලසා දී තිබෙනවා.අනෙක ලෝකේ කොහේවත් බඩු මිල පහළ බසින්නේ නැහැ. අපි 2009 / 2010 ට සාපේක්ෂව ගත්තාමත් මේ වසරේ බඩු මිල ස්ථාවරව තිබෙනවා. ඉල්ලුමට සරිලන සැපයුම තබා ගනිමින් පාරිභෝගිකයාට ස්ථාවර මිලක් යටතේ මේ වන විට අත්‍යවශ්‍ය ආහාර ද්‍රව්‍ය ආදිය ලබා දීමට හැකිවීම රජය ලැබු ජයග්‍රහණයක් හැටියට අප සලකනවා.ගෑස් මිල ගැන කතා කරද්දී එය වැඩි වීම අලුත් දෙයක් නොවෙයි. අනෙක ලෝක කුසලානයට හැංගිලා ගෑස් මිල වැඩි කරන්න අපට කිසිම උවමනාවක් නැහැ. අධික ලෙස අන්තර්ජාතික තලයේ තෙල් මිල වැඩි වුණා. නමුත් අපි බදු සියයට සියයක් දක්වාම අඩු කරලා ජනතාවට එන බර අඩු කිරීමට කටයුතු කළා. තෙල්වලින් සියයට 75 - 80 ක්ම අප පිටරටින් ආනයනය කරලයි විකුණන්නේ. තෙල් මිල තිබු මිලෙහි පවත්වාගෙන යද්දී සිදුවන මිලියන ගණනක පාඩුව දිගටම අපට දරාගන්න බැහැ. සාමාන්‍යයෙන් මාස දෙකකට වරක් පාරිභෝගික අධිකාරියෙන් තෙල් මිල වැඩි කරන්න ඉල්ලුම් කරනවා. අපට අපේ‍්‍රල් 01 දා තීරණයක් දෙන්න සිදුවුණා. ඔලුව තිබෙන ඕනැ කෙනකුට තේරෙනවා මෙය අධිකරණ නියෝගයකින් ආපු තීන්දුවක් බව. මේ වන විට ලෝක වෙළෙඳපොළේ තෙල් ටොන් එකක මිල ඩොලර් 223 ට ඉහළ ගිහින්. ලිබියානු අර්බුදය වැනි දේවල් නිසා පෙට්‍රල් මිලත් වැඩි වී තිබෙනවා.කිරිපිටිවල මිල වුණත් බද්ද අයින් කරලා වැඩි කරන එක වළක්වා තිබෙනවා. මේවා අලුත් දේවල් නෙවෙයි. නමුත් අපි කිරිපිටි මිල වැඩි කිරීම ප්‍රතික්ෂේප කර තිබුණා. කිරිපිටි වෙළෙදුන් කෝටි ගණන්වල වෙළෙඳ දැන්වීම් ප්‍රචාරය කරනවා. ලොකු නිලධාරීන්ට විශාල වැටුප් ගෙවනවා. අපේ අමාත්‍යාංශය මේ සියල්ල පසුගිය මාස 12 ක කාලයේ අධ්‍යයනය කරලා තමයි තීරණ ගන්නේ. මේ ආණ්ඩුව එජාපය වගේ දුර්වල එකක් නෙවෙයි. ඒ නිසා අපි තීන්දු තීරණ ගන්න ඕනැ වෙලාවට බය නැතිව ගන්නවා.පාර්ලිමේන්තු කටයුතු ඇමැතිනීසුමේධා ජී. ජයසේනසිංහල අලුත් අවුරුද්ද සමරන්න රජය විසින් සහන මිලට බඩු ලබා ගන්න තැන් විවෘත කර තියනවා. සතොස මඟින් වගේම කෝප් සිටි දිවයින පුරාම විවෘත කර තියනවා. මොනරාගල නගරයේම සතොස අලෙවි සල් 2 ක් විවෘත කර තියෙනවා. මේ මඟින් ජනතාවට අද පහසුවෙන් වගේම පෞද්ගලික වෙළෙඳ සල්වලට වඩා අඩු මිලට සීනි, පරිප්පු, අල, ළුනු වගේ අත්‍යවශ්‍ය ආහාර ද්‍රව්‍ය ලබා ගත හැකියි. මේ නිසා පෞද්ගලික වෙළෙඳ සල්වල බඩු මිල වැඩි වුණත් මිනිසුන්ට මේවාට ගිහින් අඩු මිලට අවුරුදු සමයේ ගන්න පුළුවන්.එළවළු මිල ගණන් ටිකෙන් ටික අඩු වෙවී යනවා. අවුරුදු සමය වෙලත් දැන් එළවළු මිල ගණන් අඩුයි. පහුගිය කාලයේ එළවළු මිල ඉහළ ගියේ අධික වර්ෂාව නිසා. ඒ තත්ත්වය ස්වභාවික හේතුවලට වඩා අස්වභාවික ආකාරයටයි වර්ෂාව පතිත වුණේ. මේ නිසා ගොවිතැන් පාළු වුණා. එළවළු මිල ගණන් ඉහළ ගියා.අද වන විට රජය ආරම්භ කළ විවිධ වැඩ සටහන් මඟින් බොහෝ දෙනෙක් ගෙවතු වගා කරන්නට පටන් අරන්. ගෙවතු වගා දසලක්ෂයේ වැඩ සටහන ආරම්භ කර තියෙනවා. ඊටත් පෙර සිටයි අපි ගෙවත්තේ වගා කරන්න පටන් ගත්තේ. මේ නිසයි අපිට ඉහළ ගිය එළවළු මිලට එරෙහිව සටන් කරන්න පුළුවන් වුණේ. හමුදාවෙන් පවා අද අඩු මිලට එළවළු දෙන්න පටන් අරගෙන.රජය ජනතාවට පෙට්‍රල්, ගෑස් ලබා දෙන්නේ පාඩු විඳගෙන. මිල වැඩි කළත් තවමත් රජය මේවායින් පාඩු ලබනවා. ලෝක වෙළෙඳපොළේ තෙල් මිල අද ඉහළ ගිහින්. රජය පාඩු විඳිමින් තමයි ජනතාවට තෙල් ලබා දෙන්නේ.ලොව හැම තැනකම අත්‍යවශ්‍ය භාණ්ඩ මිල ඉහළ ගිහින්. අපේ රට තමයි ජනතාවට අවම මිලට භාණ්ඩ ලබා දෙන්නේ.අපේ පළාත්වල මේ වන විට සිංහල අවුරුද්ද සාර්ථකව සමරන්න සියල්ල සූදානම්. අද යුද්ධයක් නැහැ. භීතියක් නැහැ. සාධාරණ මිලට ජනතාවට අත්‍යවශ්‍ය භාණ්ඩ ලබා ගන්න පුළුවන්. ජනතාවට සහන රාශියක් ලැබී තියනවා. බඩ ඉරිඟු, අතුරු භෝග වගේ වගාවන්ට අවශ්‍ය සහන, පොහොර සහනාධාර ඒ අයට ලබා දී තියෙනවා. මේ නිසා අපේ ගම් ප්‍රදේශවල වගේම හැමෝටම මෙදා අවුරුද්ද සතුටින් සමරන්න හැකි වේවි.ගම්වල ජනතාවගේ ජීවන තත්ත්වය ඉහළයි. ඔවුනට මිල මුදල් තියෙනවා. දිළිඳු පවුල්වලත් අතේ මුදල් තියෙනවා. අද ජනතාව සිංහල අලුත් අවුරුද්ද සමරන්න හොඳ ස්ථාවරයක සිටිනවා.එක්සත් ජාතික පක්ෂයේ මහ ලේකම් පාර්ලිමේන්තු මන්ත්‍රී තිස්ස අත්තනායකමගේ නම් අදහස පැහැදිලිවම යුද්දෙන් පස්සේ සහන දෙනවා කියූ ආණ්ඩුවේ කථිකයන්ගේ කතා බොරු වුණා. ජනතාවට ආණ්ඩුවෙන් ලැබුණු සහනයක් නැහැ. ජනතාව යුද්ධය වෙනුවෙන් සෑහෙන්න ඉවසුවා. ඒකට ලැබුණු සහනය මොකක්ද? අද ආණ්ඩුව අසමත් වෙලා තිබෙනවා ඒ සහනය ජනතාවට ලබා දෙන්න. මේ සතියේ තෙල් මිල ගෑස් මිල වැඩි වුණා. කිරිපිටි මිලත් වැඩි වෙන්න යන බවට ආරංචියක් තිබෙනවා.ආණ්ඩුව කාරණයක් හැටියට කියන්නේ ලෝක වෙළෙඳපොළේ තෙල් මිල වැඩි වෙනවා කියලයි. ජනතාව බලාපොරොත්තු වන්නේ ඒ උත්තරය නොවෙයි. ආණ්ඩුව මේ කරන්න හදන්නේ මූලික ප්‍රශ්නවලට උත්තර සෙවීම වෙනුවට මඟහැර යාමක්.පසුගිය කාලේ විමල් වීරවංශ මහතා කීවේ ජනතාවට සහන දෙන්න බැරිනම් ආණ්ඩුවකින් වැඩක් නැහැ කියලා. ජනතාව අද අහන්නේ ඒකමයි. ජනතාවට සහන දෙන්න බැරි ආණ්ඩුවකින් ඇති ප්‍රයෝජනය මොකක්ද කියලා. දැන් බඩු මිල පාලනයක් තිබෙනවා ද?ජනතාවගේ ජීවන බරට ගැලපෙන වැටුප් ඉල්ලුවා ඒකත් දෙන්න බැරි වුණා. ඉතිං ජීවන බර අඩු වෙන්නේ කොහොම ද? නිදහසට කරුණු කීමෙන් ජනතාවගේ බඩකට පිරෙන්නේ නැහැ.අනෙක මේ සිංහල අවුරුදු සමයට කොයිතරම් බලාපොරොත්තු තියාගෙන ද මිනිස්සු බඩුමුට්ටු ගන්න යන්නේ. ඒ මිනිස්සුන්ට පුළුවන් ද හරියට මේ ආර්ථිකයට මුහුණ දෙන්න. ආණ්ඩුව කීවා උද්ධමනය අඩුවෙලා කියලා. එහෙනම් කෝ එයින් අපට ලැබෙන සහනය? මේ සියල්ල නොදැක්කා වගේ කිසිම හැඟීමක් නැතිව ඉන්නේ කොහොම ද?අනෙක පසුගියදා ආණ්ඩුව කළේ විලිලජ්ජ නැති වැඩක්. ක්‍රිකට්වලට මුවා වෙලා තෙල් මිල වැඩ කළා. මම දැක්කා කලින් දවසේ උදෙත් ඛණිජ සම්පත් ඇමැතිවරයා සම්මුඛ සාකච්ඡාවකදී කියනවා තෙල් මිල වැඩ කරන්න කිසිම අදහසක් නැහැ කියලා. එදා මධ්‍යම රාත්‍රිය වන විට තෙල් මිල වැඩි කළා. මේ තත්ත්වය භයානකයි. මොකද මේ හේතු නිසා මහජනයාට උත්සව සමය නිදහසේ සමරන්න බැරි වී තිබෙනවා.ආණ්ඩුව මේ තියෙන විදිහටම උත්සව සමයේදී කොහොම හරි බඩු මිල තද කරගෙන තියාගත්තා කියමු. ඒත් ඊට පස්සේ දෙගුණයකින් ඉහළ දමාවි කියලයි මම නම් හිතන්නේ.එක්සත් ජාතික පක්ෂ පාර්ලිමේන්තු මන්ත්‍රී රවි කරුණානායකඅපි කතා කළ යුත්තේ සැබෑ තත්ත්වය ගැනයි. මේ බඩු මිල අලුත් අවුරුද්දට පමණක් බලපාන එකක් නෙවෙයි. නත්තලට පස්සේ ජනේරු ඊට පස්සේ අවුරුදු ඊට පස්සේ මුස්ලිම් හින්දු මොන උත්සව ආවත් මේ ප්‍රශ්නය තියෙනවා. සිතා බලන්න මාසෙකට ලැබෙන පඩිය සතියකටවත් ඇති ද කියලා.ඡන්දෙ ඉල්ලන කාලේ ඔක්කොම දේවල් කියලා ඡන්දෙන් පස්සේ හොල්මන් කරනවා. මාර්තු මාසෙ තෙල් මිල රුපියල් 45න් ඩීසල් මිල 30 වැඩිවෙනවා නේද කියලා අපි ඇහුවම නෑ කීවා. අදාළ ඇමැතිතුමා කීවේ රජයෙන් කවදාවත් මිල වැඩිවීමක් බලාපොරොත්තු වෙන්න එපා කියලා.පාරිභෝගික අධිකාරිය පටන්ගත්තේ අපේ කාලේ. අපි මිල වැඩිවීම් ගැන අහනකොට කීවා විපක්ෂය හීන ලෝකවල ඉන්නවා කියලා. මේ ආණ්ඩුව ජීවන වියදම අඩු කරනවා කියන්නේ මොකක්ද? රුපියල් 250 තියෙන බෝංචි කිලෝ එක 225 කළාම ජීවන වියදම අඩු වෙනවද?අපි හැමෝම ජීවත් වෙන්නේ මේ සමාජයෙනේ. අපි හැමෝටම තිබෙන්නේ මේ භාණ්ඩ මිලනේ. ඉතින් අපි සුබ පතනවා මේ අවුරුද්දේවත් හීනෙන් නැගිටලා සැබෑ ලෝකෙට එන්න කියලා. අපි අවුරුදු 6-7ක් හින්දි චිත්‍රපටයක වගේ ජීවත්වුණේ. චිත්‍රපටය ඉවර වුණාම අපි ඉන්නේ මොන ලෝකෙද කියලා පෙනෙයි.මේ ආණ්ඩුව කියන්නේ ඉතින් බොරු නොකියන හරිම මානුෂික ජනතාවාදී එකක් නේ. ඉතින් ජනතාව ඒ ගැන හිතන්න ඕනේ. මොකද හමුදාවට පොලිසියට ප්‍රශ්න එනකොට යූ.ඇන්.පි.ය මතක් වෙනවා. බැංකුවල පොලී අඩු වෙනකොට යූ.ඇන්.පී.යට කියන්න මතක් වෙනවා. ගෙවල් කඩනකොට, බඩු මිල වැඩි වෙනකොට මතක් වෙන්නෙත් යූ.ඇන්.පී.ය තමයි. ඉතින් ජනතාව ඒ ගැනත් හිතන්න ඕනා.අපි අමිහිරි වුණත් කියන්නේ ඇත්තයි. මට හිතෙන්නේ ජනතාව වෙනින් ලෝකවල ජීවත්වුණා හොඳටම ඇති. අඩුම ගානේ කන්න බොන්න තියෙන පරිසරයක් නැත්නම් ජනතාවක් ජීවත් කරවන්න අමාරුයි.අපි ආණ්ඩුවට කියන්නේ පුළුවන් නම් උත්සව කාලේ විතරක් නොවේ ඉන් පසුවත් දිගටමත් බඩු මිල අඩු කරන්න. නැත්නම් අපට බාර දෙන්න කියලයි.සාකච්ඡාකෙළේ සුභාෂිණී ජයරත්න අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=ab1104102</link>
    <topic>මුළු රටම එකට ඉඳගෙන එකට කන දවස</topic>
    <author>රංජිත් සියඹලාපිටිය</author>
    <content>කොහාගේ හඬ දසතින්ම ඇහෙනවා. මුළු රටම අලුත් අවුරුද්දට සූදානම් වෙනවා. මේ දවස්වල කවුරු කවුරුත් සිංහල හින්දු අලුත් අවුරුද්ද සැමරීමට බොහොම උනන්දුවෙන් ඉන්නේ. නගරයට ගියොත් කඩ සාප්පුවල මිනිස්සු පිරිලා ඉතිරිලා. අලුත් ඇඳුම් පැලඳුම්, බඩු මුට්ටු හැමෝම ගන්නවා. හැමෝම අලුත් වෙන්ඩ හදන්නේ.හැම ගෙදරකම වගේ මේ දවස්වල හුණු පිරියම් කරනවා. ගමේ ගෙවල්වල ගොම මැටි ගාලා ගේ අලුත් කරනවා. ගමේ හිටියත් නගරයේ හිටියත් කවුරු කවුරුත් අවුරුද්දට සූදානම් වෙනවා.සූර්යයා මීන රාශියෙන් මේෂ රාශියට ගමන් කරනවා එක්කම අලුත් අවුරුද්ද උදා වෙනවා. ඒ සුබ මූර්තියත් එක්කම අලුතෙන් වැඩ පටන්ගන්න කොට හැම දේම සුබ වෙනවා.දැන් අපේ රටේ ඡන්ද ඉවරයි. කල්දැමූ පළාත් පාලන ආයතන කීපයක විතරයි ඡන්ද පැවැත්වෙන්නේ. ඒ නිසා කාට කාටත් දැන් හිත්වල පුංචි හෝ තරහක් මරහක් තිබුණා නම් අත්හැරලා දාන්ඩ හොඳම කාලය තමයි මේ උදා වෙන්නේ.කොහොම වුණත් සිංහල අලුත් අවුරුදු උදාවත් එක්කම ගමේ කවුරු කවුරුත් එකතු වෙනවානේ. හැම ගමකම වගේ අලුත් අවුරුදු උත්සව පැවැත්වෙනවා. ඒ වෙලාවට කාගේ කාගේත් හිත්වල තරහා මරහා තියා ගන්ඩ හොඳ නැහැ.අලුත් අවුරුදු උදාවත් එක්කම අපේ ජන ක්‍රීඩා කරලියට එනවා. මොනවා වුණත් අවුරුද්දකට සැරයක් හරි අපේ ජන ක්‍රීඩා දකින්ඩ ලැබෙන එක මොන තරම් හොඳද? පොර පොල් ගැසීම, කතුරු ඔන්චිල්ලාව ගමට එන්නේ අලුත් අවුරුද්දට විතරමනේ.ඒ විතරක්යැ අපේ අලුත් අවුරුදු කෑම මේසය කැවිලි පෙවිලිවලින් පිරෙනවා නොවැ. ඊළඟට අලුත් අවුරුදු දිනයට අහල පහල ගෙවල්වලට කැවිලි පිඟානක් ගෙන යාම අපි කාගෙත් සිරිතක්. ඒත් එක්කම අහල පහල ගෙවල් එක්ක තිබුණ තරහා මරහා නැති වෙලා යනවා.දැන් ඉතින් රටේ හැමෝටම හිනා වෙන්ඩ කාලය ඇවිත් තියෙන්නේ. අපට දුක් වෙන්ඩ තියෙන ඉඩ කඩ බොහොම අඩුයි. රටේ සංවර්ධනය වෙනුවෙන් දැන් හැමෝටම එකතු වෙන්ඩ පුළුවන්. ඒ හින්දා පක්ෂ පාට වාද බේද අමතක කරමු. පරණ කෝන්තරත් අමතක කරමු.ඒ හින්දා මේ අලුත් අවුරුද්දේ හැමෝටම ජය සතුට සාමය උතුරා ගලා යන්ඩ ඕනේ. මුළු අවුරුද්දම සෞභාග්‍යමත් එකක් වෙන්ඩ කියලා මුළු රටට ම සුබ පතනවා.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=ab1104103</link>
    <topic>ප්‍රශ්න 5</topic>
    <author>සංවාද සටහන සුමේධා නවරත්න</author>
    <content>එ.ජා.ප. හිටපු උප සභාපති ඉම්තියාස් බාකිර් මාකාර්* ඔබ එ.ජා.පයේ ජ්‍යෙෂ්ඨ නායකයෙකු වගේ ම පක්ෂයට දර දිය ඇද්ද නායකයෙක්. තනතුරුවලින් ඔබ ඉවත් කිරීම ගැන ඔබ දැනුවත්ව සිටිය ද?ඇත්තටම මම දැන සිටියෙ නැහැ. පළමු වරට මම මේ ගැන දැක්කෙත් මාධ්‍යයෙන්.* ඔබට හිතෙන්නෙ නැද්ද එ.ජා.ප නායකත්වය තවදුරටත් ඒකාධිපති බව?පක්ෂයේ අභ්‍යන්තර වැරැදි නිවැරැදි කරගැනීම වෙනුවෙන් මම නිතරම කටයුතු කළා. එතැනදී පුද්ගලවාදී නොවී ප්‍රතිපත්තිමය ස්ථාවරවල හිඳිමිනුයි මම ක්‍රියා කළේ. රටේ යහපත වෙනුවෙන් එ.ජා.ප. ය රැක ගැනීමයි මගේ අරමුණ. පදවි තනතුරු තිබුණත් නැතත් මම ඒ වෙනුවෙන් එදා වගේ ම හෙටත් කටයුතු කරනවා. මොකද මම දේශපාලන කරන්නෙ අවබෝධයෙන්.මේ දේවල් සංසාර ගමනේ පරීක්ෂණ පමණයි. ඒවාට මම පෙනී ඉන්නෙ හෘද සාක්ෂියට එකඟවයි. ප්‍රතිඵලය කුමක් වුණත් මට ගැටලුවක් නොවේ. මගේ නිවැරැදි තීරණ මට සතුටක්. ඒ වගේ ම පක්ෂයේ සාමාජිකයකු ලෙස මම පක්ෂයේ දියුණුව වෙනුවෙන් කැප වෙනවා.* ඔබ ඔය කියන්නෙ තීන්දුව ගැන ඔබේ ස්ථාවරය. මම අහන්නෙ පක්ෂ නායකත්වයේ ඒකාධිපතිත්වය ගැන?ඔය කියන ප්‍රජාතන්ත්‍රවාදය කොහෙද තියෙන්නෙ. ශ්‍රී.ල.නි.ප යේ හෝ ජ.වි.පෙ. හෝ ඔය ප්‍රජාතන්ත්‍රවාදය නැහැනෙ. මැතිවරණ ප්‍රතිඵලවලින් පහළ ඉන්න කෙනා ආයතනවලට තේරී පත් වෙන කොට මනාප ඉහළින් ලබාගන්න අය ගෙදර යනවා. මේවට කව්ද කතා කරන්නෙ.කොහොම වුණත් රටේ යහපත වෙනුවෙන් නිවැරැදි දර්ශනයක් ප්‍රතිපත්තියක් තියෙන්නෙ එ.ජා.ප යට. රටේ අනෙක් පක්ෂවලට වඩා තවමත් රට වෙනුවෙන් කටයුතු කරන්නෙ එ.ජා.ප යයි.* නායකත්වයේ වෙනසක් විය යුතුයි කියලා හිතන්නෙ නැද්ද?පක්ෂයෙන් පිටස්තරව හා අභ්‍යන්තරව කතා කළ යුතු දේවල් තියෙනවා. මෙය පිටස්තරව කතා කළ යුතු දෙයක් නොවේ.* පක්ෂ නායකත්වය ව්‍යවස්ථාවට පටහැනිව කරන නව පත් කිරීම්වලට විරුද්ධ වෙමින් සජිත් ප්‍රේමදාස මහතා වික්‍රමසිංහ මහතාට ලිපියක් යවා තිබෙනවා. ඔබ මොකද මේ ගැන හිතන්නෙ?ඒ ලිපිය මම තවම දැක්කෙ නැහැ. ව්‍යවස්ථාව රැක ගත යුතුයි කියන තැන සජිත් වගේ ම කරු ජයසූරිය මහතාත් සිටින බව මට ආරංචියි.ව්‍යවස්ථාව ආරක්ෂා කරන්න අපි හැමෝම බැඳිලා ඉන්නවා.ධීවර හා ජලජ සම්පත් සංවර්ධන ඇමැති රාජිත සේනාරත්න* පෑලියගොඩ නව මාළු වෙළෙඳ සංකීර්ණය ආරම්භ කරනවාත් සමඟම කප්පම් ගැටලු ඇති වුණා. ඇයි මේ?පෑලියගොඩ මාළු වෙළෙඳ සංකීර්ණය ආසියාවේ තියෙන නවීනතම වෙළෙඳ සංකීර්ණයක්. යුද්ධයක් පවතින වෙලාවක වුණත් ජනාධිපතිතුමා මේ වෙනුවෙන් රුපියල් මිලියන 1900 ක් වියදම් කළා.ඇත්තටම මම හිතුවෙ ව්‍යාපාරිකයන්ගෙන් ගැටලු මතුවෙයි කියලා.මොකද මෙහි ක්‍රම වේදයේ වෙනසක් වූ නිසා. එහෙත් මේක විනාශ කළේ ප්‍රදේශයේ දේශපාලනඥයො. මැරයෝ කප්පම් ගන්න ආවා.ගෝඨාභය රාජපක්ෂ මහතාට පින්සිද්ධ වෙන්න තමයි ප්‍රශ්නය විසඳුනෙ. පොලිස්පති තුමා අපට අනුර සේනානායක නියෝජ්‍ය පොලිස්පතිතුමා එව්වා. එතුමා මැරයො අපූරුවට පාලනය කරලා යථා තත්ත්වයට පත් කළා.* එහෙත් තවම වෙළෙඳ සංකීර්ණය සම්පූර්ණයෙන් ම යථා තත්ත්වයට පත්වෙලා නැහැ නේද?ඔව්. මේ සිද්ධ වූ දේ ගැන ව්‍යාපාරිකයන් වගේ ම පාරිභෝගිකයන් බියකින් පසුවෙනවා.මේ සිදුවීමට වගකියන්න ඕනෙ ආණ්ඩු පක්ෂයෙ ප්‍රදේශයෙ දේශපාලනඥයොයි. ඔවුන් දැන් රිමාන්ඩ්. දේශපාලනඥයො මහජන සේවයට වඩා සල්ලිවලට කෑදර වුණාම තමයි මෙහෙම වෙන්නෙ. මේවට මුල් වුණේ කව්ද කියල මුළු රටම දන්නවා.* මෙවැනි ක්‍රියා ආණ්ඩුවට අපකීර්තියක් නේද?ආණ්ඩුවට විතරක් නොවෙයි ජනාධිපතිතුමාටත් අපකීර්තියක්. මේ වෙළෙඳ සල ආරම්භ කරලා දවස් දෙක යද්දී මට ම හිතුණා මොන ආශ්චර්යයක් ද මේ කියලා. ඇත්තටම මේක මහා කාලකණ්ණි සිදුවීමක්. හැබැයි ගෝඨාභය මහතා මේ තත්ත්වය පාලනය කළ පසුව නම් මම එතුමාට ස්තුති කළා.* මැතිවරණ ක්‍රමය ගැන තවම තීන්දුවක් ගන්න බැරි වී තිබෙන්නෙ ඇයි?තීන්දුවක් අරගෙන තියෙන්නෙ. ඉදිරියේදී කොට්ඨාස ක්‍රමයට පවත්වනවා. තවම පනත සම්මත නොවූ නිසයි ඉතිරි පළාත් පාලන මැතිවරණත් පරණ ක්‍රමයට ම පවත්වන්නෙ.* ඉම්තියාස් බාකිර් මාකර් මහතා තනතුරුවලින් ඉවත් කරලා. සජිත් ප්‍රේමදාස නායකත්වයට ලිපි යවා ඇත්තේ පක්ෂ ව්‍යවස්ථාව රකින ලෙස දන්වමින්. මොකද එ.ජා.ප ය ගැන හිතන්නෙ?දිගටම ඉතිං ඔහොම තමා. ඒකනෙ අපි ඉවත් වුණේ. අපි දැන් මොනතරම් ජනතාවට වැඩ කරනවද? දේශපාලනය කියන්නෙ රස්තියාදු වෙවී ඉන්න තැනක් නොවේනෙ.සංවාද සටහන සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=ab1104104</link>
    <topic>කප්පම් කල්ලියක් පතෝල කඩේටත් පැනලා</topic>
    <author>ආරච්චිල</author>
    <content>අනෙක් හැමතැනකම වාගේ ම පතෝල කඩේ කතාබහත් මැච් එක ගැනයි. මේ දවස්වල පතෝල බිස්නස් එක බැහැලා නමුත් මැච් එකේ කතාබහ නැඟලා යන්නේ ය. එකසිය හැටේ පතෝල බිස්නස් එක හොඳටෝ ම සවුත්තු වෙලාය. දෙසිය හැත්තෑපහේ මැච්එක නියමෙට යනවාය.”මැච් එක පැරදුණාට පස්සෙ සංගක්කාර නායකත්වයෙන් ඉල්ලා අස්වෙයි.”සජිත් කිව්වේ එක ඇහැක් රෝසිට පෙනෙන්නට වහගෙනය.”එහෙම තමයි නායකයො. පැරදුණාම ඉල්ලා අස් වෙනවා.”රෝසි මුකුළුවක් සමඟ වචනයක් ද දැම්මාය.”පැරදුණයි කියල නායකත්වයෙන් අස්වෙන්ඩ ඕනැයැ!”රනිල් මහත්තයා පතෝල කරලක් අතගාමින් සිට ඇසුවේය.”ඒක තමයි. එහෙම නායකත්වයෙන් අස්වෙන්ඩ ගියොත් වෙන වැඩක් නැති වෙයිනේ..”තිස්ස අයියා, රනිල් මහත්තයා ඇඟට හේත්තු වෙමින් ඇසුවේය.”නැද්ද අයියා””ඔව් මල්ලී...”ඔන්න එතකොට ම දයාසිරි ප්‍රේමියා වැටකොළු කරලක් ද හපමින් පැමිණියේය.”මහේල උපනායක කමෙන් අස්වෙලාලු”දයාසිරි ප්‍රේමියා එය කිව්වේ කරු මහත්තයා දෙස බලාගෙනය.”ඒ මහේල නෙ”කරු මහත්තයා එසේ කියා පතෝල කරලකට කොන්ද හේත්තු කරගත්තේය.”ඒක තමයි... මහේල වගේ කරු... බටු වගේද බණ්ඩක්කා... නැද්ද කරු අයියා”තලතා ඇන්ටි අමුතුම කෑල්ලක් දැම්මේය.. රංජන් මල්ලියාට අපූරු හිනාවක් ගියේය.”චීස් වගේ ද සබන්... නේද තලතා ඇන්ටි”එසේ කියූ රංජන් මල්ලී සබරගමු ඩාන්ස් එකකින් පතෝල කඩේ වර්ණවත් කෙළේය.”හැබැයි ඉතින් ප්‍රශ්නයක් නෑ.. උපනායකයො දෙන්නෙක් ඉන්නවනෙ.. එක්කෙනෙක් අස්වුණාට තව කෙනෙක් ඉන්නව නේ...””අපේ ක්‍රිකට් ටීම් එකේ? එහෙම දෙන්නෙක් නෑනෙ..””ක්‍රිකට් එකේ නෙමෙයි.. පතෝල එකේ..”බුද්ධික පැංචා, පතෝල කරලක් දිගේ බඩ ගාන්නට උත්සාහ කරන ගමන් කීවේය.”ක්‍රිකට් මහත්තුරුන්ගේ ගේම් එකක් කියලා කියන්නෙ ඒකනෙ.. පැරදුණා ම ඉල්ලා අස්වෙනවා”බුද්ධික පැංචා උස් හඬින් කියනවාය. කටේ සද්දෙ ඇඟේ සයිස් එකට නෙමේය. ජෝන් අමරතුංග සයිස්ය. බුද්ධික පැංචා, පතෝල කරලක මුදුනටම ගොස් ජෝන් මහප්පාගේ ඉස් මුදුනට, කිස් එකක් දුන්නේය.”තේරීම් කමිටුවත් ඉල්ලා අස්වෙලාලු”දයාසිරි ප්‍රේමියා, වැටකොළු කරලකට හේත්තු වෙමින් තවත් ආරංචියක් ගෙනාවේය.”ඒ ගොල්ලන්ටත් පිස්සු..” ජෝශප් බාප්පා, කීවේ තිස්ස මල්ලී ගේ මුහුණ දෙස බලමිනි.”නැතුව නැතුව... තේරීම් කමිටුවලට එහෙම අස්වෙන්ඩ පුළුවන්ද.. ලොක්ක ඉන්නකල් තේරීම් කමිටුවත් එහෙම ම තියෙන්ඩ ඕනෑ..”තිස්ස මල්ලී ඔරිජිනල් එකෙන් පොලිටිකල් විග්‍රහයක් දුන්නේය.”හියැහ්.. හික්.. පුහ්..”පතෝල හිනාවක් පැතිර ගියේය.ඒ හිනාව ඉවර වෙන්ඩත් ඉස්සෙල්ලා කප්පම් කල්ලිය කඩාපාත් වූහ.”කිලෝ එකේ පතෝලෙකට රුපියල් හැටයි.””මගෙ අම්මෝ””රුපියල් එකසිය හැටක කිලෝ එකකින් හැටක් ගත්තට ප්‍රශ්නයක් නෑනේ..”කප්පම් නායකයා මරු මුස් හිනාවක් දාලා උල් පිහියක් ඇද ගත්තේය.”අ.. ඩ්.. ඩෝ.. හැටට අඟලයි.. අ.. රී.. ද..”එතකොටම රංගේ ඉස්සරහට පැමිණියේ පරණ පුරුදු රස්සාව කරන්නටය.”එහෙම නෙමෙයි සහෝදරයා.. දැන් පතෝල බැහැලා.. එකසිය හැටයි නෙමේ.. නිකං හැටයි..””එතකොට ලොක්කා තවම කෑගහන්නේ එකසිය හැටයි කිය කියා..””නෑ.. ඒ පුරුද්දට.. ඡන්දෙ ඉවරවුණා කියලා එයා දන්නෙ නෑ.. ඡන්දයක් තියෙනවා කියලා දන්නෙත් නෑ. ඉවරයි කියලා දන්නෙත් නෑ..””වැඩක් නෑ මචං.. පතෝලම තමයි..”කප්පම් කල්ලිය පෑලියගොඩ අලුත් මාළුකඩේ පැත්තට ගියේය.එතකොට ම සජිත් බබා සෑහෙන දිග පතෝල කරලක්ද රැගෙන.. ජංගියක් එහෙම ඇඳගෙන.. අලුත් ම අත්කොට මේස් බැනියමක් ද ඇඳගෙන පාරට බැස්සේය.”සජිත් බබා කොහෙද යන්නෙ?”රෝසි ඇන්ටි ඇසුවාය.”අවුරුද්දට විවාහක අවිවාහක එල්ලේ තරගයක් තියෙනවා..””ඉතින් පතෝල වලින් කොහොමද එල්ලෙ ගහන්නෙ?””රෝසි ඇන්ටි පතෝල ෂොට් එකේ රඟදන්නෙ නැතුවා වාගේ..””හියැහ්.. හික්.. පුහ්”කීචොක් හිනාවක් කොහෙන් දෝ ආවේය.ආරච්චිලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=af1104101</link>
    <topic>සූර්ය මංගල්‍යයේ හෙළ කත හොබවන තැන</topic>
    <author>දකුණු පළාත් ආණ්ඩුකාරකුමාරි බාලසූරිය</author>
    <content>ගොවිතැන ප්‍රධාන ජීවනෝපාය කරගත් ඈත අතීතයේ විසූ මිනිසුන් සොබා දහම හා පැවතියේ මහත්වූ බැඳීමකි. අද මෙන් එතරම් දියුණු නොවූ ඔවුහු සොබා දහමට අව්‍යාජ ලෙස මහත් සේ ඇලුම් කළෝය. අසීමිත ලෙස ගෞරව කළෝය. අසීමිත වූ ඒ ගෞරව භක්තිය නිසාම ඔවුහු සොබා දහමට වන්දනාමාන කළහ. ඒ සොබා දහමේ වූ අපූර්ව සංසිද්ධීන් ඔවුන්ට සෞභාග්‍ය උදාකළ නිසාය. ඉර, සඳ, අව්ව, වැස්ස, ඔවුන්ගේ ජීවන රිද්මය විය. ගොවිතැනින් ජීවත් වූ ඔවුහු ඒ තුළින් දෙවියන් දුටහ.ගහ කොළට, සතා සිවුපාවන්ට මෙන්ම සමස්ථ මිනිස් වර්ගයාටම ජීවය දුන් සූර්යයා ඔවුන්ට හිරු දෙවියෝ වූහ. හෙළ ගොවියාට නිසි කළට වැසි ලබා ගැනීමට සඳ දෙවියෝත්, වැස්ස වළාහක දෙවියෝත් පිහිට වූහ. බක් මාසයේ පැවැත්වෙන හෙයින් බක් මහ උළෙල ලෙසත්, සූර්ය සංක්‍රාන්තිය හේතුකොට ගෙන සැමරෙන නිසා සූර්ය මංගල්‍ය ලෙසත් හැඳින්වෙන මෙම මහා ජාතික මහෝත්සවය සැමරීමට ඈත අතීතයේ සිට ම සිංහල ජනයා පුරුදුව සිටිති. සිංහල ජනයා මෙන්ම දෙමළ ජනයා ද තමන්ට ආවේණික වූ සිරිත් විරිත් අනුව යමින් මේ මහා මංගල්‍ය සමරති. ජාතීන් අතර එකමුතුව ඇති කරන මෙය හෙළයේ මහා ජාතික මහෝත්සවයයි.සිංහල බෞද්ධයන් හා දෙමළ මිනිසුන් එක්ව සමරන අලුත් අවුරුදු චාරිත්‍රවල ඉතිහාසය 15 වැනි සියවස වන තෙක් දිවයයි. සූර්ය වන්දනාවේ ප්‍රතිඵලයක් ලෙස මෙම අවුරුදු චාරිත්‍ර වාරිත්‍ර ඇති වී තිබේ. දොළොස් මසක් ගෙවී නව දොළොස් මාසයක කාලයක උදාව සනිටුහන් කරන දිනය, සිංහල අලුත් අවුරුදු දිනය ලෙස අපේ පැරැන්නෝ හැඳින්වූහ. සූර්ය දිව්‍ය රාජයා මීන රාශියෙන් පටන්ගෙන රාශි චක්‍රය වටා වටයක් ගොස් මීන රාශිය පසු කර යළි මේෂ රාශියට පැමිණේ යැයි ඔවුන් විශ්වාස කළෝය. මෙම සංක්‍රාන්තිය සමඟ නව වර්ෂයක් උදාවේ.අපේ පැරැන්නෝ හිරු දෙවියෝ ඇදවූහ. එක් තැනක නොසිට ගමන් කරමින් හිරු චක්‍රයක ගමන් කරන බව ඔවුන්ගේ පිළිගැනීම විය. එය කොටස් 12කින් යුතු රාශි චක්‍රය විය. රාශි දොළහෙන් පළමුවැන්න මේෂ රාශියයි. එසේම දොළොස් වැන්න මීන රාශියයි. ඉරු දෙවියන්ට මේෂයේ සිට මීනයට ගමන් කිරීමට ගත වන කාලය අවුරුද්දකි. හිරු මීන රාශියට පැමිණි විට වසරක නිමාව වේ. එම අන්තිම දවස පරණ අවුරුද්ද ලෙස පැරැන්නෝ සැමරූහ. හිරු නැවතත් ක්‍රමයෙන් මේෂ රාශියට සම්පූර්ණයෙන් ම සංක්‍රාන්ති වීම හෝ පැමිණීම අලුත් අවුරුද්ද ලෙස සැළකූහ.සූර්යයා මීන රාශියෙන් නව ගමනක් ඇරැඹීම සඳහා මේෂ රාශියට සංක්‍රාන්ති වීමට පැය කිහිපයක් ගතවේ. මේ කාලයේදී සූර්යයා සිටින්නේ මීන රාශියත් මේෂ රාශියත් අතරතුර වන අතර මේ කාල පරාසය සූර්ය සංක්‍රාන්තිය ලෙස සැළකේ. මේ කාලය අලුත් අවුරුද්දටත් පරණ අවුරුද්දටත් අදාළ නැති කාල පරිච්ඡේදයක් ලෙස සැළකෙන නිසා ඒ කාලය සුබ නැකැත් නැති කාලයක් වන නිසා නො -නැකත වී පසුව කාලයාගේ ඇවෑමෙන් නොනගතය බවට පත්ව ඇත. නැකැත් නැති කාලය අසුබ, හානිකර කාලයක් ලෙස සැලකූ පැරැන්නෝ එම කාලය පුණ්‍ය කාලය ලෙස සැලකූහ.කාලයත් සමඟ සමහර සංකරවීම් දක්නට ලැබුණත් අදටත් ශ්‍රී ලාංකිකයෝ අවුරුදු සිරිත් විරිත් අකුරටම පිළිපැදීමට උත්සුක වෙති. නගරබද කෙසේ වෙතත් ගම්බද ජනයා සූර්යය මංගල්‍ය හා බැඳුණු චාරිත්‍ර වාරිත්‍ර හැකි පමණ ඉහළින් අනුගමනය කිරීමට මහත් උත්සාහයක් දරති. අතිශය වාණිජකරණයට ලක් වූ පරිසරයක් තුළ වුවද මෙම අවුරුදු චාරිත්‍ර වාරිත්‍ර, සිරිත් විරිත් අනුගමනය කිරීම යම් පමණකට හෝ සමාජය තුළ තවමත් පැවතීම සතුටට කාරණයකි.ගොවිතැන දිවිමඟ කරගත් සිංහලයාට භාග්‍යය ගෙන එන මාසය අප්‍රේල් මාසයයි. බක් මාසයේ සැමරෙන සූර්ය මංගල්‍යය හා සිරිත් විරිත් හා සාම්ප්‍රදායික චර්යා රටාවන් රැසක් වේ.මෙහිදී විශේෂයෙන් සිහිපත් කළ යුතු කරුණක් වන්නේ සූර්ය මංගල්‍යය වකවානුවේදී හිරු දෙවියන් සඳ දෙවියන් මෙන්ම පත්තිනි දෙවියන් පිදීමට සිංහල බෞද්ධයෝ අමතක නොකිරීමයි. පත්තිනි දෙවියෝ සශ්‍රීකත්වයේ දෙවඟනයි. ඇය සත් පත්තිනි වශයෙන් ද ගැනෙති.සිංහල අවුරුදු උදාවත් සමඟ සිංහල සමාජයේ විශේෂ තැනක් හිමිවන්නේ ගෘහණියන්ටයි. සිංහල කාන්තාවට වැදගත් කාර්යභාරයක් පැවරෙන්නේ සිංහල අවුරුදු කාලයේදීය.විශේෂයෙන් නවීකරණයත් සමඟ නව පරපුරෙන් ගිලිහී යන පාරම්පරික අවුරුදු සිරිත් විරිත් ඉදිරියටත් රැකගනිමින් පෝෂණය කිරීමට කාන්තාවට සුවිශේෂී වගකීමක් සිංහල අවුරුදු උත්සව කටයුතුවලදී හිමිවේ. හෙළ සිරිතෙන්ම ආරම්භව හෙළ සිරිතෙන්ම අවසන් වන මෙම අසිරිමත් මංගල්‍යයේදී සිදුකරන වැදගත් චාරිත්‍රයක් වන්නේ තෙල්වළං ළිප තැබීමයි. මෙම චාරිත්‍රය නවීකරණයට ලක් වූ වත්මන් සමාජයෙන් ගිලිහී ගොස් ඇති චාරිත්‍රයක් වුවද මේ ක්‍රියාදාමයේදී මූලිකත්වය ලැබෙන්නේ හෙළ කතටයි. මෙය හුදකලා නොවූ සාමූහික සංසිද්ධියකි. ගමේ අත් ගුණය ඇතැයි සැළකෙන වැඩිහිටි කාන්තාවෝ කිහිපදෙනෙක් එකතුව තෙල් වළං ලිප තබති. අලුත් අවුරුද්ද වෙනුවෙන් කෙරෙන පළමු ලිප දැල්වීම මෙයයි. මෙහිදී පිසෙන කැවුම් “ඉඳුල් නොකර” මුට්ටිවල තබා කඩ වැස්මක් බැඳ වෙන්කර තබයි. අවුරුදු කුමාරයා වෙනුවෙන් ද, කැවුමක් වෙන් වෙයි. එසේම කෝඳුරු පංගුව යනුවෙන් ද වෙනමම කැවුමක් වෙන්කර ඉදිරිපස වහලයේ එල්ලා තබයි. අද දවසේ කලාතුරකින් දක්නට ලැබුණත් මෙය මුළුමණින්ම කාන්තා නායකත්වයෙන් සිදු වන චාරිත්‍රයකි.එසේම අලුත් අවුරුදු උදාවට ප්‍රථම වත්ත පිටිය ශුද්ධ පවිත්‍ර කොට ගේ දොර මකුළුදැල් කඩා පිස දමා පිරිසිදු කර දොර ජනෙල් රෙදි කිළිටි ඇඳුම් ආදිය සෝදා සියල්ල පිරිසිදු කිරීමේ සම්පූර්ණ ක්‍රියාවලිය සිදු කරන්නේ ගෙදර ගෘහණියගේ අධීක්ෂණයෙනි. පැරණි වැඩිහිටියන්ගේ තවත් විශේෂ චාරිත්‍රයක් වූ නැකතට පෙර ලිප (දර ලිප) ශුද්ධ කර අළු සහ කුණු රොඩු සියල්ල ඉවත් කිරීම සිදු කරන්නේ ද කාන්තාවයි. මෙසේ එකතු කරන කුණු රොඩු එක්වරම ගෙයින් පිටතට නොදමා ඊට අදාළ චාරිත්‍ර රැසක් අනුගමනය කිරීමට ද ගෘහණිය වග බලා ගනී.එසේම සිංහල අලුත් අවුරුද්දේ මුඛ්‍ය පරමාර්ථ වන සහෘද බව, ළෙන්ගතු බව, මවුපිය දූදරු සබඳතාව, නංවාලීම් ආදිය ඉෂ්ට සිද්ධ කරගැනීමේදී සිංහල කාන්තාව මහත් පරිශ්‍රමයක් දරයි. එසේම අලුත් අවුරුද්දේ සුවිශේෂී කටයුත්තක් වන නැකතට ලිප ගිනි මෙළවීම සම්පූර්ණනේම සිදු කරන්නේ කාන්තාවයි. අතීතයේ නොදියුණු මානව යුගයේ පැවැති ගින්නට පුද පූජා පැවැත්වීමේ චාරිත්‍රය පරිණාමය වී අවුරුදු චාරිත්‍ර අතරට එක් වූ නැකතට අනුව ගිනි මෙළවීම සිදු කෙරෙන්නේ ගෙදර අම්මා හෝ අත්තම්මා අතිනි.එසේම සූර්ය මංගල්‍යය හා ඈඳුන හෙළ ජන ක්‍රීඩා බොහෝමයක් ස්ත්‍රී මූලික ක්‍රීඩා වේ. සමාජ සමෘද්ධිය, සහජීවනය හා සහෝදරත්වය පිළිබිඹු කෙරෙන සිංහල අලුත් අවුරුදු සමයේ කරළියට එන ජන ක්‍රීඩා අති විශාල ප්‍රමාණයක් ඇතත් වත්මනේ අප ජන සමාජයේ ප්‍රචලිතව ඇත්තේ ඉන් අතළොස්සකි. පංච කෙළිය, ඔලිඳ කෙළිය, ඔන්චිලි පැදීම, රබන් වැයීම, කළගෙඩි සෙල්ලම ආදිය සඳහා කාන්තා සහභාගිත්වය අත්‍යවශ්‍ය වෙයි.සිංහල අවුරුදු කාලයේදී ගේ දොර පිරිසිදු කිරීමේ සිට කෑම වර්ග පිළියෙළ කිරීම, නැකතට අනුව ළිප ගිනි මෙලවීම හා ආහාර අනුභවය ආදී සෑම කර්තව්‍යයකදීම නායකත්වය ගැනීමට අතීතයේ සිට සිංහල කාන්තාව සමත් වී ඇත. එපමණක් නොව අවුරුදු සමයේ ගෙදරට එන අමුත්තන්ට සංග්‍රහ කිරීම, ඔවුන් වෙනුවෙන් චාරිත්‍ර වාරිත්‍ර ඉටු කිරීම ඇතුළු බොහෝ කාර්යයන් හෙළ කාන්තාවෝ අතින් සිදු කෙරෙති.අතීතයේ දී හෙළ කාන්තාවෝ සෑම දෙයකටම දක්ෂතා දැක්වූහ. නගරබද මේ තත්ත්වය වෙනස් වුවද වර්තමානයේ ද ගැමි කාන්තාව ඉහත නිපුණතා දක්වයි. දෑතේ හුරුව නැති කාන්තාව එදා සමාජයේදී හෑල්ලුවට ලක් විය. ඒ නිසාම කාන්තාව නිරන්තරයෙන්ම කුසලතා පිරි ගෘහණියක්ම වූවාය.නවීකරණයත් නාගරීකරණයත් හමුවේ අවුරුදු චාරිත්‍ර වෙනස් වීමට හා පරිහාණියට පත්විය ඛ්ැක. එහෙත් අවුරුදු සිරිත් විරිත් රැකීමේ දී හෙළ කතට හිමි තැන හා භූමිකාව අහිමි නොවනු ඇත.දකුණු පළාත් ආණ්ඩුකාරකුමාරි බාලසූරියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=af1104102</link>
    <topic>දිවි නැඟුමට අත දෙන්න ක්කර 310ක් අස්වද්දයි</topic>
    <author>නිහාල් පී. අබේසිංහ</author>
    <content>ජාතික පශු සම්පත් සංවර්ධන මණ්ඩලයේ නියෝජ්‍ය සභාපති හා ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ලග්‍රාමීය ජනතාව ස්වයංපෝෂිත කරන දිවි නැගුම වැඩපිළිවෙළ මේ වනවිට රට පුරා ක්‍රියාත්මක වෙයි.ගෘහ ආර්ථික ඒකක දස ලක්ෂයක් ඇති කිරීම මෙම වැඩපිළිවෙළේ ප්‍රධානම අරමුණයි. පවුලේ පෝෂණ මට්ටම ඉහළ නැංවීම පවුලේ දෛනික ජීවන වියදම අවම කිරීම පවුලේ සුරක්ෂිතතාව ඇති කිරීම හා අමතර ආදායම් මාර්ග බිහි කිරීම මේ වැඩපිළිවෙළේ විශේෂිත අරමුණු අතර වේ.මේ වැඩසටහන සාර්ථක කිරීමට ගම් මට්ටමින් සියලු වැඩ කටයුතු සංවිධානය වෙන අතර විවිධ ආයතන මේ දීප ව්‍යාප්ත වැඩපිළිවෙළට දායක වීමට කැමැත්ත පළ කර තිබේ. මේ අනුව ජාතික පශු සම්පත් සංවර්ධන මණ්ඩලය ප්‍රමුඛ ලෙස පෙරමුණේ සිටී.එම ආයතනය දිවි නැගුම වැඩසටහන වෙනුවෙන් අක්කර 10 ගොවිපොළ 31 ක් ආරම්භ කර ඇතැයි ජාතික පශු සම්පත් සංවර්ධන මණ්ඩලයේ නියෝජ්‍ය සභාපති සහ ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ලේ මහතා පවසයි.හුළුගල්ල මහතා ඇතුළු නිලධාරීන් නව වැඩසටහන ආරම්ඹකළ අවස්ථාවඅලුත් ගොවිපොළ 31 ක්ජාතික පශු සම්පත් සංවර්ධන මණ්ඩලය සතුව රටපුරා විවිධ දේශගුණික කලාපවල මහා පරිමාණයේ සත්ව ගොවිපොළ 31 ක් ඇත. මේ ගොවිපොළ සත්ව පරිභෝජනයට යොදා ගැනීමට අමතරව විශාල ඉඩ කඩක් ඉතිරිව තිබේ. මේ ඉඩම්වල දිවි නැගුම යටතේ යම් යම් බෝග වැවීමට හැකි බව තේරුම් ගත් හුළුගල්ල මහතා දිවි නැගුම ආරම්භ කළ මාර්තු 12 වැනිදා ම ‘දිවි නැගුම’ ගොවිපොළ 31 ක් පිහිටුවීමට කටයුතු කළේ ය. පශු සම්පත් මණ්ඩලයට අක්කර 38000 ක පමණ භූමි භාගයක් තිබේ. ඒ භූමි ප්‍රමාණය අයිතිවන්නේ ගොවිපොළ 31 කට ය. මේ ගොවිපළවල් 31 ඇතුළත මෙතෙක් කල් ජාතික පශු සම්පත් මණ්ඩලය කළේ දියර කිරි නිෂ්පාදනය කිරි මුදවීම කුකුළුන් මස් හා බිත්තර නිෂ්පාදනයයි.මහින්ද චින්තනයේ විශාල වැඩකොටසක් ක්‍රියාත්මක කිරීම මේ ආයතනයට පැවරී තිබේ. ඒ අනුව දියර කිරි ජනතාවට ඉල්ලුම පරිදි ලබාදීම ඉන් ප්‍රධානතම කටයුත්තයි. මේ වනවිට රජය පිටරටින් පිටිකිරි ගෙන ඒමට රුපියල් කෝටි ගණනක් වැය කරනු ලැබේ. මේ ප්‍රමාණයෙන් යම් තරමක් හෝ මෙරට තබා ගැනීමට ජාතික පශු සම්පත් සංවර්ධන මණ්ඩලය දැන් වැඩ කටයුතු අරඹා තිබේ.ග්‍රාමීය ආර්ථික ප්‍රවර්ධනයමීට අමතරව ‘දිවි නැගුම’ වැඩසටහන යටතේ ගෘහ ආර්ථිකය ශක්තිමත් කිරීම පිණිස යම් දායකත්වයක් ලබා දීමට ද පශු සම්පත් මණ්ඩලය කටයුතු යොදා තිබේ.මහින්ද රාජපක්ෂ ජනාධිපතිතුමා ගේ මෙහෙයවීම මත බැසිල් රාජපක්ෂ ඇමතිතුමා මේ වැඩසටහන ක්‍රියාවට නංවයි. එය රටේ ග්‍රාමීය ආර්ථික ප්‍රවර්ධනයට ඉමහත් පිටු බලයක් වෙන වැඩපිළිවෙළකි.අක්කර 38000 ක් පමණ වන ඉඩම් උපයෝගි කරගෙන ජාතික පශු සම්පත් සංවර්ධන මණ්ඩලය මෙම දිවිනැගුම වැඩපිළිවෙළට සම්බන්ධ වීමට කටයුතු සියල්ල සූදානම් කර තිබේ.උඩරට කන්ද උඩරට පහත රට වියළි කලාපයේ තෙත් කලාපයේ මැද කලාපයේ ආදි සියලු ප්‍රදේශවල ජාතික පශු සම්පත් මණ්ඩලයේ ගොවිපොළ තිබේ. වීරවිල පොලොන්නරුව වැනි වියළි කලාපයේත් අඹේවෙල මහබේරියතැන්න වගේ උඩරට ප්‍රදේශවලත් ආදි වශයෙන් විවිධත්වයෙන් යුතු පරිසර කලාපවල ඉඩම් මණ්ඩලය සතුව තිබේ. විවිධ දේශ ගුණ තත්ත්වයේ ඇති ඉඩම් ඔවුන් සතුව ඇත.අලුත් ගොවිපළ සඳහා කාබනික පොහොර බෙදාදුන් අවස්ථාවඒ අනුව ‘දිවි නැගුම’ යටතේ මේ සියලු පශු සම්පත් ගොවිපළවල අක්කර 10 ක පුංචි ගොවිපළක් සකස් කර තිබේ. මෙහිදී මේ ප්‍රධාන ගොවිපොළ 31 විවිධ ප්‍රදේශවල පිහිටන නිසා රටේ ඒ හැම ප්‍රදේශයකම වැවෙන එළවළු පලතුරු වැවීම අපේ අරමුණ වී ඇත.පලතුරු එළවළු අස්වැද්දීමඒ අනුව පශු සම්පත් සංවර්ධන මණ්ඩලය මේ අක්කර 10 ගොවිපොළ 31 ඇතුළත පලතුරු හා එළවළු වැවීම දැන් ආරම්භ කර තිබේ. මේ වැඩසටහන යටතේ රටපුරා අක්කර 310 ක එළවළු පලතුරු අස්වද්දනු ලැබේ.මේ අනුව විවිධ ප්‍රදේශවල වැවෙන ඒ ඒ කාලගුණ රටාවලට දේශගුණයට සුදුසු ඒ ඒ කලාපවල වැඩියෙන් වැවෙන එළවුළු පලතුරු මෙම ගොවිපොළවල වවනු ලැබේ.ඒ සමඟම කෙසෙල් හා ගස්ලබු වගාවක් ද ආරම්භ කර තිබේ. මේ සියලු වගාවන් ආරම්භ කර ඇත්තේ කාබනික පෝර වගාවන් ලෙස ය. අපගේ ගොවිපොළවල ඇති ගොම, කුකුල් පෝර මේ වගාවලට යොදනු ලැබේ. කිසිම රසායනික පෝර වර්ගයක් මේ වගාවන්ට යොදනු නොලැබේ.මීට අමතරව ගොවිපළවලදීම කොම්පෝස්ට් පොහොර සකස් කරගනු ලැබේ. ඒවා ද මේ වගාවලට යොදාගනු ලැබේ. මෙහි පළවෙනි අස්වැන්න ඉදිරි මාස 3 - 6 ඇතුළත ලබාගැනීමට පුළුවන.අලෙවි සලේ ප්‍රගතියඑම අස්වැන්න මුලින් ම මේ ගොවිපොළ වල වැඩ කරන නිලධාරීන්ට සේවකයන්ට සහන මිලකට ලබාදීමට කටයුතු කෙරේ. මීට අමතරව මණ්ඩලයේ ම අලෙවි සල් රටපුරා විවෘත කර ඒවායේ මෙම නිපැයුම් අලෙවි කිරීමට කටයුතු යොදනු ලැබේ.විශේෂයෙන් පසුගියදා විවෘත කළ නාරාහේන්පිට පිහිටි ‘පශු සම්පත්’ මණ්ඩලයේ ප්‍රධාන කාර්යාලය අසල අලෙවි සලෙන් මේ එළවළු පලතුරු ලබා ගැනීමට නාගරික ජනතාවට අවස්ථාව සැලැසීමට නියමිත ය. අද කොළඹ එළවළු හා පලතුරු මිල වැඩිවී ඇත්තේ අතරමැදියා හා ලොරි හිමියන් නිසා ය. නමුත් මණ්ඩලයේ පුංචි ගොවිපොළවල අස්වැන්න මණ්ඩලයේ ලොරිවලින් ම කොළඹට ගෙන එනු ලැබේ. එවිට නගරයේ අඩුම මිලට කාබනික එළවළු පලතුරු රස ගුණ සමඟින් ජනතාවට ලබාදිය හැකි ය.රුපියල් 20 ක් අඩුවෙන් එළවළුපසුගියදා නාරාහේන්පිට විවෘත කළ අලෙවි සලේ උඩරට එළවළු බහුලව තිබිණි. එය විවෘත කළ දිනට පසු දින ආදායම රුපියල් ලක්ෂයකට අධිකය. අපට මේ අලෙවිසල් වලින් සාමාන්‍ය වෙළෙඳ පළේ එළවළු මිල සංසන්දනය කරන විට කිලෝ 1 කට රුපියල් 20 ක් අඩුවෙන් ලබාදීමට අවස්ථාව තිබේ. ඒ අනුව ජීවන වියදම අඩු කිරීමටත් පවුල් ගණනාවකගේ පෝෂණ මට්ටම දියුණු කිරීමටත් මේ වැඩ පිළිවෙළින් පිටුබලයක් ලැබේ.මෙයින් එන ආදායමෙන් යම් ලාභ ප්‍රතිශතයක් ද ඔවුන්ට ලබාදීමට ද මණ්ඩලය කටයුතු යොදනු ලැබේ.මීට අමතරව ගොවිපළවල සිටින සේවකයන්ට ද වාසි සැලසෙන වැඩ පිළිවෙළක් මේ යටතේම ක්‍රියාවට නංවනු ලැබේ. ඒ අනුව ගොවිපොළේ සේවය කරන පදිංචි වී සිටින සේවකයන්ට තමන්ගේ එදිනෙදා පරිභෝජනයට අවශ්‍ය ආහාර බෝග ගොවිපොළේ යම් ඉඩම් ප්‍රදේශයක වවා ගැනීමට අවස්ථාව සලසනු ලැබේ.මීට අමතරව ජාතික පශු සම්පත් සංවර්ධන මණ්ඩලය දිවි නැගුම වැඩ සටහන යටතේ දියර කිරිවලට මුදවපු කිරිවලට ඉහළ ප්‍රමිතියක් ලබාදීමට ද පියවර ගනු ලැබේ.ඒ සමඟම මණ්ඩලයේ බිත්තර කුකුළු මස්වලට ඉහළ ඉල්ලුමක් තිබේ. මෙයට ප්‍රධාන හේතුව මණ්ඩලයේ නිපැයුම්වල ඉහළ ප්‍රමිතියයි. මේ ප්‍රමිතිය පිළිබඳව රටපුරා ජනතාව අතර ප්‍රබල විශ්වාසයක් තිබේ.එය සුරකිමින් දිවි නැගුම වැඩ පිළිවෙළට එක්වී අපේ සේවකයන්ටත් අවට අයටත් රටේ සියලු දෙනාටත් අපේ වස විසෙන් තොර ආහාරපාන ලබාදීම මේ වැඩ සටහනේ අරමුණ වී තිබේ.ප්‍රමිතිය ඉහළ මට්ටමකග්‍රාමීය පශු සම්පත් සංවර්ධනය ද ‘දිවි නැගුම’ වැඩ සටහනේ ප්‍රධාන අංගයකි. ඒ සඳහා ද මණ්ඩලය සෘජුවම දායකත්වය සැපයීමට සූදානම්ව සිටී.මේ සියලු එළවළු පලතුරු මෙන්ම ඉදිරියේදී අල බෝග ද මේවායේ වවනු ලැබේ. මේ නිපැයුම් ද කිරි බිත්තර කුකුළු මස් වැනි දේවල් සෑම ගොවිපළක් අනුබද්ධව විවෘත වන අලෙවිසල්වලින් ඉතා අඩු මිලට ජනතාවට ලබාදීමට මණ්ඩලය නව වැඩ පිළිවෙළක් සකස් කර තිබේ. මේ අලෙවිසල්වල ප්‍රමිතිය ඉහළ මට්ටමක පවත්වාගෙන යනු ලැබේ. මණ්ඩලය ප්‍රධාන කාර්යාලය අසල විවෘත කළ නව අලෙවි සැලේ දිනක ආදායම ලක්ෂයට වඩා ඉහළ ගොස් තිබේ.මේ අනුව මැල්සිරිපුර, වීරවිල, හැටන් (රොෂිඩා), නිකවැරටිය වැනි ප්‍රධාන මාර්ග අසල ඇති ගොවිපළවල අලෙවි සල් නවීකරණය කිරීමට ඉදිරියේ දී පියවර ගනු ලැබේ.ඒ සමඟම ගොවිපොළවල පහසුකම් වැඩිකර සංචාරකයන්ට මේ ස්ථානයට ඒමට හැකි ආකාරයේ වැඩ පිළිවෙළක් ද සකස් කරනු ලැබේ. කෘෂිකාර්මික සංචාරක ව්‍යාපාරයක් ඇති කිරීමට මූලික පියවර ද ගැනීමට නියමිතය.ඒ අනුව දේශීය හෝ විදේශීය සංචාරකයන්ට මෙන්ම පාසල් සිසු සිසුවියන්ටත් මේ ගොවිපළවල්වලට ගොස් කිරි දෙවීම, නැවුම් කිරි සකස් කිරීම, කිරි මුදවීම, වගා කරන ආකාරය පිළිබඳව පැහැදිලි විද්‍යාත්මක දැනුමක් ලබාදීමේ වැඩ පිළිවෙළක් ද සකස් කරනු ලැබේ.නිවාඩු නිකේතනවල අලුත් කෑමමණ්ඩලය සතුව ඇති ගොවිපොළවල තිබෙන නිවාඩු නිකේතනවල මට්ටම ද දියුණු කරනු ලැබේ. ඒ නිවාඩු නිකේතනවල පහසුකම් වැඩි දියුණු කර දෙස් විදෙස් සංචාරකයන්ට ඒවායේ නවාතැන් ලබාදීමට ද නව වැඩ පිළිවෙළක් සකස් කරනු ලැබේ.ඊට අමතරව එසේ නවාතැන් ගන්නා අයට ගොවිපොළවල ආහාර නිපැයුම්, මඟින් රසවත් ගුණවත් වස විසෙන් තොර ආහාර ලබාදීමට ද පියවර ගනු ලැබේ. මින් මණ්ඩලයට ඉහළ ආදායමක් ද ලබාගත හැකි වනු ඇතැයි නියෝජ්‍ය සභාපති ලක්ෂ්මන් හුළුගල්ල මහතා පවසයි.අපේ රට කිරි නිෂ්පාදනය තවමත් වැඩිපුර කරනු ලබන්නේ පැරැණි ක්‍රමවලටය. අපේ රටේ එක් එළදෙනකුගෙන් කිරි ලීටර් 3 - 4 කට වඩා ගන්නට බැරිය. නමුත් ඇත්තටම අනික් ඊශ්‍රායලය වගේ රටක එක දියුණු වර්ගයේ එළදෙනෙක් ගෙන් කිරි ලීටර් 40 ක් පමණ ගනු ලැබේ. ඕස්ට්‍රේලියාවේ, නවසීලන්තය වගේ රටක කිරි ලීටර් 26 ක් ගනී. අපි විද්‍යානුකූල ක්‍රම අනුගමනය කර කිරි නිපැයුම වැඩි කර ගත යුතුය.අපේ රටේ එළදෙනෙක්ගෙන් ලීටර් 8 ක්අපේ රටේ එක් එළදෙනෙක්ගෙන් දිනකට ලීටර් 8 ක් වත් කිරි ලබා ගැනීමට මණ්ඩලය වැඩ පිළිවෙළක් සකසා තිබේ.පසුගිය කාලේදී මෙරටට දියුණු එළදෙනුන් ගෙනැවිත් නැත. ඊට අමතරව දියුණු ජෛව තාක්ෂණ ක්‍රම අභිජනන ක්‍රම අනුගමනය කර නොමැත.අපේ රට අවුරුද්දකට පිටිකිරි මෙට්‍රික් ටොන් 62000 ක් පිටරටින් ගෙන එනු ලබයි. මේ සඳහා අප වාර්ෂිකව රුපියල් ලක්ෂ 20000 පමණ විදේශ විනිමය ලෙස පිටරටට ඇදි යයි. අපේ මේ නිෂ්පාදනය වැඩි කර ගතහොත් මේ විදේශ විනිමය තරමක් දුරටවත් අඩුකර ගැනීමට හැකියාව ලැබේ.මෙයට සමගාමීව කිරි නිෂ්පාදනය වැඩි කිරීමට පියවර ගනු ලැබේ. ඒ සඳහා තාක්ෂණික ක්‍රම, ජෛව විද්‍යාත්මක ක්‍රම නව අභිජනන ක්‍රම අනුගමනය කරනු ලබන බව නියෝජ්‍ය සභාපති ලක්ෂ්මන් හුළුගල්ල මහතා පවසයි.ඉදිරියේදී දිවි නැගුම වැඩ සටහනට සහාය දීමට මුලදී පැවසු අක්කර 10 ට අමතරව තවත් යම් ප්‍රමාණයක් එළවළු පලතුරු වැවීම පිණිස ලබාගැනීමට අපේක්ෂා කෙරේ. එම අස්වැන්න විකිණීමෙන් ලැබෙන ආදායම මඟින් තවදුරටත් මේ වගා කටයුතු දියුණු කිරීමට කටයුතු කරනු ලැබේ.ඉදිරියේදී පශු සම්පත් සංවර්ධන මණ්ඩලය මඟින් නිෂ්පාදනය මෙන්ම අලෙවිය පිළිබඳව ද අවධානය යොමු කරනු ලැබේ. ඒ සඳහා රට පුරා අලෙවිසල් විවෘත කරනු ලැබේ.ඕස්ට්‍රේලියාවෙන් එළදෙනුන් 2000 ක්මීට අමතරව මණ්ඩලය මඟින් ඉදිරියේදී නව මාදිලියේ එළදෙනුන් 2000 ක් ඕස්ට්‍රේලියාවෙන් මෙරටට ගෙන්වීමට කටයුතු කරනු ලැබේ. කිරි එළදෙනුන් 500 ක් පළවෙනි අදියරේදී මෙරටට ගෙන්වනු ලැබේ. මේ මාසයේදී එම ප්‍රථම එළදෙනුන් තොගය ලැබෙනු ඇතැයි අපේක්ෂා කෙරේ. වැලිකන්දේ ගොවිපොළේ උතුරු නැගෙනහිර පළාත්වල අයාලේ යන හරක් හා එළදෙනුන් ගාල් කිරීමට පියවර ගනු ලැබේ. බටු හරක් ද මීට අයත් වේ.ජාතික පශු සම්පත් මණ්ඩලයේ කිසිම ගොවිපළක් විකිණීමට රජය අපේක්ෂා නොකරයි. මහින්ද චින්තනය යටතේ රජයේ කිසිම ආයතනයක් පෞද්ගලීකරණය කිරීමට අපේක්ෂාවක් නැත.මෙම ගොවිපළ සඳහා පෞද්ගලික ආයෝජකයන්ගේ සහාය උපරීම ලෙස ලබාගන්නා නමුත් මේ ගොවිපළ 31 න් එකක්වත් පිටට විකිණීමට කිසිම අවස්ථාවක කටයුතු නොකරන බව ලක්ෂ්මන් හුළුගල්ල මහතා අවධාරණය කරයි. අපේ අරමුණ ඒ ගොවිපළ 31 ඇතුළත කිරි කුකුළු මස් බිත්තර එළවළු පලතුරු නිපදවීම වැඩිකර අපේ රටින් පිටරටට යන විදේශ විනිමය නවත්වා ගැනීමට පියවර ගැනීම බව ද හුළුගල්ල මහතා අවධාරණය කරයි.ණය ගෙවා ලාභ ලබයිමණ්ඩලය සතු ගොවිපළවල් 31 න් පාඩු පිට යන්නේ 4 ක් පමණි. නමුත් ආයතනයක් ලෙස පොදුවේ මණ්ඩලය විශාල ලාභයක් ගනී.ගිය වසරේ මැයි මස මණ්ඩලයේ බාරකාරත්වය ලබාගත් අවස්ථාවේ නව අධ්‍යක්ෂ මණ්ඩලයට මිලියන 98 ක ණය ගෙවීමට සිදුවිය. එම ණය 2010 දෙසැම්බර් මස වන විට ගෙවීමට කටයුතු කළේය. දැන් ආයතනය ලාබදායි ආයතනයක් බවට පත්වී තිබේ.ඒ සමඟම පශු සම්පත් සංවර්ධන මණ්ඩලය මඟින් කිරි ගම්මාන වැඩ පිළිවෙළක් ද ක්‍රියාත්මක කරයි. ඒ අනුව දියුණු කළ එළදෙනුන් ගොවියන්ට ලබා දී පැටව් ලැබුණු පසු කිරි ජාතික පශු සම්පත් මණ්ඩලයට ලබා දී අපේ රටේ කිරි නිපැයුම් වැඩි කිරීමට පියවර ගනු ලැබේ.මේ සියලු කටයුතුවලින් රටේ කිරි නිපැයුම බිත්තර නිපැයුම පමණක් නොව එළවළු පලතුරු නිපැයුම ද වැඩි කිරීමට කටයුතු කෙරේ. එමඟින් රටේ ග්‍රාමීය ආර්ථිකය වැඩි දියුණු කර ‘දිවි නැගුම’ ද සාර්ථක කර ගැනීමට පියවර ගනු ලැබේ.නිහාල් පී. අබේසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=af11041011</link>
    <topic>විකෘති නොවිය යුතු සිංහල අලුත් අවුරුද්ද</topic>
    <author>සූරිය ගුණසේකර</author>
    <content>සෑම වසරකම අපේ‍්‍රල් 14 දා ඇරැඹෙන අලුත් අවුරුද්ද පසුගිය ශතවර්ෂයකට අධික කාලයක් පුරා විකෘත කිරීමට උත්සාහ ගත්ත ද තවමත් ඊට බරපතළ හානියක් සිදුවී නැත. එක් අවුරුද්දක අපේ‍්‍රල් 14 දා ඇරැඹි ඊළඟ අවුරුද්දේ අපේ‍්‍රල් 13 අවසන් වන නිසා මෙය සම්පූර්ණ චක්‍රයක් අවසන් කරයි. එබැවින් එය “සකවස” නමැති වර්ෂ ක්‍රමයෙන් මනින ලදී. මහනුවර යුගයේදී නායක්කර් රජවරුන් දවස මුලින්ම එය සංස්කෘත බසට හරවා “හකවර්ෂ” ලෙසට විකෘත කෙරිණි. ශක රාජවංශයේ කනිෂ්ක රජු ක්‍රි. වර්ෂ 78 දී රජවීම හා ශකවර්ෂය ද එම වසරින් ඇරැඹීම නිසා මේ කනිෂ්ක වර්ෂය නිමිත්ත කර උත්සව පැවැත්වීමක් බවට ඉංගි‍්‍රසි සිවිල් නිලධාරිහු අර්ථ නිරූපණය කළහ. ඉන්දියාවේ හින්දූන්ට නැති අපේ‍්‍රල් අලුත් අවුරුද්දක් ලංකාවේදී බලහත්කාරයෙන් පවරා දෙමින් අධිරාජ්‍ය ආණ්ඩුව විසින් 1886 දී එය සිංහල හා හින්දු අලුත් අවුරුද්ද ලෙසට නීතිගත කරන ලදී. මෑත කාලයේදී රූපවාහිනිය විසින් තව දුරටත් එය විකෘත කරන ලදුව දැන් එය හැඳින්වෙන්නේ සූර්ය මංගල්ලය (festival) නමිනි.උතුරු ඉන්දියාවේ මයායාන බෞද්ධයන් අතර කනිෂ්ක වර්ෂයක් ඉහතදී භාවිතාවේ පැවතුණ ද එය කිසි කලෙකත් “ශකවර්ෂය” යනුවෙන් හැඳින්වීම සිදු නොවීය. එය “කනිෂ්ක වර්ෂ” නම් විය. ලංකාවේ පැවතියේ ථෙරවාදී බුදු දහම නිසා කනිෂ්ක වර්ෂයක් මෙරට භාවිතාවේ නොවීය.සිංහල අවුරුද්ද හින්දූන්ට පවරා දීම 1886 අංක 4 දරන නිවාඩු දින පණතින් (Holiday Act 1886) සිදුවිය. එය රසවත් සිද්ධියකි.1885 ජාතික නිවාඩු දින පණතින් සම්මත වී 1885 මාර්තු 27 දින 4648 අංක දරන ගැසට් පත්‍රයේ පලවුනේ අපේ‍්‍රල් 11, අපේ‍්‍රල් 28 හා සැප්. 21 නිවාඩු දිනයන් ලෙස පිළිගත් බවය. අපේ‍්‍රල් 28 යනු වෙසක් නිවාඩුවයි. 1885 වසර මැද දී ව්‍යවස්ථාදායක සභාවේ දෙමළ නියෝජිතයා ලෙස අලුතින් පත් වූ පොන්නම්බලම් රාමනාදන් කියා සිටියේ බෞද්ධයන්ට වෙසක් නිවාඩුව දුන් නිසා හින්දු අයට ද ආගමික නිවාඩු දිනයක් අවශ්‍ය බව ය. එවිට 1885 අගෝස්තු 11 දින ටයිම්ස් පත්‍රය ද (Times of Ceylon) විශාල හඬක් නැඟුවේ වෙසක් (අපේ‍්‍රල් 28) සහ සිංහල අවුරුද්ද (අපේ‍්‍රල් 11) දෙකම සිංහලයන්ට නිසා එම නිවාඩුවල ජාතික බවක් නැතිකම කියමිනි. එබැවින් නැවතත් නිවාඩු දින පණත් කෙටුම්පතක්(Holiday Bill) 1885 දෙසැම්බර්හි ඉදිරිපත් විය. 1886 ජනවාරි 15 දා එය විවාදයට ගැනිණ.නිලලත් මන්ත්‍රිවරු 2 සහ නිල නොලත් එක් මන්ත්‍රිවරයෙක් පමණක් විවාදයට සහභාගි වූ අතර සිංහල නියෝජිතයා හෝ දෙමළ නියෝජිතයා සහභාගි නොවූහ. භාණ්ඩාගාරයේ වැඩ බලන ලේකම් පැටර්සන් මූලික වශයෙන්ම කීවේ පසුගිය අවු. 27 දී අපේ‍්‍රල් 11 වැඩිම සංඛ්‍යාවක් නිවාඩු ගත් දිනය නිසා එය නිවාඩු කිරීම සුදුසු බවය. එවිට මධ්‍යම පළාතේ ආණ්ඩුවේ ඒජන්ත ටෙම්ප්ලර් කියා සිටියේ අපේ‍්‍රල් 11 සිංහලයන්ගේ අලුත් අවුරුද්ද පමණක් නිසා එය ජාතික (National) නොවන බවය. මෙවිට පත්කර මන්ත්‍රී (නිල නොලත්) ලිච්මන් ප්‍රකාශකර සිටියේ අපේ‍්‍රල් 28 සිංහලයින්ගේ හා බෞද්ධයන්ගේ නිවාඩු දිනය (වෙසක් පෝය) ලෙස සලකා අපේ‍්‍රල් 11 සිංහලයන්ගේ හා හින්දුන්ගේ අලුත් අවුරුද්ද ලෙස සැලකිය හැකි බවය. ඒ අනුව උප ලේඛනයට ඇතුළත් කිරීම සුදුසු බව ද කීය. යාපනේ හින්දුන් ද සිත්තර වර්ෂම් නමැති අවුරුදු උත්සවය මෙදිනම පවත්වන හැටි ද දැක්වීය. පණත සම්මත විය. අන්තිමට ඊට අදාළ ගැසට් නිවේදනයේ මෙසේ පළ විය.අපේ‍්‍රල් 11 - සිංහල හා හින්දු අලුත් අවුරුද්ද (Sinhalese and Hindu New Year)අපේ‍්‍රල් 28 - සිංහල වෙසක් මාසයේ පළමු අටවක දිනය (First Quarter day of the Sinhalese month of Vesak)අධිරාජ්‍ය ආණ්ඩුවේ පණතකින් එසේ කියවුණද හින්දු භක්තිකයන්ට දවස් 365 ක අවුරුද්දක් නැත. හින්දු සම්ප්‍රදායට අනුව බ්‍රහ්ම ලෝකයේ එක් දවසක් මනුෂ්‍ය ලෝකයේ අවුරුද්දකි. එබැවින් අවුරුද්ද දෙකකට බෙදෙන්නේ දිවා හා රාත්‍රි වශයෙනි. තෛපොංගල් (ජනවාරි 15) සිට දීපාවලී (පහන්වැල) දක්වා දිවා කාලයයි. දීපා +ආවලී සිට තෛපොන්ගල් දක්වා මාස 2 1/2 කෙටි රාත්‍රියකි. මේ උතුරු ඉන්දියාවේ කොල හෑලි ඇති කෙටි ශීත සෘතුව හින්දු සම්ප්‍රදායට ඇතුළු වූ ආකාරයයි. දකුණු ඉන්දියාවේ දෙමළ හින්දූන්ට ද ඇත්තේ මේ සම්ප්‍රදායම වන්නේය.ඕලන්ද හා බ්‍රිතාන්‍ය පාලනය යටත යාපනය අර්ධවීපයට ගෙන ආ දෙමළ හින්දුහු 19 සියවසේදී සිත්තර වර්ෂම් නොහොත් සිත්තර පුත්තාන්ඩු නමැති හින්දු ආගමික උත්සවයක් පවත්වන්ට වූහ. සිත්තර නමැති වචනයේ අර්ථය හතර යන්නයි. පුත්තාන්ඩු හා වර්ෂම් යනු වර්ෂයයි. එහි අදහස වන්නේ අවුරුද්දේ හතරවැනි මාසයේ (අපේ‍්‍රල්) උත්සවය යන්නයි. අපේ‍්‍රල් හතරවැනි මාසය වන්නේ ඉංගි‍්‍රසි දින දර්ශනය අනුවය. උතුරු ඉන්දියාවේ හින්දුන් ද අපේ‍්‍රල් 14 දිනයේ වසන්ත උත්සව පවත්වති. ඒ නැවතත් හිරු පායා ගස්වල කොළ අවුත් මල්පල හටගැනීම වෙනුවෙනි. එය ද ඉරු දෙවියන් මුල්කර ඇත.ඉන්දියාව පමණක් නොව බුරුමය, තායිලන්තය, වියට්නාමය, ජපානය, ප්‍රංශය, ඉතාලිය, ස්පාඤ්ඤය, රොමානියාව, ගී‍්‍රසිය, තුර්කිය වැනි රටවල ද අපේ‍්‍රල් 14 දා වසන්ත උත්සව දක්නට පුළුවන. මේ එකක් වත් අවුරුද්දක් ඇරැඹීම අරභයා උත්සවයක් නොවේ. ලංකාවේ දෙමළ හින්දු ජනතාවගේ බොහෝ අය ද සිත්තර පුත්තාන්ඩු පවත්වති. අලුයම අවදි වී ස්නානය කර පිරිසිදු වී කෝවිලට ගොස් යැදීම් කර පූජා පවත්වා අවුත් ළිප ගිනි මොලවා කිරිබත් පිසිති. මෙදින ගෙදරට අමුත්තෙකුට ආරාධනය කරන අතර බුලත් කොළයේ ඔතන ලද කාසි (දැන් නෝට්ටු) හුවමාරු කරගනිති. මේ ගනුදෙනුවයි. අනතුරුව හැම දෙනාම එකතු වී කිරිබත්, කැවුම් කෙසෙල් ආදිය අනුභව කරති. සම්ප්‍රදායානුකූල ව වර්ණවත් සහල්වලින් පොළවේ චිත්‍ර ඇඳ පුරවා ඇත. සිත්තර උළෙලට ප්‍රථම ගෙවතු පිරිසිදු කර ගෙදරට මකුළු දැල් කඩා ගොම මැටි ගා පිරිසිදු කර ඇත. උත්සවය දින හැම දෙනාම අලුත් ඇඳුම් ඇඳීමට බ්‍රිතාන්‍ය යුගයේදී පෙළඹුණි. මධ්‍යාහ්නය වන විට සිත්තර පුත්තාන්ඩු අවසාන වෙයි. අපගේ මෙන් උත්සව සතියක් ඔවුන්ට නැත. ඉසතෙල් ගෑමක් හා ස්නානයක් ද නැත.රූපවාහිනී සේවාවන් ඇරැඹුණ පසු සිංහල - බෞද්ධ ගෙදර හා දෙමළ - හින්දු ගෙදර අවුරුදු සිරිත් පෙන්වා අපගේ සිත් වශී කිරීම සිදුවෙයි. මේ සියල්ල කැමරාවන් ඉදිරිපස රඟපාන සංවිධානාත්මක රූගත කිරීම් බව අමතක නොකළ යුතුය.ලිතෙහි හා දින දර්ශනයෙහි සිංහල හා හින්දු අලුත් අවුරුද්ද 1984 දී සිංහල හා දෙමළ අලුත් අවුරුද්ද විය. රජයේ දින දර්ශනයන්හි හා දින පොත්වල මෙබඳු වෙනසක් සිදුවීමට බලපෑවේ 1983 ජුලි මස මෙරට පැවති ජාතිවාදී කෝලාහලයයි. එබැවින් මෙය ජයවර්ධන ආණ්ඩුවේ දේශපාලන විපරිනාමයක් ලෙස සැලකීම නිවැරැදිය. 1886 ජනවාරි 15 දින හැන්සාඩ් වාර්තාව, එදින සම්මත වූ අංක 4 දරන නිවාඩු දින පණත, අදාළ ගැසට් නිවේදනය අදත් කොළඹ 7 ජාතික ලේඛනාරක්ෂක දෙපාර්තමේන්තුවේ ඇත. මේවා කියවා බැලීමට කිසිවෙක් උනන්දුවක් නොදක්වති.බ්‍රිතාන්‍ය පාලනය යටත අවුරුදු උත්සවය විකෘත කරමින් එකතු වූ නව අංග විය. ඕලන්ද පාලන සමයේ ද මුහුදුබඩ ප්‍රදේශවලදී බුලත් අතට දුම්කලය එකතු වුණේ ඔවුන් යාපනේ දුම්කල වගා කළ නිසා ය. බ්‍රිතාන්‍ය යුගයේදී එය මුළු රටට ම පුරුදු විය. එමෙන්ම ආහාර අනුභවයට ප්‍රථම ගනුදෙනු කළේ ළිඳ සමඟ වුවද මුදල් ගනුදෙනුවට අප හුරු කළේ ඉංගි‍්‍රසින් ය. එමෙන්ම එකල විශාලම කපු රෙදි නිෂ්පාදකයා එංගලන්තය විය. එනිසා අවුරුද්දට අලුත් ඇඳුම් ඇඳීමක් ද එකතු වුණේ රෙදි වෙළෙඳපළ හරහා ය.වර්තමානයෙහි සිංහල අවුරුද්ද හැඳින්වීමට බොහෝ දෙනා “සූර්ය මංගල්ලය” යන හැඳින්වීම යොදති. මංගල්ලය යනු පාරම්පරික අර්ථයෙන් උතුම් අර්ථය දෙන මංගල්‍යය නොව ඉංගිරිසි ෆෙස්ටිවල් (festival) වෙයි. ක්‍රිස්තියානි ෆෙස්ටිවල් සිංහලෙන් හඳුන්වන්නේ මංගල්ලය යනුවෙනි. ෆීස්ට් (feast) යනු භෝජන සංග්‍රහයයි. එහි නාම විශේෂණ පදය ෆෙස්ටිවල් ය. නැකතට පිසන ලද කිරිබත් අනුභවය ඇසුරින් මෙම භෝජන සංග්‍රහ විකෘතිය සිදුකර ඇත. ක්‍රිස්තියානින්ගේ භෝජන සංග්‍රහය මුල්කර ගත් නත්තල් මංගල්ලය දැන් මාධ්‍යය විසින් හඳුන්වන්නේ “උත්සව සමය” ලෙසටය. නත්තල යනු උත්සව සතියක් නොව එක් දිනක උත්සවයකි. කම්කරු පංතිය “වයර් මාරුවීම” ලෙස හඳුන්වන්නේ මෙබඳු ක්‍රියාවන් ය.ළිඳ හා කරන ලද ගනුදෙනු මුදලට මාරු වී දැන් එය බැංකුවේ මුදල් තැන්පත් කිරීම දක්වා ගොස් තිබේ. මේ අනුව අවුරුදු ගනුදෙනුව පිළිබඳ අදහස හැමට ම අමතක වී ගොසිනි. ඒ අතර ම සංස්කෘතික හා දේශීය වෛද්‍ය යන අමාත්‍යාංශයන් විසින් සෙසු අවුරුදු චාරිත්‍ර සියල්ල අමතක කර “හිස තෙල් ගෑම” හුදකලාව ගෙන රාජ්‍ය උත්සව මට්ටමින් එය පවත්වති. එමෙන්ම විවෘත ආර්ථිකය තුළ ඇමෙරිකන් පිටිවලින් සැදූ කේක්, කැවුම්, අතිරස, කොකිස්, ආස්මී වෙළෙඳසැලෙන් මිලදී ගෙන අවුරුදු කෑමට නාගරිකයන් පුරුදු වී තිබේ. මාෂ්මෙලෝස්, කිරි ටොපි, චොක්ලට් පෙති, විස්කෝතු වර්ග ආදිය ද අවුරුදු කෑම මේසයට ඇතුළු වී ඇත්තේ වාණිජත්වය මතය.සිංහල අලුත් අවුරුද්ද යනු එක් නිෂ්පාදන වර්ෂයක් අවසන් වී අලුත් නිෂ්පාදන වර්ෂයක් ඇරැඹීම බවට කිසිවකුට හැඟීමක් නැත. එබැවින් අද ඇත්තේ “අවුරුදු කෑමකි.” ඊට අනිවාර්යයෙන්ම ගම්බද දී මත් වතුර ද එකතු වේ. “සල්ලි තියෙනව නම් අපට හැමදාමත් අවුරුදු” යනුවෙන් සිංහල මිනිසුන් කියන්නේ මෙය භෝජන සංග්‍රහයක් ය (festival) යන අර්ථයෙනි. සූර්යයා, අස්වැන්න, මල්පල බරවීම, කුරුලු නාදය, වියළි බව ආදි සොබා දහමේ කරුණු රැසක් කැටිකොට පවත්වන උත්සවයක් බව කාටත් අමතක වී ගොසිනි. ඒ වෙනුවට කෑම බීම පමණක් මතකයට ඒමෙන් අවුරුද්ද විකෘත කර ඇති ප්‍රමාණය ද මැනගත හැක. අචේතනික ව පවත්වන සම්ප්‍රදායික චාරිත්‍ර සමූහයක් පමණක් ශේෂ වී ඇත.සූරිය ගුණසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=af11041010</link>
    <topic>අවුරුදු සිරිත් වරද්දා ගන්න එපා</topic>
    <author>ගලගම හී.ග. පියතිස්ස</author>
    <content>සූර්ය මංගල්‍යය’ යනුවෙන් නම් කැරෙන සිංහල අලුත් අවුරුද්ද, උසස් සංස්කෘතික ලක්ෂණ ඇති වැදගත් උත්සවයක් බව කිවයුතු නැත. අද ඒ උසස් සංස්කෘතිකාංග, අවුරුදු උත්සවයෙන් ගිලිහී යන සැටි පෙනේ.අවුරුදු උත්සවය ගැන වැඩිහිටියකු සමඟ කතා කළොත් කියන්නේ “අනේ අපට මොන අවුරුදු ද? මේ දරුවන්ට නේ අවුරුද්ද ඕනෑ කරන්නේ” යනුවෙනි. ඒ කතාවේ ඇත්තක් ඇත. හැම වැඩිහිටි පරම්පරාවක් ම තම දරුවනට අවුරුදු අසිරිය ලබාදිය යුතු ය. අවුරුදු සිරිත්විරිත් මැනැවින් ඉටු කරන සැටි පෙන්වා දිය යුතු ය. ඒ ළමා පිරිස වැඩිහිටියන් වන කාලයට ඔවුනට අවශ්‍ය වන්නේ ද ඔවුන්ගේ දරුවනට අවුරුදු අසිරිය ලබාදීම ය.සූර්ය මංගල්‍යයේ ප්‍රධාන අරමුණ විය යුත්තේ පවුලේ සමගිය, සාමය, සදාචාරය වැඩි දියුණු වීම ය. පවුල් ඒකකවල ඒ තත්ත්වය ඇති වුවහොත් මුළු රටේ ම සාමය සමගිය සදාචාරය තහවුරු වීම ගැන අමුතුවෙන් කිවයුතු නැත.අපේ සමාජයේ දැනට පවත්නා ප්‍රවණතා සලකා බලන විට අවුරුදු සිරිත්වල නියම අරුත නොලැබෙන බව පෙනේ.අවුරුදු චාරිත්‍ර අතර ‘නොනගතය’ යනු වෙන් නම් කැරෙන පුණ්‍යකාලය තුළ සියලු වැඩ නවතා පුණ්‍ය කටයුතුවල යෙදෙන්නට නියම කර තිබේ. සිංහල සංස්කෘතියට අයත් නොවන අය ගැන අපේ කතාවක් නැත. අපට නොනගතය වුව ද ඒ අයට නොනගතයක් නැත.අපේ සංස්කෘතියේ අය නොනගත කාලයේ වැඩපල නවතා පුණ්‍ය කටයුතු වල යෙදෙති. එහෙත් නගරබද ඇතැම් ව්‍යාපාරිකයෝ නොනගත වේලාවෙහිද තම ව්‍යාපාරික ස්ථාන විවෘතව තබාගෙන මුදල් මත්තේ ම ගැවසෙති. ඔවුන්ගේ තර්කයක් ද ඇත. “කඩේට ඒ වෙලාවටත් සෙනඟ එනවා නම් බඩු අලෙවි කළාම වරද කුමක්ද?” ඒ තර්කයයි. එබඳු අයගෙන් අප ඇසිය යුතු ප්‍රශ්නයක් ඇත. ඔබේ දරු පරපුරට ඔබ දෙන ආදර්ශය කුමක්ද?නැකතට ළිප ගිනි දැල්වීම, ආහාර පිසීම, අනුභවය, අලෙවි කිරීම යන කරුණු අවුරුදු චාරිත්‍රවල මුල් තැනට ගැනේ.පවුලේ සාමය, සමගිය තහවුරු කරගන්නට එම නැකැත් අවස්ථා යොදාගත හැකි නමුත් ඇතැම්හු ඒ ගැන නොසලකති. අවුරුදු නැකැත් ඉටු කිරීම කාන්තා පක්ෂයටම පවරා තමා ‘නිදහස් පුද්ගලයකු’ ලෙස ගත කරන්නට කැමැති පිරිමි වත්මන් සමාජයේ වෙති.පවුලේ හැමදෙනාටම අලුත් ඇඳුම් පැලදුම් තෑගි බෝග ආදියත්, ගෙදරට අඩුපාඩු නැතිව ආහාර පාන ටිකක් ගෙනත් තැබූ පමණින්, අවුරුදු උත්සවය පිළිබඳ තමාගේ වගකීම් සියල්ල ඉටු වූ බව සිතන පිරිමි සිටිති. එබඳු අය අවුරුදු දා උදේ ම නිවෙසින් පිටත් ව යන්නේ ඔහුගේ ම විනෝදය පිණිස ය. තමා බඳුම වූ යාළුවන් සමඟ සුරා පොළක සූදු පොළක, යහළුවකුගේ ගෙදරක සිහි විකල්වී ඔහුගේ කල දවස ගෙවේ. නැකැත් වේලාවට අවුරුදු සිරිත් පවත්වන්නට ගෙදර ඉන්නේ ඔහුගේ අඹු දරුවන් පමණි. එබඳු තැනෙක කුඩා දරුවනට ඒ හැටි ගණනක් නැති නමුත් ගෙදර ගෘහණිය ඒ දවස ගත කරන්නේ බලවත් සිත් වේදනාවෙනි. අවුරුදු නැකැත් ඉටු කරන වේලාවට ගෙදර ප්‍රධානියා නැත්නම්, ඒ ගෙදර මොන අවුරුදු ද? අත්‍යවශ්‍ය සේවාවන්හි යෙදී සිටි රණවිරුවන් වැනි අයට අපේ මේ නිගමන අදාළ නොවේ.නැකතට ළිප ගිනි දැල්වීම ගෘහනිය විසින් ම කළයුතු යැයි බොහෝ දෙනා සිතති. එම කටයුත්ත ගෙදර අඹුසැමි දෙදෙනා ම එක්ව ඉටු කරන අය ද සිටිති. ඒ අය ගැන අපි සතුටු වෙමු. ඉටු දෙවියෝ ද සතුටු වෙති. ළිප ගිනි දැල්වීම හා අනුභවය කරන අවස්ථාවේ ගෙදර ප්‍රධානියා ගෙදර නැත්නම් ලොකු අඩු පාඩුවෙකි.“මං ඉතින් හැමදාමත් ළිප පත්තු කරනවනේ! මේ වැදගත් දවසෙ ඔයා නැකතට ළිප ගිනි දල්වන්නකෝ! මමත් උදව් කරන්නම්” යි බිරිය තම සැමියාට ආරාධනා කරයි. සැමියා ඇගේ ඉල්ලීම අගේ කොට සලකා - බිරිය තමාට කරන ලද ගෞරවයක් සේ සිතා ළිප ගිනි දැල්වීම කරයි. එසේ නැතහොත් “නෑ! නෑ! ඔයා නැතුව බෑ. එහෙනම් අපි දෙන්නම හවුල් වෙලා ළිප ගිනි දැල්වීම කරමු” යි සැමියා කියතොත් එයට එකඟ නොවන බිරියක් නැත.මේ සඳහන් කරන ලද දෙආකාරයම පවුලේ සමගිය සාමය වැඩි දියුණු වීමට කොතරම් හේතු වී ඇද්දැයි සලකා බලන්න. අම්මයි තාත්තයි අවුරුදු නැකතට ළිප ගිනි මොළවන සැටි බලා සිටින දරුවෝ, තමන් වැඩිහිටි බවට පත් කාලයක ඒවා අනුගමනය නොකරත් ද?නැකතට ආහාර අනුභවය ඉතා වැදගත් චාරිත්‍රයෙකි. ඒ නැකැත් වේලාවට ගෘහපතියා ගෙදර සිටිය යුතුම ය.ගෘහනිය අවුරුදු බත පිසීම කරන අතරතුර ම දරුවන් හා පියා එක්ව කළයුත්තේ කෑම මේසය පිළියෙල කිරීම ය.අනුභවයට නියමිත නැකැත් වේලාවට ප්‍රථම පවුලේ හැමදෙනාම එතැනට රැස්විය යුතු ය. ආහාර ද්‍රව්‍ය කාගේත් පිඟන්වලට බෙදිය යුතු ය. පියා, මව, හෝ ගෙදර ප්‍රධානියා ප්‍රථමයෙන් නැකතට කිරිබත් පිඬක් අනුභව කළ යුතු ය. ඉන්පසු පවුලේ හැමට ම ඔහුගේ අතින් බත් පිඬක් බැගින් කැවිය යුතු ය.අනතුරුව සියලු දෙනා ම තම තමන් සතු අහර බඳුන් ගෙන අනුභවය කළයුතු ය. ඇතැම් තරුණ දූ පුතුන් මෙම චාරිත්‍ර හෑල්ලුවට ලක් කරමින් එම වේලාවේ තම කාමරයේ හෝ යහළුවකුගේ නිවෙසේ ගත කරන්නටපෙළඹෙන බව අපි දනිමු. එසේ සිතන අයට සංස්කෘතියක් නැත. ආහාර අනුභවයෙන් පසු යෙදෙන අලෙවි කිරීම, අත අලෙවි කිරීම, ගේ අලෙවි කිරීම යනුවෙන් කොටස් දෙකකින් යුක්ත ය.බොහෝ තැන්වල කැරෙනුයේ ‘අත අලෙවි කිරීම’ පමණකි. එම චාරිත්‍රය පියා, මව, වැඩිහිටි දරුවකු වැනි කවුරුන් විසින් කළ ද කම් නැත. කාගේත් ආර්ථිකය රැඳී ඇත්තේ මුදල් මත ය. එබැවින් අලුත් අවුරුද්දේ තමාට ආශිර්වාද කරන තමාගේ අභිවෘද්ධිය පතන කෙනෙකුගෙන් යම් මුදලක් අතට ගැනීම මෙම චාරිත්‍රයේ අරමුණයි. ගෙදර අය අතුරින් මුදල් පරිහරණය කරන කවුරුන් විසින් එම චාරිත්‍රය ඉටු කළ ද කම් නැත.අනෙක් කරුණ ගේ අලෙවි කිරීම ය. අලුත් අවුරුද්දේ තම පවුලේ නොවන පිටස්තර කෙනකුට සංග්‍රහ කිරීමත්, ඔහුගෙන් ගෙදර ප්‍රධානියාට යම්කිසි මුදලක් ලබා ගැනීමත් එම චාරිත්‍රයේ අරමුණ ය. මේ සඳහා සමහරු බෙහෙවින් මුදල් පරිහරණය කරන ධනවත් අය කැඳවීමට සිතති. එය මුලාවෙකි. මේ සඳහා කැඳවිය යුත්තේ තම පවුලට ඉත සිතින් ආශිර්වාද කරන සත්පුරුෂ කෙනෙකි. ගේ අලෙවි කිරීම බලාපොරොත්තු වෙතොත් ඔබ කැමැති සත් පුරුෂ කෙනකුට කල් ඇතිව ආරාධනා කළ යුතු ය. ඒ චාරිත්‍රය ඉටු කිරීමේ දී ඇතැම් අය තුළ වැරැදි ආකල්ප පවතී. ගේ අලෙවි කිරීමට එන අමුත්තා හරියටම නැකැත් වේලාවට එන ලෙස ආරාධනා කිරීමත් ඔහු එනතුරු නැකතට අනුභවය නොකර බලා සිටීමත් ඒ වැරැදි ආකල්ප ය. ඔබේ නිවෙසට කැඳවනු ලබන අමුත්තා ද අවුරුදු සිරිත් ගරු කරන කෙනෙකි. ඔහුට ද ගෙදරක් ඇත. ඔහු බැහැරට යා යුත්තේ තම නිවෙසේ අවුරුදු චාරිත්‍ර ඉටු කිරීමෙන් පසු ය. ඔබ කළ යුත්තේ ඔබේ නිවෙසේ ආහාර අනුභවය හා අලෙවි කිරීම නැකතට සිදුකිරීම ය. අමුත්තා පැමිණි පසු ගෙය අලෙවි කිරීම ඔහු විසින් කරනු ඇත. ආරාධනාව ලද අමුත්තා ඒම ප්‍රමාද වුව ද ඔබ සිත් අමනාප කරගත යුතු නැත. මීට අදාළව ගම්බඳව පවත්නා කරදරකාරී ප්‍රවණතාවක් ගැන ද කිව යුතු ය.අවුරුදු විසේ බෙහෙවින් ඇත්තේ දරුවන්ට ය. අවුරුද්දට කොයි ගෙදරට ගියත් සල්ලි ලැබෙන බව ළමෝ දනිති.එබැවින් ළමයි තම නිවෙසේ අවුරුදු චාරිත්‍ර අවසන් වූ සැණින් අසල ඇති නෑ මිතුරන් ගේ ගෙවල්වලට යති. එම තත්ත්වය තරමක් ප්‍රමාද කරවන්නට දරුවන්ගේ මවුපියන් වගබලාගත යුතු ය. ගේ අලෙවි කිරීමේ චාරිත්‍රය ඉටු කරන්නට ප්‍රථම අනාරාධිත කෙනකුට ඒ ගෙදරින් සංග්‍රහ කරන්නට ඒ ගෙදර අය රිසි නොවෙති.ගලගම හී.ග. පියතිස්සකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=af1104105</link>
    <topic>“අත්පුඩි පුඩි පුවත්තා කැවුම් දෙකක් දියත්තා”</topic>
    <author>සුමේධා නවරත්න</author>
    <content>කුස රජ්ජුරුවෝ ගැන කතා නොකොට කැවුම් ගැන කතා කරන්නට බැරිය. ඒ ගසට පොත්ත මෙන් වූ සම්බන්ධය නිසාය. කැවුම හා සමාන කුසගේ මුහුණ ඒ සම්බන්ධයයි. පබාවතිය අකැමැති වූයේ කුසගේ මේ කැවුම් මුහුණටය. ඔහුගේ විසුළු මුහුණට ඇය දැක්වූයේ දැඩි අකැමැත්තකි. මුහුණෙන් විසුළු වුවද නුවණින් මඳ නොවූ කුස රජ අවසානයේ පබාවතිය දිනුවේ විජයග්‍රහණයක් ද පාමිනි.පබාවතියට ඒ කැවුම් මුහුණට රිසි නොවූව ද අපට නම් කැවුම දිවට මෙන්ම මනසට ද රසයකි. ලයනල් රන්වලයන් ‘මේ අවුරුදු කාලේ හිනාවෙයන් රාලේ තෙල් ඉහිරුණ කැවුම් ගෙඩිය වාගේ’..... යැයි ගීත ගැයුවේ එබැවිනි.කැවුමේ උපතකෙසේ වුවද කැවුමේ උපත සිදුවූයේ කුස රජගේ මුහුණ නිසා යැයි ජනශ්‍රැතියේ අපූරු කතාවක් ද වේ. මේ ගැන අපට පැවසුවේ කැවුම් ගැන කතාකරන්නට අප හා එකතු වූ ගල්කිස්ස මහා හෝටලයේ ප්‍රධාන සූපවේදී පබිලිස් සිල්වා මහතාය. කැවුමේ උපත ගැන ඔහු අසා ඇති ජනකතාව නම් මෙබඳුය.කුස කුමාරයාට තිබූ විසුළු මුහුණ ඔහුගේ මිතුරු කුමාරවරුන් ගේ නිරන්තර උසුළු විසුළුවලට හේතුවක් විය. දිනක් මේ කුමාරවරු කුස කුමරුගේ මුහුණේ හැඩයට අහරක් තෙලෙන් බැද කෑමට ගත්හ. කැවුම් උපන්නේ එලෙසය. ඒ අනුව බලන විට කුස ගේ මුහුණ කැවුමක් වගේ යන කතාව වෙනුවට පැවසිය යුත්තේ කැවුම කුස කුමාරයාගේ මුහුණ වගේ යන්නය.කුස හෙවත් බෝධිසත්වයන් ඉන්දියාවේ වුවද කැවුම් ලැබුණේ ඉන්දියාවෙන් යැයි කියන්නට සාක්ෂියක් නැත. මහාචාර්ය චන්ද්‍රසිරි පල්ලියගුරු මහතා මෙන්ම කැවුමේ උපතේ ජනශ්‍රැතිය ගැන කියූ පබ්ලිස් සිල්වා මහතා ද කියා සිටියේ එය අපේම අහරක් බව සිතිය හැකි බවය.මෙරට ඉතිහාසය ගැන ලියැවුණු පොත පතෙහි ද කැවුම් ගැන ඇති සඳහන විශේෂයකි. විල්හෙල්ම් ගයිගර් විසින් රචනා කරනු ලැබූ ‘මධ්‍ය කාලීන ලංකා සංස්කෘතිය’ (පරිවර්තනය – ආචාර්ය ඇම්.බී.ආරියපාල) නමැති කෘතියේ ‘කැවුම්’ ගැන ඇති සඳහන මෙවැන්නකි.”ඛාද්‍ය ආහාර අතර කැවුම් (පූව) ඉතා ජනප්‍රිය විය. මීට වඩාත් ප්‍රිය කළේ ළමා ළපටිය. නොයෙක් ආකාර කැවුම් වර්ග විය. පැරැණි මහා වංසයෙහි ගුළ පූවක නම් සීනි කැවුම් වෙසෙසක් ගැන කියැවේ...... පිරිසිදු කරන ලද වෙඬරුවලින් බදින ලද ජාල පූව නම් පුදුම විදියේ කැවුම් වර්ගයක් විය. අද හාල් පිටි සීනි සහ හකුරුවලින් සාදන ලදුව දැල් කැවුම් යන නමින් හැඳින්වෙන්නේ මේ කැවුම් වර්ගය විය හැක.”ගයිගර් සඳහන් කළ පරිදි කුඩා දරුවෝ කැවුම්වලට බොහෝ පි‍්‍රය වූහ. අප සැමගේ කුඩා අවදිය මතක් කරන්නේ නම් කැවුම් බදින තාච්චිය අසල කැවුමක් ලැබෙන තුරු අප රැඳී සිටියා කාට කාටත් අමතක වන්නට බැරිය.පන්සලේ පියතුමාපන්සලේ පියතුමා වූ මර්සලින් ජයකොඩි පියතුමා කැවුම් ගැන තබා තිබූ අපූරු සටහනක් විය. “ඉස්සර කාලේ” නැමැති ඔහුගේ කෘතියෙහි “මා දුටු පළමු නත්තල” නමින් වූ රචනාවකි. නත්තලේ මිහිරියාව කැවුම් නිසා ඔහුට දෙගුණ තෙගුණ වූ හැඩකි.”ඒ විතරද? ගෙදර ආවාම කැවුම් කොකිස් සුවඳ. මුළු දවසේම අම්මා කැවුම් ඉව්වා.... අම්මා ළඟිනුත් මං හතර පස් සැරයක් ගියා. ඒ වුණාට එක කැවුමයි දුන්නෙ.”නත්තල් දා රෑ දොළහෙ පූජාවට පල්ලි ගොස් එන කුඩා මර්සලින්ට ගෙදර ඉස්තෝප්පුවට පය ගසන කොටම දැනුණ සුවඳ ගැන ලියමිනි ඔහු සිය රචනාව හමාර කරන්නේ. ඒ මෙසේය.”....බල්ලන්ගෙන් බේරිලා හුළු අතු එළියෙන් පාර බලාගෙන ගෙදර ගිහින් ඉස්තෝප්පුවට අඩිය ගහනකොටම “කැවුම් සුවඳක්” ආවා වගෙයි මතක.”කුඩා දරුවන් කැවුම්වලට ඇති ආශාවට වැඩිමහල්ලන්ගේ කැවුම් ආශාව දෙවැනි වන්නේ නැත. මච්ඡරිය කෝසිය මසුරු සිටාණන් ගේ කතාව මීට කදිම උපහැරණයකි. රජගෙට ගොස් එන අතරේ සාගින්නෙන් පෙළෙන්නෙක් කැවුමක් කන අයුරු දකින සිටාණන්ට කැවුමක් කෑමේ මහත් ආශාවක් උපදී. එහෙත් ඒ ආශාවට සෙස්සෝ ද එකතු වේ යැයි ඔහුට ඇත්තේ මහත් බියකි. ඒ බිය සිය ධනය වෙනුවෙන් උපන් බියකි. එබැවින් ඔහු සිය කැවුම් ආශාව සඟවා ගෙන සිටි අයුරු සද්ධර්මරත්නාවලියේ කතුවරයා පැහැදිලි කරන්නේ මෙලෙසය.”...සම්පත් ඇති නියාව කාටත් නොහඟවන්නාසේම කබලු පූවට කළ ආලයත් සිටු දුවණියන් පමණකටත් නොහඟවති. නොහැඟවීමෙන් කල් යත් යත් කසා යුස වත්කොට පිසූ කබලු පූ සේ පඬුවන් පැහැ ඇති විය. නොතර මාලු කඩෙක වැල් හැදලූ කලක් මෙන් ඇඟ නහර වැලුත් ඉපිළ ගියේය.”කැවුම් ආශා ම¼ඩින්නේ පැණි වෙනුවට කහ යුෂ දමා සෑදූ කබල්ලක් හෙවත් කැවුමක් මෙන් වෙයි. කැවුම් ආශාව මඬින්නෝ එතරම්ම දුර්වල වෙති.මසුරුකමමච්ඡරිය කෝසිය සිටාණෝ මේ ආශාව සංසිඳවා ගැනීමට යන්නේ සත් මහල් ප්‍රාසාදයේ ඉහළම මාලයටය. ඔහු සිය බිරිඳ පමණක් එහි කැඳවා ගොස් ඇය ලවා කැවුම් පිසින්නේ ඇයට ද නොදී තනිව භුක්ති විඳීමටය. එහෙත් මේ බැව් දකින බුදුරදුන් මුගලන් තෙරුන් එහි එවන්නේ සිටාණන් මසුරුකමින් මුදවා ගැනීමටය. මුගලන් තෙරුන්ට එක් කබල්ලක් දෙන්නට සිටාණෝ අඹුවට අණ කරන විට සියලු කබලුන් එකට ඇලී යයි. එම අවස්ථාව සද්ධර්මරත්නාවලියෙහි ලියවෙන්නේ මෙලෙසය.”පිසූ තැනැත්තේ හා පිසවූ තැනැත්තවුන් හා දෙන්න එක්ව, එකක් වෙන්කොට ගන්ට යත්න කොටත් වෙන්කොට ගත නුහුණුවය. ගත් ආයාසයෙන් ඇඟින් ඩාත් වැගිරෙන්නට වන. කබලු කැවුමට රිසිත් ගියේය...”එබැවින් සියලු කබලු හෙවත් කැවුම් පැස පිටින්ම මුගලන් තෙරණුනට දීමට සිය බිරියට අණ කළේය.කැමැත්තකැවුම් සම්බන්ධයෙන් ලියැවී ඇති බොහෝ ජනකතා කවිවලින් හැඟවෙන්නේ කැවුමට එකල සිට ජනතාව දැක්වූ දැඩි ආශාවය. එබැවින්ම කැවුම වූ කලී ජනසාහිත්‍යයට අපූරු කවි කතා මවන්නට හැකි වූ අහරකි. හෙන්රි පාකර් ගේ ඍඪතතචඨඥ ජ්ධතඬ බචතඥඵ ධට ඛ්ඥරතධද ග්‍රන්ථය ඇසුරින් නිස්සංක පෙරේරා විසින් පරිවර්තනය කරනු ලැබූ ගම්මැද්දේ ජනකතා (තෙවැන්න) ග්‍රන්ථයේ හිරේ වැටුණු මනාලිය නැමැති කතාව ද ඉහත කීමට කදිම සාක්ෂියකි.එම කතාවේ එන කුමාරයා සිය අරමුණ ඉටු කර ගැනීමට කරන උපක්‍රම දිනීම සඳහා යොදා ගන්නේ කැවුම් ය.”කුමාරයා ගසක් යට වාඩි වී කැවුම් කන්නට විය. ඒ දුටු රෙදි නැන්දා, “කැවුමක් කන්න තිබුණ නම් අපිත් මනාපයි. කොහෙන්ද නිලමේ ඔය කැවුම්”යි විමසුවාය.”මෙන්න බලාපල්ලකෝ අහන කතාවක හැටි, හරියට මේ දවස්වල කැවුම් ගස්වල ගෙඩි හැදෙන බව දන්නේවත් නැතුවා වගේ.”යි කුමාරයා පිළිතුරු දුන්නේය. කැවුම් ගස් ගැන කවදාවත් අසා නොතිබුණෙන් රෙදි නැන්දා පුදුම වෙමින්,”ඈ නිලමේ කොහේද ඔය කැවුම් ගස් තියෙන්නේ? දිවියලෝකයේවත් දැයි විමසුවාය.....කුමාරයාගෙන් කැවුම් ගසට යන පාර අසා ගන්නා මේ කතාවේ රෙදි නැන්දා රෙදි පොට්ටනිය ඔහුට බාර කොට කැවුම් ගස බලා යයි. තම රාජකාරියටත්, අනුන්ගේ රෙදි රැකගැනීමටත් වඩා ඇගේ කැවුමට ඇති ආශාව දැඩි විය. නාඳුනන කුමාරයකුගේ විශ්වාස කළ නොහැකි කැවුම් ගස් කතාව ඈ එකපයින්ම ඇදහුවේ එබැවිනි. කැවුමට ඇති කැමැත්ත නිසා කුමාරයාට සිය උපක්‍රමය දිනිය හැකි විය. රෙදි නැන්දාට රෙදි පොට්ටනිය අහිමි විය.කැවුම්වලට ඇති කැමැත්ත හැඟවෙන කතාවක් ගැන ඇති මගේ මතකයක් මීට වසර විසිපහක් පමණ ඈතට දිවෙයි. එකල කුඩා දැරියකව සිටි මම තරුණ හා මැදිවයසේ ද වියපත් වූ වයසේ ද සිටි ඥාතිවරියන් කීපදෙනකු සමඟ වෙසක් බැලීමට ගියෙමි. විශේෂයෙන් ම මෙවන් අවස්ථාවක තරුණයන් තරුණියන් දෙස නොබැලුවහොත්ය පුදුමය. එදිනද මගේ ඥාති තරුණ සහෝදරියන් දෙස තරුණයෝ කීපදෙනෙක් බලා සිටින්නට වූහ. ඒ බව අප දත්තේ අපේ ආරක්ෂාවට ගිය නැන්දා කෙනකු වේගයෙන් ඔවුන්ගෙන් ඇසූ ප්‍රශ්නයක් හේතුවෙනි.”මොකෝ මූණෙ කැවුම් ද?”ඇය ඇසුවාය. එකල ඒ කතාවේ තේරුම ගැන මම බොහෝ සිතුවෙමි. මූණක කැවුම් තිබිය හැකිද? කුඩා මට එය ගැටලුවක් විය. කැවුම් ගැන ලියන්නට ගත් මේ මොහොතේ මතකයේ සැඟවී ගිය “මූණෙ කැවුම් කතාව“ යළි එලිබැස්සේය.කැවුම් දෙස යමෙකු බලන්නේ ආශාවෙනි. විටෙක එය පෙරේත බැල්මකැයි යමකුට සිතෙන්නට හැකි තරම් කැවුම් ගැන ආශාව, කැමැත්ත වැඩිවෙන්නට පුළුවන. අර තරුණයන් තරුණියන් දෙස බලා සිටියේ කුමන බැල්මකින්ද යන්න ගැනත් ඊටම කැපෙන ලෙස වැඩිහිටි නැන්දා තරුණයන්ගෙන් නැඟූ ප්‍රශ්නය ගැනත් අද නම් මට ප්‍රශ්නයක් නැත්තේය.ප්‍රධාන ආහාරය”සිංහලයා මෝඩයා කැවුම් කන්න යෝධයා” යැයි කියමන් හැදෙන්නට ඇත්තේ ද මෙවැනි සිදුවීම් අරබයා විය හැකිය. අඩුම තරමේ මෙරට ප්‍රධාන ආහාරයවත් කැවුම් වෙනුවට මේ කියමනට ආදේශ වී නැත. මේ කියමන ගැන සුනන්ද මහේන්ද්‍රයන්ගේ ‘ජන කියමන් පොත’ නැමැති ග්‍රන්ථයෙහි මෙවැනි සටහනක් ඇත.”සිංහල ජාතිය උපහාසයට හා අපහාසයට ලක් කිරීම සඳහා පරදේශක්කාරයන් විසින් භාවිතයට ගන්නා ලද කියමනක් සේ පෙනේ. සිංහලයා අලසව තැන් තැන්වල ලගිමින් කැවුම් කෑමට පමණක් හපන්කම් පෑ බව කී අයුරු සේ ධර්මබන්ධු මහතා දක්වයි.””සිංහලයා මෝඩයා කැවුම් කන්න යෝධයා” යන ජන කියමන ඇසුරු කරගනිමින් මාර්ටින් වික්‍රමසිංහයන් “ලොකු කම” නමින් ලියා ඇති කෙටි කතාවකි. සිංහල බැරි යැයි හඟවන උගත් පණ්ඩිතයන් නොහොත් ඇතැම් ලොක්කන් හෝ සිංහලකම අමතක කළවුන් දෙස උපහාසයෙන් දකින කෙටි කතාවකි ඒ. එහි තැනක කැවුම් ගැන මෙවැනි සඳහනකි.”සුද්දන්ගේ පාන් පෝරනුවෙහි තනනු ලබන හොඳම කේක් වර්ග හැර කැවුමක් මේසයට නොගන්නා සිංහලයකු රජ දැක්මෙහිදී සුද්දකුට කැවුම් හඳුන්වා දෙන්නේ මෙලෙසය.”මේ බොහොම පුරාණ සිංහල කෑමක්””හෝ! කදිමයි. අපූරුයි!” කියමින් සුද්දා පාත්වී කැවුමට ඇඟිල්ල තබා ඔබන්නේ මහත් වූ කුහුලකිනි...... ඔහු දකින අපේ අර ඉංගිරිසි උගතාට සිංහලයා මෝඩයා කැවුම් කන්න යෝධයා යන ගැමි පිරුළ සිහි වෙයි. .... මාද කැවුම් කන මෝඩ ගැමියෙකැයි සිතුවොත්! යි සිතින් කියමින් ඔහු සුද්දාට ළං ව කනට කට ළං කොට මෙසේ කියයි.”තෙල් අතේ ගෑවෙන බව කලින් කියන්නට බැරිවුණාට මම කනගාටු වෙනවා. අපි නම් කවදාවත් කැවුම් මේසෙට ගන්නෙ නැහැ. තෙල් ගෑවෙන වගක් මතක් නූනේ ඒ නිසා.”වික්‍රමසිංහයන් සිංහලකම ගැන කියන්නට යොදා ගත් ප්‍රධාන සාධකයක් වූයේ කැවුමය. කැවුමක් නිසා සුද්දා ඉදිරියේ අපහසුතාවයට පත්වෙන ඉංගිරිසි උගත් පණ්ඩිතයා කැවුම ප්‍රතික්ෂේප කරයි. සුද්දා ඉදිරියේ කැවුම ප්‍රතික්ෂේප කරන ඔහු මුළු මහත් සිංහල සමාජයෙන්ම ප්‍රතික්ෂේප වෙයි.මේ බව අපූරුවට කීමට වික්‍රමසිංහයන් යොදා ගත්තේ සිංහල පුරාණ කෑමක් වූ කැවුමය. ඉංගිරිසි උගත් පණ්ඩිතයා පාඨකයාගේ ද පිළිකුළට ලක්වන්නේ වික්‍රමසිංහයන් මෙන්ම පාඨකයා ද කැවුම හා සිංහලකම අතර ඇති සම්බන්ධතාව දන්නා බැවිනි.යුතුකම”කැවුම් කාපු රිහි යයි” යන්න ජනප්‍රවාදයේ එන තවත් කියමනකි. මෙම කියමන උපුටාගෙන ඇත්තේ ජන කවියකිනි. මේ ගැන ද මහේන්ද්‍රයන් ගේ පොතෙහි මෙබඳු සටහනක් ඇත.”නෑ හිතවතුන්ට මඟුල් තුළාවන්ට පැමිණි විට කැවුම්, කෙසෙල් ගෙඩි ආදියෙන් සංග්‍රහ කිරීම සිංහල සිරිතකි. ම¼ගුල් පසු වූ විට කැවුම් කෙසෙල් ආදිය නැතත්, ගෙදරට ගෙනා බඩුමුට්ටු ගෙනා තැන්වලට ගොස් බාර දීම නෑ හිතවතුන්ගේ යුතුකමකි. කැවුම් කෑවා නම් නිකම් ඉන්ට බැරි වෙයි යන අදහස ගෙන දේ” මේ කියමන උපුටා ගෙන ඇති කවිය නම් මෙලෙසය.කලවැද්දෙක් කොස් ගහකට වැදිලා වැලගෙඩි බරු ගහතෙයි උන්ගේ පැටියෝ ඒවා කාලා අතු දිග දුව පනිතෙයි කෝඳුරු හැත්තක් ඒකට වැදිලා පණ ටික නහ ගනිතෙයි කල වැදි සවුදම නටන්න බැරි නම් ”කැවුම්” කාපු රිහි යයි.අවුරුදු සමයට වැයෙන රබන් පදවලත් කැවුම් ගැන කියවෙන රබන් පද කීපයකි.”උඩින් උඩින් වර පෙත්තප්පූ බිමින් බිමින් වර පෙත්තප්පූ උඩින් උඩින් වර බිමින් බිමින් වර ”කැවුම්” කන්න වර පෙත්තප්පූ...කැවුම්වල රස දැනෙන්නත් පෙර කැවුම් පදවලට නැලවෙන්නෝ සිඟිති දරුවෝය.”අත්පුඩි පුඩි පුවත්තා කැවුම් දෙකක් දියත්තා”යන ජන ගීය වැනියං කළු වැනියං ගීය තරමට ම අපට හුරුය.මහාචාර්ය චන්ද්‍රසිරි පල්ලියගුරු මහතා අපට පැවසූ තවත් අපූරු කතාවකි. එකල කැවුම් අග්ගලා යනු දුර ගමනක් යන විට කොයි කවුරුත් පාහේ ගෙන ගිය අහරය. මේ කැවිලි ලෙහෙසියෙන් නරක් නොවූ කල් තබා ගත හැකි අහරය. කැවුම මතුපිට පුස් ඇති වුවද එය අතින් පිස දමා කෑමට වුවද පුළුවන. නැතිනම් වණ්ඩුවේ තම්බා කෑමට ගැනීම වුවද හැකිය. මේ කල්තබාගැනීම ගැන කියන අතරේ පල්ලියගුරු මහතා කියූ අපූරු කතාව නම් මෙලෙසය.”ඒ කාලේ සොල්දාදුවො යුද්ධයට යන විට නොවරදවාම ගෙන ගිය කෑමක් තමයි කැවුම්. මෙතන විශේෂත්වය තමයි ඔවුන් කැවුම් ගෙන ගියේ ආහාරයට පමණක් නොවීම. යුද්ධයේදී හදිසියේ තුවාලයක් ඇති වුවහොත් කැවුම දෙකට පළලා තුවාලය උඩින් තියලා බඳිනවලු. එතකොට ලේ යාම නවතිනවලු. ඒ වගේම තුවාලය නරක් නොවී ඉක්මනට සනීප වෙනවා කියන විශ්වාසයත් එකල සොල්දාදුවන්ට තිබිලා තියෙනවා.”අමන්දානන්දයසොල්දාදුවන් පිළිබඳ කතාකරන විට මගේ සිහියට නැඟෙන්නෙ පෘතුගීසිකාරයන්වය. ඔවුන් ගැනත් කැවුම් ගැනත් රොබට් නොක්ස් ‘එදා හෙළ දිව ග්‍රන්ථයේ’ තබා ඇති සටහනත් ගැනය.පෘතුගීසිකාරයන් ලංකාවට පැමිණි පසු රජ්ජුරුවෝ හේවායන්ට අණ කළේ කැවුම් සාදා ඔවුන්ට යවන ලෙසය.හේවායෝ ද රජ අණ පිළිපැද්හ. පෘතුගීසිකාරයෝ රජ එවූ කැවුම් කෑහ. ඒ රසයෙන් අමන්දානන්දයට පත් වූහ.මේ නම් මනුෂ්‍ය අතකින් සෑදූ දෙයක් විය නොහැක.ගස්වලින් කඩා ගත් දෙයක් දැයි හේවායන්ගෙන් ඇසුවේ පිනාගිය රසයෙන් පුදුමයට පත්වෙමිනි. කැවුම් ගැන කතා මෙතකින් නිම වන්නේ නැත.කැවිලි අතරේ ප්‍රධානියා “කැවුම්” ගැන ලබන සතියටත් රචනා කරන්නට තවත් බොහෝ දේ ඇත.සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=af1104109</link>
    <topic>කහ ඉරෙන් මාරු වුණේ නැත්නම් කාට වුණත් දඩ ගහනවා</topic>
    <author>සාකච්ඡා කෙළේ දයා ඩී. ෆොන්සේකා</author>
    <content>බස්නාහිර පළාත් රථවාහන අංශය බාර නියෝජ්‍ය පොලිස්පති අසෝක විජේතිලකදැන් කොළඹ නගරයේ පදික වේදිකාවල ගමන් කරන ඔබට පහසුවෙන් ගමන් කළ හැකි බව රහසක් නොවේ. කොළඹ පමණක් නොව ශ්‍රී ලංකාවේ අනෙක් ප්‍රධාන නගරද එලෙසමය. ආරක්‍ෂක ලේකම් ගෝඨාභය රාජපක්‍ෂ මහතාගේ සංකල්පයකට අනුව ක්‍රියාත්මක වූ මේ නීතිය නිසා මහජනතාවට සිදුවී ඇති සෙත හා පහසුව දැන් අපට ඇස් පනාපිටම පෙනෙන්නට තිබේ. මේ පිළිබඳව සිළුමිණට අදහස් දැක්වූ රථවාහන පරිපාලන හා බස්නාහිර පළාත් රථවාහන මෙහෙයුම් භාර නියෝජ්‍ය පොලිස්පති අසෝක විජේතිලක මහතා කියා සිටියේ රටක නීති පවතින්නේ මහජනයාගේ යහපත හා ආරක්ෂාවට මිස ජනතාවට අවහිර කිරීමට නොවන බවයි.”නගරවල පදික වේදිකා මෙන්ම මහා මාර්ගත් අලංකාර කොට ඒවා මහජනයාට පහසුවෙන් ගමන් කළ හැකි ලෙස සකස් කිරීම ආරක්‍ෂක ලේකම් තුමාගේ සංකල්පයක්. ඒ අනුව පදික වේදිකාවේ අනවසර කඩ හා වෙළෙඳුන් එයින් ඉවත් කොට තිබෙනවා. පසුගිය පෙබරවාරි මස 14 වෙනිදා සිට පදික වේදිකාවල රථවාහන ගාල් කිරීමත් තහනම් කොට තිබෙනවා. මේ නීතිය අකුරටම තදින්ම ක්‍රියාත්මක කරන ලෙස මා නිලධාරින්ට උපදෙස් දී තිබෙනවා. මොකද පදිකවේදිකාව තිබෙන්නේ පදිකයන්ගේ පහසුවටයි. ඒ බව රියැදුරන් තේරුම් ගන්නට ඕනැ.එහි රථවාහන ගාල් කළොත් මහජනතාවට ඒක අවහිරයක්. ඒ වගේම පදික වේදිකාවේ රථ නැවැත්වීමෙන් ඒවාට හානි සිදුවෙනවා. මහජනතාවට යන්න වෙන්නේ මහ පාරේ. එවිට අනතුරු සිදුවෙනවා. පයින් යන මගීන්ට ඒ අනතුරු මගින් තුවාල සිදුවෙනවා. ඒ සියල්ලම නැවැත්වීමටයි අපි පදිකවේදිකාවේ රථ ගාල් කිරීම තහනම් කළේ. මෙහිදී පදිකවේදිකාවේ ගමන් කරන්නන් මෙන්ම රියැදුරන් ද දැනුම්වත් විය යුතුයි. විශේෂයෙන්ම රියැදුරන් ගෙන් මා ඉල්ලා සිටිනවා මේ නීතිය අකුරටම පිළිපැද මහජනයාට අපහසුවක් නොවන පරිදි කටයුතු කරන ලෙස. බොහෝ රියැදුරන් හා රථ හිමියන් හරිම ආත්මාර්ථකාමීයි. ඔවුන් තමන්ගේ කටයුත්ත කරගන්නට කොතැන හෝ රිය ගාල් කර දමා යනවා.රථවාහන ගාල් කිරීමට වෙන්වූ ස්ථාන නගරවල තියෙනවා. ඒ ස්ථානවල රථ ගාල් කළොත් කිසිම කරදරයක් නැහැ. සමහරු තම රථ පදිකවේදිකාවේ ගාල් කොට පැය ගණන් ඉන්නවා.දැන් අපි වැඩසටහනක් ක්‍රියාත්මක කරනවා එසේ පදිකවේදිකාවල මහජනයාට අවහිරවන පරිදි ගාල්කොට තබන වාහන ඇදගෙන යාමට. අපි ඒවා ඇදගෙන යන රථ මගින් ළඟම ඇති පොලිස් ස්ථානයට ගෙන යනවා. එවිට රියැදුරන්ට තම රථය ගැනීමට පොලිසියට එන්නට සිදුවෙනවා. එහිදී වාහනය ඇදගෙන යාමේ ගාස්තුවක් ගෙවා රථය ගෙනයා හැකියි. ඊට අමතරව පදිකවේදිකාව අවහිර කොට රථය ගාල් කිරීමේ චෝදනාවට අපි ඔවුන්ට විරුද්ධව නීතිමය පියවර ගන්නවා. ඒ නිසා ප්‍රධාන නගරවලට එන රියැදුරන් මේ බව මතක තබා ගත යුතුයි. මෙවැනි රථ පිළිබඳව පරීක්‍ෂාවෙන් සිටීමට අපි විශේෂ පොලිස් නිලධාරින් යොදවා තිබෙනවා.”රථවාහන පොලීසියේ නියෝජ්‍ය පොලිස්පති අශෝක විජේතිලක මහතා එසේ කීයේ රටේ රියැදුරන්ට අලුත් මාතෘකාවක් වී ඇති පදිකවේදිකාවල රිය නැවැත්වීම පිළිබඳවය. ඇත්තටම මෙවැනි අමනෝඥ ක්‍රියා සිදුකරන රියැදුරන් නිසා මහජනතාවට විඳින්නට සිදුවන හිරිහැර ගැන ඔබට අමුතුවෙන් කිවයුතු නොවේ.එමෙන්ම අප දිනපතා අත්දකිනා තවත් දෙයක් නම් කහඉර මතින් පාර මාරු වෙද්දිත් පදිකයන්ගේ ඇගේ හප්පාගෙන රිය පදවන රියැදුරන් ය. අපි ඒ පිළිබඳවද නියෝජ්‍ය පොලිස්පති තුමාගෙන් විමසීමු.”බොහෝ අවිනීත රියැදුරන් මේ වැඩේ කරනවා. පදිකයින් පදික මාරුවෙන් මාරුවෙද්දිත් ඔවුන් රිය නොනවත්වා පදවාගෙන යනවා. මහපාර ඔවුන්ටම අයිති දෙයක් නොවෙයි. පදිකමාරු සඳහා කහ ඉරි ඇඳ තිබෙන්නේ පදිකයින් ගේ පහසුව තකා. ඒ ස්ථානවලදිත් පදිකයන්ට මාරු වෙන්න බැරි නම් මොකක්ද මේ නීතිය. හැබැයි අපිට එවැනි අවිනීත රියැදුරන් අහුවුණහොත් දඩ කොළයක් දී නිකම් ඉන්නෙ නැහැ. අපි ඔවුන්ව අල්ලන්නට නිලධාරින් යොදවා තියෙනවා. එසේ අසුවන රියැදුරන්ට එරෙහිව නීතිමය පියවර ගන්නවා අධිකරණ ක්‍රියා මාර්ග සඳහා. හැබැයි තවත් එකක් තියෙනවා. මේ නීති තිබෙන්නේ මහජනයාගේ ආරක්‍ෂාව සඳහායි.එනිසා පයින් ගමන් කරන මහජනතාවත් එකක් මතක තියා ගන්න ඕනෑ. මහපාරේ තමන්ට ඕන ඕන තැන්වලින් පාර මාරුවෙන්න බැහැ. අපි දැන් බොහෝ මාර්ගවල යකඩ වැටවල් ගසා එසේ මහජනතාවට හැම තැනින්ම මාරුවෙන්න බැරිවෙන්නට සකස් කොට තිබෙනවා. එනිසා මහජනතාවත් කහ ඉරි මතින්ම මාර්ගය මාරු වෙන්නට වග බලා ගන්න ඕනැ. දැන් රාත්‍රි කාලයට පාර මාරුවෙන තැන ඈත් සිටම රියදුරන්ට ලෙහෙසියෙන් බලා ගන්නට දිළිසෙන වීදුරුබෝල වලින් ඒවා සලකුණු කොට තිබෙනවා. පදිකයින්ටත් නියම ස්ථානවලින් මාරු නොවුණ හොත් ඔවුන්ටත් විරුද්ධව නීතිමය පියවර ගන්නවා.අපි මේ ක්‍රියා මාර්ගවලට අවතීර්ණ වෙන්නේ මාර්ග අනතුරු අවම කරගැනීම සඳහායි. අනික පාරේ යතත් ඊටත් විනයක් තිබිය යුතුයි.ඒ වගේම තවත් කරුණක් තමයි බොහෝ රියැදුරන් මාර්ගයේ තමන්ට නියමිත මං තීරු භාවිතා නොකිරීම. බොහෝ මාර්ග තද බදයන්ට හේතුව මෙයයි. හැම පැත්තෙන් ම රථය පදවනවා. තමුන් පමණක් ඉක්මනින් ගියොත් ඇතිය යන හැඟීමෙන් තමයි ඔවුන් රිය පදවන්නේ. එහෙම කරන්න බැහැ. අපේ බොහෝ දෙනා අතරේ අඩු දෙයක් තමයි අනිත් අය ගැන නොසැලකීම. ප්‍රජාවගේ උන්නතිය ගැන නොබැලීම. මේ මහා මාර්ගය හැමෝටම අයිතියි. බස්වලට ත්‍රීරෝද රථවලට විතරක් නොවෙයි. බස් රියැදුරන් හා ත්‍රී රෝද රථ රියැදුරන් කොහෙන් හෝ අස්සකින් ඉස්සරහට යන්නයි බලන්නෙ. එය මාර්ග අනතුරු වැඩි වීමට හේතුවක්. මේවා වැරදියි. අනිත් අය ගැනත් හිතන්න ඕන. පදිකයින් ගැන වගේම පාරේ යන අනෙක් වාහන ගැනත් හිතන්න ඕන.තවත් කරුණක් තමයි අධික ලෙස නොනවත්වා නළා හැඬවීම. එයත් දඬුවම් ලැබිය යුතු වරදක්. ඉස්සරහ රියැදුරාට ඉදිරියට යාමට නොහැකි බව දැන දැනත් නලාව නොනවත්වා හඬවනවා. එය මහජනයාට කරදරයක්. ඒ වගේම ‘සයිලන්සර්’ කොටසක් නැතිව මහහඬින් රථ හඬවාගෙන වේගයෙන් යාම. මේ ඔක්කොම වැරැදිවලට විරුද්ධව අපි නීතිමය පියවර ගන්නට ක්‍රියා කරගෙන යනවා. යම්කිසි සංයමයකින් රථවාහන පාලනය කර ගැනීමටයි මේ නීති ඇති කරලා තියෙන්නෙ. කාටවත් තරහට හෝ නොවෙයි මහජනතාවගේ සුබ සිද්ධිය හා ආරක්‍ෂාව පිණිසමයි. මේවා සුබවාදීව කරන දේවල්.රථවාහන පොලීසියේ නියෝජ්‍ය පොලිස්පතිතුමා ගෙන් අපි ඊළඟට විමසුවේ මාර්ගවල හන්දිගානේ අසංයම ලෙස ගාල් කර ඇති ත්‍රිරෝද රථ පිළිබඳවය. සමහර මාර්ගවලට හැරෙන මංසන්ධිවල ත්‍රිරෝද රථ නවතා ඇත්තේ මහජනතාවට අවහිරවන අයුරින්ය.”සමහර මං මාවත්වල හරියට හැරෙන තැනම ත්‍රිරෝද රථ නැවැත්වීම වරදක්. වාහනයක් ඒ විදිහට නැවැත්තුවාම තවත් වාහනයකට මාර්ගයෙන් හැරවීම අපහසුයි. එය රිය අනතුරු වීමට බරපතළ හේතුවක්. හරියට වම දකුණ පේන්නේ නැහැ. මේකටත් නීතියක් තියෙනවා. ඒ අද ඊයෙ ගෙනාපු නීතියක් නොවෙයි. 1950 ගණන්වල ගෙනාපු නීතියක්. මංසන්ධියක රථයක් නවත්වනවා නම් මීටර් ගණනාවක් එහායිනුයි නවත්වන්න ඕන. මේ නීතිය අපි යළිත් ක්‍රියාවට නංවනවා. දැන් රටේ යුද්ධයක් නැහැ. රට සාමකාමියි. ආර්ථික සංවර්ධනයක් සිදුවන අවධියක්.මහා මාර්ගවල මේ විදිහට රථවාහන සංයමයකින් තොරව ගමන් කරන්නට ගියොත් මේ ආර්ථික සංවර්ධනයේ ඵලදායිතාව නැති වෙනවා. ආයෝජකයෙක් ආවාම ඔවුන්ට ඉක්මනින් තැනකට යන්නට සිදුවෙනවා.සැම දෙනාටම ඉක්මනින් තම ගමන යන්නට ඕනැ. එය සංයමයකින් යුක්තව ගියාම කාටත් පහසුයි. මූලිකව මහාමාර්ගයේදී පවා විනයක් ඇති කරන්නට ඕන. මේ මෑතකදී අතිගරු ජනාධිපතිතුමාත් සඳහන් කළා රටකට විනය අත්‍යවශ්‍යමය කියා. ඇත්තට එය අවශ්‍යම කාරණයක් මෙය.”මෑතකදී කොළඹ ස්ථාන කීපයකම විද්්‍යුත් ආරක්ෂක කැමරා (CCTV) කැමරා පද්ධතින් සවිකොට ඇති අතර නීති විරෝධි ලෙස රිය පදවන රියැදුරන් ඒවායින් කොටු කරගත හැකිය. ඒ CCTV කැමරා මඟින් පොලිසිය මෙතෙක් ලබා ඇති ප්‍රගතිය පිළිබඳව ද රථ වාහන නියෝජ්‍ය පොලිස්පතිවරයා අවධාරණය කළේය.අපි සවිකර ඇති CCTV කැමරා මඟින් ලබාගන්නා දර්ශන මඟින් අසු කරගත් මාර්ග නීති කඩ කරන්නන්ට එරෙහිව අපි නීතිමය ක්‍රියාමාර්ග විශාල වශයෙන් අරගෙන තියෙනවා. ඉදිරියටත් පියවර අර ගන්නවා.ඒ පියවර මඟින් අනතුරු බොහෝ දුරට අඩු වී ඇති බව පෙනෙන්නට තියෙනවා. නමුත් අපි ඒ ප්‍රවණතාව තවදුරටත් දියුණු කරගත යුතුයි.ඒ වගේම ශබ්ද නැගෙන පරිදි නොනවත්වා නළා හඬවන රියැදුරන්ට එරෙහිව මහජනතාවට යම් ක්‍රියාමාර්ගයක් ගත හැකි දැයි අප නියෝජ්‍ය පොලිස්පතිවරයාගෙන් විමසුයෙමු.නොනවත්වා මහජනයාට කන්කරච්චලයක් වන පරිදි නළා හඬවන රියැදුරන්ට එරෙහිව පියවර ගත හැකි පොලීසියටයි. මහජනයා ඔවුන් පිළිබඳව සේවයේ යෙදී ඉන්නා පොලිස් නිලධාරීන්ට පැමිණිලි කළ යුතුය. එහෙම නැත්නම් පොලිස් හදිසි ඇමතුම් ඒකකයට 0112433333 අංකයට ඒ බස් රථයේ හෝ ත්‍රීරෝද රථයේ අංකය සඳහන් කොට පැමිණිලි කළ යුතුයි. එවිට පොලීසිය ඊට අවශ්‍ය පියවර ගනීවි.”පොලීසිය විසින් ගන්නා ලද මේ පියවර හා නීතිමය ක්‍රියාමාර්ග නිසා පසුගිය වසරට සාපේක්ෂව මේ වසරේ අනතුරු සියයට පහළොවක විස්සක පමණ අඩුවී ඇති බව ද රථවාහන පොලීසියේ නියෝජ්‍ය පොලිස්පතිවරයා අවධාරණය කළේය.“අපි නිරීක්ෂණය කරන තවත් දෙයක් තමයි බීමත්ව රිය පැදවීම. බොහෝ අනතුරුවලට හේතු වී ඇත්තේ බීමත්ව රිය පැදවීමයි. දැන් පොලීසියේ පරීක්ෂණ හා නිරීක්ෂණ නිසාත් ක්‍රියාත්මක වීම නිසාත් බීමත්ව රිය පැදවීම සෑහෙන ප්‍රමාණයකට අඩු වෙලා. ඒවන් වරදක් දුටු විට රථවාහන පොලීසිය ඉතා තදින් ක්‍රියාත්මක වෙනවා. මේ නිසාම දැන් බීමත්ව රිය පැදවීම ගැන බොහෝ දෙනා දැනුම්වත් වෙලා. බොහෝ දෙනා දැන් බීමතින් සිටීනම් කුලී රියකින් හෝ තම ගමන යන්නට පුරුදු වෙලා. මෙය සුබවාදී ප්‍රවණතාවක්.අපි දැන් පැය විසිහතර පුරා මුළු බස්නාහිර පළාතේම මේ ක්‍රියාදාමය සිදු කරනවා. ඒ නිසා බීමත්ව රිය පැදවීම් දැන් මනා ලෙස පාලනය වෙලා. එවැනි වැරැදිවලට ප්‍රසිද්ධ ප්‍රදේශ හා මාර්ගවල බීමත් රියැදුරන් වැඩි යැයි සිතෙන අවස්ථාවන්හි අපි නිරීක්ෂණය කරනවා.එවැනි නිරීක්ෂණයන් ගෙන් අපට පෙනී යනවා වේගයෙන් රිය පැදවීම, බීමතින් රිය පැදවීම වගේම රිය පදවන අතරතුර ජංගම දුරකතනවලින් කතා කිරීම දැන් අඩු වී ඇති බව. එහෙත් එය තවත් දුරට අඩු කරගෙන ශ්‍රී ලංකාව විනීත රියැදුරන්ගෙන් යුක්ත සංවර්ධිත රටක් ලෙස ඉදිරියට ගෙන යාමයි අපේ පරමාර්ථය වන්නේ.”පසුගිය පෙබරවාරි මාසයේ 12 සිට මාර්තු 12 දක්වා මුළු බස්නාහිර පළාතේම මාසයක් ඇතුළත නඩු 62611 ක් පොලීසිය විසින් රථවාහන වැරැදි සඳහා පවරා ඇත.“මුළු බස්නාහිර පළාතේම අප කරන ලද පරීක්ෂණ හා වැටලීම් වලදී විවිධ රථවාහන නඩු 62611 ක් එක මාසයක් ඇතුළත පැවරුවා. විශේෂයෙන් ලියාපදිංචි නොකළ වාහන පැදවීම, අඳුරු වීදුරු සහිත වාහන බීමතින් රිය පැදවීම, ජංගම දුරකතනවලින් කතා කරමින් රිය පැදවීම, මාර්ගය අවහිර වන ලෙස රිය පැදවීම, බස් නැවතුමෙන් පිට මඟින් බැස්සවීම හා ගැනීම ආදි විවිධ රථවාහන වැරැදි මේ අතර තිබෙනවා. ප්‍රධාන මාර්ගය අවහිර වන ලෙස රිය පැදවීමේ වැරැදි 9148 කට නඩු පවරා තිබෙනවා. ඒ වගේම පෙබරවාරි මාසයේ සිට මේ දක්වා නළා හඬවා ගිය රියැදුරන් 1300 කට වඩා ගණනකට නඩු පවරා තිබෙනවා.මේ අතරින් ඉතාම අනතුරු දායක වරදක් තමයි බස් රථවලට නැවතුමෙන් පිට දී නවතා මඟීන් ගැනීම හා බැස්සවීම. එවිට වාහන අනතුරු බොහෝමයක් වෙන්නට පුළුවන්. එය බොහෝ බස් රියැදුරන් කරන බරපතළ වැරැද්දක්. තවත් බරපතළ වරදක් තමයි පරිසරය දූෂණය වන පරිදි දුම් වහනය කරමින් රිය පැදවීම. මේ බොහෝමයක් වැරැදිවලට අපි නඩු පවරනවා. ඒ නිසා මා රියැදුරන්ගෙන් විශේෂයෙන්ම බස් හා ත්‍රිරෝද රියැදුරන්ගෙන් ඉල්ලා සිටිනවා මාර්ගයේ ගමන් කරන අනෙත් රියැදුරන් හා මහජනයා ගැනත් හිතා රිය පදවන ලෙස. තමුන්ගේ වාසිය ලාභය ගැන විතරක් හිතන්න එපා අනිකුත් ප්‍රජාව ගැනත් බලන්න.අපි 2010 ජුලි මාසයේ සිට 2011 මාර්තු 15 දින දක්වා අධිකරණ නඩුවලින් උසාවියේ දඩ හා එවෙලේම පොලිසිය විසින් ලබාගත් දඩ මුදල් වලින් රජයට රුපියල් කෝටි 37 කට අධික මුදලක් ආදායම වශයෙන් ලබා දී තිබෙනවා.මේ අනුව බලන විට රථවාහන පොලිසිය රට වෙනුවෙන් කරන මෙහෙය පිළිබඳ පැහැදිලි චිත්‍රයක් අපට මවා ගත හැකිය.පොලීසියේ ක්‍රියාමාර්ග නිසා රථවාහන වැරැදි බීමත් රිය පැදවීම අඩුවීම රටේ යහපතට හේතුවකි. එහෙත් එය බස්නාහිර පළාතේ පමණක් නොව මුළු ශ්‍රී ලංකාවටම බලපාන පරිදි සිදුවේ නම් සංවර්ධනය වන ශ්‍රී ලංකාවට නියම ලෙස සංවර්ධන මාවතට පිවිසිය හැක. මෙහිදී ආරක්ෂක ලේකම් ගෝඨාභය රාජපක්ෂ මහතාගේ භූමිකාව ඉතා වැදගත්ය. එතුමාගේ සංකල්පයන් අනුව පොලීසිය මහජනතාව පි‍්‍රයමනාප ස්ථානයක් බවට පත් කිරීමේ අරමුණ මේ වන විට යම් පමණකින් ඉටු වී තිබේ.මහාමාර්ග අනතුරු වැළැක්වීම සඳහා අපි රියැදුරන්ටම ඇඟිල්ල දික්කිරීම යුතු නැහැ. මාර්ගයේ ගමන් කරන පදිකයන් ද නීතිය පිළිපැදීම වැදගත්. පාර මාරුවීමේදී නියම ස්ථානයෙන් මාරු වීම, එවැනි අවස්ථාවන්හිදී ජංගම දුරකතන භාවිතයෙන් වැළකීම ආදි මාර්ග නීති පදිකයන් විසින් ද පිළිපැදීම වැදගත්.ඒ වගේම පොලීසිය රථවාහන අනතුරු වැළැක්වීම හා අවම කිරීම සඳහා ගන්නා වෑයම මහජනයා විසින් ද අගය කළ යුතුයි.බොහෝ මාර්ග තදබද වීම් ඇතිවන්නේ ද රියැදුරන්ගේ වැරැදි නිසා දකුණෙන් ඉස්සර නොකොට වමෙන් ඉස්සර කරන්නට යාමෙන් ඒ වගේ තදබද වීම් ඇති වෙනවා.එවන් අවස්ථාවලදී බොහෝ දෙනා ඇඟිල්ල දික් කරන්නේ පොලීසියට. මහජනයා නීතිය රකිනවානම් පොලීසියට කරන්න දෙයකුත් නැහැ.අපි දැන් මේ සඳහා මහජනයා දැනුම්වත් කිරීමට මාර්ගයේ පුවරු දක්වා තියෙනවා. මාර්ග සංඥා සවිකොට තියෙනවා. මහජනයා ඒවා පිළිපැදිය යුතුයි. නීතිරීති වලට ගරු කළ යුතුයි. එහෙම කරනවා නම් රටේ මාර්ග අනතුරු තව තවත් අඩු කරගත හැකියි.සාකච්ඡා කෙළේ දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=af1104103</link>
    <topic>තුන් සිංහලයම ඥාතිත්වයෙන් බැඳෙන අලුත් සහල් මංගල්‍යය සහ අලුත් අවුරුදු උළෙල</topic>
    <author>කට්ටඹුවාගම විජයපාල කුමාරසිංහ</author>
    <content>කෙත් නඟා බත් සදා බුදුන් දෙවියන් පුදා ගම්භාර දෙවි රජුන් පිහිට ලැබ දුක් මුදා බත් බුලත් දී සොඳා ගුරු දෙගුරු සිත් සදා ගම්දොරින් අලුත් අවුරුදු වෙමින් ඇත උදාමලින් පලින් බර වසන්ත තුරු ගොමු අතරින් අවුරුදු කෝකිල නාදය ගමට පිවිසී ඇත. පැසුණු කෙත් මතින් නැඟුණ අස්වනු ගොවි ගෙදර අටුවරු වල බින්න බහිමින් සිටී. නුවර කලාවියේ අවුරුදු චාරිත්‍ර අතර මුලින් ම පැවැත්වෙන්නේ අලුත් සහල් මංගල්‍යයයි. මෙය අතීතයේ සිට පැවැති සුවිශේෂී චාරිත්‍රයකි.ඈත දුර බැහැර ගම්වල කුඹුරු ලියද්දක් හෝ අස්වනු නෙළාගත් සෑම ගොවියකුම වී අහුරකින් හෝ අලුත් සහල් මංගල්‍යයට අනුමෝදන් වෙති.උඩමලුවේ බෝ සමිඳුන් සඳහා වෙන්කළ අලුත් වී එක් රැස්කර ගමරාලගේ මහ මඩුවේ වියන් බැඳ කොටා සහල් කරගනු ලබයි. මේ කාර්යය කරන්නේ පිරිමි අය පමණකි.පසුව අලුත් සහල් මංගල්‍යයට පෙරදින කරත්ත මඟින් ඒ ඒ ප්‍රාදේශීය කෝරාලවරුන් යටතේ ගැල් යොදාගනිමින් මේ අලුත් සහල් උඩමලුවට වැඩම කරති.මේ සඳහා සමහර ප්‍රදේශවල සිට උඩමලුව දක්වා විශාල පෙරහරවල් සංවිධානය කරන ලදී.අනුරාධපුර දිස්ත්‍රික්කයටම අමතර ව වව්නියාව දිස්ත්‍රික්කයේ මඩුකන්ද මාමඩුව යන ප්‍රදේශවලින් ද ගල්ගමුව ප්‍රදේශයේ ඇහැටුවැව ආදී ප්‍රදේශවලින් ද අලුත් සහල් මංගල්‍යය සඳහා දායකත්වය ලබා දී ඇති බව අතීත තොරතුරුවලින් අනාවරණය වේ.මහබෝ රජුන් උදෙසා පිදෙන මහ පාත්තරේට අලුත් සහල් පිරවීමෙන් සශ්‍රීකත්වය හා සෞභාග්‍ය අපේක්ෂා කරන අතර මහ පාත්තරේට උතුරා යන සේ සහල් දැමීමෙන් ඊළඟ කන්නයේ ඉහළ අස්වනු අපේක්ෂා කිරීම ද ගොවියන් ගේ මනසේ ඇතිවන විශේෂ බලාපොරොත්තුවක් මෙන්ම ප්‍රාර්ථනයක් ද වේ.උඩමලුවේ ජය රංකඳ බාරවෙලා වැඩ සිටින්ඩ එර්දි වෙලා දන් මුරුතැන් කිරි ඉතුරුම් භාර ගන්ඩ වැඩි කර එක නැව්කප්පර පොඩිකර දස අත හරින්ඩ හැඩමානා උතුම් කෙනෙකි කළු දෙවතා වැඩම වන්ඩකෘතවේදී බවකන්න පුරාම භව බෝග සරු කිරීමටත් ආරක්ෂා කිරිමටත් උපකාරී වූ ගම්භාර දෙවිවරුන් ඇදහීමට ප්‍රථම අලුත් සහල් මංගල්‍යයට පෙර දින සවස සතර වාසල් දෙවිවරුන්හට කිරි උතුරවා කෘතගුණ දක්වන්නේ මහ බෝරජුන් ආරක්ෂා කිරීම වෙනුවෙනි. සිංහල අලුත් අවුරුද්දට ප්‍රථම ගව පට්ටි හිමියන් ගවයන් ආරක්ෂා කිරීම වෙනුවෙන් ඉලන්දාරි (මංගාර) දෙවියන්ට බුලත් යහනක් පේකරති.අලුත් අවුරුද්දට දෙවියන් දෙන මීනාම්බාඅලුත් අවුරුද්දට බුලත් යහන් පේකර හත්දිනක් ඇතුළුව ගාලට අලුත් නාම්බෙක් එන බව ගැමියන් විශ්වාස කරති. ගාලේ සිටින මී දෙන්නු කෑම සඳහා කැලේට ගියවිට ඔවුන් පසුපස එන වල් මීමුන් ගව ගාලට පැමිණේ.එවිට මදුගසා ඒ ගවයා අල්ලා ගනිති. මෙය දෙවියන් දෙන අවුරුදු තෑග්ගක් ලෙස අතීත ගැමියන් විශ්වාස කළහ. මේ හැර අලුත් අවුරුද්දට කිරිබත් ඉවීමට පෙර පන්සලට දෙවියන්ට හා විශේෂයෙන් ගම්භාර දෙවිවරුන්ට ඇති බාරහාර ඔප්පු කළ යුතුය.එසේ නොමැති වූ විටෙක ගෙදර කිරිබත් ඉවීම හෝ කැවුම් අතිරස වර්ග ඉවීම සඳහා පිටි කෙටීම ද තහනම් වේ. බාරහාර ඔප්පු කිරීමෙන් අනතුරුව ගෙය හා අවට පරිසරය ශුද්ධ පවිත්‍ර කොට අවුරුද්දට පේවීම කරනු ලැබේ.දරමිටි හතක්නිවෙසට අවශ්‍ය දර රැස්කරන දරමිටි පොළේ හතර පොළින් බඳින ලද දරමිටි හතක්වත් අවුරුදු කෑම සඳහා රැස්කර ගත යුතු බව ගැමි ලියන් ගේ මතයයි. වීර දර වැනි හොඳින් ඇවිළෙන දර මේ සඳහා උපයෝගී කරගනී. හතරපොලින් බඳින දරමිටිය අඩි 4-5 පමණ දිගැති විශාල දර මිටියකි. මෙය අවුරුදු කෑම සඳහා වන ගම ගෙදර සූදානම පිළිබඳ සංකේතයකි.ඉඳි අතු රටාවට බිත්තිවල ගුරුගෑමගෙබිම ගොම මැටි ගා ගෙයි බිත්තිවල ගුරුපස් ගෑම අවුරුද්දට නිවෙස කළ එළි කිරීමේ චාරිත්‍රයකි. බිත්තියේ ගුරු පැහැති පස් ගෑම කරනු ලබන්නේ ඉඳි අතු රටාවටය. ඉඳිගස් අත්තේ කොළ විහිදී ඇති ආකාරයට දෙපසට සිටින සේ ගානු ලබන මේ රටාව නිසා නිවසට කෙරෙන අණවින දුරු වන බව ද ගැමි ජනතාව විශ්වාස කරති.කැවුම් ඉවීමඅවුරුද්දට කැවුම් බැදීමේදී අතීතයේ නම් සුදු රෙද්දකින් වියනක් බැඳ ඒ වියන යට ළිප බැඳ කැවුම් බැදීම කරනු ලැබීය.කැවුම් දෙවියන්ගේ ආහාරයක් ලෙස සැලකූ ඔවුන් කැවුම් බදින තාච්චියට තෙල් වැක්කිරිමට පෙර හැඳි දෙකක් තාච්චිය මත කතිර හැඩයට තබා ගෙදර අය නිහඬ කොට තාච්චියට තෙල් දමා කැවුම් බැදීම අරඹති.අවුරුදු සඳහා කැවුම් වර්ග හතක් බදිනු ලැබේ. 1. තෙල් කැවුම් 2. මුං කැවුම් 3. අතිරස 4. කොමලවටා 5. පැණි කැවුම් 6. කොණ්ඩ කැවුම් 7. මීවද යනු එම කැවුම් වර්ග හතයි. ඒ ඒ ප්‍රදේශ අනුව මේ කැවිලි වර්ග වෙනස් වේ.කෝඳුරු කැවුමකැවුම් බදින විට මුලින් ම බදිනු ලබන කැවුම නූලක ගැට ගසා ගෙපිලේ එල්ලා තබා කැවුම් බදිනු ලැබේ. මෙය කෝඳුරු කැවුම යනුවෙන් හඳුන්වයි. කැවුම් වට්ටියේ වැසීමට එන මැස්සන් කෝඳුරුවන් වැළැක්වීම සඳහා කෝඳුරු කැවුම උපයෝගී කර ගනී.මීදුන් අම්මා පිදීමඅවුරුදු සඳහා උයන පිහින දෑ අවසන් කර පසුදින අවුරුදු උදාවට ළිප ගිනි මෙළවීම සඳහා පරණ ළිපේ අළු අස්කර ලිපේ ගොම මැටි ගෑම සිදුකරයි. මේ පරණ ළිපෙන් ඉවත් කරන අළු කුල්ලකට දමාඅවුරුදු සඳහා බදින ලද කැවිලි වර්ග සමඟ බුලත් කොළයක් ඒ මත තබා හිමිදිරි උදෑසන කවුරුත් නොපෙනෙන මානයේ කිරි ඇති ගසක් ළ¼ඟ අළු කුල්ල තබා මීදුන් අම්මා වරදට පව් නෑ කියමින් තුන් වරක් පවසා ගෙහිමි කාන්තාව මීදුන් අම්මා පුදනු ලැබේ.පොදු චාරිත්‍ර විධිශ්‍රී ලංකාවටම පොදුවූ සිංහල අලුත් අවුරුදු නැකැත් චාරිත්‍ර නුවර කලාවියේ ද අඩු වැඩි වශයෙන් පැවැත්වෙන අතර අවුරුදු ආහාරවල නම් විශේෂත්වයක් ඇත.මෙම ආහාර අතර දඩමස් හා වැව්මාළු ඌරුකරුක්කල්, අළු පුහුල් වෑංජනය බැද පියලි කරන ලද කහමුංඇට වෑංජනය ආදිය විශේෂත්වයක් ගනී.පට්ටිපෝංගල්තෛපෝංගල් උත්සවය වව්නියාවේ ප්‍රදේශයේ පැවැත්වෙන අතර එහිදී ඔවුන් අවුරුදු දිනට පෙර දින පට්ටි පෝංගල් උළෙල පවත්වයි. ගවයින් නහවා අංවලට රිදී කොපු යොදා ඉතාම හොඳට ආහාර සපයා කරනු ලබන මේ පට්ටි පෝංගල් චාරිත්‍රය වවුනියාව ආසන්නයේ ඇති මාමඩුව මඩුකන්ද වැනි සිංහල ගම්වල ද අතීතයේ දී මඳ වශයෙන් පැවතී ඇත.සිංහල අලුත් අවුරුදු දිනය තුන් සිංහලයම එකට එක්වී එකම නැකතට කටයුතු කරන සුබ දිනයක් ලෙස හඳුන්වති මෙය ජාතික ඒකාග්‍රතාවයේ සුවිශේෂ ලක්ෂණයකි.ඒ ජාතික උළෙලට පෙර පැවැත්වෙන අලුත් සහල් මංගල්‍යයේ දී සකල ශ්‍රී ලංකාවේම ගොවිජන නියෝජිතයන් එකට එකමුතු වී එක හැළියේ බත් කා එකට එක්වී සතර වාසල කිරි උතුරුවා ශ්‍රී ලංකාවේම අලුත් සහලින් මහ පාත්තරේ පිරවීම ද ශ්‍රී ලාංකීය එකමුතුවේ සුවිශේෂ ලක්ෂණ විදහාපාන අවස්ථාවක් ලෙස සැලකිය හැකිය.එක හැලියේ බත් කෑවිට ඔවුන්ට විරුද්ධව කටයුතු කිරීමෙන් දේව ශාපය වදින බව විශ්වාස කළ ජනතාවක් සිටින ශ්‍රී ලංකාවේ අලුත් සහල් මංගල්‍යය තුන් සිංහලයම ඥාතිත්වයෙන් බැඳෙන මහා බෞද්ධ මංගල්‍යයක් ලෙස සැලකිය හැකිය.කට්ටඹුවාගම විජයපාල කුමාරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=af1104104</link>
    <topic>අලුත් අවුරුද්ද ඔබට කොහොම ද?</topic>
    <author>ප්‍රවීණ ඡ්‍යොතිෂඥ සුමනදාස අබේගුණවර්ධන</author>
    <content>ප්‍රවීණ ඡ්‍යොතිෂඥ සුමනදාස අබේගුණවර්ධනශ්‍රීමත් ශාලිවාහන ශක නෘප වර්ෂ ප්‍රමාණයෙන් විෂ්ණු විංශතියට අයත් පස්වන ඉද්වත්සර භේදනාමධාරී ශිව දේවතාධිපති “බර” නම් සංවත්සරය වනාහි මේෂ රවි 01 භාග බක් මස පුර එකොළොස්වක නම් තිථිය ලත් ගුරු දින මධ්‍යම උදයාදී පැය 17 විනාඩි 07 තත්පර 30 ට නොහොත් ශුද්ධ සූර්යෝදයාදී පැය 17 මිනි: 25 තත්පර 00 ට හෙවත් ක්‍රි. ව. 2011 ක්වූ අපේ‍්‍රල් මස 14 වෙනි ගුරු දින ලංකා සම්මත ඔරලෝසු වේලාවෙන් අපර භාග 01.01 ට අංශක 10 කලා 22 ක් ගත සඳු හිමි කටක ලග්නය ද, කටක රාශියාර්ධය ද, කුජ හිමි වෘශ්චික දෙර්කාණාංශකය ද, ගුරු හිමි මීන සප්තාංශකය ද, කිවි හිමි තුලා නවාංශකය ද, කුජ හිමි වෘශ්චික ද්වාදසාංශකය ද, බුධ හිමි කන්‍යා ත්‍රිංශාංකය ද යන මෙකී සප්ත වර්ගය ද, සෙනසුරු හිමි තත්කාල හෝරාවේ, බුධ හිමි පංචම කාල හෝරාව ද, කේතු හිමි මා නක්ෂත්‍රයෙහි අංශක 06 කලා 31 ගත 02 පාදය ද, ගණ්ඩ යෝගය ද, විෂ්ටි කරණය ද, “මූසල” නම් මහා යෝගය ද, සම්භව සූර්යා මීන රාශියෙන් මේෂ රාශියට සංක්‍රමණය වීමෙන් ආරම්භ වන්නේය.ප්‍රධාන ග්‍රහයින් සිව්දෙනකුගේ ස්ථාන මාරුවීම් සමඟින් ආරම්භ වන නව වසරේ කන්‍යා රාශියේ වක්‍රව ගමන් කරන්නා වූ සෙනසුරු ග්‍රහයා ජුනි මස 13 වන සඳු දින වක්‍රයෙන් මිදී නිවෘතව ගමන් කර නොවැම්බර් 16 වන දින පෙරවරුවේ තමාගේ උච්ච භවනය වන තුලා රාශියට සැපත් වේ. ඉන් අනතුරුව රාහු ග්‍රහයා ජුනි මස 06 වන දින රාත්‍රී 7.31 ට වෘශ්චික රාශියට ප්‍රවිෂ්ට වන අතර කේතු ග්‍රහයා වෘෂභ රාශියට ප්‍රවිෂ්ට වේ. ග්‍රහ ලොව සුබදායකම සහ ග්‍රහ ලොව විශාලතම ග්‍රහයා වන ශ්‍රී ලංකා කුම්භ ලග්නයේ ධනස්ථානය සහ අයස්ථානය අධිපති ගුරු ග්‍රහයා මැයි මස 09 වන සඳු දින මේෂ රාශියට සම්ප්‍රාප්ත වේ.මෙම ග්‍රහ ගමන් ඉතා සියුම් ලෙස විශ්ලේෂණය කරන විට පෙනී යන්නේ නව වසර රටට, රට වැසියාට සුබදායක වසරක් වන බවයි.මේ අනුව උදාවන නව වසර ජනාධිපතිතුමාට විශේෂ සුබ පල දෙන වසරක් වේ. එමෙන්ම රටේත්, ජනතාවගේත් පෙර පිං බලය හේතුකොට ගෙන සමෘද්ධියේ පෙර නිමිති දැක බලා ගත හැකි වසරක් වේ.රටේ ස්වර්ණමය යුගයක ආරම්භයත් සමඟ කෘෂිකර්මාන්තය, සංචාරක, අධ්‍යාපන ක්ෂේත්‍රය ප්‍රධාන කොට ගත් සියලු ක්ෂේත්‍රයන්හි විශාල දියුණුවක් පෙන්නුම් කරයි. නව වසරේ සිදු වන සූර්ය ග්‍රහණ හා චන්ද්‍ර ග්‍රහණ දෙස බලන විට ද, එමඟින් රටට බලගතු පීඩාවක් පෙන්නුම් නොකරයි. නව ලග්න උදා කටක ලග්නයේ සෙනසුරු ජන්ම ඒරාෂ්ඨකයක් පැවතීම හා ශ්‍රී ලංකා කුම්භ ලග්නයේ සෙනසුරු ජන්ම ඒරාෂ්ඨකයක් පැවතීම හේතු කොට ගෙන ශ්‍රී ලංකා ජනරජ සිංහ ලග්නයේ සෙනසුරු ඒරාෂ්ඨකයක් පැවතීම හේතු කොට ගෙනත් ස්වභාවික විපත් ඇති වන බවක් පෙන්නුම් කළත් එය බරපතළ නොවේ.නව වසර උදාවත් සමඟ සිදුවන අනෙකුත් සියලුම ග්‍රහ තත්ත්වයන් ඉතා සියුම් ලෙස විමර්ශනය කිරීමේදී පෙනී යන්නේ පවතින රජය බොහෝ බලගතු වී ඉතා වේගවත් සංවර්ධනයක් කරා පියමන් කරන බවයි. ශ්‍රී ලංකා කුම්භ ලග්නයට අනුව ලග්නයේම සිකුරු ග්‍රහයා කේන්ද්‍රස්ථාන බලයෙන් සිටීම අනුවත් සඳු 07 වැන්නේ කේන්ද්‍රස්ථානගත වීම අනුවත් රවි ෂක්‍රමස්ථානයේ උච්ච බලයෙන් ද, සුබ ස්ථාන බලයෙන් සිටීම අනුවත් පෙනී යන්නේ ලක් මව මෙන්ම ලක් මව පාලනය කරන රජු විදේශ රට රාජ්‍යයන්හි කතාබහට ලක්වන චරිතයක් වන බවයි. එමෙන්ම රාජ්‍ය පාලනය කරන රජුට රට සංවර්ධනය කර රටේ ස්වර්ණමය යුගයක් ඇති කිරීමට උදා වන නව වසරේ - හැකියාවක් ලැබෙන බව ඡ්‍යොතිෂයට අනුව පෙනී යන සත්‍යයකි.සුබ අලුත් අවුරුද්දක් වේවා!වැය පාර්ශ්වය අභිබවා ලැබීම්සෙනසුරු ග්‍රහයා සුබ ස්ථාන බලයෙන් ගත කරන අතර සඳු ග්‍රහයා දරු පල, අධ්‍යාපනය ගැන පවසන 05 වැන්නේ ත්‍රිකෝණ ස්ථාන බලයෙන් ගත කරයි. රාහු භාග්‍ය ස්ථානයේ ප්ලූටෝ සමඟ ගත කරන අතර කේතු ග්‍රහයා වික්‍රම ස්ථානයේ ගත කරයි. රාජ්‍ය කාරක රවි ග්‍රහයා තම ලග්නයේම උච්ච බලයෙන් සිටිමින් ආරම්භ වන මෙම වසර ඔබට මිශ්‍ර පල ගෙන දෙන වසරකි.ධනය :-නව වසර තුළ ඔබේ වියදම් පාර්ශ්වය අධික වුවත් එම වියදම් පාර්ශ්වය අභිබවා ලැබීම් පාර්ශ්වය පෙන්නුම් කරන අතර ව්‍යාපාර ක්ෂේත්‍රයේ නියුතු මේෂ ලග්න හිමියන්ට විශේෂ සුබ පල ගෙන දෙන නව වසරක් වේ. නව වසර මේෂ ලග්න සැමට ලැබීම් අතින් බොහෝ සුබදායක වන අතර වියදම් පාර්ශ්වය පිළිබඳව බොහෝ සෙයින්ම සැලකිලිමත් වන්න.රැකියාව :-උදා වන නව වසරේ මේෂ ලග්න රැකියා අපේක්ෂකයන්ගේ අරමුණු සඵල කර ගත හැකි වන අතර දැනට රැකියා කටයුතු යෙදී සිටින්නන්ගේ රැකියා කටයුතුවල යහපත් වෙනසක් සිදු වේ. විදේශ ගමන් අපේක්ෂාවෙන් පසුවන්නන්ගේ එම බලාපොරොත්තු සාර්ථකව ඉටු කර ගැනීමට හැකි වන වසරක් වේ.ගෘහ ජීවිතය :-නව වසරේ දරු පල අපේක්ෂාවෙන් පසුවන මේෂ ලග්න කාන්තාවන්ට වාසනාවන්ත පින්බර දරුවන් බිහි කිරීමට භාග්‍ය හිමි වන අතර පවුලේ සතුට, සාමය සමඟිය තව දුරටත් වර්ධනය වේ. විවාහ අපේක්ෂාවෙන් පසු වන්නන්ගේ බලාපොරොත්තු සඵල වේ.අධ්‍යාපනය :-දරුවන්ගේ අධ්‍යාපන කටයුතුවලින් උසස් ප්‍රතිඵල බලාපොරොත්තු විය හැකි අතර අධ්‍යාපන කටයුතු සම්බන්ධයෙන් විදේශ ගත වන මේෂ ලග්න හිමියන්ගේ බලාපොරොත්තු සඵල වේ.සෞඛ්‍ය :-2011 ක්වූ ජුනි මස 06 වන දින සිදු වන රාහු ග්‍රහයාගේ මාරු වීමත් සමඟ මඳක් අසනීප, අනතුරු ගෙන දීමට ඉඩ ඇති බැවින් ඒ ගැන බොහෝ සේ සැලකිලිමත් වන්න.සුබ දවස් : ඉරිදා, අඟහරුවාදා, සෙනසුරාදාජය අංකය : 01, 02, 04, 05, 07, 09ආර්ථික අතින් සුබදායක වසරක්සඳු දිග් බලයෙන් 04 වැන්නේත්, සෙනසුරු අශුභ ස්ථාන බලයෙන් 05 වැන්නේත්, රවි උච්ච වැය ස්ථානයේත් ගමන් කරන අතර රාහු, ප්ලූටෝ 08 වැන්නේත්, කේතු ධන ස්ථානයේත් ගමන් කරමින් ආරම්භ වන නව වසර ඔබට ආර්ථික අතින් සුබදායක වුවත් අනෙකුත් විවිධ අංශයන්ගෙන් අසුබ පල ගෙන දේ.ධනය :-ආර්ථික අතින් ඉතා සුබදායක වසරක් වන අතර ව්‍යාපාර ක්ෂේත්‍රයේ නියුතු වෘෂභ ලග්න සැමට සුබදායක වසරක් වේ. හදිසියේ මුදල් ලැබීම් පෙන්නුම් කරන අතර මැණික් කර්මාන්තයේ නියුතු සැමට වටිනා මැණික් ලැබෙන වාසනාවන්ත වසරක් වේ. පැවති ණය බරින් නිදහස් වීමට භාග්‍ය ලැබේ.රැකියාව :-රැකියා ක්ෂේත්‍රයේ නියුතු අයට එම කටයුතු හොඳින් කර ගැනීමට භාග්‍ය ලැබෙන අතර නව රැකියා අපේක්ෂිතව සිටින අයගේත් රැකියා උසස්වීම් අපේක්ෂාවෙන් සිටින අයගේත් බලාපොරොත්තු මෙම වසර අවසාන වීමට පෙරාතුව ඉටු වේ.ගෘහ ජීවිතය :-නිවෙසක් ගොඩනැඟීමේ සිහිනයක සිටි ඔබට එම සිහිනය සැබෑ කර ගැනීමට හැකි වනු ඇත. යාන වාහන මිලදී ගැනීමකට සූදානම්ව සිටියා නම් එම බලාපොරොත්තුව ද සඵල කර ගැනීමට හැකි වේ. වර්ෂයේ අග භාගය වඩාත් සුබදායක වන නමුත් ඔබේ දරුවන්ගේ වැඩ කටයුතුවලින් ඔබට සතුටු වීමට අවස්ථාවක් නොලැබෙනු ඇත.අධ්‍යාපනය :-වෘෂභ ලග්න හිමි ඔබේ අධ්‍යාපන කටයුතුවලට බාධා ඇති වන අතර විදේශගත අධ්‍යාපනයේ යෙදී සිටින්නන් ඒ පිළිබඳව බොහෝ සේ සැලකිලිමත් විය යුතුයි.සෞඛ්‍ය :-සෞඛ්‍ය පැත්තෙන් මේ වසර ඔබට සුබදායක වන අතර අසනීප තත්ත්වයෙන් පසු වූ වෘෂභ ලග්නකරුවන්ට ඉක්මන් සුවය ලැබීමක් පෙන්නුම් කරයි.සුබ දවස් : බදාදා, සිකුරාදා, ඉරිදාජය අංකය : 06විවාහ දිවියේ ගැටලුඔබේ භාග්‍ය ස්ථානයේ සිකුරු සහ නැප්චූන් ග්‍රහයින් ගමන් කරන අතර සඳු වික්‍රම ස්ථානයේත්, සෙනසුරු අසුබ ස්ථාන බලයෙන් 04 වැන්නේත් ගමන් කරයි. නව වසර ඔබට ආර්ථික අතින් සහ රැකියාව පැත්තෙන් සුබදායක වුවත් විවාහය සම්බන්ධයෙන් සහ දේපළ සම්බන්ධයෙන් ගැටලු ඇති වන වසරකි.ධනය :-ආර්ථික අතින් බොහෝ කලකට පසු ඉතා සුබදායක වසරක් වන අතර වර්ෂ අවසානය වන විට ආර්ථිකය උසස් තත්ත්වයකට පත් වේ. හදිසියේ මුදල්, තෑගි ලැබීම් පෙන්නුම් කරන අතර තම පිය පාර්ශ්වයෙන් යම් කිසි මුදලක් - දේපළක් බලාපොරොත්තුවෙන් සිටියා නම් එම බලාපොරොත්තුව මේ වසර තුළ ඉටු වේ.රැකියාව :-ඔබේ සියලුම ලැබීම් පෙන්වන 11 වැන්න අධිපති කුජ මේ ඉතා බලගතු ග්‍රහයින් දෙදෙනා සමඟ යෝගව ඉතා බලගතුව ගත කරයි. තම රැකියා කටයුතු හේතුවෙන් සමාජයෙන් කීර්ති, ප්‍රශංසා ලැබීම්වලට පවා භාජනය වන අතර රැකියාව හේතු කොටගෙන යම් ප්‍රසිද්ධියක් පවා ඇති වීමට ඉඩ ප්‍රස්ථාව ලැබේ.ගෘහ ජීවිතය :-විවාහ දිවි ගත කරන්නන්ට මඳක් අසුබ වර්ෂයක් වන අතර විවාහ අපේක්ෂාවෙන් පසුවන්නන්ට ඔවුන්ගේ බලාපොරොත්තු තව දුරටත් ප්‍රමාද කරවන වසරක් වේ. ඉඩකඩම් දේපළ ඇති අයට පිළිබඳ ආරවුල්වලට මුහුණ දීමට සිදු වන අතර අතර ඒ සම්බන්ධයෙන් නඩු මගට බැසීමට පවා සිදු වේ.අධ්‍යාපනය :-තම දැනුම වැඩි දියුණු වන වසරකි. තරග විභාගවලින් ජය ලැබේ. අලුත් දේ ඉගෙනීමට යොමු වේ. අධ්‍යාපනය සම්බන්ධයෙන් විදේශ ගත වීමට උනන්දුවෙන් සිටි අයට ඉතා පහසුවෙන් එම අරමුණු ඉටු කර ගැනීමට හැකි වේ. ගුප්ත විද්‍යාව පිළිබඳ හැදෑරීමට අහම්බෙන් වාසනාව ලැබෙන වසරකි.සෞඛ්‍ය :-ශරීර සෞඛ්‍ය පැත්තෙන් මඳක් අසුබදායකයි. හදවත් සහ හදවත් ආශි‍්‍රත රෝගීන්ගේ එම අසනීප තත්ත්වය වැඩි දියුණු වන අතර ඒ සම්බන්ධයෙන් සැත්කම්වලට පවා භාජනය වීමට සිදු වේ. එම සැත්කම්වලින් බලාපොරොත්තු වූ ආකාරයෙන්ම සුවයක් මේ වසරේදී ලබා ගැනීමට නොහැකි වනු ඇත.සුබ දවස : බදාදා, බ්‍රහස්පතින්දා, සිකුරාදාජය අංකය : 03, 05විදේශ රැකියා බලාපොරොත්තු ඉටු වේඔබේ වික්‍රම ස්ථානයේ ඔබේ විවාහක ස්ථානය අධිපති සෙනසුරු ඉතා බලගතුව ගත කරන අතර සිකුරු, නැප්චූන් 08 වැන්නේත්, රවි උච්චච සහ දිග් බලව 10 වැන්නේත්, රාහු 06 වැන්නේත්, කේතු 12 වැන්නේත් ගමන් කරයි.මේ අනුව උදාවන නව වසර ඔබට සුබදායකයි. රැකියා බලාපොරොත්තු, විදේශ රැකියා බලාපොරොත්තු, විදේශ අධ්‍යාපන බලාපොරොත්තු ඉටු වේ.ධනය :-වර්ෂ ආරම්භයත් සමඟ ඔබේ වැය ස්ථානයේ කේතු ග්‍රහයා ගමන් කිරීම අනුව වැය පාර්ශ්වය අධික වූවත් ලැබීම් පාර්ශ්වය සුබයි. මේ අනුව ඔබේ වැය පාර්ශ්වය අභිබවා ඔබේ ලැබීම් පාර්ශ්වය පෙන්නුම් කරන වසරකි.ගෘහ ජීවිතය :-විවාහ දිවි ගත කරන්නන්ට වඩාත් සුබදායක වසරක් වන අතර විවාහ අපේක්ෂක / අපේක්ෂිකාවන්ගේ බලාපොරොත්තු මේ වසර තුළ ඉටු වේ. බොහෝ දුරට තම සහකරු හෝ සහකාරිය තම තමන්ටම මුණ ගැසීමට ඉඩ ඇත. එම සහකරු හෝ සහකාරිය වාසනාවන්ත අය වේ.රැකියාව :-ඔබේ විදේශ රැකියා බලාපොරොත්තු අනිවාර්යයෙන්ම ඉටු වන වසරකි. ඔබේ රැකියා ස්ථානයේ රවි ග්‍රහයා උච්චව සිටීම අනුව රාජ්‍ය සේවයේ රැකියාවල නියුතු අය නව වසර තුළ වඩාත් සුබ පල හිමි වන අතර රාජ්‍ය සේවයේ රැකියා බලාපොරොත්තු වන අයගේ රැකියා සිහිනය මල්පල ගැන්වේ.අධ්‍යාපනය :-විදේශ අධ්‍යාපනයේ යෙදෙන අයට ඉතාම සුබදායක වසරක් වන අතර ඔවුන්ගේ බලාපොරොත්තු ඉටු කර ගැනීමට හැක. උසස් අධ්‍යාපන කටයුතු සඳහා විදේශ ගත වන්නන්ගේ බලාපොරොත්තු ඉටු වන අතර විදේශ රැකියා බලාපොරොත්තු වූවන්ගේ පැතුම් අනිවාර්යයෙන්ම ඉටු වන වසරක් වේ. කලා ක්ෂේත්‍රයේ අධ්‍යාපන කටයුතුවල නිරත වන අයට වඩාත් සුබ පල ගෙන දෙන වසරකි.සෞඛ්‍යය :–සෞඛ්‍යය පැත්තෙන් නම් අසුබදායක වසරක් වන්නේ ඔබේ රෝග ස්ථානයට රෝග පීඩාම ගෙන දෙන කේතු ග්‍රහයාගේ සප්තම දෘෂ්ටිය යොමු වීම අනුවයි. මේ අනුව ඔබට උදරයෙන් පහළ කොටසේ අසනීප ගෙන දීමට හේතු වන අතර ඒවා සැත්කම් දක්වා දුර දිග යෑමට ඉඩ ඇත. ඒ ගැන වසර පුරාම බොහෝ සෙයින්ම සැලකිලිමත් වන්න.සුබ දවස් : ඉරිදා, සඳුදා, අඟහරුවාදා, බ්‍රහස්පතින්දා, සිකුරාදාජය අංකය : 02, 07, 09ජයග්‍රහණයට බාධාසිංහ ලග්නයෙන් උපන් ඔබේ ලග්නාධිපති රවි ග්‍රහයා උච්ච බලයෙන් යුතුව භාග්‍ය ස්ථානයේම ගත කරන අතර ඔබේ මාරක ස්ථානයත්, ආයුෂ ස්ථානයත් වන 08 වැන්නේ 08 වැන්න අධිපති ගුරු ග්‍රහයා ස්වක්ෂේත්‍ර බලයෙන් ඔබේ ධන ස්ථානය, අය ස්ථානය අධිපති නීච භංග රාජ යෝග බලැති බුධ සමඟත් ලග්නයට යෝග කාරක කුජ ග්‍රහයා සමඟත් යුරේනස් ග්‍රහයා සමඟත් යෝගව සිටී. ර්ථික ගැටලුවලට තදින් මුහුණ දීමට සිදු වන අතර අධ්‍යාපන කටයුතුවලට බාධා ගෙන දේ.ධනය :-නව වසර තුළත් ඔබට ආර්ථික ගැටලු විසඳා ගැනීමට නොහැකි වන අතර තවදුරටත් ඔබට ණය තුරුස් වීමට සිදු වන වසරකි. එහෙත් ඔබගේ ධන ස්ථානය / අය ස්ථානය අධිපති බුද ග්‍රහයා නීච භංග රාජ යෝග බලයෙන් ඉතා බලගතු ගුරු සමඟ 08 වැන්නේ ගත කිරීම අනුව සාමාන්‍ය ලෙසින් මුදල් ලැබීම් පෙන්නුම් කරනවා.රැකියාව :-විශේෂයෙන්ම විදේශ රැකියා බලාපොරොත්තු වන්නන්ගේ බලාපොරොත්තු ඉටු වන අතර රැකියා උසස් වීම් බලාපොරොත්තු වන්නන්ගේ සහ නව රැකියා බලාපොරොත්තු වන්නන්ගේ අරමුණු ඉටු වේ.ගෘහ ජීවිතය :-නව වසර ආරම්භයත් සමඟ ඔබට මංගල යෝග යෙදී තිබුණත් ඔබේ විවාහක ස්ථානය අධිපති සෙනසුරු ලග්න ඒරාෂ්ඨක සහ ජන්ම ඒරාෂ්ඨකයකට මැදිව ගත කරන බැවින් එම මංගල යෝග පිළිබඳව බොහෝ සැලකිලිමත් වන්න. දේපළවලින් ඔබට ලැබෙන ආදායම හීන වන අතර දේපළ සම්බන්ධයෙන් ද ගැටලුවලට නිතර නිතර මුහුණ දීමට සිදු වේ. දරුවන්ගේ වැඩ කටයුතුවලින් දෙමවුපියන්ට සතුටු වීමට අවස්ථාවක් නොලැබෙයි.අධ්‍යාපනය :-රාහු ග්‍රහයා ප්ලූටෝ ග්‍රහයා සමඟ යෝගව තම විද්‍යස්ථානයේ ගමන් කිරීම අනුව නව වසර උදාවේ සිට ජුනි මස 06 වන දින දක්වා අධ්‍යාපන කටයුතුවලට බාධා ගෙන දේ. ජුනි මස 06 වන දිනෙන් පසු අධ්‍යාපනයට සුබයි. ඔබ විදේශ අධ්‍යාපනයක් ලබා ගැනීමට සූදානම් වන සිංහ ලග්න හිමියෙක් නම් එම බලාපොරොත්තු ජුනි 06 වන දිනෙන් පසු ඉටු වේ.සෞඛ්‍යය :-ඔබේ රෝග ස්ථානයත් / සතුරු ස්ථානයත් අධිපති සෙනසුරු ග්‍රහයා ලග්න ඒරාෂ්ඨකයකට සහ ජන්ම ඒරාෂ්ඨකයකට මැදිව සිටීම අනුවත් - සඳු ග්‍රහයා ලග්නයේම ගත කිරීම අනුවත් හදවත් සහ වකුගඩු රෝගීන්ට අපලදායක වසරකි. ඒ ගැන බොහෝ සෙයින්ම සැලකිලිමත් වන්න.සුබ දවස් : ඉරිදා, අඟහරුවාදා, බදාදා, සිකුරාදාජය අංකය : 01, 04ශාරීරික සුවයෙන් කටයුතු කළ හැකි වසරක්ඔබේ ලග්නාධිපති බුධ ග්‍රහයා නීච භංග රාජ යෝග බලයෙන් යුතුව “ගුරු හංස” නම් පංච මහා පුරුෂ යෝග බලයෙන් යුත් ගුරුටත්, වික්‍රම ස්ථානය අධිපති කුජටත්, යුරේනස්ටත් යෝගව කේන්ද්‍රස්ථානගතව විවාහක ස්ථානයේ සිටී. ඔබේ විවාහක ස්ථානයේ ගත කරන්නා වූ “ගුරු හංස” යෝග බලැති ගුරුගේ සප්තම දෘෂ්ටියත්, ඔබේ ලග්නාධිපති නීච භංග රාජ යෝග බලැති බුධගේ සප්තම දෘෂ්ටිය ලග්න ඒරාෂ්ඨකය ගෙන දුන් සෙනසුරුට යොමු වීම අනුවත් මේ නව වසර ඔබට මිශ්‍ර පල ගෙන දෙන වසරක් වේ.ධනය :-බලාපොරොත්තු රහිත ආකාරයෙන් වියදම් ගෙන දේ. නමුත් ලැබීම් පැත්තෙන් සුබදායකයි. වැය පාර්ශ්වය අභිබවා ලැබීම් පාර්ශ්වය පෙන්නුම් කරයි. ණය තුරුස් වලින් නිදහස් වීමට ඉඩ ලැබේ. විදේශගත අයකුගෙන් මුදල් ලැබීමක් පෙන්නුම් කරයි වසර අවසානය වන විට අතමිට සරු වන කාලයකි. නොවැම්බර් 16 න් පසුව ප්‍රබල ධන යෝගයක් උදා වේ.රැකියාව :-රැකියාව පැත්තෙන් ඔබට සුබදායකයි. නව රැකියා බලාපොරොත්තුවෙන් සිටින අයගේ සහ රැකියා උසස් වීම් බලාපොරොත්තු වන අයගේ බලාපොරොත්තු ද ඉෂ්ට වන වසරකි. රැකියා ස්ථානය තුළදී ගැටලුවලට මුහුණ දීමට සිදු වුවත් රැකියාවේ වෙනස්වීමක් සිදු වුවත් එය යහපත් ආකාරයෙන් විසදේ.ගෘහ ජීවිතය :-දේපළ පිළිබඳව පැවති ගැටලුකාරී තත්ත්වයන් ජුනි මස 06 වන දිනෙන් පසු නිරාකරණය වන අතර නව නිවාස ඉදි කිරීමටත්, නව දේපළ මිලදී ගැනීමටත් සුබදායක කාල සීමාවක් ජුනි මස 06 වන දිනෙන් පසු උදා වේ. නව වසරේ නොවැම්බර් මස 16 න් පසුව විවාහ දිවි ගත කරන්නන්ට ඉතාම සුබදායක වන අතර විවාහ අපේක්ෂාවෙන් පසුවන්නන්ගේ බලාපොරොත්තු සඵල වේ. වාසනාවන්ත සහකරුවන් / සහකාරියන් මුණ ගැසේ.අධ්‍යාපනය :-අධ්‍යාපනය පැත්තෙන් ඉතාම සුබදායක වසරක් වේ. එසේ පවසන්නේ අධ්‍යාපනයට ඉතා සුබදායක ගුරු ග්‍රහයා “ගුරු හංස” නම් පංච මහා පුරුෂ යෝග බලයෙන් අනෙක් අධ්‍යාපනයට ඉතා සුබදායක නීච භංග රාජ යෝග බලයෙන් යුත් බුධ සමඟ යෝගව සිටීම අනුවයි. අධ්‍යාපනය ක්ෂේත්‍රයේ නියුතු කන්‍යා ලග්න දරු දැරියන්ට ඉදිරි තරග විභාග ආදියෙන් ජයග්‍රහණය හිමි වන වසරකි.සෞඛ්‍යය :-සෞඛ්‍යය පැත්තෙන් නව වසර පුරාම ඔබට සුබදායකයි. බලගතු අසනීප තත්ත්වයෙන් පෙළී සිටි අයට සුවය ලැබෙන වසරකි. හොඳ ශාරීරික සුවයෙන් නව වසර ගත කිරීමට භාග්‍ය හිමි වේ.සුබ දවස් : බදාදා, බ්‍රහස්පතින්දා, සිකුරාදාජය අංක : 02, 03, 05, 07පින්බර දරු සම්පත්සඳු (චන්ද්‍රයා) සියලුම ලැබීම් පෙන්වන 11 වැන්නේ ගත කරන අතර රාහු ප්ලූටෝ සමඟ වික්‍රම ස්ථානය වන 03 වැන්නේත්, කේතු 09 වැන්නේත් ගත කරයි. මේ අනුව නව වසර ඔබේ වැය පාර්ශ්වය ඉහළ නංවන අතර ඔබට බලාපොරොත්තු නොවූ ආකාරයේ කරදර බාධා ගෙන දෙන වසරක් වේ. එහෙත් අධ්‍යාපන කටයුතු වලින් උසස් ප්‍රතිඵල ලැබෙන අතර, දරු ඵල අපේක්ෂාවෙන් සිටින කාන්තාවන්ට පින්බර දරුවන් බිහි කිරීමට වාසනාව භාග්‍ය හිමි වේ.ධනය :-ආර්ථික අතින් අසුබ වසරකි. ධන හානිවලට බලාපොරොත්තු නොවූ ආකාරයෙන් මුහුණ දීමට සිදු වේ. නිෂ්ඵල දෙයටම මුදල් වියදම් කිරීමට සිදුවන අතර, ආදායම් මාර්ග ඇහිරෙයි.රැකියාව :-කොපමණ කරදර ආවත් රැකියා අපේක්ෂාවෙන් පසුවන්නන් හට බලාපොරොත්තු ඉටු වන අතර රැකියාවල නියුතු වූවන්ට රැකියාවේ උසස්වීමක් පෙන්නුම් කරයි. රැකියා ස්ථානයේ මාරු වීම් සිදු වුවත් ඒවා සුබදායක වේ. යහපත් වේ. රැකියා ස්ථානයේ ප්‍රධානීන් සමඟ පැවති ආරවුල් නිරවුල් වේ. විදේශ රැකියා බලාපොරොත්තු වූවන්ට පමණක් කේතු ග්‍රහයා 09 වැන්නේ ගත කිරීම අනුව ඔවුන්ට අසුබදායක වේ.ගෘහ ජීවිතය :-දේපල ආරවුල් ගෙන දේ. වාහන අනතුරු ගෙන දේ. තම මිතුරන් තමාගෙන් ඈත් වන අතර, අලුත් සතුරන් ඇති වන කාලයක් වේ. විවාහ දිවි ගත කරන අයට ගැටලු ගෙන දෙන අතර විවාහ බලාපොරොත්තුවෙන් සිටින අයගේ අපේක්ෂාවන් මේ වසරේදීත් තව දුරටත් ප්‍රමාද වේ. මවු පාර්ශ්වයේ ඥාතින්ගෙන් පවතින උදව් නවතින අතර, මව් ජීවත්ව සිටී නම් මවට කරදර බාධා අසනීප ගෙන දේ.අධ්‍යාපනය :-අධ්‍යාපන කටයුතුවලින් උසස් ප්‍රතිඵල ලබා ගනී. කරදර බාධා මැද අධ්‍යාපන කටයුතු හොඳින් සිදු කර ගනී. ගුප්ත විද්‍යාව හැදෑරීමට ද අවස්ථාව හිමිවන අලුත් අමුතු දේ ඉගෙනීමට භාග්‍ය ලැබේ. අධ්‍යාපන කටයුතු සම්බන්ධයෙන් විදේශගත වීමට සූදානම් වූවා නම් එම කටයුතු නොවැම්බර් මස 16 න් පසු ඉටු වේ.සෞඛ්‍යය :-ශාරීරික සුවය අතින් ඔබට සුබදායක වසරකි. ඔබ අසනීප තත්ත්වයෙන් පසු වූවා නම් ඔබට මේ වසර තුළ සුවය ලැබෙන අතර, ශක්තිමත්ව ශරීර සුවයෙන් කටයුතු කරගෙන යාමට භාග්‍ය හිමි වේ. හදවත් අසනීප තත්ත්වයෙන් පෙලී සිටි අයට ඉන් සුවය ලැබේ.සුබ දවස් : අඟහරුවාදා, බදාදා, සිකුරාදා, සෙනසුරාදාජය අංකය : 06සතුරු කරදරවලින් නිදහසක්වෘශ්චික ලග්නයෙන් උපන් ඔබේ ලග්නාධිපති කුජ ග්‍රහයා ත්‍රිකෝණස්ථාන බලයෙන් ඉතා බලගතු ගුරු සමඟත් නීච භංග රාජ යෝග බලයෙන් යුත් බුධ සමඟත්, යුරේනස් සමඟත් වර්ෂ ආරම්භයත් සමඟ 05 වැන්න වන ත්‍රිකෝණ ස්ථානයේ ගත කරයි. වෘශ්චික ලග්න ඔබට නව වසරේ නව රැකියා වාසනා හිමිවන අතර, රැකියා උසස්වීම් ගෙන දේ. දේපළ වලින් ලාභ ලැබෙන අතර, මවු පාර්ශ්වයේ ඥාතින්ගෙන් උදව් ලැබේ. අධ්‍යාපන බලාපොරොත්තු ඉටුවන අතර, දරු සම්පත් අපේක්ෂාවෙන් සිටින්නා වූ කාන්තාවන්ට පින්බර දරුවන් බිහි කිරීමට භාග්‍ය හිමි වේ.ධනය :-ආර්ථික අතින් සුබයි. බලාපොරොත්තු රහිත ලෙස හදිසි ධන ලාභ ලැබේ. වෙළෙද ව්‍යාපාරවලින් ලාභ ලැබෙන අතර, දේපළ වලින් ද ආදායම් ලැබීම් පෙන්නුම් කරයි. විදේශ සම්බන්ධතා හේතුකොට ගෙනත් ආර්ථික වාසි පෙන්නුම් කරයි.රැකියාව :-රැකියාව පැත්තෙන් සුබදායක වසරකි. නව රැකියා අපේක්ෂිත අයට මෙන්ම රැකියා උසස්වීම් බලාපොරොත්තු වන්නන්ට තම අපේක්ෂා මුදුන්පත් කර ගැනීමට හැකි වේ. විදේශ රැකියා බලාපොරොත්තු වන අයගේ එම ප්‍රාර්ථනා ඉටු වන අතර ඒ සඳහා වඩාත් හොඳින් වාසනාව ගෙන දෙන්නේ නව වසරේ නොවැම්බර් 16 වෙනිදායින් පසුවයි.ගෘහ ජීවිතය :-සිකුරු ග්‍රහයා දිග් බලයෙන් තම 04 වැන්නේ ගමන් කිරීම හේතුකොට ගෙන මවු පාර්ශ්වයේ ඥාතින්ගෙන් විශේෂ උදව් උපකාර ලැබෙන අතර, නව ඉඩකඩම් මිලදී ගැනීමේ බලාපොරොත්තු, නව නිවාස මිලදී ගැනීමේ සහ නව වාහන මිලදී ගැනීමේ බලාපොරොත්තු ඉටු වේ. දරුවන්ගේ වැඩ කටයුතුවලින් බොහෝ සෙයින්ම සතුටු වීමට ඉඩකඩ ලැබෙන අතර, අධ්‍යාපනයේ යෙදී සිටින තම දරුවන්ගේ අධ්‍යාපන කටයුතු ඉතා සාර්ථක වේ. දරු ඵල අපේක්ෂාවෙන් පසුවන්නන්ට ඉතා පින්බර දරුවන් බිහි කිරීමට භාග්‍යය ලැබෙයි.අධ්‍යාපනය :-අධ්‍යාපනයෙන් විශිෂ්ට ප්‍රතිඵල ලබා ගත හැකි වන වසරකි. උසස් අධ්‍යාපනය සම්බන්ධයෙන් විදෙස් ගතවීමට වාසනාව ලැබෙන වසරකි. මේ මොහොත වන විට අධ්‍යාපනයෙන් උසස් තත්ත්වයකට පත්වූවන්ට තවත් ඉදිරියට අධ්‍යාපන කටයුතුවල යෙදීමට මංපෙත් විවර වන වසරකි.සෞඛ්‍යය :-අසනීප තත්ත්වයෙන් පසුවන්නන් හට හොඳ ශාරීරික සෞඛ්‍යයෙන් ගත කිරීමට හැකි වන වසරකි. කාලයක් තිස්සේ පැවති අසනීප තත්ත්වයන්ගෙන් බලාපොරොත්තු නොවන ආකාරයෙන් සුවය ලැබෙන වසරකි.සුබ දවස් : ඉරිදා, අඟහරුවාදා, බ්‍රහස්පතින්දාජය අංක : 01, 02, 04, 05, 07දේපළ වාසනාධනු ලග්නයෙන් උපන් ඔබේ ලග්නාධිපති ගුරු ග්‍රහයා “ගුරු හංස” නම් පංච මහා පුරුෂ යෝග බලයෙන් යුක්තව නීච භංග රාජ යෝග බලයෙන් යුත් බුධ ග්‍රහයා සමඟත්, කුජ යුරේනස් ග්‍රහයින් සමඟත්, යෝගව 04 වැන්න වන කේන්ද්‍රස්ථානයේ ඉතා බලගතුව සිටින අතරතුර ප්‍රධාන කේන්ද්‍රස්ථානයේ 10 වැන්නේ සෙනසුරුත්, භාග්‍යස්ථානයේ සඳු ග්‍රහයාත්, වික්‍රමස්ථානයේ සිකුරු, නැප්චූන් ග්‍රහයින් ද, කේතු 07 වැන්නේත්, රාහු / ප්ලූටෝ ලග්නයේත් ගමන් කරයි. මේ අනුව නව දේපළ, යාන වාහන හිමි වන වසරක් වන අතර, කෘෂිකර්මාන්තයේ යෙදී සිටින්නන්ට එම කටයුතුවලට ඉතා සුබදායක වසරක් වේ.ධනය :-ආර්ථික අතින් ඉතා සුබයි. ධනු ලග්න සියලු ව්‍යාපාරිකයන්ට සුබයි. දේපළවලින් උසස් ලෙස ලාභ ලැබෙන අතර, මැණික් කර්මාන්තයේ, වාහන ව්‍යාපාරයේ යෙදී සිටින අයට විශේෂ සුබ පල ලැබෙන වසරක් වේ.රැකියාව :-සෙනසුරු ග්‍රහයා ඔබේ රැකියා ස්ථානයේ ගත කරන බැවින් 2011 - 11 - 16 දක්වා රැකියාව පැත්තෙන් ඔබට අසුබදායකයි. කරදර බාධාවලට ලක්වන ආකාරයේ ස්ථාන මාරුවීම්වලට ලක්වන අතර, 2011 - 11 - 16 න් පසු ලැබෙන ස්ථාන මාරුවීම් ඔබට සුබදායක වේ. ඒ ගැන සැලකිලිමත්ව කාලය ගත කරන්න.ගෘහ ජීවිතය :-බලාපොරොත්තු ඉටු වේ. දේපළවලින් ලාබ ලැබේ. නව ඉඩම් මිලදී ගැනීමටත්, නව නිවාස, යානවාහන මිලදී ගැනීමටත් වාසනාව උදා වේ. තම උත්සාහය හේතුකොට ගෙන නව වසරේ සිදු කරන සියලු කටයුතු සාර්ථක කර ගැනීමට වරම් ලැබේ. අධ්‍යාපන කටයුතුවලින් උසස් ප්‍රතිඵල ලැබෙන අතර, අධ්‍යාපන කටයුතු සඳහා විදෙස් ගතවීමට බලාපොරොත්තු වූවා නම්, ඒවා කඩිනමින් පහසුවෙන් ඉටු කර ගැනීමට අවස්ථාව ලැබේ.අධ්‍යාපනය :-අධ්‍යාපනයට ඉතා සුබ දායක වසරකි. අධ්‍යාපන කටයුතු හොඳින් සිදු කරගන්නා අතර, විභාගවලින් - තරග විවාද ආදියෙන් ජයග්‍රහණය හිමි වේ. අධ්‍යාපන කටයුත්තක් සම්බන්ධයෙන් විදේශ ගත වීමට බලාපොරොත්තු වූවා නම් එය අනිවාර්යයෙන්ම ඉටු වේ. අධ්‍යාපන කටයුතු සම්බන්ධයෙන් විදේශ ගත වීමෙන් අනතුරුව ද එම කටයුතු සාර්ථක කරගැනීමට භාග්‍ය ලැබේ.සෞඛ්‍යය :-සෞඛ්‍යය පැත්තෙන් ඔබට ඉතා සුබදායක වසරක්. ඔබේ පැවති අසනීප තත්ත්වයන්ගෙන් සුවය ලැබෙන වසරකි.සුබ දවස් : ඉරිදා, බදාදා, සිකුරාදා, සෙනසුරාදා3ජය අංක : 03, 05, 06, 08සහෝදර ඵලමකර ලග්නයෙන් උපන් ඔබේ ලග්නාධිපති සෙනසුරු ඔබේ භාග්‍ය ස්ථානයේ නව වසර ආරම්භයත් සමඟ ගත කරන අතර සඳු ග්‍රහයා ආයුෂ ස්ථානයේත්, කේතු රෝග ස්ථානයේත් ගත කරයි.සිකුරු, නැප්චූන් ධන ස්ථානයේත් රාහු, ප්ලූටෝ ග්‍රහයන් වැය ස්ථානයේත් ගමන් කරයි. නව වසරේ ඔබේ විදේශ ගමන් බලාපොරොත්තු ඉටු වන අතර උසස් අධ්‍යාපන කටයුතු උසස් ලෙස සිදු කර ගැනීමට භාග්‍ය ලැබෙන වසරකි.සහෝදර සහෝදරියන්ගේ උදව් ලැබෙන අතර ඔබේ උත්සාහය හේතු කොට ගෙන ආරම්භ කරන සියලු කටයුතු නොවැම්බර් මස 16 න් පසු සාර්ථක වේ.ධනය :-ජුනි මස 06 වනදායින් පසු ආර්ථික අතින් ඔබට බොහෝ සුබදායක කාලසීමාවක් උදා වේ. ඔබේ ආර්ථික බලාපොරොත්තු ඒ ආකාරයෙන් ඉටු වන අතර මකර ලග්න හිමි ව්‍යාපාරික ඔබට ඔබේ ව්‍යාපාරික කටයුතු බොහෝ සාර්ථක කර ගැනීමට හැකි වන අතර ඔබේ ව්‍යාපාර කටයුතුවලට නව ව්‍යාපාර එකතු කර ගැනීමට ද හැකි වේ.රැකියාව :-2011 නොවැම්බර් මස 16 න් පසු රැකියාව පැත්තෙන් ඔබට ඉතා සුබයි. නොවැම්බර් 16 දක්වා ඔබේ රැකියා කටයුතුවල අවුල් වියවුල් ඇති විය හැකි අතර ඒ ගැන බොහෝ සේම සැලකිලිමත් වන්න. නොවැම්බර් 16 න් පසු නව රැකියා අපේක්ෂිත ඔබටත්, රැකියා උසස්වීම් අපේක්ෂිත ඔබටත් එම අපේක්ෂාවන් මුදුන් පමුණුවා ගැනීමට හැකි වේ.ගෘහ ජීවිතය :-දේපළ ඇති මකර ලග්න හිමියන්ට දේපළ පිළිබඳව ගැටලුවලට මුහුණ දීමට සිදු වන අතර දේපළවලින් අලාභ සිදු වේ. වර්ෂ ආරම්භයත් සමඟ සඳු ග්‍රහයා ඔබේ ආයුෂ ස්ථානයේ නීචව ගත කිරීම අනුවත්, වසරේ ඉදිරි ග්‍රහ ගමන් අනුවත් ඔබට සුළු අනතුරුවලට ඉඩ ඇති බැවින් බොහෝ සැලකිලිමත්ව කටයුතු කරන්න.ඊර්ෂ්‍යාකරුවන් ඇති වන අතර නඩුහබවලට පැටලී සිටින මකර ලග්න කරුවන්ට දඬුවම් විඳීමට පවා සිදු වේ. ඔබේ කීර්තියට හානි වීමට ඉඩ ඇති බැවින් නිතර නිතර ඒ ගැන සැලකිලිමත් වන්න. වර්ෂය පුරාම ඔබේ අසනීප තත්ත්වයන් පිළිබඳ විශේෂයෙන්ම සැලකිලිමත් වන්න.අධ්‍යාපනය :-ඔබේ අධ්‍යාපන කටයුතුවලින් උසස් ප්‍රතිඵල පෙන්නුම් කරයි. අනෙක් අංශයන්ගෙන් කොපමණ කරදර බාධා තිබුණ ද අධ්‍යාපන කටයුතු හොඳින් සිදු කර ගැනීමට භාග්‍ය ලැබේ. විදේශගත අධ්‍යාපන කටයුතුවල යෙදී සිටින මකර ලග්න කරුවන්ට උසස් ප්‍රතිඵල ලබා ගැනීමට භාග්‍ය හිමි වේ.සෞඛ්‍යය :-ශරීර සනීපය අඩු වන වසරකි. හදවත් අසනීප ඇති අයට, උදරයෙන් පහළ කොටසේ අසනීප ඇති අයට එම අසනීප උගු වේ. අසනීප තත්ත්වයක් හේතුවෙන් සැත්කම්වලට පවා භාජනය වීමට ඉඩ තිබේ. කේතු ග්‍රහයා නව වසර ආරම්භ කරන්නේ ඔබේ රෝග ස්ථානයේ සිටිමින් වන බැවින් මේ වසර පුරාවටම අසනීප පිළිබඳව සැලකිලිමත් වන්න.සුබ දවස් : අඟහරුවාදා, බදාදා, සිකුරාදා, සෙනසුරාදාජය අංක : 06, 08, 09හදිසි ධන ලාභකුම්භ ලග්නයෙන් උපන් ඔබේ ලග්නාධිපති සෙනසුරු ඔබේ ආයුෂ ස්ථානයත් / මාරක ස්ථානයත් වන 08 වැන්නේ ලග්න ඒරාෂ්ඨක අපල කාලයක් ගත කරන අතර ඔබේ ධන ස්ථානයේ ප්‍රබල ධන යෝගයක් ගෙන දෙමින් ගුරු, බුධ, කුජ, යුරේනස් ග්‍රහයින් ගමන් කරයි. මේ අනුව නව වසර උදාවත් සමඟ ඔබට සෙනසුරු ලග්න අෂ්ඨම ඒරාෂ්ඨක අපල කාලයක් පැවතුණ ද, ධන ස්ථානයේ ප්‍රබල ධන යෝගයක් ගෙන දී ඇති ගුරුගේ සප්තම දෘෂ්ටිය එම සෙනසුරුට යොමු වීම අනුව ඒරාෂ්ඨක අපල සමනය වේ. මංගල යෝග උදා වේ. ආගිය තැන ඉහළ පිළිගැනීමකට ලක් වන වසරක් වේ.ධනය :-නව වසර උදාවත් සමඟ ඔබේ ධන ස්ථානයේ ගුරු ග්‍රහයා ඉතා බලගතුව 05, 08 අධිපති නීච භංග රාජ යෝග බලයෙන් යුතු බුධ සමඟත්, ලග්නයට යෝග කාරක කුජ සමඟත් යුරේනස් සමඟත් යෝගව සිටීම අනුව වර්ෂය පුරාම ඔබට ආර්ථික අතින් සුබදායක වේ.රැකියාව :-රැකියා අපේක්ෂාවෙන් පසුවන සැමටත්, රැකියා උසස්වීම් බලාපොරොත්තු වන සැමටත් නව වසර ඉතාම සුබදායක වේ. රැකියාව සම්බන්ධව මෙතෙක් පැවැති අවහිර දුරු වේ. රැකියා කටයුතු හේතු කොටගෙන කීර්ති, ප්‍රශංසා ආදිය හිමි වේ.ගෘහ ජීවිතය :-නව වසරේ ඔබට විශේෂ මංගල යෝගයක් උදා වී ඇත. විවාහ අපේක්ෂක / අපේක්ෂිකාවන්ට ඔවුන්ගේ අපේක්ෂා ඉටුවන බවක් පෙන්නුම් කරයි. නිවාස, ඉඩකඩම්, යාන වාහන, පෙන්නුම් කරන අතර 2011 නොවැම්බර් 16 න් පසු ඔබට වඩාත් සුබදායක කාලසීමාවක් උදා වේ. අධ්‍යාපන කටයුතුවල, ක්‍රීඩා කටයුතුවල යෙදී සිටින්නන්ට පමණක් බාධා ගෙන දීමට ඉඩ ඇති බැවින් ඒ පිළිබඳ වඩාත් සැලකිලිමත් වන්න.අධ්‍යාපනය :-නව වසර ඔබේ අධ්‍යාපන කටයුතුවලට බාධා ගෙන දේ. තරග විභාගවලින් ඔබට පරාජය හිමි වේ. අධ්‍යාපන කටයුතුවලට පමණක් මෙම බාධා ඇති වන බැවින් ඒ පිළිබඳ වඩාත් සැලකිලිමත් වන්න.සෞඛ්‍යය :-සෞඛ්‍යය අතින් ඔබට අසුබයි. අසනීප තත්ත්වයෙන් පසුවන්නන් බොහෝ සැලකිලිමත්ව කටයුතු කළ යුතුව ඇත. බලාපොරොත්තු නොවන ආකාරයෙන් හදවත් අසනීප ඇති විය හැකි බැවින් ඒ පිළිබඳ විශේෂයෙන්ම අවධානය යොමු කරන්න.සුබ දවස් : අඟහරුවාදා, බ්‍රහස්පතින්දා, සිකුරාදා, සෙනසුරාදාසුබ වර්ණ : නිල්, රතුජය අංක : 03, 08, 09විවාහ දිවියේ අර්බුදනව වසර උදාවත් සමඟ මීන ලග්නයෙන් උපන් ඔබේ ලග්නාධිපති ගුරු ලග්නයේම “ගුරු හංස” නම් පංච මහා පුරුෂ යෝග බලයෙන් ද, දිග් බලයෙන් ද, ඉතා බලගතුව නීච භංග රාජ යෝග බලැති බුද ග්‍රහයා සමඟින් ද, තම ධන ස්ථානය අධිපති කුජ සමඟත් යුරේනස් සමඟත් ඉතා බලගතුව සිටී. නව වසර පුරාම ඔබට විවාහ පැත්තෙන් බාධා ගෙන දුන්න ද අනෙකුත් සියලු අංශයන්ගෙන් සුබයි. ඔබට ආගමික කටයුත්තක් සම්බන්ධයෙන් විදේශ ගත වීමක් නව වසරේදී පෙන්නුම් කරයි.ධනය :- වර්ෂය පුරාම ඔබට ආර්ථික පැත්තෙන් සුබයි. බලගතු අඟහිඟකමක් ඇති වීමට කිසිදුම ඉඩක් නොමැති අතර ව්‍යාපාර ක්ෂේත්‍රයේ නියුතු මීන ලග්න සැමට සුබදායක වසරකි. වසර ආරම්භයේදී ගත කරන ආර්ථික තත්ත්වයට වඩා උසස් ආර්ථික තත්ත්වයකට වසර අවසානයේදී පත් වීමට භාග්‍ය හිමි වේ.රැකියාව :-රැකියාව පැත්තෙන් ඔබට ජුනි මස 06 වන දින දක්වා අසුබදායක වන අතර ඉන් පසු ඔබට සුබයි. ඔබේ රැකියා බලාපොරොත්තු ඉටු වන වසරකි. විශේෂයෙන්ම විදේශ රැකියා බලාපොරොත්තු වූවන්ට ජුනි මස 06 වන දිනෙන් පසු ඉතා සුබදායකයි.ගෘහ ජීවිතය :-පින් දහම් කිරීමට වාසනාව වසර පුරාම හිමි අතර දීර්ඝ වන්දනා ගමනකට ඉඩකඩ ලැබේ. සමහර විට එය විදේශ සංචාරයක් වීමටද ඉඩ ඇත. දෙමවුපියන්ගෙන් යම් දේපළක් බලාපොරොත්තු වූවා නම් එය වසරේ මැද භාගය තුළ හිමි වන අතර මවු පාර්ශ්වයේ ඥාතීන්ගෙන් පමණක් විවිධ උදව් ලැබෙනු ඇත.අධ්‍යාපනය :-වර්ෂ ආරම්භයත් සමඟ ඔබේ අධ්‍යාපන කටයුතුවලට ඉතාම සුබදායක “ගුරු හංස” නම් පංච මහා පුරුෂ යෝග බලය ලග්නයේම යෙදී ඇත. අධ්‍යාපනයට ඉතා සුබ අනෙක් ග්‍රහයා වන බුද ග්‍රහයා ගුරු හංස නම් පංච මහා පුරුෂ යෝගය ගෙන දී ඇති ගුරුට යෝගව සිටී. මේ අනුව අධ්‍යාපන කටයුතුවලින් උසස් ප්‍රතිඵල ලැබෙන වසරකි.සෞඛ්‍යය :-වර්ෂ ආරම්භයත් සමඟ ඔබේ හදවත ගැන පවසන 04 වැන්නේ කේතු ග්‍රහයා ගමන් කරයි. මෙම කේතු ග්‍රහයාට රාහුගේ සහ අසුබදායක සෙනසුරුගේ දෘෂ්ටිය යොමු වීම අනුව හදවත් රෝගීන් දැඩි සේ සැලකිලිමත් වන්න. ඔවුන්ගේ අසනීප තත්ත්වයන් සැත්කම්වලට ලක්වීමට තරම් දුර දිග යා හැකිය.සුබ දවස් : අඟහරුවාදා, බ්‍රහස්පතින්දාජය අංක : 03, 09කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=af1104106</link>
    <topic>මාළු වෙළෙඳ සංකීර්ණයේ කප්පම් කල්ලි ඉවතට</topic>
    <author>විජයානි එදිරිසිංහ</author>
    <content>පෑලියගොඩ මාළු වෙළෙඳ සංකීර්ණය පිහිටුවා සති දෙකක්වත් හරිහැටි ගතවීමට ඉඩ ලැබුණේ නැත. කප්පම් කල්ලි එහි රජ කිරීම ආරම්භ කළහ. ශාන්ත ජෝන් වෙළෙඳ පොළ පිහිටි කාලයේ කප්පම් කල්ලි හතක් අටක් එතුළ තම ආධිපත්‍යය පිහිටුවාගෙන තිබුණි. එම වෙළෙඳ සංකීර්ණය පෑලියගොඩට ගෙන යාමත් සමඟ ශාන්ත ජෝන් වෙළෙඳ පොළේ සිටි කප්පම් කල්ලි පමණක් නොවේ තවත් නවතම කප්පම් කල්ලි ගණනාවක් වෙළෙඳ සංකීර්ණයට ඇතුළු වී තිබුණි.පෑලියගොඩ මාළු වෙළෙඳ සංකීර්ණය සුපිරි ගණයේ වෙළෙඳ පොළකි. වෙළෙඳ සැල් සිය ගණනක් තිබේ. දිනකට මාළු ලොරි පන්සියයකට වැඩි ප්‍රමාණයක් එයි. මාළු පෙට්ටි 2000 - 5000 අතර ප්‍රමාණයක් බානු ලබයි.කොළඹ අවට පමණක් නොව දුර බැහැර ප්‍රදේශවල පාරිභෝගිකයන් පවා දහස් ගණනක් මාළු තොග වශයෙන් මෙන්ම සිල්ලර වශයෙන් ද ලබා ගැනීමට මෙහි පැමිණෙති. ඔවුනට බාධාවකින් තොරව නිදහසේ මාළු ලබා ගැනීමට අවස්ථාව සලසා දීම පෑලියගොඩ මාළු වෙළෙඳ සංකීර්ණය පිහිටුවීමේ රජයේ අරමුණ විය. වෙළෙඳ පොළට එන ලොරිවලින් මාළු පෙට්ටි බාගෙන වෙළෙඳසල් වෙත ගෙන යාමට නාට්ටාමිලා විශාල පිරිසක් සිටිති. ඔවුන්ට එක් මාළු පෙට්ටියක් බා වෙළෙඳසල වෙත ගෙන යාමට රුපියල් 20 - 25 ක් ගෙවිය යුතුය.මේ වෙළෙඳ පොළේ කප්පම් කල්ලි එම නාට්ටාමිලාගෙන් රුපියල් 20 - 25 සූරා කයි. නාට්ටාමිට එක් මාළු පෙට්ටියකට රුපියල් 2.50 - 3.00 අතර ගණනක් ගෙවා ඉතිරි මුදල කප්පම්කරු අතට යයි. දිනකට කප්පම්කරුගේ ආදායම රුපියල් ලක්ෂය ඉක්මවා යයි. ප්‍රධාන කප්පම්කරු හා ගෝලයන් අතර එම මුදල බෙදී යයි. ඒ එක් කප්පම් කල්ලියක වැඩ පිළිවෙළයි.තවත් කල්ලියක් සිටී. ඒ කල්ලියේ සිටින ඔහු ප්‍රබල චරිතයකි.ඔහු කප්පම් ගන්නේ මාළු ලෑලි සහ වෙළෙඳසල්වලින්ය. ඔහුගේ කප්පම් මුදල රුපියල් 500 කි. එක් මාළු ලෑල්ලකින් සහ වෙළෙඳ සලකින් දිනපතා ඔහු රුපියල් පන්සියය බැගින් එකතු කරයි. ඔහුගේ දෛනික ආදායම ද රුපියල් ලක්ෂ 2 - 3 ක් වෙයි.මාළු පෙට්ටිවලින් පමණක් නොව වෙළෙඳ සංකීර්ණයට ඇතුළු වෙන ලොරි රයදුරාගෙන් තවත් මුදලක් අය කර ගනිති.මාළු තොග කිරන පුද්ගලයාගෙන්, මාළු කපන පුද්ගලයාගෙන් මෙන්ම වෙළෙඳ පොළට අයිස් තොග සපයන මුදලාලිගෙන් ද කප්පම් අයකර ගනී. මේ දැවැන්ත කප්පම් කල්ලිවලට බොහෝ පිරිස් බියක් දක්වති.නාට්ටාමිගේ සිට වෙළෙඳ සල් හිමියා, තොග වෙළෙන්දා දක්වා සෑම කෙනකුම කුමන දේ පැහැර හැරියත් කප්පම් මුදල ගෙවීම පැහැර හරින්නේ නැත.එක් දිනක් හෝ මුදල පැහැර හැරියොත් මාළු වෙළෙඳ සල විවෘත කිරීමට අවසර නැත. නාට්ටාමිට මාළු පෙට්ටි බෑමට ඉඩ නැත. මාළු ලෑල්ලට ඉඩක් නැත.ඊට එරෙහි වුවහොත් විරුද්ධව වචනයක් කතා කළහොත් හිමි වන්නේ දැලි පිහි පහරයි. නැතිනම් අතින් පයින් ගුටි පූජාවයි.මේ තර්ජන ගර්ජනවලට මැදි වෙනවාට වඩා කප්පම් මුදල දී සැනසීමට වෙළෙන්දෝ පුරුදු වී සිටිති. කප්පමේ ස්වභාවය එය විය. සියල්ල සිදුවෙන්නේ රහසිගතවය. හෙළි කළොත් දඬුවම් ලැබෙයි.එහෙත් කප්පම්කරුට කප්පම දී වෙළෙන්දා පාඩු විඳ ගන්නේ නැත. ඔහුගේ පාඩුව පාරිභෝගිකයා පිට පැටවෙයි.පෑලියගොඩ මාළු වෙළෙඳ සංකීර්ණයට කප්පම් කල්ලි ඇතුළු වී රජ කරන බවට ආරක්ෂක ලේකම් ගෝඨාභය රාජපක්ෂ මහතාට දැනගැනීම ලැබි දවසක් ගත වූයේ නැත.ඒ මහතා වහාම පොලිස්පති මහින්ද බාලසූරිය මහතා ඇතුළු ජ්‍යෙෂ්ඨ නිලධාරීන් කැඳෙව්වේය. පෑලියගොඩ මාළු වෙළෙඳ සංකීර්ණයේ කප්පම් කල්ලි වහාම එම ස්ථානයෙන් ඉවත් කිරීමට අවශ්‍ය පියවර ගන්නා ලෙසට නියෝග කෙළේය.පොලිස්පති මහින්ද බාලසූරිය මහතා එම නියෝගය මත ක්‍රියා කරමින් මාළු වෙළෙඳ සංකීර්ණයේ කප්පම් කල්ලි පළවා හැරීමේ මෙහෙයුම සැලසුම් කළේය. එහි අධීක්ෂණය බාර කළේ කොළඹ ප්‍රදේශය බාර නියෝජ්‍ය පොලිස්පති අනුර සේනානායක මහතා යටතටය.ඒ අනුව නියෝජ්‍ය පොලිස්පතිවරයා සියයකගෙන් පමණ සමන්විත පොලිස් කණ්ඩායමක් සූදානම් කළේය. ඔවුන් කණ්ඩායම් කිහිපයකට බෙදා තිබුණි. ඔවුන්ගේ සහායට විශේෂ කාර්ය බළකායත් සහභාගි කරවනු ලැබිණි.ආරක්ෂක ලේකම්වරයාට කප්පම් කල්ලි ගැන තොරතුර ලැබී පැය 24 ක් ගත වූයේ නැත. කප්පම් කල්ලි පළවා හැරීමේ මෙහෙයුම ආරම්භ වූයේ පසුගිය පස්වැනිදා (05) රාත්‍රියේ සිටය.පොලිස් කණ්ඩායම් මාළු වෙළෙඳ සංකීර්ණය වැටලුවේ කිසිවකු බලාපොරොත්තු නොවූ පරිදිය. ඒ වන විටත් කප්පම්කරුවන් ඔවුන්ගේ කප්පම් ගැනීම කරමින් සිටියහ.නියෝජ්‍ය පොලිස්පති අනුර සේනානායක මහතා ඇතුළු ජ්‍යෙෂ්ඨ පොලිස් නිලධාරීන් ගණනාවක් ද මෙහෙයුමට සහභාගි වී සිටියහ.කප්පම්කරුවන්ට පලා යාමට කිසි ඉඩක් ලැබුණේ නැත. එකිනෙකා අත්අඩංගුවට පත්වූහ. අත්අඩංගුවට ගත් පිරිස 20 කි. ඒ අතර පෑලියගොඩ නියෝජ්‍ය නගරාධිපතිවරයා ද විය.කප්පම් ගන්නේ කවුද? ඔහු කවුරු වුවත් තරාතිරම නොබලා අත්අඩංගුවට ගැනීමට ආරක්ෂක ලේකම්වරයා උපදෙස් දී තිබුණි. ඒ මහතාගේ නියෝගය පරිදි සියල්ල සිදුවිය.එපමණක් නොවේ ඒ වන විට මාළු වෙළෙඳ සංකීර්ණය අසල වූ රජයට අයත් ඉඩමක් එක්තරා බලවතකුගේ උපදෙස් මත කෑලි කඩා විවිධ පුද්ගලයන්ට ලබා දී තිබුණි.එහි සිටි පිරිස වහාම ඉන් ඉවත් කිරීමට ද පියවර ගත්තේය. මෙහෙයුම එතැනින් අවසන් වූයේ නැත.ආරක්ෂක ලේකම්වරයාගේ උපදෙස් වූයේ නැවත කිසි දිනෙක පෑලියගොඩ වෙළෙඳ සංකීර්ණයට කප්පම් කල්ලිවලට ඇතුළු වීමට ඉඩ නොලැබෙන පරිදි පරිසරය සකස් කළ යුතු බවයි.ඒ අතර ලොරියකින් මාළු පෙට්ටියක් බෑමට නාට්ටාමිට ගෙවන රුපියල් විස්ස හෝ විසිපහ සෘජුවම නාට්ටාමිට ලබා ගැනීමටත් කටයුතු සලසන ලෙසට ද උපදෙස් දී තිබුණි.ඒ උපදෙස් මත නියෝජ්‍ය පොලිස්පති අනුර සේනානායක මහතා අහිංසක නාට්ටාමිලාට හිමි මුදල කිසිවකුටත් ගසා කෑමට ඉඩ නොලැබෙන ආකාරයට පරිසරය සකස් කර දුන්නේය.වෙළෙඳ පොළට පැමිණෙන පාරිභෝගිකයන්ට නිදහසේ මාළු මිලදී ගැනීමටත් අලෙවි කරන්නන් ඇතුළු සියලු දෙනාටත් කිසිවකුගේ හෝ බලපෑමකින් තොරව නිදහසේ තම වෙළෙඳාම කරගෙන යාමට අවශ්‍ය පරිසරයත් ආරක්ෂාවත් සලසා දීමට පියවර ගත්තේය.මේ අනුව පෑලියගොඩ මාළු වෙළෙඳ සංකීර්ණයේ කප්පම් කල්ලි පළවා හැර එහි ආරක්ෂාව තහවුරු කර තිබේ.ආරක්ෂක ලේකම්වරයාගෙන් කප්පම් කල්ලිවලට පාතාලයට ඉඩක් නොමැත. කාලයක් තිස්සේ වරාය වෙන්දේසිය රජ කළ පාතාලය පළවා හැර අද වරාය වෙන්දේසිය කෝටි ගණනින් ආදායම් ලබා දෙන එකක් බවට පත්කර තිබේ. එපමණක් නොවේ කප්පම් කල්ලි පිළිබඳව යම් තොරතුරක් වෙතොත් දුරකතන අංක 011-2431428 දැනුම් දෙන ලෙස දැනුම් දෙයි.විජයානි එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=af1104107</link>
    <topic>පමා නොවන්න</topic>
    <author>රූපාන්ති බුලත්සිංහල</author>
    <content>හෙට මහණ පිංකම කියලා පොඩිත්තො දෙන්නටම අමතක වුණේ නැහැ. චීවරය ඇඟට දාගන්න ඉස්සෙල්ලා ඉස්සර සෙල්ලම් කාලෙට ආයිත් යන්න ඇත්නම්... පන්සලේ තෙමහල් ගොඩනැගිල්ලෙ උඩම මහලට දෙන්නාම ගොඩ වුණා. උඩු මහලේ වැඩ තාම ඉවර නෑ ලේසි නෑ අඩි පනහක්. පුංචි හිත්වලට ඕනෙම දෙයක බරක් පතලක් තේරෙන්නෙ නෑ. ගෙදරින් ඈත් වෙලා පන්සලට ආවේ මහණදම් පුරන්න.කාරණා කාරණා නොතේරුණාට මහණ වෙනවා කියන එක වගකීමක් කියලා අයියායි මල්ලියි දෙන්නම දැන හිටියා. කෝකටත් තියෙන්නෙ අද දවස විතරයි. දෙන්නාගේ කලබලය ඊටත් වැඩියි. ගුරුහරුකම් ගන්න කවුරුත් ළඟ පාතක නෑ. එපා කියලා නීති දාන්නත් කවුරුත් නෑ. වෙලාවේ විදිහට සෙල්ලම තමයි වටින්නෙ. ගොඩනැගිල්ලෙ උස අඩි 50 ක් සුළුපටු උසක් නෙමේ.සෙල්ලම් කරන්න ගියහම මොන දෙයක්වත් මතක නෑ. වෙච්ච හදිය ගැන අපිට කිව්වේ 7 වෙනිදා ලංකාදීපය.සෙල්ලම කොච්චර රසවත් ද කියලා කියනවා නම් උන්හිටි තැන් පවා දෙන්නාට අමතක වුණා. අඩි 50 ක් උස ගොඩනැගිල්ලෙන් පුංචි එකා බිමටම වැටුණා. අනේ දෙවියනේ... බිමත් තිබුණේ ලොකු කළුගල් ගොඩක්. පූරුවෙ පිනක් ද පුංචි එකාගෙ වාසනාව ද කිසිම තුවාලයක් නැහැ කියලා වෛද්‍ය පරීක්ෂණවලින් ඔප්පු වුණා.දිනකට වෙන අනතුරු ගැන හොයලා බලන කොට පොඩිත්තා ‘ලක්කාරයා’ කියලා තමයි හැමෝම කිව්වේ. නැත්නම් ඉතින් සමහරු සියදිවි නසාගන්නත් යන්නෙ උස් ස්ථානවලටනෙ.වැටුණු වේගයේ හැටිය ජීවිතය බේරලා තියෙන්නෙ දෙවියො, ලංකාදීපය ලියූ විදිහට මේක හාස්කමක්. මේ වගේ දෙයක් මීට ඉස්සෙල්ලා වාර්තා වෙලා නැති තරම්. පින් පවු කියන ඒවා පල දෙන කාල වකවානු තියෙනවා. නරක වෙලාව හොඳ වෙලාව කියලා මිනිස්සු තීරණය කරලා තියෙන්නෙ මේ නිසායි. හැම දේටම වෙලාව බලපානවා. වෙලාව නරක් වුණහමලු මේ හැම දෙයක්ම, කියන කතාවලට අනුව නම් පොඩිත්තාගෙ වෙලාව තාමත් හොඳයි.වෙලාව නරක් වුණහම කේන්දරේ ඉන්න සමහර ග්‍රහයෝ ඒකට වග කියනවා. මොන මෝඩ වැඩේ කළත් ග්‍රහයන් පිට දාලා ග්‍රහයන්ට පන්න පන්නා එලවනවා. ඒක තමයි ලෝක ස්වභාවය. කොහොම වුණත් දරු පැටියා නම් පින්කාරයි. තව පොඩ්ඩෙන් කාගේ හරි නොසැලකිල්ල තවත් දරු පැටියෙක් මෙලොවින් තුරන් කර දාන්න හේතුවක් වෙනවා.මතකයිනේ කාලෙ නරක වුණහම තමයි සෙනසුරා විෂ්ණු දෙවියන්ටත් බටකොළ කැව්වේ, කාලෙ නරක කට්ටිය බොහොම පරිස්සමෙන්. මේ මොන ග්‍රහයා හිටියත්, නොසැලකිල්ල වැඩිනම් ඒක තමයි ජීවිතයේ ලොකුම කිල්ල වන්නේ, පාරෙ ගියත් ගෙදර හිටියත් අනතුරක් වෙන්න ගත වෙන්නෙ තප්පරයි. නැත්නම් අසුරු සැණින් කිව්වත් වරදක් නෑ.සමහර වැරැදි හිතා මතා, සමහර වැරැදි නොසිතාම, මේ කොහොම වුණත් වැරැද්ද වැරැද්දමයි. සිදුවුණාට පස්සෙ ආයිත් ඉතින් වෙනස් කරන්න බැහැ, හදාගන්නත් බෑ.කාගේ වුණත් දරුවෝ වටිනවා. දරුවෙක් රකින්න ඕනෙ ඇස් දෙක වගේ. දෙයක් වුණාම කලබල වෙලා වැඩක් නෑ. ඊට වඩා හොඳයි පරිස්සම් වෙන එක. ‘අනේ අපොයි’ කියලා කම්මුලේ අත ගහගෙන වැඩක් නෑ. ඒක වළක්වන්න කටයුතු කරන එක තමයි යහපත්.ඔබේ දරුවා විතරක් නෙවෙයි කාගේ දරුවාත් දරුවෙක්, මේ නිසා අනතුරක ඉසව්වේ සිටින කවරකුගේ වුවත් දරුවෙක් ඉන් මිදීම ඔබේ යුතුකමක්. ඔබත් මවක් පියෙක් වැඩිහිටි සොයුරු සොයුරියක් නම් තව කෙනෙකුගේ දරුවෙකු අනතුරක් අසල ගැවසෙන විට බලා නොසිට ඉන් ඉවත් කරගන්න. එය ජාතියට කරන යුතුකමකි.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=af1104108</link>
    <topic>මල් පිපිලා ගෙඩි හැදිලා අමුතු සිරියාවක් මැවිලා</topic>
    <author>අරුණි මුතුමලී</author>
    <content>මල්ලිත් එක්ක තරගෙට මකුළු දැල් පිහලා බෙල්ලත් රිදෙනවා. ඒ නිසා මම ගියා අඹ ගහ යට බංකුවට පොඩි විවේකයක් ගන්න.අහසේ නිල්පාට යටින් එරබදු මල් පිපිලා පින්තූරයක් වගේ. ඒ මල් පැණිවල රස වැඩියෙන්ම දන්නේ මයිනො වෙන්නැති. මොකද පැණි කුරුල්ලන්ටත් වඩා මයිනො රෑන් පිටින් එරබදු ගස් බදු අරගෙන නේ.මාසයක් විතර තිස්සේ ඉඳන් අවුරුද්ද කෝ... කෝ... කෝ... කියපු කොහාට ඉදිච්ච පේර ගෙඩියක් හම්බවෙලා. එහා ඉවුරේ ඉඳන් කෙවිලිය අහන ප්‍රශ්නෙට හරියට උත්තර දෙන්නවත් සිහියක් නෑ .අලුත් ඉපනැල්ල උලා කන ගවයින්ගේ පිටේ මැක්කන් හොයන්න කොක්කු එකා දෙන්නා නැගලා. මල් පිපිලා, හැම ගහකම අතු බර වෙන්න ගෙඩි හැදිලා. හැම තැනම අමුතුම සිරියාවක් දැනෙන්නේ ගෙදර හැමෝම ගජරාමෙට වැඩ කරන නිසා ද කොහෙද.ඩිහ්... ඩිහ්... ඩිහ්... ඩිහ්... ආච්චි පිටි කොටන්න පටන් ගත්තා. යන්න ඕන ඒ පැත්තට ටිකක් උදව් වෙන්නත් එක්ක. උයන ගෙට ඇතුළු වෙනකොටම අම්මාගේ සද්දේ ඇහෙනවා. පිටි කෙටිල්ල අස්සේ.“අපරාදෙනෙ අම්මේ මහන්සි වෙන්නේ... ඔය ටික ග්‍රයින්ඩරේට දාලා ගමුකෝ...”“එතකොට මගෙ හිතට හරි නෑ වගේ ළමයෝ.”ආච්චිගේ පිළිතුරට අම්මා අභියෝග කළේ කොටපු මුංඇට පිටි ටික පෙන්වමින්.“මේ බලන්න එහෙනං මම මුං ඇට ටික කොටලත් ඉවරයි”ටං... ටිං... සීයා ඇවිත් ද? මල්ලී දොර ගාවට ගියා. “අම්මේ...” මල්ලිගේ කෑගැහිල්ලට අම්ම දුවගෙන ආවා.“ආ මිසිස් ෆනැන්ඩු එන්න එන්න ගෙට”“නෑ අනේ මං මේ ආවේ ඕගොල්ලෑ දිහා වැඩිපුර කොකිස් අච්චුවක් තියෙනවානම් ඉල්ලන් යන්න.”“ආ... වැඩිපුර එකක් නම් නෑ. කමක් නෑ අපේ එක දෙන්නම්. මේ සැරේ ගෙදරම කැවිලි හදනවා වගේ!”“නෑ අනේ මේ හස්බන්ඩ්ගේ අම්මා ඇවිත්නේ. දුවට කොකිස් හදන්නවත් උගන්වන්න ඕනලු. නැත්තං ඉතින් අපට ඕවට කොහෙද වෙලාවක්.”ආච්චි කොකිස් අච්චුව සිලි බෑගයේ ඔතාගෙන විත් දෙන ගමන් “පිටි කෙටුව ද?”“අනේ අපිනම් සුපර් මාකට් එකෙන් පැකට් කරපුවා ගෙනාවා. අනේ මම මේක හෙට දෙන්නම් හොඳේ.”යන ගමන් දීපු පිළිතුර නිසා ආච්චි අම්මා දිහාත් නොබලාම කුස්සියට වේගයෙන් ඇදුණා.පී... පීප්... ආන්න සීයා...”“ආනේ රට මාමලත් ඇවිත්” මල්ලි ගේට්ටුව අරින ගමන් කෑගැවා.රට මාමා ගෙට ඇතුළු වුණේම ‘අපෝ හරිම රස්නෙයි නේද’ අහගෙන.ඒකට උත්තර දුන්නේ සීයා. “හ්ම්... අව්ව රුදු නිසා නෙව අවුරුදු කියන්නේ... ඉතින් රස්නෙ තමයි. හරියට ඉර මුදුන් වෙන කාලෙට මද්දහනේ හෙවනැල්ලත් නැති වෙනවනේ. අලවංගුවක් කෙළින් හිටෙව්වානං බලන්න තිබුණා නේද කොල්ලෝ” සීයා අපේ මල්ලිගේ පිටට තට්ටුවක් දැම්මේ යහළුවකුට වගේ.රට මාමාගේ දුව මෙහෙ ඉස්කෝලෙට ටික කලක් ගිය නිසා සිංහල හොඳට කතා කළාට පුතා එහෙදි ඉපදුණු නිසාදෝ උච්චාරණය ටිකක් වෙනස්.“කොහ්මඩ අක්කා... ඖරුඩු ....චයඩ.?” මම හිනාව දෙතොලේ සඟවාගෙන හොඳයි කියන්නට ඔලුව වැනුවත් අපේ මල්ලී එය වහාම වචනෙට පෙරළා “හොඬයි හොඬයි” කීවේ හැමෝම හිනස්සමින්. රට මල්ලීටත් ඒකට නම් හිනා.ඕහ්... දඩහ්...රියැදුරු උන්නැහේ වාහනෙන් බාලා දුන්නු කෙසෙල් කැන් ඇවරිකරලා හාල් මුට්ටියට දැම්මේ, පැණි මුල් කැවුම්වලට වෙන් කරලා එල්ලුවේ ආච්චි.හවස් වෙනකොට තමයි කට්ටිය මහන්සි හෙම නිවිලා කතාවට ලෑස්ති වුණේ. රට රටවල ඇවිදින්න පිං කරපු රට මාමාගේ පවුලේ උදවිය ඒ ඒ රටවල අවුරුදු උත්සව දැක්ක හැටි අපට කීවා. රට නැන්දා නම් ඒවා දැකලා බොහොම සතුටු වුණ හැඩයි.“ඉන්දියාවේ එක එක කාලවලට එක එක ප්‍රාන්තවලත් අවුරුදු වගේ සමරනවා. අනේ හරි ලස්සනයි. ඒගොල්ලත් බිහු සමරන්නේ මාර්තු මැද, අන්ද්‍රා ප්‍රදේශ්වල යුගාව සමරනවා මහා රාෂ්ට්‍ර, මනිපුර්, කාෂ්මීර්, ගුජරාට්, හිමාචාල්, පන්ජාබ්, උත්තර් ප්‍රදේශ්වල එක එක නම්වලින් අවුරුදු තියෙනවා. අපේ‍්‍රල් කාලෙට කේරලේත් අර කෝලම් එහෙම අදින්නේ අනේ ආයේ සැරයක් දකින්නත් ආසයි. යන්න තිබ්බනම්.”“ඒ අයත් මාර්තු අපේ‍්‍රල්වලනේ අස්වැන්න එහෙම නෙලන්නේ. සමකේ අයිනේ රටවල් නිසා ඉර මුදුන් වෙනවා ඔය කාලෙට.”රට මාමා ඒ කතාවට එකතු වුණා.“ඒ වුණාට මම කැමැති ජැපනීස් නිව් ඉය එකට. එක ජැනුවරි ෆර්ස්ට්ම ගන්නවනේ. එදාට හදන ෆිෂ් කේක් හරි රසයි. අනිත්වත් හොඳයි. මම එගොල්ලන්ගේ පෝස්ට් කාඩ්වලටත් ආසයි.” රට නංගිගේ කැමැත්ත එහෙම කීවා.“ඒගොල්ලො ඔය ජොර්ජියානු කැලැන්ඩරේට මාරු වුණාට, මීට කලින් අවුරුදු කරලා තියෙන්නේ චීන චන්ද්‍රචාර කැලැන්ඩරේ අනුවලු.” රට මාමා සුපුරුදු පරිදි අඩුපාඩු එකතු කළා.“ඒ වුණාට ජනේරුවට ලෝකෙම සමරනවා මිසක්ක අපේ වගේ විශේෂයක් නෑනේ පුතේ” ආච්චි කතා කළේ මූණත් ඇඹුල් කරගෙන.“මමනම් කැමටි සොංග්ක්‍රාන් ෆෙස්ටිවල් එකට. මොකඩ එගොලා හොට් වෙලාවට වටුර ඩැම්මාම කූල් යහ්”“ඒ කොහෙද ඒ” අපේ මල්ලී රට මල්ලිගේ කතාව ගැන හරි විමසිලිමත් වුණා.“ඒ තායිලන්තේ පුතා, ඉන්දියාව, ලාඕසේ, තායිලන්තේ වගේ සමහර රටවල අවුරුදු සමරන්නෙත් හරියටම අපේ දවස්වලටමයි.” රට මාමා පැහැදිලි කළා.“ඉතිං ඒගොල්ලොත් නැකත් කරනව ද?”“හොඳ වෙලාව ගැන නම් සමහර රටවල කියවෙනවා. ඒත් ඉන්දියාවේ ඇරුණම අනිත් රටවල් කොහොම කරනව ද මං නං හරියට දන්නේ නෑ”.“කැවුම් කිරිබතුත් හදන රටවල් තියෙනව ද බලන්න ඕන නෙට් එකේ.” මල්ලී කීවේ හරිම උනන්දුවෙන්.“අපේ කම්පනි එකේ අර ෆොරින් ලේඩි එයත් මෙහෙ ආවනේ නිවාඩුවට එයා නම් කීවේ හොඳම වෙජිටේරියන් අවුරුදු කෑම තියෙන්නේ අපේ කියලා” මාමා තරමක ආඩම්බරෙන් කීවා.“හහ් නැතුව! අපේ කෑමවල කොහේවත් මස් මාංස ගෑවිලාවත් තියෙනව ද? දැන් තමයි ඔය උම්බලකඩ දාලා ලුණු මිරිස හරි කොටන්නේ. අපේ කාලේ ඒවා ඔට්ටු නෑ.” ආච්චි කීවේ හරිබරි ගැහෙමින්.“මම නං දන්න විදිහට ඕනම රටක අවුරුද්දට ගෙවල් සුද්ද බුද්ද කරලා අලුත් ඇඳුම් අරන් ඒ ටිකනම් කෙරෙනවාමයි නේද?” අම්මා තේ ටිකකුත් ගේන ගමන් ඇහුවා.“ඕව ඉතින් නෑගම් යනවා. තෑගි දෙනවා රතිඤ්ඤා පත්තු කරලා උත්සවෙ වගේ ගන්න එකනම් කොයි රටෙත් එකයි” රට නැන්දා කතාවට හවුල් වුණා.මෙච්චර වෙලා නිශ්ශබ්දව ඔක්කොම අහගෙන හිටපු සීයා තේ උගුරක් හකුරුත් එක්ක බීලා උගුර එහෙම පාදලාම පටන් ගත්තා.“අපේ මේ සිරිත් ආවට ගියාට කරන ඒවා නෙවෙයි. අපේ මිනිස්සු ඉරට හඳට වැන්දෙ බයට මෝඩකමට නෙවෙයි. සුද්දො පවා දැන් අලුතෙන් කියනවනේ අපේ කරමේ හරිය කියලා. ඉරට දෙවියෝ කියන්නේ නිකං නෙවෙයිනේ. අපට ජීවිතේ දෙන්නේ උන්නාන්සේ, හඳේ ගමන අනුව වඩදිය බාදිය එනවා වගේ අපේ හිතිවිලිවලටයි සරීර කූඩුවටයි යම් බලපෑමක් තියෙනවා. ඒක අපි කියනකං වැරැදී. දැන් ඕං බටහිරින් එනකොට හරි”තාත්තාගේ කටින් වචනයක් පිටවුණෙත් ඒ වෙලාවෙ තමයි. “බක්මහ කියන්නේ භාග්‍යයෙන් අගතැන්පත් කියන තේරුමනේ. අපිට සෞභාග්‍යය එන්නේ අපේ ගහේ කොළේ මල් ඵල දරලා කලට වෙලාවට වැහැලා, කරදර ලෙඩ දුක් අඩුවෙලා යනකොටනේ. ඒවා ලැබෙන්නේ සොබා දහමෙන්. ඒකට ජීවය දෙන්නේ ඉර. මේ මුළු ලෝකෙම එක්කො තියන්න එහෙම නැත්නම් නැති කරන්න පුළුවන් බලයක් තියෙන බව දැනගෙන හිටි නිසා තමයි හිරු දෙවියන්ට ඉස්සර මිනිස්සු වැන්දෙ. සුද්දට කොහෙද ඕවයෙ වගක්”“අංකල් පිටරට මිනිස්සු එක්ක තරහ ද?” රට නංගී තාත්තා දිහා පුදුමෙන් බැලුවා.“පොඩි දූ... අපී... රට රටවල ගියාට ඒ අයගේ දේවල් ඇහුවට දැක්කට ඒකට ඇබ්බැහි වෙන්න ඕන නෑ. උන්දැලගේ උනත් හොඳ දෙයක් නම් ගත්තට කමක් නෑ. ඒත් අපේ ඉතිහාසේ සුද්දට වඩා ගොඩාක් පරණයි. අපේ මිනිස්සු මේ ලෝක ධර්මතාව එක්ක බැඳිලා. ගහට කොළට සතා සීපාවාට ඉරට හඳට තාරුකාවලට ආදරෙයි. ඒක පපු කැනැත්තෙ අස්සෙන්ම එන එකක් මිසක බලෙන් ඇති කොරන්නැහැකි දෙයක් නෙවෙයි. සුද්දෝ අද ආපහු හොයන්නේ අපේ ඒ මීමුත්තන් කරපු කියපුවා තමයි. දැන් ඔය ටීම් වර්ක් ගගා අලුතෙන් කියන්නෙ,් අපි එදා ඉඳන් අවුරුදුවලට පවා කරන දේටනේ. එකට රැස්වීම, එකට විසිරීම, එකට සාකච්ඡා කටයුතු කිරීම, බවලත් උදවිය ආරස්සා කිරීම අපේ සප්ත අපරිහානි ධර්මවල කියලා තියෙන්නේ. එවුන්ගේ රටරාජ්ජවල් ඇතිවෙන්නත් කලින්. අපේ අලුත් අවුරුද්ද කියන්නේ මොකද්ද? මුලින්ම පිරිසිදුකම, හිතේ එකඟකම, එකමුතුකම, ගෙවල් දොරවල් පිරිසිදු කරලා අලුතින් ඇඳුම් පැලඳුම් අරගෙන, හිත තැන්පත් කොරගෙන, එකම වෙලාවක එකට ලිප මොලවලා උයලා කාලා ගනුදෙනු කරලා වැඩ කරලා නැදැ හිතවත්කම් අලුත් කරලා තරහමරහ ඈත් කරලා, මොනවද මේ කියන්නේ? හරියට අර දර මිටිය වගේ එකට හිටපල්ලා එතකොට පිරිහෙන්නේ නෑ කියලානෙ.”සියාගේ කතාව ඉවර වෙනකල් රට නංගියි මල්ලියි ඇස් පීරිසි වගේ ලොකු කරගෙන අහගෙන හිටියා.“අද කාලේ ඉතිං අපේ චාරිත්තර ටික කරලා ඊට පස්සේ අවුරුදු උනත් වැඩිපුර කෙරෙන්නේ සුද්ද පුරුදු කරපු...” කියු ආච්චි කුස්සිය පැත්තට ඉව ඇල්ලුවා.“හප්පච්චියේ අල ටික! රොස් වුණා ද?” කියමින් ආච්චි කුස්සියට දිව්වා. අම්මත් ඒ පස්සෙන්ම වැටුණේ “තාත්තගේ දේශනේ අහන්න ගිහින් අලදෝසියටත් වැඩේ උනාද කොහෙද?” කියමින්.වෙච්ච වැඩේට හිනා වෙවී අවුරුදු සිරිත්වල තේරුම කියා දීම රෑ කෑම මේසෙට කල් දාලා අපි හතර දෙනා තාත්තයි සීයයි එකතු කරන් අඹ ගහ යටට ගියේ අවුරුද්දට පදින්න ඔංචිල්ලාවක් බඳින්න පුළුවන්ද බලන්නයි.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=af11041013</link>
    <topic>අපේ කාලේ ගමේ ක්‍රිකට්</topic>
    <author>එම්.සී. මාතුපාල</author>
    <content>අපි පුංචි කාලෙ - ඒ කියන්නෙ එක්දාස් නමසිය තිස් හතළිස් ගණන්වල - අපේ ගමේත් අපි ක්‍රිකට් වාගෙ සෙල්ලමක් කළා. ඒකත් බෝලෙට පිත්තෙන් ගහල පිත්තත් අරං දුවන සෙල්ලමක්. ඒ උනාට ගමේ අය ඒකට කිව්වෙ ‘බෑඩ් ගහනව‘ කියල. බෑඩ් පිත්තයි විකට් එකයි හදල තිබුණෙ පොල් පිතිවලින්. පිච් එක හෙවත් සෙල්ලම් කරන තැන ගම්සබා පාර. ඒ දවස්මල ඒ ගුරු පාරවල්වල කාර් එකක් ගියේ කලාතුරකින්. ඉඳල හිටල බයිසිකලයක් හරි බර බාගයක් හරි ගියා. ඒ වෙලාවට අපි විකට් එක අයින් කර ගන්නවා. නැත්නම් කවුරු හරි අවුට් වෙනකල් කරත්ත කාරය කරත්තෙ නවත්තගන ඉන්නව.දෙපිළට බෙදෙන්නෙ ගමේ අයමයි. සෙල්ලම් කරන්ඩ එකතු වුණු අය අතරෙන් වැඩිහිටි දෙන්නෙක් නායකයො වෙනව. අනික් අය දෙන්න දෙන්න (ජෝඩු ජෝඩු) එකතු වෙලා පාරෙ ඈතට ගිහින් දෙන්නට වෙනම විහිළු නම් දෙකක් රහසෙ නියම කරගෙන එනව. දෙන්න එන්නෙ කරට අත දාගෙන. නායකයින් දෙන්න ළඟට යන දෙන්නෙක් “උච්චි උච්චි” කියනව. නායකයො දෙන්නම ‘තෝල් තෝල්’ කියනව. (මේ වචනවල තේරුම මගෙන් අහන්ඩ එපා.) එතකොට අර ජෝඩුව අහනව “බල්ලද පූස ද” කියල. (ඒ අර දෙන්නගෙ විහිළු නම් දෙක)එක නායකයෙක් කියනව “මට බල්ල හොඳා” කියල. එතකොට බල්ල ඒ පැත්තටත් පූස අනිත් පැත්තටත් යනව. ඊ ළඟට අනිත් ජෝඩුව. ඒ ජෝඩුවට උත්තර දෙන්නෙ අනිත් නායකය.“උච්චි, උච්චි”, “තෝල් තෝල්”, “ඉර ද හඳ ද?”, “ඉර”“උච්චි, උච්චි”, “තෝල්, තෝල්” “එල හරක ද මී හරකද?”, “එල හරක”“උච්චි, උච්චි”, “තෝල් තෝල්”, “කොස් ද පොල් ද?”, “පොල්”“උච්චි, උච්චි”, “තෝල් තෝල්”, “සල්ලි ද මල්ලි ද?”, “මල්ලි”“උච්චි උච්චි”, “තෝල් තෝල්”, “පෙට්ටිය ද වට්ටිය ද?”, “පෙට්ටිය”අපට පපර පපර බෑන්ඩ් වාගෙ දේවල් තිබුණෙ නෑ. අපි විනෝද උනේ ඕවගෙ අහිංසක විහිළුවලින්.මේ විදියට පිල් බෙදුණට පස්සෙ නායකයො දෙන්න කතා වෙලා තීරණය කරනව කොයි පිළ ද ඉස්සර වෙලා ගහන්නෙ කියල. කාසි උඩ දැමිල්ලක් තිබුණෙ නෑ.පොල් පිත්තක ඔළුව පැත්තේ සිට අඩි පහක් විතර ඈතින් කපල, ඔළුව බිම හිටෝල පසු පැත්තට කැන්ද දෙබලක් අටෝල තමයි විකට් එක හදන්නෙ. ;පාල් පිත්තක ඔළුවෙ මුලු දෙක රැහැල අඩි දෙකක් විතර උඩින් (අල්ලන) මිට සිනිදුවට රැහැල තමයි බැට් හෙවත් ‘බෑඩ්’ පිත්ත හදා ගත්තෙ.ගහන පිළේ උදවිය අසල තියෙන කණ්ඩියක් උඩට වෙලා එක්කෙනෙක් විකට් එක ළඟට එවනව. දැං වාගෙ විකට් දෙකක් නෑ. එක විකට් එකයි. බෝලෙ දාන තැන දැන ගන්ඩ කෝටුවක් හිටෝනව. බෝලෙට ගැහුවට පස්සෙ දුවනව නම් ඒ කොටුව ළඟට දිව්වාම ලකුණු එකයි. ආපහු දිව්වොත් ලකුණු දෙකයි.පාර දෙපැත්තෙ එලවලු, කෙසෙල්, පලතුරු ආදිය වවපු ගෙවතු සහ කටු පඳුරු නිසා සමහර වෙලාවට බෝලෙ හොයා ගන්ඩ වෙලාව යනව. බෝලෙ හොයා ගන්නකල්ම දුවන්ඩ පුළුවන්. හතරෙ හරි හයේ හරි බවුන්ඩ්රි ගමේ තිබුණෙ නෑ. ගහපු බෝලෙ ආපහු එනකල්ම දුවනව. දුවනකොට මිනිහට ගැහුවොත් එයා අවුට්.බෝල හදාගත්තෙ ඔට්ටපාළුවලින්. දොඹ ඇටයක් හරි රබර් ඇටයක් හරි අරං ඒක වටේ ඔට්ටපාළු ඔතල, ඔතල බෙලි ගෙඩියක් තරම් මහතට බෝලෙ හදා ගන්නව. ඒ ඔට්ටපාළු බෝලෙට හරියට වැදුණොත් හෙම පිට සක්වල ගලටත් එහා යන සයිස් එකට උඩ යනව. අපේ පිට සක්වල තමයි නැන්දලෑ වත්තෙ අද්දර තිබුණු දෙනියෙ වවල තිබුණු පියදාස අයියගෙ කෙසෙල් කොටුව. ඊට එහා ගියොත් බෝලෙ වෙලේ මඩ ගොඩේ.දවසක් බෝලෙට කරුණා අයිය පත බාපු වෙලාවෙ ඒක නැන්දලාගෙ කොස් ගහටත් උඩින් ගිහින් දෙනියට වැටිල ඒ ළඟ තිබුණු මඩ පුවක් වලට වැටුණා. කිසි කතාවක් නැතුව ඒක අහුලාගන ආපු ගුණපාල බෝලෙ දාන විජේරත්නට කිව්ව උඩින් ම දාන්ඩ කියල. උඩින් ම ආපු බොලෙට ආයෙත් කරුණා අයිය පත බාපු වෙලාවෙ ඒ බෝලෙ තිබුණු මඩපුවක් ජරාව ළඟ හිටපු එගොඩහ මහප්පගේ ඇඟට විසි වුණා. “චී... ය” කියල මහප්ප උඩ පැනපි. බැලින්නම් මහප්පගෙ අත් දිග සුදු මේස් බැනියමයි මඩකලපු සරමයි පුරාම මඩපුවක් කහට පැල්ලම්. මහප්ප මොනවද සංස්කාත වාගයක් කිව්ව. අපි ඔක්කොටම හිනා ගියා. ගුණපාලයි විජේරත්නයි පාර දිගේ පණ කඩාගන දුවල හැංගුණා. මැච් එක නවත්තල මහප්පත් ඉස්සර කරගෙන වෙල් යාය ඉස්මත්තෙ තිබුණු පතහට අපි ඔක්කොම ගිහින් නාල, රෙදි සෝදගන ගෙවල්වලට ගිහින් බත් කාල ආයෙ හැන්දෑවෙ මැච් එක පටන්ගත්ත.කරුමෙ පටිසන් දීල ද මං දන්නෙ නෑ හවස ගුණපාල බෝලෙට ගහපු වෙලාවෙ ඒක ගිහිං ගොම තැම්බක් උඩට වැටුණා. කවුරුවත් බෝලෙ අහුලගන එන්නෙ නෑ. ගුණපාල නමයක් දිව්වට පස්සෙ තමා විජේරත්න බෝලෙ අරං ගුණපාලට ගැහුවෙ එයා දහවෙනි ලකුණට දුවන කොට. බෝලෙ වැදුණෙ ගුණපාලගෙ බෙල්ලට. මූණ පුරාම අමු ගොම. ගුණපාල අවුට්.මං පුංචි එකා නිසා මට බෝල ගහන්ඩ ලැබෙන්නෙ අන්තිමට. මට බෝල දාන්නෙ හරි හිමිං. උඩ පැන පැන හිමිං එන ඒ බෝලවලට කියන්නෙ කැඳ බෝල කියල. ඒ කැඳ බෝලවලට ගහන්ට යකකුටවත් බෑ. ඉතිං මම එක බෝලෙං අවුට්. මගෙ බැරිකම නිසා නෙමේ. කැඳ බෝල නිසා.එම්.සී. මාතුපාලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=as1104101</link>
    <topic>බක්මහ සිරි ඉතිරුණු ළමයි 22 ක් ඉන්නා අපූරු ඉස්කෝලේ</topic>
    <author>ඉනෝකා සමරවික්‍රම</author>
    <content>බක්මහ සිරි ඉතිරුණු ළමයි 22 ක් ඉන්නා අපූරු ඉස්කෝලේඉඩංගොඩ සිට කිලෝමීටර පහක් හයක් පමණ ගිය තැනදී අපට හමුවන්නේ දුෂ්කරතාවලින් පිරුණ හාන්දුකන්ද ගම්මානයයි. ගමකෙළවරින් ඈතට දිස්වන කබරගල කන්දත්, ඒ මතින් මීට බොහෝ කලකට පෙර ඇදහැළුණු ‘කිරිඇල්ල’ අද වනවිට දිය සීරාවක් නැති තරමටම සිඳී ගොස්ය. මීට වසර දොළහකට පමණ පෙර ඉඩංගොඩ සිට හාන්දුකන්දට යාමට තිබූ පටුමඟෙහි කඳුගැට නඟිමින් ගලින් ගල පනිමින් ගිය ගමනේ දී අතොරක් නැතිව ඇසුණු රැහැයි හඬ ද දොළේ දිය පහරේ හඬ ද අද අසන්නට නොමැත. සියල්ල වෙනස් වී ඇත.පටුපාර වෙනුවට ගමට තාර පාරක් ලැබී ඇත. පාරේ ඇතැම් තැනෙක කොන්ක්‍රීට් දමා ඇත. ඇතැම් තැනක, පාරේ තාර ගැලවී ගල් මතුවී වාහනයකින් යෑමද දුෂ්කර වන තරමට පාර අබලන්ය. වෙලාවට වැඩකරන බස්රථයක් ගමට ලැබී ඇත. ඉස්සර මෙන් ගමටම කොටුවූ ජීවිත දැන් එහි නැත. ගමට විදුලිය ලැබී ඇත. බැලූ බැල්මට ගම වෙනස්වී ඇති සෙයකි. එහෙත් ගැමියන් තවමත්, හුරුපුරුදු ලෙන්ගතුකම, ආදරය දයාව ඇති එදා සිටි ගැමියන්මය.කටුක වුවත් සොඳුරු හදවත් ඇති හාන්දුකන්ද ගම්මානයේ ර/හාන්දුකන්ද විද්‍යාලයේ පුංචි අවුරුදු උත්සවයට සහභාගි විමේ භාග්‍යය අපට ලැබිණි.රෙදි හැට්ටවලින් සැරසුණු පුංචි දරු දැරියෝ තැන තැන ක්‍රීඩාවල යෙදෙති. මෙය “හරිම පුදුම ඉස්කෝලයකි”. ඇයි අප එයට “හරි පුදුම ඉස්කෝලේ” යැයි කියන්නේ ඔබට සිතෙනු ඇත. සැබැවින්ම එය පුදුම ඉස්කෝලයකි.එක්දහස් නවසිය පනස් නවයේදී ආරම්භ කරන ලද හාන්දුකන්ද විද්‍යාලයේ වර්තමානයේ සිටින්නේ මුල්ගුරු තුමා ඇතුළු ගුරුවරියන් තිදෙනෙක් හා ගුරුවරයෙකුත් සතියකට දින දෙකක් හාන්දුකන්ද විදුහලට අනුයුක්ත කරන ලද තවත් එක් ගුරුවරයකුත් පමණි. පාසලේ ශිෂ්‍ය ශිෂ්‍යාවියන් සංඛ්‍යාව විසිදෙනෙකි. එය එසේ වුවද පාසලේ වෙනත් පාසල්වල මෙන්ම ඉගෙනීම් කටයුතු, විෂය බාහිර කටයුතු මෙන්ම ක්‍රීඩා උත්සව, අවුරුදු උත්සව, ශීල ව්‍යාපාර ආදී සියල්ලම පැවැත්වේ.පාසලේ ඉතිහාසය පිළිබඳව අපට තොරතුරු පැවැසුවේ වයි.තිසේරා මහතාය.විදුහල්පති පියසේන ගමගේ”පනස් නවයේ අවුරුද්දේ ඉස්කෝලේ ආරම්භ කරලා තියෙන්නේ ප්‍රජා ශාලා ඉඩමේ. පසුව එතැන ඉඩ මදි නිසා ගමේ හිටපු කේ.ඩබ්ලිව්.පොඩියා ප්‍රනාන්දු මහතා තමන්ට අයිති වෙලා තිබුණ ඉඩම පාසල පවත්වාගෙන යන්න බාර දීලා තියෙනවා. ඒ ඉඩමේ තමයි මේ ඉස්කෝලේ හදලා තියෙන්නේ. එක්දහස් නවසිය හැට එකේදි පාසල රජයට පවරා ගත්තා. ඉස්සර මේ ගමට යන්න එන්න තිබුණේ පුංචි පටු පාරක් – ඉඩංගොඩ පැත්තෙන් එනව නම් කිලෝමීටර් පහක් විතර පයින් එන්න ඕන.එපිටවල පාරෙන් එනවනම් කිලෝමීටර් තුනක් විතර පයින් එන්න ඕන. දැන්නම් ගමට බස් එකක් වැඩ කරනවා. ඉස්සර ගමේ හැම ළමයම ගියේ මේ ඉස්කෝලෙට. දැන් ගමනා ගමන පහසුකම් තියෙන නිසා ළමයි කිරිඇල්ලට ඉස්කෝලේ යනවා. අපේ ගම දුෂ්කර වුණාට ගමේ මිනිස්සුන්ට ප්‍රශ්න තිබුණට ගම්මු හරිම එකමුතුයි.”පාසලේ සිටින සිසු සිසුවියන් ප්‍රමාණය පහළ මට්ටමක පැවතුණ ද ගුරුවරුන්ට එය ප්‍රශ්නයක් නොවේ. ඔවුහු තමන්ට හැකි උපරිම අයුරින් මේ දරුවන්ට අධ්‍යාපනය ලබා දෙති.කබරගල කන්ද පල්ලෙක්කන්ද, බදුවල කන්ද ආදී කඳුවලට මැදිව තිබෙන මේ පුංචි ගම්මානයේ පුංචි පාසලේ සිඟිති බක්මහ උළෙල ගමට අලුත් එළියක් ලබාදුන්නේය.”මේ පාසලේ අවුරුදු දහයක පමණ පටන් අවුරුදු උත්සවය පවත්වනවා. මම පාසලට පත්වෙලා ආවේ 2007 අවුරුද්දේ. අපේ පාසලේ අඩු ශිෂ්‍ය සංඛ්‍යාවක් හිටියත් අපිට අවශ්‍ය ඒ දරුවන්ට හොඳ අධ්‍යාපනයක් ලබාදීම වගේම අපේකම පිළිබඳවත් අවබෝධයක් ලබාදීමටයි. ඒ අරමුණින් තමයි අපි හැම වසරෙම අවුරුදු උත්සවය සංවිධානය කරනු ලබන්නේ.අපේ පාසලට අඩුපාඩු බොහොමයක් තියෙනවා. අපට ප්‍රාථමික අංශයේ පුහුණු ගුරුවරු නැහැ. සිටින්නේ උපාධි ගුරුවරුන් පමණි. එකම ගොඩනැඟිල්ලයි තිබෙන්නේ. කොඩිතුවක්කු කන්ද විද්‍යාලයේ ඉංග්‍රීසි විෂය උගන්වන ගුරුවරයම තමයි සතියට දෙවරක් අපේ පාසලට අනුයුක්ත කර තිබෙන්නේ.පොල්කටු බොරු කකුල් ඇවිදීමපාසලේ උගන්වන ගුරුවරියන් අතරින් හොරණ සිට උදේ හවා එන යන අය ඉන්නවා. දරුවන්ට වගේම ගුරුවරුන්ටත් දුෂ්කරයි. නමුත් අපි උත්සාහ දරන්නේ මේ දුෂ්කරතා මැදින් මේ පුංචි පැටවුන්ගේ ජීවිත ආලෝක කරන්නයි.” විදුහල්පති පියසේන ගමගේ මහතා පවසන්නේය.පුංචි පැංචියන්ට එක විදිහකට සිටින්නටම බැරිය. ඔවුන්ට පාසලේ අඩුපාඩුකම් හෝ ගමේ දුෂ්කරතා පිළිබඳව හරි අවබෝධයක් නැත. එක වසරේ සිට පහ වසර දක්වා ඉගෙනුම ලබන දරු දැරියෝ ඔවුන්ගේ සිඟිති අවුරුදු උත්සවයට ලහි ලහියේ සූදානම් වෙති.කිරි ඉතිරවීම, ආහාර අනුභවය, වැඩිහිටියන් නැමදීම හිසතෙල් ගෑම ආදී වූ අවුරුදු චාරිත්‍ර සියල්ල ඔවුහු ආසාවෙන් ඉටු කරති.’අවුරුද්ද දවසට අපේ ගෙදරත් මේවා කරනවා”. කටකාර නවෝද්‍ය පවසන්නේය.අපේ අම්මා දළු කඩන්න යනවා. තාත්තා ලී පටවන්න යනවා. සමහර දවස්වලට තාත්තා මොරටුවෙත් යනවා. මාව බලාගන්නේ සීයා. මං ඉගෙන ගන්න ආසයි. ඉස්කෝලේ ඇරිලා ගියහම මං සමහර දවස්වලට ඉන්නේ සාවිලගෙ ගෙදර.””කවුද සාවි කියන්නේ?”සාවි කියන්නේ මෙයාට.නවෝද්‍ය අසල සිටි දැරියක පෙන්නුවේය.”මගේ නම සවින්ද්‍යා. ඉස්කෝලේ හැමෝම මට කියන්නේ සාවි කියලා. නවෝද්‍ය ඉන්නේ අපේ ගෙවල් ළඟ. මගෙ තාත්තා මේ ඉස්කෝලේ උගන්නනවා. තාත්තගෙ නම උපුල්. මේ ඉන්නේ අම්මා. මට චිත්‍ර අඳින්න පුළුවන්. සණස චිත්‍ර තරගවලින් මට තුන්වැනි තැන ලැබිලා තියෙනවා. අපිට හරිම සතුටුයි අවුරුදු උත්සවය පවත්වන එකට. අද පොල්කටු බොරුකකුල් පැනිල්ලකුත් තියෙනවා. මම ඒකටත් සහභාගිවෙනවා.පුංචි පැංචියන්ට එකතැනක සිටින්නට ඉවසිල්ලක් නැත. ඔවුන්ගේ ලෝකය සොඳුරුය. ඔවුන්ට මහා ලොකු බලාපොරොත්තු නැත. නගරයේ පාසල් හා තම පාසල අතර වෙනස වටහා ගන්නට තරම් ඔවුන්ට අවබෝධයක් නැත. එසේ වුවත් ඔවුහු තම පුංචි පාසලේ ගෙවන ජීවිතය සොඳුරු යැයි සිතති.සවින්ද්‍යා ගේ අම්මා අප හා පැවැසුවේ, “ළමයි පොඩ්ඩක් ඉන්නේ කියලා කනගාටු වෙන්නේ නැහැ. අපේ පාසල අපිට හොඳයි. මේ ගුරු මණ්ඩලය ඉතාම හොඳයි. මගෙ මහත්තයා උගන්වන්නෙත් මේ පාසලේමයි. ඉස්සර නම් ගමේ ළමයි ආවේ මේ ඉස්කෝලෙට. දැන් ගමට බස් එකක් තියෙන නිසා ළමයි පිට ඉස්කෝලවලට යනවා. ඉස්සර වගේ දුෂ්කරතා නැහැ. ලයිට් තියෙනවා. පාර තියෙනවා. ඒ නිසා අපට ඕනෑ නම් දුවව නගරේ ඉස්කෝලෙකට ගෙනියන්න තිබුණා. ඒත් ඊට වඩා මේකේ ඉගෙන ගන්න එක හොඳයි කියලා හිතුවා.කිරි ඉතිරවීමඅපේ දරුවන්ට ඉදිරිපත්වීමට තිබෙන අවස්ථා වැඩියි. මේ දරුවෝ තුළ සබකෝලය නැහැ. ක්‍රීඩා උත්සව වගේම වෙනත් දේවල් පාසලේ පවත්වනවා. දරුවන්ට ගුරුවරයාගේ අවධානය යොමුවෙනවා වැඩියි. අවුරුදු හතළිහකට පස්සේ පසුගිය වසරක ශිෂ්‍යත්වයෙනුත් දරුවන් දෙදෙනෙක් සමත් වුණා.මේ පාසලෙන් ඉගෙන ගෙන වෙනත් පාසල්වලට යන දරුවන් ඒ පාසල්වල දරුවන් සමඟ කරට කර ඉන්නවා. අපේ ඉස්කෝලේ තව දියුණු වෙනව නම් අපි කැමතියි. එතකොට ගමේ දරුවෝ ගමේ පාසලට ඒවි. මේ ගමේ අම්මලා තාත්තලට තමන්ගේ දරුවන්ට උගන්නන්න උවමනාව තියෙනවා. ඒත් ඒ අයට ඒක කරගන්න අමාරුයි. හුඟක් අය කරන්නේ කුලීවැඩ.”කුලී වැඩ කර හෝ තම දරුවන්ගේ අනාගතය සාර්ථක කිරීම හාන්දුකන්ද ගමේ අම්මලා තාත්තලාගෙ උත්සාහය වී ඇත. ඇතැම් දරුවකුට පාසලට දාන්නට සපත්තු ජෝඩුවක් නැත. තවත් දරුවකුට ඇත්තේ එක් ඇඳුමක් පමණි.පරිත්‍යාගශීලීන් විසින් පරිත්‍යාග කෙරුණ පරිගණකයක් පාසලට ඇත. දරුවන්ට ඒ පිළිබඳව ද මූලික අවබෝධයක් ලබාදීමට ගුරුවරු පෙරමුණ ගනිති.පුංචි බුදු මැදුර ඉදිරිපිට බුදුන් වැඳ ආරම්භ කෙරුණු සිඟිති අවුරුදු උත්සවයේ මුල්ම පියවර වූයේ පාසල් කොඩිය, ජාතික කොඩිය හා බෞද්ධ කොඩිය එසවීමය. අවුරුදු චාරිත්‍රයක් ලෙස ලිප ගිනි අවුලා කිරි ඉතිර වීමෙන් අනතුරුව අත්තම්මා දරුවන්ට කෑම කැවුවාය. ඉන්පසුව දරුවෝ තම දෙමවුපියන්ට, ගුරුවරුනට බුලත් හුරුළු දී නැමදූහ.අවුරුදු චාරිත්‍ර අවසානයේ ආරම්භ වූයේ සිඟිති අවුරුදු උත්සවයයි. අවුරුදු ක්‍රීඩා අතර කණා මුට්ටි බිඳීම, කඹ ඇදිල්ල, අලියාට ඇස තැබීම, බැලුම් පිපිරවීම, දෙහිගෙඩිය හැන්දේ තබාගෙන යාම, පොල්කටු, බොරු කකුල් ඇවිදීම ආදී තරග ද එයින් ජයග්‍රහණය කළ දරු දැරියන්ට ත්‍යාග පිරිනැමීම ද සිදුවිය.කිතුල් කර්මාන්තය ද, තේ, රබර්, කරාබු නැටි වැවිල්ල ද සාර්ථකව කෙරෙන හාන්දුකන්දේ ඕනෑම පළතුරක් වැවෙන්නේය. හේන් ගොවිතැනේ මෙන්ම කුඹුරු ගොවිතැනේ ද යෙදෙන හාන්දුකන්දේ ගැමියෝ පැමිණි දුක් පැණිරසයි කියා ජීවිතය විඳිති.දරු දැරියන් හා ගුරු මණ්ඩලය”හාන්දුකන්ද විද්‍යාලයේ මෙන්ම කොඩිතුවක්කු කන්ද විද්‍යාලයේ ඉංග්‍රීසි ගුරුවරයා ලෙස කටයුතු කරන ජී.ඒ.රෝහණ කිරිඇල්ල මහතා හාන්දුකන්ද ගම්වැසියෙකි.”ඉස්සර වගේ නොවෙයි. දැන් මේ පළාතට වැස්ස නැහැ. වැහි කාලෙට නම් කූඩැල්ලෝ විමානේ. කබරගල රක්ෂිතය දැන් අක්කර තිස්පහකට පමණ සීමාවෙලා. කැලෑව නැති නිසා වඳුරෝ රිලව් ගමට ඇවිල්ලා - ගම මැදින්, ගම අයිනෙන් ගලපු දොළ පාරවල් වේළිලා ගිහිල්ලා.දැන් කිරිඇල්ල අඬා වැටෙන්නේ මහ වැස්ස කාලෙට විතරයි.ඉස්සර තිබුණට වඩා ගමේ යටිතල පහසුකම් තියෙනවා. ඒ නිසා තමයි ගමේ ළමයි පිට ඉස්කෝලවලට යන්නේ. ඒත් ගමේ ඉස්කෝලේ දියුණු කරගත්ත නම් මේ හැම දේටම වඩා වටිනවා. අවුරුදු උත්සව ආදිය සංවිධානය කිරීමෙන් අපි බලාපොරොත්තු වෙන්නේ අපේ සංස්කෘතිය දරුවන්ට උරුම කර දීමටයි.ගමේ අවුරුදු කෑම මේසය කවදත් සරුසාරය. ඒ කෑම මේසය සරුසාර වන්නේ කිරිබත් කැවිලි පෙවිලිවලට අමතර හත්මාළුව ද සැදූ විටය. අවුරුදු හත්මාළුවට යොදාගන්නා දේවල් ප්‍රදේශයෙන් ප්‍රදේශයට වෙනස්ය. මේ හාන්දුකන්දේ ගැමියෝ හත්මාළුවට යොදාගත් දේය. කජු, මෑකරල්, කොස්ඇට, බේදුරු දළු, කිරිඅල, වම්බටු, තිබ්බටු ආදිය වේ. හාන්දුකන්ද ගැමියෝ හත්මාළුවට අනිවාර්යයෙන්ම බේදුරු දළු එක්කර ගැනීමට වගබලා ගනිති.තේවතුවල කුලියට දළු කැඩීම, මොහොතකට නවතා, කිරි කැපීම වෙනත් කාට හෝ පවරා දරුවන් ඇති අම්මලා තාත්තලා මෙන්ම, හාන්දුකන්ද ගැමියෝ හාන්දුකන්ද විද්‍යාල භූමියට එක්ව සිටියහ. ඒ තම දරුවන්ගේ, ගැමි දරුවන්ගේ හැකියා නැරඹීමටය. මේ වසරේ මෙන්ම ඊළඟ වසරේ ද ඔවුන් අවුරුදු උත්සවය පවත්වනු ඇත. ගමේ කජුගස්වල කජු පුහුලන්, කජු, අම්මාට හොරෙන් කෑමට ගිය පැංචියකගේ මුහුණේ කජු කිරි පැල්ලමකි. අත්තම්මා දරුවන්ට කොකිස් බදින අයුරු කියාදෙයි. කවුරුත් එකතු වී මේ හරි පුදුම ඉස්කෝලේ දරුවන්ගේ සිත් සතුටින් තැබීමට උපරිම දායකත්වය ලබා දුන්නෝය.ඉතිං, කිරිඇල්ල හාන්දුකන්ද ගම්මානයේ දරු දැරියන්ට, ගැමියන්ට පමණක් නොව ශ්‍රී ලංකාවාසී ඔබ සැමටම තවත් දින කිහිපයකින් උදාවන සිංහල හින්දු අලුත් අවුරුද්ද වාසනාවන්ත වේවා යැයි අපි පතමු.!ඉනෝකා සමරවික්‍රමසේයාරූ - විමල් කරුණාතිලකවිශේෂ ස්තුතිය – කිරිඇල්ලේ පියතිස්ස පාදුක්කගේ මහතාටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=as1104102</link>
    <topic>අම්මගෙ ‘කටුපුහුල් ඇඹුල’ට ගහන්න කෑමක් අද තරු පහේ හෝටලයකවත් නෑ</topic>
    <author>උපාලි සමරසිංහ</author>
    <content>අම්මගෙ ‘කටුපුහුල් ඇඹුල’ට ගහන්න කෑමක් අද තරු පහේ හෝටලයකවත් නෑ-වාර්මාර්ග හා ජල කළමනාකරණ නියෝජ්‍ය ඇමැති ඩබ්ලිව්.බී.ඒකනායකමා මෙසේ ඔබට ලීවේ 1940 ගණන්වල සිදුවූ අහඹු සිද්ධියක් නොවේ. කලට වැසි වසීවා - කෙත්වතු සාර වේවා යන ප්‍රාර්ථනයෙන් ඔහුගේ අප්පච්චි තම ගොවිබිම් රැක බලා සිටියත් ඔහු උපන්නේ එසේ වසරකට එක්තරා කාලයක් මහවතුරට යටවන ගමකය. අදත් මේ උඳුරුව හල්මිල්ලගහවැව එසේමය.පුදුමය! කියන්නේ සොබාව දහමට මෙන්ම ගහකොළ සතා සීපාවාට ද එකසේ පෙම්බැඳි වතුරින් එදා තරමක් පීඩා විඳි ඒ කොලුවා, අද දින අපේ වාරිමාර්ග හා ජල කළමනාකරණ නියෝජ්‍ය ඇමැති වීමය. මොන ඇමැතිකමින්වත් සොබාදහම වෙනස් කළ නොහැකිය. අපට කළ හැක්කේ සොබාදහමට අනුගතව තම ජීවන වෘත්තිය සලසා ගැනීම පමණි.විමලාවතී කුමාරිහාමි මාතාවඅදත් ගොවිබිම් අක්කර 20ක් උපන් ගමේ කරන මේ ඇමැති ගැමියාගේ ගහකොළ, වී, තල, මෙනේරි, කුරක්කන්, කෙසෙල් කැලේ මහ එකා අලියා විසින් වනසා ලන අවස්ථා බොහෝය. ඒත් “ඌට එදා අයිතිව තිබූ භූමියේ ගෙවල් හදපු අපට ඉතිරි හරිය මදෑ” යන උපේක්ෂා සහගත සිතිවිල්ලෙන් මෙලෙස මේ රසවතා තමාට ඒ අල්පේච්ඡතාව, උපේක්ෂාව පුරුදු පුහුණු කළ මෑණියන් ගැන කියන්නට මා අබිමුව හිඳී.මේ අපේ වාරිමාර්ග හා ජල කළමනාකරණ නියෝජ්‍ය ඇමැති ඩබ්ලිව්.බී.ඒකනායක හෙවත් විල්ප්‍රඩ් බණ්ඩාර ඒකනායකය. 1960 අතුරු මැතිවරණයෙන් දේශපාලනයට පිවිසි හෙතෙම පුරා අවුරුදු 40 ගණනකට පසු එතෙක් තමා පිළිගත් දේශපාලනය වෙනස් කළේය. ඒ 2006 කැබිතිගොල්ලෑව බස් බෝම්බය පුපුරා යෑමේ මහා විලාප හඬත් සමඟය.මගෙ අම්මා හරිම සංවේදීයි. එකම පවුලෙ අම්මා, තාත්තා, දරුවො, නැන්දා මාමා මේ විදියට මහා විශාල පිරිසක් මේ බස් බෝම්බයෙන් මියගියා. නිරපරාදෙ අහිංසක නිරායුධ ගැමියො මැරුණා. විලාප හඬ වෙඩි බෙහෙත් ගඳ පැතිරිලා ගියා. අපේ පක්ෂයේ හිටපු එ.ජා.ප. නායකයො හැංගුණා. කැබිතිගොල්ලෑවෙ තියා ඒ අහලකටවත් ආවෙ නෑ. කිසිම පක්ෂ නායකයෙක් මේ පැත්තෙ ආවෙ නෑ. මෙහෙම මැරුණෙ අපට ඡන්ද දීලා පාර්ලිමේන්තු යවපු අහිංසක මිනිස්සු.එදා ඒ කරදරයට පත් එක් ගැමියෙක් ඇහුවා මේකද මහින්ද චින්තනේ කියලා එතැනට ආපු එකම පක්ෂ නායකයා අතිගරු ජනාධිපතිතුමාගෙන්. එතුමා පිළිතුරක් දුන්නේ නෑ. ඒත් එතුමා හිතාගත්තා ත්‍රස්තවාදයට තිත තියලා වැඩේ පටන්ගන්නවා කියලා. මා හොඳින්ම දුටුවා මගේ ජනතාවගේ දුක කඳුළ ඉදිරියේ එතුමාගේ දෑසින් ‘සට’ ‘සට’ ගාලා කඳුළු වැටෙනවා. මං මේ ටික කීවෙ මගෙ අම්මගෙ සංවේදීකම, කෘතවේදීකම මටත් තියෙන හින්දයි. අදත් මා ඇඳෙන් නැගිටින්නෙත්, නින්දට යන්නෙත් මා වැදූ අම්මට හදපු අප්පට උගන්වපු ගුරුන්ට මා මේ තැනට පත්කළ මගේ ඡන්දදායකයන්ට පින්පෙත් දීලයි.දැන් මට මගේ අම්ම ගැන කියන්ඩ අවසරයි. මගෙ අම්මා විමලාවතී කුමාරිහාමි. මාතලේ ලස්සන පරිසරයේ උපන් ලස්සනම කෙනෙක්. මාතලේ ඇටිපොළ ඇගෙ ගම. මාතලේ බොහොම බලසම්පන්න රදළ පෙලැන්තියක කෙනෙක්. අළුවිහාරේලාටත් සම්බන්ධයි. මගෙ අම්මා හරිම විනීතයි. ලස්සනයි. චාම්. නිහතමානියි. කතාවක් තියෙනවා නේද? කේතලෙන් මල්ලක් – මාතලෙන් කෙල්ලක් ගෙනෙන්නන් කියලා. ඒ තරම් ඈ පියකරුයි. උඳුරුව හල්මිල්ලගහවැව ටිකිරිබණ්ඩාර ඒකනායක කියන්නෙ අපෙ අප්පච්චි.මං ඉපදෙන කාලෙ අද වගේ දඹුල්ල රෝහලේ පහසුකම් නෑ. අපේ ගමේ ඉඳන් හැතැප්ම 4ක් පයින් ඇවිත් මඩාටුගමදි බස් එකක් ගන්නට වෙන්නෙ. දඹුලු ඔය ජලාශය කිට්ටුව කලාවැව වැව් තාවල්ල උඩහින් තියෙන හැවැන්නහේන්ගම තමයි අපෙ පවුල ජීවත්වුණේ. 1940 ගණන්වල මේ ගම් තවත් දුෂ්කරයි. මං ඉපදිලා ගමට ගෙනැවිත් තියෙන්නෙ හොඳින් සරසන ලද කරත්තයක අම්මත් එක්ක තියාගෙන. හැබැයි! මේ විදියට කරත්ත සැරසුවෙ මාව ගෙනෙන්ඩ නම් නොවෙයි. පළාතේ දිසාවේ එදා මඩාටුගම හිට අපේ ගම්පළාතට එන ආරංචියකට කරත්ත පේළියක් සැරැසිලා මඩාටුගමට ඇවිත්.මේ අල්ලපනල්ලෙ තමයි මාවත් ගමට ගෙනියන්ඩ සූදානම් වෙලා තියෙන්නෙ. අපෙ අප්පච්චි ගම්තුලාන කීපයකම උප්පැන්න විවාහ මරණ රෙජිස්ට්‍රාර්. සමාජ නම්බුවක් තියෙනවා. ඉතින්! මගෙ අම්මත් එක්කම මාවත් ඒ විදියට ගෙන ගියා. මෙහි විශේෂයක් තියෙනවා. ‘ඇනිමිතිරාළ’ කියලා මුස්ලිම් කෙනෙක් තමයි කරත්තය ගෙනාවෙ. එයා දේව මායම් එහෙම තියෙන කෙනෙක්. අපේ ගම්වල සිංහල, මුස්ලිම්, බර්ගර් කියලා වෙනසක් තිබුණේ නෑ.අපෙ පවුලෙ පිරිමි 7ක්. ගැහැනු දෙන්නයි. අපට අයිති හේන් කුඹුරු වැඩ කළේ අපිමයි. අප්පච්චි රෙජිස්ට්‍රාර්කමට වඩා හොඳ පළපුරුදු ගොවියෙක්. අම්මත් ගෙවිලියක්. කුඹුරු වැඩවලට ගෙදර වැඩවලට වගේම අම්මා දක්ෂයි. මට මතකයි කුඹුරේ දහවල් වෙනකම් අව්කූටකේ වැඩ කරලා අම්මා ඇඹුල ගේනකම් අප්පච්චිත් එක්ක මං තිඹිරි ගස් සෙවණේ ඉන්නවා.පුදුම රසයක් ඇගෙ ඉවුම් පිහුම් සුවඳ ගෙය පුරා විතරක් නොවේ ගම පුරාත් ගලා යනවා. අස්වනු කපන කාලෙට අවුරුදු කාලෙට අලුත් නැවුම් සහලින් පිසෙන බත් සුවඳින් කැවුම් සුවඳින් අපේ ගමත් අලුත් වෙනවා. අපෙ අම්මලා මස් මාංශ රසට වහ වැටුණේ නෑ. හොඳ නැවුම් එළවළුයෙන් රස පලතුරින් සප්පායම් වුණා. දරුවන්ට ද එහෙම කන්ඩ පුරුදු කළා. අපි මස් කෑල්ලක් පොඩි කාලෙත් කෑවා නම් ඒ මඟුල් ගෙදරක ඇට්ටෝන් ගෙදරකදි විතරයි. මුලින්ම මං අකුරු කරන්ඩ ගියේ කටුකැලියාව මුස්ලිම් ස්කෝලෙට.ඊටත් පස්සෙ ගල්කිරියාගම මහා විද්‍යාලයට. කුඹුරු මැදින් ඕවිටි මැදින් පාසල් ගිය ගමන අදත් මතක් වෙන විට චමත්කාරයි. කොලු රංචුවත් එක්ක බඩවැටි පඳුරු ඒ දඬු මැදින් හැතැප්ම 4-5ක් පයින්ම ගිහින් එන මේ ගමනේදී අපි එන්නේ වීර, පලු, කරඹ, මොර, එරමිණියා ආදී දේවල් හපමින් කලකොලොප්පම් කරමිනුයි. වවුලන් වගේ කජු ගස්වල එල්ලිලා හරඹ පාලා ගෙදර එන විට සමහර විට අපේ සුදු ඇඳුම් කහටින් පිරිලා.ඒත් අපෙ අම්මලා මේවා ගැන හොඳින් දැන සිටියා. ඒවා කොලුකම් කියලා අම්මලා දන්නවා. දැන් අම්මට අවුරුදු 92ක්. ඒත් ඇගෙ චින්තන ශක්තිය දුර්වල නෑ.වැහි වතුර නැඟලා වැව් පිටාර ගිහින් ගංවතුර කාලෙට වැඩිහිටියන්ට කොහොම වෙතත් අපට නම් හරිම ප්‍රීතියි. තෙප්පම් ඔරු පාරු පැදලා විනෝදවෙන්න. ලූලන්, තෙප්පිලියන් අල්ලන්න අපි කාලය ගත කළා. අපේ බත බුලත විනාශ වුණත් පොඩිවුන්ගෙ සන්තෝෂෙ - මොනවා කරන්ඩද? අම්මා ඒ වෙලාවට කීවා මතකයි.ගස් නඟිනවාට අම්මා විරුද්ධ වුණත් ඇය හිත යටින් දන්නවා පිරිමි දරුවන් අභියෝග දිනිය යුතු බව. ඇය එවැනි සිද්ධීන් දුටුවාම හෝ ඇහුවාම මට ආදරයෙන් කරුණු කියනවා. පුතේ, ගහකොළ සමඟ කරන ගනුදෙනුව හොඳයි. ඒත්, ගස් නැඟලා කරදර වෙන්න එපා. අතක් පයක් බිඳුණොත්... ඇය ෙඒ වෙලාවට කියනවා. අපේ අප්පච්චිගේ පැත්තෙන් ඥාති වන කෙනෙක් එදා හිටපු රුවන්වැලි සෑ බිමට නායක හාමුදුරුවෝ. (අපේ මහප්පා) ශ්‍රී රේවත නායක හාමුදුරුවො. උන්නාන්සෙගෙ උදව්වෙන් මං අනුරාධපුරේ ඉගෙනගන්ඩ ආවා. රුවන්වැලි පුද බිමේ හවසට රවුම් ගගහා, පින්කම් කැර කැර තමයි මං උදේට ස්කෝලෙ ගියේ.එදා තිබුණෙ පුදුමාකාර සංස්කෘතියක්. ඒ සංස්කෘතියේ ප්‍රධාන සංකේතයක් අපෙ අම්මා. අප කුඹුරුවල කුරුල්ලන්ට කන්ඩ වෙනම කොටසක් තිබුණා. පන්සලට හාල් ටික නොගෙනිහින් ගෙවල්වල බත ඉදුණේ නෑ. ගස්ලබු ගහක් වැව්වත් එක ගහක් පන්සලට. පොල් ගහක් තිබුණා “පන්සල් පොල්ගහ” කියලා. එළවුළු ටික වුණත් බෙදා හදා ගන්නා සමාජයක් එදා තිබුණෙ. අපෙ අම්මා මූලික වෙලා ගමට පන්සල පවා හැදුණෙ. ගුරුහල්මිල්ලගම පන්සල එහෙම එකක්.කුරක්කන් ටික වී ටික වේලා තම්බාගෙන කෑමට ගන්ඩ අපෙ අම්මලා පුදුමාකාර මහන්සියක් ගත්තා. ඇගෙ අත්කම්, ලියකම් බොහොමයි. නැති බැරි අයට නිකම් වී මල්ලක් දෙන්ඩ එදා ගමේ ප්‍රභූවරු වගේම අපෙ අම්මලා වගෙ සුන්දර ගෙවිලියන් ක්‍රියා කළා. අපෙ අප්පච්චිගේ මහගෙදර කාමර විතරක්ම 18ක්. දඬුවම් දුන් ශාලාව තිබුණා. දඬුකඳ තිබුණා. ඒවා පැරැණි ප්‍රෞඪත්වයේ සංකේත. අපට අම්මා උගැන්නුවෙ සරල සුන්දර ප්‍රජාතන්ත්‍රවාදී හැමදෙනා අගයන ජීවිතය මිස ඒ අතීත ගාම්භීරකම් වටිනාකමින් දකින්නට එපා කියලයි.අපෙ අම්මලා මාතලේ නිසා ඒ පළාත් සංස්කෘතියට උරුමකම් කී පැණිවළලු, මුංකැවුම්, හැලප වර්ග ආදිය නිතර අපට හදාදුන්නා. ඒවා හරිම රසවත්. අලුත් අවුරුද්දට අම්මගේ මේ කෑම වර්ග නොවරදවාම හැදෙනවා.ගෙදර වී ටික නිතරම පිරිලා තිබුණේ වී බිස්සෙ. වී බිස්ස අඩුවෙන එක කවරදාවත් වුණේ නෑ. එහෙම වුණා නම් ඒ ගෙදර මහා නස්පැත්ති කාලයක් ලෙසයි අම්මා සැලකුවෙ.වී බිස්සට අමතරව ගෙදර තිබුණෙ අටුව. කැකිරි, වට්ටක්කා, බෝල මිරිස් මේකෙ ගොඩගසා තිබුණා. ඕනෑම නියඟයකට මුහුණ දෙන්ඩ පුළුවන් විදියට අම්මා සකසුරුවම් වෙලා හිටියා. තරමක කලබල කාලයක් ආවොත් (1958, 1971, 1989) මේ හැම මොහොතකම අම්මගෙ අටුවෙ එළවුළුත්, වී බිස්සෙ වීත් ඕනෑතරම් ආරක්ෂක තොග තිබුණා. අපට මුහුදු මාළු නැතිවුණත් දරුවන්ගෙ වුවමනාවට ලූල් මාළුව, තෙප්පිලි මාළුව, ලේල්ලු වගෙ මාළු ජාති අම්මා හදා දෙනවා. ගෙදරට ආපු කෙනෙකුට හරි ගෙදර සිටින කෙනෙකුට හරි බතින් බුලතින් සංග්‍රහ කිරීම විනා මුදල් දීම කළේ නම් නෑ.ආපු කෙනෙකුට බත් ටිකක් නොවරදවාම දෙන්නට විනා මුදලක් හදලක් දෙන එක වැරැදියි කියන කල්පනාව එදා ගැමියන්ට තිබුණා. අපෙ අම්මත් එහෙමයි.අපෙ අම්මලා බොහොම කැමැත්තෙන් කළ දෙයක් තමයි ගෙයි ඇතුළෙ වගේම පිළිකන්නෙත් ගේ කුරුලු කූඩු තැනීම. මුට්ටියක් හිල්කරලා පිදුරු දාලා එල්ලා තබනවා. මේකට ගේකුරුල්ලො ඇවිත් පැටව් හදාගෙන ජීවත්වීම ගෙදරට සිරියාවක් කියලයි අම්මලා කීවෙ. දැන් කොහිද? මේ ගේ කුරුල්ලොත් නැහැනෙ.කඩවර දෙවියන් වෙනුවෙන් දේව පූජා පවත්වන එක අපේ ගම්බද චාරිත්‍රයක්. බුදුන් විෂයයෙහි ඔවුන් බොහොම ගෞරවසම්ප්‍රයුක්තව කටයුතුª කරනවා.ඊට අමතරව කඩවර දෙවියන් ඇදහීම, කළු දේවතාබණ්ඩාර ප්‍රාදේශීය දෙවියන් පිදීම අපේ අම්මත් ඉහළින් කළා. පන්සලට නොවරදවා දානය දීමද ඇය කළ චාරිත්‍රයක්. අපෙ අම්මා හදපු විශිෂ්ටතම කෑම තමයි ‘කටුපුහුල් ඇඹුල’. කළුපොල් මාළුව හදන්න, කජු, කොස් මාළුව මොන තරම් මිහිරියට අපේ අම්මලාට උයන්ඩ පුළුවන්ද? නාගරිකයේ කට්ටියට මේවා හිතන්නවත් බෑ.මං අනුරාධපුරේ කොලීජියේ ඉගෙනගන්න කාලෙ හරියටම නිවාඩුව ලැබෙන කොට වැස්සත් එනවා. වැව් පිටාර ගලලා මඩාටුගම ඉඳන් පීනලා හරි වැඩිහිටියන්ගෙ කරින් හරි තමයි ගෙදර යන්නෙ. අපෙ අම්මා දාන ශීලය යන දේවල් පාරමිතා හැටියට පිදුවෙ. රාජකීය කොබ්බෑකඩුව, ගොපල්ලව පරම්පරාවලට කිට්ටු දූල්ලෑව දිසාවට නෑකම් කියපු පරම්පරාවක සිටි අම්මා තුළ යම් යම් රදළ ගති තිබුණා නම් ඒ යමක් කෙනෙකුගෙන් ඉල්ලන්නෙ නැති එක විතරයි. අම්මගෙ පරම්පරාවෙ ඇස් වෙදකමත් තිබුණා. මේක අම්මත් හොඳින්ම දැන සිටියා.ගමේ ගෑනුන්ට වෙදකම් කළාට සල්ලි නම් ගත්තෙ නෑ. අනුරාධපුර ශාන්ත ජෝශප් විද්‍යාලයට ගිය කාලෙ තමයි මං මුල්වරට අම්මගෙන් තරමක් හෝ ඈත්වුණේ. 89 තරුණ කැරැල්ල එනකොට මං උතුරු මැද පළාත් සභාවේ සභාපති. අම්මා ඒ කාලෙ නිතරම කීවෙ එක වචනයයි. ඒ ‘පරෙස්සමින්’ යන්නයි. පුංචි කාලෙ ‘වලිප්පුව‘ හැදිලා මගෙ රත්තරං අම්මා මාවත් අරන් හැතැප්ම 2 1/2ක් දුවලා තියෙනවා. වෛද්‍ය රාජා ප්‍රනාන්දුපුල්ලෙ හම්බවෙන්ඩ. හරිම දිරිය ශක්තියක් තිබුණ මව් සෙනෙහස ඉතිරුණු මාතාවක්.අපෙ අම්මා ගහකොළ සතා සීපාවටත් හරිම ආදරෙයි. අපෙ අක්කර ගණන් වතුවලට අලි පැනලා හේන් විනාශ කළ අවස්ථාවේදීත් අම්මා කියන්නෙ පුතේ, මේ මහඑකාගෙ ඉඩම්. පසුකාලෙක අපිට මේවා ලැබුණට. උන්ට කිසිම ආකාරයක අන්තරාවක් කරන්නෙ හෙම නෑ කියලයි. අපිත් එහෙම හිතනවා. ඒත් කොලු කාලෙ දඩමස් නම් හොරෙන් කනවා. ඒවා අම්මා සලකන්නෙ පහත් වැඩ හැටියට. දඹුලු ඔය ගලලා - සපත්තු පාලම ළඟ මං හිරවෙලා ද කියලා අම්මා නිතර මැසිවිලි කියන්නෙ අප්පුච්චට. ඒ පාසල් නිවාඩුවට මට රස ආහාර කන්ඩ දෙන්ඩ ඈ මඟබලාන හිඳින නිසයි. ගම්වල මිනිස්සුත් බළලුගම, හෑගම, මඩාටුගම, මේ ආදී පෙදෙස්වලට බලපාන රෙජිස්ට්‍රාර් අප්පුච්චා නිසා කොහොමින් හරි මාව ගෙදර ගේනවා.අපේ ගෙදර කිරිහරක් සිටි නිසාම අම්මා අපට ‘හරක් මස්’ නම් කන්ට කිසිසේත්ම ඉඩ දුන්නේ නෑ. අම්මා කීවෙ ඒක “මව් මරා කනවා වගෙ වැඩක් නෙව පුතේ” කියලයි.මට අම්මා කවදත් කීවෙ හීන් පුතා කියලා. අපේ ආවාහ විවාහ කටයුතුවලදි වුණත් අම්මා ගොඩාක් නිදහස දුන්නා.අම්මගෙ සත්ත්ව කරුණාව ඉහළයි. මං ඇමැතියෙක් වුණේ මගෙ ඡන්දදායකයාට පින්සිද්ධ වෙන්න. මං යහපත් වුණේ අම්මගෙ කරුණාවට දයාවට පින්සිද්ධ වෙන්න. ඒ නිසා ඒ ගැන හිතලා ජනතාවට වැඩ කරපන් පුතේ කියලා අම්මා නිතරම කියනවා.එදා කැබිතිගොල්ලෑව බස් බෝම්බෙ පිපුරුණු වෙලාවෙ අම්මා බොහොම කම්පා වුණා. ඇය ත්‍රස්තවාදයට එරෙහිව පියවර ඔසවන නායකයන්ට ගෞරව කළා. මටත් හිතුණා ඒ නායකයාට එක්කාසු වෙන්ඩ.ගමේ මිනිසුන්, රටේ මිනිසුන් මේ විපතින් බේරගන්ඩ උදව් කළ ඒ නායකයාට මට උදව් කරන්න මඟ පෙන්නුවෙ ඇත්තටම මගෙ අම්මගේ සංවේදීතාවයි.උපාලි සමරසිංහඡායා - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=as1104103</link>
    <topic>මිනිස් සිත ධර්මානුකූල නැත්නම් සසලවීම් හමුවේ ඉදිරියට යා නොහැක</topic>
    <author>සාකච්ඡා කෙළේ -රමණී සුබසිංහ</author>
    <content>මිනිස් සිත ධර්මානුකූල නැත්නම් සසලවීම් හමුවේ ඉදිරියට යා නොහැකකොළඹ ශ්‍රී සම්බුද්ධාලෝක විහාරවාසී කොළඹ දිස්ත්‍රික් සහකාර අධ්‍යාපන අධ්‍යක්‍ෂශාස්ත්‍රපති විතාරන්දෙනියේ මේධානන්ද හිමිමිනිසා අධ්‍යාත්මික හා භෞතික යන දෙයාකාරයෙන්ම පරිපූර්ණ විය යුතු බව බුදු දහමේ අපේක්ෂාවයි. බුදුරජාණන් වහන්සේ මේ සමාජයට නිවන් දකින මාර්ගයම, ජීවිතයේ අනිත්‍යතාවයම පෙන්වා දීමට උත්සාහ නොකළහ. මිනිසා මුහුණ දෙන්නා වූ අනේකවිධ ගැටලු හමුවේ නොසැලී සිටින ආකාරය, ජීවිතය ගොඩනඟා ගන්නා ආකාරය, යම් ප්‍රශ්නයක් නිසා ජීවිතයම කඩා වැටුණ අවස්ථාවක නැඟී සිටින ආකාරය පිළිබඳ ඉගැන්වූහ. ලෞකික ජීවිතය කලකිරී සිටින අයට පැවිදි ජීවිතයේ වූ සැප පිළිබඳ පෙන්වා දුන්හ.ජීවිතය අධ්‍යාත්මික වශයෙන් මෙන් ම භෞතික වශයෙන් ද සාර්ථක වීමට නම් පුද්ගලයා නුවණැති අයකු විය යුතු බව බුදු දහමේ ඉගැන්වේ. උගතෙක් වූ පමණින් නුවණැත්තකු වීමට නුපුළුවන. හේ බුද්ධිමතෙක් විය යුතුය. යම් දෙයක හොඳ නරක තෝරා බේරා ගෙන, සෑම ප්‍රශ්නයකටම නොබියව, නොසැලී මුහුණ දීමට හැකියාව ඇති අයකු විය යුතුය.සුළු කරුණක දී පවා බියට පත්වෙන්නේ කවරෙක් ද? නිවැරැදි නොවූ පුද්ගලයාය. වැරැදි කළ තැනැත්තා නිරන්තරයෙන් ම කල් ගෙවන්නේ බියෙන් හා සැකයෙනි. අප නිවැරැදි වන්නේ කෙසේ ද? අතීතයේ හෝ වේවා වර්තමානයේ හෝ වේවා, අනාගතයේ හෝ වේවා කවර කලෙකදීත් තමන්ට හෝ අනුන්ට හෝ අයහපතක්, අකටයුත්තක් නොවන ලෙස ක්‍රියා කිරීමෙනි.‘සේලො යථා ඒක ගනෝ’ යනුවෙන් බුදුරජාණන් වහන්සේ දේශනා කොට වදාළේ නිවැරැදිව ජීවිතය හසුරුවා ගන්නා පුද්ගලයාට සමාජය තුළ බියක් නොවන බවයි. කෙනෙක් වැරැදි නොකළ ද යම් යම් අවස්ථාවන්හි වැරැදි කළා සේ චෝදනා ලැබීමට පුළුවන. සමාජයේ ස්වභාවය එයයි. එහෙත් මහා වෘක්ෂයක් සුළඟකින් සොලවා බිම හෙළීමට නොහැකි සේ, නොකළ වරදකට නිවැරැදි පුද්ගලයා සසල කළ නොහැකිය. සෙළවිය නොහැකිය. එවන් ශක්තිමත් ජීවිතයකට පදනම ගොඩනැඟෙන්නේ වැරැදි නොකර සිටීමෙනි.මිනිසුන් වරදට පෙළඹෙන්නේ ඇයි? ජීවිතයේ බලාපොරොත්තු වන සීමාවන්ට ළඟා වීමට නොහැකි වීම නිසාය. කෙනෙක් සුවිසල් මැදුරක සැපවත්ව විසීමට රුචි යැයි සිතන්න. එහෙත් ඔහුට ඒ සා ධනය නොමැත. වහ වහා මුදල් ඉපයීමට හේ අධාර්මික ධනෝපායන මාර්ගවලට පෙළඹේ. මේ අප සමාජයේ දී කොතෙකුත් දැක ඇති නිදසුන් ය. කෙනෙක් වැරැදි කරමින් ම නිවැරැදි අය ලෙස සමාජයේ පෙනී සිටී. එහෙත් කිසිවකුටත් හොර රහසේ මොනතරම් වැරැදි කළත් තම සිතට හොර රහසේ කිසිවකුට වැරැදි කළ නොහැකිය. අයහපත් මාර්ගයේ යමින් කොපමණ සැප සම්පත් භුක්ති වින්ද ද සිය අරමුණ පිළිබඳ හේ හොඳින් දනී. මේ අධාර්මික පැවතුම් සමාජය දැන ගත් පසු ඔහු නිසැකවම අපකීර්තියට පත් වේ. නින්දා අපහාසයට ලක් වේ.සිය සීමා කරා යෑමට සිතන බුද්ධිමත් පුද්ගලයා අධාර්මික ධනෝපායන ක්‍රමවලට යොමු වන්නේ නැත. හේ ගත, සිත වෙහෙසා මුදල් උපයා ගනී. උත්සාහවන්ත බව ජීවිතය සාර්ථක කර ගැනීමේ උසස් මාර්ගයක් බව බුදු දහමේ උගන්වයි.බෞද්ධ කතාවක සඳහන් වන මී කුණක් විකුණා ධනවත් වූ පුද්ගලයකු පිළිබඳ තොරතුරු ඔබ අසා ඇත. උත්සාහය, උනන්දුව හා නුවණ තිබේ නම් මේ ජීවිතයේ ජය ගත නොහැකි කඩඉමක් නැත. බුදුරජාණන් වහන්සේ කරණීය මෙත්ත සූත්‍රයේ දී පුද්ගලයා සෑම දේටම හැකියාවක් ඇත්තෙක් විය යුතු බව දේශනා කොට වදාළේ මේ නිසා ය.පෘථග්ජන මිනිසා නිරන්තරයෙන් ම අපේක්ෂා කරන්නේ ජීවිතයේ සැපයයි. එහෙත් මෙලොව වෙසෙන සියලුදෙනාට ම ලාබ අලාබ, නින්දා ප්‍රශංසා, යස අයස, දුක සැප ආදි වූ අටලෝ දහමට මුහුණ දීමට සිදුවන බව අමතක නොකළ යුතුය.සුළඟකට මහා ගස් අතු සෙලවිය හැකි ය. එහෙත් මුලිනුපුටා දැමිය නොහැකිය. එහෙත් මහා සුළඟකට පර්වතයක් සෙලවීමට හෝ නොහැකිය. ජීවිතය ද මෙපරිදිය. විවිධ සිදුවීම් නිසා විවිධ අවස්ථාවන්හි අප සිත් සසල වීම සාමාන්‍යය. සුළඟින් ගස සෙලවුණත් නොවැටී සිටින්නා සේ යම් සිදුවීමක දී සසල වුණත් ජීවිතයම කඩා වැටෙන්නට ඉඩ නොදිය යුතුය. මෙහිදී අප වෙත වූ ශක්තීන් හඳුනා ගැනීම වැදගත්ය. ඒ ශක්තියේ තරමට ප්‍රශ්න හමුවේ නොසැලී සිටීමට පුළුවන.ලොව්තුරා බුදුරජාණන් වහන්සේට පවා විවිධ අවස්ථාවන්හි චෝදනා එල්ල විය. ඉන් සසල වූ ශ්‍රාවකයන් වහන්සේ ඒ ප්‍රදේශ හැර යන්නට උන්වහන්සේට ආරාධනා කළහ. එහෙත්, ගෞතමයන් වහන්සේ සියලු නින්දා අපහාස සම සිතින්, සම මෙතින් ඉවසා වදාළහ. අප ගේ ශාස්තෘවරයාණන් වහන්සේ දේශනා කොට වදාළ ධර්ම මාර්ගයේ ගමන් ගන්නා බෞද්ධ ජනතාවට ද ඕනෑම ප්‍රශ්නයක් හමු වේ නොසැලී, නොබියව ජීවිතය ගොඩනඟා ගන්නට හැකියාව තිබිය යුතුය.සියලු සැප සම්පත් ස්ථිරකොට සැලකීම මිනිසා ගේ සාමාන්‍ය ස්වභාවයයි. පසුගියදා භූමිකම්පා සහ සුනාමි ව්‍යසනයෙන් ජපානයට සිදු වූ විපත අපි දුටුවෙමු. ධනවත් රාජ්‍යයන් අතර ජපානය ප්‍රධාන තැනක් ගත් රටකි. එහෙත් මේ සම්පත්, මිනිස් ජිවිත විනාශ වන්නට ගත වූයේ ඉතා සුළු කාලයකි.ලෝක ධර්මතාවය නම් මෙයයි. වෙනස්වීම, සසල වීම අප කිසිවෙකුටත් වැළැක්විය නොහැකිය. මේ සසල වන ලෝකයේ මිනිසා ගේ සිත ධර්මානුකූලව ගොඩනැඟුණේ නැතිනම් මේ සසල වීම් හමුවේ ඉදිරියට යාමට නොහැකි ය. ස්වභාවික හේතු නිසා හෝ වෙනත් සිදුවීම් නිසා හෝ සසල වන සිත ගොඩනඟාගන්නට තරම් ධර්මයක් අප වෙත තිබිය යුතුය.මේ ලෝකයේ කිසිවක් ස්ථිර නොවන බව බුදුරජාණන් වහන්සේ ධර්මානුකූලව පෙන්වා දුන්හ. එහෙත් මට මේ තරම් දුකක් විඳින්නට සිදුවුණා, මේ ජීවිතයෙන් ඵලක් නෑ යනුවෙන් ජීවිතය එපා වන තත්ත්වයට පත්වෙනවා නම්, සියදිවි නසා ගන්නට සිතනවා නම් හේ අටලෝ දහම පිළිබඳ ධර්මානුකූලව නොසිතන කෙනෙකි. ධර්මානුකූල පුද්ගලයා ඕනෑම කරදරයක දී සසල වී ගිය සිත් ඇත්තේ වී වුවද නැවත නැඟී සිටින්නේ ය.ජීවිතයේ සැපයට ලොල් වූ පුද්ගලයාගේ සිත පිනවීම ඉතා අසීරුය. ඔහු ගේ කය පිනා ගිය ද සිත පිනා යන්නේ නැත. එහෙත් ධර්මයට අනුව සිය චරිතය හැඩ ගසා ගත් පුද්ගලයා කය පිනවීමේ ප්‍රමාණය දනී. සැප සම්පත් අස්ථිර බව හේ දනී. අප ගේ ගමන් මඟ සිත දියුණු කරමින්, කය නඩත්තු කරමින් යන මාර්ගයක් විය යුතුය. අටලෝ දහමින් කම්පා නොවී සිටීමට හැකි වන්නේ එවැනි මානසික දියුණුවක් තුළ පමණි.අප ජීවිතයේ සතුට හඳුනන්නේ දුක තේරෙන නිසාය. යම් දෙයක තිත්ත රස දැනෙන්නේ පැණි රස දන්නා නිසාය. ජීවිතයේ වූ මේ විවිධත්වය, හා එහි වූ අපූර්වත්වය දැකීමට අප උත්සාහ කළ යුතුය. අඩුපාඩු සහිත මිනිසුන් සමච්චලයට ලක් කරනවා නම්, ඇති හැකි අය නැති බැරි අය හෙළා දකිනවානම්, අන්‍යයන් පිළිබඳ වූ ඊර්ෂ්‍යාවෙන්, ක්‍රෝධයෙන් කල් ගෙවනවා නම් අයහපතට යන්නේ, ආගාධයට පැමිණෙන්නේ තමන් ම බව වටහා ගත යුතුය.අප රැගෙන එන්නේ පෙර සසරේ කරන ලද පින් පව්වල, හොඳ නරකවල ඵලයන්ය. මේ නිසා කිසිවෙකුටත් නිග්‍රහ කිරීම, හෙළා දැකීම, සමච්චලයට ලක් කිරීම සුදුසු නැත. යමෙක් එලෙස නිග්‍රහයට ලක් වෙනවා නම්, නොකළ වරදකට පවා දඬුවම් ලබනවා නම් ඒ පිළිබඳ සසල වීම ද සුදුසු නැත. යහපත් ජීවිතයක් ගත කළා නම් ඔහුට බිය වීමට කරුණු නැත. කෙදිනක හෝ සත්‍යය ජය ගන්නා බැවිනි. ගන ගල් පර්වතයක් සුළඟින් සෙලවිය නොහැකි වනවා සේ නින්දා ප්‍රශංසා හමුවේ පණ්ඩිතයෝ නොසැලෙන බව අප භාග්‍යවතුන් වහන්සේ දේශනා කොට වදාළහ. ධම්ම පදයේ පණ්ඩිත වග්ගයේ දී උන්වහන්සේ මේ පිළිබඳ අපූරු විවරණයක් සිදු කළහ.ඒ බුදුරජාණන් වහන්සේ සැවැත් නුවර දෙව්රම් වෙහෙරෙහි වැඩ වෙසෙන සමයෙකි. ‘ලකුණඨභද්දිය’ නම් වූ ඉතා මිටි භික්ෂුන් වහන්සේනමක් ද එහි වූහ. උන්වහන්සේ එලෙස නොඋස් වූයේ පෙර සසරේදී අන් කෙනකු කළ මහා පිංකමක් සුළුකොට සැලකීම නිසාය.ඉතා මිටි සිරුරින් හෙබි ලකුණඨභද්දිය හිමියෝ නිරන්තරයෙන් ම අන්‍යයන් ගේ උසුළු විසිළුවලට ලක්වූහ. සමච්චලයට ලක්වූහ.කවුරු කෙසේ කීව ද මේ සියල්ල උන්වහන්සේ ගණනකට නොගත්හ. මෙත් සිතින්, කරුණාවෙන් විඳ දරා ගත්හ.දිනක් දහම් සභාවට රැස් වූ භික්ෂුන් වහන්සේ නිමක් නැති උසුළු විසුළු හමුවේත් ලකුණඨභද්දිය හිමියන් නොසැලී සිටින ආකාරය පිළිබඳ කතාබහ කළහ. එහි දී බුදුරජාණන් වහන්සේ, පෙර කරන ලද අකුසලයක් නිසා ලකුණඨභද්දිය හිමියන් මෙසේ ඉතා මිටි වූ සිරුරින් යුතුව සිටින බවත්, මේ ආත්ම භවයේ දී ධර්මානුකූලව සිත දියුණු කළ නිසා උසුළු විසුළුවලින් නොසැලී සිටින බවත් පෙන්වා දෙමින් ඉහත ගාථා ධර්මය දේශනා කොට වදාළහ.සාකච්ඡා කෙළේ -රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=as1104104</link>
    <topic>ගුරු සේවයේ රසකතා</topic>
    <author>කැස්බෑවේ විශ්‍රාම ලත් විදුහල්පති ඩී.සී. ද සිල්වා - පිළියන්දල</author>
    <content>ගුරු සේවයේ රසකතාගුරු විදුහලෙන් පිට වූ විගස මොනරාගල දිස්ත්‍රික්කයේ, මට ලැබුණු පාසලට සැතපුම් හතරක් ඇළ දිගේ පයින් ම යා යුතු ය.ඒ අපූරු පාසලේ පියා විදුහල්පති ය. මව උප විදුහල්පති ය. පුතා ජ්‍යෙෂ්ඨ උපගුරු වූ අතර අපේ වයසේ තරම් විය. දේශපාලන මාරුවීම් මත පියා, මව සහ පුතා පාසල් තුනක දුෂ්කර ක්‍රියා කරන්නට වූහ. එවකට මොනරාගල ප්‍රධාන අධ්‍යාපන නිලධාරි තුමා මේ තිදෙනා ම මෙසේ එකම වහලක් යටට එකතු කර ඇත. ඒ ඔක්කම්පිටිය පාසලට ය.පියා විශ්‍රාම ගිය පසු මව විදුහල්පතිනිය විය. ගුරු නිවාසයේ පදිංචි එතුමිය අප කාටත් කතා කරන්නේ “දුව“, “පුතා” යනුවෙනි. අපද කතා කරන්නේ ‘අම්මා’ යනුවෙනි. මේ පසුබිම මත ගුරුවර ගුරුවරියෝ ‘අයියා’, ‘අක්කා’, ‘මල්ලි’, ‘නංගී’ යනුවෙන් අමතන්නට හුරු පුරුදු වූහ.එකම පවුලක් සේ පාසලේ කටයුතු කරන අපට දුෂ්කර සේවය ද අමතක විය. දිනපතා විවේක කාලයේ දී තේ පැන් සංග්‍රහය ද ගුරු නිවාසයෙනි. තේ වෙනුවට, රණවරා, කොළ කැඳ, බෙලිමල් ලැබෙන අතර සමහර දාට දඩමස්, මයියොක්කා, කඩල, කවුපි වැනි දේ ද ලැබේ.විවේක කාලය තරමක් දිගු වන්නේ ද සමහර විට ගුරුවරුන්ට උපදෙස් දීමට ද අමතර ගුරු සාකච්ඡා නොපවත්වා මේ වෙලාවේ දී ම එයත් සපුරා ගන්නා බැවිනි.දවසක් විවේක කාලයේ දී ආහාර ගන්නා විට බලු පැටියෙක් ගුරු නිවාසයට පැමිණියේ ය. ඒ දුටු මුල් ගුරු තුමිය ‘ගෙටවුට්’ යනුවෙන් බලු පැටියා එළවා දැමුවා ය.සතියකට පමණ පසු අප තේ පානය කරද්දී මේ බලු පැටියා නැවත ගුරු නිවාසයට පැමිණ ඇත.’ලොකු නෝනා මහත්තයා ඔන්න ‘ගෙටවුට් ඇවිල්ලා!’ යැයි මහ හඬින් ශිෂ්‍යාවක් කෑ ගැසුවා ය.මා උපගුරු ලෙස සේවය කළ එක් පාසලක ලොකු ඉස්කෝලෙ මහත්තයා ච්;මහි බිනීමෙහි දක්ෂය. තැනට සුදුසු පරිදි උත්තර දීමට ගජ හපනෙකි. ඒ වගේ ම අයුක්තිය අසාධාරණය දුටු විට දණ්ඩෙන් පහර ලත් නයකු සේ කිපෙන්නේ ය.ඒ දිනවල බස් ගමනාගමනය දුර්වලය. අතුරු පාරක් නිසා එක් බසයක් වැරදුණොත් පැයක් පමණ කාලය නාස්ති වනු ඇත. අද මෙන් පෞද්ගලික බස් සේවා ඒ කාලයේ නැත.මේ කියන දවසේ ද දෙකේ බස් රිය වැරදුණි. දැන් ඊළඟ බස් රිය එනතුරු, අනම් මනම් කතා කරමින් සිටියෙමු. අතුරු මැතිවරණයක් ළඟ ඇති නිසා ඕනෑ තරම් දේශපාලන මාතෘකා විය.කොහෙන්දෝ මඟුල් ගෙදරකින් සප්පායම් වූ තරුණයන් හතර දෙනෙක් පාරේ පැමිණෙති. ගමන් විලාශයෙන් පමණට වැඩි යමක් පානය කළ බවද පෙනේ. මොවුන් හතර දෙනා විශාල වාදයක පැටලී ඇත.දෙදෙනකු කියන්නේ ගාලු කොටුව පෘතුගීසීන් හැදූ බවකි. අනෙක් දෙදෙනාම කියන්නේ ඉංගී‍්‍රසින් හැදූ බවකි. වාද කරන අතර තුර ගුරුවරුන් බස් රිය එනතුරු සිටිනු මොවුන් දැක ඇත.’හරි... අර ඉන්නෙ.... ලොකු මහත්තයා.. ගිහින් අහමුද?’’හරි අහමු’’ලොකු මහත්තයා ප්‍රශ්නයක් දැන ගන්නයි ආවේ’’මොකක්ද? අහමු බලන්න’’ගාලු කොටුව හැදුවෙත පෘතුගීසීන්ද? ලන්දේසීන්ද? ඉංගී‍්‍රසින් ද?’ මේකට කුමන පිළිතුරක් දුන්නද තරුණයන් හතර දෙනා පිළි නොගන්නා බව ලොකු මහත්තයාට තේරුණි, ඒ නිසා කෙටි උත්තරයක් දුන්නේය.’මමත් හරියට කියන්න දන්නේ නෑ ඒ ගැන’එවිට එක් තරුණයෙක් ‘මොකක්ද ලොකු මහත්තයා ‘ගුරුයි’ ‘ගුරුයි’ කියන්නේ ඒකවත් දන්නේ නැත්ද?’’තමුසෙ හිතුවද මම තිලෝගුරුයි කියල මම මුල්ගුරු මුල්ගුරු’ ලොකු මහත්තයා කුඩය අමෝරා ගෙන පනින විටම තරුණයෝ ‘සමාවෙන්න’ කියමින් ගමන ඉක්මන් කළහ.කැස්බෑවේ විශ්‍රාම ලත් විදුහල්පති ඩී.සී. ද සිල්වා - පිළියන්දලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=as1104105</link>
    <topic>මම කරපු දේ හරි</topic>
    <author>ජැක්සන් ඇන්තනී www.jacksonanthony.lk</author>
    <content>මම කරපු දේ හරිමම අවුරුද්දට පුලස්තිගම ගියෙමි. මගේ මිත්‍රයාගේ ගමේ නම නොම්මරයකි. බී. ඕ. පී. 398 ට අවුරුදු කන්න ගියේ 1980 වර්ෂයේදී ය. උපතිස්ස බාලසූරිය පොළොන්නරුවේ සිට ගණේමුල්ලට සංක්‍රමණය වූයේ ගලහිටියාව මධ්‍ය මහා විද්‍යාලයට ශිෂ්‍යත්වයක් ලැබූ නිසා ය. මගේ උසස් පෙළ ගජ මිත්‍රයා වීමට ඔහු සුදුසුකම් ලැබුවේ ගලහිටියාව විදුහල්පතිතුමා ඔහුට “ගම් බට්ටා”, “ගමයා”, “ගොඩයා” ආදී නම් යොදා පරිභව කළ හේතුවෙනි. විල්සන් ගුණරත්න විදුහල්පති ගුරු පියාණන් ආදරය දක්වන්නේ පරිභව බිනීමෙන් යැයි තේරුම් ගත්තේ අප ආදී ශිෂ්‍යයින් බවට පත් වූවාටත් පසුව යි.අපි 1980 අපේ‍්‍රල් මාසයේ පළමු සතියේ පොළොන්නරුව වෙත සංචාරය කළේ ශීඝ්‍රගාමී තැපැල් දුම්රියෙනි. ඒ වන විට දුම්රිය සංචාරය මගේ ජීවිතයට බොහෝ සමීප වී තිබුණි. කුඩා කල බණ්ඩාරවෙල සිට රාගම දක්වා නත්තලට ආවෙ ගියේත් වසරකට වතාවක් මඩු පල්ලි, තලවිල පල්ලි සංචාරය කළේත් දුම්රියෙනි. මෙවර අවුරුදු සංචාරයේ මගේ ප්‍රධාන අරමුණ වී තිබුණේ පුලස්තිගම සිට සෝමාවතී දක්වා සංචාරය කිරීමයි.දමිළ තරුණයන් රුධිර කවීන් බවට පත් වූ හැටිඅවුරුද්දෙන් පසු උපතිස්සලාගේ අම්මා බැඳ දුන් “බත් ගෙඩි” දෙක ද මල්ලක ලා ගත් අපි සෝමාවතී දක්වා බයිසිකලේ පැද්දෙමු. සෝමාවතී පාරේ අලි ඉන්නා බව දැන දැනත් අප බයිසිකල් පැද සෝමාවතී ගියේ ඇයි දැයි මට තවමත් නො තෙරේ. ජීවිතය පිළිබඳ බොහෝ උපදෙස් කියා දෙන රජරට ගැමියෙකු වූ උපතිස්සගේ පියා පවා අපට මඟ ලකුණු කියා දුන්නේ පොළොඟුන්ගෙන් පරිස්සම් වන ලෙස මිසක් අලින්ගෙන් පරිස්සම් වන ලෙස නොවෙයි. ඒ දිනවල සෝමාවතී වල් අලින් සුංගාවිල මිනිසුන්ට හීලෑ වී සිටියේ ද?ඒ 1980 වසරයි. මම වර්තමානයේ සිට කරුණු සමලෝචනය කරමි. අලි මිනිස් ගැටුම අද ශ්‍රී ලංකාවේ භයානක ප්‍රශ්නයක් වී ඇත්තේ 1983 න් මෙපිටට යුද්ධය හේතුකොට ගෙන ලංකාවේ වනාන්තර පරිපාලනය අඩාල වූ නිසා යැයි මට සිතේ.වනාන්තරබද දුෂ්කර ප්‍රදේශයන්හි ජනාවාසවල ප්‍රාදේශීය පරිපාලනය මූලික කේන්ද්‍රයෙන් ගිලිහී ගොසින් ඒවා ත්‍රස්ත පීඩා විඳින මායිම් ගම්මාන බවට පත් වූයේය. බොහෝ වන රක්ෂිතයන් ත්‍රස්ත වාසභූමි බවට පත් වූයෙන් වනාන්තර පරිපාලනය ද අඩාල විය. එදා අපි පනාමුරේ ඇතා ඝාතනය කරනු ලැබීමු. උගේ පරපුර දැන් අපේ ජනාවාස වනසති.අවුරුද්දෙන් පසු යළි ගම් ආවේ දුම්රියෙන් නොව ලංගම බස් රියෙනි. මට ඒ දවස්වල සිට ම බස් ගමන එපා වී තිබුණේ නිතර වමනය සිදුවන බැවිනි. එහෙත් එදින පොළොන්නරුවේ කදුරුවෙල දුම්රිය ස්ථානය හරහා දිවෙන මඩකලපු දුම්රිය අවලංගු වී තිබුණෙන් අපට ලංගම බස් රථය පිහිටට හිටියේ ය. ඒ දිනවල නිතරම පාහේ දුම්රිය බස්රිය අවලංගු කරනු ලැබේ. දුම්රිය ස්ථානයේ ඒ පිළිබඳ බෝඩ් ලෑල්ලක් ලියා දැක්වූ කල මගීන්ට කළ හැක්කේ දත් සපමින් තම කෝපය තමා ම කා ගැනීම පමණි.රුපියල් කෝටියක හිර කළ මිනිස්කමබස් රථය වෙනදාට වඩා වේගයෙන් ගමන් කරයි. රියදුරු තැන කලබල වී ඇත. කුරුණෑගලදී තේ බොන්න නවත්වන්නේ නැද්දැයි මගීයකු ඇසූ පැනයකට පිළිතුරු දුන් කොන්දොස්තර තැන දන්වා සිටියේ අද රාත්‍රී අටට ඇඳිරී නීතිය යොදා ඇති බැවින් ඊට පෙර කොළඹ යෑමට නම් රියැදුරු පය ඉක්මන් කළ යුතු යැයි කියාය. බස් රථය මීයට පිම්මා වැනි ය. කිසිවෙකුත් අතර කථා බහක් නැත. උපතිස්සට මගේ කරේ නින්ද ගොසින් ඇත. මම කවුළු දොරින් එපිට බලාගෙන ගමන් කළෙමි. මා පසුකරගෙන යන නගර සියල්ලක් ම එකම කලබලයක හවුල් කරුවන් වී සිටී. හමෝගෙම අරමුණ වන්නේ රාත්‍රී අටට පෙර ගෙදර යෑමයි.එහෙත් නිට්ටඹුවේදී හතේ කණිසම වැදුණි. කිසිවෙකුත් නො විමසූ රියදුරු මහතා බස් රථය නිට්ටඹුව ඩිපෝවට ගාල් කොට කොන්දොස්තර ද සමඟ යන්නට ගියේය. කවුරුන් හෝ මානව හිමිකම් පිළිබඳ චෝදනාවක් නො ගෙනාවේය. අපි ඊට පුරුදු වී සිටියෙමු. හැකි අය තම තමන්ට ම බැණ ගනිමින් ඊළඟ තීරණය ගැන යුහුසුලු වෙති.අප දෙදෙනාට ම නිට්ටඹුවේ නෑදැයින් නැත. බස් රථයේ පැමිණි අයගෙන් පස් හය දෙනකු හැර සෙසු අය කොහේ හෝ යන්නට ගියෝය. ඉතිරි වූ පිරිස අතර මාත් උපතිස්සත් ඇතුළුව තව කිහිප දෙනෙක් වූහ. අපි එළිවෙන තුරු නිට්ටඹුව බස් නැවතුමේ රැඳී සිටින්නට තීරණය කළෙමු.පැයක කාලයක් ඇතුළත අපි එකිනෙකා දැන හැඳිනා ගත්තෙමු. බස් නැවතුම්පොළේ කෙටි බිත්තිය යට රෑණට වාඩි ගත් අපි හැකි දෙයක් බෙදාගෙන කෑවෙමු. නගරය හිස්ව තිබුණි. අපට බයක් නො දැනුණේ මෙබඳු සිද්ධි ඒ දිනවල අපට ඕනෑ තරම් හුරු වූ තිබූ නිසා ද නො එසේ නම් අප කිසිවෙකුත් වරදක් කොට නො සිටි නිසාදැයි නිනව්වක් නැත.රාත්‍රී දොළහ පමණ වන විට අපි හොඳින් මිත්‍ර වී සිටියෙමු. අප එකිනෙකා කොයි කවුරුන්දැයි හඳුනා ගැනුණේ තම තමා විසින් ම ඉදිරිපත් කළ කරුණු අනාවරණ වලිනි. විදුහල්පතිවරයෙක්, ගොවියන් දෙදෙනෙක්, කම්කරුවන් හතර පස් දෙනෙක්, ලිපිකරුවෙක්, විශ්‍රාමික යුවළක් වැනි මිත්‍රකාරකාදීන් වෙත මා සහ උපතිස්ස පිළිබඳ හැඳුනුම් ඉදිරිපත් කළේ මා විසින් ම යි.“සිවකුමාර් කළ දේ කුමක් ද?”අපට ඒ දවස්වල “විශ්ව විද්‍යාල උණ” නමැති රෝගය හොඳින් වැළඳී තිබූ යුගයයි. ඒ වන විට විශ්ව විද්‍යාලයකට වැස්සකටවත් ගොඩ නො වී සිටිය ද අපේ එල්ලය වී තිබුණේ විශ්ව විද්‍යාලයයි. අපි උසස් පෙළ හොඳින් ලියා තිබුණි. උසස් මට්ටමෙන් ප්‍රතිඵල ද පැමිණ තිබේ. තවම විශ්ව විද්‍යාලයකට තේරී නො තිබුණ ද එහි ප්‍රවේශය සක්සුදක් සේ පැහැදිලි ය. එහෙයින් අපට වැළඳී තිබු “කැම්පස් රෝගයට” අවශ්‍ය කරන මූල සාධක සියල්ල පිරිමැසී තිබුණි.මම ඒ දිනවල රැවුල වැවීමට ද මහත් උත්සාහයක් දරමින් සිටියෙමි. නන්නාඳුනන අයෙකුට අප හඳුන්වා දෙන විට “අපි කැම්පස්” යැයි කියන්නට දැන් දිව පුරුදු වී තිබේ. නිට්ටඹුවේ ඇඳිරි නීති මිත්‍ර සමාගමයට පවා අප අපව හඳුන්වා දුන්නේ “කැම්පස් කොල්ලන්” වශයෙනි. මේ හඳුන්වා දීමෙන් අපට විශාල අවධානයක් පැමිණ තිබුණි. අපි විශ්ව විද්‍යාල වීර කථා ගොතා මිත්‍ර සමාගමට තරගයට මෙන් ඉදිරිපත් කළෙමු. අවංක සිතින් යුතුව අප දෙස බලා සිටි ඔවුහු සියල්ලම අපේ පච විශ්වාස කළහ.රාත්‍රී එකට පමණ පොලිස් ජීප් රථයක් පැමිණ අප සෝදිසි කරන්නට යෙදුණි. සියල්ලන්ට ම තමන් කවුරුන්දැයි යළි පැහැදිලි කිරීමට සිදු විය. මේ දවස්වල විශ්ව විද්‍යාල තරුණයින් සහ පොලීසිය අතර උග්‍ර ගැටුම් ඇතිවන බැවින් “පොලීසියට ඇත්ත කියමු” යැයි උපතිස්ස මට රහසින් යෝජනා කළ ද මිත්‍ර සමාගමේ ඉදිරිපිට “නෝන්ඩි” වීමට අකමැති වූ මම “අපි කැම්පස්!” යැයි පොලීසිය වෙත ඕනෑවට එපාවට මෙන් කීවෙමි.එතැන් සිට ගත වූ ඉතා කෙටි කාලය තුළ “විශ්ව විද්‍යාල” තරුණයින් දෙදෙනා නිට්ටඹුව පොලීසිය වෙත ගෙන යන ලදි. සිර මැදිරියේ බොහෝ පිරිස් සිර වී සිටි නිසා ඒ අසල ලී බංකුවක අප රැඳවූ ඒ කාරුණික නිලධාරියා පාන්දර දෙක පමණ වන විට අපට පාන් භාගය බැගින් පරිත්‍යාග කරන ලදි. බස් නැවතුමේ සිටියේ වී නම් පිනිබාන්නට ද සිදුවෙයි. එසේ වූයේ නම් පීනස් තද වීමට ද නියමිතව සිටි උපතිස්ස පසුදා එළිවෙන තුරු බංකුව මත සුව පහසුව නිදි කිරා වැටෙමින් සිට එළි වූ පසු මා හා යළි මඟට බැස්සේ ය.ඒ මගේ ජීවිත සංචාරයේ පළමු සිරගත අත්දැකීමයි. දෙවනුව මම වැලිකඩ බන්ධනාගාරයේ දින තුනක් ජම්පරය ඇන්දෙමි. ඒ “තාරාදේවි” ටෙලි නාටකයේ මා නිරූපණය කළ නිශ්ශංක නම් තරුණයා නිරපරාදේ සිරබත් කෑ නිසා ය. එහෙත් මගේ සංචාරක භූමිකාව තුළ මා නරකාදී සිර මැදිරි කිහිපයක් ම දෑසින් දැක ගැනීමේ පාප කර්මයට ලක් වී ඇත. මෑතකදී සිදු කළ සවුදි අරාබි සංචාරයේදී මගේ මිතුරෝ මා රැගෙන ගොස් ශ්‍රී ලාංකේය සිරකරුවන් පිරිසක් සම්මුඛ කරවූහ. ඉන් කාන්තා රැඳවුම් කඳවුර සුව පහසු පරිසරයකින් යුක්ත වූ අතර පිරිමි සිර මැදිරිය වනාහී සත්ත්ව ගාලකටවත් උදාහරණ කොට දැක්විය නො හැකි අපිරිසුදුව ජරාජීර්ණ වූ නරකාදි පාපයකි.ඉන් පසු මම පුදුමාතලන් වෙත සංචාරය කොට එල්. ටී. ටී. ඊ. සිර මැදිරි සංකීර්ණයක් නැරැඹුවෙමි. පරන්තන් සිට මුලතිව් පාරේ පුදුමාතලන් හමු වීමට පෙර විශ්වමඩුවෙන් දකුණට හැරී වනාන්තරබද ප්‍රදේශයක් හරහා මා ගමන් කළේ වැසි කාලගුණයකින් යුතු දිනයකදී ය. හොඳට ම මඩ වී තිබූ පාරේ මා ධාවනය කළ රථය කිහිප පොළකදී ම එරී ගැහැට නිර්මාණය කර දුන්නේ ය. අවසානයේ වානම්පඩි ගම්මානයෙන් එපිට වනාන්තරබද ප්‍රදේශයකදී මා මේ සිර මැදිරි සංකීර්ණය දැක ගත්තෙමි.වානම්පඩි සිර මැදිරි සංකීර්ණයවිශාල සිර මැදිරි හයක් සහ කුඩා සිර මැදිරි හැටක සිර කඳවුර විශාල ප්‍රදේශයක පැතිරී ඇත. විශාල කුටිවල සිරකරුවන් 20 ක් පමණ ද අනික්වා තනි තනි පුද්ගලයන් රැඳවිය හැකි පරිදි ඉතා ම ශක්තිමත් කොන්ක්‍රීට් සහ යකඩ යොදා නිර්මාණය කොට තිබේ. කුඩා මැදිරි අඩි හයක් හතරක් තරම් ප්‍රමාණයේ ඒවා ය. හැම මැදිරියකම වැසිකිළියක් සහ වතුර බටයක් තිබේ. හැම මැදිරියක් සඳහා ම නළ පද්ධතියක් ද වතුර ටැංකියක් ද ඇත. අඟල් දෙකක් පමණ ඝනකම් වූ ඝන යකඩ පොලු යොදා දොර ආවරණය කර තිබේ.රුපියල් කෝටියක පමණ තම අරමුදල් උපයෝගී කොට ගෙන ගොඩනැංවූ වානම්පඩි සිර මැදිරි සංකීර්ණය එල්. ටී. ටී. ඊ. ය 2004 දී තම බුද්ධි අංශ නායක වූ පොට්ටු අම්මාන් ලවා විවෘත කරවනු ලැබීය. 2009 ජනවාරි සිට යුද හමුදා පරිපාලනය යටතට පත්වූ මේ මැදිරි සංකීර්ණය තුළ එදා සිරගත වී සිට ඇත්තේ එල්. ටී. ටී. ඊ. ය විසින් සැක කළ, ඔවුන්ගේ මතයට එකඟ නො වූ හා හමුදා ඔත්තුකරුවන් යැයි ඔවුන්ගේ යුද අධිකරණයෙන් වරදකරු වූ සහ චූදිත වූ දමිළ ජනතාවම ය. මේ යකඩ කපොලු අතර මරණය අත දරාගෙන ජීවත් වූ සිරකරුවන්ගේ සිතැඟි ඉව කරන්නට මට හැකි වූයේ මේ කොන්ක්‍රීට් බිත්තිවල ඔවුන් තම රුධිරයෙන් ලියා තිබූ කුරුටු ගී කියැවීමෙන් ය.පෑනක් පැන්සලක් තබා අඟුරු කෑල්ලක්වත් නො තිබුණු සිර මැදිරියේ තම හැඟීම් සන්නිවේදනය කරන්නට ඔවුන් තම රුධිරය ම භාවිත කරන්නට ඇත. මේ රුහිරු කවි ලියා ඇත්තේ දමිළ භාෂාවෙනි. දමිළ අකුරු කියවීමට නො හැකි වුණ ද ඒ අකුරුවල හැඩහුරුකම් මැන බලා ඔවුන්ගේ අධ්‍යාපන ශක්‍යතාව කියවීමට ඕනෑම කෙනෙකුට හැකි වී තිබේ. මේ අකුරු විවිධ ඌරුවෙන් යුක්ත වුවද හැම අකුරක් ම හොඳ හුරු අකුරු බව බැලූ ඕනෑම කෙනෙකුට වැටහී යනු ඇත.යුද හමුදාව විසින් මේ රුධිර කවි කියවා ඒවා සිංහලයට පරිවර්තනය කොට තිබේ. මේ තේරුම්වල ඇත්තේ අවිහිංසක සන්නිවේදනයක් යැයි මට සිතේ. මා ඒ අරුත් පිටපත් කොට ගත්තේ සීගිරි කුරුටු ගී පිටපත් කරගත් සෞන්දර්යය සිතුවිල්ලෙන් නොවෙයි. විශ්වමඩු සිර මැදිරියේ රුධිර කුරුටු ගී අතර තවමත් හුස්ම ගන්නේ උතුරු නැගෙනහිර දෙපළාත්හි ත්‍රස්ත පැසිස්ට්වාදයෙන් හෙම්බත් වූ අහිංසක ශ්‍රී ලාංකික තරුණයින්ගේ ඛේදවාචකයේ දෝංකාරයයි.“හොඳ මිනිසාට තමයි කරදර ඇතිවන්නේ” (නිර්නාමිකයි B-08 සිර මැදිරිය)“සඳක් වගේ සිටිය නුඹ අද අඳුරක් වගේ උනා අඳුරක් වගේ සිටිය මම සිරකරුවෙක් වගේ උනා” (සිරි රූබන් සුමිත්තිරා B-05 සිර මැදිරිය)“වැරදි නොකර දඬුවම් කරදර කරොත් ඇත්තටම මෙහිදී ඔබට දෙවියන් ආශිර්වාද කරයි” (නිර්නාමිකයි A-04 සිර මැදිරිය)“සත්‍ය කියන්නා සත්තකින් ම ඔබව නිදහස් කරයි” (නිර්නාමිකයි A-04 සිර මැදිරිය)මේ අහිංසක සිරකරුවන් ත්‍රස්ත පැසිස්ට්වාදයෙන් ගැලවුණා දැයි සාක්ෂියක් සොයාගත නොහැක. ඔවුන් විඳි වධ බන්ධන දුක් වේදනා මේ කවි අරුත් තුළ මෙන් ම ඒවා ලියැවී ඇති රුධිරය තුළ ද හමුවෙයි. අවසාන වශයෙන් මානුෂිය මෙහෙයුම මේ ප්‍රදේශ මුදවා ගනිත්දී මේ සිර මැදිරියේ සිටි 76 ක් වූ සිරකරුවන් සියල්ල මැදිරිය තුළ ම ඝාතනය කොට පලා යාමට තරම් ත්‍රස්තවාදීහු සාහසික වූහයි මම දැනගතිමි.මේ මහා ඛේදවාචකයට ලක් වූ තවත් එක් සිරකරුවෙක් තම රුධිරය තීන්ත කොට ලියූ කවියක මෙබඳු තේරුමක් තිබුණි.හොඳ දේ කරන්න හොඳ දේ කථා කරන්න හොඳ දේ හිතන්න ඔබට හොඳක් වේ (නිර්නාමිකයි C-02 සිර මැදිරිය)බොහෝ රුධිර ගී ලියැවී ඇත්තේ නිර්නාමිකවයි. ඉඳහිට තැනක් තම නම සඳහන් කොට ගී ලියූ සිරකරුවන් ද සිට ඇත. ඒ අතර මගේ සිත තදින් ඇදගත් ඉතා කෙටි හයිකු කවියෙක් තම නමින් ම ගීය නම් කොට තිබුණි. ඔහු මූණ දුන් ඛේදවාචකය ඒ අකුරුවැල් අතර සංකේතගත වී තිබෙන්නේ යැයි මම සිතමි.ත්‍රස්තවාදීන් තම මතයට එකඟ නොවූ දමිළ ජාතිකයන් මේ සිර මැදිරිය තුළට ගාල් කොට තිබූ බව ඉතිහාසයට එක් වී ඇත. ත්‍රස්ත මතයට එකඟ නොවී මේ සිරකරුවන් කුමක් සිදු කරන්නට ඇත් ද? එය කුමක් හෝ වේවා ඔවුන්ගේ දෝෂ දර්ශනයට ලක් වූවක් විය යුතුය. “මම එය සිදු නොකළෙමියි” යන කන්නලව්ව හෝ “මම කළ දේ වැරදියි” යන පාපෝච්චාරණය හෝ මේ බිත්ති අතර මම නොදැක්කෙමි. ඒ වෙනුවට තම නමින්ම රුධිරය රචනා කළ සිවකුමාර් මෙසේ ලියා තිබුණි.“මම කරපු දේ හරි” (සිවකුමාර් D-02 සිර මැදිරිය)මේ සිවකුමාර් යනු කවුරුන් ද? “මම කළ දේ හරි” යැයි ඔහු ප්‍රතිඥා දෙන්නේ කවර සිද්ධියක් සම්බන්ධයෙන් ද? මේ ප්‍රතිඥා රුධිර ගීය දුටු සැණින් ඔවුන් සිවකුමාර්ට කුමක් කරන්නට ඇත්ද? සිවකුමාර් තවමත් සිටී ද? ඔවුන් ඝාතනය කොට දමා ගිය 76 දෙනා අතර සිවකුමාර්ගේ සිරුරත් තිබුණි ද? ඉතිහාසයට එක් නොවන “පරාජිතයාගේ වාර්තාවේ” සිවකුමාර් බඳු අය තව කොයිතරම් නම් සිටින්නට ඇත් ද?ජැක්සන් ඇන්තනී www.jacksonanthony.lkඡායාරූප - දේවපි‍්‍රය ජයවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=as1104106</link>
    <topic>මනරංජන දර්ශනීය ලංකා...</topic>
    <author/>
    <content>මනරංජන දර්ශනීය ලංකා...කුමන පාරාදීසයට ආ කුරුලු අමුත්තෝ.... දූවිලි ඇල්ලඔබ නෙත ගැටෙන අප රටේ සොඳුරු දසුන් පහත ලිපිනයට අප වෙත යොමු කරන්න.මනරංජන දර්ශනීය ලංකා ’සිළුමිණ’, ලේක්හවුස්, ඩී.ආර්.විජේවර්ධන මාවත, කොළඹ 10.ඊමේල් - editor@silumina.lk (එවන ඡායාරූප JPEG-Images ලෙසින් එවිය යුතුය.)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=as1104107</link>
    <topic>රංගනාතා ගෙදරින් ගිහින්</topic>
    <author/>
    <content>රංගනාතා ගෙදරින් ගිහින්මෙතෙක් කතාවචාමික සෙනෙවිරත්න ශ්‍රී ලංකා නාවික හමුදාවට බැඳී පසුව පුහුණුවක් සඳහා ඉන්දියාවට යයි. එහිදී ඉන්දියානු ජාතික, හින්දු ආගමික මංජේශ්වරී නම් විශ්ව විද්‍යාල ශිෂ්‍යාවකට ඔහු ආදරය කරන්නට පටන් ගනී. චාමික සෙනෙවිරත්නට හමුදා නීති අනුව විදේශික තරුණියක හා විවාහ වීම තහනම් ය. එහෙත් දෙපසම ඥාතීන්ට නොදන්වා කතෝලික දේවස්ථානයකදී චාමික හා මංජේශ්වරී විවාහ දිවියට එළැඹෙති. එහෙත් පසු දිනයේම කිසියම් පිරිසක් මංජේශ්වරී පැහැරගෙන යති.”මොනව කරන්නද? ශ්‍රී ලංකාවෙ මිනිස්සුන්ගෙ කරුමෙ”චින්තා එසේ පවසත්ම රික්ෂෝවක් පැමිණ ගේ ඉදිරිපිට නවත්වනු ලැබීය. එහෙත් එයින් බැස්සේ ලක්ෂ්මී නොවේ. හීන්දෑරි උස පුද්ගලයෙකි. පාරේ වූ විදුලි පහන් එළියෙන් ඒ නවරත්නම් බව අපට යාන්තමට හඳුනාගත හැකි විය. නවරත්නම් මේ රාත්‍රියේ පැමිණීම ගැන අප තුළ කිසියම් සැකයක් ඇතිවිය. අප ලක්ෂ්මී එනතුරු බලා සිටියෙමු. එහෙත් ලක්ෂ්මී රාත්‍රී නවය පමණ වනතුරුම නොපැමිණියෙන් අපි ආපසු නවාතැන බලා පැමිණියෙමු.අපි යනවිට අපේ කෑම පිඟන් දෙකකට බෙදා දයාසිරි විසින් කාමරයට රැගෙන විත් තිබුණි.’අපේ උන් ඉන්නෙ යකා වැහිල”දයාසිරි කීවේය. පුහුණුවට ගොස් සිටි ඔවුන්ට සිද්ධිය ආරංචි වී තිබුණේ ආපසු නවාතැනට පැමිණි පසුවය.”හැමෝම කියන්නෙ මේක ආණ්ඩුවෙ වැඩක් කියල””අපිත් දන්නව“”මම කීවෙමි””ඒ වුණාට අපේ උන්ට කෑනොගහ ඉන්න කියපං. අපේ මහ උන්ට වගේම මෙහේ මහ උන්ටත් හිතේවි අපි රාජ්‍ය විරෝධී කුමන්ත්‍රණ කාරයන්ය කියල”උදය කුමාර කීවේ සැකයෙකින් තොරවය.”බයවෙන්න එපා. මෙහේ උන්ට සිංහල තේරෙන්නෙ නෑ”දයාසිරි පැවසුවේ අප තුළවූ සැක සංකා නැති කරමිනි.කෑම කන අතර ද කොබ්බෑකඩුව ඝාතන සිද්ධිය මිස වෙනත් කිසිවක් අපි සිත් තුළ නොවීය.”කොබ්බෑකඩුව මහත්තයට ඕන වුණේ යුද්දෙ ඉවර කරන්න. රට ජාතිය ගැන කැක්කුමක් ඇති මිනිහෙක් වෙච්චි එකයි වැරැද්ද? අපේ මහ උන්ට ඕනෙ යුද්දෙ වවාගෙන කන්න. වඩමාරච්චියත් ජයගත්ත මිනිහට තව ටිකයි ඉස්සරහට යන්න තිබුණෙ. කොහෙද ඒවට කැමති නෑ. අපරාදෙ අහිංසක ජීවිතයක්.”උදය කුමාර දිගටම කියවාගෙන ගියේය.”කොබ්බෑකඩුව මහත්තය අහිංසකයෙක් නෙවෙයි. වීරෝදාර සෙන්පතියෙක්”මගේ මුවින් පිටවිය.”ඔව් නේන්නම් ජාතික වීරයෙක්” දයාසිරිගේ ද කටහඬ අවදි විය.පසුදා උදෑසනම අපි සලාම් පියතුමා හමුවීමට කතිකා කරගත් නමුත් ප්‍රථමයෙන් ලක්ෂ්මී සමඟ ගොස් රංගනාතා හමුවිය යුතුය යන සිතුවිල්ල ද ඇතිව චින්තාගේ නිවසට ගොඩවීමු.“මංජේශ්වරීගෙ තාත්තා ඇවිත් ඉන්න නිසා ඔය දෙන්න එහාට යන එක ඒ තරම් ඇඟට ගුණ නෑ”චින්තා පැවසුවේ අප තුළ වූ අදිටන බිඳ දමමිනි.“එතකොට විස්තර දැනගන්නෙ කොහොමද?” ප්‍රශ්නය උදයකුමාරගෙනි.“අපි ලක්ෂ්මීව යවමු. “ගිහින් තොරතුරු දැනගෙන එන්න කියමු”චින්තා පැවසූ පරිදි ලක්ෂ්මී මංජේශ්වරීගේ නිවසට යෑමට සූදානම් වූවා ය.“හදිස්සියෙ පාන්දර මං ගියොත් සකුන්තලා මොනවත් හිතයි. ඒ නිසා ඊයෙ රෑ මං ගෙනා කිරිදෝසි පැකට් එකෙන් බාගයක් අරන් යන්නම්.”ලක්ෂ්මී හොඳ යෝජනාවක් ගෙන ආවා ය.“ඇයි මං උයපු සුදු කිරිබත් . එයින් කෑලි දෙක තුනක් අරන් යන්න. කොහොමත් මං වැඩියෙන් ඉව්වා. ඒ මිනිස්සු සුදු කිරිබත් කන්න කැමැතියි.”චින්තා කීවේ කිරිබත් කෑලි කිහිපයක් තසිමකට බෙදමිනි. මේ කිරිබත් නිසා ලක්ෂ්මී පාන්දරම සකුන්තලාගේ නිවසට යෑමේ සැකය දුරුවන බව මට ද වැටහිණ.අපි ලොකු බලාපොරොත්තුවකින් ලක්ෂ්මී ආපසු එනතුරු බලා සිටියෙමු. ඒ අතර චින්තාගේ කිරිබත්වල රසය ද වැඩි වැඩියෙන් දැනිණ.”“ලක්ෂ්මී ගිය පයින් ම වගේ ආපහු එනව. වැඩි කතාබහක් සිද්ධවෙලා නෑ වගේ”මිදුලේ සිට සකුන්තලාගේ නිවස දෙස බලා උන් චින්තා පැවසුවා ය. මම ද කිරිබත් පිඟානක් අතැතිව මිදුලට බැස්සෙමි. අතු පතර සොලවමින් මහ හුළඟක් හමා ගියේ ය. ගැහැනියක් සෙම්බුවක් හිස මත තබාගෙන පාරේ ඇවිදගෙන යනු පෙනිණ. ඈ නැවතී ලක්ෂ්මීට හිස නමා ආචාර කරමින් මොනවාදෝ ඇසුවා ය.ලක්ෂ්මී පැමිණියේ බලාපොරොත්තු කඩවූ මුහුණිනි.“මොකද වුණේ. රංගනාතා ගෙදර නැද්ද?” චින්තා අප කාටත් ඉස්සර වූවා ය.“නැහැනෙ. කොහෙද ගීයේ කියල කියන්න සකුන්තලා අදි මදි කළා” ලක්ෂ්මී පැවසුවේ පසුතැවෙමිනි.“මෙච්චර දවසක් හිටිය. අපට කතා කරන්න බැරුව ගියානෙ.”“කමක් නෑ. දැන් මොනව කරන්නද? ඒක නෙවෙයි කව්ද අර සෙම්බුවක් ඔළුවෙ තියාගෙන ගිය ගෑනු මනුස්සයා.”“ඒ අර හන්දියෙ ඉන්න රික්ෂෝකාරයගෙ පවුල. ඒ ගෑනු එක්කෙනා කියනව අද උදේ මංජේශ්වරී එක්ක යන්න රික්ෂෝව මෙහාට ආවලු. ඒත් කවදාවත් ඒ නෝන රික්ෂෝවක යන්නෙ නැතිලු. අසනීපයක් වත්ද කියල අහනව.”චින්තා ඇසූ ප්‍රශ්නයට ලක්ෂ්මී හැමදෙයක් ම පැහැදිලි කරමින් පිළිතුරු දුන්නා ය.“එහෙනම් ගිහින් තියෙන්නෙ රංගනාතා. මංජේශ්වරී කොයින්ද මෙහේ. අනික ඊයෙ රෑ තාත්තත් ආවය කිව්වනෙ. ගමේ ගියානම් අපට ඒ කෙල්ලන්ගෙන් මොකවත් දැනගන්න ලැබෙන්නෙ නෑ.”චින්තා යළිත් වරක් පසුතැවිලි වූවා ය.“කමක් නෑ අපි සලාම් පියතුමා හමුවෙන්න යමු.”දෙවනුව චින්තා පැවසුවේ ඒ ගමන යෑමට ඉක්මන් කරමිනි.අපි පල්ලියට යනවිට පල්ලිය ඉස් මිස් කළ නොහැකි තරම් සෙනඟකින් පිරී තිබිණ. සෙනඟ අතරේ පියතුමා සොයා ගැනීම ද අපහසු කාර්යයක් විය. අපි එහා මෙහා ඇවිද්දෙමු. එක්වරම තිගැස්සුණු චින්තා උදයකුමාරගේ අත අල්ලා ගත්තා ය.“අර බලන්න කවුද අතන ඉන්නෙ කියල”ඇගේ කටහඬ වෙව්ලන්නාක් මෙන් විය. උදය කුමාර හා මම ඈ පෙන්වූ දෙසට නෙත් යොමු කළෙමු.“මොනව...”මා කීවේ පුදුමයට පත්වෙමිනි.ක්‍රිෂ්ණදේව තම නිෂ්පාදක සුබ්‍රමනියම් සමඟ එතන සිටියේ ය. ඔවුන් දෙදෙනා අප දුටුවා වියහැක සෙමෙන් සෙමෙන් අප දෙසට එන්නට වූහ.“ආ කොහොමද කැප්ටන්ල.”අප වෙත පැමිණි ක්‍රිෂ්ණදේව කිසිදු අමුත්තක් නැතිව අප ඇමතුවේ ය.“ආරංචි ඇති නේද? ලංකාවෙ ලොකු විනාශයක් වෙලා”ඔහු ඇසුවේ කිසියම් ළෙන්ගතු කමකිනි.“ඔව් ආරංචියි.”උදයකුමාර පැවසුව ද මා සිත යට පැසවමින් තිබුණේ ඔහු සමඟ කතා නොකිරීමට තරම් අමනාපයකි.“අපරාදෙ මිනිස් ජීවිත”එසේ කියමින් ඔහු මා දෙස බැලුවේය.“අපි මේ චිත්‍රපටියට ලොකේෂන් හොය හොය යනව. කොහොමද මංජේශ්වරී?”ඔහු ඒ ප්‍රශ්නය ඇසුවේද කිසිදු අමුත්තක් නැතිව ය.... දෙපිටකාටු යක්ෂයා. සේරම දැනගෙන අහන හැටි...මගේ සිත තරහින් පුපුරන්නට විය. ඔහුට ඒ බව තේරුම් යන්නට ඇත.“මොකටද අපි අපි තරහ වෙන්නෙ. මංජේශ්වරීට ඉරණම්කාරය හමුවුණාට පස්සෙ මං අයින් වුණා. එච්චරයි. මුලදි මුලදි මගෙත් පොඩි තරහක් තිබුණා. ඒ තමන්ල එක්ක නෙවෙයි. කෙල්ල එක්ක. මංජේශ්වරී හරි හිතුවක්කාරයි. මට කියන්න තියෙන්නෙ එච්චරයි. එදා කෝවිලේදි වුණු දේ ගැන මට සමාවෙන්න.”කටපුරා හිනැහුණු ඔහු මා වෙත තම දකුණත දිගු කළේ ය.“මංජේශ්වරී පැහැරගන ගිහින්. ඇයි ආරංචි නැද්ද?”මම ගොත ගැසුවෙමි.ඔහු මා වෙත දිගු කළ අත එක්වරම පහළ වැටිණ.“මංජේශ්වරී පැහැරගෙන ගිහින්. කව්ද කවදද? කොහෙදිද?”ඔහු තැති ගත් බවක් පෙනිණ. මොහොතක් නොදොඩා සිටියේ ය. පල්ලියේ සීනු හඬ දසත රැව්දෙන්නට විය. අනතුරුව මීයට පිම්බාක් මෙන් නිහඬ බව පැතිර ගියේ ය.මොහොතකින් පාදිලිතුමෙකුගේ කටහඬ හුළඟේ පාවී ගියේ ය. එය පූජාවකට වඩා දේශනයකි. බෝධි පූජාව කරන අතර අපේ හාමුදුරුවරු ද බණ කියති.“ඇත්තටම මොකද මංජේශ්වරීට වෙලා තියෙන්නෙ.”බොහෝ වේලාවක් නිහඬව උන් ක්‍රිෂ්ණදේව ඇසුවේය. මොහු කරන්නේ රඟපෑමක් යයි මට සිතිණ.“යාළුවා ඇයි බොරු කරන්නෙ”මට කියවිණ. පුදුමයකට මෙන් චින්තා හා උදයකුමාර නිහඬ ය.“මං මේ ගැන හාංකවිසියක්වත් දන්නෙ නෑ. දන්නව නම් මෙහෙම අහල වැඩක් තියේයැ”මගේ තරහ අඩුවෙමින් තිබිණ. චින්තා මංජේශ්වරී සම්බන්ධ සියලු විස්තර ක්‍රිෂ්ණදේව හමුවේ පවසන්නට වූවා ය. එහෙත් මංජේශ්වරී හා මා විවාහ වූ බව ඒ කතාවට ඇතුළත් නොවී ය. ක්‍රිෂ්ණදේව ඒ සියල්ල මුව අයාගෙන අසා සිටියේ පුදුමයෙනුත් පුදුමයට පත්වෙමිනි.ඇත්තටම දැන් කවුද ඔය මංජේශ්වරී පැහැරගෙන ගියා ය කියන්නෙ”ක්‍රිෂ්ණදේව ඇසුවේ ය.“ඒක තමයි අපටත් තියෙන ප්‍රශ්නෙ.”උදයකුමාර මා වෙනුවට පිළිතුරු දුන්නේ ය.“සමහරවිට දෙමවුපියොම මංජේශ්වරී හංගල වෙන්න බැරිද?”ක්‍රිෂ්ණදේව පැවසුවේය.“ඇයි එහෙම හිතන්නෙ”නොසිතාම මගේ මුවින් පිටවිය.“තමන් මංජේශ්වරී හා විවාහ වනවට අකමැති නිසා.”මම පිළිතුරු නොදී නිහඬව බලා සිටියෙමි. ක්‍රිෂ්ණදේව මෙයට සම්බන්ධ නැත්නම් ඔහුගේ ඒ අදහස මගේ සිත පුරා සැරිසරන්නට විය. ඒ සමඟම ඔහු මටත් මංජේශ්වරීටත් තර්ජනයක් වූ අන්දම මැවී පෙනෙන්නට විය. චිත්‍රපට නිෂ්පාදකයා වූ සුබ්‍රමනියම් ද අප අසලට ම වී මේ සියල්ල අසා සිටියේ ය.“ඕව ඔහොම තමයි. මිනිස්සු තරහ ආ වෙලාවට එක එක දේවල් කරනවා. සමහරු මුළු ජීවිත කාලයටම ඒ තරහත් එක්ක පළිගැනීමේ චේතනාවෙන් ඉන්නවා. සමහර තරහ නිවුණු ගමන් ආයෙත් හොඳ මිනිහෙක්. ක්‍රිෂ්ණදේවත් එහෙමයි.”සුබ්‍රමනියම් කටහඬ අවදි කළේ අප කී සියල්ල අසා සිටීමෙන් පසුව ය. එහෙත් එදා අප සිතා සිටියේ ක්‍රිෂ්ණදේව පළිගන්නාසුළු මහා නරුමයකු ලෙසිනි. මිනිසුන්ගේ අභ්‍යන්තරය තේරුම් ගැනීම කොතරම් අපහසු ද? එදා නරුමයකු වූ ක්‍රිෂ්ණදේව අද මංජේශ්වරී ගැන දුක්වෙමින් අප අතර සිටී.“මංජේශ්වරී හොඳ කෙල්ල. මං ඒ දවස්වල මේ කෙල්ලට ඇත්තටම ආදරය කළා. ඒත් ඈ මට ආදරේ නැති බව මට තේරුම් ගියේ හුඟක් පස්සෙ. ඒත් ඒ අවස්ථාව වනවිට මට හිත වෙනස් කරන්න හුඟක් අමාරු වුණා. මං පළිගන්න හිතුවෙ ඒකයි. බිඳ වැටුණු ආදරයේ කෙළවර වෛරය බව අපි කවුරුත් දන්නවනෙ. මංජේශ්වරී වගේ කෙල්ලක් හොයාගන්න හුඟක් අමාරුයි. අනික මංජේශ්වරීගෙ පවුලෙ අය දෑවැදි ප්‍රශ්නයෙන් බැට කන බව දැනගත්ම මට හරි වේදනාවක් ඇති වුණා. මට ඕන වුණා ඒ පවුලෙන් එක කෙල්ලක් හරි ගලව ගන්න. මං මංජේශ්වරීට කිට්ටුවුණේ ඒ නිසාමයි.”ක්‍රිෂ්ණදේව දිගටම කියාගෙන ගියේ ය. මම සවන් අදහාගත නොහැකිව බලා සිටියෙමි. උදයකුමාර සිටියේ අපට පිටුපස හරවාගෙනය. පල්ලිය මා වටා භ්‍රමණය වන්නාක් මෙන් මට දැනිණ. ඒ අතර පල්ලියේ උදෑසන පූජාව අවසන් වී මිනිස් ගඟ පිටතට ගලන අන්දම පෙනිණ.“මංජේශ්වරී හොයාගන්න මං පුළුවන් උදව්වක් කරන්නම්.”අවසානයේ එසේ පැවසූ ක්‍රිෂ්ණදේව චිත්‍රපට නිෂ්පාදකවරයා සම¼ඟ යන්නට ගියේ ය.“ඔය මිනිහ කියන්නෙ ඇත්තම ද?”පිටුපස හරවාගෙන උන් උදයකුමාර ආපසු හැරෙමින් ඇසුවේ ය.“මිනිහට මේ අවස්ථාවෙ බොරු කියන්න හේතුවක් නැහැනෙ.”මා පවසද්දී උදයකුමාර ඒ පිළිගැනීමට කැමැත්තක් නොදැක්වීය.“මිනිහ මංජේශ්වරී පැහැරගෙන ගිහින් රඟපෑමක් කරනවද දන්නෙ නැහැ.”“දැන් ඔය කතාව නවත්තල අපි සලාම් පියතුමා හමුවෙන්න යමු. දැන් සෙනගත් ටික ටික අයින් වෙනව. තව ටිකකින් පල්ලිය හිස්වේවි. දන්නවද චාමික... මේ පල්ලියෙ හුඟක් හාස්කම් තියෙනවා. ඔය සිද්ධවුණේ හාස්කමක්.”චින්තා කතාව වෙනතකට පෙරළුවේ උදයකුමාර තරහ ගස්සමිනි.“කෙහෙල්මල් හාස්කම්”ඔහු එසේ කියමින් අප පිටුපසින් ඇදෙන්නට විය. අප ශාලාවට ඇතුළු වූව ද සලාම් පියතුමා දේශන පැවැත්වූ අල්තාරය ඉදිරියේ නොවීය.ඔහු ලැඟුම් ගෙයට යන්නට ඇත. අපි ඒ දෙසට පිය නැගුවෙමි.“ආ චින්තා නෝන යාළුවොත් එක්ක. ඇතුළට ඇවිත් වාඩිවෙන්න”සුහද ලෙස අප පිළිගත් ඔහුට මා හඳුනාගත හැකි නොවීය.“මේ චාමික සෙනෙවිරත්න. මතකනෙ පල්ලියෙ විවාහ වුණේ.”“ඒකනෙ මට මේ දරුවගෙ මුහුණ මතකයි. මං මේ හිතනව කවුද කවුද කියල”පියතුමා නළලට අතින් ගසා ගනිමින් තම පුදුමය පළ කළේ ය.“ඉතින් අද මේ පැත්තෙ”මගේ බිරිය පැහැරගෙන ගිහින්.”මම ගොත ගැසුවෙමි.“පැහැරගෙන ගිහින්. ඒ මොකද?”පියතුමාගේ මුහුණෙන් පෙන්වූ පුදුමය දෙගුණ තෙගුණ විය.“හේතුව නම් දන්නෙ නෑ. බැඳපු දවසෙමයි පැහැරගෙන ගියේ.”“හේතුවක් නැති වෙන්න බැහැනෙ. දෙමවුපියන්ගේ අකමැත්ත වෙන්න ඕනි.”පියතුමා එසේ කියමින් මඳ වෙලාවක් කල්පනා කරන්නට විය. සීනු හඬ මිනිස් හඬ නැවතී පල්ලිය නිසොල්මන්ව තිබිණ.“දෙමවුපියන්ගේ අකමැත්ත කෙසේ වෙතත් අපට දෙවියන්ගෙ කැමැත්තට ඉඩ දෙන්න වෙනවා”සලාම් පියතුමා කීවේ ගිළුණු ස්වරයෙනි. මගේ සිතට ඇතුළුවූයේ තරහකි. පසුතැවිල්ලකි.... හරි අපි විවාහ වුණේ දේව කැමැත්තට විරුද්ධව අපි අන්‍ය ආගමක් වැළඳ ගත්තේ අවස්ථාවාදී ලෙස අකමැත්තෙන්. බෞද්ධයකු වශයෙන් මගේ සිත තවමත් ඒ වෙනුවෙන් තැවෙනවා. මංජේශශ්වරීත් හින්දු භක්තිකයෙක්. ඈත් මේ විවාහයට අත්සන් කළේ හිතට එකඟව නෙවෙයි. දෙවියො කෝප වෙන්න ඇති. ඒකයි මේ සේරම මෙහෙම වුණේ.මගේ සිතුවිලි සිතින් පිට නොවී සිත තුළ ම පොර බදන්නට විය.“...එතකොට මංජේශ්වරී පැහැරගෙන යෑම දෙවියන්ගෙ කැමැත්තට අනුව සිදුවුණු දෙයක්ද?”මට කටට ආවාට මෙන් ඇසුවෙමි. පියතුමාගේ ප්‍රභාසම්පන්න මුහුණ හැකිලී ගියේ ය.“දේව කැමැත්තට අනුව සිදුවන දේවලුත් තියෙනවා. ඒත් මේක එහෙම දෙයක් නොවේ. අපි මේ දරුව හොයාගන්න බලමු. කොයිකටත් මේ ඇත්තො අල්තාරෙ ළඟට ගිහින් ඉටි පහන් දල්වන්නකො. මං එන්නම්”පියතුමාගේ අණ අනුව අපි ආපසු ශාලාව දෙසට පිය මැන්නෙමු. කුරුසියේ ඇණ ගැසූ ජේසුතුමාගේ මහා ප්‍රතිමාව ඉදිරියේ තිබූ අල්තාරය වටා පහන් දැල්වීමු. චින්තා දෙවියන් යැද්දා ය. ටික වේලාවකට පසු පියතුමා පැන් භාජනයක් ද රැගෙන පැමිණියේ ය. ඔහු අපේ දෝතට එයින් පැන් ටික ටික වත්කර බොන්නට දුන්නේ ය. අපි ඉතිරි පැන්වලින් මුව තෙමා ගතිමු. භක්තිය ඇත්තේ දෙවියන් ළඟ නොව අපේ සිත් තුළ ය. පියතුමා යම්කිසි කුඩක් ගෙනවිත් අපේ නළල මත තැවරුවේ ය.“මේව ගේන්නෙ කල්වාර් කන්දෙන්. මේ තුළ කිසියම් හාස්කමකුත් සැඟවී තියෙනව.”ඉන්පසු පියතුමා සීනුව කිහිපවරක් නාද කොට බයිබලයේ පිටුවක් හරවාගෙන කියවන්නට විය. අපි ශාලාවේ බංකු මත ඉඳගෙන සිටියෙමු. කෙසේ වුව ද චින්තා තුළ තරම් භක්තියක් අප දෙදෙනා තුළ නොවීය.එසේ ම පියතුමා කියවූ කිසිම කිසි දෙයක් මා සවන්ගත නොවී ය. එහෙත් බිත්තියේ සවිකොට තිබූ කුරුසියේ ඇණ ගැසූ ජේසුතුමාගේ මහා පිළිරුව දෙස මම ඇසිපිය නොහෙළා බලා සිටියෙමි. බුදු පිළිමයක් දෙස බලා සිටින විට ඇතිවන සර්ධාව භක්තිය වෙනුවට මා තුළ ඇති වූයේ මහා සංවේගයකි. ආගම් කතුවරයෙක් වශයෙන් අවසාන මොහොතේ ජේසුතුමා විඳි අපමණ දුක්ගැහැට මට සිහිපත් විය. සිත සොවින් පිරුණෙ එබැවිනි.පියතුමාගේ දෙසුම අවසන් වී තිබිණ.“සැක සංකා ඇති කර ගන්න එපා. ඔය දැරිවි හම්බවේවි. මං අනාවැකි කියන්නෙ නෑ. ඒත් මේක සත්‍යයක්.මට නැඟිටින්නට සිතක් නොවීය. ජේසුතුමා මට යමක් කීමට උත්සාහ දරන්නාක් මෙන් පෙනිණ. එහෙත් එය දෘෂ්ටි මායාවක් පමණි.“චාමික යමු”චින්තා මගේ අතින් අල්ලන තුරුම මම උන් ඉරියව්වෙන් ම සිටියෙමි.“ඔය දැරිවි මධ්‍ය ප්‍රදේශයෙ නේද සඟවාගෙන ඉන්නවයි කිව්වේ”“ඔව් ස්වාමි”පිළිවදන් දුන්නේ චින්තා ය.“මං ඒ පැත්තෙ පල්ලියට ලියුමක් යවන්නම් හොයල බලන්න කියල. කොහොමත් චින්ත නෝන සිකුරාදාට මෙහේ එනවනෙ. ආරංචියක් ලැබුණොත් මං කියන්නම්කො.”පියතුමා වෙතද කිසියම් සංවේගයක් පෙනෙන්නට විය.මතු සම්බන්ධයිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=as1104108</link>
    <topic>යව්වන උයන</topic>
    <author>රූපාන්ති බුලත්සිංහල</author>
    <content>යව්වන උයනමම ඔයාව හරියට ම දැක්කෙ මේ දවසේ යැයි කියන්න අනේ මට පුළුවන්කමක් නැහැ. ඒත් ඔයාව දැක්ක දවසෙ මීට කලින් මට ඇති නොවුණු හැඟීමක් ඇතිවුණා කියල මට හිතෙනවා අයියෙ. ඒත් මම දන්නවා ඔයාව මට කවදාවත් ම ලැබෙන්නෙ නැහැ කියලා. මම ඔයාට කොච්චර ආදරෙයි ද කියල කියන්න අනේ! අසරණ මම දන්නෙ නැහැ අයියෙ. ඔයා ගැන මගේ හිතේ හිරවෙලා තිබුණු ආදරය අද වෙනතුරු කවුරුත් ම දන්නෙ නැහැ අයියෙ.මේ වගේ තවත් අය ඉන්නව ද කියන්න මම දන්නෙ නැහැ. අනේ කිසිම තැනක මම වගේ අසරණ පෙම්වතියො ඉන්න එපාය කියල මම ප්‍රාර්ථනා කරනවා. මම ඔයාගෙ කතාවට ඒ හිනාවට හැමදාමත් කැමතියි. ඒත් ඒ බව මමයි මගේ හිතයි හැර වෙන කවුරුත් ම දන්නෙ නැහැ. හැම සෙනසුරාදාම මම දුවගෙන එන්නෙ එකම එක විනාඩියකට හරි ඔයාව බලන්නයි අයියෙ. එදාට වහිනවට මම කැමති නැහැ. අනේ එහෙම වැස්සොත් විදුලි කොටනකොට මම කොහොමද ඔයාව දකින්නෙ.මම කොච්චර කැමති අය හිටියත් මම ඒ එක ම කෙනෙකුටවත් කැමති නැහැ. මම කැමති ඔයාට ම විතරයි අයියෙ. ඒත් මම දන්නවා ඔයා මට ලැබෙන්නෙ නෑ කියලා. දැනටමත් ඔයාට පෙම්වතියක් ඉන්නවා ඇති කියලා මම හිතනවා. ඒත් මගේ හිත එහෙම හිතන්නෙ නැහැ අයියෙ මගේ හිත මට ඔයාව හොඳට ගැළපෙන බව කියනවා. දවසක් හිත මට මම චාම් මනමාලියක් කරලා ඔයාවත් මනමාලයෙක් කරලා පෙන්නුවා. ඒත් අයියෙ ඒක ලස්සන ම ලස්සන හීනයක් විතරයි.මට ඔයාව හිමිකර ගන්න වාසනාවක් නැහැ අයියෙ. ඒත් කවදා හරි දවසක ඔයාට ලස්සනම ලස්සන ගැහැණු ළමයෙක් ව ආශ්‍රය කරලා විවාහ වෙන්න ලැබේවි. කවදා හරි ඒ උත්සවය රූපවාහිනියෙ පෙන්නාවි. මම ඔයාට හදවතින් ම සුබ පතන්නම් අයියෙ. අනේ එදාට මට ඊර්ෂ්‍යා හිතෙන එකක් නැතිවෙයි අයියෙ. මොකද මම හැමදාමත් ඔයාට ආදරය කරන නිසා. මම කවදාවත් ම ඔයාට ළං වෙන්න බැරි අසරණ පෙම්වතියක් විතරයි අයියෙ.  මමහැමදාමත් ඔයාටආදරය කරනලක්මිහදිසි අවස්ථාවක සෙනෙහස අවැසිව ඔහු, උගස් තැබුවා මා ළඟ ඔහුගේ හදවත දින සති මාස ගෙවී ගොස් සින්න වෙන්නට ළංව තිබියදී ම හදිසියේ ඔහු පැමිණියා අරන් යන්නට නැවත හදවත කළ හැකි දෙයක් නැත තවමත් සින්න නොවූයෙන් එය මා වෙත මම, නැවත බාර දුන්නෙමි ඔහුට කිසිදින යළිත් නොගන්නා අටියෙන් පොලී රහිතව ම ඔහු දුන් හදවතකේ.ජී. ගීතා රෝෂණීකොතලාවලකඩුවෙලඋළු අස්සේ එක් පැත්තකට මුවහ වෙලා මා දෙස බලා උන් ඒ සුන්දර රුව මගේ ජීවිතේ මේ තරම් පෙරළියක් කරයි කියලා කවදාවත් හිතුවේ නෑ. සත්තකයි. මගේ සුදු මහත්තයට මේ මුළු ලෝකයටම වඩා ආදරය කළ මාව, ඔයාව විශ්වාස කරපු තරම් කම්මලේ රත් කර කර තලන යකඩයක් වගේ ඔයා මගේ හිත රිදව රිදව මාව ඇඬෙව්වද? ඒ ඇයිද? කියලා ඔයා කවදාවත් කිව්වේ නෑ මගේ සුදු මහත්තයෝ, ආදරයක් නොදන්නා ආදරය ආශාවක් කරගත්ත මිනිස්සු නිසා ඔයා මාවත් කුණු මාළු කෑල්ලක් වගේ වීසි කරලා දැම්මා මතකද මහත්තයෝ දියේ නඟින පෙන බුබුලක් වගේ මගේ ජීවිතේට කී පාරක් ඇවිත් යන්න ගියාද? සෙල්ලක්කාර ආදරය ඉදිරියේ සැබෑ ආදරේ කොයි වගේ ද? කියලා ඔයා කවදා හරි දවසක තේරුම් ගනීවි. කොළඹ රටේ ඇවිත් සුන්දරයි කියලා ගත කරන ඔය ජීවිතේට වටිනාකම තේරුම් ගනීවි. ආදරය කියන්නේ කොයි තරම් පාරිශුද්ධ හැඟීමක්ද ආදරය කියන්නේ ආශාවක් නෙවෙයි කියලා ඔයා තේරුම් ගනීවි. අවංක ආදරයට ඔයා මට දුන්නු මේ තෑග්ග (කඳුළු බිංදුව) මගේ ජීවිතේ දුක හැමදාමත් අහගෙන ඉඳීවි.  අනුරාධපුරේනිල්මිණිසඳ ඇති රැයක නුඹේ මතකයන් මසිත ඇන්ඳේ.... ළබැඳි ආදරෙන් එක්ව ගැයූ ඒ නොඉඳුල් සොයුරි ගීතය නුඹට මතකද? නුඹ සිතට එන හැම මොහොතෙදිම සුදු ඉරුවෙ කුරුටු ගෑවෙයි නිබඳ සිතිවිලි... නුඹේ වෑහෙන අව්‍යාජ සිනහව නොදිටි මා වෙන අයෙකුගෙන් ලොව, නුඹ මෙන් මා හද රැඳුණු වෙන අයෙකු නොමැත... මධූ අක්කි... ඔබට නිතියෙන් පදවැල් අමුණන්නෙමි මම්, නුඹේ ගුණ වයන්නට සප්ත ස්වර මට මදිය... නුඹේ ගුණ කියන්නට ලොව අකුරු මට මදිය... රත්තරන් අක්කි... නුඹේ නංගා නුඹ ළඟයි.සදා නුඹ මා ළඟයි. මට බැඳි ආදරේට කවදා නම් නුඹ තිත තබයිද? මතු මතුත් උපදින සසරේ නුඹ මා ළඟටම වඩින්න. ඔබට බැඳි නොතිත් ආදරය හමා එන පවනින් වෙළාගන්න. දුරු කතරේ තනි වුවද පවනින් ගෙනෙන මගේ හාදුව ඔබේ රුවෙහි රඳවා ගන්න... ඔබේ රුව දකින්නට ඇඟිලි ගණිනා මං.ඔබේ ආදරසිඟිති නංගාසමහරවිට ඔයාට මාව අමතක ඇති. නමුත් මට ඔයාව හොඳට මතකයි. ඔය මුහුණ අමතක වුණාට ඒ සමාන හැඩරුවක් දුටුවම ඒ ඔයාද කියලත් හිතෙනවා. මෙයට අවුරුදු තුනකට ඉස්සෙර ශ්‍රී පාදයට ගිහින් එන අතරමඟදී පොහොයට තැනින් තැන දන්සල් දුන්නා. අපේ වෑන් එකත් බත් දන්සලක් ළඟ නැවැත්තුවා. ඒ පන්සලක් ළඟ. අපිත් ගිහින් කෑම කෑවා. නොදන්න අය පවා අපිත් එක්ක සුහදව කතා කළා. කෑම කාලා අත හෝදන්න යන තැනදි තමයි මම ඔයාව දැක්කේ. කෑම කන කොටත් ඔයා වැට ළඟ හිටගෙන හිටියා.ඒත් ඔළුව උස්සලා බලන්න බය හිතුණා. ඔයාගෙ ඇඳුමෙන් තමයි හඳුන ගත්තේ. මම අත් දෙක එක්කරලා වතුර බොන්න යද්දි ඔයා වීදුරුවක් එක්ක අහිංසක හිනාවකුත් පෑවා. “ඔහොම බොන්න බෑනෙ, ආ මෙන්න.” ඒ වචන තුළ ඔයාගෙ හිනාව වගේම ලස්සන, අහිංසක දෙයක් හැංගිලා තිබුණා. පිං කැටේට සල්ලි දාන විටත් මා ළඟට ඇවිත් පොඩි කැස්සක් දාලා ගියා.අනිත් අය එනකල් සීතලේ දොළ ළඟට වෙලා ඉන්න කොට ඔයා පොඩි කොළ කෑල්ලක්මා ළඟට වට්ටලා ගියා. මගේ යහළුවො ඒක ගන්න කිව්වත් ගත්තෙ නැත්තෙ අම්මා දකීවි කියලා හිතලා. ‘ශානි... පුංචි මගේ නම කියනවා ඔයාට ඇහුණා නේද? බුදු මැදුරෙ මල් පූජා කරන්න යද්දි ඔයා මටත් මල් ටිකක් අතට දීලා හිනාවුණා මතකද? ‘ශානි’... අනේ ඒ වෙලාවෙ ඒ නම ඔයාගෙ කටින් රහසක් වගේ පිට වෙනකොට මේ පුංචි හිතට පුදුම හැඟීමක් ඇති වුණේ.හැබැයි අනිත්අය වඳිනකොට මම මල් විතරක් පූජා කරලා බලාගෙන හිටියෙ ඇයි කියලා ඔයාට හිතෙන්න ඇති. මම ශානි වුණත් මගේ ඇත්ත නම, ජාතිය, ආගම හැමදෙයක්ම වෙනස්. ආපහු මම වෑන් එකට නඟිද්දි එකපාරටම වගේ අපේ ඇස් ගැටුණා මතකද? ඔයා චූටි මල්ලියෙක් අතේ තව කොළ කෑල්ලක් එව්වනේ. අනේ ඒ මල්ලියා දුවගෙන එද්දි ඔයත් බලා ඉද්දිම අපේ වෑන් එක ඉස්සරහටම ගියා. අනේ අහම්බෙන්වත් ඔයා මේක කියෙව්වොත් පිළිතුරක් ලියන්න හරිද?  ෆරිනිකුමරුන් අහිමි වූ සඳ වැදි රජු සේ සිටින නුඹට ලැදි සිතින් පෙම් වදන් නොකියන මනමෙ කුමරිය මං...සිතින් තවමත් කුමරු පතනා නුඹේ ඇසුරට එන්න සිතනා තෙරක් නොපෙනෙන වනයෙ තනිවූ මනමෙ කුමරිය මං...කිසිඳු සරණක් නොලැබ තනිවූ දෛවයේ සරදමට හසුවුණ සිතින් අසරණ වෙලා මියැදෙන මනමෙ කුමරිය මං...ශානිකා අමරසිංහශි‍්‍රපාලි මණ්ඩපයකොළඹ විශ්ව විද්‍යාලයයළඟම තිබෙන බව පෙනෙන එහෙත් හමුවීමක් නොවන මේ ආශා වැලි කතරේ  කරුණාරත්න අත්තනායකයාය 4 ගල්ගමුවනුඹේ දරුවනුත් දැන් ගැහැනු තට්ට තනියම පිසින රොටිය මේ කුටියේ දෙක තුනක් පිසින්නට ඉඩ තිබුණා ඒත් නුඹ පිටු නොපෑ නම් එදා මෙන් අදත් මා තනි නොවේඑස්.ඒ.එම්.ඒ. ජගත් කුමාරබෙම්මුල්ලබෝධි පූජාවට කලින් හැමදාම විහාරමළුවෙ අඳුර මැකූ මැටි පහන් සිලක් වගේ පින්සර ඔබේ මිතුරුදම එළියයි. සඳ එළිය තරම් ඉමක් කොණක් හසරක් නොදැන පය ගහපු සමාජෙ විඩාවට ගිමන් හරිද්දි ඔබව මුණගැහුණෙ යහපතටද, අයහපතටද කියා මැන බැලුවෙ නෑ මං. ඒත් ඉවසිල්ලෙන්, සෙමෙන්, සෙමෙන් ඔබ මගේ සෙවණැල්ල නම් සඟවගත්තා. ආදරේ නොකළත් අත් හරින්න බැරි බැඳීමක් ඔබ ළඟ තිබුණා. පිටින් බලද්දි කාට හරි හිතෙයි ඒ ප්‍රේමය කියලා. නෑ. ඒ ප්‍රේමය නෙමේ. නමකින් හඳුන්වන්න බැරි අසීමිත බැඳීම, හිතවත්කම ඒ. ප්‍රේමය නැතිව අනිත් හැම නෑදෑකමක්ම ඒ හිතවත්කමේ තියෙනවා.මට හිනාවෙන්න ආසයි. ඒ ඔබ පුංචි විහිළුවක් කරද්දි. රණ්ඩු වෙන්න ආසයි. ඒ මගේ පුංචි ප්‍රශ්නෙකදි මහා ලොකු වරදක් මට වුණා වගේ කලබල වෙලා ඔබ ලෝකයා මට්ටු කරන්නට සැරසෙද්දි තරහ වෙන්න ආසයි. ඒ මිතුරු වෙන්නට සිතා ඔබ ආදරණීය බලපෑම් කරද්දි. බලා ඉන්නට ආසයි. ඒ කවදාවත්, කවුරුවත්, කාටවත්, නොකරන තරම් හිතවත්කමක් මට ඔබෙන් ලැබෙද්දි. කතා කරන්නට ආසයි. ඒ ඔබේ වචනෙකින් මගේ හරි, වැරදි සියල්ල ඔබ හෙළි කර ගනිද්දි. දඬුවම් විඳින්න ආසයි.ඒ ඔබේ දඬුවමෙන් මගේ දඟකම් මෙල්ල වෙද්දි. අඬන්න ආසයි. ඒ ඔබව නොලැබෙන බව ලෝකයා තීරණය කරන කාලෙක ඔබේ ළඟ, ඔබට කිය කිය ආදරය කරන්න ආසයි. ඒ ඔබේ ආදරය ලබන්නිය මෙලොව සිටින වාසනාවන්තියම වන බව හැඟෙද්දි. අනේ! මට මිය යන්න ආසයි. ඒ සසර ගමනින් එතෙර වන්නට නම් නෙමේ. හැකි ඉක්මනින් ඔබව ලැබෙන පිළිවෙළකට නැවත ඉපදෙන්න හිතාගෙන.ඔබට, ඔබේ මනුසත්කමට ගෞරව කරන්න ආවෙ නෑ අවස්ථාවක් මට. හිතල හිතලවත් ඔබේ සහෝදරකමට සාධාරණයක් ඉටු කරන්නට බැරි තරමට වැටකඩොළු බැඳිලා මට. ඒ වැට මායිම් අග්ගිස්සෙන් එබි එබී, මට ආදරෙයි කියන පිරිසක් ඔබට නොහොබිනා පද හදලා. අනේ ආදරේ කරපු මං හින්දා ඔබේ සහෝදරකම ඒ අය ඉස්සරහ හෑල්ලු වෙලා.ලෝකය මොහොතක නවතිනවා නම් මේ හිමිවීම් අතරින් යමක් මකා දමා ඒ වෙනුවට ඔබේ සෙනෙහස ආදේශ කරන්නට මට හැකි වෙනවා නම්...මං සතුටු වෙන්නෙ ඔබව දැකලා නෙමේ. ඔබ සමඟ කතා කරලත් නෙමේ. ඔබට ආදරය කරලත් නෙමේ. ඔබට වන්දනා කරලා. ඔබ ඒ තරම් උතුම් නිසා.  කේ.ඩබ්ලිව්.ආර්. ලක්මාලිගබඩා හන්දිය, වැලිපැන්නරත්තරං පාට හිරු රැස් මැයිගහ පුරාවටම වැටිලා... අපූරු සිතුවමක් පරිසරයට තිළිණ කළා... දේදුනු පාට වලාකුළු බටහිර අහස පුරාවටම. ඔයා ආවේ දෙතොල් පුරාවටම සිනහව අරගෙන සුපුරුදු ආ ගිය කතාවලින් පස්සෙ, ඒ මහා දිග කතාව මාතෘකාවක් වෙලා අපි අතරට ආවා. අපි බඳිමු... මම කිව්ව. ඔයාගේ දෙතොල් අග තිබුණු සිනහව අතුරුදන් වුණා. දැන්ම බැහැ... තේරෙන්නෙ නැද්ද? තව අවුරුද්දක් දෙකක් ඉමු. ගෙදරින් කැමති කර ගන්නකම්... ඒ ඔයා. දැන් අපේ අතීතයට අවුරුදු හතරක්... ඉස්සර දවසක ඔයා වෙනුවෙන් ගිනි ගහන අව්වෙ පිච්චි පිච්චි බලං හිටිය හැටි මතකයි. අනන්ත අප්‍රමාණව ගෙදරින් බැනුම් අහපු හැටි මතකයි... මහ වැස්සෙ තෙමි තෙමි ගෙදර දුවන්න වුණේ ඔයාව හමුවෙලා පරක්කු වුණු නිසා... ආදරේ ළඟදි අව්ව... වැස්ස.. බැනුම්... මේ කිසි දෙයක් මායිම් වුනේ නැහැ මොහොතකටවත් මට. මැයි ගස් හෙවණින් එහා ලෝකය දිහා මම බලාගෙන හිටියෙ මහා මේරුව හිත උඩ තියාගෙන. ඒ තරමට ආදරය කළ ඔයා අද... සැහැල්ලුවෙන් එහෙම නැත්නම් ගණන් ගන්නෙ නැති මේ මාතෘකාව හදවතේ නහරවල් උණු කරගෙන එන කඳුළු උල්පතක් වෙලා. නොදැනීම මුළු හිතම පාළුවෙලා යන දිග සුසුමක් හිස් අවකාශයට එකතු වුණා. ඔයාගෙ ලෝකයට ගැළපෙන තරම් සල්ලි... දේපළ... දෑවැදි.. ලොකු උගත්කමක්... උපාධියක් තව ඒ වගේ ගොඩක් දේවල් මගේ පුංචි ලෝකය ඇතුළෙ තිබුණෙ නෑ. අපේ අම්ම තාත්තා අවුරුදු දහ තුනක් අපිව ඉස්කෝලෙ යැව්වෙ බොහොම අමාරුවෙන්... ඒ ජීවිතවලට ඊට එහා බරක් වෙන්නෙ කොහොමද අපි... ඒ වුණත්, මොනව නැතත් දෝත පුරාවටම එයාලා අපිව මනුස්සකම ඉගැන්නුවා. ලොකුම දෑවැද්ද විදියට අම්ම තාත්තා හිතුවේ ඒක. ඒ මනුස්සකමින් පාට වැටුණු ඇඟ පුරාම දුවන ඉමක් කොනක් නැති ආදරයක් විතරයි මට තියෙන්නෙ... ඒ ආදරයට ඔයාගෙ ලෝකෙ ඉඩ නැතුව ඇති... වටිනාකමක් නැතුව ඇති.. ඒ නිසා වෙන්න ඇති මම ගැන තාමත් ඔයාට ගෙදරට කියන්න බැරි, මම ගැන තීරණයක් ගන්න බැරි... අපි හමුවුණ මුල්ම දවස මතක ද ඔයාට..., ”මුළු ලෝකෙම වෙනස් කරල හරි මං ඔයාව මගේ කර ගන්නව.” එහෙම කිව්වෙ ඔයා. කාලය ගෙවිල ගිහින්, මේ මැයි ගහ යට ගොඩක් හෙවණයි... හරිම සනීපයි... සීතයි... ඒත් මේ මැයි මල් පිපිල තියෙන්නෙ උස අතුවල. දන්නෙම නැතුව අහස පුරාවට ම තිබුන දේදුනු පාට වලාකුළු පාවෙලා ගිහින්. වැහි බීරුමක ලකුණු ඇවිත්... අඬන්න ඔන්න මෙන්න වගේ... ඒ අහසෙ සිතුවම් වුණේ මගේ හදවතේ ඡායාව ද කියලා මට හිතුණා.නිකිණි (ගාල්ල)ජීවිතය විචිත්‍රවත් සිතුවමකි අතීතයේ මා සිතුවම් කළ ප්‍රේමය සාපලත් තනිකමකි කලකදී මා ඔබගෙන් ලදුව රැඳී නොරැඳී මගේ මතකේ කවි සිතම අගුළුලා වැසුව අතැර යනු මැන ඔබේ මතකය කටුගා නොදී මාගේ ජීවිතයගයාෂිනීඔයා හිනාවුණා මාත් එක්ක හිනාවුණා... මං හිනාවුණෙ නෑ... මට හිනාවෙන්න බෑ... මං හිනාවෙන්න ආස නෑ... ඔයා ඇස් දෙකෙන් හිනා වුණා මගේ ඇස් දෙක රැව්වා ඔයාට... ඔයාගේ හිනාව නැති වුණා... මට ගොඩාක් දුක හිතුණා... මං ඔයත් එක්ක හිනාවුණා ඔයා මට ආදරෙන් හිනාව දුන්නා...සඳුනිකා කුෂානි උපවංශසුනේත්‍රා රාජකරුණානායකකෝපිමල් පිපෙන කාලයට සුවඳේ ඉන්න බැහැ. මුළු පරිසරයෙම ඒ සුගන්ධය විහිදිලා ගිහිල්ලා. ඒ සුන්දරත්වය ඇසට රසඳුනක්. ගමක සුන්දරත්වය අමුතුවෙන් පැහැදිලි කරන්න ඕනෙ නැහැනෙ. මං ගිය පාසල රත්නපුර ෆර්ගියුසන් උසස් බාලිකා විද්‍යාලය පිහිටලා තියෙන්නෙ කන්දක් උඩ. වැලිපාර මතට අරලිය මල් වැටිලා. අරලිය මල් පාවඩේ උඩින් තමයි මං පාසල් ගියේ. උදේ ඉස්කෝලෙ යනකොට හිත සතුටින් පිරිලා, අපි කට්ටියම එකට පයින් තමයි යන්නෙ. සිරිපාද කන්ද ලස්සනට පේනවා. ළාපාට හිරු කිරණ හිමින් හිමින් බිමට පතිත වෙලා. කොච්චර වුණත් අපිට මහන්සියක් දැනුණෙ නැහැ. ගමේ හැමෝම හොඳට දැන අඳුනනවා.සමහර වෙලාවට ඉස්කෝලෙ ඇරිලා එනකොට අතේ තියෙන පැන්සල් පෙට්ටිය අව්වට අල්ලනවා. මට මතකයි අද වගේ.. ම්හ්.. ඒ එළිය අවට ඉන්න මිනිස්සුගේ මූණු වලට වැටිලා ඒ ගොල්ලො කලබල වෙනවා. එතකොට ඉතින් අපිට හොඳටම හිනා.ආ... ඒ කාලෙ මට පොත් කියවන්න පුදුම පිස්සුවක් තිබුණේ. සමහර වෙලාවට එක පොත දෙපාරක් තුන්පාරක් කියවනවා. මට කොච්චර කියෙව්වත් ඇති වෙන්නෙම නෑ. දවසක් මට මතකයි පාසලේ හැම ළමයාටම නෙට්බෝල් කෝඩ් එක ළඟට එන්න කියලා විදුහල්පතිතුමිය කිව්වා. ඒත් මගේ හිත බැහැම කිව්වා. මං පොතක් අරගෙන හිමින්ම පන්තිය ඇතුළට ආවා. විදුහල්පතිතුමිය පර්ල් පෙරේරා මහත්මිය මගේ ළඟට ආවා මං එතකොටත් ඇනා කැරනිනා කියවනවා. මං එදා කළේ වැරැද්දක් තමයි. මුළු ඉස්කෝලෙම ළමයි එක තැනකට රැස්වෙලා මං විතරක් පොත් කියවනවා. ඒත් විදුහල්පතිතුමිය බැන්නෙ නැහැ.අපේ පාසලේ කලා සංගම්වලට මං සහභාගි වුණා. ඒ හැම එකකම එක්කෝ ලේකම් නැත්නම් සභාපති. මට ක්‍ෂණිකව කතාවක් ලියන්න නාට්‍යයක් හදන්න තිබුණ හැකියාව නිසා මට කවුරුත් ආදරය කළා. ඉස්කෝලෙ හැම ශ්‍රේණියකම මට යාළුවෝ හිටියා. යාළුවන්ට පෙම්පතක් ලියාගන්න ඕනෙ වුණහම මං ළඟට දුවලා එනවා. මං ඉතින් හැඩ වැඩ දාලා රස කරලා ලියලා දෙනවා. වැඩේ හරි ගිය සන්තෝසෙට මට ටොපියක් ගෙනැල්ලා දෙනවා. එදා මගේ හිතේ තිබුණ කවදා හරි හොඳ ලේඛිකාවක් වෙනවා කියලා. මං ටීචර්ලාට කිව්වා මං කොහොම හරි පොතක් ලියනවා කියලා. පොත් කියවන එකත් ලියන එකත් මගේ ජීවිතේ ලොකු සතුටක්.දේශපාලන භූමිකා ගැන ලියපු නාට්‍ය කරන්න සමහර ළමයි බය වුණා. ඒත් අපේ පන්තිභාර ගුරුතුමී සීතා කුලතුංග මහත්මිය කිව්වා එහෙම බය වෙන්න එපා කියලා. එතුමිය අපිට ශක්තියක් ධෛර්යක් වුණා. අපේ ඉස්කෝලෙ පුස්තකාලෙ තිබුණෙ ඉංගී‍්‍රසි පොත්පත්. අපි ඉල්ලීමක් කළේ නැහැ සිංහල පොත් ගෙනැල්ලා දාන්න කියලා. හැබැයි අපි සිංහල පොත්පතුත් හොයාගෙන කියෙව්වා. බයිබලය ධම්මපදය දෙපාර තුන්පාර කියවනවා. නාට්‍ය පුරුදු කරන්න යන කාලෙට මට අනිත් වැඩ මුකුත් කරන්න වෙලාවක් නැහැ.මැහුම් මහන්න දුන්නහම මගේ ඒවාත් කරලා දෙන්නෙ අනිත් ළමයි. ඇත්තටම ඒ වගේ වැඩ මට බැහැ. මගේ අම්මාටත් තාත්තාටත් හොඳට සිංදු කියන්න පුළුවන්. හැබැයි මට බැහැ. සිංදු කියන්න බැහැ කියන එකත් මං පිළිගන්න කැමැති නැහැ. සමහර වෙලාවට ගායනා කණ්ඩායම් වලට මං දෙපාරක් තුන්පාරක් ඉදිරිපත් වෙනවා.ඒත් ඉතින් මාව තේරෙන්නෙ නනැහැ. මොනවා කරන්නද? මං තාලෙට ගායනා කරන්න දන්නෙ නැහැ. මං බැහැ කියලා අතහැරලා දාන්න කැමැති වුණේ නැහැ. පීනන්න හිතුණහම මං කළු ගඟට යනවා. සමහරදාට අම්මා කෑගහනවා. එක දවසක් මං අපේ ළිඳට පැනලා පීනුවා. ඒ පාර අම්මා ළිඳ ඉස්සෙව්වා මට මතකයි.ඒ කාලෙ අද වගේ නෙවෙයි නිදහස හරිම සීමිතයි. සම්පත් අඩුයි. අද එහෙම නැහැ. ඕනෙ තරම් සම්පත් තියෙනවා. ඉංගිරිසි ඉගෙන ගන්න එක තරුණ පරපුරට අත්‍යවශ්‍යයි.ඉංගිරිසි කියන්නෙ රටවල් අතර සම්බන්ධය ඇති කරන ජාත්‍යන්තර පාලමක් වගේ. ඒ නිසා ඉංගිරිසි ඉගෙන ගැනීම ඉතාමත් වැදගත් වෙනවා. ඒ වගේ සමථ භාවනාව වගේ භාවනාවක් ප්‍රගුණ කිරීමත් ජීවිතයට වැදගත් වෙනවා. දින දින අලුත් වෙන දැනුමත් සමඟ තරුණ පෙළ ඉදිරියට යන්න අවශ්‍යයි. සිතුවිලි පෙළ ගැස්මරූපාන්ති බුලත්සිංහලඔබේ නිර්මාණාත්මක ලිපි කවි, සංකල්පනා, විනෝද කතා, සත්‍ය අත්දැකීම් මේ ලිපිනයට එවන්න. සංස්කාරක යව්වන උයන, සිළුමිණ, ලේක්හවුස් කොළඹ 10.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=as1104109</link>
    <topic>නෙළුම් විල</topic>
    <author/>
    <content>නෙළුම් විලගුණසිංහ හෙට්ටිආරච්චිපෑං පෑං! පෑං! පෑං!’අයිස් ක්‍රීම් නළා හඬකි.හිතට සතුටක් දැනිණි.ළමා වියේ මිහිරි මතකය ඇවිස්සිණි.‘පෑං! පෑං! පෑං! පෑං!’අයිස්ක්‍රීම් වෙළෙන්දා වට කොට ගත් ළමයි කිහිප දෙනෙකි.පාපැදියට සවි කර ඇති අයිස් ක්‍රීම් පෙට්ටිය සිරුරට බර කර ගත් අයිස් ක්‍රීම් වෙළෙන්දා පෙට්ටිය හැර පාට පාට අයිස් ක්‍රීම් ගෙන ළමයිනට දෙයි. ළමයි සල්ලි දී අයිස් ක්‍රීම් ගනිති. වෙළෙන්දා ලැබුණු මුදල පාපැදි හැඬලයේ එල්ලා ඇති මල්ලට දමයි.ළමයි ඉවසිල්ලක් නැති ව අයිස්ක්‍රීම් තොල ගාන්නට වෙති.වෙළෙන්දා පෙට්ටිය වසා ඊළඟට තමන් වෙත එන්නේ කවුරුන් දැයි විමසිලිමත් වෙයි.මහ මඟ අයිනේ ඇති මහ තුරු හෙවණක ලෑලි බංකුවක් මත මම හිඳ සිටිමි.මේ උණුසුම් පෙරියන්කුලම් පෙදෙස යි.මා හිඳ සිටින්නේ ජන අවන්හලක් අසල ය.මෙහි මග දෙපස ගේ දොර හිඟය. නටබුන් හැරුණු කොට ඇත්තේ කලෑව ය. එබඳු පෙදෙසක ‘ජන අවන්හල්’ කෙම්බිම් ය.‘ජන අවන්හල’ අසල අප ආ රිය නවත්වා තිබේ. ඒ ළඟ තවත් එබඳු ම රිය කිහිපයකි. සිංහල, දෙමළ හා මුස්ලිම් ජනයෝ ඒවායින් පැමිණ සිටිති.‘පෑං! පෑං! පෑං! පෑං!’මම යළිඳු අයිස්ක්‍රීම් වෙළෙන්දා දෙස හැරුණෙමි. යුද හමුදා සාමාජිකයෝ කිහිප දෙනෙක් ඔහු ළඟ සිටිති. අයෙක් විනෝදයට මෙන් නළාව හඬවයි.‘පෑං! පෑං! පෑං! පෑං!’කවුරුත් එදෙස බලති. හමුදා මුහුණු ද සිවිල් මුහුණු ද සිනාවෙන් පිරී යයි.‘කීයද අයිස් ක්‍රීම්?’ හමුදා සාමාජිකයෙක් අසයි.‘විස්සයි මාත්තය!’දෙමළ අයිස්ක්‍රීම් වෙළෙන්දා ගේ මුව යළිත් හිනාවකින් හැඩ වෙයි.“අපි විකුණල දෙන්ඩ ද? හැබැයි දහය ගාණෙ!’‘මාත්තේල දායට වික්කොත් ගන්න අය ඉනාවෙයි. ඒත් මට්ට නං අන්ඩන්ඩ තමයි වෙන්නෙ’කතාව ඉන් නවතියි.අයිස්ක්‍රීම් මිල දී ගත් හමුදා සාමාජිකයෝ ඒවා තොල ගාමින් ඉවත යති.‘පෑං! පෑං! පෑං! පෑං!’මේ අති සරල සිද්ධිය යට මම ගැඹුරක් සොයමි.තිස් අවුරුදු යුද්ධයකින් විනාශ වූ පෙදෙසක මනුස්සකම යළි අතු ඉති ලා වැඩෙයි.මට එසේ සිතෙයි.මගේ සිතට සතුටක් දැනෙයි. ජීවත් වෙන්නට ආසාවෙක් ඇති වෙයි.  පොල්ගහවෙල, මවුන්ට් පාක්හි ජයතිලක වීරක්කොඩි මහතා විසින් යොමු කරන ලද ලිපියක් ඇසුරිනි.  දේශීය වෛද්‍ය ක්‍රමයට නිගා කළ තරුණ බටහිර වෛද්‍යවරියක ගැන ඉකුත් පෙබරවාරි දහතුන් වැනි දින නෙළුම් විලෙහි පළ වූ ලිපිය කියවද්දී මගේ හිත අතීතයට ගියේ ය.ඒ වනවිට මා සිටියේ ප්‍රධාන පෙළේ රජයේ රෝහලක විශේෂඥ වෛද්‍ය සායනයක ය.අහිංසක පෙනුමින් යුතු මැදිවියේ ගැමියෙක් සායනයට ආයේ ය. ප්‍රාදේශීය රෝහලකින් නිකුත් කරන ලද යොමු කිරීමේ ලිපිය විශේෂඥ වෛද්‍යවරයාට ඉදිරිපත් කළ හේ සිය රෝගය පිළිබඳව විස්තරයක් කළේ ය. වසර ගණනාවක් පුරා කරන ලද ප්‍රතිකාරවලින් පලක් නොවුණ බව ඔහු අවධාරණය කළේ මෙසේ ය.‘බොහොම දුර පළාතක වෙද මහත්තයෙක් ළඟට ගිහිං බේත් කූඩැල්ලො හිටං ඇරිය සර්. ඒත් වැඩක් වුණේ නෑ!’‘කූඩැල්ලන්ටත් බැරි වුණහම ද මං ළඟට ආවෙ?’විශේෂඥ වෛද්‍යවරයා ගත්කටටම ඇසුවේ ය. ඒ ඇසුණු කනිෂ්ඨ වෛද්‍යවරුන්, හෙද නිලධාරීන් පමණක් නොව සායනයේ සිටි රෝගීහු ද රෝගී ගැමියා දෙස අවඥා සහගත සිනා පෑහ. අව්‍යාජ ගැමි සිරිතට අනුව සියලු තොරතුරු නොවළහා හෙළි කරන්නට ගිය රෝගී ගැමියා අසරණ වූයේ ය.අද කූඩලු ප්‍රතිකාරය බටහිර රටවල පිළිගත්තකි. එදා දේශීය වෙද මහත්වරුන් බෙහෙත් කූඩැල්ලන්ට ‘නරක ලේ’ බොන්නට සලස්වා රෝගීන් සුවපත් කළ ආකාරයට ම අද ඇමෙරිකාව, ඔස්ට්‍රේලියාව වැනි රටවල ප්‍රධාන පෙළේ රෝහල් රසායනාගාරවල බෝ කැරෙන කූඩැල්ලන් ප්‍රතිකාර සඳහා යොදා ගැනේ. එපමණක් නොවේ. අන්තර්ජාතික වෛද්‍ය ප්‍රතිකාර වර්ගීකරණයට පවා කූඩලු ප්‍රතිකාරය (Leech Therapy) ඇතුළත් කරනු ලැබ තිබේ.කැපී වෙන්වුණු ශරීර අවයව නැවත බද්ධ කිරීමෙන් පසු ශිරාවන්හි එක් රැස්වන ලේ කූඩැල්ලන්ට උරා බොන්නට සැලැස්වීමෙන් ලේ ගමනාගමනය දියුණු වී බද්ධ කරන ලද දෙකොටස ඉක්මනින් සවි වන බව නවීන වෛද්‍ය මතයයි. මා ජීවත්වන ඕස්ට්‍රේලියාවේ ලිවර්පූල් හා වෙස්ට්මීඩ් රෝහල් දෙකෙහි ම මේ ප්‍රතිකාරය සිදු කැරෙයි. ආත්‍රයිටිස් (Arthritis) රෝගය සුව කිරීම සඳහා ද කූඩලු ප්‍රතිකාරය යොදා ගැනේ. ඊට අදාළ පර්යේෂණ ද සිදු කැරේ.ඉතින්, දශක දෙකකට පෙර දේශීය කූඩලු ප්‍රතිකාරයට සමච්චල් කළ අර විශේෂඥ වෛද්‍යවරයා විශ්‍රාම සුව විඳිමින් මේ පර්යේෂණ වාර්තා කියවනවා ඇතැයි මම සිතමි. එසේ ම, රත කල්කයට සමච්චල් කළ තරුණ වෛද්‍යවරිය ද කාලයා ගේ ඇවෑමෙන් සිය මිනිබිරියට රත කල්කය පොවන්නට ඉඩ තිබේ.අහෝ සිහලුනි, සුද්දා ගේ ප්‍රමිති සහතිකය ලැබෙන තුරු අපි අපේ දේට සමච්චල් කරමු!  ඕස්ට්‍රේලියාවේ, මෙල්බර්න් නුවර, ශ්‍රියානි පෙරේරා මහත්මිය විසින් යොමු කරන ලද ලිපියක් ඇසුරිනි.  උතුරු මැද පළාතේ විසූ අප ගේ ඥාති සොහොයුරෙක් මිය ගියේ ය.අපි අවමඟුල් ගෙදර ගියෙමු.අප මිය ගිය ඥාති සොහොයුරු ගේ දේහයට ගෞරව දක්වා පසෙකට ආ හැටියේ ම දෙදෙනෙක් අප වෙත පැමිණ අප පිළිගත්තෝ ය. ඒ සමඟ ම තවත් අයෙක් පැමිණ අප පිරිසෙහි සිටි සංඛ්‍යාව අනුව හැමට ම වතුර වීදුරුව බැගින් පිළිගැන්නුවේ ය. ඊළඟ මොහොතෙහි තවත් දෙදෙනෙක් පැමිණ අපට තේ පැන් පිළිගැන්වූහ.ආගන්තුක සත්කාර කරනු පිණිස ඥාතීන් පෙළ ගැසී ඇති අපූරුව යැයි අපට සිතිණ.තේ පානයෙන් පසු අප ගිමන් හරිමින් සිටිය දී තවත් ආගන්තුක නෑ පිරිසක් එහි ආහ. මිය ගිය අයට ගෞරව දක්වා පසෙකට ආ ඔවුහු ද අප ලද ආකාරයේ ම පිළිගැනුම් හා සංග්‍රහ ලදහ.අපි විමසිලිමත් වීමු.මළ ගෙදරට තව තවත් නෑ පිරිස් ආහ. ඒ හැම දෙනා ම මිය ගිය අයට ගෞරව දක්වා පිටතට පැමිණි අවස්ථාවේ දී අර විදියේ ම සැලකිලි සත්කාර ලදහ. කෙමෙන් රෑ බෝ විය.දවල් දවසේ අප ඇතුළු සෙසු කණ්ඩායම්වලට සැලකිලි සත්කාර දැක්වූ උදවිය වෙනුවට රෑ කල දක්නට ලැබුණේ වෙනත් කණ්ඩායමකි.මේ පිරිස කෙරෙහි අවදියෙන් යුතු වූ අපට ඔවුන් කෙරෙහි තියුණු නිරීක්ෂණ දෘෂ්ටියෙන් පසු වූ තවත් අයකු දැකිය හැකි විය.ඔහු මගේ සිත් ගත්තේ ය. මම ඔහු හා කතා කළෙමි.අපේ කුහුල සන්සිඳුණේ ඔහු හා කළ කතා බහේ දී ය.ඔහු කී කතාව මෙසේ ය.මේ ගමේ අවමඟුලක් සිදු වූ තැන් සිට දේහය මිහිදන් කරන තැන් පටන් සියලු වැඩ කටයුතු කරන්නේ ගමේ අවමංගල්‍යාධාර සමිතිය යි. අවමඟුලක් සිදුවූ විට ඔවුහු වහා රැස් වී කළ යුතු දේ සාකච්ඡා කරති. ඥාතීන් පිළිගැනීම, දේහය අසල ඇති පොල් තෙල් පහනට දිවා රෑ දෙකෙහි තෙල් දැමීම ආදී සියලු කටයුතු සාමාජිකයන් දෙසිය ගණන අතරේ බෙදී යයි.අදාළ නාම ලේඛනය කාටත් පෙනෙන පරිදි ප්‍රදර්ශනය කරනු ලබන අතර තුන් වේලම අහර සැපයීම ඇතුළු වගකීම් සියල්ල සාමාජිකයන් බෙදා ගත් ආකාරය එහි සටහන් වෙයි. සියල්ල නියමාකාරයෙන් සිදුවේ දැයි නිරීක්ෂණය කිරීමට ද අයකු පත් කැරේ.සමිතියේ සාමාජිකයන් මත් වතුරින් තොර වීමත්, ඔවුන් රැය පුරා අවදිව සිටීමත් මා දුටු තවත් විශේෂයකි.මොරවැව, මහ දිවුල්ගස්වැව, දෙවැනි පියවර ගම්මානයේ එකමුතු අවමංගල්‍යාධාර සමිතියේ සභාපති (ජයන්ත කරුණාරත්න) ලේකම් (ධනුෂ්ක කළුපෙරුම) ඇතුළු සාමාජික සාමාජිකාවනි, ඔබ සැමගේ ඇප කැපවීම අගයමු.ඔබ ගේ සේවාව තවදුරටත් කරගෙන යෑමට ශක්තිය හා ධෛර්යය ලැබේවා! ඔබ සැමට යහපත සැලසේවා!  දඹදෙණියේ, ගල්පීල්ලේ, අතුරුවල, පවිත්‍රා ලක්මිණි මහත්මිය විසින් යොමු කරන ලද ලිපියක් ඇසුරිනි.  තරුණයා ගිනි මද්දහනේ පාපැදියේ නැඟී ආවේ දැඩි කුසගින්නකිනි.අතර මඟ වූ අවන්හල දුටු විට බඩකට පිරෙන්නට කෑ යුතු යැයි ඔහුට සිතිණ.ඒ ඉදිරිපිට පාපැදිය නැවැත්වූ ඔහු අවන්හලට වැදුණේ ය. පාපැදි හැඬලයේ විශේෂ යමක් එල්ලෙමින් තිබිණ. ඒ, එකට ගැට ගසන ලද පොල්ගෙඩි දෙකකි.වහ වහා කුසගින්න නිවා ගත් තරුණයා මුදල් ගෙවන්නට කොට කලිසම් සාක්කුවට අත යැව්වේය.ඔහු ගේ ඉහ මොළේ රත්වූයේ එවිට ය. මුදල් පසුම්බිය එහි නොවී ය. ඔහු ගේ සිරුර යළි දාහයෙන් වැසී ගියේ ය.ලජ්ජාව පසෙක තබා සැබෑවට නොබියව මුහුණ දිය යුතුª යැයි ඔහුට සිතිණ. ඔහු කෙළින්ම කැෂියර් කූඩුව වෙත ගියේ ය. මුදලාලි එහි හිඳ සිටියේ ය.’මුදලාලි, හරි වැඩේනෙ උණේ! මං වත්තක පොල් කඩල සල්ලිත් සාක්කුවෙ දාගෙන ආව. දැං බත්කාල බලද්දි පර්ස් එක කොහෙ හරි වැටිල!’මුදලාලි තරුණයා දෙස හෙළුවේ අවුල් සහගත බැල්මකි.සිය පාපැදිය වෙත ගිය තරුණයා එහි එල්ලෙමින් තිබූ පොල්ගෙඩි ජෝඩුව ගෙනැවිත් මුදලාලි ඉදිරිපිට තැබුවේ ය.’මුදලාලි, කාපු බතට හිලව් වෙන්ඩ මේක තියා ගන්ඩ!’කිසි කතාවක් නැතිව ම පොල් ගෙඩි ජෝඩුව බාර ගත් මුදලාලිගේ මුව‘ග සිනාවක් නැඟිණ. ලාච්චුව විවර කළ ඔහු රුපියල් විස්සේ නෝට්ටුවක් ගෙන තරුණයාට දිගු කළේ ද ඒ හිනාවෙන් යුතුව ම ය. ආත්ම ගෞරවය බේරාගත් තරුණයා යළි පාපැදියට ගොඩවූයේ නව පණක් ලද මිනිසකු සේ ය.  හලාවත, අනුර ශාන්ත පීරිස් මහතා විසින් යොමුකරන ලද ලිපියක් ඇසුරිනි.නෙළුම් විල, සිළුමිණ,ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=av1104101</link>
    <topic>මට තියෙන්නෙත් තාත්තාගේ ශෛලිය</topic>
    <author>වසන්ත ජයසිංහ ආරච්චිගේ</author>
    <content>මට තියෙන්නෙත් තාත්තාගේ ශෛලියෂොහාන් පෙරේරාසහජයෙන් ගෙනා හැකියාව පිය උරුමයෙන් ලැබුණු දායාදයත් රැගෙන සංගීත ක්ෂේත්‍රයට එක්වුණු ෂොහාන් පෙරේරා අද දවසේ අපිට සමීප වෙන්නේ වෘත්තිය ගායකයකු විදිහටයි. තරමක් වෙනස්ව හිතන පතන කෙනෙකු වගේ ම ගායකයකු ලෙස සෙමින් ගමනක් යන ෂොහාන් පළමු වරට මුද්‍රිත මාධ්‍යයක් ඔස්සේ ‘යෞවනයේ අපි’ විශේෂාංගයට කළ සංලාපය මෙලෙස ඔබට සමීප කරන්නට අපි හිතුවා.ඇත්තටම ෂොහාන් පෙරේරා කියන්නේ කවුද?මර්වින් පෙරේරා නම් වූ සංගීතඥයා ළඟ ඉපදුණු දෙවැනි පුතා වගේ ම අමල් පෙරේරා ගේ සහෝදරයා කියලා මම කියන්නම්. ඒ වගේ ම එක පැත්තකින් සංවේදී චරිතයක්. සංගීතයත්, පද රචනයත්, තනුවත් හැඟීමකින් යුතුව ගීත රස විඳින, ගායකයෙක්. යථාර්ථවාදිව හිතන්න මං කැමැතියි. මගේ ගමනේ ලොකු වේගයක් නැහැ. සාමාන්‍ය විදිහට ජීවත්වෙන්නයි මම කැමැති.ෂොහාන් ඔබ වඩාත් කැමැති දැන් ඔබ ගායකයකු විදිහට දැන හඳුනා ගන්නවට ද?ඔව් මම වෘත්තිය ගායන ශිල්පියෙක්. අවුරුදු දාහතක් පමණ වෙනවා මගේ සංගීත දිවියට. අවුරුදු දාහතරේදියි මම සංගීතය කරන්නේ. සංගීතයත් එක්ක ඉන්න මට රැකියාවක් කරන්න දැන් ඕනෑ. මුලදී මම රැකියාවක් විදිහට ගුවන් හමුදාවේ සේවය කළේ. ඒ හිටියෙත් ගුවන් හමුදා වාදක මඩුල්ලේ. නමුත් ඉන් ඉවත්ව මට අවශ්‍ය වුණා ස්වාධීනව ගොඩනැඟෙන්න.මර්වින් පෙරේරා ගේ පුතා විදිහට දැන් ඔබ බොහෝ දෙනෙක් දැන හඳුනාගනීවි.මම ඒ දේට කැමැතියි. තාත්තාගේ ප්‍රතිරූපයෙන් මා දැන හඳුනා ගන්නවට ගොඩක් කැමැතියි. නමුත් තාත්තගේ ගීත සමඟ පමණක් ගායකයකු වෙන්න මගේ එතරම් කැමැත්තක් නැහැ. මා දකින කියවන අත්දැකීම් ඔස්සේ මගේ නිර්මාණ හරහා සමාජයට පණිවුඩයක් දෙන්න මම කැමැතියි.ඒ හරහා මගේ ගීීත සමාජගත වේවි. නමුත් තාත්තගේ රසිකයින්ට අසාධාරණයක් කරන්න මම සූදානම් නැහැ. ඒ නිසා ඔවුන් වෙනුවෙන් තාත්තගේ ගීත ගයන්නත් මම දෙපාරක් හිතන්නේ නැහැ.ඔබේ ගායන ශෛලිය පිළිබඳ මොනවගේ හැඟීමක් ද ඔබට තියෙන්නේ.මේ ක්ෂේත්‍රයට එනකොට අපි තේරුම් ගන්න ඕන අපේ ශෛලිය මොකක්ද කියන එක. මට තියෙන්නෙත් තාත්තගේ ශෛලියමයි. ඒ තෝරා ගැනීම මා තුළ කුඩා කල පටන් ම තිබුණු දෙයක්. රාගධාරී හා බටහිර සංගීතය මිශ්‍ර ශෛලියක් මා තුළ තියෙන්නේ.මෙතරම් කාලයක් ඔබ ගායකයකු විදිහට සමාජගත නොවුණේ ඇයි?අපි තුන් දෙනාම හොඳ යාළුවො. තාත්තා, අයියත් මමත් යන ගමන දිහා බොහෝම නිර්ලෝභීව බලාගෙන හිටියා. ඇත්තටම මට ලොකු ආශාවක් තිබුණා අමල් පෙරේරා කියන මගේ අයියා ලංකාවේ කවුරුත් ආදරය කරන ජනප්‍රිය ගායකයෙක් වෙනවා දකින්න. ඔහු ඒ ස්ථාවරය හදාගත්තා. අදටත් අයියගේ පළමු රසිකයා මම. අපි අතර තරගයක් කවදාවත් තිබුණේ නැහැ. ඇති වෙන්නෙත් නැහැ. මම තාත්තගේ ශෛලිය ඉදිරියට අරගෙන යන්නේ.අයියට තියෙන්නේ බටහිර පැත්තට නැඹුරු ශෛලියක්. මෙපමණ කාලයක් මට පුළුවන් විදිහට ජීවත්වුණා. නමුත් මාධ්‍යයට ආවේ නැහැ. ඒත් මම කාලයක පටන් ප්‍රසංගවලට දායක වුණා. ඒ නිසා බොහෝම සෙමින් හරවත්ව ගමනක් යන්නයි මගේ බලාපොරොත්තුව.නමුත් අද තියෙන්නේ විවිධ සංගීත රැළි. ඔය රැළි ඔබේ සංගීත ශෛලියට අභියෝගයක් නෙවෙයිද?මම ඒ අභියෝගය භාරගන්න කැමැති කෙනෙක්. මම විශ්වාස කරනවා මගේ ශෛලියට කැමැති සියයට විසි පහනම් ඒ විසිපහ මට හොඳට ම ඇති. අනෙක් සියයට හැත්තෑපහ විනාශය ළඟා කර ගන්නවා නම් ඒකට කරන්න දෙයක් නැහැ. මම හිතන දෙයක් කවදාවත් ඇත්ත නැති කරන්න, විනාශ කරන්න බැහැ.ඒ නිසා හරියට සංගීතය රස විඳින පිරිස් ඉන්නවා නම් මට ඒ ඇති. අදටත් තාත්තලා ගේ පරම්පරාව ගැයූ ගීත මෙතරම් ජනප්‍රිය ඇයි? සංගීතය කියන්නේ කනට රස විඳින්න තියෙන දෙයක්. නමුත් අද එය විනාශ කරගෙන තියෙන්නේ ඇස පිනවන්න ගිහින්. මම නොබියව කියන්නම් අපිට ඕනෑම තැනක සජීවිව සින්දු කියන්න පුළුවන් හැකියාව තිබෙනවා. එහෙම නැතුව ඛ්ච් එක දාලා රඟපාන්න අවශ්‍ය නැහැ.මර්වින් පෙරේරා කියන සංගීතඥයා ඔබ කොහොමද දකින්නේ.ඔව් මගේ තාත්තා බොහොම සුන්දර සරල ජීවිතයක් ගෙවපු කෙනෙක්. මගේ තාත්තව මම දකින්නේ ආධ්‍යාත්මිකව ජීවිතයත් එක්ක බැඳුණු පල්ලිය හා දෙවියන් පිළිබඳ විශ්වාස කළ කෙනෙක් විදිහට. සංගීතය පිළිබඳ පැහැදිලි දර්ශනයක් තිබුණු යථාර්ථවාදීව ජීවත් වුණු කෙනෙක්.ඇත්ත ඇත්ත විදිහට දැකලා ජීවත් වුණා මිසක බොරුවත් එක්ක හිටියේ නැහැ. නිතරම අපිට හොඳ යහළුවෙක් විදිහට හිටියා වගේ ම අම්මා නැති අඩුව කිසිදාක දැනෙන්න සැලැස්වුණේ නැහැ. ඔහු තුළ තිබුණ සංගීත ඥානය හොයා යන එක නම් අපි කාටත් සිහිනයක්.ගායකයකු ලෙස පමණක් ජීවත් වන්න පුළුවන් වෘත්තිය මට්ටමක් අද සමාජයේ තිබෙනවයි කියල ඔබ හිතනවද?ඔය දේට මම මගේ තාත්තගේ ජීවිතය අරගෙන උත්තරයක් දෙන්නම්. තාත්තට තිබුණේ සරල ජීවිතයක්. පිරිසිදුව ජීවත් වෙන්න ඒ ලැබෙන දේ හොඳට ම ඇති. ලොකු මාළිගා සිහින බලාපොරොත්තු අවශ්‍ය නැහැ. තාත්තට හොඳ ප්‍රතිරූපයක් තිබුණා මිසක ඔහුට ලැබිය යුතු දේ අද තාත්තා ජීවත්ව නැති අතරෙයි ලැබෙන්නේ. ඒ නිසා සරලව ජීවත්වෙන්න මේ උපයන දේ හොඳටම ඇති.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=av1104102</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමක්‍රිකට් බාසාවෙන්ම ඉතින් ලියනව කියනව නම්, මෙන්න නියම පාර්ට්නර්ෂිප් එක. එක්කෙනෙක් නයින්ටි ටූ (92) නොට් අවුට්. අනිත් එක්කෙනා සෙවන්ටි සෙවන් (77) නොට් අවුට්. එක්කෙනෙක් නැෂනල් ටීම් එකේ කැප්ටන් සයිස් එකේ නියම බැට්ස්මන්.අනිත් එක්කෙනා නැෂනල් විමෙන්ස් ක්‍රිකට් ටීම් එකේ කැප්ටන්. විජේ මල්ලිගෙ කොලොමෙ අද මේන් රෝල්ස් දෙක කාගෙද කියල දැන් ඉතින් ඔයාලට කියන්න ඕනද මන්දා. ඩොක්ටර් ලෙස්ටර් ජේම්ස් පීරිස් නයින්ටි ටූ නොට් අවුට් වුණේ ලාස්ට් ටියුස්ඩේ,අප්‍රේල් පස්වැනිදා. එතකොට විමෙන්ස් ක්‍රිකට් ටීම් එකේ කැප්ටන් සුමිත්‍රා නෝනා සෙවෙන්ටි සෙවන් නොට් අවුට් වුණේ මාර්තු විසිහතර වැනිදා. කල්වේලා ඇතුව, හැපි බර්ත් ඩේ කියල, බර්ත් ඩේ කාඩ්ස් දෙකක් යවන්න විජේ මල්ලිට බැරිවුණාට, සොරි කියල කියන ගමන්, බිලේටඩ් ඕඥතචබඥඤ ඕඪපබඩඤචර එඪඵඩ උපන් දින සුබ පැතුමක් වත් යවන්නෙ නැතුව ඉන්න පුළුවන්ද මේ වගේ ඩබලකට?. ඩොක්ටර් ලෙස්ටර් ජේම්ස් පීරිස් කියන්නෙ වන් ඇන්ඩ් ඔන්ලිම තමයි. එහෙම වන් ඇන්ඩ් ඔන්ලි කට්ටිය අපේ ආර්ට් ෆීල්ඩ් එකේ ඉන්නෙ හරිම ටික දෙනයි. සිනමා ගැන ඉතින් වෙන කවුද ඉතින්ඩොක්ටර් පීරිස්ම මිසක්. ඩ්‍රාමාවල ඉතින් ඩොක්ටර් ප්‍රොෆෙසෝරි සරච්චන්ද්‍ර. මියුසික් නම් ලේට් ඩොක්ටර් කේමදාස - එතකොට පණ්ඩිත් අමරදේව. ඩාන්සින් සීන් එකේ චිත්‍රසේන. සාහිත්ය ෆීල්ඩ් එකේ ලොකුම ලොක්කා මාර්ටින් වික්‍රමසිංහ.වෙලාවකට විජේ මල්ලිට හිතෙනවා, මේ වන් ඇන්ඩ් ඔන්ලි කට්ටිය එක්කෙනාට එක්කෙනා සම්බන්ධවෙලා හිටිය නේද කියලත්. මාර්ටින් වික්‍රමසිංහ ලොක්කගෙ ‘ගම්පෙරළිය’ ෆිල්ම් එකක් වෙන්නෙ ඩොක්ටර් ලෙස්ටර් අතින්. ඒකෙ මියුසික් ‘අමරදේව‘ ලොක්කගෙ. ‘ගොළු හදවත’ ෆිල්ම් එකේ ‘නිධානෙ’ මියුසික් මාස්ටර් පීස් එක ඩොක්ටර් කේමදාසගෙ.සරච්චන්ද්‍ර බොස්ගෙ ‘මහාසාර’ සෙකන්ඩ් ප්‍රොඩක්ෂන් එකේ මියුසික් ඩිරෙක්ටර් වෙන්නෙත් ඩොක්ටර් කේමදාස. ඒත් ඉතින්, ඩොක්ටර් ලෙස්ටර් එක්ක ළඟින් හිටපු වන් ඇන්ඩ් ඔන්ලිල නැති එකේ පාඩුව ගැන විජේ මල්ලිට හිතාගන්නවත් බෑ. ඒත් අපිට තවම වන් ඇන්ඩ් ඔන්ලි ලෙස්ටර් ඉන්නව වගේම එයාගෙ ලයින් එකේ අපේ ෆිල්ම් ෆීල්ඩ් එකට හරි හමන් ගේමක් දීපු, බය නැතුව ෆීල්ඩ් එකට දාන්න පුළුවන් බැට්ස්මන්ල සෙට් එකක් ඉන්න එක කැප්ටන් ලෙස්ටර් ආඩම්බරයක් කියලයි විජේ මල්ලිට හිතෙන්නෙ.වසන්ත ඔබේසේකරගෙන්පටන් ගත්තොත්, ධර්මසේන පතිරාජ, ධර්මසිරි බණ්ඩාරනායක, අශෝක හඳගම, විමුක්ති ජයසුන්දර, ප්‍රසන්න විතානගේ, බූඩි කීර්තිසේන වගේ බැට්ස්මන්ලයි, ඉනින්ග් එකේ මැද දි අවුට් වෙලා ගිය ඩොක්ටර් තිස්ස අබේසේකර වගේ ෆ්‍රොන්ට් ලයින් බැට්ස්මන් කෙනෙකුයි ගත්තහම, දෙකක් නෑ මෙයාලා කැප්ටන්ගෙ ගෝල බාලයොම විදියට තමයි ගේම්ස් එකේ ඉන්නෙ. හිටියෙ.56දි රේඛාවත් එක්ක සීන් එකට එන්ටර් වෙච්ච ලොක්කගෙ, ‘සංදේශය’, ‘ගම්පෙරළිය’, ‘නිධානය’, ‘දෙලොවක් අතර’, ‘ගොළු හදවත’, ‘බැද්දේගම’, ‘රන්සළු’ වගේ ෆිල්ම්ස් හදල වෑකන්ද වලව්වට ගොඩ වදිනකල්, කැප්ටන් කූල්ගෙ ඉනින්ග් එක ගැන බිලේටඩ් බර්ත්ඩේ විෂ් එකේ වුණත් විජේ මල්ලි මතක් කරන්නෙ මෑන්ස්ගෙ ළඟින් යන්න පුළුවන් සයිස් එකේ වැඩ පෙන්නපු කට්ටිය ඉන්නෙ ටික දෙනෙක් නිසයි. අපේ ක්‍රිකට් නිසා ශ්‍රී ලංකාව, ලෝක සිතියමට නම එකතු කළා නම්, අපේ සිනමාවෙ නම ලෝක සිතියමට එකතුª කළේ කැප්ටන් ලෙස්ටර් ජේම්ස් පීරිස් කියල විජේ මල්ලි කියන්නෙ. නයින්ටි ටූ නොට් අවුට් බර්ත් ඩේ එක වෙරි හැපි බර්ත් ඩේ එකක්ම වෙන්න කියන ගමන්.ඩොක්ටර් ලෙස්ටර් ජේම්ස් පීරිස්ගෙ බර්ත් ඩේ එක මතක් වෙන කොට විජේ මල්ලිට පහුගිය අවුරුදු ටිකේම මතක් වෙනස්ටෝරියක් තියෙනවා. ඒක තමයි මෑන්ස්ගෙ එකම හීනෙ.අපේ රටට චිත්‍රපට සංරක්ෂණාගාරයක්!නොට් අවුට් සෙවෙන්ටි සෙවන් විමෙන්ස් ක්‍රිකට් කැප්ටන් සුමිත්‍රා මැඩම් ගැනත් කියන්න තියෙන්නෙ ලේඩීස් සීන් එකේ වන් ඇන්ඩ් ඔන්ලි කියලම තමයි. වන් ඇන්ඩ් ඔන්ලි වජිරා, වන් ඇන්ඩ් ඔන්ලි නන්දා මාලනී, වන් ඇන්ඩ් ඔන්ලි මාලිනී ෆොන්සේකා වගේ ෆීමේල් ක්‍රිකටර්ස්ල එක්ක සුමිත්‍රා බැට් කරනවා නියමෙට. ‘ගැහැනු ළමයින්’ගෙන් ඕපනින් සීන් එක පටන් අරගෙන ‘ගඟ අද්දර’, ‘සාගර ජලය මදි ඇඬුවා ඔබ සන්දා’ වගේ ෆිල්ම්ස්වලින් සුමිත්‍රා අපට පෙන්නල තියෙනවා. ලෙස්ටර් කැප්ටන් එක්ක පාර්ට්නර්ෂිප් එකක් දාගන්න පුළුවන්, කලබල නැති ෆිල්ම්කාරියක් කියලා.විජේ මල්ලිට සුමිත්‍රා මැඩම් ගැන කල්පනාවෙන කොට හිතෙන්නෙ ඩොක්ටර් ලෙස්ටර් එයාගෙ ඒ ටීම් එක හැදුව වගේ සුමිත්‍රගේ ටීම් එකටත් ඉනෝකා සත්‍යාංගනී වගේ ප්‍රොමිසින්ග් යන්ග් ඩිරෙක්ට්‍රස් කෙනෙක් ඉන්නව නේද කියලයි.සුමිත්‍රා වගේ සීනියර් කැප්ටන් කෙනෙකුට ඉනෝකා වගේඩිරෙක්ට්‍රස් කෙනෙක් ටීම් එකට එකතුවෙන එක ගැනආඩම්බරයක් ඇති කියල විජේ මල්ලි හිතන්නෙ, අපේ ෆිල්ම් සීන් එකේ ලේඩීස් අංශෙ ඒ තරම් ප්‍රෝගසිව් නැති නිසා.නොට් අවුට් සෙවන්ටි සෙවන්සුමිත්‍රගෙ ‘ගැහැනු ළමයි’ විතරක් මදිද ලේඩිගෙ ටැලන්ට්එක අඳුනගන්න. විජේ මල්ලිට නම් ‘ගැහැනු ළමයි’කියල වැඩක් නෑ. වසන්ති වගේ ඇක්ට්‍රස් කෙනෙක් හොයාගෙන, ෆස්ට් ෆිල්ම් එකෙන්ම ඉස්කෝලෙ ගිය ගෑනු ළමයෙකුගෙහැංගිච්ච ඇක්ටින් ටැලන්ට් එක මතුකරල ගත්ත සීන් එකටවිතරක් වුණත් සුමිත්‍රට කන්ග්‍රැජුයුලේට් කරන්න වටිනවා.මෙනි මෙනි හැපි රිටර්න්ස් මැඩම් සුමිත්‍රා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=av1104103</link>
    <topic>ඉනෝකා - සමන් කැදැල්ල</topic>
    <author>හේමාලි විජේරත්න</author>
    <content>ඉනෝකා - සමන් කැදැල්ලදෙන්නට දෙන්නා හොඳින් තේරුම් අරන් ජීවත් වෙනවා- සමන්කොයි මොහොතක වුණත් සමන්ට කේන්ති යන්නේ නෑ- ඉනෝකාඅපේ කතා නායිකාවත් එක්ක මීට කලින් මේ වගේ කතා බහකට අපි කවදාවත්ම එක්වෙලා නෑ. හැමදාමත් අපි කතා කළේ ඇගේ නිර්මාණ ජීවිතේ ගැන. කතා කළ යුතු සහ කතා කළ හැකි කෘති හැමදාමත් ඈ අතින් නිර්මාණය වූ නිසා මෙවැනි කතා බහකට ඉඩක් අපට ලැබුණේ නෑ.අද ඇගේ ජීවිතේ දෙස නැවතත් හැරිලා බලත්දි අපිට වටින්නේ මෙවැනි කතා බහක් නොවෙයි කියල ආයෙත් සැරයක් හිතෙනවා. ඒ පුරා වසර 9 ට පසු ඈ යළිත් රිදී තිරය සිතුවම් කරන්නට මේ දිනවල ලහි ලහියේම සූදානම් වන නිසා.එහෙත් ඒ නිර්මාණ ජීවිතය මදකට පසෙකට කර නිර්මාණ පසුපස වන ඇගේ අවංක, හෘදයාංගම, පෞද්ගලික ජීවිතය දෙස හැරී බලන්නට අප සිතුවා. ඈ සම්මානලාභී චිත්‍රපට අධ්‍යක්ෂිකා ඉනෝකා සත්‍යාංගනී. ඇගේ නවතම චිත්‍රපටය ‘සින්ඩ්‍රෙල්ලා’ බිහි කරන්නට පූර්ව සැලසුම් සිදුකරමින් සිටින කාර්ය බහුල මොහොතක ඇය මුණ ගැසුණා.බත්තරමුල්ල කොස්වත්තේ පිහිටි ඇගේ කැදැල්ලට ඇතුළු වන මොහොතේම නිවුණු සැනසුණ ශාන්ත සුන්දරත්වයක් මේ නිවෙසින් අපට දැනුණා. ඉනෝකාත් ඇගේ සැමියා සමන් සහ නිවෙස මෙන්ම මේ දෙදෙනාද ආදරයෙන් බලාකියා ගන්නා ‘ජයවර්ධන’ නම් වූ වැඩිහිටි අයෙක් ද මේ නිවෙසේ සාමාජිකයින්. මීට අමතරව ඉනෝකාගේත් සමන්ගේත් ආදර කරුණාව මැද හැදී වැඩෙන සුනඛ සුරතලුන් පස් දෙනෙක් ද මේ නිවෙසේ ඉන්නවා.මේ අපූරු සිනමාවේදිනියගෙන් සාමාන්‍ය ජීවිතේ කොයි වගේද කියලා දැන ගන්නයි අපට ඕන වුණේ. අපේ සිනමා ප්‍රේක්ෂකයින්ගේ හදවතට පමණක් නොව බුද්ධියට ද කතා කරන නිර්මාණ කරන ඇයත් සැබෑ ජීවිතේ ආදරේ, සෙනෙහස හඳුනන, සිය නිවෙසට සිරිකත කැන්දන ගෘහණියක් සේම ආදරබර බිරිඳක්, මවක්ව සිය යුතුකම් කොටස ඉටුකරන ආදරණීය කාන්තාවක්.”සාමාන්‍යයෙන් මම උදේ 7.00 වෙත්දි නැගිටින කෙනෙක්. එහෙම වෙන්නේ මගේ දවස සාමාන්‍යයෙන් නිමා වෙන්නේ රාත්‍රි 12 න් පස්සෙ නිසා. ඒකට හේතුව මගේ නිර්මාණ ජීවිතේ බොහෝ වැඩ කටයුතු සිද්ධ වෙන්නේ රාත්‍රි කාලයට. විශේෂයෙන් චිත්‍රපට නරඹන්න සෑහෙන කාලයක් වැය කරනවා.උදේ 7.00 ට නැගිට්ට ගමන් මුහුණ සෝදගෙන මුළු නිවෙසටම ඇහෙන්න පිරිත් දාන එක සාමාන්‍ය සිරිතක්. සාමාන්‍යයෙන් මගේ ක්‍රියාකාරකම්, කතා බහ, අදහස් ගැන හිතලා බොහෝ දෙනෙක් මා හඳුනාගන්නේ රැඩිකල් චරිතයක් විදියට. ඒත් එක්කම මා තුළ කිසියම් වූ සාම්ප්‍රදායික චරිතයකුත් තිබෙනවා.”අපේ ගෙදර උයන පිහින කටයුතු කෙරෙන්නේ මගේ අතින්මයි. සමනුත් මමත් දෙන්නම කොයිම මොහොතකවත් එළියෙන් කෑම කන්න කැමැති නෑ. මගේ කෑම කෑව බොහෝ දෙනෙක් කියනවා කෑම රසයි කියලා. සාමාන්‍යයෙන් මට ඕනම විෂයක් ඉක්මනට ඉගෙන ගන්න පුළුවන්.උයන්න පිහින්නත් ඒ වගේ ඉක්මනට මම ඉගෙන ගත්තා. මගේ ගෙදරට කවුරුහරි ආපුවම ඒ අයට සංග්‍රහ කරන එක මට ලොකු තෘප්තියක්. එතෙන්දි මගේ කෑමට ලුණු ඇඹුල්, තුනපහ, මිරිස්කුඩු වගේම මගේ හිතේ ඇතිවන ආදරය, සෙනෙහස, හිතවත්කමත් එක්කයි ඒ දේවල් සූදානම් වෙන්නේ.අනිත් පැත්තට මගේ නිර්මාණ ජීවිතේට වගේම ගෙදර උයන පිහින එකේ පටන් හැම දේකටම මගේ සැමියා සමන්ගේ දායකත්වය ලැබීම මට ලොකු තෘප්තියක් සහ සතුටක්.”ඉනෝකා සාමාන්‍යයෙන් නිස්කලංකව නිවසේ ජීවත් වන්නට කැමැති කෙනෙක්. ඇය අකැමැතිම දේ එළියට යන එක. පාටි, උත්සව, ගමන්, බිමන් ඇගේ කාල සටහනේ ඇත්තේම නැති තරම්. කොටින්ම කිව්වොත් මාර්කට් ගිහින් බඩු ගේන්නෙත් ඇගේ සැමියා සමනුයි.”මගේ බිරිඳ වශයෙන් ඉනෝකා වගේ කෙනෙක් ලැබුණු එක ගැන මට සතුටුයි. ඒ හැමටම වඩා ඉනෝකා තුළ ඉන්න අපූරු නිර්මාණකාරියට මම බෙහෙවින්ම ආදරෙයි.අපි දෙන්නට දෙන්නා ඉතාම හොඳින් තේරුම් අරගෙන ජීවත් වෙනවා. ඒත් එක්කම ඉනෝකා තුළ ඉන්න මටසිළුටු ගැහැනියට මම කැමැතියි. බාහිර පෙනුමින් කෙනෙකුට කියන්න පුළුවන් ඇය තද හිතක් ඇති කෙනෙක් කියලා. ඒ වුණාට එයා පුදුම තරමේ සංවේදී කෙනෙක්. සත්තුන්ට දක්වන දයාව කරුණාව ගැන වෙලාවකට මටත් පුදුමයි.”ඇත්තටම සමන් බොහොම නිහඬ කෙනෙක්. මගේ ජීවිතේ හැම දේකදිම ඔහු මා පසු පස්සේ ඉන්නවා. මත්පැන්, සිගරැට් පානයක් නෑ. අපි දෙන්නම බෞද්ධාගමානුකූලව ජීවිතය හැඩගස්වා ගත්ත අය. මම අවුරුදු 14 න් මස් අනුභව කරල නෑ. මාළු කන එකත් අවුරුදු ගණනකට කලින් නැවැත්තුවා. අපේ ගෙදර ඉන්න සත්තුන්ට විතරක් මස් මාළු ගෙනත් උයලා දෙනවා. සමනුත් දැන් මගේ පිළිවෙළටම හැඩ ගැහිලා ඉන්නේ. සමන්ට කොයිම මොහොතකවත් කේන්ති යන්නෙත් නෑ. මට කේන්ති ගියොත් මිසක්.ඒ වගේම මගේ නිර්මාණ ජීවිතේට ලොකු සහයෝගයක් ඔහුගෙන් ලැබෙන්නේ. නිර්මාණකරණය ගැන ඇසූ පිරූ තැන් මහ ගොඩාක් නැති වුණාට ඔහුට ඉතාම හොඳ රුචිකත්වයක් තිබෙනවා. චිත්‍රපටි බැලුවොත් අපි දෙන්නම තමයි බලන්නේ. මගේ නිර්මාණ ජීවිතේට උපරිම නිදහස හා සහයෝගය ඔහුගෙන් ලැබෙන එක මට ලොකු ශක්තියක්. පසුගිය කාලෙම ඔහු මට චෝදනා කරමින් හිටියේ කම්මැලි වෙන්න එපා අලුත් දෙයක් කරන්න අත ගහන්න කියලා. ඉතින් මේ විදියට අපි බොහොම සුන්දර ජීවිතයක් ගෙවනවා.අනිත් පැත්තෙන් මගේ ජීවිතේ එළිය කරන පහන් ටැඹ මගේ දියණිය. එයා ඉතා හොඳින් මගේ රුචි අරුචිකම් තේරුම් ගත්ත මා හා සමානව හිතන තැනැත්තියක්. එයාගේ වෙනස ඇය මට වඩා මිනිසුන් අතර ජීවත්වෙන්න කැමැති කෙනෙක්. යම් කිසි දවසක ඇය මා පහුකරගෙන ගිහින් මට දිනාගත නොහැකි වූ වෘත්තීය කඩ ඉම් ජයග්‍රහණය කරන බව මට විශ්වාසයි.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=av1104104</link>
    <topic>සිනා කතා</topic>
    <author>එඩ්වඩ් චන්ද්‍රසිරි</author>
    <content>සිනා කතා“ඇයි රොෂාන් උඹේ මූණ මැළවිලා? ඇයි මොකක්වත් කරදරයක් වත්ද?” චමිල ඇසුවේ තම මිතුරු රොෂාන් හමුවීම සඳහා ඔහුගේ ව්‍යාපාරික ස්ථානයට ගොඩ වූ අවස්ථාවේදී ය.“එහෙම දෙයක් තමයි බං. මං තාත්තා කෙනෙක් වෙන්ඩයි යන්නෙ.” රොෂාන් පිළිතුරු දුන්නේ ද පසුතැවීම පිරුණු බිඳුණු හඬකිනි.“උඹ මාර බඩුවක් නෙ. යකෝ උඹ සන්තෝස වෙන්ඩ ඕන එකේ මොකද මේ මූණ එල්ලගෙන? චමිල කීවේ සිනාසෙමිනි.“තාම කුමාරි ඒක දන්නෙ නෑ බං” රොෂාන් පිළිතුරු දුන්නේ තම බිරිඳ ඒ කිට්ටුව සිටින්නාක් මෙන් වටපිට බලමින් හෙයිනි.කොහොම කරන්නද?“මට ඉවසන්ඩ බැරි ඔළුව කැක්කුමක් තියෙනවා අනුලා.” චම්පා කීවේ ලිපි ගොනු අතර ගසාගෙන සිටි ඔළුව උස්සා වේදනාවෙන් දෑස් පුංචි කරමිනි.“මට ඔළුවේ කැක්කුමක් හැඳුනාම නං අපේ මහත්තයා මුලින් ම මගෙ ඔළුව අතගානවා. ඊට පස්සෙ බෙල්ලයි නළලයි හොඳට මසාජ් කරනවා. ඊළඟට මගෙ මූණ ගොඩක් වෙලාවක් ඉඹගෙන ඉන්නවා. කරමින් සිටි රාජකාරිය පසෙකට දමා චම්පාට විස්තර කළ ඇය අනතුරුව මෙසේ ඇසුවා ය.“ඇයි අනේ ඔයත් ඒ විදියට කරවා ගන්නෙ නැත්තෙ?”“ඉතින් අනුලා මම කොහොමද අනේ ඒකට ඔයාගෙ මහත්තයාව හම්බ වෙන්නෙ.”කවුද එහෙම කියන්නෙ?“ඔයාගෙන් කවුරු හරි ප්‍රශ්නයක් ඇහුවාම ඔයා හැම තිස්සෙම උත්තර දෙන්නේ ප්‍රශ්නයකින්මයි කියල ඔය ගොල්ලන්ගෙ ගෙදර අය කියන කතාව ඇත්තද? අනේ! අනෝමා නිහාල්ගෙන් ඇහැව්වේ තොදොල් වෙමින්.“අපේ ගෙදර කවුද එහෙම කියන්නේ?” නිහාල් ඇහැව්වා.තක්කලි ගෙඩිය“මගේ සැමියා දවසක්දා හවස වැඩ ඉවර වෙලා ගෙදර එනකොට එයාගෙ කමිසෙ රතු පාටට ලිප්ස්ටික් වගෙ දෙයක් තැවරිලා තිබුණා. මට සැක හිතිලා ඒක හොඳට පරීක්ෂා කරලා බැලුවා. සැමියාගෙන් මේ ගැන විමසුවාම එයා කියනවා ඒක හෝටලේ දී කමිසෙ තැවරුණු තක්කලි ඉස්ම කියල. මේ ප්‍රශ්නයේ දී ඔයා මම නං, ඔබ මොනවද කරන්නෙ?” එක්තරා කාන්තා පුවත්පතක ඉතා ජනප්‍රිය කාන්තා ගැටලු පිටුවකට එක් කාන්තාවක් ඉහත ගැටලුව ලියා එවා තිබුණි.එම ගැටලුව තම පුවත්පතේ පළ කළ එම පිටුව භාර උප කතුවරිය ඊට පිළිතුරු වශයෙන් මෙසේ ලියා පළ කළා ය.“මම ඔයා නං ඔය තක්කලි ගෙඩිය කවුද කියල හොයා ගන්නවා.”පුරුද්දසුරතල් සතුන් විකුණන සාප්පුව වෙත දැදිගම ගොඩ වූයේ තරමක ආවේශයකිනි. එහි අයිතිකරු වෙත පිය නැඟූ හේ ඔහු දෙස කෝපයෙන් බලා මෙසේ කීවේය.“මං ඔහේලගෙ සාප්පුවෙන් නොවටිනා ගාණක් දීලා ගිය සුමානෙ අරගෙන ගිය ගිරවා කතා කරන කොට ගොත ගහනවනෙ. මොකද ඒ?”“ම... ම... ද... න්... නෙ කො... කො... හො...ම... ද?” අයිතිකරු පිළිතුරු දුන්නේ ය.තාත්තාචරිත්ට දවසක් දා පාසල් යන්ඩම බෑ කියල හිතුණා. පන්ති භාර ජයසිංහ ටීචර් නියම කළ ගෙදර වැඩ ඔහු සම්පූර්ණ කරලා තිබුණෙත් නැහැ. කාගෙන් බේරුණත් ජයසිංහ ටීචර් ගෙන් බේරෙන එක බොරු. මඳක් කල්පනා කළ චරිත් විදුහලේ දුරකථන අංකයට කතා කළා.“හලෝ, හය ‘බී’ පන්තියේ චරිත්ට අද සනීප මදි. ඒ හින්දා එයාට අද ඉස්කෝලෙට එන්න පුළුවන් කමක් නැහැ. කරුණා කරලා මේ පනිවුඩේ හය ‘බී’ පන්තියේ ජයසිංහ ටීචර් ට දෙනවද?’ චරිත් ටිකක් බැරෑරුම් හඬක් ආරූඪ කරගෙන කිව්වා.අහම්බෙන් වගෙ ටෙලිෆෝනයේ අනික් කොනේ හිටියේ ජයසිංහ ටීචර්. “කවුද ඔය කතා කරන්නෙ” ජයසිංහ ටීචර් සැකෙන් ඇහැව්වා.“මේ අපේ තාත්තා කතා කරන්නෙ” චරිත් කිව්වා.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=av1104105</link>
    <topic>යාත්‍රා</topic>
    <author>හිරුණි</author>
    <content>යාත්‍රාමධුමාධව පසුගියදා අලුත් ජීවිතයක් ආරම්භ කළා. මධුත් ඔහුගේ බිරිඳත් දැන් වත්තල ප්‍රදේශයේ වෙනම නිවෙසක තමයි පදිංචි වී සිටින්නේ. මධුගේ බිරිඳ ජාත්‍යන්තර පාසලක ගුරුවරියක් ලෙස කටයුතු කරනවා.අලුත් ජීවිතේ හරිම සුන්දරයි කියලයි මධූ කිව්වේ.”ඇත්තටම අපි දෙන්නගේ අලුත් ජීවිතේ හරිම සුන්දරයි. අපි දෙන්නට දෙන්නා හොඳ අවබෝධයක් ඇතුව තමයි විවාහ වුණේ.මගේ බිරිඳ ජාත්‍යන්තර පාසලක ගුරුවරියක්.අනෙක් විශේෂම කාරණාව තමයි බිරිඳ වැඩ කරන පාසලේ විදුහල්පතිනිය වශයෙන් කටයුතු කරන්නේ මගේ අම්මයි. ඒ නිසා නැන්දම්මටයි - ලේලිටයි රැකියාව කරන්න වෙලා තියෙන්නෙත් එකටමයි.ඉදිරියේදි කලා කටයුතු කිහිපයක්ම කරන්න බලාපොරොත්තු වෙනවා. ඉස්සරලම කරන්න බලාපොරොත්තු වෙන්නේ ගීතයක් රූප රචනය කරල ඉදිරිපත්කරන එක.සිසිරට කවුරුත්හැමදාම ආදරෙයිපසුගිය 29 දා අපගේ ප්‍රවීණ ගායන ශිල්පියෙකු සහ සංගීතවේදියකු වන සිසිර සේනාරත්නයන්ගේ උපන් දිනය යෙදී තිබුණා.සංගීත ක්ෂේත්‍රයේ හිතවතුන් හා ගීත ලෝලි රසික රසිකාවියන්ගෙන් සිසිර ගේ දුරකථනයට එදා නිවාඩුවක් තිබුණේනෑ.මේ දුරකථනවලට උත්තර දෙන්න සිද්ධ වුණේ සිසිර ගේ ආදරණීය බිරිඳ ඉන්ද්‍රාණිටයි.”සිසිර අසනීපයෙන් උන්නත් දුරකථනයෙන් ඇමතුව හැම කෙනෙකු සමඟම කතාබහ කළා.සිසිරට මේ රටේ මිනිස්සු කොයි තරම් ආදරේද කියන එක තමයි මම ඒ ඇමතුම්වලින් තේරුම් ගත්තේ.ඔහුට මේ ආදරේ හිමි වුණේ ඔහු ගායනා කළ ගීත නිසයි. හොඳ නිර්මාණ කරන කලාකරුවන්ට මිනිස්සු හැමදාමත් ආදරේ කරනවා.ඇස් ලෙඩෙන් අමාරුවේ වැටිලා’නිවාඩුවට මං එන්නම්’ (රොෂාන් ප්‍රනාන්දු) ‘ගාඩි කෙල්ල’ (චාමර වීරසිංහ) ‘පිනි වැටුණට සුදු නෙළුමට’ (රොෂාන් ප්‍රනාන්දු) වැනි ජනපි‍්‍රය ගීත ගණනාවක්ම ලියා ඇති නව පරපුරේ ගී පද රචකයකු වන සත්‍යජිත් ලක්මාල් මේ දිනවල පසුවන්නේ ඇසක ආබාධධයක් හේතුවෙන් බොහෝ සේ ගිලන්ව කියා පසුගියදා අපට ආරංචි වූවා.”සෑහෙන කාලයක ඉඳලා ප්‍රතිකාර කළත් මගේ අසනීපයට සුවයක් ලැබුණේ නෑ.මේ අසනීප තත්වයෙන් ඉඳගෙන ගීත ලියන්න තරම් යහපත් මානසිකත්වයක් ඇති වෙන්නෙත් නෑ.ඒක නිසා ආර්ථික වශයෙනුත් අමාරුවේ වැටිලා ඉන්නේ.මොනව වුණත් ඉක්මනින් ඇසට කළ යුතු සැත්කමක් තිබෙනවා. ලබන මාසේ ඒක කරන්න ඕන.චීන වරායේසංගීත පන්තියජාතික තරුණ සේවා සභාවෙන් සංගීත ක්ෂේත්‍රයට එක් වූ ගායක ගායිකාවන්, ගී පද රචකයන්, සංගීතවේදීන්, නිවේදකයින් සහ ශබ්ද පරිපාලකවරුන් බොහෝ දෙනෙකුට ගුරුවරයෙක් වූ කෙනෙක් නිහාල් ගම්හේවා කියන්නේ.ඔහු දක්ෂ සංගීතවේදියකු මෙන් ම විශාරද ගායන ශිල්පියෙකු ද වනවා. ඔහු මේ දිනවල නැගෙනහිර පළාතේ, ත්‍රිකුණාමල ප්‍රදේශයේ ගැවසෙන බව පසුගියදා දැන ගන්නට ලැබුණා.”තරුණ සේවා සභාවෙන් විශ්‍රාම ගත්තට පසුව මම වැඩිපුරම යොමු වුණේ සංගීත පන්ති පැවැත්වීම සඳහායි. මගේ නිවෙසේම පන්ති පැවැත්වෙනවට අමතරව මම හරිම තෘප්තියකින් කරන සංගීත පන්තියක් තියෙනවා ත්‍රිකුණාමල චීන වරායේ.‘ට්‍රිපල් ඇකඩමි’ නමින් පවත්වාගෙන යන ආයතනයක තමයි මගේ සංගීත පන්තිය තිබෙන්නේ. ත්‍රිකුණාමලය වැනි දුෂ්කර ප්‍රදේශයක දරුවන්ට ශිල්ප ලබා දීමට ලැබීම මට විශාල සතුටක්.සුපිරි සපිරිවෙනසමේ දිනවල නිතර ඇහෙන ‘සෙනහසේ මුට්ටියේ’ ගීතය බොහෝ විචාරකයන්ගේ දෝෂ දර්ශනයට ලක් වී ඇති ගීතයක්. ඇන්ටන් ජේ. ප්‍රනාන්දුගේ පද රචනයක් වන මේ ගීතය සංගීතවත් කොට ගායනය කරන්නේ ලක්ෂ්මන් හිල්මි.හිල්මි පසුගිය දිනක නවතම සොයා ගැනීමක් කරලා.”දැන් වැඩිපුර ඉන්නේ සුපිරි ගායක ගායිකාවෝ. හැබැයි ඔවුන් බොහේ දෙනෙක්ට ගීත ගායනා කරන්න බෑ.ඒ වගේම තමන්ගේම කියලා ගායනය කරන්න ගීත නැහැ.හැබැයි එදා උන්නේ සපිරි ගායක ගායිකාවෝ. ගායන හැකියාවෙන් පරිපූර්ණ ඔවුන්ගේ ගීත නැතිවෙන්න දැන් ඉන්න සුපිරි ගායක ගායිකාවන්ට ජීවත් වෙන්න කීයක් හරි හොයා ගන්නවත් බැරි වෙනවා” කියලා හිල්මි කියනවා.හිරුණිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=av1104106</link>
    <topic>අපට මොකද වුණේ?</topic>
    <author>ඉඳුනිල් වීරරත්න</author>
    <content>අපට මොකද වුණේ?මෙය අවසානය නොවේ....ජයග්‍රහණයට පියවරු සියයක් සිටියද පරාජය අවජාතක යැයි ප්‍රසිද්ධ කියමනක් තිබේ. එහෙත් කුමාර් සංගක්කාර ප්‍රමුඛ ශ්‍රී ලංකා ක්‍රිකට් ක්‍රීඩකයෝ පරාජයට මුල් වූ හේතු කියමින් ලක්ෂ සංඛ්‍යාත ක්‍රීඩා ලෝලීන්ට නිහතමානීව කනගාටුව ප්‍රකාශ කළහ.මෙතෙක් තරගාවලිය පුරාම සාර්ථක ලෙස පන්දු යවමින් අවසන් මහා තරගය තෙක් ශ්‍රී ලංකා කණ්ඩායම රැගෙන ඒමට ප්‍රබලම දායකත්වය දුන් ශ්‍රී ලංකා පන්දු යවන්නන් ගෙන් අවසන් තරගයේදී බලාපොරොත්තු වූ ප්‍රතිඵලයක් අත් නොවූ බව පැවසූ සංගක්කාර කෙටි ලකුණු නවතාලීමට වඩා හොඳින් පන්දු පිටිය සැකසීමට තිබූ බවද පිළිගත්තේය.කෙසේ වෙතත් පිතිකරණයෙන්, පන්දු යැවීමෙන් මෙන්ම පන්දු රැකීමෙන් ද අති විශිෂ්ට දක්ෂතාවන් පෙන්වමින් ලෝකයේම අවධානය දිනා ගත් ශ්‍රී ලංකා කණ්ඩායමේ නායකයාගේ පටන් සෑම ක්‍රීඩකයකුම පාහේ මෙම අවසන් තරගයේදී අඩු වැඩි වශයෙන් පන්දු රැකීමේදී දුර්වල වීම කැපී පෙනුණි.උඩ පන්දු, දුවද්දී දවාගැනීම්, ස්ටම්ප් කිරීම් වැනි වෙනදා සිදු නොවන ආකාරයේ වැරදි රාශියක් අපේ ක්‍රීඩකයින් අතින් සිදුවූ අතර, පන්දු රැකීම අතිශයින් දුර්වල විය.ශ්‍රී ලංකා ඉනිමේදී යුවරාජ් සිං, රයිනා වැනි ක්‍රීඩකයින්ගේ අති විශිෂ්ට පන්දු රැකීම හමුවේ ශ්‍රී ලංකාවට හිමිවීමට තිබූ නියත ලකුණු 30-40ක් අතර ප්‍රමාණයක් අහිමිව ගිය අතර, ඉන්දීය ඉනිමේදී ඊට ආසන්න ලකුණු ප්‍රමාණයක් අපේ ක්‍රීඩකයින් අතින් ගිලිහී යාම පීඩනය අප කරා එල්ල වීමට බලපෑ ප්‍රධානතම හේතුවක් විය.කෙසේ වෙතත් අප සැමගේ බලාපොරොත්තු සුන් වී ගිය අතර යළිත් අනු ශූරතාවයෙන් සෑහීමකට පත්වන්නට සිදු විය.ක්‍රීඩාවේදී ජය මෙන්ම පරාජය ද එකසේ විඳ දරාගත යුතුය. ජයග්‍රහණය හමුවේ අතිශයින් ප්‍රීති වී ක්‍රීඩකයින් සිප වැළඳ ගනිමින් ඔවුන්ට ගෞරව කර පරාජය වූ විටෙක දී ගල් මුල් ගසමින් ඔවුනගේ දේපළ විනාශ කරමින් ඔවුනට අගෞරව කරන්නට තරම් අපේ රටේ ක්‍රීඩා ලෝලීන් අමානුෂික නැත. මෝඩ ද නැත.පරාජයේ දී වඩාත් ශක්තියක් වෙමින් සහෝදර ක්‍රීඩකයින් දිරිමත් කරමින් යළිත් ජයග්‍රහණය කරා යන්නට තව බොහෝ කාලයක් වුව බලාසිටින්නට අපේ රටේ ක්‍රීඩා ලෝලීනට හැකිය.ඒ ලෝකයේ හොඳම විනීතම නරඹන්නන් සිටින්නේ මේ පුංචි ශ්‍රී ලංකාවේ නිසාය. කෙසේ වෙතත් අවසන් තරගයේ අවසන් ඕවර කිහිපයේදී තරගයේ තීරණය වෙනස් වන තෙක් දින 42ක් පුරා පැවැති තරග මාලාව තුළ අපේ ක්‍රීඩකයින් දැක්වූ දස්කම් වෙනත් කිසිදු ලෝක කුසලාන තරගාවලියකදී දක්වා නොතිබීම සතුටු විය හැකි කාරණයකි.එතෙක් ශ්‍රී ලංකාව සහභාගිවූ තරග සියල්ලන්හිම පාහේ අපේ පිතිකරණය, පන්දු රැකීම පන්දු යැවීම මෙන්ම නායකත්වය ද අති විශිෂ්ට විය.අවසන් තරගයේදී කාසියේ වාසිය දෙවරක්ම උරගා බැලීමට සිදුවූ අතර එම වාර දෙකෙහිදීම ශ්‍රී ලංකා නායකයාට ජය අත්විය. කාසියේ වාසිය දිනාගත් විට තරගය 50%කින් ජයග්‍රහණය කළ බව විචාරකයින්ගේ මතය වූ අතර, මුලින්ම පන්දුවට පහරදීමට ශ්‍රී ලංකා නායකයා ගත් තීරණය සාර්ථක කරමින් 275ක් වැනි ලකුණු ප්‍රමාණයක් කරා යාමට ශ්‍රී ලංකාවට හැකි විය.පසුගිය පෙබරවාරි 19 වැනිදා බංගලාදේශයේ ඩකා නුවර ෂෙයා බංග්ලා ක්‍රීඩාංගණයේ දී ඉන්දියාව සහ බංග්ලාදේශය එකිනෙකා සමඟ තරග වැදෙමින් ඇරැඹුණු 10 වැනි ලෝක කුසලාන තරගාවලියේ කුසලානය දිනාගනිමින් ඉන්දියාව ලෝක ශූරයන් ලෙස කිරුළ පැලඳීය.1983 වසරේ පැවැති තුන්වැනි ලෝක ශූරතා තරගාවලියේදී කපිල් දේව්ගේ නායකත්වයෙන් බටහිර ඉන්දීය කොදෙව්වන් පරදා පළමුවරට ලෝක කිරුළ දිනාගත් පසුව, පළමුවරට අවසන් තරගයට පැමිණි ඉන්දියාව වසර 28කට පසුව ශ්‍රී ලංකා කණ්ඩායම පරාජය කරමින් කඩුලු 6ක ජයක් අත්කර ගත්තේය.තරගාවලිය පුරා ශ්‍රී ලංකාව සහභාගි වූ තරග 9 තුළ මුල්පෙළ පිතිකරුවන් සිව්දෙනා අතිශයින් සාර්ථක වූ අතර මේ අතරින් තිලකරත්න ඩිල්ෂාන් තරග 9 කදී ශතක 2ක් අර්ධ ශතක 2ක් සමඟ ලකුණු 500ක් ලබා ගනිමින් 2011, 10 වැනි ලෝක කුසලාන තරගමාලාවේ පිතිකරුවන් අතරින් පෙරමුණේ සිටී. ඉන්දීය සුපිරි පිතිකරු සචින් ටෙන්ඩුල්කාර් ලකුණු 482ක් ලබා ගනිමින් දෙවැනි තැන සිටී.සචින් ද ශතක 2ක් සමඟ අර්ධ ශතක 2ක් ලබා ඇති අතර, එක් ශතකයක් සහ අර්ධ ශතක 3ක් ලබාගත් ශ්‍රී ලංකා නායක කුªමාර් සංගක්කාර ලකුණු 465ක් ලබාගනිමින් තෙවැනි තැනට පත්වී සිටී. එංගලන්තයේ ජොනතන් ට්‍රොට් තරග 7කදී ලකුණු 422ක් ලබමින් සිව්වැනි තැන සිටින අතර අපේ ආරම්භක පිතිකරු උපුල් තරංග ලකුණු 395ක් ලබමින් 5 වැනි ස්ථානයේ පසුවෙයි.එසේම තරගාවලියේ ශ්‍රී ලංකා කණ්ඩායම සහභාගි වූ පළමු තරගයේදී වේගවත් ශතකයක් රැස්කරමින් ලකුණු අතරට පැමිණි මහේල අවසන් මහා තරගයේදී ශතකයක් ලබා ගන්නට සමත් වූ අතර එය 10 වැනි ලෝක කුසලාන අවසන් මහා තරගයේ වාර්තා වුණු එකම ශතකයයි.වසර 14ක එක් දින ක්‍රිකට් පිටියේ ලැබූ අත්දැකීම් තම ජීවිතයේ තවත් එක් ස්වර්ණමය තරගයක විශිෂ්ට ආකාරයෙන් ප්‍රදර්ශනය කළ මහේල ජයවර්ධන පන්දු 88කදී හතරේ පහර 13ක් සමඟ නොදැවී ලකුණු 103ක් ලබා ගත්තේය.දැන් සියල්ල අවසන් වී තිබේ. 2007 ලෝක කුසලාන තරග මාලාවේදී අවාසනාවන්ත ලෙස අනශූරයින් වූ අපට යළිත් මෙවරත් අනුශූරතාවයෙන්ම සැනසෙන්නට සිදුවීය.මෙවර ලෝක කුසලාන තරග මාලාවෙන් පසු බොහෝ කණ්ඩායම්වල වෙනස්කම් සිදුවී තිබේ. බොහෝ ක්‍රීඩකයින් ක්‍රීඩාවෙන් විශ්‍රාම ගිය අතර, තවත් සමහර නායකයින්ට නායකත්වය අහිමි වී ගියේය.ඉන්දියාව ශූරතාව දිනාගත් පසුව ජාත්‍යන්තර ක්‍රිකට් කවුන්සිලයෙන් පිරිනැමෙන රුපියල් කෝටි 33ට අමතරව මිලියන ගණන් තෑගි ලබාදීමට ඉන්දීය ක්‍රිකට් පාලක මණ්ඩලය තීරණය කර තිබේ.මෙහිදී නායක දෝනිට ඉන්දීය රුපියල් කෝටි 2ක්, යුවරාජ් සිං, විරාටි කෝලි, සචින් ටෙන්ඩුල්කා, සහීර් ඛාන් වැනි ක්‍රීඩකයින්ට රුපියල් කෝටිය බැගින් ද, සෙසු ක්‍රීඩකයින්ට ඉන්දීය රුපියල් ලක්ෂ 50 බැගින් ද ලබාදීමටත්, ජයග්‍රාහී කණ්ඩායමේ සියලුම ක්‍රීඩකයින්ට මුම්බායි නගරයෙන් ඉඩමක් සහ වටිනා මෝටර් රථයක් බැගින් ද ලබාදීමට ද තීරණය කර තිබේ.එසේම වායුසමීකරණය කළ දුම්රිය තුළ ජීවිත කාලය පුරාවට ම නොමිලේ ගමන් කිරීමට අවස්ථාව ලබා දෙන බවද නිවේදනය කර තිබේ.මෙලෙස දහසින් බැඳි පියලි ලබන ඉන්දියානු ක්‍රීඩකයින් අවසන් තරගයේදී පරාජය වූවා නම් ඔවුනගේ නිවෙස්වලට පොලිස් ආරක්ෂාව යෙදීමට පවා සිදුවීමට ඉඩ ඇති ඉන්දියාව ඇතුළු මුළු ලෝකයාටම අපේ රටත්, අපේ ක්‍රීඩා ලෝලී ජනතාවත් අපූරු පාඩමක් උගන්වා තිබේ.අවසන් තරගයේ අවසන් මොහොතේ පරාජය වුවද සමස්ත තරගාවලිය පුරාම නායක සංගා ප්‍රමුඛ ශ්‍රී ලංකා ක්‍රීඩකයෝ සියල්ලම හොඳින් ක්‍රිකට් ක්‍රීඩා කළහ. අපට කිසිදා අමතක නොවන ලෙස දස්කම් දැක්වූහ. ක්‍රිකට් වංශ කතාවේ ශ්‍රී ලංකා නාමය රන් අකුරින් ලියා තැබූහ.ඒ නිසාම ක්‍රීඩා ලෝලීහු ජයග්‍රහණයේදී සතුටින් ඔල්වරසන් දුන් පරිදිම පරාජයේදී ඔවුනගේ දුක බෙදා ගන්නට රැස්වූහ.ඒ තව වසර හතරකින් එළඹෙන 11 වැනි ලෝක කුසලානය ක්‍රිකට් රජවරුන්ගේ දේශයටම ගොස් රැගෙන එන්නට සංගා ඇතුළු පිරිවරට යෝධ බල යෝධ ශක්තිය දෙන්නටය.ඒ ශ්‍රී ලාංකිකයින් වන අප පරාජය හමුවේ වඩාත් එඩිතරව ක්‍රියා කරමින් ජයග්‍රහණ ලබාගත් බව ඉතිහාසයෙන් ඔප්පු කර ඇති නිසාය.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=av1104107</link>
    <topic>කිසිවෙක් කවියන් නොමරති?</topic>
    <author>කපිල කුමාර කාලිංග</author>
    <content>කිසිවෙක් කවියන් නොමරති?ජාතියක් එක්ව ගඩොලින් ගඩොල තබා ගොඩනැඟු ට්‍රෝයිි නගරය කලක් තුබු තැනක්වත් සොයා ගත නොහැකි වන පරිදි සිඳී බිඳී ගියේය. හෝමර් වචනයෙන් වචනය ගොඩ නැඟු ට්‍රෝයිි නගරය කාලත්‍රයට ම අයත් සාර්වත්‍රික පහන් ටැඹක් සේ අදත් බැබළෙයි.කේ. ජයතිලකයන්ගේ ‘පියාඹන සිතිවිලි’ ග්‍රන්ථය ආරම්භයෙහි පූර්විකාවක් සේ ඉහත අදහස දැක්වෙයි. මහා කවියකුගේ පරිකල්පිත ශක්තිය කිසිදා බිඳිය නොහෙන ශක්තිමත් පදනමක් බව ඉන් කියැවෙයි.ජයතිලකයන්ගේ කෘතියෙහිම තැනක තවත් රසවත් කතාවක් වෙයි.ජර්මන් ජාතික හෙන්රික් ශ්ලීමන් දුප්පත්කම නිසා වයස 14 දී අධ්‍යාපනය නතර කර කුඩා වෙළෙඳසලක සේවය පිණිස යයි. මේ අතර දිනක් එහි පැමිණි බේබද්දකු හෝමර්ගේ කෘතියකින් පේළි කීපයක් ගායනා කරනු අසන්නට ලැබෙන ශ්ලීමන් ඉන් වශී වෙයි. ඉන් කියැවුණු ට්‍රෝයිි පුරය කවදා හෝ සොයා ගනිමියි ඔහු අදිටන් කර ගනී.පසු කලෙක ධනවතෙකු බවට පත්වන ශ්ලීමන් පොළව යට කැණීම් කොට එතෙක් හෝමර්ගේ පරිකල්පනයකැයි ලොව සිතා සිටි ට්‍රෝයි පුරය පමණක් නොව ඉලියඩ් සහ ඔඩිසි වීර කාව්‍යයන්හි එන තවත් නගර කීපයක් ද මතුකර ගත්තේය.හෝමර්, පින්ඩාර් සහ හීසීයොඩ් යන කවීන් තිදෙනා අයත් වන්නේ ගී‍්‍රසියේ කාව්‍ය යුගයට කලින් පැවති මහා කාව්‍ය යුගයටයි. ඇරිස්ටෝටල්ගේ ගෝලයකු වූ ඇලෙක්සැන්ඩර් අධිරාජයා විද්‍යාව, දර්ශනවාද මෙන්ම කාව්‍ය ශාස්ත්‍ර ද මැනවින් හැදැරුවෙක් විය. ඔහු කාව්‍ය පරිශීලනයට කොතෙක් ඇලුම් කළේ ද කිවහොත් හෝමර්ගේ ‘ඉලියඩ්’ කෘතියේ පිටපතක් නිතරම කොට්ටය යට තබා ගත්තේය.ඇලෙක්සැන්ඩර් තීබසය ආක්‍රමණය කළ පසු මුළු නගරය ම සමතලා කෙරිණ. එහෙත් පින්ඩාර් කවියාගේ නිවෙස පමණක් ඉතිරි වූයේ ඇලෙක්සැන්ඩර්ගේ නියෝගයකිනි.කලින් කලට “ඇලෙක්සැන්ඩර්ලා” වෙනස් වෙති. ඉන් සමහරු කාව්‍ය පරිශීලනයෙහි යෙදෙනවා තබා තමන්ගේ රටෙහි ඉන්නා කවියන් කවුරුන්ද කියාවත් නොදනිති. එරික් ඉලයප්ආරච්චි මෑතකදී ‘කිසිවෙක් කවියන් නොමරති’ මැයින් කව් එකතුවක් පළ කළේය. එහි ගාර්ෂියා ලෝකා කවියාට ලියු කවෙහි මෙසේ වෙයි.“කිසිවකු වෙඩි නොතබන බව කවියන්ටකියූ බස ඔබ - බොරු විය ඔබට මපැසිස්ට්වාදි කණ්ඩායම එකල බලයෙහි පැවති ප්‍රජාතන්ත්‍රවාදී සමූහාණ්ඩුවට විරුද්ධව කැරැල්ලක් ඇරැඹීය. සමාජවාදී අදහස් ඇති මානව හිතවාදීහු ඊට විරුද්ධව පෙළ ගැසුණාහ. ප්‍රෙදරිකෝ ගාර්ෂියා ලෝකා කවියා ද ඒ අතර විය. පැසිස්ට්වාදින් විසින් ලෝකා මරා දමනු ලැබීම විශිෂ්ට ස්පාඤ්ඤ කවියෙකු වූ අන්තෝනියෝ මචාදෝගේ බලවත් කම්පනයට හේතු වෙයි. මචාදෝගේ “ප්‍රෙදරිකො” නමැති නිර්මාණය එහි පිළිබිඹුවයි.කවි පරිවර්තනය අපහසුය. එහෙත් එමඟින්, මුල් රසය තරමක් වියැකී හෝ කවියා හඳුනාගත හැකිය. කවීන් මරා දැමීම අපහසුය. ඔවුන් රූපකායෙන් මිය ගියත් නාම කායෙන් ජීවත්වන බැවිනි. කවියාට වෙඩි තැබිය හැකිය. එහෙත් කවියට වෙඩි තැබිය නොහැකිය.කපිල කුමාර කාලිංගකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=av1104108</link>
    <topic>මෙදා සැරේ අපි අවුරුදු සමරන්නේ මෙහෙමයි</topic>
    <author>තුෂාරි වික්‍රමසිංහ</author>
    <content>මෙදා සැරේ අපි අවුරුදු සමරන්නේ මෙහෙමයිඑරබදු මල් පොට්ටු - පොට්ටු, අවුරුද්දත් කිට්ටු කිට්ටු... සිංහල හා හින්දු අලුත් අවුරුදු වසන්තය එළැඹෙන්නට ඇත්තේ තවත් දින තුනක් පමණයි .සාමය, සතුට, සෞභාග්‍යය පෙරදැරිව අලුත් අවුරුද්දේ සිරි අසිරිය විඳ ගැනීමට මුළුමහත් ලක්වැසියන් සූදානම් වන මොහොතක රටේම ආදරය දිනු කලාකරුවන් ලබන්නා වූ අලුත් අවුරුද්ද සමරන්නට සූදානම් වන ආකාරය පිළිබඳව විමසා බලන්නට අප අදහස් කළා. මේ ඔවුන්ගේ අදහස්.අලුත් අවුරුදු උළෙලකට ඕස්ට්‍රේලියාවට යනවාසහන් රන්වලලබන්නා වූ අලුත් අවුරුද්ද හැමදාමත් වගේ මට කාර්යබහුල එකක්. මේ අලුත් අවුරුද්දෙත් මට ගෙදර ඉන්න ලැබෙන්නෙ නැහැ. මොකද ලයනල් රන්වල පදනම සහ ජන ගී කණ්ඩායමත් එක්ක අලුත් අවුරුද්ද සමරන්න වෙන්නේ දඹුල්ලේ ඉඳලා.ස්වාධීන රූපවාහිනියේ ‘සූරිය මංගල්‍යයත්’ එක්ක එක්කාසු වෙලා. ඒ වෙනුවෙන් කළ යුතු වැඩ කොටසක් අපිට පැවරී තිබෙනවා. මම නැතත් ගෙදර අය හැම දෙනාම අලුත් අවුරුද්දට කළ යුතු චාරිත්‍ර වාරිත්‍ර ඒ විදිහටම ඉෂ්ට කරනවා.පුංචි කාලේ ඇරුණම දැනුම් තේරුම් තියන කාලේ හැමදාමත් තාත්තත් එක්ක අවුරුද්දට විවිධ වැඩසටහන්වලට රට වටේ ගියා. මේ නිසාම අවුරුද්දට ගෙදර හිටියෙ නැති තරම්. ඒත් මට මතකයි පුංචි කාලේ අවුරුද්දට අම්මලගෙ ගමට යනවා. අපේ අම්මාගෙ ගම කොත්මලේ මඩකුඹුර කියන සශි‍්‍රක ගම. ඒ ගමට යන්න පඩි හත්සියයක් විතර කන්දක් තරණය කරන්න ඕනෙ.ගමේ ගිහින් අවුරුදු සමරපු හැටි මට මතකයි. දැන්නම් කාර්යබහුලකම හින්දම ගමේ යන්න වේලාවක් හොයාගන්න අමාරුයි. ඒ වුණත් අලුත් අවුරුද්ද වෙනුවෙන් රටේ ජනතාවට කලා නිර්මාණ ඔස්සේ මෙහෙවරක් කරන්න ලැබීම සතුටක්. මේ අලුත් අවුරුද්ද වෙනුවෙනුත් ගීත කීපයක්ම පටිගත කළා.අවුරුදු උදාවත් එක්ක ඒවා රස විඳින්න රසික ජනතාවට හැකි වේවි. ඒ වගේ ම අපේ‍්‍රල් අග ඕස්ට්‍රේලියාවේ පැවැත්වෙන අලුත් අවුරුදු උළෙලකට සහභාගි වෙන්නට ඇරයුම් ලැබී තිබෙනවා.නැකත්වලට අනුව චාරිත්‍ර ඉටු කරනවාදමිතා අබේරත්නසිංහල අලුත් අවුරුද්ද කියල කියන්නේ අපේම අවුරුද්දට. අලුත් අවුරුද්දෙ දී අපි අපේ නැදැයින්, හිත මිතුරන්, අසල්වැසියන් හැම දෙනාම එක්ක ඉතාම සුහදව අමනාපකම් ඇත්නම් ඒවා දුරු කරගෙන කටයුතු කරන්න ඕනෙ.මේ අවුරුද්දෙදි නම් මම මගේ නැදැයින් එක්ක අවුරුදු සමරන්නයි හිතාගෙන ඉන්නේ. වාසනාවකට වගේ ඒ අවස්ථාව මට මේ අවුරුද්දෙදි ලැබිලා තියෙනවා. නැත්නම් බොහෝ වෙලාවට පහුගිය වසරවල අලුත් අවුරුද්ද සමරන්න සිදුවුණේ පිටරටවලදී. අලුත් අවුරුද්දට ගෙදර ඉන්න ලැබෙන නිසා ගොඩාක් දුරට අවුරුදු නැකැත්වලට අනුව චාරිත්‍ර වාරිත්‍ර ඉටු කරන්න උත්සාහ ගන්නවා. ඒ කියන්නෙ වේලාවට කිරිබත් හදන එක, වේලාවට කෑම අනුභව කරන එක, ගනුදෙනු කිරීම මේ වගේ චාරිත්‍ර මම ඉටු කරනවා.ඒ වගේම තමයි හැම අලුත් අවුරුද්දකදීම මම ලංකාවෙ හිටියත් පිටරටක හිටියත් මගේ සහෝදර සහෝදරියන්ට දුවා දරුවන්ට නැදෑ හිතවතුන්ට තෑගි බෝග ලබා දීම අනිවාර්යයෙන්ම සිදු කරනවා. වෙලාවකට මට හිතෙන දෙයක් තමයි පුංචි කාලේ මීට වැඩිය හොඳට අපි අවුරුදු සැමරුවා කියන එක.මට මතකයි පුංචි කාලේ අවුරුද්දට අම්මත් එක්ක අපි පන්සලට යනවා. පන්සලේ ලොකු හාමුදුරුවො තමයි අපේ හිසේ තෙල් ගාන්නෙ. ඒත් අද තියෙන කාර්යබහුලකමත් එක්ක ඒ අයුරින් අවුරුදු සමරන්න නොලැබුණත් පුංචි කාලෙ අවුරුදු සමරපු හැටි මතක් වෙනකොට ලොකු සතුටක් හිතට දැනෙනවා.සිංහල අවුරුද්දේ වටිනාකමදරුවන්ට කියලා දෙනවාචරිතා පි‍්‍රයදර්ශනි පීරිස්මේ අලුත් අවුරුද්ද අපි හැම දෙනාටම විශේෂ වූ එකක්. සියලුම චාරිත්‍ර වාරිත්‍ර ඉටු කරමින්, සිංහල බෞද්ධ සංස්කෘතියට අනුව, අලුත් අවුරුදු සැමරීමට අපි කවුරුත් සූදානමින් ඉන්නේ. විශේෂයෙන්ම වැඩිහිටියන්ට සැලකීමට, අපේ වැරැදි නිවැරැදි කරගැනීමට සිංහල අවුරුද්දේ දී අපි හැම කෙනෙක්ම උත්සාහ ගන්නවා. අපේ දරුවන්ට ඒ යහපත් ගුණාංග කියාදීමට කටයුතු කරනවා.ඇත්තටම දරුවන් දෙදෙනකු සිටින අම්ම කෙනෙක් විදිහට මමත් සිංහල අවුරුදු චාරිත්‍ර වාරිත්‍ර ඔවුන් සමඟ හරියටම ඉටු කරන්න උත්සාහ ගන්නවා. ඒ ආකාරයෙන්ම කරන්න බැරි වුණත් සිංහල අවුරුද්දේ වටිනාකම, අපි වැඩිය යුතු ගුණාංග මම දරුවන්ට කියල දෙන්න මෙය අවස්ථාවක් කරගන්නවා. එය ඉතාම වටින දෙයක් ලෙසයි මම සලකන්නේ.මට මතකයි අපි හැදුණේ වැඩුණේ කොළඹ වුණත් පුංචි කාලේ අවුරුදු සමරන්න ආච්චි අම්මගෙ ගෙදරට යන හැටි. විශේෂයෙන්ම නැදෑයොත් එක්ක ගත කරන ඒ දවස් කිහිපය අපිට ගෙන දුන්නේ ලොකු සතුටක්. අදටත් අපි සහෝදර සහෝදරියන්, නැදෑයන්, අසල්වාසීන් මේ හැම දෙනෙක් එක්කම අලුත් අවුරුද්ද සතුටින් සමරන්න බලාගෙන ඉන්නවා.වැඩ අල්ලන නැකතටඅලුත් පොතක් ලියනවාසතිස්චන්ද්‍ර එදිරිසිංහපොඩි කාලේ ඉඳල අපේ අම්මල තාත්තල අලුත් අවුරුද්ද වෙනුවෙන් ඉටු කරපු චාරිත්‍ර වාරිත්‍ර අපිත් ඒ විදිහටම ඉෂ්ට කරන්න බලාපොරොත්තු වෙනවා. ඒ වගේම අපේ පවුලේ පිරිමින්ගෙන් වැඩිමලා හැටියට මම අපේ තරුණ පරම්පරාවට මගේ මුණුබුරු මිණිපිරියන්ට තෑගි බෝග දීලා, අපේ සිංහල අලුත් අවුරුද්දේ චාරිත්‍ර වාරිත්‍ර කියල දීල ඒ සංස්කෘතිකාංග ඉටු කරන්නත් කටයුතු කරනවා. මම සිංහල සංස්කෘතියට කැමැති, ඊට ගරු කරන කෙනෙක්. එක පරම්පරාවක් අපේ අනෙක් අලුත් පරම්පරාවට සිංහල අවුරුදු චාරිත්‍ර වාරිත්‍ර, ඒ කියන්නේ අලුත් අවුරුද්දේ දී කළ යුතු දේ සහ නොකළ යුතු දේ මොනවාද කියා කියලා දිය යුතුයි. එහි අතිශය වටිනාකමක් ඇති බව මම දකිනවා. මේවා අපි ආරක්ෂා කළ යුතුයි.ඇත්තටම අපි පුංචි කාලෙ අවුරුදු සමරපු හැටියි අද අලුත් අවුරුද්ද සමරන හැටියි අතර ලොකු වෙනසක් තිබෙනවා. ලෝකය, සමාජය වෙනස් වෙන්න, වෙන්න සංකීර්ණ වෙන්න වෙන්න මේවාත් වෙනස් වෙනවා. එදා ගමක සුන්දරත්වයෙන් යුතුව අවුරුද්ද සමරපු විදිහට අද සමාජයේ අවුරුද්ද සමරන්න අපහසුයි. නමුත් අපේ සංස්කෘතියේ එන චාරිත්‍ර ඉටුකිරීම තුළ විශාල වටිනාකමක් තිබෙනවා.සිංහල අලුත් අවුරුද්දේ දක්නට ලැබෙන ප්‍රධාන දේ තමයි කළගුණ සැලකීම. එය අපි වතුර බොන ළිඳට පවා සිදු කරනවා. මේ තුළ කෘතවේදීත්වය පිරී ඉතිරී යනවා. ඇත්තටම මේවා අලුත් තරුණ පරම්පරාවට ඉගැන්වීම සහ ආරක්ෂා කිරීම අපි කළ යුතුයි. මේ අලුත් අවුරුද්දේ දී වැඩ අල්ලන නැකතට මම පොතක් ලියන්න හිතාගෙන ඉන්නවා. එය බොහෝ විට ජීවිතය යහපත් කරගත්තේ කොහොමද කියන දේ ඇතුළත්ව ලියවෙන්නක්.අපේ ආච්චි හදන නාරං කැවුම් කන්න ආසයිරොෂාන් රණවනකාර්යබහුල ජීවිතයක් ගත කළත් හැම අවුරුද්දෙම සිංහල අලුත් අවුරුද්දට ගෙදර ඉඳගෙන සිංහල අවුරුදු චාරිත්‍ර වාරිත්‍රවල යෙදෙන්න මට අවස්ථාව ලැබුණා. මේ අලුත් අවුරුද්දෙත් අම්ම තාත්ත එක්ක එකතු වෙලා අවුරුදු සමරන්න බලාගෙනයි ඉන්නේ.අවුරුදු දාට ආච්චි සීයට බුලත් දීල තෑගි භෝග අරගෙන ඒ දෙන්නව බලන්න යන්න අපි අමතක කරන්නෙ නැහැ. ඒ වගේම මගේ යාළු මිත්‍රයො හුඟ දෙනෙක් සිංහල අවුරුදු දාට අපේ ගෙදරට එනවා. අවුරුදු සමරන්න.විශේෂයෙන්ම අපේ ගෙදර අවට ඉන්න අසල්වාසීන් හැම දෙනාම බලාගෙන ඉන්නේ අලුත් අවුරුදු දවසට කැවුම් කොකිස් කිරිබත් කෙසෙල් පිරුණු කෑම පිඟානක් අපේ ගෙදරින් ඒ ගෙවල්වලට අරගෙන යනකම්.මොකද ඔවුන් බොහෝ දෙනෙක් කතෝලික බැතිමතුන්. ඇත්තටම අපේ අම්මට හොඳ රසට කැවුම්, කොකිස් හදන්න පුළුවන්. පුංචි කාලේදි නම් ආච්චි හදන නාරං කැවුම් කන්න මම හරිම ආසයි. දැන්නම් අම්ම තමයි අවුරුද්දට කැවිලි හදන්නෙ.අම්මත් ආච්චි වගේම හරිම රසට කැවුම් හදනවා. කොහොම වුණත් අපි ආගම්, ජාති භේදයකින් තොරව එකා වගේ සමගියෙන් සාමයෙන් අලුත් අවුරුද්ද සැමරිය යුතුයි කියා මම හිතනවා. සිංහල බෞද්ධ ජනතාව වගේම සිංහල කතෝලිකයනුත් දෙමළ ජනතාවත් අලුත් අවුරුද්ද සමරන්න එකාවන්ව එක්කාසු විය යුතුයි කියා මම හිතනවා.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=av1104109</link>
    <topic>‘සිහින අහසේ වසන්තේ’ ලීවේ</topic>
    <author/>
    <content>‘සිහින අහසේ වසන්තේ’ ලීවේඋපාලි ධනවලවිතාන’නැවත හමුවෙමු’ චිත්‍රපටයට ඇතුළත් ’සිහින අහසේ වසන්තේ’ ගීතය ලීවේ උපාලි ධනවලවිතාන නොව දයාසේන ගුණසිංහ බව ප්‍රවීණ ලේඛක ආනන්ද පද්මසිරි කියයි. (‘රසඳුන’ මාර්තු 27 කලාපය) ඔහු එය සනාථ කිරීම සඳහා ප්‍රබල තර්කයක් ද ගොඩනඟයි.ඒ නම් ‘නැවත හමුවෙමු’ චිත්‍රපට නාමාවලියේ උපාලිගේ නම සඳහන් නොවීමයි.එහිලා දැක්වෙන්නේ ශ්‍රී නිහාල් ජයසිංහ, බණ්ඩාර කේ. විජයතුංග හා දයාසේන ගුණසිංහයන්ගේ නම් තුන පමණි.(දයාසේන ලියූ ‘සෙනෙහස පෑවා යළි හමුවූවා ගීතය ඇතුළත් වූයේ ද මේ චිත්‍රපටයේය.) එකී පදනම මත ‘සිහින අහසේ වසන්තේ ගීතය උපාලිගේ පද රචනයක් ලෙස හැඳින්විය හැකිද?ආනන්ද පද්මසිරිගේ ලිපියට ප්‍රතිචාර දක්වන උපාලි ධනවලවිතානගේ බිරිය ශ්‍රීමා ධනවලවිතාන මහත්මිය ‘සිහින අහසේ වසන්තේ’ ගීතය තම සැමියාගේ පදමාලාවක් බව අවධාරණය කරයි. (‘රසඳුන’ අප්‍රේල් 3 කලාපය) .උපාලි ධනවලවිතාන තමන්ගේ ගුවන් විදුලි සරල ගී, කැසට් ගී හා චිත්‍රපට ගී ඇතුළත් ගීත පොතක් ’උදුම්බරා’ නමින් ප්‍රකාශනයට පත් කර ඇත. එහෙත් අවාසනාවකට මෙන් එහි මුද්‍රිත වර්ෂයක් සඳහන් නොවේ.එම ගීත සංග්‍රහයට 1982 වසරේ තිරගත ‘මිහිදුම් සිහින’, ‘පෙති ගෝමර’, කඩවුණු පොරොන්දුව‘ (නව නිපැයුම) ‘තණගිරවි’ වැනි චිත්‍රපටවල ගීත ඇතුළත් කර ඇතත් එම වසරේම ප්‍රදර්ශිත ‘නැවත හමුවෙමු’ සිනමාපටයේ එන මෙම ‘සිහින අහසේ වසන්තේ’ ගීතය ඇතුළත් කර නැත.එසේ වූයේ මන්ද? එය තමාගේ ගීතයක් ලෙස උපාලි නොසැලකූ බැවින්ද?මෙබඳු පසුබිමක් තුළ ‘සිහින අහසේ වසන්තේ’ ගීතය උපාලිගේ ද? ගුණසිංහයන් ගේද? යන ප්‍රශ්නය බරපතළ ලෙස පැන නැඟීම වැළැක්විය නොහැකිය.කෙසේ වෙතත් මෙම ගීතය දයාසේන ගුණසිංහයන්ගේ නොව උපාලි ධනවලවිතානගේ බවට තහවුරු කළ හැකි එක් ප්‍රබල සාක්ෂියක් අප සතුව ඇත.ඒ ගුණසිංහයන් 1992 වසරේදී ‘තිරතරු’ සිනමා පුවත්පතට (ජනවාරි 31 කලාපය) කර ඇති ප්‍රකාශයකි. එම ප්‍රකාශයේ ගුණසිංහයන් පැහැදිලිවම කියා ඇත්තේ මේ ගීතය තමාගේ නොව උපාලිගේ බවය. (එම ලිපියේ අදාළ ඡේදය මෙහි ඡායා පිටපත් කොට දක්වා ඇත.)‘සිහින අහසේ වසන්තේ’ ගීතය තමාගේ පදමාලාවක් නොවන බවට දයාසේන ගුණසිංහම කරන ප්‍රකාශය පදනම් කර ගනිමින් එම ගීතයේ කර්තෘත්වයට ඔහුගේ නම ඈඳීම කිසිසේත්ම බුද්ධි ගෝචර නොවන බව පොදුවේ කාහටත් වැටහෙනු නොඅනුමානය.කරුණු එසේ හෙයින් ‘සිහින අහසේ වසන්තේ’ ගීතය දයාසේන ගුණසිංහයන්ගේ නොව උපාලි ධනවලවිතානගේ බව ‘රසඳුන’ සංස්කාරක වශයෙන් මම ඉතා වගකීමෙන් යුතුව ප්‍රකාශ කරමි.අවසාන වශයෙන් කිව යුත්තේ මෙම සංවාදයේදි අපට නන් අයුරින් ප්‍රතිචාර දැක්වූ සිරි කහවල, ආචාර්ය අජන්තා රණසිංහ, සුනිල් ගුණවර්ධන, ජෝජ් රොබ්සන් ද සිල්වා යන අයට අප ස්තුතිවන්ත වන අතර මුල් ලිපිය හේතු කොටගෙන ශි‍්‍රමා ධනවලවිතාන මහත්මියට කිසියම් සිත් තැවුලක් වී නම් අප ඒ අරභයා අපේ අවංක කනගාටුව ප්‍රකාශ කරන බවයි.සුනිල් මිහිඳුකුල’රසඳුන’ සංස්කාරකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=av11041010</link>
    <topic>රණවිරු රියල් ස්ටාර්</topic>
    <author>හේමාලි විජේරත්න</author>
    <content>රණවිරු රියල් ස්ටාර්ඉතිහාසේ පුරාම අපි කතා කළේ අපේ රණවිරුවන්ගේ රණ ශූරත්වය පිළිබඳ. කතාවෙන් විතරක් නොවෙයි ඒ ශූරකම් කොයි තරම්ද කියලත් ඔවුන් පසුගිය කාලේ අපට ඔප්පු කරල පෙන්නුවා. පුරා දශක තුනකටත් අධික කාලයක් තිස්සේ අපේ රටේ තිබුණු කුරිරු යුද්ධය සම්පූර්ණයෙන්ම තුරන් කරන්න පුළුවන් වුණේ මේ රණවිරුවන්ගේ හැබෑ වීරත්වයෙන් වගේම රටේ නායකයාගේ නිවැරදි නායකත්වයෙන්.එදා රණ බිමේ අපේ විරුවන් සිය ලේ කඳුළු වගුරුවද්දී සිය දහසක් ජීවිත රණ බිම මත පූජා කරත්දී අපේ රටේ ජනතාව ඔවුන් සමඟ නිරන්තරව සිටියා.එසේ ජීවිත පරිත්‍යාගයෙන් මවුබිමට නිදහස දිනා දුන්න රණවිරුවන් ගැන කෙරෙන වෙනත් ආකාරයේ සටහනක් මේ.මේ දිනවල ජාතික රූපවාහිනියෙන් ඔබ නරඹන ’රණවිරු රියල් ස්ටාර්’ පිළිබඳවයි මේ කියන්නේ. මේ මොහොත වන විට රණවිරු ස්ටාර් තරගයේ අවසන් දහදෙනා තරග වදින අයුරු පසුගිය දිනක අපිට ද දැකගන්ට ලැබුණා.ජාතිත ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ල මහතාශ්‍රී ලංකා යුද හමුදාව නියෝජනය කරමින් බ්‍රිගේඩියර් රාජිත අම්පෙමොහොට්ටි ශ්‍රී ලංකා යුද හමුදා පොදු සේවා බළකාය නියෝජනය කරමින් කෝප්‍රල් සුභාෂිනී ගමගේ, ශ්‍රී ලංකා යුද හමුදා විජයබා පාබළ රෙජිමේන්තුව නියෝජනය කරමින් කෝප්‍රල් අමරසිංහ බණ්ඩාර ශ්‍රී ලංකා නාවික හමුදාව නියෝජනය කරමින් කමාන්ඩර් ඩේමියන් ප්‍රනාන්දු ශ්‍රී ලංකා නාවික හමුදාවේ උප ලුතිනන් තාරක ලහිරු සම්පත්, ශ්‍රී ලංකා නාවික හමුදාවේ පෙරදිග තූර්ය වාදක කණ්ඩායමේ අයේෂා මඩලස්ස, යුද හමුදා විජයබා පාබළ රෙජිමේන්තුවේ කෝප්‍රල් ලලිත් වික්‍රමනායක, ශ්‍රී ලංකා යුද හමුදා විදුලි හා යාන්ත්‍රික ඉංජිනේරු බළකායේ ධනුෂ්ක ලක්මාල්, යුද හමුදා සේවා බළකායේ සාමාන්‍ය සෙබළ ඉන්දික අමරංග දසනායක ශ්‍රී ලංකා ගුවන් හමුදාවේ පියාසර නිලධාරි සාරංග දයා ක්‍රිශාන්ත මේ අවසන් තරගකරුවන් දසදෙනා අතර වෙති.ඉදිරි තරගවලටත්සාර්ථකව මුහුණ දෙනවා-බ්‍රිගේඩියර් රාජිත අම්පෙමොහොට්ටිබ්‍රිගේඩියර් රාජිත අම්පෙමොහොට්ටි යුද හමුදාවට සම්බන්ධ වී ඇත්තේ 1985 වර්ෂයේදී ය. 1990 වර්ෂයේ අග භාගයේදී රටේ පැවතුණු අයහපත් වාතාවරණය තුළ ක්‍රියාන්විත රාජකාරියේ යෙදුණු බ්‍රිගේඩියර් මොහොට්ටි දෙවන ඊළමේ දී යාපනය මුදා ගැනීමේ සටනට එක් විය.එහිදී ‘වාසවිලාන්’ කඳවුර බේරා ගැනීමේ සටනේදී වැදුණු වෙඩි පහරක් නිසාවෙන් පාද දෙකම පණ නැති වීමෙන් පුරා වසර 2 1/2ක් ඔහුට එක් තැන් වන්නට සිදු විය.”1990 ඔක්තෝබර් 17 වැනිදා තමයි මේ වෙඩි ප්‍රහාරයට ලක් වෙන්නට මට සිදුවුණේ. ඊට පස්සේ ඇඳක් මත ඉඳගෙන වුණත් මට අවශ්‍ය වුණේ ජීවිතය දිනන්න. පුනරුත්ථාපනයකින් පසු අද මම මේ විදියට ජීවිතයට මුහුණ දෙනවා. ඒ කාලෙත් මම සින්දු කියන එක නැවැත්තුවේ නෑ. මගේ නමින් නොවුණත් මීට ප්‍රථමත් මම රණවිරු ගී රැසක් ගායනා කරලා තිබෙනවා.මුලිනුත් කිව්වා වගේ මට ඕන වුණා ප්‍රයෝජනවත් පුද්ගලයෙක් වෙන්න. ඒ අනුව වෙඩි වැදීමෙන් පස්සෙ මම රට නියෝජනය කරන ක්‍රීඩකයෙක් බවට පත්වුණා. ඊට පස්සෙ ක්‍රීඩා පරිපාලකයෙක් වුණා.පස්සෙ කාලෙක මා වැනිම වෙඩි වැදුණ හමුදා සහෝදරයන් පුනරුත්ථාපනය කිරීම සඳහා යොමු වී සිටියා. අද වනවිට යුද හමුදා මූලස්ථානය යටතේ තිබෙන පුනරුත්ථාපන මණ්ඩලයේ නියෝජ්‍ය පුනරුත්ථාපන අධ්‍යක්ෂ ධූරය දරනවා.මගේ ගම ගණේමුල්ල. මම විවාහකයි. දරුවෝ දෙන්නෙක් ඉන්නවා. ‘රණවිරු රියල් ස්ටාර්’ පිළිබඳ මගේ ලොකු ප්‍රසාදයක් තිබෙනවා. ඉදිරි තරගවලටත් සාර්ථකව මුහුණ දෙන්න බලාපොරොත්තු වෙනවා.”කිරුළ ලැබුණොත්දරාගන්න බැරිවේවි-කෝප්‍රල් සුභාෂිනී ගමගේකෝප්‍රල් සුභාෂිනී ගමගේ යුද හමුදාවට සම්බන්ධ වී ඇත්තේ 1997 වර්ෂයේදීය.ගම්පහ ගෝතමී බාලිකාවෙන් සහ ගලහිටියාව මධ්‍ය මහා විද්‍යාලයෙන් ඉගෙනුම ලත් ඇය යුද හමුදා සංගීත අංශයට සම්බන්ධ වූවාය.”යුද හමුදා සංගීත අංශයේ හිටියත් ක්‍රියාන්විතය තිබුණ අවදියේ ඒ පළාත්වලට ගොස් අපේ සහෝදර සහෝදරියන් දිරිමත් කරන්න මා සම්බන්ධ වුණා. ‘රණවිරු රියල් ස්ටාර්’ වැඩසටහන ගැන ලොකු විශ්වාසයක්, ප්‍රසාදයක් තිබෙනවා.රියල් ස්ටාර් කිරුළ දිනාගන්න ලැබුණොත් ඒක මට දරාගන්න බැරි සතුටක් වේවි. මම විවාහකයි.මගේ සැමියා ව්‍යාපාරිකයෙක්. පුතෙක් සහ දුවෙක් ඉන්නෙ.මේ හැමදෙනෙක්ගෙන්ම ලොකු සහයෝගයක් මට ලැබෙනවා.සංගීතයෙන් ඉදිරියට ගියත්හමුදාව දාලා යන්නේ නැහැ-කෝප්‍රල් අමරසිංහ බණ්ඩාරකෝප්‍රල් අමරසිංහ බණ්ඩාර යුද හමුදාවට සම්බන්ධ වූයේ 2004 වර්ෂයේදීය.ඉබ්බාගමුව මධ්‍ය මහා විද්‍යාලයෙන් අධ්‍යාපනය ලත් ඔහු එවකට රටේ තිබුණ යුදමය වාතාවරණය ගැන සිතා සිය සේවය යුද හමුදාවට ලබාදෙන්න ඔහු හමුදාවට එක්විය.”ඇත්තටම රණවිරුවන් කිව්වම අපි සීමාවෙලා හිටියේ යුද්ධ කරන්නමයි.ඉන් පරිබාහිරව අපේ දක්ෂතා පෙන්නුම් කරන්න මේ ලබලා දුන්න අවස්ථාවට විශේෂයෙන්ම ආරක්ෂක ලේකම්තුමා ඇතුළු සියලු දෙනාට ස්තුතිවන්ත විය යුතුයි.රියල් ස්ටාර් ජයග්‍රහණය කළත් මේ ක්ෂෙත්‍්‍රයේ ඉදිරියට ගියත් කවදාවත් යුද හමුදාව දාලා යන්නේ නෑ. යුද හමුදාව කියන්නේ මගේ අම්මා වගේ. කවදාවත් අම්මව දාලා යන්නේ නෑ.නාවික හමුදාපතිගේ සහයෝගයගෞරවයෙන් සිහිකරනවා-කමාන්ඩර් ඩේමියන් ප්‍රනාන්දුශ්‍රී ලංකා නාවික හමුදාවේ කමාන්ඩර් ඩේමියන් ප්‍රනාන්දු සංගීතයට උපන් හපන්කම් ඇති පිරිසක් බිහිවුණ පුරවරයකින් බිහි වූ අයෙක්.ඔහුගේ ගම මාරවිල වෙන්නප්පුව ජෝශප් වාස් විද්‍යාලයෙන් අකුරු කළ ඔහු නාවික හමුදාවට සම්බන්ධ වූයේ 1991 වර්ෂයේදීය.විශේෂයෙන් මේ මොහොතේ සඳහන් කරන්න ඕන ‘රණවිරු රියල් ස්ටාර්’ වැඩසටහනට සම්බන්ධ වීම සඳහා නාවික හමුදාපතිතුමා විසින් ලබාදෙන සහයෝගය පිළිබඳව ගෞරවයෙන් සිහිපත් කරන්න ඕන. මම විවාහකයි.මගේ බිරිඳත් ශ්‍රී ලංකා නාවික හමුදාවේ වසර 15ක් සේවය කරලා විශ්‍රාම ගියා.මට දරුවෝ තුන්දෙනෙක් ඉන්නවා.හැකියාව දක්වන්නමෙය තෝතැන්නක්-උප ලුතිනන් තාරක ළහිරු සම්පත්ශ්‍රී ලංකා නාවික හමුදාවේ උප ලුතිනන් වරයෙකු වන තාරක ළහිරු සම්පත් 2009 වර්ෂයේදී නාවික හමුදාවට සම්බන්ධ වූවෙකි. ශ්‍රී ජයවර්ධනපුර විශ්වවිද්‍යාලයෙන් සංගීත විෂය පිළිබඳ ශාස්ත්‍රවේදී උපාධියක් ලබා ඇති ඔහු ගායනය හා වයලීන් වාදනය ද විශාරද දක්වා හදාරා ඇත.”මම මූලික අධ්‍යාපනය ලැබුවේ කොට්ටාව ධර්මපාල මහා විද්‍යාලයෙන්. උසස් පෙළ කරන්න කොළඹ රාජකීය විද්‍යාලයට ආවා.සංගීතය පිළිබඳ උපාධියක් තිබුණත් අද මම මෙතන ඉන්නේ ශ්‍රී ලංකා නාවික හමුදාව නිසා.මගේ හැකියාවන්, දක්ෂතාවය එළි දක්වන්න ‘රණවිරු රියල් ස්ටාර් තරගය’ මට තෝතැන්නක් වුණා.ඉදිරියටත් තරගයට සාර්ථකව මුහුණ දීම තමයි මගේ එකම බලාපොරොත්තුව.මගේ හැකියාවටත්ඉඩක් තියෙනවා-අයේෂා මඩලස්සඅවසන් දසදෙනා අතර වූ කාන්තා චරිත දෙක අතරින් අනෙක් කාන්තා චරිතය වූයේ ශ්‍රී ලංකා නාවික හමුදා පෙරදිග තූර්ය වාදක කණ්ඩායම නියෝජනය කළ අයේෂා මඩලස්සය. 1997 දී නාවික හමුදාවට බැඳුණු ඇය මුලින්ම නාවික හමුදා සංස්කෘතික නර්තන කණ්ඩායමේ නර්තන ශිල්පිනියකි.සංගීතය විෂයක් වශයෙන් හදාරා නැති වුණත් ගීත ගායනා කිරීමේ හැකියාව උපරිමයෙන් ඇති ඇය කුරුණෑගල නිකවැරටිය නිල්ගස් වැව පදිංචිකාරියකි.නිකවැරටිය හළඹගල මහා විද්‍යාලයෙන් අධ්‍යාපනය ලත් ඇය විවාහකය.ඇගේ සැමියා “ශ්‍රී ලංකා පොලීසියේ සංස්කෘතික අංශයේ නර්තන ශිල්පියකු වෙයි. අයේෂා දරුවන් දෙදෙනකුගේ මවකි.මේ මොහොත වන විට තුන්වැන්නෙකුගේ පැමිණීම ද අපේක්ෂාවෙන් සිටී.”මෙතන ඉන්න හැම දෙනාම දක්ෂයෝ. ඒ දක්ෂයෝ අතරින් මගේ හැකියාවටත් කිසියම් ඉඩක් ලැබිලා තිබෙනවා. එය ඔප මට්ටම් කරගෙන ඉදිරියට යන්න බලාපොරොත්තු වෙනවා.මගේ ගායන හැකියාවපවුලෙන් ලැබුණු දෙයක්-ලලිත් වික්‍රමනායකකෝප්‍රල් ලලිත් වික්‍රමනායක කුරුණෑගල පොතුහැර ප්‍රදේශයෙන් පැමිණි රණවිරුවෙකි.කුරුණෑගල ලක්දාස් මහා විද්‍යාලයේ අධ්‍යාපනය ලත් ඔහු උසස් පෙළ හැදෑරීමෙන් පසු යුද හමුදාවට එක්විය.”යුද්ධය තිබෙන කාලේ පලාලි, කිලාලි, පූනරින්, පුල්මුඩේ වැනි පළාත්වල මම සේවය කළා.දැන් යුද හමුදා මූලස්ථානයේ ලිපිකරුවකු වශයෙන් සේවය කරනවා. ගීත ගායනා කිරීමේ හැකියාව මට පුංචි කාලේ ඉඳලම තිබුණා.සමහරවිට අපේ පවුලෙන් ඒක මට ලැබුණ දෙයක් වෙන්නැති. අපේ තාත්තටත් හොඳට ගීත ගායනා කරන්න පුළුවන්.මම විවාහකයි. මට දරුවෝ දෙන්නෙක් ඉන්නවා.ධනුෂ්ක ලක්මාල්ශ්‍රී ලංකා යුද හමුදාවේ විදුලි හා යාන්ත්‍රික ඉංජිනේරු බළකායේ සාමාන්‍ය සෙබළෙකි.දැනට උඩවලව යුද හමුදා කඳවුරේ සේවය කරන ඔහු කුඩා කළ පටන්ම සංගීතයට දැඩි කැමැත්තකින් පසු වූවෙකි.උඩවලව මහා විද්‍යාලයෙන් සහ ඇඹිලිපිටිය ජනාධිපති විද්‍යාලයෙන් අධ්‍යාපනය ලත් ඔහු යුද හමුදාවට සම්බන්ධ වීමට ප්‍රථම කුඩා සංගීත කණ්ඩායමක රිදම් ගිටාර් වාදකයකු වශයෙන් ද කටයුතු කර ඇත.ඉන්දික අමරංග දසනායකයුද හමුදා සේවා බළකායේ ඉන්දික අමරංග දසනායක 2007 වර්ෂයේදී යුද හමුදාවට සම්බන්ධ විය.රත්නපුර කලවාන වැද්දාගල ප්‍රදේශයෙන් පැමිණි ඔහු කලවාන ජාතික පාසලෙන් සහ මල්ලත්තව මධ්‍ය මහා විද්‍යාලයෙන් අධ්‍යාපනය ලැබූවෙකි.ඉදිරියේදී සංගීතය පිළිබඳ වැඩිදුර අධ්‍යාපනය ලබන්නට ද ඔහු බලාපොරොත්තු වෙයි.පියාසර නිලධාරි සාරංග දයා ක්‍රිශාන්තශ්‍රී ලංකා ගුවන් හමුදාවට සම්බන්ධ වූයේ 2007 වර්ෂයේදීය. 1996 දී සරසවි අධ්‍යාපනය සඳහා සෞන්දර්ය කලා විශ්වවිද්‍යාලයට පැමිණි ඔහු ඉන් අනතුරුව පුරා වසර 07ක් එම විශ්වවිද්‍යාලයේ කථිකාචාර්යවරයෙකු වශයෙන් ද සේවය කළේය.තංගල්ල දීපංකර කනිෂ්ට විද්‍යාලයෙන් සහ වීරකැටිය රාජපක්ෂ මධ්‍ය මහා විද්‍යාලයෙන් අධ්‍යාපනය ලත් ඔහු විවාහකයෙකි.සංගීත උප ගුරුවරියක සමඟ විවාහ වී සිටින ඔහුට දරුවන් දෙදෙනෙකි.මේ සියලු රණවිරුවන්ගේ දක්ෂතා එකම වේදිකාවකදී දකින්නට අවස්ථාව සැලසූ පුරෝගාමී අපූරු පුද්ගලයකු මේ පසුපස වේ. රණවිරු රියල් ස්ටාර් හි අරමුණ සහ ඉදිරි දැක්ම පිළිබඳ කතා කරන්නට එක්වූයේ ජාතිත ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ල මහතාය.”රණවිරු රියල් ස්ටාර්” සංකල්පය ආරම්භ කළේ ආරක්ෂක ලේකම් ගෝඨාභය රාජපක්ෂ මැතිතුමාගේ අදහසකට අනුව. දීර්ඝ කාලයක් පුරා මානුෂීය මෙහෙයුමක නිරත වෙලා හිටපු අපේ රණවිරුවන් වෙනුවෙන් විවිධ සුබසාධක වැඩසටහන් රැසක් පසුගිය කාලයේ අපි ආරම්භ කළා.පසුගිය කාලය තුළ යුදමය කටයුතුවල විතරක් නියැලිලා සිටි මේ රණවිරුවන් එක්තරා කොටුවීමකට හසුවෙලා තිබුණා. අනෙක් කාරණාව තමයි නොයෙක් රූපවාහිනී නාලිකා රියැලිටි වැඩසටහන් ආරම්භ කළත් ඒවාට සම්බන්ධ වෙන්න අපේ රණවිරුවන්ට අවස්ථාවක් අවසරයක් දීලා තිබුණේ නෑ.ඒ නිසා ආරක්ෂක ලේකම්තුමාට අවශ්‍ය වුණා, අපේ රණවිරුවන්ගේ ඒ දක්ෂතාත් එළියට ගේන්න. ඒක තමයි මේ වැඩසටහනේ මූලික අරමුණ වුණේ. ජනාධිපතිතුමන්ට මේ අදහස ඉදිරිපත් කළ ගමන්ම එතුමාගේ සම්පූර්ණ ආශිර්වාදය ලැබුණා.මේ වනවිට සමීක්ෂණ වාර්තා හෙළිදරව් කර ඇත්තේ වෙනත් රියැලිටි වැඩසටහන්වලට වඩා ප්‍රේක්ෂක ප්‍රතිචාර උසස් මට්ටමින් රණවිරු රියල් ස්ටාර් වැඩසටහන වෙත ගලා එන බවයි.”රණවිරුවන්” උදෙසාම දැනට ලෝකයේ පැවැති ප්‍රථම රියැලිටි වැඩසටහන මේක. අනිත් පැත්තෙන් මේක විකාශය වෙන්නේ ශ්‍රී ලංකාවේ උතුර, දකුණ නැඟෙනහිර, බටහිර ඇතුළු හැම පැත්තකටම හොඳින් පෙනෙන ජාතික නාලිකාවේ.අපට අනුග්‍රහය දක්වන ඩයලොග් ආයතනය කියා සිටිනවා SMS පණිවුඩ මෙතෙක් නොවූ විරූ ප්‍රමාණයන් මේ සඳහා ලැබෙමින් පවතින බව.වෙනත් රියැලිටි වැඩ සටහන් සේම SMS ප්‍රතිචාර ලබා ගැනීම ද රණවිරු රියල් ස්ටාර් හි වේ. එහි විනිවිද භාවය පිළිබඳව ද විශ්වසනීය තත්ත්වයක් ගොඩනැඟීමට රාජ්‍ය ආරක්ෂක අමාත්‍යාංශය මැදිහත්ව කටයුතු කරයි.”එස්.එම්.එස්. ගණනය කිරීම සිදුකරන්නෙත් ආරක්ෂක අමාත්‍යාංශය යටතේ ඇති ජාතික ආරක්ෂාව පිළිබඳ මාධ්‍ය මධ්‍යස්ථානයේ මගේ අධීක්ෂණයෙන් යුතුව පිහිටුවා ඇති මධ්‍යස්ථානයක. ත්‍රිවිධ හමුදාවම නියෝජනය වන නිලධාරීන් තුන්දෙනෙක් ඉදිරියේ තමයි මේ ගණනය කිරීම් සිදු කරන්නේ.අනිත් පැත්තෙන් ලංකාවේ ප්‍රථම වතාවට විනිශ්චය මණ්ඩලය ලබාදෙන ලකුණු ප්‍රමාණය සටහන් කිරීමට අපි ඉලෙක්ට්‍රොනික් පෑනක් භාවිතා කරනවා.ඒ පෑන කොම්පියුටර් යන්ත්‍රයට සම්බන්ධ කර තමයි ඒ ලකුණු ලබා ගන්නේ. ඒ නිසා ඉතා ක්‍රමානුකූලව, නිවැරදිව, විශ්වසනීයව තමයි මේ ගණනය කිරීම් සිදුවන්නේ.මීළඟට රණවිරු ස්ටාර් වෙනුවෙන් අපි අති විශාල ත්‍යාග ප්‍රමාණයක් ලබාදෙන්න සූදානම්.දැනටත් බත්තරමුල්ල ප්‍රදේශයේ මිලියන 15ක වටිනාකමක් ඇති නිවෙසක් ඉදිවෙමින් පවතිනවා ප්‍රථම ස්ථානය සඳහා.දෙවන ස්ථානය සඳහා මුදලින් රුපියල් මිලියන 2ක් සහ තෙවන ස්ථානය සඳහා මුදලින් රුපියල් මිලියනයක් ලබාදෙන්න සූදානම් කර තිබෙනවා. අවසන් 24 දෙනා දක්වාම විවිධ ත්‍යාග ලබාදීමට අපි බලාපොරොත්තු වෙනවා.අවසන් මහා තරගය යුද ජයග්‍රහණයට වසර දෙකක් සපිරෙන මොහොතේ පැවැත්වෙන උත්සවයන්ට සමගාමීව මැයි 29 දින සවස සුගතදාස ගෘහස්ථ ක්‍රීඩාංගණයේදී පවත්වන්න අපි බලාපොරොත්තු වෙනවා.හේමාලි විජේරත්නඡායාරූපය - ඉන්දික ප්‍රභාත් වීරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=av11041011</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්නආර්. ආර්. සමරකෝන්ආනන්ද සමරකෝන්ගේසොහොයුරෙක් ද?බෙලිඅත්තේ සිරිසේන එම්. ගමගේප්‍රශ්නය - විරිදු ගී ගායිකා - ගුවන්විදුලි හා රූපවාහිනි නිවේදිකා සුමනා නෙල්ලම්පිටිය එක් අයෙක් ද?පිළිතුර - විරිදු ගී ගැයුවේ දයා නෙල්ලම්පිටිය නේද?උඩුගම්පොළ ක්‍රිශාන්ත කරුණාරත්නප්‍රශ්නය - ජෝති හා විජයගේ ගීත නව පරපුරේ ගායක සුරේන්ද්‍ර පෙරේරා ගායනා කිරීම ගැන ඔබේ අදහස් දක්වන්න?පිළිතුර - සුරේන්ද්‍රට මිහිරි කටහඬක් තියෙනවා. ඔහු ගයන ජෝතිගේ ‘දිය කිඳුරිය සේ සාගරේ’ හෝ විජයගේ ‘ගඟ අද්දර මා’ වැනි ගීත මට නම් රස විඳින්න පුළුවන්.මාතලේ ධර්මා ඒකනායකප්‍රශ්නය - ‘දෙවැනි ගමන’ චිත්‍රපටයට ඇතුළත් ටී. එම්. - නීලා ගයන ‘චාමර සැලුනාවේ’ ගීතයේ පදමාලාව කාගෙ ද?පිළිතුර - සුගතපාල සෙනරත් යාපාගේමාකඳුරේ බන්දුල රණසිංහප්‍රශ්නය - මල්කාන්ති නන්දසිරි ප්‍රතිපත්තියක් වශයෙන් යුග ගී ගයන්නේ ඇගේ සැමියා වන මහාචාර්ය සනත් නන්දසිරි සමඟ පමණක් ද?පිළිතුර - එහෙමද, එහෙමත් නැත්නම් වෙනත් ගායකයන් ප්‍රතිපත්තියක් වශයෙන් ඇය සමඟ යුග ගී නොගයනවද කියලා කියන්න අපි දන්නෙ නැහැ.මීගමුවේ යොහාන් කුමාර් ද සිල්වාප්‍රශ්නය - ආචාර්ය ලෙස්ටර් ජේම්ස් පීරිස් මුලින්ම විවාහ වූයේ සුදු ජාතික කාන්තාවක සමඟ යැයි මගේ මිතුරක් කියනවා. එය ඇත්තක් ද?පිළිතුර - ඔව්. මාග්‍රට් ඩික්සන් නමැති ඉංගි‍්‍රසි ජාතික කාන්තාව හා ඔහු මුලින් විවාහ වී සිටියා. ලෙස්ටර් එංගලන්තයේ සිට ලංකාවට පැමිණ ඇය හා කෙටි කලක් මෙහි විසුවා.පිළියන්දල චාමර ගොඩකුඹුරප්‍රශ්නය - ගාමිණි ෆොන්සේකා රඟපෑ එකම ටෙලි නාට්‍යය ‘සුදු සහ කළු’ ද?පිළිතුර - නැහැ. ඔහු සුමිත්‍රා පීරීස් යුනිසෙෆ් ආයතනය වෙනුවෙන් අධ්‍යක්ෂණය කළ ‘සැළලිහිණිගම’ ටෙලි නාට්‍යයේ ද සුළු චරිතයක් රඟපෑවා මට මතකයි.දොඩංගොඩ නාලිකා සපරමාදුප්‍රශ්නය - ‘සිරස’ නිවේදක නිහාල් වික්‍රම එදිරිසූරියගේ ලිපිනය සොයා දෙන්න?පිළිතුර - 199 1/2, කොස්ගහවත්ත මාවත, මාලපල්ල, පන්නිපිටිය.ඉහළ තල්දූවේ ආනන්ද වික්‍රමආරච්චිප්‍රශ්නය - රූකාන්ත ගුණතිලක ගයන ‘නෙළන්නට ගිහින් පලවැල’ ගීතයට වේග රිද්ම තනුවක් උචිත නැහැ නේද?පිළිතුර - ඔව්. ඒ ගීතයට නටන රසිකයනුත් ඉන්නවානේ. ඒ ගීතයෙන් කියැවෙන්නේ දුක්බර කතා පුවතක්. එහි අරුත් තේරුම් නොගන්නා රසිකයන් ඒ ගීතයේ වේග රිද්ම තනුව නිසා නටනවා. රූකාන්තත් වැරදියි, රසිකයනුත් වැරදියි.හේවාහැට එස්. බී. සමරකෝන්ප්‍රශ්නය - නාට්‍යවේදී ආර්. ආර්. සමරකෝන්, ජාතික ගීයේ නිර්මාතෘ ආනන්ද සමරකෝන්ගේ සොහොයුරෙක් ද?පිළිතුර - නැහැ සමරකෝන්.මීගමුවේ යොහාන් කුමාර් ද සිල්වාප්‍රශ්නය - ‘මාතර ආච්චි’ චිත්‍රපටයේ මිල්ටන් මල්ලවආරච්චි ගයන රන් දේදුනු රන් පාටින් වෙළුණු රන්වලා’ ගීතයේ සමූහ කොටස් ගයන ගායක පිරිස කවුද?පිළිතුර - ලක්ෂ්මන් විජේසේකර, ලක්ෂ්මන් රුද්‍රිගු, ආනන්ද වීරසිරි.මේ සතියේ පහත නම් සඳහන් අයත් ප්‍රශ්න එවා තිබුණා. තල්ගම පි‍්‍රයංකා පි‍්‍රයදර්ශනි, හොරණ මීවනපලානේ තුෂාර අත්තනගොඩ, මහනුවර මධුවන්ත, ඇල්පිටියේ සෝමදාස නානායක්කාර, හලාවත අනුර ශාන්ත පීරිස්, මත්තෙගොඩ අජිත් ජෝතිය කරසිංහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=av11041012</link>
    <topic>අපේ ඉනෝකාට ඇගැයීම් සම්මානයක්</topic>
    <author/>
    <content>අපේ ඉනෝකාට ඇගැයීම් සම්මානයක්ධීවර කර්මාන්තයේ විවිධ ක්‍ෂේත්‍රයන්හි නියැළි ව්‍යවසායකයන් හා මාධ්‍යවේදින් අගයනු වස් ‘ශ්‍රමාභිමානි ධීවර ප්‍රණාම – 2011’ සම්මාන උළෙල ධීවර හා ජලජ සම්පත් සංවර්ධන ඇමැති රාජිත සේනාරත්න මහතාගේ ප්‍රධානවයෙන් පසුගියදා බණ්ඩාරනායක ජාත්‍යන්තර සම්මන්ත්‍රණ ශාලාවේදී පැවැත්විණි.සුරතල් මසුන් හා මහජන මින් මැදුරු වර්ගීකරණයට අනුව දකුණු ආසියාවේ අති විශාලම මහජන මින් මැදුර වන කැලණිය වෝටර් වර්ල්ඩ් පිළිබඳව ‘රසඳුන’ අතිරේකයෙන් කළ ප්‍රථම විවරණය උදෙසා සිළුමිණ – රසඳුන මාධ්‍යවේදිනි ඉනෝකා පෙරේරා බණ්ඩාරට ද එහිදී ඇගයීමේ සම්මානයක් පිරිනැමිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=av11041013</link>
    <topic>පේ‍්‍රමය මට රමණීය හීනයක්</topic>
    <author>ජෝජ් රොබ්සන් ද සිල්වා</author>
    <content>පේ‍්‍රමය මට රමණීය හීනයක්උපුල් ශාන්ත සන්නස්ගලමම වගේ උන්ව වදන්න මම ආසයි. හැබැයි උන් මගේ ගෝලයෝ වෙනවට මං කැමැති නැහැ. ගෝලයෝ කියන්නේ ගුරුවරයාට වඩා යටින් ඉන්න උන්ට. මම වදන්න කැමැති ශිෂ්‍යයන්ව යි. මොකද උන්ට පුළුවන් කවදා හෝ ගුරුවරයා පසුකර යන්න. වෙන්න ඕනේ එයයි.එවිට මගේ ශිෂ්‍යයෝ මාව ඔසවා තබනවා. ඇත්තෙන්ම මම ගුරුවරයෙක් නොවුණා නම්, නිර්මාණ ත්‍රස්තවාදියෙක් වීමට ඉඩ තිබුණා. එහෙම නිර්මාණ ත්‍රස්තවාදියෙක් වෙනවාට වඩා රස්තියාදුකාරයෙක් වීමට ලැබීම ගැන මං සතුටු වෙනවා. මේ රටේ මහ ඇමැතිකමකට වඩා ගුරුකම මට ලොකු ඒ නිසයි”මුලින්ම ගුරුවරයෙකු ලෙසින් මුළු රටම හඳුනා ගත් ඔහු “භෞතික එක සිරුරක් තුළ පුද්ගලයින් කිහිප දෙනෙකුට ජිවත් වෙන්න පුළුවන්” බැව් පසක් කළ මිනිසෙකි. එම මිනිසා තුළ ගී පද රචකයෙක්, නවකතාකරුවෙක්, චිත්‍රපට නිෂ්පාදකවරයෙක්, ව්‍යාපාරිකයෙක් සහ සිංහල ගුරුවරයෙක් වාසය කරති. ඔවුන් සියල්ලෝම උපුල් ශාන්ත සන්නස්ගල(ලා) ය. උපුල් “රසඳුන” පාඨක ඔබ වෙනුවෙන් මා සමඟ කළ පිළිසඳරයි මේ...!මම නම් කැමැති ඔබව හිතුවක්කාර නිර්මාණකරුවෙකු ලෙස හඳුන්වන්නයි. එහෙත් උපුල්ම උපුල්ව හඳුන්වා දෙනවා නම්...?”රස්තියාදුකාරයා”ඔහු එකම එක වචනයක් එලෙස පැවසුවත් මම ඔහුව ‘සොඳුරු රස්තියාදුකාරයා’ යයි හඳුන්වමි. පසුගියදා හොඳම ගීතය ලෙස “ස්ලිම් නීල්සන්” ජනතා සම්මානයෙන් පිදුණු සුරේන්ද්‍ර පෙරේරා ගයන “වැහි පබළු සැලී” සංකල්පනාව මේ සොඳුරු රස්තියාදුකාරයාගේ ය. එහි වස්තුªබීජය ඔහුගේ සිතේ පිළිසිඳී ඇත්තේ කුරුණෑගල සිට කොළඹ බලා පැමිණි ගමනකදී මහමඟ අයිනේ සිටි ගැහැනු ළමයෙකු දැකීමෙනි. උපුල්ගේ නිර්මාණ දිවිය පුරා එවැනි සිදුවීම් අපමණය. ඉතින්, සොඳුරු රස්තියාදුකාරයෙකු නොවන්නේ ද ඔහු...!  වැහි පබළු සැලී – ඉඟි කරනා හැටිදෙව්දුව ඇසිපිය ගසතීමගෙ දෙපස රැඳී – ඔබ දෙසට හැරීමම නෙතු නොපියා හිඳිමි ....!  ගායනය - සුරේන්ද්‍ර පෙරේරාසංගීතය – කසුන් කල්හාර”කලාකරුවාටත් විද්‍යාඥයාටත් වාරණ පනවන්න බැහැ. ඔවුන් වස්තු බීජ ;තීරා ගන්නේ මේ මහ පොළොව මත රූප මනසින් දැකීමෙන් නිසා ඔවුන්ට වාරණ පනවා පලක් නැහැ. එකිනෙක පුද්ගලයාට පෙනෙන, දැනෙන අයුරු වෙනස් විය හැකියි. එකම අත්දැකීම හෝ වස්තු බීජය නිර්මාණකරුවන් දෙදෙනකු මනසින් දකින්නේ දෙයාකාරයෙන් විය යුතුයි. නිර්මාණකරුවාට පමණක් විශේෂිත තුන්වැනි ඇසක් තියෙනවා. ඇස් දෙකින් දකින දේට වඩා නිර්මාණකරුවා තුන්වැනි ඇසින් දකින දේ වෙනස්. ඒ දේ වෙන කාටවත් දකින්න බැහැ. වෙන කවුරුත්ම නොදකින දේ දැකීම හිතුවක්කාරකමක්.”එවැනි හිතුවක්කාරකමක් කිරීමට පුළුවන් කම තියෙන්නේ සොඳුරු රස්තියාදුකාරයෙකුට පමණයි නේද?’ඔව්, කලාකරුවෙකුගේ රොමැන්ටික් හීන ඇතුළේ සිදුවන මානසික සහ කායික ගනුදෙනු හරහා ඔළුවේ භාවමය රූප උපදිනවා. පෙම්වතියක් නැති පෙම්වතකුගේ මනස් ලෝකයේ පෙම්වතියන් දහස් ගණනක් ලියාපදිංචි වෙනවා. ප්‍රේමය රමණීය හීනයක්. පෙම්වතිය හෝ ගැහැනිය ශුද්ධ, සුන්දර වටිනාම වස්තුවක්. කිසිදාක ගීත පද රචකයෙකු, නළුවෙකු, ගායකයෙකු හෝ සාහිත්‍යකරවෙකු වෙන ඉලක්කයක් මට තිබුණේ නැහැ. එහෙත් මනසින් ගනුදෙනු කළ පෙම්වතියන් වෙනුවෙන් කවි, ගී නිර්මාණය වීමෙන් හිතුවක්කාරකමට පුරුදු වෙලා කලා ලෝකයේ විවිධ තැන් ස්පර්ශ කරමින් දැනෙන්න ජීවත් වෙන්න මට හැකියාව ලැබී තිබෙනවා. මහපොළව මතුපිට මෘතදේහයක් නොවී ඉන්න කම් ඉන්නයි මට ඕනේ”  ඔබ ඉන්නව නම් ඉන්න මා ළඟනෑ පලක් දුර ඉඳීමෙන්ඔබ ආදරේ නම් එන්න ළඟටමනෑ දුකක් ළඟ ඉඳීමෙන්...!  ගායනය – අජිත් බණ්ඩාරසංගීතය – නවරත්න ගමගේඔබට “ගුරුකුල සම්ප්‍රදාය සීමා මායිම් නැහැ” යනුවෙන් ඔබ වරක් ප්‍රකාශ කළා. එසේ කීමෙන් අදහස් කරන්නේ ඔබ ස්වයංභූ පුද්ගලයෙකු යන වගද?”සැබැවින්ම මට ගුරුකුල සම්ප්‍රදායක් නැහැ. පණ්ඩිත් අමරදේවයන්ගේ ගීත මට අහන්න පුළුවන්. ඒ වගේම එච්.ආර්.ජෝතිපාලගේ ගීතත්, මේ යුගයේ බිහිවෙන අලුත්ම ගායකයෙකුගේ හෝ ගායිකාවකගේ ගීතත් අහන්න පුළුවන්. බෙංගාලි, හින්දි, ඉරාන, සිංහල වැනි ඕනෑම චිත්‍රපටයක් නරඹන්නත් පුළුවන්. මට කිසිදු වාරණයක් නැහැ. මම මට වාරණ පනවා ගන්නෙත් නැහැ. මම මමම මිස වෙන කවුරුවත් නොවේ. මගේ භාවමය චින්තනයට වෙන ආදේශකයක් නැහැ. ඒ අර්ථයෙන් මම ස්වයංභූ පුද්ලයෙකු ලෙස ඔබට හැ¼ඟීමක් ඇති වෙන්න ඉඩ තිබෙනවා. ඔබේ ඒ හැඟීම වාරණය කරන්නත් මට බැහැ.”නිර්මාණකරණයේ දී බොහෝ දුරට ස්ත්‍රීවාදී වන ඔබ සියුම් ලෙස ස්ත්‍රියගේ දුර්වලකම් සමාජයට අනාවරණය කරන්නේ ඇයි? (උදා: ඔබේ “ඇගේ ආදර කතාව“ නවකතාවේදී පෘථිවි චන්ද්‍රගුප්ත ලවා “ගෑනු සෙක්ස් නිකං දීම” ගැන ප්‍රකාශ කරවීම)”ස්ත්‍රීවාදී වීමේදී එවැනි අනාවරණ විය හැකියි. ස්ත්‍රියගේ දුර්වලකම අනාවරණයෙන් පිරිමියාගේ ජඩකම ප්‍රකාශනය වීම සිදුවිය හැකියි. කාල්මාක්ස් පැවසුවේ පිරිමියා ඉතිහාසය පුරාම ඔළුව ගහගත්ත වස්තුව ස්ත්‍රිය බවයි. මමත් කියන්නේ එයමයි. වැඩවසම් පිරිමියා සහ ස්ත්‍රීවාදි පිරිමියා මැද රේඛාවේ සිටීමටයි මම කැමැති. ස්ත්‍රීන් අතරේ ශුද්ධ වස්තුව අම්මා. ස්ත්‍රිය පිළිබඳ මානව දයාවක් අපේ ඇඟ ඇතුළේ තිබෙනවා. මගේ අම්මා මට මව්කිරි සමඟ දුන් දෙය එයයි.”ඔබේ නිර්මාණ ආගමික, සංස්කෘතික, සමාජ කොන්දේසිවලින් ඔබ්බට ගොස් කෙළින්ම ලිංගිකත්වය පිළිබඳව එළිපිට කතා කරනවා. එය සුදුසුද?”ලංකාවේ සංස්කෘතිය සදාචාරය නිසාවෙන් සමාජයේ සාකච්ඡා කළ යුතු ‘ලිංගිකත්වය සහ බලය’ යන ප්‍රධාන මාතෘකාව හංගලා එය සැ¼ඟවුණු මාතෘකාවක් වෙලා. බොහෝ නිර්මාණකරුවන් ත්‍රස්ත හැඟීමක් ඇති කරගෙන මුළු සමාජයම බියගන්වනවා මෙම මාතෘකාව සම්බන්ධයෙන්. මේ සන්නස්ගල බිය නැහැ විවේචනයට ලක්වනවාට. විවේචනය මාව මුවහත් කරනවා. පක්ෂ ප්‍රතිපක්ෂ දෙපැත්තම මගේ නිර්මාණලෝලීන් අතර හමුවෙනවා. මම හිතනවා, නිර්මාණකරුවාට පක්ෂව මෙන්ම ප්‍රතිපක්ෂවත් රසිකයන් ඉන්න ඕනේ. පක්ෂව ඉන්න රසික පිරිස රැල්ලට ගහගෙන යන කොටස. මට උඩුගං බලා යාමට උපකාර කරන රසික පිරිස ප්‍රතිපක්ෂයි. මං ඔවුන්ට කැමැතියි. ඒ නිසා මගේ හැම නිර්මාණයකදීම මම ලිංගිකත්වය පිළිබඳ කතිකාවක් කරනවා”’තනි තටුවෙන් පියාඹන්න’, ‘සුළඟ එනු පිණිස’, ’අක්ෂරය’ වැනි චිත්‍රපට සඳහා සම්පත් දායකයා (නිෂ්පාදක) වූ ඔබ එම නිර්මාණ පිළිබඳව තෘප්තිමත්ද?”ඔව්”එම චිත්‍රපටවලින් ඔබට ආර්ථික වාසි ලැබුණේ නැහැ.”ඔව්”එහෙමනම් කොහොමද ඔබ තෘප්තිමත් වුණේ?”මෙහෙමයි. පළමුව ලැබුණේ විශාල මුදල් ප්‍රමාණයක් නාස්ති කර ගැනීමේ තෘප්තිය. දෙවනුව හොඳ නිර්මාණ කිහිපයකට දායක වීමට හැකි වීමේ තෘප්තිය, තෙවනුව, මේස් බැනියම ඩහදියෙන් තෙතබරි වෙන තුරු, උගුරට ලේ රස දැනෙන තුරු ගුරු වෘත්තියේ යෙදිලා දුක්විඳලා උපයා ගත් මුදලින් හැමදේම කළ නිසා ඒ තෘප්තියත් මට තියෙනවා. තවත් එවැනිම අත්දැකීමක් තමා සුචරිත ගම්ලත් සම්පාදනය කළ ‘සිංහල ඉංග්‍රීසි ශබ්දකෝෂය’ පළ කිරීමත්. උඩුගං බලා යනවා නම් තෘප්තිය ලැබෙන්නේ ආර්ථික ප්‍රාග් ධනය අහිමි වීමෙන් හා සංකල්ප ප්‍රාග් ධනය එකතු වීමෙනුයි.”ගීත පද රචකයෙකු වශයෙන් ජනප්‍රිය ගීත රැසක්ම ලියා ඇති උපුල් චිත්‍රපට ගීත පද රචනා කිහිපයක ද හිමිකාරයාය. අශෝක හඳගමගේ “මේ පාරෙන් එන්න” චිත්‍රපටයේ “දුක කියා නොහැඬූ” සහ “පාර දිගේ සළු ලෙහෙන කටු කැලේ” මෙන්ම ප්‍රසන්න විතානගේගෙ ගීතයක් අඩංගු එකම චිත්‍රපටය වන “ආකාස කුසුම්” චිත්‍රපටයේ “මා නුවන් පුරා නිල් අහස වසා” ගීතයත් ඉනෝකා සත්‍යාංගනීගේ “සින්ඩ්‍රරෙල්ලා” චිත්‍රපටයේ “නිල් පාට වෙලා ඇස් යාළු වෙලා” ගීතයත් ලලිත් පන්නිපිටියේ “සංගිලි” චිත්‍රපටයේ “මල් මල් දම් පළන්ඳන්න” ගීතයත් පිළිබඳව සිහිපත් කළ උපුල් “මගේ හැකියාවට අවස්ථාවක් ලබා දී මට ගරු කළාට මම ඔවුන්ට ගරු කරනවා” යයි පවසමින් ගී පද රචකයකු ලෙස සිය නම ගී පද රචනා නමාවලියේ මුද්‍රා නොතැබුවාට ගීතලෝලීන් ගේ සිත් තුළ මුද්‍රා වී තිබීම සතුටක් බැව් ද පැවැසුවේය.නිර්මාණ ශිල්පියා, ව්‍යාපාරිකයා, සිංහල ගුරුවරයා යන භූමිකාවන්ගෙන් ඔබ වඩාත්ම ප්‍රිය කරන භූමිකාව සහ ඔබේ ගමන් සගයින් පිළිබඳව කියනවා නම්...?”ගුරවරයාගේ භූ®මිකාවට තමා මම වැඩිපුරම කැමැති. ගුරුවරයා සැබෑ ගුරුවරයෙකු නම් තමන්ගෙන් අධ්‍යාපනය හදාරන සිසු සිසුවියන්ව වෙනස් කරන්න හැකියාව ඇති පුද්ගලයකු විය යුතුයි. මට එම හැකියාව ඇති නිසා මං හොඳ ගුරුවරයෙක් යන වග මට විශ්වාසයි. ඒ වගේම මම කැමැතියි මනුෂ්‍යයන්ට, සමාජයේ මනුෂ්‍යයන්ට වඩා හමුවෙන්නේ ගනුදෙනුකාරයෝයි. ගනුදෙනුකාරයා අපිව වෙනස් කරන්නේ නෑ. ඔහු අවිශ්වාසනීය පුද්ගලයෙක්. මනුෂ්‍යයා අපිව වෙනස් කරනවා. ඔහු විශ්වාසනීයයි. එවැනි මනුෂ්‍යයා මගේ ප්‍රාණ සමාන විශ්වාසනීය ගමන් සගයකු වෙනවා.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=av11041014</link>
    <topic>ගී මුතු</topic>
    <author>ජෝජ් රොබ්සන් ද සිල්වා</author>
    <content>ගී මුතුකොහෝ කොහෝකොහේ ඉඳන් කොහෝ කියනවදෝඅපේ ගමේ රබන් පදේඋඹට ඇහෙනවදෝකජු නාඹර රස මී අඹගස් යට වැහි වැහලාකොහෝ අන්න අර බලපන්මී වද පැණි පිරිලාකොහෝ කොහෝ කොහේ ඉඳන්කොහෝ කියනවදෝබක් මාසේ මඟුල් නැකත් මටත් කියනවදෝරබන් හඬට බඹරු නටනලස්සන ගම් මැද්දේකොහෝ උඹත් ගී කියපන්සිංහල අවුරුද්දේකොහෝ කොහෝකොහේ ඉඳන් කොහෝ කියනවදෝඅවුරුද්දට අපේ දිහා නෑගම් එනවදෝ පද රචනය – අජන්තා රණසිංහසංගීතය - සනත් නන්දසිරිගායනය - සනත් නන්දසිරි /සුජාතා අත්තනායකසෑම වසරකම බක්මහ එළඹෙත්ම පරිසරය විහඟ ගී නදින් ගීතවත් වෙද්දී කොහාගේ නාදය නොවරදවා ඇසෙන්නාක් මෙන්ම අසන්න ලැබෙන ගීතයක් හෙළ සාහිත්‍යයේ “ගී මුතු” අතර ඇත. සිංහල අවුරුදු සමයේ දී ගුවන් විදුලි නාලිකා වලට මෙන්ම අවුරුදු උත්සව ආදියට ද නැතුවම බැරි ගීතයක් වන මෙම ගීතය මෙවර බක් මාසය පුරා ද නිතර ඇහෙන ගීතයක් වී ඇත.මෙම ගීතය නොදන්නා කිසිවෙකු අපේ රටේ සිටිය නොහැකිය. එහෙත් දිගු කාලීන අගයකින් යුතු මෙවැනි ගීතයක් නිර්මාණය වූ පසුබිම ඔබ නොදන්වා විය හැකි ය. එහෙයින් “රසඳුන” පාඨක ඔබ වෙනුවෙන් මෙවර “ගී මුතු” අතරට “කොහෝ කොහෝ කොහේ ඉඳන් කොහෝ කියනවදෝ” ගීතයේ පද රචක අජන්තා රණසිංහ සමඟ කළ කතා බහ එක්කර ගනිමු.”කොහා කේන්ද්‍ර කරගෙන තමා මේ ගීතයේ සංකල්පනාවේ වස්තු බීජය මුලින්ම මගේ සිතේ පිළිසිඳුණේ. මට මතකයි, කුඩා කාලේ ඉඳලම කොහා ගැන කුතුහලයක් මට තිබුණා. ‘හඬ ඇහුණට පෙනෙන්න නැති මේ සතා මොන වගේ ද’ යන වග දැනගන්න මට උවමනාව තිබුණා වගේම ‘කොහේ ඉඳන් කොහෝ කියනවද’ යන පැනයත් නිතරම මගේ සිතේ පැන නැගුණු සිතුවිලි අතර පැවතුණා.මං ඉපදුණ සත් කෝරලයේ කටුගම්පළ හත්පත්තුවේ ‘තලම්මැහැර’ කුරුණෑගල දිස්ත්‍රික්කයේ පන්නලට අයිති ඉතාම රමණීය ගම්මානයක්. තලම්මැහැර ගමේ සිංහල අවුරුදු කාලවලදී මං දැක්ක හැමදේම වාගේ මේ ගීතයට ඇතුළත්. කොහා, රබන් පද, කජු නාඹර, මී අඹ සහ මී වද වැනි හැමදේමත්, නෑගම් යෑම වැනි චාරිත්‍රත් මගේ ගමේ එදා මා දුටු අයුරින්ම මේ ගීතයට යෙදුවා. මට හිතෙන්නේ, පුංචි අවදියේ සිතට ඇතුළු වී තිබුණු සිතුවිලි වැඩි හරියක් ඒ අයුරින්ම සිතේ අවදි වීමෙන් මේ ගීතය ලියවුණු බවයි.”ශ්‍රී ලාංකිකයන් සංස්කෘතික වශයෙන් වැදගත් උත්සව සමයක් ලෙස සලකන ‘සිංහල දෙමළ අලුත් අවුරුදු සමය’ පුරාම ඇසෙන මේ ගීතය දශක කිහිපයක් රසික සිත් බැඳි ගීතයකි. පරපුරෙන් පරපුරට පැවතෙන මෙවැනි ගී මුතු වැල් කොතරම් පැරණි වුවද ගීත ශ්‍රාවක ඔබට එපා නොවනු නිසැක ය. තවදුරටත් අජන්තා රණසිංහ මෙලෙසද පැවසුවේ ය. “කොහා ගස්වල කොළ, අතු අතරේ හැංගිලා ඉන්නේ. මම බොහොම අමාරුවෙන් තමා කොහා සොයා ගත්තේ. පද රචනයේදී වරින්වර කොහා ඇමතීමෙන් සාර්ථක ඵල නෙළාගන්න හැකි වූ බැව් මගේ විශ්වාසය යි!”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=av11041015</link>
    <topic>පන්සලේ කලාකරුවා උඩුගල්මොටේ සිරිවිමල නා හිමි</topic>
    <author>ජෝජ් රොබ්සන් ද සිල්වා</author>
    <content>පන්සලේ කලාකරුවා උඩුගල්මොටේ සිරිවිමල නා හිමිමුතු සෙව්වෙමි මුතු ද හමු වුණාමිණි සෙව්වෙමි මිණි ද හමු වුණාරන් සෙව්වෙමි රන් ද හමු වුණානොලද එකම දෙය පමණකි ඔබගෙ ආදරේ...! (පද – කරුණාරත්න අබේසේකර)මහගේ සැම්සන් ප්‍රනාන්දු එනම් එම්.එස්. ප්‍රනාන්දු මෙලොව එළිය දුටුවේ 1931 මාර්තු හතර වැනිදා ය. එතැන් සිට 1994 බක් මාසයේ නව වැනිදා රාත්‍රිය වන තුරු වසර හැට තුනක් දිවිමං තලේ ඔහු ආ මඟ දශක හතරක්ම කැප වූවේ ගීත ගායනය සඳහා ය. ගීත ලෝලීන් අතර “බයිලා චක්‍රවර්ති” යන අන්වර්ථ නමින් ප්‍රකට වී සිටි එම්.එස්. පිළිබඳව අකුරු කෙරෙන සමරු සටහනකි මේ...!ලංකා ගමනාගමන මණ්ඩලයේ ප්‍රවේශපත් පරීක්ෂකවරයකු සහ මහජන සම්බන්ධතා නිලධාරිවරයෙකු ලෙසින් රැකියා කළ එම්.එස්. ශාස්ත්‍රීය ගායනය සහ වාදනය විශාරද ජේ.එම්. සත්‍යදාසයන්ගෙන් හදාරා ගායනයට පිවිසියේ ය.ගීත පන්දහසකට ආසන්න ප්‍රමාණයක් සිය කට හඬින් ගායනා කළ එම්.එස්. තැටිගත මුල්ම චිත්‍රපට ගීතය “සසරක හැටි” චිත්‍රපටයේ “සිලි සිලියේ නව සුවඳක් විහිදී එනවා” (පද – කරුණාරත්න අබේසේකර) ගීතය වූ අතර චිත්‍රපට දෙසීයක පමණ එම්.එස්. පසුබිම් ගීත ගැයුවේ ය.ඔහු “ජීවිත පූජාව“ – “දැන් මතකද” – “ආදරේ හිතෙනවා දැක්කම” – “සිංගප්පූරු චාලි” – “කුණ්ඩලකේශි” – “යටගිය දවස” ඇතුළු චිත්‍රපට විසි පහකට පමණ රංගනයෙන් ද දායක වූවේ ය. “දුටු ගැමුණු” වේදිකා නාට්‍යයේ ගී ගැයූ එම්.එස්. “උදාගිර” රූපවාහිනී නාට්‍යයේ රඟපෑවේ ය.ගුවන් විදුලියේ “ඒ” ශ්‍රේණියේ ගායන ශිල්පියෙකු වූ එම්.එස්. ගේ ඒක පුද්ගල ගී ප්‍රසංගය “එම්.එස්. රාත්‍රිය” විය. එම්.එස්. වේග රිද්ම සංගීත ශෛලියෙන් ගී ගැයුවේ රංගනයක ද යෙදෙමින් ය. ඇතැම් වේග රිද්ම ගායන ශිල්පීන් මෙන් දෙපැත්ත කැපෙන අසභ්‍ය වදන් ඔහු කිසි දිනෙක සිය ගී නිර්මාණ සඳහා යොදා ගත්තේ නැත.ඉතාලියේ ගී ගායනා කළ පළමු ශ්‍රී ලාංකේය ගායන ශිල්පියා එම්.එස්. ප්‍රනාන්දු වන අතර ඔහුට සිංහල, ඉංගී‍්‍රසි, දෙමළ, හින්දි සහ මැලේ යන භාෂා පහකින් ගීත ගැයීමේ හැකියාව විය.එමෙන්ම ගී පද රචනයට සහ තනු නිර්මාණයට ද එම්.එස්. සතුව තිබුණේ අපූර්ව කුසලතාවයකි. ඔහුගේ පද රචනා අතර “කැකිරි පැළෙන ටිකිරි සිනාවයි” – “මැණිකෙ මම ආයෙ ගෙදර එනවා” – “බෝල බෝල මැටි” – “රස ආහර කවලා” – “ටිකිරි ටිකිරි ටිකිරිලියා” – “මම ටැක්සිකාරයා” – “මරීනා” – “සොරා ගත්තු කේජු කෑල්ලක්” – “ඉන්දිය සාගරේ මුතු ඇටේ” – “හලෝ ගර්ල්” – “මුතු දෙපොටක්” – “රත්තරනේ රන් කිරිල්ලියේ” – “සැලෙන ලෙළෙන දළුව විලස” – “මුතු දෙපොටක් අර ගත්තේ ගෙලේ බඳින්නයි” සහ “සමරු පොතේ පිටු ගැලවී” වැනි පද රචනා අදත් ගීතලෝලීන් අතර ජනපි‍්‍රය ය.  සමරු පොතේ පිටු ගැළවී සුළඟෙ දුවනවාසොඳුරු සිහින හදේ මැවී ඔබ සිහිවෙනවාඔබ සිහිවෙනවා සිහින මැවෙනවාසිහින මැවෙනවා ඔබ සිහිවෙනවා...!  (පද – එම්.එස්. ප්‍රනාන්දු)1973 දී රන් නෙළුම් සම්මානයෙන් පිදුම් ලද එම්.එස්. බයිලා ගායන තරගයන්ට සහභාගි වී රිදී පදක්කම් 159 ක් සහ රන් පදක්කමක් ද දිනා ඇත. සමස්ත ලංකා ගායක ගායිකා සංගමයේ සභාපතිවරයා වශයෙන් ද කටයුතු කළ එම්.එස්. සංගීත ක්ෂේත්‍රයේ දියුණුව උදෙසා සියලුම ශිල්පීන් එකමුතු විය යුතු බැව් පැහැදිලිව ප්‍රකාශ කළේ ය.“අපේ වෘත්තීය ගරුත්වය ආරක්ෂා කරගෙන කටයුතු කරන්න සියලු දෙනාම වගබලා ගන්න ඕනේ. ඒ වගේම අප අතර සමගිය ආරක්ෂා කර ගැනීමත් වැදගත්. අපි අතරේ සමගිය තිබුණොත් තමයි අපේ වෘත්තීය දියුණු තත්වයට පත් වෙන්නේ.”කලාකරුවෙකු වීමට සුදුසු අව්‍යාජ, එඩිතර මිනිසෙකුටය. එම්.එස්. ප්‍රනාන්දු නමැති මිනිසා එවැන්නෙකු වූවේ ය. ඔහු සැහැල්ලු තෘප්තිමත් කලාකරුවෙකු ද වූවේ ය. එවන් විටකදී පැවසූ ඔහුගේ තෘප්තිමත් සිතුවිලි ධාරාවකි මේ...! “බයිලා ගීත ශෛලිය මම ආරම්භ කළාට පස්සේ ඒ ශෛලිය අනුව සෑහෙන පිරිසක් මාව අනුගමනය කළා. නිහාල් නෙල්සන්, ධනපාල උඩවත්ත, පෝල් ප්‍රනාන්දු, වෝල්ටර් ප්‍රනාන්දු සහ සමන් ද සිල්වා මගේ ගුරුකම් ලබා පැමිණි බයිලා ගායකයන්. ඔවුන් අද සිටින තත්වය ගැන ‘ගුරා’ හැටියට මම සතුටු වෙනවා.”  මල් යහනාවකි ලෝකේනෑවෙයි චන්ද්‍රා ලෝකේයන නොසිතු වෙලාවක වියැකීජීවය තණ අග පිනි බිඳකී....!  (පද – කරුණාරත්න අබේසේකර)ඔහු ගායනා කළ ලෙසම සිදු විය. තණ අග පිනි බිඳක් නොසිතු වෙලාවක වියැකී ගිය ලෙස ඔහුගේ ජීවය වියැකී ගියේය. 1994 බක් මහේ නව වැනිදා නාරාහේන්පිට හැටේ වත්තේ පැවති සංගීත ප්‍රසංගයේ ගීත ගයා වේදිකාවෙන් ඔහු බැස ගියේ ජීවිත වේදිකාවෙන් ද සදහටම සමුගෙන යන්නට ය. හදිසියේම වැළදුණු හෘදයාබාධයක් නිසා එම රාත්‍රියේ දහයයි තිස් පහට පමණ බයිලා චක්‍රවර්ති එම්.එස්. ප්‍රනාන්දු ගායන ශිල්පියා ද සොබා දහමට අවනතව අපෙන් වෙන්වී නික්ම ගියේ ය.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=av11041016</link>
    <topic>පන්සලේ කලාකරුවා උඩුගල්මොටේ සිරිවිමල නා හිමි</topic>
    <author>චන්ද්‍ර ශ්‍රී සෝමසිරි</author>
    <content>පන්සලේ කලාකරුවා උඩුගල්මොටේ සිරිවිමල නා හිමිඑන්.කරුණාරත්න“මේ ශ්‍රී ලංකා ගුවන්විදුලි සංස්ථාවේ වෙළෙඳ සේවයයි. ‘අසන්නන්ගේ ඉල්ලීම්’.. අද මුලින්ම එක්වන්නේ ගායන ලොවට අලුතින්ම එක්වූ කෝඩු කාරයෙක්. එන්.කරුණාරත්න.. කවුද මාගේඑන්.කරු අද ආදරේ.... එදා මොහොමඩ් රාෆී ‘චෞන්ද්, වින්ග් කා චාන්ද්’ චිත්‍රපටයට ගැයූ චෞන්ද් වින්ග් කාචාන්ග් ගීතය සංගීතවත් කළේ රවි. රචනා කළේ ශකීල් බදායුනී. එම ගී තනුව ඇසුරින් එන්.කරුණාරත්න ගයන මේ ගීතය සංගීතවත් කළේ පැට්‍රික් දෙනිපිටියයි. ගී පද ලීවේ කරුණාරත්න අබේසේකර...”මේ හැටේ දශකයේ මුල් භාගයේ වෙළෙඳ සේවයෙන් ප්‍රචාරය වූ අසන්නන්ගේ ඉල්ලීම් එවක ජනප්‍රියම වැඩසටහනක ඇරැඹුමකි. පනස් ගණන්වල ජනප්‍රිය ගායක තරු ගොන්නේ වැජඹුණු ජෝති, මිල්ටන්, මොරිස්, කේ.සේන, ශිවනන්ද, වර්ධරාජා, වොලී, ඇන්ජලීන්, ප්‍රෙඩී, සිසිර – ඉන්ද්‍රානි, ලතා - ධර්මදාස වැන්නන් අතරට එක්වූ එන්.කරුණාරත්නට ගුවන්විදුලි රසිකයින්ගේ ආදාරය දිනාගන්නට වැඩි කාලයක් ගියේ නැත.ප්‍රියාදරී නාවේ ඇයි, කොහොමද එදා පෙම් කළේ, බෙදා දෙමි කුසුම්, පෙම්බරයා, මේ ජීවිතේ සොයාදුන්, මාහැර දාලා, දෙන්න එක්වුණේ නම්, සඳ වාගෙ සිනාසෙන, බලන්න ආදරියේ, සුගත හිමි, කවුද මාගෙ ආදරේ, ලෝකෙට ලොක්කා, කුමටද දනපති බැඳලා, ආයෙ ආවෙ නෑ, නෙත් සුවය ඔබේ, කොහේ ගියත් මට, මං ගී කියනු බලා ළා සඳ පායා, මා කඳුළු දූපතේ, සීත දැනෙන්නේ වැනි පනහ හැට ගණන්වල අතිශයින් ජනප්‍රිය වූ ගීත රැසක් ගැයූ කරුට,යුග ගායනයෙන් එක්වුණේ ජී.එස්.බී.රාණි පෙරේරා, චන්ද්‍රා ද සිල්වා, ඇන්ජලින් ද ලැනරෝල් හා නීලා වික්‍රමසිංහයි.සර්පිනා වාදනයෙහි හසළයකු වූ සිය පියාණන් සෙවණේ සංගීතය උගත් කරු ඉංග්‍රීසි මැන්ඩලිනය ගුරු ඇසුරකින් තොරව වාදනයෙහි හුරුබුහුටිකම් පෙන්වීය. පසුකලෙක සංගීතඥ ආර්.ඒ.චන්ද්‍රසේනයන්ගේ ඇසුරට පත්වූ කරු ඔහුත් සමඟ ගුවන්විදුලි වැඩසටහන්වලට වාදනයෙන් සම්බන්ධ විය.පසුකලෙක ජනප්‍රිය වේදිකාවේ රැව්දුන් ජෝති, මිල්ටන්, බෙග්, වල්පොල වැනි ගායකයින්ගේ ජනප්‍රිය හින්දි අනුකාර ගී රැල්ලේ අන්තිමයා වූයේ කරුය. එනම් බොහෝ දෙනෙකු ගායන ලොවේ කිරුළු දැරුවේ හින්දි තනුවලට ගී ගයා ලැබූ ජනප්‍රියත්වය හේතුවෙනි.රජයේ මුද්‍රණාලයේ සේවයෙන් හදිසියේ සමුගැන්මට සිදුවීම කරුගේ ජීවිතය වෙනස් මඟකට යොමුකරලීමට හේතුවිය. තමාට ලැබුණු නෙදර්ලන්ත ශිෂ්‍යත්වය අතරමඟ නවතා ලංකාවට පෙරළා ඒමේ ගමන කෙළවර වූයේ එංගලන්තයෙනි.එන්.කරුණාරත්න බිරිය සහ දරුවන් සමඟවාණිජ චිත්‍ර ශිල්පියකු ලෙස ලන්ඩනයේ ආයතන කිහිපයකම සේවය කළ කරු අන්තිමේ ලන්ඩනයට නැතිවම බැරි සිත්තරකු බවට පත්විය. ජීවිතයේ හරි අඩකටත් වැඩි කාලයක් ලන්ඩනයේ සේවය කරමින් අදත් ඔහු එහිම වෙසේ.ලන්ඩනයේ මිඩ්ල්සෙක්ස් ප්‍රාන්තයේ ග්‍රීන්ෆර්ඩ් නගරයේ දැකුම්කලු නිවෙසක හිමිකරුවකු වන කරු සිය බිරිඳ වන විනීතාත්, චන්දිමාල් පුතාත්, අයේන්ද්‍රි දියණියත් සමඟ ගෙවන්නේ සාමකාමී ගැමි දිවිපෙවෙතකි.ජීවිතයේ 87 වැනි සැඳෑ සමයේ පෙර කළ කලා නිමැවුම් සිහිපත් කරමින් වසරකට වරක් සිය මව්බිමට ගොඩවදින කරු සිය නෑ හිත මිතුරන් මෙන් ම කලා ලොවේ සමීපතමයන් ද හමුවීමට අමතක නොකරයි.සුවිශේෂ වූ සිදුවීම් කිහිපයක් සිහිගන්වන්නැයි අප කළ පෙරැත්තයට කඳුළු පිරි දෙනෙතින් කී කතාවක් මගේ හදවත ද සසල කරවීය.එනම් ගායන ලොවේ හිණිපෙත්තේ සිටි අවදියේ හදිසියේ වූ රිය අනතුරකින් උගුරු පෙදෙසට හානි වී ගායන කලාව සදහටම අත්හැර දැමීමට සිදු වීමය.එවකට ජනප්‍රිය ගීත තිහකට ආසන්න ප්‍රමාණයක හිමිකරුවකු වූ තම ගායන ආයු කාලය වසර එක හමාරකට (1 1/2) සීමා වීම කරු අදත් සිහිපත් කරන්නේ නිහඬ වාතලයට දිගු සුසුමක් මුදා හරිමිනි.පුරා දශක නවයකට ආසන්න සිය දිවියෙහි ජයකෙහෙළි නැංවූ ප්‍රීතිමත් මතක සටහන් කිහිපයක් ද කරුගේ මතකයේ එකින් එක සනිටුහන් වෙයි. සිරිමාවෝ බණ්ඩාරනායක අගමැතිනියගේ ආලේඛ්‍ය (Portrait) චිත්‍රයක් තම දෑතින් අගමැතිනියට පිළිගැන්වීමත්, එය අද දක්වාම රොස්මිඩ් නිවෙසේ එල්ලා තිබීමත් ඩඩ්ලි සේනානායක අගමැතිතුමන් තමන් ඇඳි බුදුරුව සහිත සිතුවමක් වෙසක් පොහෝ දිනක අරලියගහ මන්දිරයට ගෙන්වාගෙන එහි පිටපත් මහජනතාවට බෙදාදීමත් ඒ අතර මුල්තැන්හීලා ගැනේ.1959 බණ්ඩාරනායක අගමැතිතුමන් ඝාතනය කළ දිනට පසුදින කරුණාරත්න අබේසේකරයන් මේ ශෝකී පුවත ගුවන්විදුලියෙන් දැනුම් දෙමින් රටම හැඬවූ හැටි කරුගේ මතකය තවත් සසල කළ සිද්ධියක් විය. ඝාතනය කළදාට පසුදින ගුවන්විදුලියට මේ සිදුවීම සම්බන්ධයෙන් වැඩ ගොඩක් පැටවී තිබිණි.එවකට ජනප්‍රිය ගායකයකු ලෙස කවුරුත් දැනගෙන උන් කරු “අප්පොච්චී මේ අනුර පුතා” යන ගීතය ගායනා කරමින් මුළු රටම සෝ සයුරේ ගිල්වූයේය. පී.බී.අල්විස් පෙරේරා කිවියාණන් පැබඳූ මේ ගීය පසු දා ගුවන්විදුලියේ දී පටිගත කර එදා මුළු දවස පුරාමත් පසු දිනවලත් ප්‍රචාරය කර හැරීමෙන් ශෝකී ජනතාවගේ දෑස්වල කඳුළු පුරවාලීමට එදා තමාට හැකි වූ අයුරු කරු අදත් සිහිපත් කරන්නේ හැඟුම් බර වදනිනි.චන්ද්‍ර ශ්‍රී සෝමසිරිඡායාරූපය – ආරියරත්න පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=av11041017</link>
    <topic>බෝම්බ පුපුරන වේදිකාවලදීත් මම නිවේදන කටයුතු කළා</topic>
    <author>තුෂාරි වික්‍රමසිංහ</author>
    <content>බෝම්බ පුපුරන වේදිකාවලදීත් මම නිවේදන කටයුතු කළා- සේනක උබේසිංහසේනක උබේසිංහ අප සෑම හඳුනන්නේ ප්‍රවීණ නිවේදකයකු ලෙසයි. ඔහු තමාටම ආවේණික නිවේදන කලාවක් ගොඩනඟා ගත්තෙකි. ඔහුගේ නිවේදන කලාව අදටත් ප්‍රසංග වේදිකාව රාජ්‍ය උත්සව සඳහා නැතිවම බැරි අංගයක් වී තිබෙනවා.ඔබ නිවේදකයකු ලෙසට අත්පොත් තබන්නේ පාසල් අවධියේ සිටයි. මෙතැනින්ම අපේ කතාබහත් අරඹමු?”මම පුංචි අවධියේ පටන්ම නිවේදනයට දක්ෂයි. එයට අඩිතාලම වැටුණේ මම මූලික අධ්‍යාපනය ලැබූ නාඔටුන්න ළදරු පාසලෙන්. එතැනින් පටන්ගත් නිවේදන කලාව පසුකාලීනව, මම අධ්‍යාපනය ලැබූ මාතර තල්පාවිල මධ්‍ය මහා විද්‍යාලය, ගාල්ල රිච්මන්ඩ්, ශාන්ත සර්වේශස් කියන විදුහල්වලින් තව තවත් ඔපවත් වුණා. මට තවම මතකයි මම පස්වැනි ශ්‍රේණියේ ඉගෙනුම ලබත්දී මට ඉගැන්වූ ගුරුතුමියක් සේවයෙන් විශ්‍රාම ගියා.එතැනදී පළමු වරට මට එතුමිය වෙනුවෙන් ස්තුති කතාවක් කරන්න ලැබුණා. මේ හැකියාව දැකපු වී.ඒ.චන්ද්‍රප්‍රේම කියන ගුරුතුමා පාසලේ පැවැත්වුණු විවිධ ප්‍රසංගවල නිවේදකයා විදිහට කටයුතු කරන්න මා තෝරාගත්තා.ඒ ලැබූ අත්දැකීම් එක්ක පාසලේ සහ ශ්‍රී විජය දහම් පාසලේ සෑම කටයුත්තකදීම මට පැවරුණේ නිවේදන කාර්යය. ගමේ පැවැත්වුණු යෞවන සමාජ උත්සව, අවුරුදු උත්සව, ක්‍රීඩා උත්සව මේ හැමදේකම නිවේදක බවට පත්වුණේ මම.පාසල් කාලය තුළදීම මේ විදිහට කටයුතු කරන්න ලැබීම මට සතුටක්. ඇත්තටම මාතර නගරයේ පැවැත්වුණු සංගීත ප්‍රසංගවල වෙළෙඳ දැන්වීම් කියවන එක තමයි නිවේදකයෙකු විදිහට මට ලැබුණු පළමු අවස්ථාව. එතැනින් පටන්ගත් ගමන අද වෙන කොට සුවිශේෂී සන්ධිස්ථානයකට පැමිණ තිබෙනවා.1988 වර්ෂය ඔබට සහ ඔබේ නිවේදන කලාවට සුවිශේෂී වර්ෂයක් වුණා. ඒ ඇයි?මේ වර්ෂයේ දී මම යෞවන සම්මාන උළෙලේ හොඳම නිවේදකයා ලෙසට සම්මාන ලබනවා. ඒත් එක්කම යෞවන සමාජ සංස්කෘතික තරගාවලියෙනුත් හොඳම නිවේදක ලෙස සම්මාන ලබනවා.එක අතකට මේ සම්මාන මගේ ජීවිතය වෙනස් පැත්තකට යොමු කරන්න සමත් වෙනවා. 1988 වසරේදී මම ජාතික තරුණ සේවා සභාවට එක්වෙනවා. එහි සංස්කෘතික කණ්ඩායමට එක්වෙලා විශාරද නිහාල් ගම්හේවා යටතේ යොවුන් ලලිතකලාවේදී සංගීත ඩිප්ලෝමාව ලබාගත්තා.එහි ‘යොවුන් ගීත’, ‘යොවුන් මිහිර’, ‘සැළලිහිණියෝ’ (ලංකාවේ පළමු කාන්තා සංගීත කණ්ඩායම) හි නිවේදක ලෙස රටපුරා සංගීත සංදර්ශනවලට එකතුවෙනවා. මේ ඔස්සේ කලා ක්ෂේත්‍රයේ හුඟ දෙනෙක් හඳුනාගැනීමට මට අවකාශ ලැබෙනවා. ඒ හරහා ජනප්‍රිය සංගීත කණ්ඩායම්වල නිවේදක ලෙසටත් කටයුතුª කරන්න මට හැකිවෙනවා.ජනප්‍රිය ප්‍රසංග වේදිකාවේ නමක් හදාගත් ඔබ පසුව ගුවන්විදුලි මාධ්‍යයට යොමු වෙනවා.1992 දී ගුවන්විදුලියේ රුහුණු සේවයට බාහිර නිවේදකයෙකු විදිහට මම සම්බන්ධ වෙනවා. 1993 දී සහන නිවේදකයෙකු විදිහට සිටි එෆ්.එම්., වෙළෙඳ සේවය, ස්වදේශීය සේවය වැනි ජාතික ගුවන්විදුලි නාළිකාවල කටයුතු කරන්න ලැබෙනවා. 1995 දී ප්‍රවෘත්ති නිවේදකයෙකු ලෙසට මගෙ ගමන් මඟ වෙනස් වෙනවා. අදටත් සෑම ඉරිදාවකම උදේ 6.00ටත් සෑම බදාදාවකම සවස 6.00ටත් ජාතික ගුවන්විදුලියේ ප්‍රවෘත්ති නිවේදනය කරන්නේ මමයි.ඒත් එක්කම 1999 දී ජාතික රූපවාහිනී සංස්ථාවේ නිවේදකයකු ලෙස කටයුතු කරන්නත් මට අවස්ථාව උදාවුණා. ඒ තුරුණු ශක්ති සෞන්දර්ය චාරිකාව හරහා එහි ප්‍රධාන නිවේදකයා හැටියට අලුත් නිවේදක පරම්පරාවක් අලුත් ගායක පරම්පරාවක් රටට හඳුන්වා දෙන්නට මට අවකාශ ලැබෙනවා.ඔබ නිවේදන කලාවට අමතරව රාජ්‍ය සේවයෙත් නමක් දිනාගත් අයෙක් ඒ ගැන මොකද හිතෙන්නේ?ඇත්තටම තෘප්තිමත්. රාජ්‍ය සේවය ගත්තොත් වෘත්තීය හා කාර්මික පුහුණු අමාත්‍යාංශයේ ප්‍රවෘත්ති නිලධාරී ලෙස කටයුතු කරන්න මට අවස්ථාව ලැබුණා. ඒ 2000 වසරේදී ඉන්පසු 2002 වසරේ සිට අද වනතුරුත් සමෘද්ධි අධිකාරියේ ප්‍රවෘත්ති නිලධාරි ලෙස කටයුතු කරනවා.ඔබ අද වන විට මාධ්‍ය ලේකම්වරයෙක්...ම ජනාධිපති ජ්‍යෙෂ්ඨ උපදේශක ආර්ථික සංවර්ධන ඇමැති බැසිල් රාජපක්ෂ මැතිතුමාගේ මාධ්‍ය ලේකම්වරයා ලෙස මේ වන විට කටයුතු කරනවා. එතැනදී මම කරන සේවය අනුව මම ලබන ලොකුම ආත්ම තෘප්තිය තමයි උතුරු වසන්තය, නැඟෙනහිර නවෝදය, ජාතික සවිය, ගම නැඟුම වැනි ජනතාව නඟා සිටුවීමේ වැඩසටහන්වලට දායක වෙන්න ලැබීම. ජනතාවට සුවිශේෂී මෙහෙවරක් මේ තුළින් කරන්න ලැබීම.ඔබට විවිධ රාජ්‍ය නායකයන් දේශපාලනඥයන් සහ ආගමික නායකයන් සමඟ සමීපව කටයුතු කරන්න අවකාශ ලැබුණා. ඒ ගැන මොකද හිතෙන්නේ?ඇත්තටම විශාල සතුටක් දැනෙනවා. මම හිටපු ජනාධිපතිනි චන්ද්‍රිකා බණ්ඩාරනායක මහත්මියගේ නිල නිවේදකයා ලෙසත් කටයුතුª කළා. 1999 වසරේ පැවැති ජනාධිපතිවරණයේ අවසන් ජන රැළිය කොළඹ පුරහලේ පැවැත්වෙන මොහොතේ එතැන බෝම්බය පුපුරා යන අවස්ථාවේත් නිවේදන කටයුතු කළේ මම. ඒ සිදුවීම මගේ ජීවිතේට අමතක නොවන්නක්.මගේ දෙපැත්තෙන් හිටපු දෙන්නටම තුවාල වෙලා බිම වැටුණා. හාස්කමකින් වගේ මට තුවාලයක් වුණේ නැහැ. මම එතැන දී ‘ස්වර්ණවාහිනී රතු ඉර’ වැඩසටහනට අද රාත්‍රියේ අතිගරු ජනාධිපතිතුමිය සහභාගි වෙනවා.. කියලා නිවේදනය කරන කොටම ‘ඩෝං’ ගෑවා. එච්චරයි මතක.ඔබේ අනාගත බලාපොරොත්තු?මම දැනට අවුරුදු 16ක ඉඳන් ජීවත්වන්නේ කහතුඩුව නැෙඟනහිර ග්‍රාම නිලධාරි වසමේ. මේ ප්‍රදේශයේ ජනතාව වෙනුවෙන් පොදුවේ රට වෙනුවෙන් මා ලද රාජ්‍ය සේවයේ අත්දැකීම් සියල්ල එක්කාසු කරමින් සේවය කිරීම තමයි මූලිකම පරමාර්ථය.තුෂාරි වික්‍රමසිංහඡායාරූපය – සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=av11041018</link>
    <topic>බියුටි ක්වීන් කෙනෙක් වගේ ලස්සන දුවෙක් ඉන්නවා</topic>
    <author/>
    <content>බියුටි ක්වීන් කෙනෙක් වගේ ලස්සන දුවෙක් ඉන්නවාමෙතෙක් කතාව...  ඩග්ලස් දැරණියගල නම් ධනවත් ව්‍යාපාරිකයා සමාජය ඉදිරියේ හොඳ මුහුණක් පෙන්වමින් ඊට යටින් සමාජ විරෝධි ක්‍රියාවල නියුතු ධනය හා බලයට කෑදර පුද්ගලයෙකි. ඔහුගේ දෙවන කසාදයේ බිරිඳ වන සේරා රඹුක්පොතද පුහු මාන්නයෙන් ඉදිමී සිටින උඩඟු තැනැත්තියකි.ඩග්ලස්ගේ පළමු විවාහයේ දියණිය වන රූමත් තිසරු හැමවිටකදීම සිය පියාගේත්, පුංචිඅම්මාගේත් අදහස් උදහස්වලට විරෝධය දක්වන්නියකි. ඇය සඳුන් කළුපහන නම් තරුණ කඩවසම් පුවත්පත් කලාවේදියෙක් සමඟ ආදර සබඳතාවක පැටලී සිටින අතර ඒ සඳහා ඇයට අනුපමා නම් ඇගේ යෙහෙළියක් උදව් කරයි. සඳුන් නවාතැන් ගෙන සිටින්නේ ඔහුගේ නැන්දනියගේ නිවසේ වන අතර ඇගේ දියණිය වන රූමත් අපර්ණා ඔහුට රහසින් ආදරය කරයි. එහෙත් සඳුන් ඊට අනුබල නොදෙයි. මේ අතරතුර ඩග්ලස් දැරණියගල ‘ගිනිසිළුව‘ නමින් චිත්‍රපටයක් නිෂ්පාදනය කරන්නට පෙලඹෙන අතර එහි රඟපාන කුසුම්රානි නම් රූමත් නිළිය සමඟ බිරියට රහසින් අයුතු සම්බන්ධතාවයක් ගොනඟා ගනී. චිත්‍රපට තාරකාවියක් වීමේ සිහිනයේ රැඳී සිටින අපර්ණා කෙසේ හෝ ‘ගිනිසිළුව‘ චිත්‍රපටයේ රඟපාන්නට අවස්ථාව උදාකර ගනී. එහිදි ඇයට හමුවන චිත්‍රපට නළුවෙක් වන සුරේෂ් සමඟද ඇය ආදර සබඳතාවයක් ඇති කර ගනී. එහෙත් ඔහු විවාහක කපටි පුද්ගලයෙකු බව ඇය නොදනී.මේ කාලය තුළදී එතෙර වැඩිදුර අධ්‍යාපනය සඳහා ගිය සේරාගේ ඥාති පුත්‍රයෙක් වන නීතිඥ හෙක්ටර් කෑරගල නැවත ලංකාවට අවුත් නතරවන්නේ ඩග්ලස්ගේ සුවිසල් නිවසේය. මෙහිදී සේරා උත්සාහ කරන්නේ ඔහුට තිසරුව විවාහ කරදීමටය. එහෙත් තිසරු ඊට දැඩි ලෙස විරෝධය දක්වයි.ඇගේ අකැමැත්ත නොතකාම හෙක්ටර් ද ඇයට ආදරය පායි. ඔය අතරතුරදී නීති විරෝධි ක්‍රියාවකට ඩග්ලස් උසාවියේදී දඩකයි. මේ පුවත පත්තරේ පළකිරීම ගැන ඔහු සඳුන් සමඟ දැඩි ලෙස වෛර බැඳගනී. සියලු බාධක මධ්‍යයේ සඳුන්ගේ සහ තිසරුගේ ආදරය දලු ලියලා වැඩෙද්දී, කුසුම්රානිව සිය වසඟයට ගන්නට ඩග්ලස්ට බෙහෙවින් හිතැ’ති බතලගොඩ නම් දේශපාලකයා කුරුමානම් අල්ලයි.අද එතැන් සිට...මාකොළ හාමිනේ උදෙන්ම නැගිට කට්ට සම්බෝලයක් හා කිරිබතක් පිළියෙල කර තිබුණේය. කෝළිකුට්ටු ඇවරියක් හා මිරිස් මාළු දීසියක් ද කෑම මේසය මත විය.”නැන්දා අද හරියට මහන්සි වෙලා” කෑම මේසයට වාඩිවෙමින් සඳුන් මදහස පෑවේය.”මොන මහන්සියක් ද පුතේ.. කිරිබත් කටක් කාලා අලුත් තැනකට යන එක කොයි එකටත් හොඳයිනෙ.. නැද්ද මහත්තයා?””පිටත්වෙන්න සුබ නැකතකුත් බලන්නයි තිබුණේ..” සුරනිමල පුංචි විහිළුවක් කරමින් සිය පිඟානට කිරිබත් කෑල්ලක් බෙදා ගත්තේය.”කිව්වා නම් මං ඒකත් බලලා දෙනවනෙ..” එම සිනාවට එක්වෙමින් මාකොළ හාමිනේද කටපුරා සිනාසුණාය.”දැන් අපර්ණා නංගිට තමයි පාළු..?” කෑම මේසය අසල සිටගෙන සිටි අපර්ණා දෙස බලමින් සුරනිමල කට ඇද කළේය.”මං මේ තීරණය ගත්තෙ කැමැත්තකින් නෙවෙයි සුරේන්, වෙන කරන්න දෙයක් නැති හින්දා..”තේ පානයෙන් පසුව සඳුන් මාකොළ හාමිනේගේ දෙපා වැඳ ඇගෙන් සමු ගත්තේය. ඒ මොහොත කාගේත් නෙත් හිත්වලට දුක.. ශෝකය දැනවූ සංවේදී අවස්ථාවක් විය. අපර්ණා සිය දෙනෙතට ඉනූ කඳුළු බිඳු කාටත් නොපෙන්නට ඇඟිලි තුඩුවලින් පිසදා ගත්තාය.”අපි එහෙනම් ගිහින් එන්නම් නැන්දෙ.. අපර්ණා.. මං යනවා..” මිදුලට බට සඳුන් කීවේ හැඟීම්බරවය.”පුතාට තුරුණුවන්ගෙ පිහිටයි..” මාකොළ හාමිනේ ඔසරි පොට දෙනෙතට ළං කරමින් කීවාය.සෙමින් පණ ගැන්වුණ වාහනය වැලි පාර දිගේ ඉදිරියට ඇදී ගියේ සෙමිනි. මාකොළ හාමිනේත්, අපර්ණාත් ඉස්තෝප්පුවේ සිට ගෙන ඒ දෙස බලා සිටියේ දුක සන්තාපය දරාගෙනය. “පි‍්‍රයයන්ගෙන් වෙන්වීමේ” දුක.. ශෝකය අන් කවරෙකුටවත් වඩා ඒ මොහොතේ දැනුණේ අපර්ණාටය.”උඹ දැක්කද මචං.. අපර්ණාගෙ ඇස්යට තිබුණ කඳුළු..?” වාහනය ප්‍රධාන පාරට දමමින් සුරනිමල සිය මිත්‍රයාගේ මුහුණට එබුණේය.”ගෑනි බොහොම අමාරුවෙන් ඉවසගෙන හිටියෙ.. මට ඒක හොඳට තේරුණා..””කාලයක් උඹට හිත යටින් ආදරය කරපු නෑනා පොඩ්ඩනේ..” සුරනිමල, ගියරය මාරු කරමින් උස් හඬින් සිනාසුණේය.සිය අලුත් නවාතැන ලෙස සඳුන් තෝරාගෙන තිබුණේ බම්බලපිටිය මුහුදු තීරයට මුහුණලා පිහිටා තිබූ දැකුම්කලු නිවෙසකි. ඔහුට එම නිවහන සොයා දුන්නේ අනුපමාගේ සැමියා වූ වික්ටර් විසිනි. නිවෙසේ හිමිකරුවා වූ ගලහිටියාව මහතා වික්ටර්ගේ ළඟම ඥාතිවරයෙක් විය. දීර්ඝ කාලයක් ගුවන් විදුලි සේවයේ ඉහළ තානාන්තරයක් ඉසිලූ ඔහු ඒ වන විට විශ්‍රාම ලබා සිටියේය.”වික්ටර්ගෙ වචනෙ අහක දාන්න බැරි හින්දමයි මං මේ රූම් එක ඔය ළමයට දෙන්න කැමැති වුණේ..” නිවෙසේ ඉස්තෝප්පු කාමරය පෙන්වමින් ගලහිටියාව මුල්ම දවසේ කී වචන සඳුන්ගේ හිත යට දෝංකාර දුන්නේය.”මං හෙව්වෙත් මේ වගේ බොහොම නිස්කලංක තැනක් මිස්ටර් ගලහිටියාව.””සෙපරේට් එන්ට්‍රරන්ස් තියෙන හින්දා ඔයාට ඕනැවෙලාවක යන්න එන්න පහසුයි.. ඇටෑච් බාත්රූම් එහෙකුත් තියෙනවා.. හැබැයි මේක බෝඩිං හවුස් එකක් නෙවෙයි..””ඒක හින්දමයි මං වැඩියෙන්ම කැමැති වුණේ..””මේ වික්ටර්වත් “රේඩියෝ සිලෝන්” එකට දැම්මෙ මායි..””ඔව් සඳුන්.. අන්කල් උදව් නොකළා නම් මට කවදාවත් එස්.එල්.බී.සී. එකට යන්න ලැබෙන්නෙ නැහැ..”ගාලුපාර දිගේ වාහනය ඉදිරියට ඇදී ගියේ සාමාන්‍ය වේගයකිනි. සඳුන් සිතුවිලි ලොවක කිමිදෙමින් සිටියේය. ඔහුට සිතන්නට බොහෝ දේ තිබිණ.. වැඩි වෙලාවක් යන්නට මත්තෙන් ඔහුගේ ජංගම දුරකථනය නාදවන්නට විය. ඇමතුමේ එහා කෙළවර සිටියේ තිසරුය.”සඳුන්.. ඔයා කොහෙද?””මං මේ සුරනිමලගෙ වාහනෙන් අලුත් බෝඩිං ප්ලේස් එකට යන ගමන්.. තිසරු මේ කොල්ලුපිටිය පහුකළා විතරයි.””කොයි හරියෙද ඔය ප්ලේස් එක?””බම්බලපිටියෙ ‘සී විව්’ ටෙරස් එකේ නම්බර් සෙවෙන්ටි. දවසක ඔයාවත් එක්කගෙන එන්නම්කො..” සඳුන් කිව්වේ හොරැහින් සිය මිත්‍රයා දෙස බලමිනි.”හොඳට හිටියි..?” ඇය පිළිතුරු දුන්නේ දඟකාර හඬින් සිනාසෙමිනි.”ඇයි එන්න බයයිද?””බය නම් නැහැ.. ඒත් කවදා හරි එනවා නම් එන්නෙ හැමදාම ඔයා ළඟින්ම ඉන්න බලාගෙන.””ඒ දවස ඉක්මනින්ම උදාවෙයි තිසරු..””එහෙම වෙන්න කියලා අපි ප්‍රාර්ථනා කරමු නේද? ඔයාට ඔය රූම් එක හොයලා දුන්නෙ වික්ටර් අය්යා නේද? මට අනුපමා කිව්වා...””ඔව්.. විකී තමයි.. මේ ප්ලේස් එක වික්ටර්ගෙ අන්කල් කෙනකුගෙ.””එයාට ලස්සන දුවලා එහෙම නැහැ නේද?””ඉන්නවා බියුටි කුවීන් කෙනෙක් වගේ ලස්සන දුවෙක්.. නම ක්ලියෝපැට්රා.””අනේ ඉන්න බොරු නොකියා...?””බොරු නෙවෙයි තිසරු ඇත්තමයි..” ඔහු කරන්නේ විහිළුවක් බව ඇයට ඒත්තු ගියත් ඒ වචනවලට ඇගේ හිත යාම්තමට රිදුනි. ඒ බව වැටහී ගිය හෙයින්දෝ සඳුන් ඇයට ඇත්තම කීවේය.”මෙහෙ ඉන්නෙ මිස්ටර් ගලහිටියාවයි, එයාගේ පැන්ෂන් ගිය නෝනයි.. සර්වන්ට් කෙනකුයි විතරයි වස්තුවේ..” ඔහු ඒ වචන තෙපලු ආකාරයට ඇයට බකස් ගා සිනා ගියේය.එදින තමා කුසුම්රානිගේ නිවෙස පැත්ත පළාතේ නොගිය බව ඩග්ලස් දිව්රා කිව්වත් සේරා එය කිසිසේත් විශ්වාස නොකළාය.”ඔයා ඔළුවෙන් හිටගෙන කිව්වත් ඩගී මං ඒ කතාව තඹ සතේකට විශ්වාස කරන්නෙ නැහැ.. ඔයා එදා හිටියෙ ඒ පට්ට බැල්ලිගෙ තුරුල්ලෙ?”සේරා කටට ආ වචන කිසිදු පාලනයකින් තොරව මුදා හැරියාය. කාමරය තුළ සිටින තිසරුට මේ අශෝභන වචන ඇසේවියැයි ඩග්ලස් බිය විය. හිතට නැඟුණ කෝපය හා පීඩනය මැඩගෙන ඔහු නිහඬව සිටියේ මේ කතාව තව තවත් දුරදිග යා යුතු නැතැයි සිතුණ හෙයිනි.”මේ ගෑනි ටී.වී. එකට ඇවිල්ලා කතා කරන්නෙ නම් මලෙන් උපන් කුමාරිහාමි වාගෙ. ඒ වුණාට කරන වැඩ ඇහුවම බල්ලොවත් බත් කන්නෙ නැහැ.””නිකරුනේ ඒ මනුස්සයට දෙස් දෙවොල් තියන්න එපා සේරා.. ඔයා හිතන විදියෙ එහෙම සම්බන්ධයක් අපි අතරෙ නැහැ..””සම්බන්ධයක් නැති හින්දා තමයි ඒකිගෙ ගුබ්බෑයමට ගියේ?” සේරා නැවත කෝපයෙන් පුපුරා හැලුණාය.”මේ ගෙදර තවත් මිනිස්සු ඉන්නවා කියලා හිතන්න. ඒ හින්දා උඩ බලාගෙන කෙළ ගහන්න එපා. මගෙත් ඉවසීමෙ සීමාවක් තියෙනවා..” ඇයව කටින් මෙල්ල කර ගන්නා අටියෙන් ඩග්ලස් එවර උස් හඬින් කෑගැසුවේය.”හොඳයි ඕකෙ ඇත්ත නැත්ත මං බලාගන්නම්කො?” සේරා පුටුව පසෙකට ඇද නැගිට්ටේ කෝපයෙනි. මුහුණ කළුකරගෙන පියගැට පෙළ දිගේ ඇය උඩුමහලට නැග්ගේ තරහින් පුපුරා හැලෙමිනි. හාන්සි පුටුවේ දිග ඇදී සිටි ඩග්ලස් දැරණියගලගේ මුහුණේ ද කෝපය තැවරී තිබිණ.සේරා තමාගේ ඇඟට කඩා පැන්න ආකාරය ඔහුට ඉවසුම් නුදුන්නේය. දැන් ටික දවසක සිට ඉතා සුළු දේට පවා කෝපාවිෂ්ට වෙන බිරිඳ කෙරෙහි තම හද තුළ පෙර තිබූ ගෞරවය හා ආදරය බිඳෙන් බිඳ සිඳී යන අයුරක් ඔහුට දැනෙන්නට විය. මෙතෙක් කල් නිසල නදියක් සේ සුමටව ගලාගිය ජීවිතය එකවරම සැඩ පහරක් බවට පත්වූ අයුරක් ඔහුට දැනෙන්නට විය. එයට වගකිව යුත්තාද තමාම බව ඔහුගේ හද අභ්‍යන්තරයද කොඳුරනු ඔහුට ඇසුණේ අඩ සිහියෙන් මෙනි. ඔහුගේ දෑස අබිමුව කුසුම්රානිගේ පියකරු රූපය මැවී පෙනුණේය. ඇගේ මනබන්දන පැහැපත් සිරුර අනුරාගය අවුලුවා ලන ගිනි සිළුවක් වැන්න.  ලබන සතියට  ලියන්නේ නිව්ටන් ගුණසේකර අඳින්නේ හර්ෂ ගුණවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=av11041019</link>
    <topic>බොලිවුඩ් රස කතා</topic>
    <author>සුජීව තේවහෙට්ටිගේ</author>
    <content>බොලිවුඩ් රස කතාපසුගිය වසර දහයක කාලයක සිට ආදරය කරමින් පසුවන පෙම් යුවළක් සිටිනවා. ඒ දෙදෙනා තමයි ජෝන් ඒබ්‍රහම් සහ බිපාෂා බාසු. ඔහු ඇයටත්, ඇය ඔහුටත් දැඩිව ආදරය කරන බවයි අප කාටත් පෙනෙන්නට තිබුණේ.එහෙම වුණත් ජෝන් - බිපාෂා ආදරයට අකුල් හෙළන නොයෙකුත් ආරංචි කිහිපවතාවක් ම පැතිරී ගියා. එක් වකවානුවකදී දස අත ආරංචි පැතිරී ගියේ බිපාෂා සහ සායිෆ් අලි ඛාන් අතර සමීප සබඳකමක් ඇතිවෙලා ය කියලයි. ඒ කතාව තවත් අඩු වැඩිය එකතු කරමින් ගලා ගියේ කවුරුත් විස්මයට පත් කරමින්. බිපාෂා - සායිෆ් කතාව කෙමෙන් කෙමෙන් වියැකී යද්දී තවත් කට කතාවකට පියාපත් ලැබුණා.එවර බිපාෂා ගේ නමට ඇදී තිබුණේ ස්පාඤ්ඤ ජාතික සුපිරි පාපන්දු ක්‍රීඩකයෙක්. ඔහු ක්‍රිස්ටිනෝ රොනාල්ඩෝ, බිපාෂා, ස්පාඤ්ඤයේදී මේ පාපන්දු ක්‍රීඩකයා සමඟ පෙමින් වෙලී කළ කී දෑ බොලිවුඩ්පුරයට අකුරක් නෑරම වාර්තා වී තිබුණා. එහි ඇත්ත නැත්ත කොහොම වෙතත් ඒ කාලයේදී ජෝන් ඒබ්‍රහම් ද දැඩි කනස්සලු ගතියකින් කාලය ගත කළ බවයි ආරංචි වුණේ.මේ ලැව්ගිනි මැදින් දෑත් අල්ලාගෙන ජීවන ගමන් මඟෙහි ඉදිරියට ම ගමන් කරන්නට ජෝන්ටත් බිපාෂාටත් දැඩි ආත්ම ශක්තියක් තිබුණා.මේ නිසාමදෝ ජෝන් ගේත් බිපාෂා ගේත් දෙමව්පියන් ඔවුන් දෙදෙනාගෙන් ඉල්ලා සිටියේ ඉක්මනින් ම විවාහ වෙන්නය කියලයි. විවාහ වුණොත් වරින් වර පැතිරී යන ‘කයි කතන්දරවලට තිත තැබේවි යැයි ඔවුන් කල්පනා කරන්නට ඇති. නමුත් ජෝන්වත් බිපාෂාවත් යුග දිවියට එළැඹෙන්නට හදිසි වුණේ නැහැ. මේ දක්වාත් ඒ ගැන කිසිදු තීරණයක් අරගෙනත් නැහැ.ඔය අතරේදී කවුරුත් නොසිතපු කතන්දරයක් ගෙතිලා. ඒ තෙළිඟු සිනමාවේ නවක නළුවෙකු බිපාෂාට සම්බන්ධ කරලා. මේ යොවුන් නළුවා ගේ නම රානා ඩග්ගුබටි. ඔහු සිනමා රංගනයට එක් වූයේ පසුගිය අවුරුද්දේදියි. ඒ ‘ලීඩර්’ නම් වූ තෙළිගු චිත්‍රපටයේ රඟපාමින්. මේ වනවිට විසිපස් වැනි වියෙහි සිටින රානා සිනමා පරපුරක තරුණයෙක්.ඔහුගේ සීයා තෙළිඟු සිනමාවේ ප්‍රවීණ නළුවෙකු සහ චිත්‍රපට නිෂ්පාදකවරයෙකු වූ ඩී. රාමනායිදුයි.රානාගේ පියා චිත්‍රපට නිෂ්පාදක ඩී. සුරේෂ් බාබුයි. තෙළිගු චිත්‍රපටයක රඟපෑමෙන් පසුව බොලිවුඩ් පුරයේ සුපිරි චිත්‍රපටයක රඟපාන්නට රානාට අවස්ථාව හිමිවුණා. චිත්‍රපටයේ නම ‘දම් මරෝදම්’ .‘දම් මරෝ දම්’ චිත්‍රපටයේ ප්‍රධාන නළුවා රානා යි. ප්‍රධාන නිළිය බිපාෂායි. චිත්‍රපටයේ රූපගත කිරීම්වලදී මුල් වරටයි බිපාෂාට රානාව හඳුනාගන්නට අවස්ථාව සැලසුණේ. “මේ චිත්‍රපටයේ බිපාෂා සහ අභිෂේක් භච්චන්ද රඟපානවා.මම මුලින් ම රඟපෑ බොලිවුඩ් චිත්‍රපටය තමයි ‘දම් මරෝ දම්’. ඒ නිසා මට පොඩි බයක් තිබුණා. හොඳට රඟපාන්න පුළුවන් වේවිද කියලා. ඒත් බිපාෂා බාසු සහ අභිෂේක් භච්චන් මට ගොඩක් උදව් කළා. විශේෂයෙන් ම බිපාෂා බාසු මට පහසුවෙන් රඟපාන්න පුළුවන් වෙන විදිහට පරිසරය හදලා දුන්නා.“මේ චරිතය රඟපෑමට මට හින්දි භාෂාව ඉගෙන ගන්නත් සිද්ධ වුණා. විශේෂයෙන් ම ගෝව ප්‍රදේශයේ භාවිතා වන හින්දි භාෂාව. මම හැදුණේ චෙන්නායිවල. ඒ හින්දා මම දන්නේ දෙමළයි, තෙළි¼ගුයි. හින්දි වලට මාරුවෙන එක තරමක් අමාරු වුණා” රානා ගේ මේ අපහසුකම් තේරුම් ගත් බිපාෂා, ඒවා ම¼ඟ හැරවීමට ඔහුට උදව් පදව් කළා.සමහරු පවසන්නේ චිත්‍රපටයේ රූපගත කිරීම් අවසන් වූ පසුවද බිපාෂා, දුරකථනයෙන් රානා සමඟ නිතර ම කතා බහ කළ බවයි. මේ කාරණා කන් වැකුණු ඕපාදූප සොයන්නන් බිපාෂා සහ රානා අතර සබඳකමක් ඇතැයි ආරංචි පැතිරවූවා.මේ ගැන මාධ්‍ය වෙත අදහස් දැක්වූ රානා පැවසුවේ චිත්‍රපටය රූපගත කෙරෙද්දී බිපාෂා ගේ උදව් ලැබුණා මිස තමන් සහ ඇය අතර කිසිදු සබඳකමක් නැති බවයි. “සමහරු කියනවා මම හින්දා ජෝන්, බිපාෂාගෙන් ඈත් වෙලා කියලා. ඒක බොරුවක්.” රානා අවධාරණය කළා.මේ කතන්දර නිසා ‘දම් මරෝ දම්’ චිත්‍රපටය වෙනුවෙන් පසුගියදා පැවති මාධ්‍ය හමුවක් දෙකට බෙදා පවත්වන්නටත් සිදුවෙලා. මුලදී බිපාෂා සහ රානා සූදානම්ව සිටියේ ෆිල්ම්ස්තාන් චිත්‍රාගාරයේ පැවැත්වෙන මාධ්‍ය හමුවට. එකට එක් වී සහභාගි වන්නටයි. නමුත්, රානා - බිපාෂා සම්බන්ධයක් ගැන කතා පැතිරීම නිසා රානා තීරණය කළේ තම අදහස් මාධ්‍යවේදීන් වෙත වෙනත් ස්ථානයකදී ප්‍රකාශ කරන්නටයි.බිපාෂා නම් කලින් කතා කරගත් ලෙස ෆිල්ම්ස්තාන් චිත්‍රාගාරය තුළදීම මාධ්‍යවේදීන් හමුවී තම අදහස් ප්‍රකාශ කළා. බිපාෂා එහි සිටිද්දී චිත්‍රාගාරයට මඳක් දුරින් තම වෑන් රථය නැවැත්වූ රානා එතුළ හිඳ ගෙන මාධ්‍යවේදීන් කිහිප දෙනෙකුට තම අදහස් පැවසූ බවයි ආරංචි වුණේ.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=am1104101</link>
    <topic>ජාතික රෝහලේ නව ස්නායු ශල්‍ය ප්‍රතිකාර ඒකකය</topic>
    <author>සුනිල් දයා අල්විස්</author>
    <content>ජාතික රෝහලේ නව ස්නායු ශල්‍ය ප්‍රතිකාර ඒකකයඔළුව බේරාගන්නබැරි වූ අයගේජීවිතය බේරා දෙනලෝකයේම අති විශාල රෝහලක් ලෙස සැලකෙන කොළඹ ජාතික රෝහලේ ඉකුත් දා විවෘත වූ නව ස්නායු ශල්‍ය හා ප්‍රතිකාර (නියුරෝ ට්‍රෝමා) ඒකකය රෝහල් ඉතිහාසයට එක්වන්නේ නවීනතම පහසුකම් සහිත ඇඳන් 300 සමන්විත මධ්‍යස්ථානයක් ලෙසය.එසේම එම මධ්‍යස්ථානයේ වෙනත් කිසිදු රෝහලක නැති නවතම පහසුකම් සහිත ඇඳන් 60 කින් සමන්විත දැඩි සත්කාර ඒකකයක් ද පිහිටුවා තිබේ.හදිසි අනතුරකින් හිසට සිදුවන බරපතළ තුවාල නිසා රෝගීන්ගේ ජීවිත අනතුරේ වැටුණද එම මධ්‍යස්ථානයේ ඇති නවීන පහසුකම් නිසා එවැනි අයගේ ජීවිත බේරා ගැනීමට වැඩි ඉඩකඩ තිබේ.සවුදි අරමුදල සහ ශ්‍රී ලංකා රජයේ සාමූහික මුල්‍ය ධන පරිත්‍යාගයේ රුපියල් මිලියන 3000 ක් වැය කොට මහල් දහයකින් සමන්විතව ඉදිකරනු ලද එම නව මධ්‍යස්ථානය ජනතා අයිතියට පවරාදීම ඉකුත්දා (31) මහින්ද රාජපක්ෂ ජනාධිපතිතුමා අතින් සිදු කැරිණි.ස්නායු ශල්‍ය ප්‍රතිකාර ඒකකය විවෘත කිරීමට පැමිණි මහින්ද රාජපක්ෂ ජනාධිපතිතුමා එහි වාට්ටු නිරීක්ෂණය කළ අයුරුනව ස්නායු හා ශල්‍ය හා ප්‍රතිකාර ඒකකය හිසට සිදුවන අනතුරුවලට හා සුසුම්නායුවට සිදුවන අනතුරු සහ ආබාධවලට ප්‍රතිකාර ලබාදීම සඳහා පමණක්ම සේවා සැලසයි.ජාතික රෝහලේ එම නව ඒකකයට රෝගියකු කෙළින්ම ඇතුළත් කර ගැනීමක් සිදු නොකෙරේ.මාර්ග අනතුරු, උසින් වැටෙන අනතුරු හා කල කෝලාහල නිසා ඇති කර ගන්නා ගැටුම්වලදී සිදුවන තුවාල නිසා දෛනිකව කොළඹ මෙන්ම කොළඹින් පිට ප්‍රදේශවල සිටද හදිසි අනතුරු අංශයට රෝගීන් සෑහෙන පිරිසක් ඇතුළත් කරයි.එහිදි රෝගියාට සිදුවී ඇති තුවාල හා ඒවායේ බරපතළ තත්ත්වය අනුව කළ යුතු ප්‍රතිකාර හා සැත්කම් පිළිබඳ වෛද්‍ය පරීක්ෂාවේදී තීරණය කෙරේ.හිසට සහ සුසුම්නායුවට බරපතළ හානි සිදුවී තිබේ නම් හදිසි අනතුරු අංශයේ ස්නායු අංශයේ ලබා දුන් ප්‍රතිකාර සේවාව ප්‍රමාණවත් නොවේ නම් නව අංශය වෙත යොමු කිරීම දැන් සිදු වෙයි.හදිසි අනතුරු අංශයේ ශල්‍ය අංශ දෙකක් පැවතුණ ද නව ස්නායු ශල්‍ය හා ප්‍රතිකාර මධ්‍යස්ථානයේ ඇඳන් 300 ඉඩ පහසුකම් හා එයට ඇතුළත් කරන රෝගීන්ගේ සැත්කම් සඳහා ශල්‍යාගාර 8 ක් පිහිටුවා තිබේ. මේ සියලු ශල්‍යාගාර නවීනතම වෛද්‍ය උපකරණවලින් හා තාක්ෂණවේදයෙන් සපුරා ඇත.නවීනතම එම්ආර්අයි ස්කෑන්, සීටී ස්කෑන් සහ එක්ස්කිරණ යන්ත්‍ර ඇතුළු ශල්‍ය යන්ත්‍ර හා උපකරණ රැසකින්ද සමන්විත මෙහි සේවාව සඳහා ස්නායු විශේෂඥ ශල්‍ය වෛද්‍යවරුන්, ස්නායු නිර්වින්දන වෛද්‍යවරුන්, ජ්‍යෙෂ්ඨ වෛද්‍යවරුන් ඇතුළු පළපුරුදු වෛද්‍ය කාර්ය මණ්ඩලයක්ද පුහුණුව ලත් හෙදි හෙද නිලධාරීහු , භෞත චිකිත්සක, විකිරණ ශිල්පීහු ද කැප වී සිටිති. සුළු සේවක ඇතුළු සේවාවල නිරත මුළු කාර්ය මණ්ඩලය 563 කි.එසේම පුනරුත්ථාපන හා කථන චිකිත්සක ඒකකයක්ද, මධ්‍යම ජීවානුහරණ හා සැපයුම් දෙපාර්තමේන්තුවක් ද ලේ බැංකුවක් සායන මධ්‍යස්ථානයක් ද පිහිටුවා තිබේ.නව මධ්‍යස්ථානයේ තවත් සුවිශේෂත්වයක් වන්නේ රටේ ඕනෑම ප්‍රදේශයකම සිට හදිසි රෝගියකු ගුවනින් රැගෙන විත් ගොඩ බැස්සවීමට හැකි අන්දමින් එහි දහවෙනි මහලේ හෙලි කොප්ටර් අංගනයක් ද ඉදිකර තිබීමය.හදිසි අනතුරකදී බරපතළ හිසේ අනතුරකට අමතරව අත් පය කැඩී ගිය රෝගියකු රැගෙන ආවොත් හිසේ ප්‍රතිකාරය සඳහා සැත්කම මෙන්ම කැඩී බිඳී ගිය අත් පා හෝ ශරීරයේ වෙනත් අවයව වල සැත්කම් කිරීමට සිදුවුවොත් ඒවාද මෙහි සිදු කෙරේ. ඒ නිසා මෙම නව මධ්‍යස්ථානය වෛද්‍යවරුන් රැසකගේ විවිධ සේවා රැසක් එකට එකතු වී සාමූහිකව ක්‍රියා කරන මධ්‍යස්ථානයකි.ජනතාවට සුව සෙත සලසන මෙවැනි ජාතික මධ්‍යස්ථානයක් ලබාදීමට බලවත් උනන්දුවක් ගත්තේ ද ඒ වෙනුවෙන් නිතර කරුණු විමසමින් අවශ්‍ය සහායන් සලසා දුන්නේ ද මහින්ද රාජපක්ෂ ජනාධිපතිතුමා යයි ද මෙම නව ස්නායු ශල්‍ය හා ප්‍රතිකාර මධ්‍යස්ථානය පිළිබඳව කරුණු දක්වමින් ජාතික රෝහලේ අධ්‍යක්ෂ වෛද්‍ය හෙක්ටර් වීරසිංහ මහතා පැවසීය.නිරෝගීමත් ජනතාවක් බිහි කිරීම උදෙසා සියලු යටිතල පහසුකම් ලබා දෙමින් සෞඛ්‍ය සේවාව නඟා සිටුවීමට ක්‍රියාකිරීම ගැනද මහින්ද චින්තනයේ ද සඳහන් කර තිබෙන බව පැවසූ වෛද්‍ය වීරසිංහ මහතා, මේ මධ්‍යස්ථානය එහි එක් සුවිශේෂී අවස්ථාවක් ලෙස ද පෙන්වා දුන්නේය.නව ඒකකයත් සමඟ ජාතික රෝහලේ රෝගීන් සඳහා ඇඳන් සංඛ්‍යාව 3300 දක්වා වැඩි වී තිබේ. නව මධ්‍යස්ථානයත් සමඟ අපේ කලාපයේ විශාලතම රෝහල හා ලෝකයේ අති විශාල රෝහල බවට කොළඹ ජාතික රෝහල පත්වෙයි.සුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=am1104102</link>
    <topic>නහර ගැටගැසීමේ රෝගයේදී වෙන්නේ රුධිර නාළ හැකිළී විරූපී වීමයි</topic>
    <author>ගාමිණී සුසන්ත</author>
    <content>නහර ගැටගැසීමේ රෝගයේදී වෙන්නේ රුධිර නාළ හැකිළී විරූපී වීමයිවිශේෂඥ ශල්‍ය වෛද්‍යසී.කේ. පතිරණ  පාදවල නහර ගැටගැසීම වර්තමානයේ බොහෝ කාන්තාවන් මුහුණ දෙන රෝගී තත්ත්වයකි. එය හඳුන්වන්නේ Varicose veins නමිනි. පිරිමින්ට මෙම රෝගී තත්ත්වය ඇති නොවෙනවා නොවේ. වර්තමානයේදී කාන්තාවන්ගෙන් සියයට 30 - 40 පමණ පිරිසක් ද පිරිමින්ගෙන් සියයට 10 - 20 පමණ පිරිසක් ද පාදවල නහර ගැටගැසීමේ රෝගයට මුහුණ පා සිටිති.මේ රෝගය ඇතිවන්නේ පාදවල පමණක් නොවේ. දෑත්වල ද ඇතිවීමේ හැකියාව ඇත. මෙය රෝගයක් ලෙස බොහෝ දෙනෙකුට දැනීමට පටන්ගන්නේ රෝගය ඇතිවී කලක් ගත වූ පසුව ය.රෝගයේ පළමු බලපෑම එල්ලවන්නේ මනසට ය. එසේ වන්නේ රෝගය ඇතිවීමෙන් පසුව පාදවල සහ දෑත්වල ඇතිවන අවලස්සන බව නිසා ය. මෙම රෝගයේ සංකූලතාව ඇතිවන්නේ රෝගය ඇති වී කලක් ගත වූ පසුව ය. එතෙක් රෝගියාට වැඩි අපහසුතාවක් දැනෙන්නේ නැත.‘නහර ගැට ගැසීම’ ලෙස මේ රෝගය හැඳින්වූව ද මෙහිදී නහර ගැට ගැසීමක් සිදුනොවේ. මෙහිදී සිදුවන්නේ පාදවල නහර (ශිරා) ඉදිමී, නිල් පැහැ වී එම ශිරා හැකිළී විකෘති වීම ය. රෝගයේ මුල් අවස්ථාවේදී එම රෝග ලක්ෂණය පෙන්වන්නේ පාදයේ දණහිසෙන් පහළ කොටසේ ය. රෝගය උග්‍රවන විට එම තත්ත්වය පාදයේ ඉහළ කොටස දක්වා පැතිරී යයි.මේ රෝගයට ගොදුරු වූවන්ට දැනෙන පළමු රෝග ලක්ෂණය වන්නේ පාදයේ වළලුකර අසළ කොටස ඉදිමීම ය. එය බොහෝ විට සිදුවන්නේ සවස් කාලයේ දී ය. දිනය පුරා රැකියාවක නිරත වී සවසට නිවසට ගිය විට පාදයේ වළලුකර ආශ්‍රිත ප්‍රදේශය ඉදිමී ඇති බව පෙනී යනු ඇති.එසේ ම සවස් වන විට පාදවල බර ස්වභාවයක් දැනීමට පටන් ගැනීම ද රෝගයේ මුල් අවස්ථාවේ ලක්ෂණයකි. මෙහිදී පාද එක ඉරියව්වක තබාගෙන සිටිය නොහැකි ආකාරයේ අපහසුතාවක් ද ඇතිවේ. එමෙන් ම පාදය ආශ්‍රිත වළලුකර ප්‍රදේශය කැසීමට පටන්ගනී. මෙය දදයක ආකාරයෙන් කසන පුද්ගලයින් ද දැකගත හැකි ය. මෙම සෑම රෝග ලක්ෂණයක් ම උදෑසනට වඩා දහවල් වනවිට උග්‍ර අතට හැරේ.එසේ ම පාදයේ පහළ කෙළවර සමේ පැහැයේ වෙනසක් ඇතිවීමට ද පටන් ගනී. එම ප්‍රදේශයේ සම මතුපිට තිත් තිත් ස්වභාවයක් ද ඇතිවේ. එසේ නැතිනම් පාදයේ ඉතිරි ප්‍රදේශයේ සමේ පැහැයට වඩා තද පැහැයකට හැරීමට පටන්ගනී. එසේ ම වළලුකර ආශ්‍රිත සම ගනවීමට ද පටන්ගනී. රෝගයට ගොදුරු වූ අයකුගේ පාදයේ සම පාදයේ අස්ථියට ඇලෙන ස්වභාවයකට පත්වීම ද රෝග ලක්ෂණයකි.තරමක බිය උපදවන සුලු රෝග ලක්ෂණ ද මේ රෝගයේ දී පෙන්නුම් කෙරේ. ඒ පාදය කැසීමෙන් පසුව හෝ නොදැනුවත්වම හෝ පාදයෙන් රුධිරය ගැලීමට පටන්ගැනීම ය. එය හදිසියේ සිදුවන්නකි. මෙහිදී රුධිරය ගැලීමක් සිදුවුව ද වේදනාවක් නොදැනේ. බොහෝ විට මෙම තත්ත්වයට පත් වූ රෝගීන්ගේ පාදයෙන් රුධිරය ගලනු දකින්නේ අසල සිටින අයකු විය හැකි ය.පාදවල නහර ගැට ගැසීමේ රෝගය, රුධිරය ගලායාමේ තත්ත්වය දක්වා වර්ධනය වූ පසුව එය නොදැනුවත්වම ඇතැම් විට භයානක රෝගී තත්ත්වයක් දක්වා වර්ධනය විය හැකි ය. මෙම රෝගයට ගොදුරු නොවී සිටීමට මෙන් ම මෙයින් මිදීම සඳහා ද රෝගය ඇතිවීමට හේතුවන කරුණු හඳුනා ගැනීම වැදගත් ය.අපගේ ශරීරයේ සෑම ඉන්ද්‍රියයක් ම අවයවයක් ම නිරෝගී ව පවත්වාගෙන යාමට රුධිරය අවශ්‍යය. හෘදයේ සිට ශරීරය පුරා රුධිරය ගෙන යන්නේ ධමනි මඟින්ය. එසේ ශරීරය පුරා ගමන් කළ රුධිරය හෘදය වෙත නැවත ගෙන එන නාළ හඳුන්වන්නේ ශිරා නමිනි.මෙම ධමනි පද්ධතියත් ශිරා පද්ධතියක් ක්‍රියා කරනු ලබන්නේ වෙන වෙනම ය. එම නාළ පද්ධති දෙකට අමතරව වසා නාළ නමින් තවත් කුඩා රුධිර නාළ පද්ධතියක් ද ඇත. නහර ගැට ගැසීම රෝගය ඇති වන්නේ ශිරා පද්ධතිය තුළ ය. මෙම තත්ත්වය බහුලව ඇතිවන්නේ පාදවල ය.පාදවල ශිරා පද්ධති දෙකක් ඇත. ඒ; ශරීරයේ මතුපිටින් තිබෙන ශිරා පද්ධතිය සහ ශරීරයේ ඇතුළතින් තිබෙන ශිරා පද්ධතිය යනුවෙනි. නහර ගැටගැසීමේ රෝගය ඇතිවන්නේ මතුපිටින් තිබෙන ශිරා පද්ධතිය තුළ ය.නහර ගැටගැසීමේ රෝගය ඇති වූ විට මතුපිට ශිරා පද්ධතිය මගින් සාමාන්‍යයෙන් සිදු කෙරෙන කාර්යය වෙනස්වේ. එනම් අපිරිසුදු රුධිරය හෘදය වෙත ගමන් කිරීමේ කාර්යය වෙනස් වේ. එම ශිරා තුළ පිහිටි කපාට අක්‍රියවීම මෙයට හේතු වය. අප සිටගෙන සිටින අවස්ථාවක වුව ද අපගේ පාදවල තිබෙන අපිරිසුදු රුධිරය ශරීරයේ ඉහළින් තිබෙන හෘදය වෙත ගමන් කරයි.ඒ සඳහා උපකාරී වන්නේ ශිරා තුළ ඇති කපාට සතු අපූරු ක්‍රියාකාරිත්වය ය. පාදවල මස් පිඬු තෙරපීම නිසා ශිරා තුළ ඇති කපාට ඉහළට ඇරී අපිරිසුදු රුධිරය ඉහළට ගමන් කරයි.සාමාන්‍යයෙන් එම රුධිරය පහළට ගමන් කරන්නේ නැත. ඒ; අපිරිසුදු රුධිරය පහළින් ඉහළට පොම්ප වූ විට ශිරා තුළ ඇති කපාට වැසී රුධිරය පහළට ගමන් කිරීම වැළකෙන නිසාය. ශිරා තුළ ඇති කපාටවල ක්‍රියාකාරිත්වය අඩපණ වූ විට පාදවල සිට ඉහළට ගමන් කරන රුධිරය නැවත පහළට ගමන් කරයි. එහි ප්‍රතිඵලය වන්නේ ශිරා තුළ අපිරිසුදු රුධිරය එක් රැස්වීම ය... රුධිරය එක් රැස්වූවිට එම ශිරා දික් වී ඇදවී විකෘතිවේ. එවිට එම ශිරා සම තුළින් පිටතට පෙනෙන්නේ ගැට ගැසී ඇති ආකාරයකට ය.කෙටියෙන් පවසතොත් Varicose veins යනු විකෘති වූ ශිරාවකි. එසේ ශිරා විකෘති වීමෙන් ශිරාවල නියමිත කාර්ය වන හෘදය වෙත රුධිරය ගමන් කිරීම සිදුනොවේ. එහෙත් ඇතුළතින් ඇති ශිරා මගින් පාදවල තිබෙන අපිරිසුදු රුධිරය හෘදය වෙත ගෙන යනු ලබයි. යම් හෙයකින් යමෙකුගේ ඇතුළින් ඇති ශිරා වල ද කිසියම් ගැටලුවක් මතු වුවහොත් රෝගියා පත් වන්නේ ඉතා අසීරු තත්ත්වයකට ය.නහර ගැටගැසීමේ රෝගයට යමෙකු ගොදුරු වූ විට ශිරා තුළ පීඩනය වැඩිවේ. ඇතැම් විට එය රසදිය මිලිමීටර් 200 ක අගයටත් වඩා වැඩිවේ. පාදවල විකෘති වූ නහර ඇතිවන්නේ එම පීඩනය නිසා ය. රෝගය උත්සන්න වූ විට නොදැනුවත්වම පාදවලින් රුධිරය පිටතට ගලන්නේ ද එම ශිරා තුළ පීඩනය වැඩි වී රුධිර සෛල, තරල පිටතට පැමිණීම නිසා ය.රෝගයට ගොදුරු වූ විට පාදවල ඇති ශිරා තුළ අපිරිසුදු රුධිරය පිරී තිබීම නිසා ඒවාට පිරිසුදු රුධිරය ඒම වළකී. එම ශිරා සහිත ප්‍රදේශයේ සම කළු පැහැ ගැන්වෙන්නේ ඒ නිසාය.රෝගය ඇති අයකුගේ ශරීරයේ තුවාලයක් ඇති වූ විට එම තුවාලය දිනක් හෝ දෙකක් ගතවන විට විශාල වේ. එහෙත් නිසි ප්‍රතිකාර කිරීමෙන් එම තුවාලය සම්පූර්ණයෙන්ම සුවකර ගත හැකිය. නහර ගැටගැසීමේ රෝගය ඇතිවූ විට සුවවෙවී නැවත නැවත ඇතිවන තුවාල සහිතව වෛද්‍යවරයා වෙත රෝගීන් පැමිණෙන්නේ මේ නිසාය.ශිරා තුළ තිබෙන කපාට අක්‍රිය වීමට බලපාන ප්‍රධානම හේතුව වන්නේ එම කපාට මත අධික පීඩනයක් ඇතිවීමය. ඉහතින් සඳහන් කලාක් මෙන් කාන්තාවන් අතර මෙම රෝගය බහුල අතර ඒ අතරින්ද දරුවන් ලද මවුවරු අතර මේ රෝගය බහුල බව පෙනී යයි. දරුවා මවුකුස තුළ සිටින කාලයේදී දරුවාගේ හිස මඟින් විශාල පීඩනයක් මවගේ ශ්‍රෝණි ප්‍රදේශයේ තිබෙන ශිරා මත ඇති කරයි.එවිට ගර්භනී කාන්තාවගේ පාදවල තිබෙන රුධිර නාලවල පීඩනය ඉතා වැඩිවේ. ගර්භනී කාන්තාවන්ගේ පාද ඉදිමෙන්නේ ඒ නිසාය. ගර්භනී සමයේදී ඇතිවන එම තත්ත්වය පසුකාලීණව නහර ගැටගැසීමේ රෝගය ඇතිවීමට බලපෑ හැකිය.ඉහත කාරණයට අමතරව ශිරා තුළට විෂබීජ ඇතුළුවීම නිසා ද ශිරාවල කපාට අක්‍රිය වීමට හේතුවේ’ එම ප්‍රධාන හේතු දෙකට අමතරව පාදවල නහර ගැටගැසීමේ රෝගය ඇතිවීමට පාරම්පරික බලපෑම ද හේතුවන බව පැහැදිලිය.පාදවල නහර ගැට ගැසීම යම් තරමක භයානක රෝග තත්ත්වයක් වුවද නිසි ප්‍රතිකාර ගැනීමෙන් රෝගයෙන් මිදීමේ හැකියාව ඇත. ප්‍රතිකාර තීරණය වන්නේ රෝගයේ තත්ත්වය අනුවය. මේ රෝගයට වැඩියෙන්ම ගොදුරු වන්නේ දවසේ වැඩිම වේලාවක් එකම ඉරියව්වෙන් ගත කරන උදවියය. එම ඉරියව්ව සිටගෙන හෝ වාඩිවී සිටින ඉරියව්වක් විය හැකිය.රෝගයෙන් වැළකී සිටීමට ඇති හොඳම ක්‍රමය වන්නේ එකම ඉරියව්වකින් පැය ගණනක් එක දිගට ගත නොකිරීමය. වඩාත්ම සුදුසු වන්නේ පැයකට පමණ පසුව විනාඩි කීපයක් ඉරියව්ව වෙනස් කිරීමය.පාද ඉදිමී ඇත්නම් වඩාත්ම සුදුසු වන්නේ රාත්‍රියේදී එම පාද ඉහළින් තබාගෙන සිටීමය. රෝගය ඇතිවූ මුල් අවස්ථාවේදී වෛද්‍යවරුන් උපදෙස් දෙන්නේ පාදයට මේස් එකක් පැලඳ සිටින ලෙසටය. එය තරමක් අසීරු වුවද සාර්ථක ප්‍රතිකර්මයකි. එසේ නැතිනම් බැන්ඩේජ් පටියකින් පාදය වෙළීමට උපදෙස් දෙනු ලැබේ. බැන්ඩේජ් එක පැලඳිය යුත්තේ දහවල් කාලයේදීය. රාත්‍රී කාලයේදී පමණක් පැලඳීමෙන් ප්‍රයෝජනයක් අත්වන්නේ නැත. එම බැන්ඩේජය පැලඳිය යුත්තේ වෛද්‍ය උපදෙස් සහ නිර්දේශය මත පමණි. එසේම එය පැලඳීම ඉතාම නිවැරැදිව කළ යුතුය. එසේ නොවුණහොත් අහිතකර ප්‍රතිඵල ඇති වීමට ඉඩ තිබේ. මේ ප්‍රතිකර්ම දෙක මඟින් රෝගය වර්ධනය වීම පාලනය කර ගත හැකිය. එහෙත් එමඟින් රෝගය සුව නොවේ. මෙහිදී වඩාත්ම සුදුසු වන්නේ ශල්‍ය වෛද්‍ය වරයකුගේ උපදෙස් පැතීමය.එහිදී ස්කෑන් පරීක්‍ෂාවක් මඟින් ශිරා තුළ ඇති කපාටවල ක්‍රියාකාරිත්වය පරීක්ෂා කෙරේ. ශිරාවල ස්වභාවය තීරණය කළ පසුව වෛද්‍යවරයාට ප්‍රතිකාර ආරම්භ කළ හැකිය. මෙහිදී මූලිකම වෛද්‍ය ප්‍රතිකාරය වන්නේ ශිරා සඳහා එන්නතක් ලබා දීමය. එම එන්නත මඟින් ඇති වන්නේ තාවකාලික සුවයක් පමණි. රෝගය බරපතළ තත්ත්වයට පත්වී ඇත්නම් වඩාත් සුදුසු වන්නේ ශල්‍යකර්මයක් මඟින් අදාළ ශිරා සැකසීම හෝ ඉවත් කිරීමය.එසේ ශිරා කීපයක් ඉවත් කිරීම මඟින් කිසිඳු හානියක් සිදු නොවේ. ඒ; රුධිරය ගමන් කිරීමට ඇති තරම් ශිරා අපගේ ශරීරයේ තිබෙන නිසාය. රෝගය උත්සන්න අවස්ථාවක නොපවතී නම් ලේසර් ප්‍රතිකාර මඟින් ද යම් සහනයක් බලාපොරොත්තු විය හැකි වුවද වඩාත්ම සුදුසු වන්නේ ශල්‍යකර්මයක් සිදු කිරීමය.ශල්‍යකර්මයකින් පසුව ද ඉතාම සුළු පිරිසකට රෝගය නැවත ඇතිවීමේ හැකියාව ඇත. ඒ 5% කට වැනි ඉතාම සුළු පිරිසකටය. ශල්‍යකර්මයක් සිදුකර රෝගී වූ ශිරාවක් ඉවත් කිරීමෙන් පමණක් රෝගය ශරීරයෙන් ඉවත් වෙන්නේ නැත. රෝගයට නැවත ගොදුරු නොවී සිටීමට රෝගයට හේතුවන ජීවන රටාවේ වෙනස්කම් ද රෝගියා අති කර ගත යුතුය.මෙහිදී සිදු කරනු ලබන ශල්‍යකර්මය ඉතා සුළු ශල්‍යකර්මයකි. එය උදෑසන රෝහලට පැමිණ සවස නිවසට යා හැකි ආකාරයේ ඉතා සරල ශල්‍යකර්මයකි. මෙහිදී නිර්වින්දනය කිරීමක් ද සිදු නොවේ. මෙම ශල්‍යකර්මය සිදු කිරීමෙන් පසුව දින ගණනක් එක්තැන් වී සිටීම සුදුසු නැත. සෙනසුරාදා ශල්‍යකර්මයට භාජනය වුවොත් සඳුදා රැකියාවට යා හැකිය.ශල්‍යකර්මයෙන් දිනකට පසුව ඇවිදීම සුදුසුය. දියවැඩියාව හෘද රෝග වැනි රෝගවලින් පෙළෙන උදවිය පාදවල නහර ගැට ගැසීමේ රෝගය සඳහා කරනු ලබන ශල්‍යකර්මයට බිය විය යුතු නොවේ. විශේෂයෙන්ම දියවැඩියා රෝගයට ගොදුරු වූවන් මෙම ශල්‍යකර්මය සිදුකර ගැනීම ඉතා වැදගත්ය.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=ay1104101</link>
    <topic>අසුන්දර තැනකින් සුන්දරත්වය ගලා ගියේය...</topic>
    <author>සුභාෂිණි ජයරත්න</author>
    <content>පෙළ පොත් බෙදා දීමට එක්වූ අධ්‍යාපන අමාත්‍ය බන්දුල ගුණවර්ධන, පුනරුත්ථාපන හා බන්ධනාගාර ප්‍රතිසංස්කරණ අමාත්‍ය චන්ද්‍රසිරි ගජධීර හා අධ්‍යාපන ප්‍රකාශන කොමසාරිස් ජනරාල් ඩබ්ලිව්.එම්.එන්.ජේ. පුෂ්පකුමාර මහත්වරු.සංවේදී මිනිසකු බිහි කරන්නට ද, පරිපූර්ණ මිනිසකු බිහි කරන්නට ද පොත්පත් උපකාරී වෙයි. පාසල් දරුවන්ට රජයෙන් නොමිලයේ පෙළපොත් ලබා දෙන්නේ ද ඒ දරුවන් සමාජයට වැඩදායි පුරවැසියන් කරන්නටය. පොත් පරිහරණය කරන බොහෝ දෙනා කියවා පොත තබන්නේ එයට වැඳ ය.සංවේදීත්වය සිතෙන් යම් තරමකට හෝ ගිලිහී ගොස් ඇතැයි බොහෝ දෙනා සිතන පතන මිනිසුන් සිටින තැනකට පසුගියදා අපූරු සත්කාර්යයක් සිදුවිය. වැලිකඩ සිපිරි ගෙදර බිත්ති හතරට කොටු වූ සංවේදී මිනිසුන්ගේ සිත් සතන් පහන් කරන්නටත් ජීවිතයට නව අරුණැල්ලක් ළඟා කරමින් සිපිරි ගෙදර බිත්ති හතරින් එපිට නව ලොවක් කරා තිමිර තරණය කරන්නට හැකි විය.බන්ධනාගාර බෙර වාදක කණ්ඩායම ආරාධිතයන් පෙරටුකොට‘තිමිර තරණ’ වැඩ සටහන සිපිරි ගෙදර රැඳවියන් සඳහා අධ්‍යාපන අමාත්‍යාංශයත්, ග්‍රන්ථ ප්‍රකාශන දෙපාර්තමේන්තුවත්, පුනරුත්ථාපන හා බන්ධනාගාර ප්‍රතිසංස්කරණ අමාත්‍යාංශයත්, බන්ධනාගාර දෙපාර්තමේන්තුවත් එක්ව ක්‍රියාවේ නැංවෙන්නකි.පෙළ පොත් වූ කලී පාසල් දරුවන් උදෙසාම වුවත් සෑම වසරකම භාවිතයට ගත නොහැකිව, විෂය නිර්දේශයෙන් ඉවත් වූ පෙළ පොත් පාසල් පද්ධතියෙන් ඉවතට විසිවේ. එසේ පාසල් පද්ධතියෙන් ඉවතට යන පෙළ පොත් බහුතරයක් දැනුම, සඳහා කියවීමට යෝග්‍යයය.අද වන විට ශ්‍රී ලංකාව සාක්ෂරතාව අතින් ඉතා ඉහළ තත්ත්වයක සිටිය ද බන්ධනාගාර ආශි‍්‍රතව කරන සමීක්ෂණයන්ගෙන් ඉතා පැහැදිලිව පෙනී ගිය කරුණක් වන්නේ බහුතරයක් දෙනා දැන හෝ නොදැන වැරැදි කර සිපිරිගත වන්නේ නොදැනුවත්කම නිසා බවයි.රටේ සමස්ත ජනගහනයෙන් සියයට 1.15 ක් අද සිපිරි ගෙයක දඬුවම් ලබති. එන යන මේ පිරිස නිවැරැදිව ගණනය කරන්නට නොහැකි වුවද 26,000 ක් පමණ බන්ධනාගාර ගතව සිටින මේ පිරිසෙන් සියයට 15 ක් වත් පුරවැසි දැනුමක් හෝ නැති අයයි.අද වන විට රැඳවියන් සම්බන්ධයෙන් සොයාගෙන ඇති ප්‍රධාන කරුණක් වන්නේ නිසියාකාර අධ්‍යාපනයක් නොලැබීම බන්ධනාගාර ගතවීමට ප්‍රධාන හේතුවක් වන බවයි. බන්ධනාගාර ගතවී ඇති සංඛ්‍යාවෙන් සියයට 15 ක්ම පළමු වසරේවත් අධ්‍යාපනය නොලැබු අයයි. තවත් සියයට 15 ක්, 1 - 5 වසර දක්වා අධ්‍යාපනය ලබා ඇති පිරිස් ය. තවත් සියයට 17 ක් 5 වසර පමණක් සමත් පිරිස් ය. මේ තත්ත්වය නිසා අධ්‍යාපනය බන්ධනාගාර රැඳවියන්ට ලබා දිය යුතුම සාධකයක්ව ඇත.පුනරුත්ථාපන හා බන්ධනාගාර ප්‍රතිසංස්කරණ අමාත්‍යාංශය, අන්තර් අමාත්‍යාංශ ඒකාබද්ධව ක්‍රියාත්මක කරන ‘අරුණැල්ලේ ආලෝකය’ වැඩසටහන යටතේ අධ්‍යාපන අමාත්‍යාංශයත් එක්ව ක්‍රියාත්මක වන රැඳවියන්ගේ දැනුම ආකල්ප කුසලතා සංවර්ධනය සඳහා වන ‘තිමිර තරණ’ වැඩ සටහන මෙහෙයවීමට අධ්‍යාපන අමාත්‍ය බන්දුල ගුණවර්ධන මහතාත්, අධ්‍යාපන ප්‍රකාශන කොමසාරිස් ජනරාල් ඩබ්ලිව්. එම්. එන්. ජේ. පුෂ්පකුමාර මහතාත් ගත් වෙහෙස අගය කළ යුතුය.පාසල් පොත්වලින් වැඩහිටියන්ට කුමන ඵල ප්‍රයෝජනයක් දැයි බොහෝ දෙනා විමසුව ද, සිතුව ද පෙළ පොත් කුඩා දරුවාගේ ජීවිතය වැඩිහිටියා දක්වා හරවත් කර හැඩගස්වන්නේ යම් සේද මේ රැඳවියන් ද හරි මඟට ගෙන යහපත් පුරවැසියන් බවට පත් කරන්නට මේ පෙළ පොත්වලට ඇත්තේ අපමණ ශක්තියකි.මේ සිපිරි ගෙදර දඬුවම් ලබන්නෝ විවිධ කුසලතා ඇත්තෝය. ඔවුන් බොහෝමයක් සිරගතව ඇත්තේ ජීවිතයේ එක් දවසක් එක් වරක් පමණක් කළ වරදටය. සමහරු නොකළ වරදටත් සිරගතව සිටිති. තවත් අය ළමා සොල්දාදුවෝය. තවත් සමහරු එල්. ටී. ටී. ඊ. සිරකරුවෝය. මේ අය මානව හිතවාදීන් කරන්නට කාලය එළඹ ඇත. ආසියාවේ ආශ්චර්යය කරා රට ගමන් ගන්නා මොහොතක සිපිරි ගෙයටත් ආශ්චර්යය උරුම විය යුතුය.මේ අයට තොරතුරු දැන ගැනීමේ අයිතිය ලැබිය යුතුය. බාහිර සමාජයේ උණුසුම, හද ගැහෙන රාවය දැනගැනීමට සැලැස්විය යුතුය. සිරගතව සිටින රැඳවියන් ද පාලනය නිසියාකාරව කළ යුතුය. ඔවුන් තව දුරටත් වැරැදිකරුවන් ලෙස සමාජයට යවනවා ද එසේත් නැතිනම් යහපත් පුරවැසියන් ලෙස සමාජයට යවනවා ද යන්න තීරණය කළ යුතුව ඇත.අද මේ සම්බන්ධ බාර දූර වගකීම ඇත්තේ පුනරුත්ථාපන හා බන්ධනාගාර ප්‍රතිසංස්කරණ අමාත්‍යාංශයටත්, බන්ධනාගාර දෙපාර්තමේන්තුවටත්ය. ‘තිමිර තරණය’ කර ගුණවත්, දැනුම්වත් රැඳවියන් සමාජයට අවතීර්ණ කරන්නට පුනරුත්ථාපන හා බන්ධනාගාර ප්‍රතිසංස්කරණ අමාත්‍ය චන්ද්‍රසිරි ගජධීර මහතාත්, බන්ධනාගාර කොමසාරිස් ජනරාල් මේජර් ජනරාල් වී. ආර්. ද සිල්වා මහතාත් ගන්නේ ද අපමණ උත්සාහයකි.පුනරුත්ථාපන අභ්‍යාසලාභීන්ට මෙන්ම රැඳවියන්ටත් පුස්තකාලවල කියවන්නට ඕනෑතරම් පොත් තිබුණ ද මේ රැඳවියන් බහුතරයක් ඒ පොත්සියල්ල පරිහරණය කර අවසන්ය. ඔවුනට ඇමැතීමට බාහිර ලොවක් නැත. නමුත් තොරතුරු දැන ගැනීමේ අයිතිය ඔවුන්ට ඇත. පවුල් පරිසරයේ මිදුණු ඔවුන්ගේ ගත සිත සුවපත් කරන්නේ කියවීමෙනි.විභාග දෙපාර්තමේන්තුව පවසන පරිදි මේ රැඳවියන් ඉගෙන ගැනීමට අති දක්ෂය. දිනක් හෝ එසේත් නැතිනම් නොදැනුවත්වම මේ අය කළ වැරැදි කළත් ඔවුන් සදාකාලික වැරැදිකරුවෝ නොවෙති. ඔවුනට ද අධ්‍යාපන අවස්ථා ලබාදිය යුතුය. පසුගිය වසරේ උසස් පෙළ විභාගයට රැඳවියන් 340 දෙනකු විභාගයට පෙනී සිට ඇත. එයිනුත් 210 ක් විෂයන් 3 ටම සමත් වී ඇත.එයිනුත් 42 නෙක් විශ්ව විද්‍යාලයට සමත් වී ඇති අතර තිදෙනෙක් වෛද්‍ය විද්‍යාලයටත් තවත් දෙදෙනෙක් ඉංජිනේරු විද්‍යාව සඳහාත් තේරී ඇත. මෙය සතුටුදායක කරුණකි. ඉදිරියේදීත් එවැනි උසස් ඉගෙනීම් හැකියා ඇති අය ඹඳවියන් අතරින් බිහි විය යුතුය. සදාකාලිකව වරදට සිරගත නොවී ඔවුන්ට අධ්‍යාපනය මඟින් හෝ නිදහස දිය යුතුය. මේ පෙළ පොත් පරිත්‍යාගයන්ගේ අරමුණ ද එය විය යුතුය.අද සිපිරි ගෙය තුළ විවිධ දක්ෂතා ඇති රැඳවියෝ සිටිති. පොත පතට රුචි අය මෙන්ම විවිධ කලා හැකියාව ඇති පිරිස් ද වෙති. ඒ අනුව කලා කුසලතා පිරි ‘සුපිරි තරුව‘ ඉදිරියේදී බන්ධනාගාරයෙන් බිහි කිරීමට බලාපොරොත්තු වන බව ද ඇමැතිවරයා කීය.අද සිපිරි ගෙය තුළ අලුත් සංස්කෘතියක් බිහිවෙමින් පවතියි. විටක එය අධ්‍යාපන කේන්ද්‍රස්ථානයකි. තවත් විටක කලාගාරයකි. ඒ හෙට දිනයේ සිපිරි ගෙයටත් අඳුරෙන් ආලෝකයක් දකින්නට බලධාරීන් ක්‍රියා කරන නිසාය.සුභාෂිණි ජයරත්නඡායාරූප -සමන් ශ්‍රී වෙදගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=ay1104102</link>
    <topic>ප්‍රසාංගික කලාවට දුන් විශ්වකර්ම තෑග්ග</topic>
    <author>සුභද්‍රා දේශපි‍්‍රය</author>
    <content>කොළඹ 7 ජෝන් ද සිල්වා සමරු රඟහල හා සෞන්දර්ය විශ්ව විද්‍යාලයට මායිම්ව නොමැඩ්ස් පිට්ටනියේ ඉදිවන අමුතු ගොඩනැගිල්ල පිළිබඳව එතනින් යන එන කාගේත් ඇස් යොමු වෙයි.අපේ රටට ආගන්තුක ගෘහ නිර්මාණ ශිල්පි ක්‍රමයකට අනුව ඉදිවන මේ ගොඩනැගිල්ල ලංකාවේ ඉදිවන ලොකුම රඟහල බව කීවොත් ඔබ පුදුම වනු ඇත.නොරොච්චෝලයේ ඉදිවන ප්‍රථම ගල් අඟුරු විදුලි බලාගාරයේ පළමු පියවර ‘ලක්විජය’ මහින්ද රාජපක්ෂ ජනාධිපතිතුමා අතින් පසුගිය 22 වැනි දින විවෘත විය. රුපියල් කෝටි හාර දහස් හය සිය පනස් තුනක වියදමින් මෙය ඉදිකෙරිණි.මහින්ද රාජපක්ෂ ජනාධිපතිතුමාගේ ප්‍රධානත්වයෙන් පාලටුව ගුණරතන මධ්‍ය මහ විද්‍යාලයේ අභිනවයෙන් ඉදි කළ තෙමහල් ගොඩනැගිල්ල සිසු අයිතියට පත්කිරීම.නිවාස දස ලක්ෂ වැඩසටහන යටතේ කෝට්ටේ රජ මහා විහාර පාරේ ඉදිකළ නව නිවාස නිවැසියන්ට පැවැරීම නිවාස සහ පොදු පහසුකම් ඇමැති විමල් වීරවංශ මහතා අතින් සිදුවිය.පෑලියගොඩ ඉදිකෙරුණු අති නවීන පහසුකම් සහිත සුපිරි මත්ස්‍ය වෙළෙඳ සංකීර්ණය මහින්ද රාජපක්ෂ ජනාධිපතිතුමාගේ ප්‍රධානත්වයෙන් විවෘත කෙරිණි. කොළඹ ශාන්ත ජෝන් වෙළෙඳ පොළ වෙනුවට රුපියල් දස ලක්ෂ 1900 ක වියදමින් ඉදිකෙරුණු එම මත්ස්‍ය වෙළෙඳ සංකීර්ණය හෙක්ටයාර් 3.17 ක භූමි භාගයක පිහිටා ඇත. එහි වෙළෙඳ කුටි 128 කි.ආර්ථික සංවර්ධන ඇමැති බැසිල් රාජපක්ෂ මහතාගේ මගපෙන්වීම යටතේ වයඹ පළාත් ප්‍රධාන ඇමැති අතුල විජේසිංහ මහතාගේ ප්‍රධානත්වයෙන් වයඹ සංවර්ධන අධිකාරිය මගින් කුරුණෑගල කේන්ද්‍ර කරගත් සංචාරක තොරතුරු මධ්‍යස්ථානයක් ස්ථාපිත කිරීම.රුපියල් දස ලක්ෂ පහළොවක කිරි ගවයන් 300 ක් අම්පාර ගොවින්ට බෙදා දීම වාරිමාර්ග සහ ජල සම්පත් ඇමැති නිමල් සිරිපාල ද සිල්වා මහතා අතින් සිදුවිය.තංගල්ල මැතිවරණ කොට්ඨාසයේ උස්සන්ගොඩ නැංගුරම් පොළක් ඉදිකිරීම. මේ සඳහා රුපියල් දස ලක්ෂ 286 මුදලක් ධීවර සහ ජලජ සම්පත් සංවර්ධන අමාත්‍යංශය මගින් වෙන්කර තිබේ. මේ යටතේ ධීවර විවේකාගාරයක්, කාර්යාල සංකීර්ණයක් ඇතුළු තවත් පහසුකම් රාශියක් ඇති ගොඩනැඟිලි රැසක් ඉදිකර ඇත. මේ මගින් ධීවර කර්මාන්තයේ යෙදෙන කාර්මිකයන් 300 කට අධික සංඛ්‍යාවකට පහසුකම් සැපැයේ.බඩල්කුඹුර දිසා රෝහලේ නව දෙමහල් ගොඩනැඟිල්ල විවෘත කිරීම ඌව පළාත් මහ ඇමැති ශෂීන්ද්‍ර රාජපක්ෂ මහතාගේ සහ පාර්ලිමේන්තු කටයුතු ඇමැතිනි සුමේධා ජී. ජයසේන මහත්මිය ගේ අතින් සිදු කෙරිණි.සුභද්‍රා දේශපි‍්‍රයඑය තමයි ජාතික ප්‍රාසාංග කලා රඟහල. එය ඉදිවන්නේ කොළඹ නොමැඩ්ස් පිටියේ අක්කර 5.5 පුරා ප්‍රදේශයකය. සංස්කෘතික අමාත්‍යාංශයේ මධ්‍යම සංස්කෘතික අරමුදලේ මෙහෙයවීමෙන් චීන රජයේ සහාය ඇතිව චීන ඉංජිනේරුවන්ම හා චීන සේවකයන් ඉදිකරන ලද මේ යෝධ ගොඩනැගිල්ලට චීන රජය සම්පූර්ණ ප්‍රතිපාදන ලබා දෙයි.ජාතික ප්‍රාසාංග කලා රඟහල හෙක්ටයාර් 2.17 ක භූමි ප්‍රදේශයක ඉදිවේ. එහි මහල් 4 කි. ගොඩනැගිල්ලේ මුළු වර්ග ප්‍රමාණය වර්ග මීටර් 14000 ක් බව ඉංජිනේරු උපදේශක ගැමුණු සිල්වා මහතා කියයි.මෙම ගොඩනැගිල්ලේ සියලු ඉදිකිරීම් චීන ඉංජිනේරුවරුන්ගේ මෙහෙයවීමෙන් සිදුවන අයුරු එහි ගිය අපට දැකගත හැකි විය. ප්‍රධාන ඉංජිනේරු ලෙස කටයුතු කරන්නේ චීන ජාතික වෑං ගෝ සෙං මහතායි. චීන ඉංජිනේරුවරු 15 ක් හා චීන ජාතිකයෝ සියයක් පමණ එහි ඉදිකිරීම් වැඩට දායක වී සිටිති.ඉංජිනේරු වෑං හෝ සෙං මහතා පවසන පරිදි ඔහු බණ්ඩාරනායක සම්මන්ත්‍රණ ශාලාවේ අවසන් ඉදිකිරීම් සඳහා ද මෙරටට පැමිණ සිටි අයෙකි.“මේ රටේ ජනතාවට චීනයෙන් ලැබෙන තවත් තෑග්ගක් ලෙස මෙය හැඳින්විය හැකිය. සියලු ඉදිකිරීම් තව සති කිහිපයකින් අවසන් කරනවා. වැස්ස අපේ වැඩේට බොහෝ බාධා කළා. ඉංජිනේරු වෑං හෝ සෙං පැවසුවේ ඒ බාධා නොතිබුණා නම් ඉදිකිරීම් මීට පෙර අවසන් කිරීමට තිබු බව පෙන්වා දෙමිනි.මේ ප්‍රාසාංග කලා රඟහල සඳහා සම්පූර්ණ වියදම රුපියල් කෝටි 243 කි. ඉන් සියයට 40 ක් ත්‍යාගයක් ලෙස චීනය ලබා දෙයි. ඉතිරි සියයට 60 සහන පොලිය මත ණය මුදලක් ලෙස ලබා දෙන බව මධ්‍යම සංස්තෘතික අරමුදල පවසයි.ඈත අතීතයේ සිටම අපේ රටේ දුවා දරුවන් පවා නාට්‍ය හදති. මේ නාට්‍ය ප්‍රාදේශීය මට්ටමින්, දිස්ත්‍රික් මට්ටමින්, ජාතික මට්ටමින් ජය ගෙන අන්තර්ජාතික නාට්‍ය තරගාවලි සඳහා තේරුණු අවස්ථා ද නැතිවා නොවේ.එමෙන්ම ලොව ප්‍රධාන නාට්‍ය සඳහා ද ශ්‍රී ලංකාවේ හරිහැටි රඟහලක් නොමැත. මේ සියලු ප්‍රශ්නවලට පිළිතුරු ලෙස ශ්‍රී ලංකාවේ විශාලතම රඟහල දැන් මෙසේ ඉදිවිය.ගොඩනැගිල්ලේ ඉදිකිරීමේ අවසන් අදියරට පැමිණ තිබේ. ඉහළින් බැලු විට පෙනෙන්නේ පොලොන්නරුව පුරා විද්‍යා ප්‍රදේශයේ පිහිටි ඉපැරැණි නෙළුම් පොකුණේ හැඩය බව මධ්‍යම සංස්කෘතික අරමුදලේ ව්‍යාපෘති කළමනාකාර සමරපාල විතානගේ මහතා පවසයි.සිවු මහලක් ඇතිව ඉදිවී ඇති මේ ගොඩනැගිල්ල මීටර් 41 ක් උසය. එහි පොළොව යට ද කොටසක් ඉදිවී තිබේ. ඒ කොටස මීටර් 11 කි. පොළොවෙන් ඉහළ මීටර් 30 ක් ඉදිවේ.මෙතෙක් කල් තම නාට්‍යය වැඩි පිරිසකට පෙන්වා ගැනීමට අවස්ථාවක් නොලැබුණු අයට මේ නව රඟහල මඟින් අවස්ථාව ලැබේ. එමෙන්ම පිටරට සම්භාව්‍ය නාට්‍ය මෙහි රඟ දැක්වීමට කටයුතු යොදා තිබේ.මෙහි ප්‍රධාන රංග ශාලාව ආසන 1320 කින් සමන්විතය. කොළඹ බණ්ඩාරනායක සම්මන්ත්‍රණ ශාලාවේ මෙතරම් ආසන ගණනක් නැති බව ද ඉංජිනේරුවෝ පවසති. රංග ශාලාව මහල් 3 කි. එහි වේදිකාව ඉහළ පහළ යන අයුරින් සැකසී තිබේ.ගොඩනැගිල්ලේ බිම් මහල තනිකරම වාහන නැවතුම් පළක් ලෙසින් ඉදිවී තිබේ. එහි වාහන 360 ක් නවත්වා තැබීමට පුළුවන.වායු සමීකරණය ඇති ප්‍රධාන රංග ශාලාව නවීනතම ශබ්දවාහිනි පද්ධති, ආලෝක කිරණ පද්ධති ඉහළ පහළ යන වේදිකා, රූපවාහිනි හා ශබ්ද පටිගත කිරීම්වලට වෙනම නවීන තාක්ෂණ ක්‍රමවලින් සමන්විතය. ලෝකයේ ඉහළම ගණයේ රංග ශාලාවලට සමාන ලෙස ජගත් ප්‍රමිතියට අනුව මෙය ඉදිවන බව ව්‍යාපෘති අධ්‍යක්ෂ සමරපාල විතානගේ මහතා පෙන්වා දෙයි.මේ ගොඩනැගිල්ලේ වටේ ඇති කණු වලින් දැනටම පොලොන්නරුවේ නෙළුම් විලේ හැඩය ලබාගෙන තිබේ. ඒ නෙළුම් විලේ හැඩය සහිත යකඩ සැකිල්ලට ඉහළින් වහලයක් ඉදිකරනු නොලැබේ. ඒ අනුව ඉහළින් බැලු විට පොලොන්නරුවේ නෙළුම් පොකුණේ හැඩය මනාව පෙනෙන බව ඉංජිනේරු උපදේශක ගැමුණු සිල්වා මහතා පවසයි.ප්‍රධාන රංග ශාලාවට අමතරව මෙහි රංග ශාලා 4 කි. ඊට අමතරව ඉදිරිපස ඇති යෝධ වහලය යට ද තවත් විවෘත රඟහලක් ලෙස පාවිච්චි කළ හැකිය. පිටුපස තවත් රඟහලක් තිබේ. සම්පූර්ණ ගොඩනැගිල්ලම වායු සමීකරණය කර ඇත.මීට අමතරව පුහුණුවීම් ශාලා 10 ක් පුහුණුවන අයට අවශ්‍ය නවීන නාන කාමර පද්ධති, නැවතීමේ පහසුකම්, තරු පහේ හෝටලයකට අනුබද්ධ ආපන ශාලාවක්, සංචාරක හෝටලයක් පුහුණු වීම්වලට ඉහළම මට්ටමේ ශබ්ද විකාශන පද්ධතියක්, රූපවාහිනි වීඩියෝ ගතකිරීමේ උපකරණ ආදිය හා ඒවා සංස්කරණය කිරීමේ මැදිරි පවා මෙහි අන්තර්ගත වෙන බව එහි ගිය අපට දැනගන්නට ලැබිණි.මේ මහා ඉදිකිරීමට අවශ්‍ය පස්, ගල්, වැලි හැර අන් සියලු දේ චීනයෙන් ගෙන්වනු ලැබීය. ඒ අනුව කම්බි විදුලි උපකරණ සිවිලිම් තහඩු ලී ආදිය ගෙන්වා ඇත්තේ ද චීනයෙනි. ප්‍රධාන පිවිසුමට අමතරව සුවිශේෂි ආරාධිත අමුත්තන් සඳහා ද පිවිසුම් 2 ක් ඉදිකර තිබේ. ඊට අමතරව තවත් පිවිසුම් 4 ක් ද අවශේෂ අය වෙනුවෙන් හා සැපයීම් වෙනුවෙන් ඉදිකර තිබේ.රඟහලේ මහල් තුනකින් යුත් ප්‍රධාන නෘත්‍ය ශාලාවහිටපු සංස්කෘතික ඇමැති මහින්ද යාපා අබේවර්ධන මහතාත් හිටපු ඇමැතිනි පවිත්‍රා වන්නිආරච්චි මහත්මියත් සංස්කෘතික ඇමැති ටී. බී. ඒකනායක මහතාත් මෙම ගොඩනැගිල්ලේ ඉදිකිරීම් සඳහා බලවත් උනන්දුවෙන් කටයුතු කළහ.මෙරට සංස්කෘතික කලා කටයුතුවලට කවදත් උනන්දු වන මහින්ද රාජපක්ෂ ජනාධිපතිතුමා මෙම ගොඩනැගිල්ලේ ඉදිකිරීම් නියමිත ප්‍රමිතියට කළ යුතු බවට ද උපදෙස් ලබා දී ඇත.දෙස් විදෙස් නාට්‍ය ක්ෂේත්‍රයේ නව නැම්මක් ඇතිකරන විශේෂයෙන් සාර්ක් කලාපයේ ඉදිවන නවීනතම පහසුකම් ඇති මේ මහ රඟහල තව නොබෝ දිනකින් ලොව සම්භාව්‍ය නාට්‍ය රඟ දැක්වීමට මෙන්ම අපේ කලාකරුවන්ගේ නාට්‍ය රඟ දැක්වීමට ද විවෘත වනු ඇත.නිහාල් පී. අබේසිංහසේයාරූ - විමල් කරුණාතිලක සහ මධ්‍යම සංස්කෘතික අරමුදලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=ay1104103</link>
    <topic>2011 ඉවරයි 2015 එනවා</topic>
    <author>සුනිල් අභයවර්ධන</author>
    <content>වසර විසිඅටකට පසුව ඉන්දියාව නැවතත් ලෝක කුසලාන සිහිනය සැබෑ කර ගත්තේය. 1985 වසරේදී ලෝක කුසලානය දිනා ගැනීමෙන් පසු 2003 වසරේ අනු ශූරතාවය දිනාගෙන සිටි ඉන්දියාව තම බලාපොරොත්තු නැවත සඵල කරගත් අතර 1996 වසරේදී ලෝක කුසලානය දිනාගත් ශ්‍රී ලංකාව 2007 වසරේ නවවැනි ලෝක කුසලාන ක්‍රිකට් තරගාවලියේදී අනුශූරතාව දිනූ අතර මෙවර 10 වැනි ලෝක ශූරතා තරගාවලියේ දී ද අනුශූරතාවය දිනා ගත්තේය.ශ්‍රී ලංකාව සහ ඉන්දියාව අවසන් මහා තරගය දක්වා පැමිණියේ අපූරු සිදුවීම් රැසක් මධ්‍යයේය. තෙවරක් ලෝක කුසලානය දිනා සිවුවැනි වරටත් ලෝක කුසලාන කිරුළ පැලඳීමට බලාපොරොත්තුවෙන් සිටි ඕස්ට්‍රේලියානු කණ්ඩායම අර්ධ අවසන් පූර්ව තරගවලදීම නැවත තම රටට යැවීමට ඉන්දියාව සමත් විය.ලෝක ක්‍රිකට් කුසලානයේ තිඹිරිගෙය වූ එංගලන්තයට ද ලෝක කුසලාන සිහින බිඳගෙන අර්ධ අවසන් පූර්ව වටයෙන්ම නැවත එංගලන්තයට යැවීමට ශ්‍රී ලංකා කණ්ඩායම සමත් වූයේ එංගලන්තයට එරෙහිව කඩුලු 10ක ජයක් ලබමිනි.මේ ආකාරයෙන් පෙරැළි කීපයක් හරහා අවසන් මහා කරගයට පිවිසි ඉන්දියාව සහ ශ්‍රී ලංකාව අතර තරගය පිළිබඳව මුළු ලෝකයේම ක්‍රීඩා ලෝලීන් බලා සිටියේ මෙවර කවුරුන් ජයග්‍රහණය කරන්නේ ද යන්න පිළිබඳව කුතුහලයකිනි.ඉකුත් අප්‍රියෙල් මස 2 වැනි දින උදාවී තිබුණි. ඒ ආශ්චර්යවත් රාත්‍රියේදී ඉන්දියාවේ මුම්බායි නුවර වෙන්කඩේ ක්‍රීඩාංගණයේ දී කාසියේ වාසිය දෙවරක්ම ලැබ ශ්‍රී ලංකා ක්‍රිකට් නායකයා කඩුලු හයකට පන්දු වාර 50ක් අවසානයේ ලකුණු 274ක් ලබා ඉන්දියාවට එල්ලකර සිටියේ බැරෑරුම් අභියෝගයකි.තමන්ගේ රටේ ක්‍රීඩාලෝලීන් හමුවේ මේ සුවිශේෂ වූ අවසන් ජවනිකාව කරලියට පැමිණිය ද ලෝක කුසලාන ක්‍රිකට් තරගාවලියේ අතීත වාර්තා සමඟින් ලකුණු 275ක් හඹා යාමේ ඉලක්කය පිළිබඳව ඉන්දීය ක්‍රීඩා ලෝලීන් තුළ ද රැඳී තිබුණේ අවිනිශ්චිත බලාපොරොත්තුවකි.එසේම තම පිලේ පතාකයින් දෙපළක් වූ විරේන්ද්‍ර ෂෙවාග් සහ සචින් තෙන්ඩුල්කාර් යුගලය ලකුණු 31ක් වැනි අඩු සංඛ්‍යාවකදී නැවත ක්‍රීඩාගාරයට යාමට සිදුවීම නිසා ඉන්දීය ක්‍රීඩා ලෝලීන්ගේ හදවත් සසල වෙද්දී ශ්‍රී ලංකා ක්‍රීඩා ලෝලීන් විශේෂ උද්දීපනයකට පත්වෙමින් ලෝක කුසලානයේ බලාපොරොත්තු අලුත් කිරීමට යොමු වූ බව රහසක් නොවීය.එසේ වුවද බලාපොරොත්තු නොවූ අයුරින් ශ්‍රී ලංකා පිලේ පන්දු රැකීම, පන්දු යැවීම, ඕවරයෙන් ඕවරය දුර්වල වෙද්දී ඉන්දීය පිලේ ගෞතම් ගාම්බීර් සහ නායක දෝනි, යුවරාජ් සිං දෙපළ ශ්‍රී ලංකා කණ්ඩායමට ලබාදෙමින් සිටි පීඩනය හමුවේ පන්දුවාර 48.2කදී කඩුලු 6ක් ඉතිරිව සිටිය දී ලබාගත් ලකුණු 277ත් සමඟින් ශ්‍රී ලංකාවට නැවත ලෝක කුසලානය දිනාගැනීමේ බලාපොරොත්තුව තවත් වසර හතරක් දක්වා කල් තැබුවේය.මේ අත්වූ ඉරණම පිළිබඳව ශ්‍රී ලංකාවේ ක්‍රීඩාලෝලීන් අදහස් දක්වා සිටියේ ලකුණු රැස්කිරීමේදී ඉන්දීය පන්දු යවන්නන් හමුවේ ශ්‍රී ලංකා ක්‍රීඩකයන් උපරිම තරගකාරිත්වයක් ලබාදුන් බවත් එසේ වුවද පන්දු රැකීමේදී – පන්දු යැවීමේදී ශ්‍රී ලංකා කණ්ඩායමේ ක්‍රීඩකයන්ට කුමක් සිදුවුයේ දැයි සිතාගත නොහැකි බවත්ය.කෙළින්ම යොමුවන පන්දු පහරවල් එකවර රැක ගැනීමට අපොහොසත්වීම, අවශ්‍යම උඩපන්දු රැකගැනීමට නොහැකිවීම, ශ්‍රී ලංකා කණ්ඩායමේ සුපිරි පන්දු යවන්නන් හමුවේ ඉන්දීය පිලේ ක්‍රීඩකයින් දැක්වූ සුවිශේෂ පිතිහරඹය පිළිබඳව ද අවසන් තරගය පිළිබඳව අදහස් දක්වන ලක්ෂ සංඛ්‍යාත ක්‍රීඩාලෝලීන් මෙන්ම ක්‍රීඩා විචාරකයෝ ද විවිධ අදහස් පළකර සිටියහ.කුසලානය අහිමිවීම පිළිබඳව අදහස් දක්වා සිටි ශ්‍රී ලංකා ක්‍රිකට් කණ්ඩායමේ නායක කුමාර් සංගක්කාර “අපි මේ තරගාවලිය අවසන් මහා තරගය දක්වාම පැමිණෙද්දී අපේ පන්දු යවන්නන්ගෙන් මහඟු සේවයක් ඉටුවුණා. නමුත් අවසන් තරගයේදී ඉන්දිය පිතිකරුවන්ගේ විශිෂ්ට පිතිහරඹය අපව අනුශූරයන් බව පත්කළා” යනුවෙනි.”අපි තරගාවලියේ මුල සිට බලාපොරොත්තු සඳහන් කර සිටියේ තරගයෙන් තරගයට ඉදිරියට යාම අපේ අරමුණ වන බවයි. ඒ ක්‍රමවේදය අනුව අපි මෙවර අවසන් මහා තරගය දක්වාම පැමිණියා. අපිට හැම වේලාවකම සැලැස්මක් තිබුණා. නමුත් අපි හිතන දේ හැමවේලාවෙම සිද්ධ වෙන්නේ නැහැ.අවාසනාවට, ඒ අවසන් තරගයේදී පිති හරඹය පන්දු යැවීම පන්දු රැකීම නිසි පරිදි පාලනය වූයේ නැහැ ඉන්දීය පිළේ ක්‍රීඩකයන් පන්දුවට පහර දීමේදී මෙන්ම පන්දු රැකීම පන්දු යැවීම ද මනා කළමනාකාරිත්වයකින් ඉටුකළා.කෙසේ වුවද මෙවර අවසන් මහා තරගයේදී ඉන්දීය කණ්ඩායම සෑම අතින්ම අපිට වඩා ඉදිරියෙන් සිටියා. මෙවර ලෝක කුසලානයේ වාසනාව රැඳී තිබුණේ ඔවුන් අතයි. මගේ නායකත්වය යටතේ මෙවර ලෝක කුසලානය දිනාගැනීමට නොහැකිවීම පිළිබඳව අතිශයින්ම කනගාටු වෙනවා.අවසන් මහා තරගයේදී ශ්‍රීී ලංකා පිලේ සිදුකළ වෙනස්කම් පිළිබඳව විවිධ අය විවිධ කෝණයන් හමුවේ විවිධ අදහස් දක්වා සිටියා. දිල්හාර ප්‍රනාන්දුව තරග දහතුනක් මුළුල්ලේම ක්‍රීඩාගාරයේ විවේකගැන්වීම, අජන්ත ;මන්ඩිස් අවසන් තරගයට ඉදිරිපත් නොකිරීම, සුරාජ් රන්දිව් සහ චමින්ද වාස් ව නැවත ඉන්දියාවට කැඳවීම, සුරාජ් රන්දිව් පමණක් කණ්ඩායමට අනුමැතිය ලැබීම, සුදුසු අවස්ථාවන්හිදී සුදුසු අයුරින් පන්දු යවන්නන් නොයෙදීම පිළිබඳව විවිධ අදහස් ක්‍රීඩා ලෝලීහු පළකර සිටියහ.අවසන් මහා තරගයේදී අත්වූ ඉරණම පිළිබඳව කරුණු දක්වා සිටි මහේල ජයවර්ධන සඳහන් කර සිටියේ, අවසන් තරගයේදී ශ්‍රී ලංකා කණ්ඩායම නම් කෙරුණේ, දීර්ඝ ලෙසින් සාකච්ඡා කරමින් සැමගේම අදහස් ලබා ගැනීමකින් පසුව බවය. “අවසන් තරගයේදී සිවුදෙනෙක් ශ්‍රී ලංකා කණ්ඩායමට ආදේශ කළා. ලෝක කුසලාන තරගාවලියේදී අවසන් තරගය දක්වා පැමිණෙන විට හොඳින් ක්‍රීඩා කරමින් සිටි ඇංජිලෝ මැතිව්ස් ආබාධයකට ලක්වීම නිසා කණ්ඩායමේ සමබර තාවය රැක ගැනීමේ ප්‍රශ්නයක් වුණා.ඔහු වෙනුවට ආදේශ කරන ක්‍රීඩකයා පිතිකරුවෙක් ලෙස ද කටයුතු කළ යුතු ක්‍රීඩකයෙක් වුණා. ඒ අවශ්‍යතාවය සලකා නුවන් කුලසේකර කණ්ඩායමට එක් කළා. ඒ වගේම තිසර පෙරේරා ඔහු උපරීම අයුරින් ක්‍රීඩා කළා. තරගාවලිය පුරාවට ක්‍රීඩා මණ්ඩපයේ රඳවා සිටි දිල්හාර ප්‍රනාන්දුගේ වේග පන්දු යැවීම ඉන්දිය පිලට තර්ජනයක් කරවීමට ද යෝජනාවක් ආවා. ඒත් තරගය අනුව පිතිකරුවකුගේ අවශ්‍යතාවයක් ද මතු වුණා.අපි අවසාන තරගයට පිවිසුණේ පිතිකරුවන් හය දෙනෙක් සහ පන්දු යවන්නන් පස්දෙනකුගේ සංයුතියක් ඇතිවයි. නමුත් ඒ සියලුම සැලසුම් අඩාළ කිරීමට ඉන්දිය පිලේ පිතිකරුවන් සමත් වුණා.” මහේල ජයවර්ධන අවසන් තරගය පිළිබඳව අදහස් දක්වා සිටියේ ඒ අයුරින්.කුසලානය දිනු ඉන්දිය පිලේ නායක මහේන්ද්‍ර සිං දෝනි සඳහන් කර තිබුණේ, තම කණ්ඩායමේ පන්දුවට පහරදීමේ ප්‍රමුඛතාවය වෙනස් කිරීම ශ්‍රී ලංකාවේ පන්දු යවන්නන් අනුව වෙනස් කළ බවය. විරාට් කෝලිගේ දැවි යාමත් සමඟම තමා පිටියට පැමිණීමට ගත් තීරණය සාර්ථක වූ බව ද මුරලිගේ දුෂ්රාවලට මුහුණ දී තමාට පළපුරුද්දක් තිබීම එම තීරණයට වඩාත්ම නැඹුරු වීමට හේතු වූ බවත්ය.එසේම වමතින් සහ දකුණතින් පිත්ත හසුරුවන ක්‍රීඩකයන් දෙදෙනෙක් දෙපැත්තක සිට පිතිකරණයේ යෙදීමේදී පන්දු රකින කණ්ඩායම තරමක අපහසුතාවයකට පත් වෙනවා. එවැනි සැලසුම් කීපයක් මත තම පිලේ පිතිහරඹය සාර්ථකවූ බව මහේන්ද්‍ර සිං දෝනි සඳහන් කර සිටියේය.මෙවර ලෝක කුසලාන තරගාවලියේදී ශ්‍රී ලංකාවට අනුශූරතාවය හිමිවීම පිළිබඳව කරුණු දක්වා සිටි ශ්‍රී ලංකා ක්‍රිකට් ආයතනයේ සභාපති ඩී. එස්. ද සිල්වා මහතා සඳහන් කර සිටියේ මෙවර ශ්‍රී ලංකාවාසි කවුරුත් ලෝක කුසලානය පිළිබඳව බලාපොරොත්තු රඳවාගෙන සිටි අතර අවාසනාවකට අවසන් තරගය කණපිට හැරුණු බවය. හිටපු ක්‍රිකට් නායකයකු වූ අනුර ;තන්නකෝන් මහතා මේ පිළිබඳව අදහස් පළ කරමින් පෙරැළි රැසක් සමඟින් අවසන් තරගය දක්වා ඉදිරියට පැමිණි ශ්‍රී ලංකා කණ්ඩායමට ඉන්දිය පිලේ ස්ථානෝචිත සැලසුම අතරේ ලෝක කුසලානය අහිමිව ගිය බවය.මේ අතර අවසන් මහ තරගයේදී ඉන්දිය කණ්ඩායම ඇතැම් පන්දුවාරවලදී දැක්වූ මන්දගාමී තත්ත්වය මත ඉන්දිය පිලට දඩයක් ගෙවීමට ප්‍රධාන තරග තීරක ජෙප් ක්‍රෝ නියම කර තිබේ.ජගත් ක්‍රිකට් සමුළුවේ නීතිරීති උල්ලංඝනය කිරීම හේතුවෙන් අවසන් තරගයේ වීරයා වූ ඉන්දිය පිලේ නායක මහේන්ද්‍ර සිං දෝනි තම තරග දීමනාවෙන් සියයට විස්සක් ගෙවන ලෙස ද, කණ්ඩායමේ අනෙකුත් ක්‍රීඩකයින්ට සියයට දහයක් දඩ ගෙවන ලෙසට ද තීන්දුව ලබා දී තිබේ. එම දඩ ගෙවීම් පිළිබඳව විශේෂත්වයකින් තොරව ඉන්දිය ක්‍රීඩකයින් එකඟ වී ඇති බව ද ජගත් ක්‍රිකට් කවුන්සලය සඳහන් කර සිටී.කෙසේ වුවද මෙවර ලෝක කුසලානයේ ජයග්‍රහණය වෙනුවෙන් ඉන්දිය ක්‍රිකට් පිලට රුපියල් කෝටි 33ක් ප්‍රදානය කෙරුණු අතර, ඉන්දිය කණ්ඩායම මෙවර ලෝක කුසලානය දිනීමේ සතුට වෙනුවෙන් ඉන්දිය ක්‍රිකට් පාලක මණ්ඩලය එම තිළිණ මුදලට අමතරව එක් ක්‍රීඩකයකුට රුපියල් කෝටි දෙකහමාරක් සහ මෝටර් රථයක් බැගින් ප්‍රදානය කරන බව ද ප්‍රකාශ කර තිබේ.මෙවර ලෝක කුසලාන ක්‍රිකට් තරගාවලියේ අනු ශූරතාවය හිමිවීම නිමිත්තෙන් ශ්‍රී ලංකා කණ්ඩායමට ඩොලර් පහලොස් ලක්ෂයක් ද තෙවැනි සහ සිව්වැනි ස්ථාන දිනු කණ්ඩායම් දෙකට ඩොලර් හත්ලක්ෂ පනස්දහසක් බැගින් ද පස්වැනි ස්ථානයේ සිට අටවැනි ස්ථානය දක්වා පැමිණි කණ්ඩායම්වලට ඩොලර් තුන්ලක්ෂ හැත්තෑදහසක් බැගින් ද ප්‍රදානය කෙරුණි.තරගාවලියේ වීරයා ලෙස නම් කෙරුණේ ඉන්දිය කණ්ඩායමේ යුවරාජ් සිංය. අවසන් තරගයේ වීරයා වූයේ ඉන්දිය පිලේ නායක මහේන්ද්‍ර සිං දෝනිය. තරගාවලියේ වැඩිම ලකුණු ලාභියා වූයේ ශ්‍රී ලංකා කණ්ඩායමේ ටී. එම්. දිල්ෂාන් තරග නවයකදී ලකුණු 500 ක් රැස්කර ගත්තේ, ඉන්දිය කණ්ඩායමේ සුපිරි පිතිකරු සචින් තෙන්ඩුල්කාර් දෙවැනි තැනට පත් කරමිනි. සචින් ලබා සිටි ලකුණු ගණන තරග නවයකදී ලකුණු 482 කි.මෙවර ලෝක කුසලාන ක්‍රිකට් තරගාවලියේදී වැඩිම කඩුලු ලබාගත් ක්‍රීඩකයා වීමේ ගෞරවය දිනාගත්තේ පාකිස්තානු කණ්ඩායමේ සහිඩ් අප්රිඩිය. ඔහු තරග අටකදී පන්දුවාර 74.3 කදී ලකුණු 270 කට කඩුලු 21 ක් ලබා ගත්තේය. ශ්‍රී ලංකාවේ මුත්තයියා මුරලිදරන් තරග නවයකදී පන්දුවාර 64.4 කදී ලකුණු 277 කට කඩුලු 15 ක් ලබා පස්වැනි ස්ථානයට පත්විය.මෙවර ලෝක කුසලාන තරගාවලියේදී තරගයක වැඩිම ලකුණු ලබාගත් කණ්ඩායම ලෙසින් බංගලාදේශයට එරෙහිව ඉන්දියාව පන්දුවාර 50 කදී කඩුලු 4 කට ලබාගත් ලකුණු 370 ඉදිරියෙන් තිබෙන අතර අඩුම ලකුණු සංඛ්‍යාව ලෙස සඳහන් වී ඇත්තේ බටහිර ඉන්දිය කොදෙව් පිල හමුවේ පන්දුවාර 18.5 කදී සියලුම ක්‍රීඩකයින් දැවි බංගලාදේශ කණ්ඩායම ලබාගත් ලකුණු 58 ය.ඉන්දිය පිලේ විරේන්ද්‍ර ෂෙවාග් බංගලාදේශයට එරෙහිව ලබාගත් ලකුණු 175 මෙවර තරගාවලියේ වැඩිම ලකුණු රැස් කිරීම ලෙස සටහන් වෙන අතර දක්ෂතම පන්දු යැවීම ලෙස සටහන් වෙන්නේ කොදෙව් පිලේ කෙමාර් රෝච් නෙදර්ලන්ත පිල හා පැවැති තරගයේදී නෙදර්ලන්තයට එරෙහිව ලකුණු 27 ට කඩුලු 6 ක් ලබාගැනීමය.2011 ලෝක කුසලාන තරගාවලිය නිමාවට පත්වීමෙන් පසුව ජාත්‍යන්තර ක්‍රිකට් කවුන්සලය ජගත් එක්දින තරග ශ්‍රේණිගත කිරීම් අනුව ප්‍රසාද ලකුණු 148 ක් ලබා දෙමින් ඕස්ට්‍රේලියාව පළමු තැනට ද ලකුණු 121 ක් ලබා දෙමින් ඉන්දියාව දෙවැනි තැනට ද ලකුණු 118 ක් හිමි කරමින් ශ්‍රී ලංකාව තෙවැනි තැනට ද ලකුණු 116 ක් ලබා දකුණු අපි‍්‍රකාව සිවුවැනි තැනට ද ලකුණු 109 ක් ලැබු එංගලන්තය පස්වැනි තැනට ද ශ්‍රේණිගත කර තිබිණි.මේ අතර සෑම ලෝක කුසලාන තරගාවලියකින්ම පසු ජාත්‍යන්තර ක්‍රිකට් කවුන්සලය නම් කරනු ලබන “ඒඛ්ඛ් ඉඊඒඅ” සුපිරි ක්‍රීඩා තරු ක්‍රිකට් කණ්ඩායමේ නායකත්වයට ශ්‍රී ලංකා කණ්ඩායමේ නායකයා ලෙස කටයුතු කළ කුමාර් සංගක්කාර නම් කර තිබීම විශේෂත්වයකි. ලෝකයේ හිටපු ක්‍රිකට් ක්‍රීඩකයින් පස්දෙනකුගෙන් සමන්විත විශේෂ කමිටුවක් මඟින් එම කණ්ඩායම නම්කර ඇති අතර කණ්ඩායමට ශ්‍රී ලංකාව නියෝජනය කළ ක්‍රීඩකයෝ සිවුදෙනෙක් ද ඉන්දියාව නියෝජනය කළ ක්‍රීඩකයෝ තිදෙනෙක් ද ඇතුළත් වෙති.එසේ නම් කරන ලද ජගත් සුපිරි ක්‍රිකට් කණ්ඩායම මෙසේ ය.කුමාර් සංගක්කාර (නායක), මහේල ජයවර්ධන, තිලකරත්න දිල්ෂාන්, මුත්තයියා මුරලිදරන් (ශ්‍රී ලංකාව), සචින් තෙන්ඩුල්කාර්, යුවරාජ් සිං, ෂහිර් ඛාන් (ඉන්දියාව), ඒ. බී. ඩිවිලියර්ස්, ඩේල් ස්ටෙන් (දකුණු අපි‍්‍රකාව), ෂේන් වොට්සන් (ඕස්ට්‍රේලියාව), ෂහිඩ් අප්රිඩි (පාකිස්තානය).මේ අතර ලෝක කුසලාන අවසන් පූර්ව තරගයේදී ඉන්දියාව වෙතින් ඕස්ට්‍රේලියාව පරාජය පත්වීමත් සමඟම ඕස්ට්‍රේලියානු කණ්ඩායමේ නායකත්වයෙන් ඉවත් වූ රිකී පොන්ටින් වෙනුවට ඉදිරි තරගවලදී කණ්ඩායමේ නායකත්වය දැරීම සඳහා මයිකල් ක්ලාක් නම්කර තිබේ.2011 ලෝක කුසලාන තරගාවලියේ අනු ශූරතාව දිනු ශ්‍රී ලංකා කණ්ඩායමට ශ්‍රී ලංකා ක්‍රීඩා ලෝලීන්ගේ උණුසුම් ප්‍රතිචාර ලැබුණු අතර ඔවුන් එදා කටුනායක සිට කොළඹට පැමිණෙන තෙක්ම මඟ දෙපස රැඳි සිටි දහස් සංඛ්‍යාත ක්‍රීඩා ලෝලීහු ශ්‍රී ලංකා කණ්ඩායමට උපහාර දැක්වූහ. මේ අතර ජනාධිපති මහින්ද රාජපක්ෂ මහතා ද ශ්‍රී ලංකා ක්‍රිකට් කණ්ඩායම අරලියගහ මැදුරට කැඳවා ඔවුන්ට උපහාර දක්වමින් විශේෂ උපහාර තිළිණ ප්‍රදානය කළ අතර තරග පිටියෙන් සමුගත් මුත්තයියා මුරලිදරන්ට ද ජනාධිපති විශේෂ සමරු තිළිණයක් ප්‍රදානය කෙළේය.මේ සියල්ල අවසන් වී දින දෙකක් ගෙවී යද්දී ශ්‍රී ලංකා ක්‍රිකට් නායක කුමාර් සංගක්කාර, තමා ශ්‍රී ලංකා ක්‍රිකට් කණ්ඩායමේ එක්දින සහ පන්දුවාර විස්සයි - විස්ස තරගවලදී නායකත්වයෙන් ඉවත්වන බව ශ්‍රී ලංකා ක්‍රිකට් කමිටුවට දන්වා සිටියේය. කුමාර්ගේ එම ලිපිය ගැන පාලක කමිටුව තීරණයකට එළඹීමටත් ප්‍රථම එදිනම අඟහරුවාදා සවස කුමාර් සංගක්කාර ක්‍රිකට් නිවහනේදී මාධ්‍ය හමුවක් පැවැත්වීය.මාධ්‍යවේදින්ගේ විවිධ ප්‍රශ්නවලට පිළිතුරු දුන් සංගක්කාර කියා සිටියේ තමන්ගේ මෙම තීරණය කාගේවත් බලපෑමකට ඉල්ලීමකට හෝ කලකිරීමකට අර්බුදයකට පත්වීමක් නිසා නොව තම හදවතින්ම ගත් තීරණයක් බවය. තමාගේ තීරණය ලෝක කුසලාන තරගාවලියට මාසයකට පමණ පෙර තෙරීම් කමිටු සභාපති අරවින්ද සිල්වාට සහ කණ්ඩායමේ උප නායක මහේල ජයවර්ධනට සැලකර තිබු බව ද සංගක්කාර සඳහන් කර සිටියේය.කෙසේ වුවද තමා ඉදිරියේදී නියමිත ජාත්‍යන්තර තරගවලදී ටෙස්ට් තරග සඳහා තාවකාලිකව නායකත්වය දරන අතර කණ්ඩායමේ පිතිකරුවෙක් ලෙස ද රැඳී සිටීමට බලාපොරොත්තු වන බව ද සඳහන් කළේය. වසර 2015 දී එළඹෙන ලෝක කුසලාන ක්‍රිකට් තරගාවලියට සූදානම් වන ශ්‍රී ලංකා කණ්ඩායමට යොවුන් නායකත්වයක් සකස් කරදීමේ අරමුණින් තමා හුදෙක්ම මෙම තීරණයට එළඹුණ බව එහිදී සඳහන් කර සිටියේය.මේ අතර නායක සංගක්කාරගේ ‘නායකත්වයෙන් සමුගැනීම’ ප්‍රකාශ කර පැය විසි හතරක් ගතවීමටත් පෙර මහේල ජයවර්ධන ද උප නායක පදවියෙන් ඉවත් වෙන බවට ශ්‍රී ලංකා ක්‍රිකට් ආයතනයට දැන්වීය.සුනිල් අභයවර්ධනලෝක ක්‍රිකට් කුසලානය දිනූ ඉන්දියානු ක්‍රිකට් කණ්ඩායමට තෑගිවලින් නම් අඩුවක් නොවීය.නොයෙක් මාදිලියේ තෑගි ලැබීමට ඔවුහු වාසනාවන්තයෝ වූහ. ඉඩම්, නොමිලේ දුම්රිය බලපත්‍ර සුඛෝපභෝගී මෝටර් රථ මෙන් ද ලක්‍ෂ ගණනින් පිරි මුදල් තෑගි ද ඉන්දියා වීරයන් උදෙසා පිරිනැමිණි.ශ්‍රී ලංකා ක්‍රිකට් කණ්ඩායම පරදවා ඔවුන් ලද ජයග්‍රහණය සිය ජාතියේ ජයග්‍රහණයක් ලෙස සැලකූ සියලු ඉන්දියානුවෝ ජයග්‍රහණය මහත් අභිමානයෙන් සැමරූහ.ඉන්දියාවේ රජය මෙන්ම පෞද්ගලික අංශයද කණ්ඩායම් නායක මහේන්ද්‍ර සිං දෝනි හා ඔහුගේ කණ්ඩායම වටා රොක්වී මල්මාලා පැලඳවිය.අවසාන මහා තරගය අවසන් වූ විගසම ඉන්දියානු ක්‍රිකට් පාලක මණ්ඩලය කණ්ඩායමේ සෑම සාමාජිකයෙකුටම ඉන්දියානු රුපියල් මිලියන දහය බැගින් (ඩොලර් 225,000) පිරිනැමීය.ඒ වගේම ප්‍රාන්ත රාජ්‍ය ගණනාවක්ම සිය ජාතික වීරයන්ට නානා මාදිලියේ තෑගි, ඉඩම්, පදක්කම්, ගොෟරව ආචාර්ය උපාධි හා තවතවත් මුදල් පිරිනැමීමට ඉදිරිපත්ව සිටිති.උත්තර් ප්‍රදේශ් හි මහ ඇමතිනී මායාවතී සිය ප්‍රාන්ත කණ්ඩායමට ක්‍රීඩා කරන සුරේෂ් රයිනා හා පියුෂ් චවුලා යන දෙදෙනාට ඉන්දියානු රුපියල් මිලියනයක මුදල් මල්ලක් පරිත්‍යාග කළාය.”ඔබ දෙදෙනා උත්තර් ප්‍රදේශයට ආඩම්බරයක්.” මහ ඇමැතිනි කීවාය.දිල්ලි අගනුවර ප්‍රධාන ඇමතිනී ශීලා ඩික්සිත් ඉන්දියානු කණ්ඩායමේ නායක දෝනිට රුපියල් මිලියන 20 ක මුදල් ත්‍යාගයන් හා දිල්ලි ප්‍රදේශයේ තවත් ක්‍රීඩකයන් හතර දෙනකුට රුපියල් මිලියන දහය බැගිනුත් පිරිනැමුවාය.දකුණු කර්ණාටක ප්‍රාන්තය ඉන්දියානු කණ්ඩායමේ සෑම සාමාජිකයෙකුටම නොමිලේ ඉඩමක් බැගින් ප්‍රදානය කළාය.1983 දි කපිල් දේව් ගෙන් පසු ලෝක කුසලානය හිමිකරගත් පළමුවන නායකයා වශයෙන් මහේන්ද්‍ර සිං දෝනිට දැනටමත් විවිධ රූපවාහිනී දැන්වීම් ගණනාවක පෙනී සිටීමට වරම් ලැබී ඇත.ක්වාන් ස්පොර්ට්ස් අලෙවි සමාගමේ ප්‍රධාන විධායක නිලධාරි ඉන්දුනිල් දාස් බලාන් කියා සිටියේ ලෝක කුසලානය ජය ගැනීමට පෙර රුපියල් මිලියන 50 ක් 60 ක් වූ දෝනිගේ මිල දැන් රුපියල් මිලියන 150 දක්වා නංවා ඇති බවයි. එම මුදල බොලිවුඩ් මෙගා තරුව වන ශාරුක් ඛාන් අයකරන රුපියල් මිලියන 80 – 100 අතර මුදලට ද වඩා වැඩිය.දාස් බ්ලාන් පවසන්නේ දෝනිට හා ක්‍රිකට් සුපිරි තරුව වන සචින් ටෙන්ඩුල්කාර්ට, තමන්ට කැමති මුදලක් ඉල්ලා සිටිය හැකි බවය.ඊළඟට ඉන්දියානු ක්‍රිකට් කණ්ඩායමට ලැබෙන තවත් වරප්‍රසාදයක් වන්නේ නිදහස් දුම්රිය බලපත්‍රයි. ඒ අනුව ඔවුන් සියලු දෙනාටම ජීවිත කාලය පුරාවටම දෙදෙනෙකුට පළමු පන්තියේ දුම්රියේ ගමන් කිරීමට විශේෂ ටිකට්පතක් ඉන්දියානු දුම්රිය අමාත්‍යංශය මඟින් පිරිනමා ඇත.තවත් පෞද්ගලික සමාගම් කීපයක්ම තමන්ගේ වෙළෙඳ නාම ප්‍රවර්ධකයන් ලෙස ජයග්‍රාහී කණ්ඩායමේ බොහෝ සාමාජිකයන් තෝරාගෙන ඇත.දකුණු කොරියානු මෝටර් රථ නිෂ්පාදන සමාගමක් වන හයිහුන්ඩායි සමාගම ඉන්දියානු ක්‍රිකට් කණ්ඩායමේ සෑම ක්‍රීඩකයෙකුට අලුත්ම මෝටර් රථයක් පිරිනැමීය. මේ අතර අවුඩි මෝටර් රථ සමාගම තරගාවලියේ වීරයා වූ යුවරාජ් සිං වෙත අතිසුඛෝපභෝගී විශේෂ මෝටර් රථයක් වෙන් කර දුන්නේය.දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=ay1104104</link>
    <topic>සමාගම් කිහිපයක මිල ඉහළට</topic>
    <author>තාරක වික්‍රමසේකර</author>
    <content>කොටස් වෙළෙඳ පොළේ ඉහළ පහළ නැඟීමේ සාමාන්‍ය ක්‍රමවේදය පසුගිය සතිය ආරම්භයේ ද ඒ අයුරින්ම සිදුවිය.පසුගිය සඳුදා (04) සිදුවූ ගනුදෙනු අතරින් සමාගම් කිහිපයක කොටස් සැලකිය යුතු ලෙසින් ඉහළ ගියේය. ඒ අතුරින් හරිස්චන්ද්‍ර මිල්ස් මුල් තැනක් ගත්තේය. පෙරදින රු.1050.00 ක මිලකට තිබු හරිස්චන්ද්‍ර සමාගමේ කොටසක මිල රුපියල් 1500 ක් දක්වා රුපියල් 450 කින් ඉහළ ගියේය.සින්ග් ලංකා සමාගමට දෙවන ස්ථානය හිමි විය. රුපියල් 985 කට අලෙවි වූ කොටසක රුපියල් 1450.00 ක් දක්වා ඉහළ ගිය අතර දිනය නිමා වන විට කොටසක මිල රුපියල් 1277.80 ක් දක්වා ඉහළ ගොස් තිබුණි.මිල පහළ යාම් අතුරින් කලම්බු ෆාමසි කැපි පෙනුණි. පෙර දින රුපියල් 3446.70 ක් වූ කොටසක මිල රුපියල් 3338.70 ක් දක්වා දිනය නිමා වන විට අඩු වී තිබුණි. එහෙත් එදින රුපියල් 3495.00 ක් දක්වා ද වරෙක කොටසක මිල ඉහළ ගියේය.සියෙරා කේබල්ස් සමාගමේ කොටස් පනස් එක්ලක්ෂ එක්දහස් තුන්සියක් (5101300) අලෙවි වීම දිනයේ වැඩිම කොටස් අලෙවිය බවට පත් විය. අඟහරුවාදා (05) දින ද එසේ සමාගමේ කිහිපයක කොටස් මිල කැපී පෙනෙන අයුරින් ඉහළ පහළ ගියේය.සින්ග් ලංකා ඉන් මුල් තැනක් ගත්තේය. පෙර දින 1277.80 කට අලෙවි වූ සමාගමේ කොටසක මිල රුපියල් 1900.00 ක් දක්වා ඉහළ ගියේය. දිනය නිමා වන විට එහි මිල රුපියල් 1862.50 ක් ලෙසින් දැක්වුණු අතර එය පෙර දිනට සාපේක්ෂව රුපියල් 584.70 ක මිල ඉහළ යාමකි.යුනියන් කෙමිකල්ස් සමාගමේ කොටසක මිල ද රුපියල් 662.00 සිට රුපියල් 993.00 ක් දක්වා ඉහළ ගොස් දිනය නිමා වන විට කොටසක මිල රුපියල් 966.40 ක් දක්වා වැඩි වී තිබුණි. එය පෙර දිනට සාපේක්ෂව රුපියල් 304.40 ක ඉහළ යාමකි. ඊස්ටර්න් මර්චන්ට් සමාගමේ කොටසක මිල ද රුපියල් 551.50 සිට රුපියල් 840.00 ක් දක්වා ඉහළ නැංගේය. ඒ පෙර දිනට සාපේක්ෂව රුපියල් 288.50 ක ඉහළ යාමකි. එදින එතරම් විශාල ලෙසින් මිල පහළ යාම් සිදු නොවුණි.පසුගිය 01 වැනිදා සිකුරාදා දිනයේදී ලැයිස්තු ගත සමාගම් 246 න් සමාගම් 212 ක කොටස් ගනුදෙනු වූ නමුත් සඳුදා (04) එම සංඛ්‍යාව 203 ක් බවට අඩු විය. එහෙත් අඟහරුවාදා දිනයේදී එම සංඛ්‍යාව 211 ක් දක්වා වැඩි විය.විදේශීය ආයෝජකයන්ගේ දායකත්වය සඳුදා (04) දින ලැබී තිබුණේ 443 ක් පමණි. එම සංඛ්‍යාව අඟහරුවාදා වන විට 478 ක් දක්වා ඉහළ නැඟ තිබුණි.සිකුරාදා (01) දින සමස්ත කොටස් මිල දර්ශකය දැක්වූයේ ඒකක 7377.22 ක් ලෙසිනි. එම සංඛ්‍යාව ඒකක 7373.14 ක් ලෙස සඳුදා දින දැක්වුණ අතර අඟහරුවාදා වන විට එම සංඛ්‍යාව 7370.02 ක් බව පෙන්නුම් කරන ලදි.මිලංකා මිල දර්ශකය සිකුරාදා දින දැක්වූයේ ඒකක 7024.83 ක් ලෙසිනි. සඳුදා දින එය ඒකක 7032.72 ක් ලෙස දැක්වුණි. අඟහරුවාදා දිනයේදී මිලංකා මිල දර්ශකය දැක්වූයේ ඒකක 7022.28 ක් ලෙසිනි.ලංකා ෆ්ලොටයිල්ස් සමාගම දෙවන ලාභාංශ ගෙවන බවට දැනුම් දී තිබු අතර එක් කොටසකට රුපියල් 2.50 ක් ගෙවන බවට සමාගම දන්වා තිබුණි. එසේම එච්. ඩී. එෆ්. සී. බැංකුව ද වසරාවසාන ලාභාංශ ලෙසින් කොටසකට රුපියල් 5.00 ක් ගෙවන බවට දන්වා තිබුණි. අඟහරුවාදා වන විට සමාගම් දෙකකට 10% මිල පරාස සීමා පනවා තිබු අතර කෙසේ වුවත් බොහෝ සමාගම්වල කොටස් සැලකිය යුතු සංඛ්‍යාවක් අලෙවි වීම මේ සතියේ කැපී පෙනුණි. පෙර සතිවල කොටස් 100 ක් 200 ක් අලෙවි වූ සමාගම්වල පවා කොටස් දහස් ගණන් අලෙවි වීම කැපී පෙනුණි.මේ සතියේ කොටස් වෙළෙඳ පොළ මන්දගාමී ස්වරූපයක් උසුලනු ඇතැයි වෙළෙඳ පොළ ආරංචි මාර්ග පවසයි. සිංහල සහ හින්දු අලුත් අවුරුද්ද නිමිත්තෙන් ජනතාව ආයෝජනයන්ගෙන් තරමක් ඈත්වීම ඊට හේතුවයි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=aj1104101</link>
    <topic>ශ්‍රී ලංකා ඉන්ෂුවරන්ස් ජීවිත සමුළුව මහත් හරසරින්</topic>
    <author/>
    <content>ශ්‍රී ලංකා ඉන්ෂුවරන්ස් ජීවිත සමුළුව මහත් හරසරින්ශ්‍රී ලංකා ඉන්ෂුවරන්ස් රක්ෂණ උපදේශකයන්ගේ ජීවිත රක්ෂණ ව්‍යාපාර වෙනුවෙන් දිරිගැන්වීම හා ඔවුන්ගේ ව්‍යාපාර දර්ශකය ඇගයීම වස් වාර්ෂිකව පවත්වන “ජීවිත සමුළුව 2010” දින දෙකක් පුරා කොළඹ සිනමන් ලේක්සයිඩ් හෝටලයේ සහ ජෙට් ලයිනර් නෞකාවේදී මහත් හරසරින් පවත්වන ලදි.මහ බැංකුවේ අධිපති ජීවිත සමුළුව අමතමින්මෙම ජීවිත සමුළුව සඳහා සහභාගි වීමට 2010 වසරේ ජූනි මස සිට මාස 3 ක් රක්ෂණ උපදේශකයන් සඳහා පවත්වන ලද ජීවිත රක්ෂණ නව ව්‍යාපාර තරගාවලිය පදනම් කරගෙන 200 කට අධික රක්ෂණ උපදේශකයින් පිරිසක් වරම් ලබා සිටියහ.එම අවස්ථාවට ශ්‍රී ලංකා රක්ෂණ සංස්ථාවේ සභාපති ගාමිණි එස්. සෙනරත්, කළමනාකාර අධ්‍යක්ෂ සහ ප්‍රධාන විධායක නිලධාරී මොහාන් ද අල්විස්, විධායක අධ්‍යක්ෂ පියදාස කුඩා බාලගේ සහ ප්‍රධාන අධිකාරී නීල් හපුහින්න යන මහත්වරුන් ඇතුළු උසස් නිලධාරී විශාල පිරිසක් ද සහභාගි වූහ. මෙහිදී ජීවිත රක්ෂණ ව්‍යාපාර වැඩිම ප්‍රමාණයක් ඉදිරිපත් කරන ලද කණ්ඩායම් නායකයින් සහ රක්ෂණ උපදේශකයින්ට ඩුබායි සංචාර සඳහා ගුවන් බලපත්‍ර ද ප්‍රදානය කළ අතර සහභාගි වූ සෑම රක්ෂණ උපදේශක මහතෙකුටම ඇගැයීම් සහතික පත්‍රයක් ද පිරිනැමිණි.ජීවිත සමුළුවේදී විශේෂ ආරාධිත දේශනයක් කළ ශ්‍රී ලංකා මහ බැංකුවේ අධිපති අජිත් නිවාඩ් කබ්රාල් මහතා රටක ආර්ථික සංවර්ධනය සඳහා රක්ෂණ ක්ෂේත්‍රයට ද සුවිශේෂි ස්ථානයක් හිමිවන බවත් රාජ්‍ය රක්ෂණායතනයක් වශයෙන් ශ්‍රී ලංකා රක්ෂණ සංස්ථාව මේ රටේ ආර්ථික සංවර්ධනයට විශාල රුකුලක් බවත් කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=aj1104102</link>
    <topic>විජිත සමූහ ව්‍යාපාරය 51 වැනි වසරට</topic>
    <author>ගාමිණි රූපානන්ද</author>
    <content>විජිත සමූහ ව්‍යාපාරය 51 වැනි වසරටගාමිණි රූපානන්දමාවනැල්ලේ විජිත සමූහ ව්‍යාපාරය සිය 51 වැනි සංවත්සරය සමරමින් ග්‍රාමීය නිෂ්පාදන නඟා සිටුවීමේ ප්‍රජා සත්කාරක වැඩසටහනක් ආරම්භ කරයි.කර්මාන්ත ශාලා සංකීර්ණයෙන් පටන්ගෙන ප්‍රාදේශීය හා දීප ව්‍යාප්ත මට්ටමින් වැඩසටහන් රැසක් ක්‍රියාවට නැංවීමට කටයුතු කරගෙන යන බව විජිත සමූහ ව්‍යාපාරයේ සභාපති කාසිම් රහමතුල්ලා මහතා පවසයි.ඒ අනුව විශාල පිරිසකට ස්වයං රැකියා සැලසෙන අතර සෘජුව හා වක්‍රව ජීවනෝපාය සැලසෙන ග්‍රාමීය කර්මාන්ත රාශියක් ඇරැඹේ. දේශීය ඌරුවට ගැළපෙන ආකාරයට සහල් ආශි‍්‍රත නිෂ්පාදන සෝයා උළුඳු පිටි හා කිරි ආශි‍්‍රත නිෂ්පාදන ප්‍රචලිත කිරීමට කටයුතු කරගෙන යයි.දේශීය ආහාර බෝග ගොවිබිම්වලට ගොස් ගොවීන්ගෙන් සාධාරණ මිලකට මිලදීගෙන ඔවුන්ගේ අතමිට සරු කරවීමට ක්‍රියා කරන අතර එම ආහාර බෝග නිෂ්පාදන ඇතුළත් ආහාර මල්ලක් සහනදායි මිලට සෑම සේවක පවුලකටම ලබාදීමට මූලිකව පියවර ගැනේ.  විදුලි සංදේශ හා තොරතුරු තාක්ෂණ ඇමැති රංජිත් සියඹලාපිටිය මහතා විජිත සමූහ ව්‍යාපාරයේ සේවක දරුවකුට ශිෂ්‍යාධාර ප්‍රදානය කරමින්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=aj1104103</link>
    <topic>තොරතුරු තාක්ෂණ දැනුම ඌවට</topic>
    <author/>
    <content>තොරතුරු තාක්ෂණ දැනුම ඌවටඉන්ටෙල් ලිමිටඩ් - ශ්‍රී ලංකා සම්බන්ධතා කාර්යාලයේ ශ්‍රී ලංකා ව්‍යාපාර කළමනාකරු ඉන්දික ද සොයිසා මහතා ඌව පළාතේ මහ ඇමැති ශෂින්ද්‍ර රාජපක්ෂ මහතා සහ චන්දිත සමරනායක මහතා සමඟ බුත්තල දැයට කිරුල ප්‍රදර්ශන භූමියේ දී.තොරතුරු සහ සන්නිවේදන තාක්ෂණය මෙරට පුරා ව්‍යාප්ත කිරීමේ රජයේ අරමුණ හා එක්ව යමින් තොරතුරු සහ සන්නිවේදන තාක්ෂණ ක්‍රියාකාරකම් සංවර්ධනය කිරීම සඳහා ඌව පළාතේ ප්‍රධාන අමාත්‍ය ශෂින්ද්‍ර කුමාර රාජපක්ෂ මහතා ඉන්ටෙල් සමඟ එක්ව ක්‍රියා කරයි.“කලාපයේ දැනුම් මධ්‍යස්ථානය බවට ශ්‍රී ලංකාව පත් කිරීමේලා දායක වෙමින් ඒ වෙනුවෙන් වැදගත් මෙහෙයක් ඉටු කිරීමේ අවස්ථාව දැන් අප වෙත එළඹ ඇත. විවිධ පරිසර පද්ධතීන් සමඟ එක්ව ක්‍රියා කරමින් මෙම අරමුණ කරා යාමට අපිට හැකි විය යුතු ය. මෙම අරමුණ ඉටු කර ගැනීම තුළින් කලාපයේ අනෙකුත් රටවල් හා කරට කර සිටීමේ හැකියාව අපගේ අනාගත තරුණ පරපුරට අත් කර දිය යුතු ය” යැයි මහ ඇමැතිවරයා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=aj1104104</link>
    <topic>ලංකා හොස්පිටල්ස් මධ්‍යස්ථානයක් මාලදිවයිනේ</topic>
    <author/>
    <content>ලංකා හොස්පිටල්ස් මධ්‍යස්ථානයක් මාලදිවයිනේලංකා හොස්පිටල්ස් හි විශිෂ්ට සේවාව මාලදිවයින වැසියන් වෙත ලද ලබා දීමේ අරමුණ ඇතිව එහි කාර්යාලයක් සහ රෝගීන් සඳහා පහසුකම් සලසන මධ්‍යස්ථානයක් පසුගිය දා විවෘත කරන ලදි.උසස් තාක්ෂණය සහ විශිෂ්ට සේවා මට්ටම අතින් පමණක් නොව ලොව පුරා රෝගීන් සඳහා මෙතෙක් නොපැවති සේවාවන් ද ලබා දෙමින් නොබෝ දිනකින් ආසියානු කලාපයේ ප්‍රධානතම රෝහල බවට පත්වීම සඳහා ලංකා හොස්පිටල්ස් ක්‍රියා කරමින් සිටින බව ප්‍රධාන විධායක නිලධාරී ලකිත් පීරිස් මහතා කියයි.අඩු වියදම් ඉදිකිරීම් තාක්ෂණය උතුරු පළාතට ලබා දීමට කටයුතු කරන බව ජාතික ඉංජිනේරු පර්යේෂණ හා සංවර්ධන ආයතනයේ සභාපති ඩී. ආර්. පුල්ලේපෙරුම මහතා කියයි.කටුනායක ඉංජිනේරු තාක්ෂණ පුහුණු ආයතනයේ අඩු වියදම් ගොඩනැඟිලි තාක්ෂණය පිළිබඳ පාඨමාලාව ආරම්භ කළ අවස්ථාවේ ඒ මහතා එසේ කීය.ඉංජිනේරු තාක්ෂණ ආයතනයේ අධ්‍යක්ෂ ඩබ්ලිව්. එම්. සී. එල්මෝ ප්‍රනාන්දු මහතා ඇතුළු සිවිල් ඉංජිනේරු කාර්ය මණ්ඩලය ද අවසන් වසරේ සිවිල් ඉංජිනේරු ශිෂ්‍යයෝ ද ඊට සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=aj1104105</link>
    <topic>සංකල්ප ප්‍රදර්ශනාගාරයෙන් ඩෙල් අලෙවිය ඉහළට</topic>
    <author/>
    <content>සංකල්ප ප්‍රදර්ශනාගාරයෙන් ඩෙල් අලෙවිය ඉහළටසොෆ්ට්ලොජික් හෝල්ඩිංස්හි අනුබද්ධිත ආයතනයක් වන සොෆට්ලොජික් ඉන්ෆොමේෂන් ටෙක්නොලජීස් ආයතනය හඳුන්වා දුන් “ඩෙල් සංකල්ප ප්‍රදර්ශනාගාරය” විකුණුම් අත්දැකීමෙහි නව මංපෙතක් කරා ඇතුළු වෙමින් පවතින බව එම ආයතනය කියයි.පරිගණක, නෝට් බුක් සහ නෙට් බුක් වැනි නවතම ඩෙල් හඳුන්වාදීම් දැකගැනීමට සහ ඒ හා සම්බන්ධවීමට මෙම ඩෙල් සංකල්ප ප්‍රදර්ශනාගාරය හරහා පාරිභෝගිකයන්ට අවස්ථාව ලැබෙනු ඇත. ඩෙල් පාරිභෝගික ලැප්ටොප් පරිගණක සඳහා ශ්‍රී ලංකාවෙහි එකම බෙදාහැරීමේ නියෝජිතයා වන්නේ ද සොෆට්ලොජික් ඉන්ෆොමේෂන් ටෙක්නොලජීස් ආයතනයයි.කොමර්ෂල් බැංකුව සමඟ ගනුදෙනු කරන ක්‍රෙඩිට් හා ෂොපින් ඩෙබිට් කාඩ්පත් හිමියන්ට මෙවර අලුත් අවුරුදු සමයේදී ප්‍රධාන පෙළේ ඇඟලුම් හා පාවහන් අලෙවිසල් වෙතින් ආකර්ෂණීය වට්ටම් දිනා ගැනීමට අවස්ථාව ඇත.ස්පි‍්‍රං ඇන්ඩ් සමර්, රෝමෆෝ, හමීඩියාස්, අඩිඩාස්, සිග්නේචර්, රේමන්ඩ් හා ඩී. එස්. අයි. වෙත අවුරුදු සාප්පු සවාරි යන බැංකුවේ කාඩ්පත් හිමියන්ට සියයට 20 ක වට්ටමක් හිමි වේ. එමෙන්ම කූල් ප්ලැනට්, ෆැෂන් බග් හා නිව් ශි‍්‍රයානි ඩ්‍රස් පොයින්ට් වෙතින් සියයට 15 ක වට්ටමක් ද හිමි වනු ඇත.මේ 12 වැනි දා දක්වා සිදු කරන මිලදී ගැනීම් සඳහා එම වට්ටම් අදාළ වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=aj1104106</link>
    <topic>ඇමසන් ලංකා ආයතනයෙන් විරැකියාවට විසැඳුමක්</topic>
    <author/>
    <content>ඇමසන් ලංකා ආයතනයෙන් විරැකියාවට විසැඳුමක්පරිගණක සාක්ෂරතාව ශීඝ්‍රයෙන් ඉහළ යමින් පවතී. විදේශගත නොවී මෙරට සිටම විදේශ විනිමය මෙරටට ගෙන එන එමෙන් ම තම ආර්ථිකය ශක්තිමත් කරදෙන ක්‍රමයක් වන්නේ අන්තර්ජාලයෙන් මුදල් ඉපයීම ය.සීදූව ලියනගේමුල්ලේ අංක 593 ඇමසන් ලංකා ආයතනය, පාසල් අධ්‍යාපනය නිම කළ සහ රැකියා බලාපොරොත්තුව සිටින උපාධිධාරින්ට එසේ අන්තර්ජාලයෙන් මුදල් ඉපයීමට මඟ පෙන්වා දෙන ආයතනයකි.අන්තර්ජාලයෙන් මුදල් ඉපයීම සඳහා ක්‍රම විශාල සංඛ්‍යාවක් ඇත. එක් සාර්ථක ක්‍රමයක් වන්නේ Data Entry  ක්‍රමයයි. මෙහිදී විවිධ විදේශ ආයතන සමඟ අන්තර්ජාලය හරහා සම්බන්ධ වී විවිධ ආකාරයේ වැඩ කර දීම සිදු කරයි. උදාහරණයක් ලෙස කාර්යාලයීය ලිපි ගොනු සැකසීම, ආයතනවල දත්ත කළමනාකරණය, එමෙන් ම Graphic Disigning, Auto CAD, Drafting Accounting වැනි අංශ 200 කට වැඩි සංඛ්‍යාවක් යටතේ ඒ ඒ අංශවලින් පරිගණක දැනුමැති අයට වැඩ කළ හැකිය. අන්තර්ජාලයෙන් මුදල් ඉපයීමේදී ඉතා ම සාර්ථක ක්‍රමය Data Entry වෙයි.එසේ අන්තර්ජාලය හරහා මුදල් ඉපැයිය හැකි ක්‍රම 1000 කට අධික සංඛ්‍යාවක් ඇත. ඇමසන් ලංකා ආයතනය ප්‍රධාන වශයෙන් මෙහිදී සිදු කරනුයේ Data Entry ආයතන සඳහා ඔබ යොමු කිරීමයි.තිලකවර්ධන ටෙක්ස්ටයිල්ස් විලාසිතාගාරයේ නවතම ශාඛාවක් මහජන සම්බන්ධතා හා මහජන කටයුතු පිළිබඳ අමාත්‍ය මර්වින් සිල්වා මහතා ඇතුළු මහජන නියෝජිතයන් රැසකගේ සහභාගිත්වයෙන් නිට්ටඹුව නගරයේදී විවෘත විය.එම අවස්ථාවට සහභාගිවූ ආරාධිත අමුත්තන් චාරිත්‍රානුකූලව පොල් තෙල් පහන දල්වන අයුරු. වාරිමාර්ග හා ජල සම්පත් කළමනාකරණ අමාත්‍ය දිනේෂ් ගුණවර්ධන, ඛනිජ තෙල් කර්මාන්ත නියෝජ්‍ය අමාත්‍ය්‍ය සරණ ගුණවර්ධන, නිවාස හා පොදු පහසුකම් අමාත්‍ය ලසන්ත අලගියවන්න, දේශීය වෛද්‍ය නියෝජ්‍ය අමාත්‍ය පණ්ඩු බණ්ඩාරනායක, බස්නාහිර පළාත් සභා සභාපති සුනිල් විජේරත්න මහත්වරු ද තිලකවර්ධන ටෙක්ස්ටයිල්ස්හි අධිපති තිලකවර්ධන මහතා සහ එම මහත්මිය ද එම අවස්ථාවට සහභාගි වූහ. නිට්ටඹුව සමූහ ජෙනට් ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=aj1104107</link>
    <topic>නවලෝක කන්ස්ට්‍රක්ෂන් බ්‍රිතාන්‍ය සම්මානයෙන් පිදුම් ලබයි</topic>
    <author/>
    <content>නවලෝක කන්ස්ට්‍රක්ෂන් බ්‍රිතාන්‍ය සම්මානයෙන් පිදුම් ලබයිනවලෝක කන්ස්ට්‍රක්ෂන් සමාගමේ සභාපති ජයන්ත ධර්මදාස මහතා මූඩි ඉන්ටර්නැෂනල් හි ජ්‍යෙෂ්ඨ විගණක මොහොමඩ් අක්තාර් මහතා වෙතින් සම්මාන සහතිකය ලබා ගනිමින්. මූඩි ඉන්ටර්නැෂනල් සර්ටිෆිකේෂන් සමාගමේ මෙරට කළමනාකරු සංජීව සෙනවිරත්න මහතා, නවලෝක කන්ස්ට්‍රක්ෂන් අධ්‍යක්‍ෂ ගිවන්ත ධර්මදාස සහ සාමාන්‍යාධිකාරී කළණ අල්විස් මහත්වරු ද මෙහි වෙති.ඉදිකිරීම් කර්මාන්තයේ ප්‍රමුඛයෙකු වන නවලෝක කන්ස්ට්‍රක්ෂන් සමාගම BS-OHSAS 180001:2007  ගෞරව සම්මානය හිමිකර ගනී. එක්සත් රාජධානියේ මූඩි ඉන්ටර්නැෂනල් සර්ටිෆිකේෂන් සමාගම මගින් පිරිනමන මෙම සම්මානයෙන් පිදුම් ලැබූ ප්‍රථම ලාංකීය සමාගම වන්නේ නවලෝක කන්ස්ට්‍රක්ෂන් සමාගමයි.නවලෝක කන්ස්ට්‍රක්ෂන් සමාගම ප්‍රධාන මාර්ග ඉදිකිරීම්, පාලම් ඉදිකිරීම්, වරාය ඉදිකිරීම් මෙන්ම ගොඩනැගිලි ඉදිකිරීම් සඳහා ද පූර්ව සුදුසුකම් ලබා ගෙන ඇත.”මෙම සහතිකයෙන් කියන්නේ නවලෝක කන්ස්ට්‍රක්ෂන්ස්හි වෘත්තිය සෞඛ්‍ය සහ ආරක්‍ෂක කළමනාකරණ ක්‍රමවේද BS-OHSAS 180001:2007  අවශ්‍යතා යටතේ තක්සේරුකර සහ ලියාපදිංචි කර ඇති බව“ යැයි මූඩි ඉන්ටර්නැෂනල් හි ජ්‍යෙෂ්ඨ විගණක මොහොමඩ් අක්තාර් මහතා සම්මාන සහතිකය නවලෝක කන්ස්ට්‍රක්ෂන් සමාගමේ සභාපති ජයන්ත ධර්මදාස මහතා වෙත පිළිගන්වමින් පැවසීය.ඩයලොග් ආසිආටා සමාගම ඔවුන්ගේ ව්‍යාපාරික හා රාජ්‍ය ආයතන නාමාවලි සේවාවේ ඉදිරි පියවරක් ලෙස ඕනෑම ආකාරයක ඩයලොග් ජංගම දුරකථනයකින් ඉතා පහසුවෙන් පිවිසිය හැකි කාර්යක්ෂම නාමාවලි සේවාවක් හඳුන්වා දෙයි.My Directory ලෙස හඳුන්වා දෙන මෙම සේවාව ඩයලොග් ආයතනය හා ඇක්සස් ටෙලිකොම් සබැඳියාවෙන් ඔබ අතට පත් වන්නකි.වෙළඳ පොළ පවතින ඕනෑම මාදිලියක ජංගම දුරකථනයක් මගින් GPRS, MMS සේවා රහිතව විශාල පරාසයක විහිදුණු රාජ්‍ය හා පෞද්ගලික ආයතනයන්හි භාණ්ඩ හා සේවා රැසකගේ තොරතුරු එමඟින් ලබා ගත හැකිවේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=aj1104108</link>
    <topic>පේ‍්‍රමදාස ක්‍රීඩාංගණයේදී එමිරේට්ස් ‘ෆ්ලයින් කැච්’</topic>
    <author/>
    <content>පේ‍්‍රමදාස ක්‍රීඩාංගණයේදී එමිරේට්ස් ‘ෆ්ලයින් කැච්’ෆ්ලයින් කැච් උපාංගය අසලදී එමිරේට්ස් විනිසුරු අලීම් ඩාර් සමරු අස්සන් තබමින්.ආර්. පේ‍්‍රමදාස ක්‍රිකට් ක්‍රීඩාංගණය නැරැඹීමට හා එහි සකසා තිබු ෆ්ලයින් කැච් ක්‍රියාකාරකම සඳහා සහභාගි වී පෙර නොවූ විරූ ආස්වාදයක් ලබා ගැනීමේ අවස්ථාව දරුවන් පිරිසකට හිමි විය.කෝට්ටේ වජිර ශ්‍රී ළමා නිවාසයේ දරුවන් 20 දෙනකුට ක්‍රිකට් ක්‍රීඩාංගණයටම ගොස් ක්‍රීඩා පිටිය සංචාරය කිරීමේ අවස්ථාව මෙවර ක්‍රිකට් ලෝක කුසලානයේ නිල අනුග්‍රාහකයා වන එමිරේට්ස් සමාගම විසින් සලසා දෙන ලදි.ක්‍රිකට් ලෝක කුසලාන තරගාවලියේ අර්ධ අවසන් හා අවසන් පූර්ව තරගයන්හිදී පේ‍්‍රක්ෂකයන්ට විනෝදාස්වාදයක් ලබා දීම උදෙසා හඳුන්වා දුන් එමිරේට්ස් ෆ්ලයින් කැච් ක්‍රියාකාරකම සඳහා සහභාගි වීමට ද එම දරුවන්ට අවස්ථාව උදා විය.ශ්‍රී ලංකාවේ විශාලතම ආහාර සහ හෝටල් ප්‍රදර්ශනයත් ඉවුම් පිහුම් තරගයක් ජූලි 29 දා බණ්ඩාරනායක අනුස්මරණ සම්මන්ත්‍රණ ශාලාවේ දී පැවැත්වේ.ලංකා සූපවේදීන්ගේ සංසදය 14 වැනි වරටත් පවත්වන එම ප්‍රදර්ශනයට සහ තරගයට එතෙර සූපවේදී ක්ෂේත්‍රයේ විශේෂයන් සහභාගි වීමට නියමිත ය. තෑගි බෙදාදීම ප්‍රදර්ශනයේ අවසන් දින වන අගෝස්තු 1 දා සිදුකෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=aj1104109</link>
    <topic>මගේ ගෙදර ප්‍රධාන කාර්යාලය නව පරිශ්‍රයක</topic>
    <author/>
    <content>මගේ ගෙදර ප්‍රධාන කාර්යාලය නව පරිශ්‍රයකමගේ ගෙදර පෞද්ගලික සමාගමේ ප්‍රධාන කාර්යාලය ගම්පහ මහ රෝහල අසල වැඩි පහසුකම් සහිත නව පරිශ්‍රයකට පසුගියදා ගෙවැදිණි. මේ නව ප්‍රධාන කාර්යාලයත් සමඟම, මෙරට හා විදේශයන්හි පදිංචි ශ්‍රී ලාංකිකයන්ට ‘මගේ ගෙදර’ සමාගමෙන් තම නිවාස තමාගේම අභිමතය අනුව වැඩි අලංකාරයකින් හා උසස් ප්‍රමිතියකින් යුතුව ඉදිකර ගැනීමට වැඩි පහසුවක් සැලසෙන බව කළමනාකාර අධ්‍යක්ෂ මහානාම වගසෙනෙවි කියයි.“නිවාස ඉදිකිරීම් සම්බන්ධයෙන් නව සේවා රැසක් ම ඇරැඹීමටත් දැනටමත් අප සැලසුම් කරලයි තියෙන්නේ. අප මෙතරම් සාර්ථකත්වයක් හිමි කරගත්තේ, අපේ සේවාව ලබාගත් සේවාදායකයන්, අන් අයට අපව නිර්දේශ කිරීමෙනුයි.විශේෂයෙන්ම අපේ සේවාව ලබාගත් විදේශගතව සිටින ශ්‍රී ලාංකිකයන් අපේ විශිෂ්ටත්වය කෙරෙහි පැහැදීමෙන් අන් අයටත් අපව නිර්දේශ කිරීමෙන්ම, නිවාස ඉදිකිරීමෙහි අප දක්වන අවංකත්වය හා විනිවිදභාවය සනාථ වෙනවා.” යැයි ද ඒ මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=aj11041010</link>
    <topic>ඔරිෆ්ලේම් නිෂ්පාදන නාමාවලියට දේශීය ව්‍යවසායිකාවක් එක්වෙයි</topic>
    <author/>
    <content>ඔරිෆ්ලේම් නිෂ්පාදන නාමාවලියට දේශීය ව්‍යවසායිකාවක් එක්වෙයිඔරිෆ්ලේම් ශ්‍රී ලංකා කළමනාකරු එරික් ස්ටෙන්බෑක් සහ ඔටාරා ගුණවර්ධන මහත්මිය ඔටාරා අත්බෑගය සමඟ.ඔරිෆ්ලේම් ශ්‍රී ලංකා සමාගම විසින් ලංකා විලාසිතා වෙළෙඳ පොළට ‘ඔටාරා අත්බෑග්’ හඳුන්වා දෙයි. ශ්‍රී ලංකාවේ සුප්‍රකට ව්‍යවසායිකාවක හා මෝස්තර නිර්මාණකරණය පිළිබඳ මෙරට මෙන් ම ජාත්‍යන්තරව ද නමක් රැන්දූ ඔටාරා ගුණවර්ධන මහත්මිය විසින් නිර්මාණය කරන ලද මෙම නවතම අත්බෑගය නම් කර ඇත්තේ ‘ඔටාරා අත්බෑගය’ යන නමිනි.විලාසිතාවන් පිළිබඳ උනන්දුවක් දක්වන වත්මන් කාන්තාවන් වෙනුවෙන් ම නිර්මාණය වූ මෙම අත්බෑගය සීමත ප්‍රමාණයක් පමණක් වෙළෙඳපොළට නිකුත් කිරිමට බලාපොරොත්තු වේ. උසස් තත්ත්වයේ සම්භාවිතයෙන් නිපදවා ඇති මෙම අත්බෑග් මැසීමට භාවිත කර ඇති මැහුම් ශිල්පක්‍රමය ද සුවිශේෂී එකකි.ඔරිෆ්ලේම් ශ්‍රී ලංකා කළමනාකරු එරික් ස්ටෙන්බෑක් මහතා කීවේ මෙය ඔරිෆ්ලේම් නිෂ්පාදන නාමාවලිය සඳහා දේශීය වශයෙන් ව්‍යවසායිකාවක් සම්බන්ධ වූ පළමු වතාව බවයි. මෙහිදී අදහස් දැක්වූ ඔටාරා ගුණවර්ධන මහත්මිය, මෙම සුවිශේෂි ව්‍යාපෘතියේ දී ඔරිෆ්ලේම් හා අත්වැල් බැඳගැනීමට හැකිවීම පිළිබඳව තමා ඉතා සතුටට පත්වන බවත් මෙම අත්බෑගය නිර්මාණය කර ඇත්තේ සෑම ජීවන රටාවකට ම ගැළපෙන ලෙස බවත් කීවා ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>10</day>
    </date>
    <link>http://www.silumina.lk/2011/04/10/_art.asp?fn=aw1104101</link>
    <topic>මට බුදු කුටියක් හදා දෙන්න ලෙඩ සනීප වෙයි</topic>
    <author>මතුගම මහින්ද විජේතිලක</author>
    <content>ඕනෑම කෙනෙකුට ස්වකීය ඉඩම හා නිවස පිළිබඳ පුදුම මමත්වයක් වෙයි. පිටරටක පදිංචියට ගියත් කාලයක් යන තුරු රාත්‍රි නින්දේ දී සිහිනයෙන් දකින්නේ කලින් ජීවත් වූ පරිසරයයි. සිතේ ඇලීම කෙතරම් දැයි එයින් ම පෙනේ, ඕනෑම ගෙයක් අවුරුදු තිහක් පමණ ගතවන විට ඊළඟ පරපුර විසින් නවීන මෝස්තරවලට නවීකරණය කිරීම ද ස්වභාවයකි. එසේ නොකරන තැන් ඉතාම ස්වල්පයකි. මේ ගෙවල් හදන, ගොඩනගන පළමුවැන්නා එය හදන්නේ තමන්ගේ දරුවනට පමණක් නොව මුණුපුරන්ට පවා බලාපොරොත්තු තබමිනි. තමන් මිය ගිය පසුව ද දරු මුණුපුරන් එහි විරාජමානව වැජඹෙනු ඇතැයි සිතති. ඒ නිසා ම, එසේ දැඩි ඇලීමෙන් මැරෙන උදවිය ඒ ඒ දේපළ ඇසුරු කොට ගෙන ම දුගතිගාමීව උපදිති.මෙරිල්ටත් සිරිමාටත් දූ දරුවෝ සිවු දෙනෙක් වූහ. වැඩිමලාත් බාලයාත් පිරිමි දරුවෝ ය. ගැහැනු දරුවන් දෙදෙනා සහ බාලයා හොඳ හොඳ රස්සාවල නිරත වූහ. වැඩිමහල් පුතා සාමාන්‍ය තැපැල් බෙදන්නකු සේ රැකියාව කළේ ය. ඔහු නිතර මව්පිය දෙදෙනා ගේ දුක සැප බැලූ අතර ජීවත් වූයේ ද බිරිය ගේ මහ ගෙදරය. මෙරිල්ගේ අනිත් දූ දරු තිදෙනා විවාපත්ව නවීන පන්නයේ නිවෙස් ගොඩ නඟා ගෙන ජීවත් වූහ. ඔවුන් ගේ කාලත්‍රයෝ ද රැකියාවල නිරත වූහ. වැඩිමහල් පුතු විවාහ වූයේ ගමට සමීප පවුලක රැකියා විරහිත තරුණියක සමඟ ය.වැඩිමලා ගේ විවාහයට මව්පියෝ එතරම් කැමැත්තක් නොදැක්වුව ද තරහ මරක් පෙන්වූයේ ද නැත. කෙසේ නමුත් නිතර මහ ගෙදරට පැමිණ සිරිමා ගේ ගෙදර දොර වැඩ පලවලට උදව් කළේ ලොකු පුතා ගේ බිරියය. ඇගෙන් ශ්‍රමයෙන් ලැබුණු සහයෝගය සුළු පටු නොවේ. ඉඳහිට නිවාඩුවට දියණියන් දෙදෙනාත්, බාල ලේලියත් මේ ගෙදරට එන්නේ සැප ගැනීමට ය. ඒ දවස්වලටත් සිනහමුසු මුහුණින් ඇවිත් අම්මාට උදව් කරන්නේ ලොකු ලේලිය යි.මෙරිල් රැකියාවෙන් විශ්‍රාම ගියාට පසු ගෙදරට ම වී නිහඬ ගොලුබෙලි ජීවිතයක් ගත කරන්නට පටන් ගත්තේ ය. ඒ විශ්‍රාම වැටුප මේ දෙදෙනාගේ චාම් ජීවිතයට සෑහුණු බැවිනි. කාමරයට වී පොතක් බලන මෙරිල් ගේ සියලු ඕනෑ එපා කම් අඩුවක් නැතුව, කංකෙඳිරියකින් තොරව සිරිමා අතින් පිරිමැසුණි.පසුගිය අතීතය ආවර්ජනය කළ මෙරිල් තමන් අතින් තම ජීවිතයට, ආගමිකව ආධ්‍යාත්මිකව කිසිවක් සිදු නොවූ බව වැටහී ඒ ගැන යටි හිතින් පසුතැවිලි වූයේය.ඒ අඩුව පිරිමසා ගැනීමට මෙන් තම නිවස ඉදිරිපිට කුඩා බුදු කුටියක් හදා ගෙන උදේ හවස වැඳුම් පිදුම් කරන්නට පටන් ගත්තේ ය. මේ කටයුතුවලට ද ලොකු පුතාත්, ඔහු ගේ බිරියත් නොමඳ ව සහය ලබා දුන්නේ ය.“සිරිමා! අපේ දරුවො හතර දෙනාට ම දැන් කාටවත් අත නොපා ජීවත්වෙන්න පුළුවන්. ලොකු පුතාට තමයි ටිකක් අඩුපාඩු ගතියක් පේන්න තියෙන්නේ. ඒත් අහිංසකයා හැමදාම ඇවිත් අපි දෙන්න ගෙ දුක සැප බලලා යනවා. කවදාහරි මං මළාට පස්සෙ මේ ගෙයයි ඉඩමයි ලොකු පුතාට දෙන්න. අනිත් තුන් දෙනාටම හොඳට ගෙවල් දොරවල් අඩුවක් නැතුව තියෙනවානෙ. ඒ හින්දා මේ යුතුකම ඔයා ඉෂ්ට කරන්න ඕනෑ” යි මෙරිල් තම බිරින්දැට අවධාරණය කළේ ය.මෙරිල් ටිකෙන් ටික ලෙඩ ගානට වැටුණේය. පුළුවන් කාලයේ නොකළ කුසල් පිළිබඳව පසු තැවුණු මෙරිල් ගේ ඉදිරිපිට හදා ගත් බුදු කුටියෙන් විශාල මානසික සහනයක් සුවයක් ලැබුවේය. ඒ අතර ම වැළඳී තිබුණු රෝගයෙන් එක්තැන් වූ මෙරිල් බිරියගේත්, ලොකු පුතාගේත්, ලොකු ලේලියගේත් සාත්තු සප්පායම් ලබමින් සිට දිනක් රාත්‍රියේ නින්දෙන් ම වාගේ මෙලොවින් සමු ගෙන තිබුණි.මෙරිල් ගේ තුන් මාසයේ දානයෙන් පසු රාත්‍රි පවුලේ සාමාජිකයන් ගේ සාකච්ඡාවක් විය. එහි දී මහ ගෙදර ලොකු පුතාට ලියා දෙන්නැයි තාත්තා කළ ඉල්ලීම සිරිමා දරුවන් හතර දෙනාට දැනුම් දුන්නාය.“එහෙම බැහැනෙ අම්මේ! අපටත් තාත්තගේ දේපළවල අයිතියක් තියෙනවානෙ” යි බාල දුව අදහස් ප්‍රකාශ කළාය. ඇගේ ස්වාමි පුරුෂයා ද නිහඬව එය අනුමත කරන්නාක් මෙන් බිම බලා ගෙන උන්නාය.“ඒක තමයි, මමත් කියන්න හිටියේ” යි ලොකු දුව ද ඇගේ අදහස අනුමත කළාය.පොඩි පුතා නිහඬව සිටිය දී ඔහුගේ බිරිය තර්කයක් ඉදිරිපත් කළාය. “ඒ වුණාට ඕනෑම පවුලක මහ ගෙදර අයිති වෙන්නේ ඒ පවුලේ බාල පුතාට නේද? සම්ප්‍රදාය ඒක නේද?” ඇගේ තර්කය කිසිවෙකු ගණන් ගත් බවක් පෙනෙන්නට දකින්නට ලැබුණේ නැත. ලොකු පුතාත් ඔහුගේ බිරියත් නිහඬව මුනිවත රැක්කාහ.සිරිමාගේ සිතට දැඩි වේදනාවක් හට ගැනුණි. මිය ගිය පියාට සාත්තු සප්පායම් කළේත්, තමන් ගේ තනි නොතනියට හිඳ උදව් කරන්නේත් ලොකු පුතාත් ඔහුගේ බිරියත් ය. තණ්හාව ඉදිරියේ සියලු නැදෑකම් යුතුකම් යටපත් වී යන්නේ ය.“මම ඔයගොල්ලන් නොදන්න දේවල් කියා දෙන්නම්. මේ ගෙයත් ඉඩමත් ඔයාලගෙ තාත්තගෙ බව සැබෑව. නීතිය සම්ප්‍රදාය කතා කරනවා නම් ඒ පැත්තෙන්ම බලමු. තාත්තාගේ ඉල්ලීම ඉටු කරන්න අකමැති නම් නීතියට අනුව මේ ගේත් ඉඩමත් ලොකු අය්යට ලියන්න මට බලය තියෙනවා.” සිරිමා විස්තර කරන්නට පටන් ගත්තාය.“ඒ කොහොම ද?” බාල දුව කට දැම්මාය.“මෙරිල්ගෙ අම්මට සාත්තු සප්පායම් කළේ මම, ඒ යුතුකමට, ඒ ආදරේට ආච්චි අම්මා මේ ගේයි ඉඩමයි මගේ නමට ලිව්වා.ඒ නිසා මටයි අයිති. ඒත් ඔයගොල්ලන් ඉල්ලන නිසා මේ ඉඩමෙන් දෙකෙන් පංගුවක් දරුවෝ හතර දෙනාට දෙනවා. කැමැත්තක් කරගන්න. ගෙයයි ඉතුරු බාගයයි මම ඉතුරු කැර ගන්නවා. මේ ඉඩම වටිනවා. නගරයට සමීපයි. ඒ කොටස ඔය ගොල්ලන් ඕනෑ දෙයක් කරගන්න.”නගරයේ පර්චස් හතළිහක් වූ ඉඩම ඉතා වටිනා එකක් විය. එයින් පර්චස් විස්සක් වූ කොටස රුපියල් ලක්ෂ තිහක් පමණ වටිනාකමකින් යුක්ත විය. එය හතර දෙනාට ම අයිතිය. මාසයක් ගතවූයේ නැත. දූවරු දෙදෙනාත්, බාල පුතාත් තමන්ට අයිති වන පර්චස් පහළොව අම්මාගේ අත්සනින් යුක්තව අන්‍ය ජාතික අන්‍යාගමිකයකුට විකුණා මුදල් බෙදා ගත්හ. ලොකු පුතාගේ කොටස නිවසට ආසන්නයෙන් ඉතුරු කැර ගත්තේ ය.ඉඩම මිල දී ගත් පුද්ගලයා තම ඉඩම් කොටසට ඇතුළත්ව තිබූ බුදු කුටිය කඩා දමා එහි නිවසක් ඉදි කිරීමට පියවර ගත්තේ ය. මේ අතර දියණියන් දෙදෙනා සහ බාල පුතා අසනීප වූහ. උණ විකාරයෙන් මෙන් දොඩවන්නට වූහ.මහ ගෙදර සිටි මෑණියෝ ද අසනීප වූහ. මේ සිවු දෙනාම වෛද්‍ය ප්‍රතිකාර ලැබූව ද සුවපත් නොවූහ. උදේ හතට පමණ වැළඳෙන උණ රාත්‍රි හත පමණ වනතුරු පවතින අතර මේ කාලය තුළ මිනිසුන් නොහඳුනන තත්ත්වයක් ඇති විය. මේ අයගේ අසනීප තත්ත්වය නිසාම බෑණාවරුන් දෙදෙනාට සහ බාල ලේලියට රැකියාවලට යන්නට පවා නොහැකි විය.ඒ නිසා ඔවුන් කළේ රෝගීන් තිදෙනා අම්මා සිටින මහ ගෙදරට ගෙන ඒමය. දැන් රෝගීන් හතර දෙනෙකි. මේ හැම දෙනාට ම සාත්තු සප්පායම් කළේ ලොකු අය්යාත් නෑනණ්ඩියත් ය. ඔවුහු කිසිම තරහ මරහ අමනාපයකින් තොරව සද්භාවයෙන් ම එය ඉටු කළහ.මේ විකාර කියවන උණ රෝගය කුමක් දැයි සිතා ගත නොහැකි වූ අම්මාගේ ඉල්ලීම පරිදි වේල් පිරිතක් කියවන්නට ලොකු පුතා සූදානම් කළේය. ඊළඟ සෙනසුරාදා නිවාඩු දවසේ එය ආරම්භ කරන්නට කටයුතු කළේය.එදා පවුලේ හැම දෙනා ම නිවසේ සිටියහ. ගමේ පන්සලෙන් හාමුදුරු දෙනමක් වැඩම කැර වූහ. පිරිස පන්සිල්හි පිහිටුවා පිරිත් සජ්ඣායනය ආරම්භ විය. බාල දුව නළියන්නට වූවාය. විකාර කියවන්නට පටන් ගත්තාය. එහි වැඩ සිටි ප්‍රධාන ස්වාමීන් වහන්සේ ප්‍රශ්න කළහ.“මොකද මේ කලබල කරන්නේ?”“හාමුදුරුවනේ! එහෙම නැතුව බැහැනේ”“ඇයි බැරි? මේ කව්ද?”“හාමුදුරුවනේ! මම මෙරිල්. මම ජීවත්ව ඉන්දැද්දි හරියට පිනක් දහමක් කරගන්න බැරි වුණා. පැන්ෂන් ගියාට පස්සෙ හිතට බයක් දැනුණා. පින් දහම් නොකළ නිසා අපාගත වේ ද කියලා. ඒ නිසා බුදු කුටියක් හදා ගත්තා උදේ හවස මට බුදුන් වඳින්න. මෙහෙම යන අතරේ මම අසනීප වුණා. ලොකු පුතයි, ලොකු ලේලියි, සිරිමයි තමයි මට සාත්තු සප්පායම් කළේ. ඒ අසනීපයෙන් මම මැරුණා. මම සිරිමාට කියලා තිබුණා මහ ගේ ලොකු පුතාට දෙන්න. ඒත් දූල දෙන්නයි බාල පුතයි සහෝදරකමට වඩා මුදල ගැන හිතලා නීති තර්ක දැම්මා. සිරිමා අසරණ වුණා. ඒ තුන් දෙනාට ඉඩමෙන් කොටසක් දුන්නා. මුන් ඒක විකුණ ගත්තා. ඒකට කමක් නෑ. ඒකට කමක් නෑ. දැන් ඒ වැඩේ නිසා මට උන්හිටි තැන් නැතිවුණා.”“මොකක්ද ඒ කතාව? ඇයි තමුන්ට උන්හිටි තැන් නැතිවුණේ?” හාමුදුරුවෝ ඇසූහ.“හාමුදුරුවනේ! මම මළාට පස්සේ හිටියේ මගේ බුදු කුටියේ. මේ ගොල්ලො ඉඩම විකුණුවාම ඉඩම ගත් මිනිහා මගේ බුදු ගේ කඩා දැම්මා. මට දැන් ඉන්න හිටින්න තැනක් නෑ. ඉතින් මම මුන්ට දඬුවම් කළා. ලෙඩ කළා.”“ඉතින් මොනවද අපෙන් කෙරෙන්න ඕනැ?”“මේ තුන් දෙනා එකතු වෙලා මට හොඳ ලස්සන බුදු කුටියක් හදා දෙන්න ඕනැ. එතකොට ලෙඩ සනීප වේවි.”දැන් මේ අයට බුදු කුටියක් හදන්නට ඉඩම් කොටසක් අවශ්‍යය. අය්යාගේ කොටසේ හදන්න දැයි ඇසූහ. “බැහැ. මගේ ඉඩමෙන් ඕනැනම් පර්චස් එකක් දෙන්නම්. හැබැයි රුපියල් ලක්ෂ එකහමාරක් මට ඕනෑ. මම දුප්පතානෙ.”“සල්ලිත් ඕනැ ද?” බාල නංගී අහන විට ම තුන් දෙනාගේ ම අසනීප තත්ත්වය යළිත් වැඩි විය. විකාර කරන්නටත් වූහ. කාරණය තේරුම් ගත් බෑණලා දෙන්නා සහ ලේලිය ලොකු අයියාගේ කොන්දේසියට කැමති වූහ.තණ්හාධික ගති අතහැර වියදම් කොට ඉක්මනින් බුදු කුටියක් හදා දෙන්නට සිදුවිය. රෝගීහු සුවපත් වූහ. දැන් අම්මාත් ලොකු පුතාත් ලේලියත් ඒ බුදු කුටියේ බුදුන් වඳිති. මිය ගිය පියාට පින් අනුමෝදන් කරති.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=aa1104171</link>
    <topic>කොටින්ට පක්ෂපාත විදේශ බලවේග දුර්වල වෙයි</topic>
    <author>බුද්ධිකා බ්‍රාහ්මණගේ</author>
    <content>නැති බලයක් මවා පෑම හෙළිදරව් වෙලාබුද්ධිකා බ්‍රාහ්මණගේඑල්.ටී.ටී.ඊ. යට පක්ෂපාතීව විදේශ රටවල සිට ක්‍රියාත්මක වූ බලවේගයන් ක්‍රමයෙන් දුර්වල වෙමින් පවතින බව ඇමරිකාවේ ශ්‍රී ලංකා මහා කොමසාරිස් ජාලිය වික්‍රමසූරිය මහතා පෙන්වාදෙයි.එල්.ටී.ටී.ඊ ගැති කණ්ඩායම් මෙතෙක් සැබවින් ම තමන්ට නැති බලයක් මවා පාමින් රට රටවල ආණ්ඩුවලට පවා බලපෑම් කළ ද මේ වනවිට ඔවුන් ගේ සැබෑ තත්ත්වය අනාවරණය වෙමින් පවතින බව ද හෙතෙම සඳහන් කෙළේ ය.“එල්.ටී.ටී.ඊ. යට සහාය දක්වන දැඩි මතධාරී පිරිස සංවිධානාත්මකව උත්සාහ කරන්නේ ඔවුන්ට විශාල පිරිසක් සහාය දක්වන බව මවා පෙන්වීමටයි. ඔවුන් ඒ සඳහා නොයෙකුත් උපක්‍රම භාවිතා කරනවා.ඇතැම් විට ඇමෙරිකන් පාර්ලිමේන්තු නියෝජිතයින්ට මේ සංවිධානාත්මක පිරිස් එක්වී විද්යුත් පණිවිඩ දහස් ගණනක් යවනවා. නමුත් මේ වනවිට එම ජනතා නියෝජිතයින්ටත් අවබෝධයක් තිබෙනවා මේ සංවිධානාත්මක පිරිස් එක් වී ශ්‍රී ලංකාවත් එහි ජනතාවත් අපහසුතාවට පත් කිරීමේ අරමුණින් ක්‍රියාවට නංවන සැලසුම් සහගත ව්‍යාපෘතියක් බව ද යැයි වික්‍රමසූරිය මහතා පැවසීය.ඇමෙරිකාවේ ශ්‍රී ලාංකිකයන් ලක්ෂ හතරක් පමණ ජීවත් වෙනවා. එහි වෙසෙන ලක්ෂයක පමණ දෙමළ ජනයා අතරින් ඉතා සුළු පිරිසක් මේ දැඩි මතධාරීන්ට සහාය දක්වනවා යනුවෙන් ද ඔහු සඳහන් කෙළේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=aa1104172</link>
    <topic>ලෝකයේ බලගතු පුද්ගල ලැයිස්තුවේ හයවැනි ස්ථානය ශ්‍රී ලංකා ජනපතිට</topic>
    <author>දයා ඩී. ෆොන්සේකා</author>
    <content>‘ටයිම්’ සඟරාව මෙහෙයවූ සමීක්ෂණයකදී සිකුරාදා වනවිටදයා ඩී. ෆොන්සේකාමහින්ද රාජපක්ෂ ශ්‍රී ලංකා ජනාධිපතිතුමා ලෝකයේ ම බලගතුම පුද්ගලයින් අතරින් හය වැනි ස්ථානයට පත්ව ඇති බව ඒෂියන් ට්‍්‍රබියුන් වෙබ් අඩවිය වාර්තා කරයි.‘ටයිම්’ සඟරාව 2011 ලෝකයේ බලගතුම ජනප්‍රිය පුද්ගලයන් තේරීමේ ඡන්ද විමසීම අනුව ඉකුත් සිකුරාදා වනවිට ශ්‍රී ලංකා ජනාධිපතිතුමා පසුවූයේ 6 වැනි ස්ථානයේ ය.ශ්‍රී ලංකා රාජ්‍ය නායකයකු ලෝකයේ බලගතුම පුද්ගලයන් තේරීම සඳහා ‘ටයිම්’ සඟරාව විසින් පවත්වන ලද ඡන්ද විමසීමේ දී මුල් තැනකට පත් පළමුවන වතාව මෙයයි.මහින්ද රාජපක්ෂ ජනාධිපතිතුමා මුළු ලෝකයේ ම ‘ටයිම්’ සඟරා පාඨකයන් අතරින් මෙවන් ඡන්ද ප්‍රමාණයක් ලබාගෙන සය වැනි ස්ථානයට පත්වූයේ ලොව ඉතා ජනප්‍රිය දේශපාලන චරිත මෙන් ම හොලිවුඩ් පුරයේ සුපිරි තරු ද පරදවමිනි.ශ්‍රී ලංකා ජනාධිපතිතුමාට පැරදුණු අය අතර තොරතුරු තාක්ෂණ ක්ෂේත්‍රයේ රොබින් හුඩ් නමින් විරුදාවලී ලත් විකිලික්ස් වෙබ් අඩවියේ නිර්මාතෘ ජුලියන් ඇසන්ජී ද වෙයි.මහින්ද රාජපක්ෂ ජනාධිපතිතුමා ලෝකයෙන් ම මෙවන් ජනප්‍රියතාවක් ලැබුවේ ත්‍රස්තවාදය මර්දනය කොට පසුගිය සය වසර තුළ ශ්‍රී ලංකාව ශ්‍රේෂ්ඨත්වයට පත් කළ නිසා ය. එතුමා ජනාධිපති ධූරයට පත් වනවිට අභියෝග රැසක් තිබූ අතර එවකට තිබුණේ කතානායකවරයකු පවා තෝරාගත නොහැකි වූ පාර්ලිමේන්තුවකි.එල්ටීටීඊ ය අනුකම්පා විරහිත ලෙස ත්‍රස්තවාදයෙන් රට භීෂණයට පත් කොට තිබිණි. බලයට පත්ව වර්ෂ කීපයකින් ඒ බාධක සියල්ල ජය ගැනීමට එතුමාට හැකි විය. එතුමාගේ දැක්මක් ඇති පාලනය රටේ සංවර්ධනය ශීඝ්‍ර කිරීමට සමත් විය.ටයිම් මත විමසුමට මේ වනවිට ඡන්ද 89112 ක් ලැබී ඇති අතර ඒ ඡන්ද විමසීමේ 46 වැනි ස්ථානයට පත්ව ඇති ඇමෙරිකානු ජනාධිපති බැරැක් ඔබාමාට ලැබී ඇත්තේ ඡන්ද 8690 ක් පමණි. ඇමෙරිකානු ජනාධිපති ආර්යාව මිචෙල් ඔබාමා ඡන්ද 16478 ක් ලබාගෙන 30 වැනි ස්ථානයේ පසුවෙයි.මේ ඡන්ද විමසීමේදී ලෝකයෙන් ම ජනප්‍රිය පුද්ගලයා වශයෙන් මේ වනවිට මුල් තැන ගෙන සිටිනුයේ දකුණු කොරියානු පොප් ගායකයකු වන රේන් ය. ඔහු ඡන්ද 4,09,900 ක් ලබාගෙන ඇත.දෙවැනි ස්ථානය ලබාගෙන ඇත්තේ තායිවාන් සංගීතඥයකු වන ජෙයි මූ ය. ඔහුට 2,09,441 ඡන්ද සංඛ්‍යාවක් ලැබී ඇත. තුන් වැනි ස්ථානය ලබාගෙන ඇත්තේ ස්කොට්ලන්ත ගායිකාවක වන සුසාන් බොයිල් ය. චීන ගුරුවරයකු වන චෙන් යෙන් හතරවන ස්ථානය ද ඇමෙරිකානු ගායිකාවක හා නිළියක වන බෙයොන්ස් නෝලස් පස්වන ස්ථානය ද ලබාගෙන ඇත.ලෝකයේ බොහෝ ජනප්‍රිය පුද්ගලයන් වන හිලරි ක්ලින්ටන් මියන්මාරයේ අවුන් සාන් සුකී චීන ජනාධිපති හූජින්තාවෝ ඇමෙරිකා රිපබ්ලික් නායක උප ජනාධිපති අපේක්ෂක සාරා ෆේලින්, ඩේවිඩ් කැමරන් ආදීන් සිටින්නේ මහින්ද රාජපක්ෂ ජනාධිපතිවරයාට බොහෝ පිටුපසිනි.අවුන්සාන් සුකීට 3 වැනි ස්ථානයත් හූජින්තාවෝ 28 ස්ථානයත් සාරා ෆේලින් 34 ස්ථාන ලබාගෙන ඇති අතර රුසියාවේ ව්ලැඩ්මීර් පුටින් 75 වැනි තැනත් සෝනියා ගාන්ධි 95 වැනි තැනත් ලබාගෙන තිබේ. බ්‍රිතාන්‍යයේ ඔටුන්න හිමි විලියම් කුමරු හා ඔහුගේ පෙම්වතිය කේට් ම්ඩ්ල්ටන් 107 වැනි ස්ථානය ලබාගෙන ඇත.මහින්ද රාජපක්ෂ ජනාධිපතිතුමාට ටයිම් සඟරාවේ පාඨකයන් අතරින් මෙතරම් ජනප්‍රියත්වයක් ලැබී ඇත්තේ ලෝකයේ දරුණුතම ත්‍රස්තවාදී සංවිධානය පරදවා ශ්‍රී ලංකාව එක්සත් කොට දියුණුව කරා මෙහෙයවීම නිසා බව බොහෝ විචාරකයන්ගේ මතයයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=aa1104173</link>
    <topic>ඒකපාක්ෂික-පක්ෂග්‍රාහී වාර්තාව පිළි ගන්නේ නෑ</topic>
    <author>සුනිල් දයා අල්විස්</author>
    <content>- ඇමැති කෙහෙළිය රඹුක්වැල්ලසුනිල් දයා අල්විස්එක්සත් ජාතීන් ගේ සංවිධානයේ මහලේකම් බෑන් කී මූන් මහතා ශ්‍රී ලංකාව සම්බන්ධයෙන් ඉදිරිපත් කළ වාර්තාව තරයේ ප්‍රතික්ෂේප කරන බවත් එම වාර්තාව අතිශයින් ම පක්ෂග්‍රාහී සහ ඒකපාක්ෂික එකක් බවත් ඇමැති කෙහෙළිය රඹුක්වැල්ල මහතා පවසයි.ශ්‍රී ලංකා රජය එම විද්වත් කමිටුව හා ඔවුන් ගේ ක්‍රියා පටිපාටිය මුල පටන්ම ප්‍රතික්ෂේප කළ බවත්, මෙවැනි තුන්වන පාර්ශවයේ කමිටුවක් පත් කිරීමට එ.ජා. මහ ලේකම්වරයාට බලයක් නැති බවත් හෙතෙම අවධාරණය කෙළේය. ස්වාධීන හා ස්වෛරී රාජ්‍යයක් ලෙස ශ්‍රී ලංකාව මෙවැනි අත්තනෝමතික තත්ත්වයක් පිළි නොගන්නා අතර සත්‍යයෙන් තොර හා පිළිගත නොහැකි කරුණු රාශියක් අඩංගු කොට සම්පාදනය කළ මේ වාර්තාව කිසිසේත් පිළිගත නොහැකි බවත් ඇමැතිවරයා කීය.පදනම් විරහිත චෝදනා හා සිද්ධීන් ආශි‍්‍රත කර ගනිමින් ගොනු කරන ලද ව්‍යාජ වාර්තා මඟින් ශ්‍රී ලංකාවට බලපෑම් කිරීම යුක්ති සහගත නොවන බව කී ඇමැතිවරයා ශ්‍රී ලංකා රජය ඒ සඳහා දැඩි අප්‍රසාදය පළ කරන බවත් කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=aa1104174</link>
    <topic>කඳුරට සංවර්ධනයට රුපියල් කෝටි 11601 ක්</topic>
    <author>නිහාල් පී. අබේසිංහ</author>
    <content>මධ්‍යම පළාතටමෙතරම් මුදලක් වෙන් කළ ප්‍රථම අවස්ථාවනිහාල් පී. අබේසිංහකන්ද උඩරට සංවර්ධනය සඳහා මහින්ද රාජපක්ෂ ජනාධිපතිතුමාගේ මඟ පෙන්වීම හා මූලිකත්වය ඇතිව ආරම්භ කර ඇති ‘කඳුරට උදානය’ වැඩ පිළිවෙළ මඟින් කඳුරට සංවර්ධනයට ඉදිරි වසර පහ ඇතුළත රුපියල් කෝටි 11601 ක් වැය කිරීමට සැලසුම් කර තිබේ. ඉතිහාසයේ ප්‍රථම වරට කන්ද උඩරට සංවර්ධනයට මෙතරම් මුදලක් වැය කරන අවස්ථාව මෙයයි.කන්ද උඩරටට උපරීම යටිතල පහසුකම් ලබා දී ඉහළ මට්ටමේ සංචාරක නගරයක් එහි ඇති කිරීම මෙහි ප්‍රධාන අරමුණකි. මහින්ද රාජපක්ෂ ජනාධිපතිතුමාගේ උපදෙස් අනුව ජනමාධ්‍ය ඇමැති කෙහෙලිය රඹුක්වැල්ල මහතාගේ මෙහෙයවීම ඇතිව මහනුවර දිස්ත්‍රික් මැති ඇමැතිවරු මෙම සංවර්ධන වැඩ පිළිවෙළ ක්‍රියාවට නංවති. මූල්‍ය ප්‍රතිපාදන මධ්‍යම රජයෙන් ලැබේ. මේ යටතේ වැඩිම මුදලක් වැය කිරීමට ඇස්තමේන්තු කර ඇත්තේ පානීය ජල සම්පාදන ක්ෂේත්‍රය වෙනුවෙනි. ඒ සඳහා වැය කිරීමට අපේක්ෂිත මුළු මුදල රුපියල් කෝටි 3129 කි. ඊට අමතරව කඳුරට උදානයේ මාර්ග සංවර්ධනයට වෙන්කර ඇති මුදල රුපියල් කෝටි 1594 කි.ඊට අමතරව ජාතික සවිය, ගම නැගුම වැඩ සටහන යටතේ කරන සංවර්ධන වැඩ කටයුතු සඳහා රුපියල් කෝටි 1291 ක්ද විදුලිබල සම්පාදනය සඳහා රුපියල් කෝටි 811.8 ක්ද වෙන් කර තිබේ.මේ වසර පහ සඳහා රජයේ දායකත්වය රුපියල් කෝටි 7912 කි. ජීවනෝපාය මූල්‍යකරණය කෝටි 3688.7 කි.මේ වසරේදී පමණක් කඳුරට උදානය යටතේ මහනුවර දිස්ත්‍රික්කයට රුපියල් කෝටි 2405.8 ක වටිනා සංවර්ධන කටයුතු, යටිතල පහසුකම් ඉටුකර දීමට සූදානම් වේ. 2012 වසරේදී මෙම වැඩ පිළිවෙළ යටතේ රුපියල් කෝටි 2774.4 ක් වැය කිරීමට සැලසුම් කර තිබේ.කඳුරට උදානය නගරයේ හෝ ගමේ මංමාවත් පමණක් පිළිසකර කරන සාමාන්‍ය සංවර්ධන වැඩ සටහනක් නොව සියලු ජන කොටස්වලට සෙත සලසමින් ආර්ථික හා සමාජීය පරිවර්තනයක් උදා කරන රටේ ආර්ථිකයට විදේශ විනිමය උපදවන සියලු පහසුකම්වලින් යුත් සංචාරක පුරවරයක් ලෙස මධ්‍යම කඳුකරය පරිවර්තනය කරන ස්ථිර ක්‍රියාදාමයක් බව ජනමාධ්‍ය ඇමැති කෙහෙලිය රඹුක්වැල්ල මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=aa1104175</link>
    <topic>ලේක්හවුස්  ‘අමාදහර’ වෙසක් කලාපය මෙවරත් මහ ඉහළින්...</topic>
    <author/>
    <content>ලංකාවේ සීමාසහිත එක්සත් ප්‍රවෘත්ති පත්‍ර සමාගම ලේක්හවුස් ආයතනය සම්බුදු තෙමඟුල නිමිත්තෙන් වාර්ෂිකව සංවිධානය කරන ‘අමාදහර’ සදහම් කලාපය මෙවර 2600 ශ්‍රී සම්බුද්ධත්ව ජයන්තිය අති උත්කර්ෂවත් අන්දමින් පැවැත්වීමට ලේක්හවුස් පාලනාධිකාරිය තීරණය කර තිබේ.ලේක්හවුස් පරිශ්‍රය අබියස වෙසක් මස 17, 18 සහ 19 දිනවල මෙවර ද පවත්වනු ලබන විවෘත තරග සඳහා දේශීය අමුද්‍රව්‍යයෙන් තැනූ වෙසක් සැරසිලි නිර්මාණයන් ඉදිරිපත් කළ හැකි අතර අදාළ කූපන්පත් ඉදිරි කාලයේදී ලේක්හවුස් පුවත්පත්වල පළ කෙරෙනු ඇත.වැඩි විස්තර සඳහා 0112 319761 – දිල්ශාන්, 0112 429373 – උදාර අමතන ලෙස ඉල්ලීමක් කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=aa1104176</link>
    <topic>එජාප මන්ත්‍රීවරු පිරිසක් අධිකරණයට යති?</topic>
    <author>චන්දන බණ්ඩාර</author>
    <content>නායකයා පක්ෂ ව්‍යවස්ථාව කඩ කරලාලුචන්දන බණ්ඩාරඑක්සත් ජාතික පක්ෂයේ නායකත්වයට එරෙහිව අධිකරණ ක්‍රියාමාර්ග ගැනීමට එජාප මන්ත්‍රීවරු පිරිසක් සූදානම් වන බවට තොරතුරු අනාවරණය වෙයි. නායකත්වය විසින් පක්ෂයේ ව්‍යවස්ථාව උල්ලංඝනය කරනු ලබමින් ක්‍රියා කරන නිසා මේ තීරණය ගැනීමට සිදුව ඇතැයි ඔවුහු පවසති.එජාප නව ව්‍යවස්ථා සංශෝධනය අනුව එජාපයේ සියලුම තනතුරුවලට කෙරෙන පත් කිරීම් අපේ‍්‍රල් 12 දාට පෙර අවසන් කළ යුතු වුවත් එලෙස සිදු නොකිරීම නිසා ඊට එරෙහිව නීතිමය පියවර ගන්නා බව ද ඔවුහු පෙන්වා දෙති. එජාප ජාතික සංවිධායක ධුරයට සුදුස්සෙකු පත් කිරීම සිතාමතාම මඟ හැරීම සහ එජාප කෘත්‍යාධිකාරී මණ්ඩලය සම්පූර්ණයෙන් පත් නොකිරීම යනාදිය පක්ෂ ව්‍යවස්ථාවට පටහැණි බවත් එම මන්ත්‍රීවරු පෙන්වා දෙති.මේ තත්ත්වය මත එජාපයේ ප්‍රතිසංවිධාන කටයුතු මුළුමණින්ම අසාර්ථක වන බව එජාපයේ ප්‍රබල මන්ත්‍රීවරු කීප දෙනෙක් අනතුරු හඟවති. එජාපයේ අන්තර්ජාතික කටයුතු පිළිබඳ ලේකම් ධුරයට පත් කර ඇති හිටපු මන්ත්‍රී සාගල රත්නායක මහතාට රාජ්‍ය තාන්ත්‍රික විදේශ ගමන් බලපත්‍රයක් පවා නැතැයි ද වාර්තා වෙයි. එවැනි පුද්ගලයකුට එජාපයේ අන්තර්ජාතික කටයුතු පිළිබඳ වගකීම් පැවැරීම විහිළුවක් බව ද ඔවුහු පවසති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=aa1104177</link>
    <topic>කොට්ටාවේ සිට හොරණට දුම්රියෙන් යන්න</topic>
    <author>තාරක වික්‍රමසේකර</author>
    <content>තාරක වික්‍රමසේකරමෙරට මගී ජනතාවට දුම්රිය පහසුකම් ලබාදීම සඳහා කොට්ටාව සිට හොරණ දක්වා නව දුම්රිය මාර්ගයක් ඉදිකිරීමට කටයුතු යොදා ඇතැයි දුම්රිය සැලසුම් අධ්‍යක්ෂ විජය සමරසිංහ මහතා පවසයි.මේ වෙනුවෙන් ශක්‍යතා අධ්‍යයන පියවර 3 ක් යටතේ සිදු කෙරුණු අතර එය මේ වන විට අවසන් අදියරේ පවතී. මොරටුව විශ්වවිද්‍යාලය හා ශ්‍රී ලංකා දුම්රිය දෙපාර්තමේන්තුව එක්ව සිදු කැරෙන මේ ශක්‍යතා අධ්‍යයනයෙන් අවශ්‍ය ඉඩම් අත්පත් කර ගැනීම් ආදියට සැලසුම් සකස් කර ඇත.මේ වන විට මෙම මාර්ගයේ ආර්ථිකමය අංශයන් සම්බන්ධව අධ්‍යයනය කෙරෙන අතර කොට්ටාව හොරණ මාර්ගයේ දුර කිලෝමීටර 18 කි. නව දුම්රිය ස්ථාන 4 ක් ඉදිකෙරෙන අතර මාලපල්ල උපදුම්රිය ස්ථානයද ප්‍රධාන දුම්රිය ස්ථානයක් බවට පත් කෙරේ. ඉදිකිරීම් ආරම්භයට යෝජිත මෙම මාර්ගයේ මාලපල්ල, දියගම, ගෝනපොළ, පොකුණුවිට, හොරණ දුම්රිය ස්ථාන ඉදිකෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=aa1104178</link>
    <topic>නෑගම් ගිය අයට ආපසු එන්න විශේෂ බස් හා දුම්රිය</topic>
    <author/>
    <content>අලුත් අවුරුද්දට නෑගම් ගිය ජනතාවට යළි නගර කරා පැමිණීමට විශේෂ දුම්රිය හා බස් සේවා රැසක් ක්‍රියාත්මක කෙරේ.දුම්රිය සැලසුම් අධ්‍යක්ෂ  විජය සමරසිංහ මහතා පවසන්නේ ගාල්ල – මාතර ප්‍රදේශවල සිට කොළඹ දක්වා පැමිණීමට අතිරේක දුම්රිය 10 ක් යොදා ඇති බවයි.අද (17) සහ (24) වැනිදා පස්වරු 2.00 ට මහනුවර සිට කොළඹ බලා විශේෂ දුම්රියක් ධාවනය කෙරෙන අතර මැයි 01 දින දක්වා පෙ.ව. 6.40 ට බණ්ඩාරවෙල සිට කොළඹ - කොටුව දක්වා නගරාන්තර ශීඝ්‍රගාමී දුම්රියක් ධාවනය කෙරේ.එසේම මහනුවර, ගාල්ල, මාතර, බදුල්ල, පොලොන්නරුව, මඩකලපුව, ත්‍රිකුණාමලය ඇතුළු සියලු දුර බැහැර ප්‍රදේශවල සිට කොළඹ කරා පැමිණීමට අතිරේක බස් රථ 300 ක් පමණ යොදවා ඇතැයි ද ප්‍රවාහන අමාත්‍යාංශය පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=aa1104179</link>
    <topic>ලබන අවුරුද්දට පැළ කෝටියක්</topic>
    <author>සුභාෂිණි ජයරත්න</author>
    <content>සුභාෂිණි ජයරත්න2012 වසරේ අලුත් අවුරුද්දේ වැඩ අරඹණ සුබ නැකැතට පාසල් දරු දැරියන් අතින් රටපුරා ඵල දරණ පැළ ලක්ෂ 100 ක් සිටුවීමට කටයුතු සූදානම්  කරන බව අධ්‍යාපන ඇමැති බන්දුල ගුණවර්ධන මහතා පවසයි.‘අද වවමු පැළයක් හෙට නෙලමු ඵලයක්’ යන තේමාව යටතේ අධ්‍යාපන අමාත්‍යාංශය සහ තවත් අමාත්‍යාංශ 5 ක් සමඟ ඒකාබද්ධව මෙවර සිංහල අලුත් අවුරුද්ද නිමිත්තෙන් රටපුරා පැළ ලක්ෂ 20 ක් රෝපණය කළ බවත් හෙතෙම පැවසීය.මේ අතර පාසල් මට්ටමින් පැළ තවාන් සකස් කොට ඒවා සිසුන්ට ලබා දීම සිදු කර ඇත. පාසල් මට්ටමින් පැළ වගා සඳහා සාර්ථක දායකත්වයක් ලබා දුන් පාසල්වලටත්, එහි විදුහල්පතිවරුන් ඇතුළු කෘෂි ආචාර්ය මණ්ඩලයටත් අධ්‍යාපන අමාත්‍යාංශය මඟින් ඉදිරියේදී ත්‍යාග ප්‍රදානය කිරීමට ද කටයුතු යොදා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=aa11041710</link>
    <topic>ලක්ෂ 60 කට සෙත සදන මහ ජල ව්‍යාපෘති 32 ක්</topic>
    <author>නිහාල් පී. අබේසිංහ</author>
    <content>රුපියල් කෝටි 20000 ක වියදමින්නිහාල් පී. අබේසිංහරුපියල් කෝටි 20000 ක පමණ වියදමකින් මෙරට ජනතාව ලක්ෂ 60 කට පමණ සෙත සැලසෙන මහා පරිමාණයේ ජල සම්පාදන හා සනීපාරක්ෂක ව්‍යාපෘති 32 ක් ක්‍රියාවට නංවා ඇතැයි ජල සම්පාදන හා ජලාපවහන අමාත්‍යාංශය පවසයි.ජපානය, හංගේරියාව, බෙල්ජියම, ඔස්ට්‍රියාව, නෙදර්ලන්තය, වැනි රටවල් හා ආසියානු සංවර්ධන බැංකු ආධාර මත මෙම ජල ව්‍යාපෘති ක්‍රියාවට නංවා තිබේ.මේ යටතේ ඉදිවන මහ පරිමාණ ජල ව්‍යාපෘති සියල්ල 2012 වසර ඇතුළතදී අවසන් කිරීමට යෝජිත බව ජල සම්පාදන හා ජලාපවහන ඇමැති දිනේෂ් ගුණවර්ධන මහතා පවසයි. 2015 වන විට දිවයිනේ ජනගහනයෙන් සියයට 85 කට පිරිසුදු පානීය නළ ජලය ලබා දීමේ ඉලක්කයක් ඇති බව ද ඔහු කියයි.කළුගඟ ජල සම්පාදන ව්‍යාපෘතිය, කැලණි දකුණු ඉවුර ජල පවිත්‍රාගාර ව්‍යාපෘතිය, ලබුගම කලටුවාව ජල පවිත්‍රාගාර ව්‍යාපෘතිය, යාපනය කිලිනොච්චි ජල සම්පාදන හා සනීපාරක්ෂක ව්‍යාපෘතිය, මහ ත්‍රිකුණාමලය ජල සම්පාදන ව්‍යාපෘතිය, කොළඹ මලපවහන පුනරුත්ථාපන ව්‍යාපෘතිය, හම්බන්තොට, අම්බලන්තොට වැලිගම ජල සම්පාදන ව්‍යාපෘතිය, රුහුණුපුර ජල සම්පාදන ව්‍යාපෘතිය, මන්නාරම වව්නියා හා පුත්තලම ව්‍යාපෘතිය මහ මහනුවර ජල සම්පාදන ව්‍යාපෘතිය, අම්පාර දිස්ත්‍රික්කයේ නැගෙනහිර මුහුදුබඩ ව්‍යාපෘතිය ධ්ධ්, රත්මලාන මොරටුව ජාඇළ ඒකල අප ජල අපහරණ ව්‍යාපෘතිය හම්බන්තොට, මඩකලපුව, මුත්තුර් ව්‍යාපෘතිය මේ මහා පරිමාණ ජල සම්පාදන ව්‍යාපෘති අතර ප්‍රමුඛත්වය ගනී. මින් දකුණු කැලණි ඉවුර ජල පවිත්‍රාගාර ව්‍යාපෘතියෙන් පුද්ගලයන් ලක්ෂ 15 කට ද යාපනය කිලිනොච්චි ව්‍යාපෘතියෙන් පමණක් ලක්ෂ 7 කට සෙත සැලැසෙන බව ඇමැතිවරයා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=aa11041711</link>
    <topic>නැඟෙනහිර හිටපු පාර්ලිමේන්තු මන්ත්‍රී තෙවරප්පෙරුම අභාවප්‍රාප්ත වෙයි</topic>
    <author/>
    <content>නැඟෙනහිර පළාතේ හිටපු පාර්ලිමේන්තු මන්ත්‍රීවරයකු සහ නැඟෙනහිර පළාත් සභාවේ මන්ත්‍රීවරයකු වන ටී.ඒ.කේ. තෙවරප්පෙරුම මහතා අභාවප්‍රාප්ත විය.1975 සිට ශ්‍රී ලංකා නිදහස් පක්ෂයේ සාමාජිකයකු වශයෙන් ක්‍රියා කළ ඒ මහතා වසර 36 ක දිගු දේශපාලන ඉතිහාසයක් ඇති නැඟෙනහිර පළාතේ දේශපාලන නායකයෙකි.ඉකුත් සිකුරාදා (15) ඒ මහතා හදිසියේ රෝගාතුරවී අම්පාර මහ රෝහලට රැගෙන යමින් සිටියදී අභාවප්‍රාප්ත වී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=aa11041712</link>
    <topic>අනතුරු අඩු සැනසිලිදායක අවුරුද්දක්</topic>
    <author>අමල් යශෝමන් ජයසිංහ</author>
    <content>අමල් යශෝමන් ජයසිංහමෙවර සිංහල දෙමළ අලුත් අවුරුදු උත්සව සමයේ දී සිදුවූ හදිසි අනතුරු පසුගිය වසරවලට සාපේක්ෂව වාර්තාගත අඩුවීමක් පෙන්නුම් කැරෙන බව කොළඹ ජාතික රෝහල් හදිසි අනතුරු අංශයේ අධ්‍යක්ෂ වෛද්‍ය ප්‍රසාද් ආරියවංශ මහතා පැවැසීය.ගතවූ 13 සහ 14 දින දෙකේදී රතිඤ්ඤා (ගිනිකෙළි) අනතුරුවලට භාජනය වූ එක් පුද්ගලයකු පමණක් ප්‍රතිකාර ලබා ඇති බව ද ඒ මහතා පැවැසීය.විවිධ අනතුරුවලට ගොදුරු වීම හේතුවෙන් හා බීමත් වීමෙන් පුද්ගලයන් 159 දෙනකු නේවාසික ප්‍රතිකාර සඳහා ජාතික රෝහලට ඇතුළත් කොට ඇති අතර විවිධ අනතුරුවලට භාජනය වූ පුද්ගලයන් සිවුදෙනකු රෝහල් ගත කිරීමට පෙර මිය ගොස් තිබේ.මෙවර සිංහල දෙමළ අලුත් අවුරුදු උත්සව සමයේදී දිවයින පුරා සාමකාමී තත්ත්වයක් පැවැති බව ද පසුගිය කාලවලට සාපේක්ෂව බරපතළ ප්‍රචණ්ඩකාරී සිද්ධීන් වාර්තා වී නොමැති බව ද පොලිස්පති ආචාර්ය මහින්ද බාලසූරිය මහතා පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=aa11041713</link>
    <topic>බැකෝ සහ සකර් යන්ත්‍රවලින් මැණික් ගැරීම රත්නපුර දිස්ත්‍රික්කයේ තහනම් කරන්න</topic>
    <author/>
    <content>- ඇමැති ඩබ්.ඩී.ජේ. සෙනෙවිරත්නඇමැතිවරයා හානියට පත්වූ නිවසක් පරීක්ෂා කරන අයුරු.බැකෝ සහ සකර් යන්ත්‍ර යොදා ගනිමින් මැණික් ගැනීම වහාම ක්‍රියාත්මක වන පරිදි තහනම් කරන ලෙස රාජ්‍ය පරිපාලන සහ ස්වදේශ කටයුතු ඇමැති ඩබ්ලිව්. ඩී.ජේ. සෙනෙවිරත්න මහතා රත්නපුර මැණික් සහ ස්වර්ණාභරණ අධිකාරි කාර්යාලයට නියෝග කර ඇත.රත්නපුර දිස්ත්‍රික් සම්බන්ධීකරණ කමිටුව රැස්වූ අවස්ථාවේ මේ සම්බන්ධයෙන් කරුණු දක්වමින් කතා කළ ඇමැතිවරයා ඊට අදාළ චක්‍ර ලේඛයක් නිකුත් කරන තෙක් මෙම තහනම ක්‍රියාවේ යොදවන ලෙස ද අධිකාරියට දන්වා සිටියේ ය.බැකෝ සහ සකර් යන්ත්‍ර යොදා මැණික් ගැරීම නිසා කුරුවිට පැරඩයිස් වත්තේ නිවාස 34 ක් කඩා වැටීමේ අවදානමකට ලක්ව තිබේ.මේ ප්‍රශ්නය සම්බන්ධයෙන් දැඩි අවධානයක් යොමු කළ ඇමැති ඩබ්ලිව්.ඩී.ජේ. සෙනෙවිරත්න මහතා සිදුවී ඇති ව්‍යසනය සියැසින් ම දැක බලා ගැනීමට නොබෝදා එහි ගියේ ය.“මේ තත්ත්වය දිගින් දිගටම පැවතුනොත් මේ ප්‍රදේශයේ ජීවත්වීමට බැරිව යනවා. ඒ නිසා පොදුජන දිවියට හානිකරන මේ වගේ කටයුතු නවතාලීමට මහජන නියෝජිතයන් වශයෙන් අප මැදිහත් විය යුතුයි” යනුවෙන් ඇමැතිවරයා මෙහිදී මාධ්‍ය වෙත කරුණු දක්වමින් පැවසීය.බිත්ති ඉරිතලා ගිය නිවාස ද සකර් යන්ත්‍ර යොදා වතුර ඇදීම නිසා දිය උල්පත් සිඳී ගිය ළිං ද මෙහිදී ඇමැතිවරයාගේ නිරීක්ෂණයට ලක්විය.“ව්‍යාපාරිකයන් මේ ඉඩම් වෙන්දේසිවලින් මිලදී ගත්ත පළියට බලපත් ලබාගත් පළියට අන්තනෝමතික විදියට වැඩ කරන්න දෙන්න බෑ. මේ සිදුවී තිබෙන ව්‍යසනයේ හැටියට බැකෝ සහ සකර් මැෂින් යොදා කරන මැණික් ගැරීම වහාම නවත්වනවා හැරෙන්න වෙන කිසිම විසඳුමක් නෑ” ඇමැතිවරයා තවදුරටත් එහිදී අවධාරණය කළේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=ab1104173</link>
    <topic>රට නැවත අගාධයට ඇද දාන්න කුමන්ත්‍රණකරුවන්ට ඉඩ නොදිය යුතුයි</topic>
    <author>සරත් පෙරේරා</author>
    <content>කොළඹ විශ්වවිද්‍යාලයේ නීති පීඨයේ ජ්‍යෙෂ්ඨ කථිකාචාර්ය නීතිඥආචාර්ය ප්‍රතිභා මහානාමහේවාශ්‍රී ලංකාවේ මානව අයිතිවාසිකම් සම්බන්ධයෙන් ඇමරිකා රාජ්‍ය දෙපාර්තමේන්තුව නිකුත් කර ඇති වාර්තාව ඔප්පු කිරීමට සාක්ෂි නැති සාවද්‍ය කරුණු වලින් පිරුණ එකකැයි කොළඹ විශ්ව විද්‍යාලයේ නීති පීඨයේ ජ්‍යෙෂ්ඨ කථිකාචාර්ය, නීතිඥ, ආචාර්ය ප්‍රතිභා මහානාමහේවා මහතා පවසයි.සිළුමිණ සමඟ විශේෂ සම්මුඛ සාකච්ඡාවකට එක්වෙමින් ජ්‍යෙෂ්ඨ කථිකාචාර්යවරයා මේ ප්‍රකාශය කළේය.එහිදී ඇසූ ප්‍රශ්න කීපයක් හා ඒවාට මහනාම හේවා මහතා දුන් පිළිතුරු මෙසේය.* කොටි ත්‍රස්තවාදීන් මාර්ගයෙන් ශ්‍රී ලංකාව බෙදා වෙන් කිරීම සඳහා ක්‍රියාත්මක වූ අන්තර්ජාතික කුමන්ත්‍රණකාරී වැඩපිළිවෙළ අදත් වැඩකරන බව යම් යම් සිද්ධීන්වලින්, අන්තර්ජාතිකව ලැබෙන පණිවුඩවලින් පැහැදිලි වෙනවා. මෙතනින්ම ඔබ සමඟ කෙරෙන මේ කෙටි කතාබහ ආරම්භ කළොත්...?ඔබ ඉතාම වැදගත් තැනකට අවධානය යොමු කළේ. එක පැත්තකින් මහ ලොකු රටවලටවත් දිනාගන්න බැරිවුණ දරුණු ත්‍රස්තවාදයක් පරාජය කරපු රටක් මේක. අනෙක් පැත්තෙන් එහෙම දැක්මක් එහෙම හැකියාවක් තියන නායකයෙක් ඉන්න රටක් මේක. මේ ලෝකෙ අපේ යුගයේ ලෝකයටම පිළිලයක් වෙලා තියන ත්‍රස්තවාදය පරාජය කරල පෙන්නපු එකම රටත් ලංකාවයි. එහෙම හැකියාවක් පෙන්නපු එකම නායකයත් මහින්ද රාජපක්‍ෂ ජනාධිපතිතුමායි. ඇමරිකාව ඉතාම නවීන ආයුධ යොදවල ඉරාකයේ, ඇෆ්ගනිස්ථානයේ කරපු යුද්ධවලිනුත් වුණේ අතපුච්ච ගැනීමක් විතරයි. ඒ නිසා මේ නායකයෝ ලංකාවට, එහි නායකයාට ඊර්ෂ්‍යා කරන්න නරකයි. ඒ වෙනුවට කරන්න ඕන අපෙන් පාඩම් ඉගෙනීමයි.කරුණු පෙළගැසීගෙන එන ආකාරයට පේනවා ඡන්දවලින් පරද්දන්න බැරිවුණ නායකයාව අන්තර්ජාතික කුමන්ත්‍රණවලින් පෙරළන්න ද මේ හදන්නේ කියලා.අපි ලෝකයටම රටක් ජාතියක් ලෙස කිව යුතුයි මේ මුළු රටම ඉන්නේ මහින්ද රාජපක්‍ෂ කියන නායකයා එක්ක කියලා.වාර්තාවේ තියෙන්නේ බොරු* බටහිර අධිරාජ්‍ය වාදයේ හැමදාම තුන්වැනි ලෝකයේ රටවලට තම ප්‍රතිපත්තිය වුණේ රූකඩ ආණ්ඩු හැදීමත් හා රූකඩ නායකයන් ගෙන ඒමත් පමණයි..?මේක අද මැදපෙරදිග සිදුවන දෙයින් ඉතාම පැහැදිලියි. ප්‍රජාතන්ත්‍රවාදයේ නාමයෙන් අද මැදපෙරදිග ඇතැම් රටවල පැනනැගිල තියන කැරලි නිසා ඒ රටවල් - නායකයන් යැයි කිව හැකි කිසිවකුත් නැතිව තිබුණු තැනිනුත් පල්ලැහැට වැටිලා. ඊජිප්තුව එදා ලාබ ගනිමින් තිබුණ දියුණුව ගිලිහිලා මංකොල්ලකරුවන්ගේ නීතියක් නැති දේශයක් බවට පත් වෙමින් තිබෙනවා. ලිබියාවේ ට්‍රිපොලියට අද ඇමරිකානු යානා බෝම්බ හෙළන්නේ මානව අයිතිවාසිකම් රකින්න ද කියල අහන්න ඕන. එතන මේ කරන බෝම්බ හෙලිම් වලින් සිය ගණන් අහිංසක නිරායුධ වැසියන් මැරෙන්නේ නැද්ද කියල ඇමරිකාවෙන් අහන්න ඕන. ඉරාකයේ ඇෆ්ගනිස්ථානයේ බෝම්බ දමා අවුලපු ගින්නෙන් දහස් ගණන් සිවිල් වැසියන් කිරි දරුවන් මිය ගියේ නැද්ද කියල ඇමරිකානු ආණ්ඩුවෙන් අහන්න ඕන.* ඇමරිකානු ආණ්ඩුව ඊයේ පෙරේදා ශ්‍රී ලංකාව සම්බන්ධයෙන් නිකුත් කරපු වාර්තාව ගැන ඔබ කියන්නේ කුමක්ද?මේ පිටු හතළිහක සම්පූර්ණ වාර්තාව මම කියෝල බැලුවා. මේක වැරදි කරුණු සහිතව, සාක්ෂි කිසිවක් නොමැතිව නිකුත් කරපු බොරු වාර්තාවක්. අප්‍රේල් 8 වැනිදා ශ්‍රී ලංකාවේ මානව හිමිකම් සම්බන්ධව ඇමරිකානු රාජ්‍ය දෙපාර්තමේන්තුව නිකුත් කළ මේ වාර්තාවේ අලුත් කරුණු කිසිවක් නැහැ. මේකෙ තියෙන්නේ වසර 2006 සිට වසර හතරක් තිස්සේ රෝල්කරගෙන ආපු පරණ කරුණුම තමයි. මේව රට තුළත් ජාත්‍යන්තරවත් ප්‍රතික්ෂේපයට ලක්වුණ කිසිම පදනමක් නැති කරුණු. කාගෙන්ද මේ අය මේ තොරතුරු ලබාගෙන තියෙන්නේ. ආයතන තුනකින් ඇමරිකාව මේ තොරතුරු ලබාගෙන තියනවා. පළමුවැන්න ආසියානු මානව අයිතිවාසිකම් කොමිසම කියන රාජ්‍ය නොවන සංවිධානය. දෙවැන්න ඇම්නස්ටි ඉන්ටර්නැෂනල් හා තෙවැන්න යූඑන්එස් ආර් හෝවාඩ් කියන ආයතනය. මේ ආයතන තුන අරන් බැලුවහම පේනවා මේ ආයතන තුනම ත්‍රස්තවාදයට විරුද්ධව මෙහෙයුම් සිදුවෙන අවස්ථාවේ කොටි සංවිධානයේ පැත්ත ගනිමින් ලංකා ආණ්ඩුව අන්තර්ජාතිකව අප්‍රසාදයට පත්කරන්න පුළුවන් තරම් උත්සාහ දරපු ආයතන. ඇමරිකාවට ලංකාව ගැන තොරතුරු හොයන්න මේගොල්ලො පස්සේ යන්න ඕන නැහැනේ. ඇයි බැරි ඇමරිකාවට එහි තානාපතිනියට ශ්‍රීලංකා බලධාරීන්ගෙන් විමසලා ඇති තතු හොයල පැහැදිලි කරගන්න. මේක එහෙම නෙවෙයි එක පැත්තකින් කෙරෙන චෝදනා පමණක් සැලකිල්ලට ගනිමින් කරපු ඒක පාර්ශවික වාර්තාවක්.මේකෙ කියන තරමක් කියන්නේ බොරුනේ. දැන් බලන්න එකතැනක මේ වාර්තාවේ කියනවා කොළඹ තියන මුර කපොලු ඉවත් කරල නැහැ කියලා. ඉතින් බලන්න අරලිය ගහ මන්දිරය ඉදිරියෙනුත් බාධකයක් නැතිව වාහන යන මේ රටේ කොළඹ මාර්ග බාධක ඉවත් කරල නැහැ කියලා මේ අපූරු ඇමරිකානු වාර්තාව කියනවා.කොටි හොල්මන් තාම තියෙනවා* හදිසි නීතිය පවත්වා ගැනීම ගැනත් මේ වාර්තාව ප්‍රශ්න කරනවා නේද?හදිසි නීතිය රජය පවත්වා ගත්තත් එහි යුද්ධ කාලයට බලපාන වගන්ති බොහොමයක් ඉවත් කර තිබෙනවා. රත්නසිරි වික්‍රමනායක හිටපු අගමැතිතුමා පසුගියදා හදිසි නීති දීර්ඝ කිරීමේ විවාදයේදී පාර්ලිමේන්තුවේදීම නිවැරදිව පෙන්වා දුන්නා හදිසි නීතිය පවත්වාගෙන යන්න තියන අවශ්‍යතාව ගැනත් රජය රුපියල් කෝටි ගණන් වියදම් කරමින් එල්ටීටීඊ සැකකරුවන්ව පුනරුත්ථාපනය කර නැවත සමාජගත කරන්න කරගෙන යන වැඩපිළිවෙළ පිළිබඳවත්. මෙහෙම කළත් එල්ටීටීඊය සම්පූර්ණයෙන්ම නැතිවෙලා කියලා කිසිවකුට කියන්න බැහැ. පුනරුත්ථාපනය කර නැවත සමාජගත කරන ඇතැම් පුද්ගලයන් පවා නැවත එල්ටීටීඊයට එකතු වෙන්න පුළුවන් කියන අනතුර මේ තුළ තියනවා.තවමත් එල්ටීටීඊය ලෝකය පුරා කරන ආධාර එකතු කිරීම් නතර කරල නැහැ. කොටි හිතවාදීන් තැන තැන හොල්මන් කරනවා. ඔවුන් සම්බන්ධයෙන් ක්‍රියාත්මක වීම අවශ්‍යයයි.දැන් මේ වාර්තාවේ කියනවා ශ්‍රී ලංකාවේ බරපතල මානව හිමිකම් කඩවීම් සිදුවෙනවාය, ආරක්‍ෂක හමුදා අන්තවාදී ලෙස කටයුතු කරනවාය, අත්අඩංගුවට ගන්න අයට වධහිංසා පමුණුවනවාය කියලා. මේ ගොල්ලෝ මේ රටේ නීතිය කඩකරපු පොලිස් නිලධාරීන්ට, ආරක්‍ෂක හමුදා නිලධාරීන්ට විරුද්ධව නීතිය ක්‍රියාත්මක වීම ගැන කතා නොකරන්නේ ඇයි.1994 දී එක්සත් ජාතීන් සම්මත කළ වධහිංසාවලින් පිටු දැකීමේ සම්මුතිය ශ්‍රී ලංකාව එලෙසම පනතක් ලෙස සම්මත කරල වරදකරුවන් ලෙස සැක කරන පොලීසියේ පොලිස් පරීක්‍ෂකවරුන් හෝ ඉහළ නිලධාරීන්ට නඩු පවරනවා.මෙහෙම නඩු සෑහෙන ගණනක් විභාග වෙනවා. දැන් මෑතකම කප්පම් ගැනීම් සිද්ධි සම්බන්ධයෙන් ඉහළම පොලිස් නිලධාරීන්ට එරෙහිවත් ක්ෂණික පියවර රජය ගෙන තිබෙනවා.ඇයි ඇමරිකාව මේ කරන චෝදනාවලට දෙන පිළිතුරු ගැන සැලකිල්ලක් නොදක්වා ශ්‍රී ලංකාව පිට සම්පූර්ණ වරද පටවන්න උත්සාහ කරන්නේ. ශ්‍රී ලංකාව ත්‍රස්තවාදය නැති කළාට ද ත්‍රස්තවාදීන් මේ රටේ කළේ මොන අයිතිවාසිකම් රැකීම ද. ඇයි මේ ඇමරිකා වාර්තාව කොටි බෝම්බවලින් අහිංසක මිනිස්සු මැරීම ගැන කතා නොකරන්නේ. එහෙම බෝම්බ දැන් මේ රටේ පුපුරන්නේ නැති එක ගැන කතා නොකරන්නේ.ඇමරිකාව මානව අයිතිවාසිකම් කඩ කිරීම ගැන මෙහෙන් ලංකාවට ඇගිල්ල දිග් කරද්දී අනෙක් පැත්තෙන් ඇමරිකාව ලිබියාවට උඩින් ගිහින් බෝම්බ දමල සිය ගණන් මිය යනවා. මේක තමයි ඇමරිකාවේ දෙබිඩි පිළිවෙත. මේ වාර්තාව අපි රටක් ලෙස ජාතියක් ලෙස ප්‍රතික්ෂේප කළ යුතුයි හෙළා දැකිය යුතුයි. මේක ඉතාම කනගාටුදායක හා භයානක තත්ත්වයක්. අද මේ අන්තර්ජාතික කුමන්ත්‍රණකාරී වැඩපිළිවෙළේ කසකාරයෝ විතරයි ඇවිල්ලා තියෙන්නේ.චැනල් 4 බොරුව එළි වුණා* මේ කුමන්ත්‍රණය ඉස්සරහට යන එකක් කියලයි ඔබ කියන්න හදන්නේ?කස කාරයන්ට පස්සේ බෙර කාරයෝ එනවා. ඒ බැංකී මූන් ගේ. අර කමිටු වාර්තාව. ඒක මේ ලිපිය පළවන දවස වනවිටත් එළියට ඇවිල්ලා තියෙන්නත් පුළුවන්. ඒකෙනුත් මේ ඇමරිකානු වාර්තාව සනාථ කිරීමක් කළ හැකියි.අර සිරකරුවන්ට වධහිංසා පැමිණවීම පිළිබඳ චැනල් 4 වීඩියෝ එක බොරුවක් කියල හෙළිවෙලා ඉවරයි. නමුත් ඒකත් මේ වාර්තාවේ ඇතුළත් වෙනවා. පිලිප් ඇල්ස්ටන් කියන නෝර්වේ මහාචාර්යවරයා එය නිවැරදි වාර්තාවක් බව කියන්න උත්සාහ කරනවා. මේ වගේ බොරු ඕන කෙනෙකුට කියන්න පුළුවන්. අද එක්සත් ජාතීන්ගේ මහලේකම්වරයා උත්සාහ කරමින් සිටින්නේ ඇමරිකානු ආධාර ලබාගෙන නැවත දෙවන වරටත් එම ධූරය ලබාගැනීමටයි.ශ්‍රී ලංකාවේ නිවැරදි තත්ත්වය ලොවට හඬගා කියන්න අපේ තානාපති සේවයට විදේශ අමාත්‍යාංශයට විශාල වගකීමක් අද වෙන කවරදාටවත් වඩා තියෙනවා. මේක ඒ වගකීම පැවරී ඇති අය හරියට කළ යුතුයි.උගත් පාඩම් හා සංහිදියාව කොමිසමත් තව තව ඇද ඇද නොසිට තම වාර්තා එළිදැක්විය යුතුයි.මෙරට නැවත අගාධයට ඇද දැමීමට රට තුළ සිටින කුමන්ත්‍රණ කරුවන්ට හෝ අන්තර්ජාතික කුමන්ත්‍රණ කරුවන්ට ඉඩක් නොදිය යුතුයි. මේ සඳහා ශ්‍රී ලංකාවේ ප්‍රජාතන්ත්‍රවාදී ආයතන තව තවත් ශක්තිමත් කළ යුතුයි. ඒව පණ ගැන්විය යුතුයි. අද මේ රට අලුත් ගමනක් යමින් තිබෙන බව රහසක් නෙවෙයි. මුළු රටම එකට එක්සත් වෙලා අවතැන් වූවන් නැවත පදිංචි කෙරෙනවා. ඉන්දියාවේ සිටින අවතැන් වුණ අයත් නැවත ශ්‍රී ලංකාවට පැමිණ තමන්ගේ මුල් ගම් බිම් කරා යමින් සිටිනවා. පුනරුත්ථාපනය ලැබූ එල්ටීටී සැකකරුවනුත් පුනරුත්ථාපනය ලැබීමෙන් පසු තම පවුල් සමඟ එකතු වී ජීවිතය ගොඩනැංවීමට අලුත් බලාපොරොත්තු ඇතිව සිටින මොහොතක් මේක. අන්තර්ජාතික බලවතුනුත් කළ යුත්තේ මේ වැඩපිළිවෙළ අඩාල කිරීමට අවුල් කිරීමට උත්සාහ කිරීම නොව එයට පුළුවන් ආධාරයක් ලබාදීමයි. හැම දෙයක් ම සර්ව සම්පූර්ණ යැයි කියන්න අප උත්සාහ කරන්නේ නැහැ. අඩුපාඩු තියෙන්න පුළුවන්. දෙවන ලෝක සංග්‍රාමයෙන් පසු යුරෝප ගොඩනැංවූ ආකාරය ගැන කවුරුත් දන්නවා. අපි ලොකු ඇද වැටීමකින් පසු මේ ගමනට අවතීර්ණය වී සිටින්නේ. මෙහි පසුබෑම් වගේ ම ඉදිරියට යාම් ද තියනවා. අද ඉතා හොඳින් යටිතල පහසුකම් රටපුරා ම එක විදියට සංවර්ධනය වෙමින් තිබෙන්නේ.මේක රටක සංවර්ධනයට ඉතාම අවශ්‍යයයි. මේ ගමන දෙස දකුණේ වැසියන් වගේ ම උතුරේ අහිංසක දෙමළ වැසියනුත් අපේක්ෂා සහගතව බලා සිටිනවා. අද ඒ දෙමළ ජනතාවත් තමන්ට හුරු පුරුදු ගම්බිම් වලට ගොස් සුපුරුදු ජීවිතයට නැවත අනුගතවෙමින් සිටිනවා.දැන් අපි ඔක්කොම සමානයි* ශ්‍රී ලංකාවේ යුද අපරාධ ගැන පරීක්ෂා කළ යුතු බවනේද බටහිර බලවතුන් කියන්නේ?ඒක තමයි උගත් පාඩම් හා සංහිදියා ජනාධිපති කොමිසමෙන් කරන්නේ. ශ්‍රී ලංකාව මෙරට යුද අපරාධ සිදුනොවූ බව කරුණු සහිතව පෙන්වාදී තිබියදීත් ඒ පැත්තට ඇදගෙන යාමට මේ බලවතුන් උත්සාහ කරනවා.මේ රට අද සාමයක් ඇතිව ස්ථාවර ආණ්ඩුවක් ඇතිව සංවර්ධන ගමනේ යෙදී සිටිනවා. ශ්‍රී ලංකාවේ ආර්ථික ගමන ඉතා පැහැදිලියි. අස්ථාවර ආණ්ඩුවලට රටක් සංවර්ධනය කරන්න බැහැ. කෘෂිකර්මයේ සිට කර්මාන්ත හා සේවා අංශවල අද පැහැදිලි වර්ධනයක් දකින්න පුළුවන්. රට නැවත ගොඩනැෙ¼ඟමින් ගොඩනගමින් තිබෙන්නේ. අලුත් බිම් අස්වැද්දෙනවා වගේ ම මෙතෙක් වැඩකට නොගත් දිගුකාලයක් අත්හැර දමා තිබූ බිම් අද සරුසාර කෙත්වතු බවට හැරෙමින් පවතිනවා.මේ රටේ කවුරුත් සමාන පුරවැසියෝ ඉන්නේ. මේ රටේ අමුතුවෙන් දෙන්න සමාන කමක් තියනවා කියලා මා හිතන්නේ නැහැ. සිංහල දෙමළ භාෂා දෙකම මේ රටේ රාජ්‍ය භාෂාවන්. පසුගියදා දකුණු ඉන්දියාවට පැමිණි සෝනියා ගාන්ධි මහත්මිය මේ රටේ ආණ්ඩු ක්‍රම ව්‍යවස්ථාවෙන් සමාන අයිතිවාසිකම් දීම ගැන ඡන්ද රැස්වීමකදී කතා කර තිබුණා.එතුමිය කතා කරන දේ ඉන්දු ලංකා ගිවිසුම අනුව 13 වැනි ව්‍යවස්ථාවෙන් දැනටමත් මේ රටේ සිදුකර තිබෙන දෙයක්. වෙනත් කළ හැකි දේ ගැන අද දෙමළ සන්ධානය රජය සමඟ කතා කරගෙන යනවා. එය හොඳ දෙයක්. මේ රට ස්වෛරී රටක් ලෙස බාහිර අත පෙවීම් වලට ඉඩ නොදිය යුතුයි. දකුණ වගේ ම උතුරටත් දුප්පත් කමෙන් ගොඩ ගත යුතුයි.දරිද්‍රතාවය කිව නොහැකි තරම් වියවුල් සමාජය තුළ ඇති කරනවා. දුප්පත්කමෙන් ගොඩඒම අද සිංහල දෙමළ මුස්ලිම් හැමෝටම තියන ප්‍රශ්නයක්. ඒක එක ජාතියකට තියන ප්‍රශ්නයක් නොවෙයි.ඒ නිසා මේ පවතින සාමය දුප්පත්කමෙන් තොර සමෘද්ධියෙන් යුත් රටක් හැදීමට ප්‍රයෝජනයට ගත යුතුයි. අද එය හොඳින් කෙරෙනවා. ගෙවල් නැති අයට ගෙවල් හැදෙනවා. ඉඩම් නැති අයට ඉඩම් ලැබෙනවා. ගෘහ ඒකකය ආර්ථික ඒකකයක් ලෙස ගොඩ නැංවීම මෙතනදී ඉතාම වැදගත් දෙය වෙනවා. ශක්තිමත් ගෘහ ඒකකය අන්තිමේ ශක්තිමත් ගමක් හැදීමටත් ශක්තිමත් රටක් හැදීමටත් හේතු වෙනවා.සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=ab1104171</link>
    <topic>“ජොනී යමුද රවුමක්” ජනපති ජොනී සමඟ හදිසි සාප්පු සවාරියක</topic>
    <author>චන්දන බණ්ඩාර</author>
    <content>මෙරට විවිධ මාධ්‍ය ආයතන මෙතෙක් කාලයක් භාවිත කළ වෙලාවේ විනාඩි දෙක තුනක් වෙනස් වී තිබිණි. මේ නිසා ගිය සතියේ දී රජය මෙරටට සම්මත වෙලාවක් හඳුන්වා දෙන ලදී. එය ඇතුළත් ස්ටෑන්ඩඩ් ටයිම් ශ්‍රී ලංකා වෙබ් අඩවිය ගිය සතියේ ජනාධිපතිතුමා විවෘත කෙළේ ය.ඒ වනවිට ජනාධිපතිතුමාගේ ඔර්ලෝසුවේ වෙලාව වූයේ සවස 5 යි විනාඩි 48 ය. නමුත් සම්මත වෙලාව ඒ වෙනවිට වූයේ පස්වරු පහ පසුවී විනාඩි 44 ය.ඒ නිසා ජනාධිපතිතුමා මුලින් ම තම ඔර්ලෝසුවේ වෙලාව වෙනස් කර ගත්තේ ය. එම කටයුත්ත බාර දී තිබුණේ ඇමැති ජොන්ස්ටන් ප්‍රනාන්දුට ය. ඉන් පසුව ජනාධිපතිතුමා ඇමැති ජොන්ස්ටන්ට කීවේ ‘යමුද පොඩි ගමනක්’ කියා ය.පසුව ආරක්ෂක නිලධාරීන් තිදෙනකු ද සමඟ ජනාධිපතිතුමා සහ ඇමැති ජොන්ස්ටන් රැගත් රිය ගමන් කළේ කොළඹ ඩුප්ලිකේෂන් පාරේ හවුස් ඔෆ් ෆැෂන් ආයතනය වෙත ය. ඩුප්ලිකේෂන් පාරේ ඒ වෙනවිට විශාල වාහන තදබදයක් තිබිණි. “මිනිස්සුන්ට අවුරුදු සරුයි නේද ජොනී. මේ පාර භාණ්ඩ මිල ගණන් වුණත් ප්‍රශ්නයක් නැහැ” ජනාධිපතිතුමා වෙළෙඳ ඇමැති ජොන්ස්ටන්ට කීවේය.“අපි බලමු මිනිස්සු කොහොමද බඩු ගන්නේ කියලා” ජනාධිපතිතුමා කියා සිටියේ ය. ඉන් පසුව ජනාධිපතිතුමා ගමන් ගත් වාහනය සාමාන්‍ය ජනතාව වාහන නතර කරන ස්ථානයේ ම නතර කෙරිණි. ඉන් පසුව ජනාධිපතිතුමා ජනතාව අතරින් හවුස් ඔෆ් පැෂන් ආයතනයට ගොඩ විය.ජනතාව ද ජනාධිපතිතුමාට ආචාර කරමින් සුහදව කතා බහ කළහ. ඒ අතරතුර බොහෝ දෙනා ජනාධිපතිතුමාගේ රුව තම ජංගම දුරකථනවල සටහන් කර ගත්හ. මේ අතර එම ආයතනයට පැමිණ සිටි ඉන්දීය ජාතිකයන් පිරිසක් ජනාධිපතිතුමා හමුවී කතා බහ කළහ.මේ අතරතුර සමහර අය ජනාධිපතිතුමාට අතට අත දුන්හ. කුඩා දරුවෝ ජනාධිපතිතුමාට වැඳ ආශිර්වාද ලබා ගත්හ. ජනාධිපතිතුමා ද සෑම කුඩා දරුවකුගේ ම පාහේ හිස අතගාමින් නව වසරට ආශිර්වාද කළේ ය.ඉන් අනතුරුව ජනාධිපතුමා පිළිගත්තේ එම රෙදි පිළි වෙළෙඳ ආයතනයේ අයිතිකරු විසිනි. හෙතෙම කියා සිටියේ යුද්ධය නිමවීමෙන් පසුව අතිවිශාල වශයෙන් වෙළෙඳාම් සිදුවෙන බවයි.ජනාධිපතිතුමා හවුස් ඔෆ් පැෂන් ආයතනය පුරා ම ඇවිද යමින් පැයක් පමණ එහි ගත කළේ ය. ඉන් අනතුරුව ජනාධිපතිතුමා එම ආයතනයෙන් පිටවූයේ ජනතාවට ආචාර කරමිනි. “මට පෙණුන විදියට ජනාධිපතිතුමනි එතන හිටපු කවුරුවත් ෆොන්සේකාට නැත්නම් එ.ජා.ප යට ඡන්දේ දීපු අය නම් නෙවෙයි වගෙයි.ඒ හැමෝගෙම ප්‍රතිචාරය එක්ක මට හිතෙන්නේ එහෙමයි.” ඇමැති ජොන්ස්ටන් යළිත් ජනාධිපතිතුමා සමඟ වාහනයට ගොඩ වී අරලියගහ මැදුරට එන අතරතුර දී කීවේ ය.”මම හැම වෙලාවේම ජනතාව එක්ක ඉන්න කැමැතියි. ඒත් මට ආරක්ෂක ප්‍රශ්න නිසා ජනතාව අතරට යන්න අපේ ආරක්ෂක අංශ ඉඩ දෙන්නේ නැහැ.” ජනාධිපතිතුමා ඇමැති ජොන්ස්ටන්ට කියා සිටියේය.මෙවරද සුපුරුදු පරිදි ජනාධිපතිතුමා සිය නිවෙසේදී අලුත් අවුරුදු චාරිත්‍ර වාරිත්‍ර ඉටු කළේය. ඒ තංගල්ල කාල්ටන් නිවෙසේදීය.පාර්ලිමේන්තු මන්ත්‍රී නාමල් රාජපක්ෂ, යෝෂිත රාජපක්ෂ සහ ජනාධිපතිතුමාගේ බාල පුතනුවන් සහ ජනාධිපති ආර්යාව ද එම චාරිත්‍ර වාරිත්‍ර ජනාධිපතිතුමා සමඟ ඉටු කළේය. මේ අවස්ථාවට ඇමැතිවරුන් වන ජොන්ස්ටන් ප්‍රනාන්දු සහ නියෝජ්‍ය ඇමැතිවරුන් වන ඉන්දික බණ්ඩාරනායක සහ රෙජිනෝල්ඩ් කුරේ ද එක්ව සිටියහ.අලුත් අවුරුදු උදාව පස්වරු 1.01 ට උදාවූ පසුව පස්වරු 1.06 ට ළිපගිනි මෙළවීම ජනාධිපති ආර්යාව ශිරන්ති රාජපක්ෂ මැතිනිය විසින් සිදු කළාය. ඉන් අනතුරුව ආහාර අනුභවය සඳහා නැකැත් යෙදී තිබූ පස්වරු 3.18 තෙක් ජනාධිපතිතුමා ඇතුළු පිරිස සිටියේ නිරාහාරවය. ඒ අතරතුර ජනාධිපතිතුමා තම පරිගණකයෙන් අන්තර්ජාලයට ගොස් බැලුවේ ටයිම්ස් සඟරාවේ සමීක්ෂණ වාර්තාවේ ප්‍රතිඵලයි.ඒ වනවිට ජනාධිපතිතුමා ලොව පාලනය කරන බලවත්ම පුද්ගලයන් සිය දෙනා අතරේ මුල්පෙළේ පහළොස් දෙනා අතර සිටියේය. ඉන් පසුව ජනාධිපතිතුමා පස්වරු 3.18 ට යෙදුණු සුබ නැකතින් ආහාර අනුභව කොට තම පුතුන් තිදෙනාටත් ජනාධිපති ආර්යාවටත් කිරිබත් කැව්වේය. ඉන් අනතුරුව ආරක්ෂක ලේකම් ගෝඨාභය රාජපක්ෂ මහතාට ජනාධිපතිතුමා කිරිබත් කැව්වේය.ඒ සමගම ජනාධිපතිතුමා තම පවුලේ අය සමඟ ගනුදෙනු සිදු කොට ඇමැති ජොන්ස්ටන් ප්‍රනාන්දු සමඟ ගනුදෙනු සිදු කළේය. තංගල්ල ලංකා බැංකුවට සහ මහජන බැංකුවට ද ගිය ජනාධිපතිතුමා එහිදී ද සාමාන්‍ය ජනතාව සමඟ සිට බැංකු ගනුදෙනු සිදු කළේය.ඉන් පසුව ජනාධිපතිතුමා යළිත් තංගල්ල සිය නිවෙසට පැමිණි පසුව රාත්‍රි 8.30 පමණ වෙනතුරු සිය පැරැණි හිත මිතුරන් සමඟ ගත කළේය. ඒ වෙන විටත් ජනාධිපතිතුමාට නව වසරට බුලත් හුරුළු දීමට ජනතාව වැල නොකැඩි තංගල්ල නිවෙසට පැමිණෙමින් සිටියහ.ගිය සතියේදී කොළඹදී සාර්ක් කලාපයේ රටවල ජනතාවගේ සනීපාරක්ෂක කටයුතු පිළිබඳව විශේෂ වැඩමුළුවක් පැවැත්විණි. ඒ ජනාධිපතිතුමාගේ ප්‍රධානත්වයෙනි. මෙය සංවිධානය කර තිබුණේ ඇමැති දිනේෂ් ගුණවර්ධන විසිනි. මේ අවස්ථාවට සාර්ක් කලාපයේ රටවල ඇමැතිවරු පිරිසක් සමඟ පාර්ලිමේන්තු මන්ත්‍රී වයි.ජී. පද්මසිරි ද එක්ව සිටියේය.ගිය සතියේදී ජනාධිපති ලේකම් කාර්යාලයේ සේවකයන්ගේ අලුත් අවුරුදු උත්සවයක් පැවැත්විණි.ඒ කොළඹ පොලිස් ක්‍රීඩාංගණයේදීය. මේ අවුරුදු උත්සවයේ ප්‍රධාන ආරාධිත අමුත්තා ලෙස සහභාගි වූයේ ජනාධිපතිතුමාය. ජනාධිපතිතුමා අලුත් අවුරුදු උත්සවය පැවැති භූමියට පැමිණෙද්දී පිළිගනු ලැබුවේ සක් බෙර වාදනයන් මාධ්‍යයේය.විශේෂයෙන්ම මේ අලුත් අවුරුදු උත්සවයට යුද හමුදාවේ සහ පොලීසියේ නිලධාරීහු ද සහභාගි වූහ. පාර්ලිමේන්තු මන්ත්‍රී නාමල් රාජපක්ෂ, ඇමැති ජොන්ස්ටන් ප්‍රනාන්දු, ඇමැති බන්දුල ගුණවර්ධන සහ පාර්ලිමේන්තු මන්ත්‍රී තිලංග සුමතිපාල, යුද හමුදාපතිවරයා සහ පොලිස්පතිවරයා ඇතුළු ප්‍රභූවරු ද මේ අලුත් අවුරුදු උත්සවයට පැමිණ සිටියහ.අලුත් අවුරුදු උත්සවයේ පැවැති තරග අතර අලියාට ඇහැ තැබීමේ තරගයට කාගේත් අවධානය යොමු වී තිබිණි. මුලින්ම අලියාට ඇහැ තැබීමේ තරගයට සහභාගි වූයේ ඇමැති බන්දුල ගුණවර්ධනය. “මේ අතරතුර උත්සවය මෙහෙයවූ නිවේදකයා කීවේ ජනාධිපතිතුමා ඇස් පාදා දුන් මහ අලින්ම දැන් අලියාට ඇහැ තැබීමට පැමිණ ඇති බවය.” ඒ කතාවට ඇමැති බන්දුලට ද සිනහ ගියේ ඉබේටමය.මේ අතරතුර ඇමැති බන්දුලට අලියාට ඇහැ තැබීමට නොහැකි වූ අතර ඔහු අලියාගේ හොඬේ ඇහැ සළකුණු කොට තිබිණි.ඉන් අනතුරුව අලියාට ඇහැ තැබීමට පැමිණියේ ඇමැති ජොන්ස්ටන් ප්‍රනාන්දුය. “ඒ සමඟම නිවේදකයා කීවේ තවත් අලි පැටියෙක් ඇහැ තැබීමට පැමිණ ඇති බවය. ඉන් අනතුරුව පාර්ලිමේන්තු මන්ත්‍රී තිලංග සුමතිපාල ද අලියාට ඇහැ තැබීමේ තරගයට එක්වූ අතර ඔහුට ද හරියටම අලියාට ඇහැ තැබීමට නොහැකි විය. නමුත් කලාකරුවකු අලියාගේ ඇස හරියටම තැබුවේ කාගේත් අත්පොළසන් හඬ මධ්‍යයේය.ඉන් අනතුරුව ආරම්භ වූයේ කඹ ඇදීමේ තරගයයි. කඹ ඇදීමේ තරගයේ අවසාන වටයට තේරී පත්වී තිබුණේ යුද හමුදා කණ්ඩායම සහ පොලිස් කණ්ඩායමත් අතරය.අවසානයේ කඹ ඇදීමේ තරගය ජය ගත්තේ පොලිස් නිලධාරීන් අයත් වූ කණ්ඩායමයි. මේ අතරතුර යුද හමුදාපති ජගත් ජයසූරිය, පොලිස්පති මහින්ද බාලසූරියට කීවේ ‘ඔයාලා තරගය ජග ගන්න වෙනත් ස්ථානවලින් පොලිස් ඬලධාරීන් ගෙන්වූවා නේද’ කියාය.මේ අසල සිටි ජනාධිපතිතුමා විමසා සිටියේ ‘අයි. ජී. පී. එහෙම දෙයක් වුණා’ ද කියාය.ඒ කතාවට තවත් යමක් එක් කළේ පාර්ලිමේන්තු මන්ත්‍රී තිලංග සුමතිපාලය. “නැහැ සර් යුද්ධය තිබුණ කාලේ කඹ ඇදිල්ලේ තරගවලදී යුද හමුදාව දිනුවා. ඒත් යුද්ධය දැන් නැති නිසා හමුදාවේ අය ඔය කඹ ඇදිල්ල කජ්ජක් ද කියලා හිතලා තරගය අතඅරින්න ඇති” මන්ත්‍රී තිලංග සුමතිපාල කීවේ සියලු දෙනාම සිනහ ගන්වමිනි.ගිය සතියේදී ජනාධිපති කුසලානය සඳහා තුන්කොන් පාසල් ක්‍රිකට් තරගාවලියක් සංවිධානය කර තිබිණි. එය ඕවර විස්සයි - විස්ස තරගාවලියකි.තුන්කොන් සටනට එක්ව සිටියේ ගාල්ල රිච්මන්ඩ්, කොළඹ නාලන්දා සහ කොළඹ තර්ස්ටන් විද්‍යාලවල පාසල් ක්‍රිකට් කණ්ඩායම්ය. මේ තුන්කොන් පාසල් කණ්ඩායම්හි විශේෂත්වය වනුයේ එම පාසල් තුනම ජනාධිපතිතුමා අධ්‍යාපනය ලැබු පාසල් වීමය.කෙටි කාලයක් ජනාධිපතිතුමා කොළඹ නාලන්දා විද්‍යාලයේ වයස දහ හතරෙන් පහළ කණ්ඩායමට තරග කළ ක්‍රීඩකයකුව සිට තිබේ. ජනාධිපතිතුමා මේ ජනාධිපති කුසලාන තරගයට පැමිණියේ එම තරගාවලියට හඳුන්වා දී තිබූ විශේෂ ටී ෂර්ටය ද ඇඟලා ගෙනය.ජනාධිපතිතුමා එදින තුන්කොන් ක්‍රිකට් සටනේ අවසාන මහා තරගය නැරැඹූයේ ඉතා සතුටිනි. මේ තුන්කොන් අවසාන ක්‍රිකට් තරගය නැරැඹීමට පාර්ලිමේන්තු මන්ත්‍රී තිලංග සුමතිපාල ද සහභාගි වී සිටියේය. “මොනවා වුණත් තිලංග ක්‍රිකට් පාලක මණ්ඩලයේ සභාපති වෙලා හිටපු කාලයේ පාසල් ක්‍රිකට් කණ්ඩායම්වලට විශාල සෙතක් අත්වුණා.” ජනාධිපතිතුමා කියා සිටියේය.පසුගියදා මුදල් නියෝජ්‍ය ඇමැති ගීතාංජන ගුණවර්ධන සහ ශ්‍රී ලංකා රේගුවේ ශ්‍රී ලංකා නිදහස් රජයේ වෘත්තිය සමිති සංගමය අතර විශේෂ සාකච්ඡාවක් පැවැත්විණි. ඒ එම සංගමයේ ප්‍රධාන ලේකම් ඩබ්ලිව්. එම්. ආර්. පී. විජේකෝන්ගේ ප්‍රධානත්වයෙන් යුත් වෘත්තීය සමිති නිලධාරීන් පිරිසක් සමඟය.රේගු නිලධාරීන්ට නිශ්චිත නිල ඇඳුමක් නොතිබීම, වැටුපට අදාළ නිශ්චිත අතිකාල නොලැබීම, ආදි කරුණු රැසක් පිළිබඳව එහිදී මුදල් නියෝජ්‍ය ඇමැතිවරයා සිය අවධානයට යොමු කළේය.“අපේ රජය හැමදාම වෘත්තිය සමිතිවල හඬට ඇහුම්කන් දෙනවා. ජනාධිපතිතුමා උපදෙස් දී තියෙන්නේ අපට වෘත්තිය සමිති සමඟ සහයෝගයෙන් වැඩ කරන්න කියලා” සාකච්ඡාව ආරම්භයේදී නියෝජ්‍ය ඇමැති ගීතාංජන ගුණවර්ධන කියා සිටියේය.මේ සාකච්ඡාවට රේගු අධ්‍යක්ෂ සුධර්මා කරුණාරත්න, ජනාධිපතිතුමාගේ වෘත්තිය සමිති හා දේශපාලන කටයුතු පිළිබඳ සහකාර ලේකම් හේමසිරි ජයලත් ඇතුළු පිරිසක් සහභාගි වූහ.“ඇමැතිතුමනි රේගු නිලධාරීන්ට නිශ්චිත නිල ඇඳුමක් නැහැ. ඊළඟට ලංකාවට එන නෞකා සඳහා අතිකාල ලබා ගන්නේ ප්‍රධාන නැව් නියෝජිතයන්ගෙන් විතරයි. නමුත් නැව් උප නියෝජිතයන් 30 ක් 40 ක් විතර ඉන්නවා. ඔවුන්ගෙනුත් අතිකාල අය කර ගන්න. එය රජයට වගේම රේගුවටත් වාසියක්. ඒ වගේම තමයි ජනාධිපති තුමා අපට වැටුප් වැඩිවීමක් ලබා දෙනතුරු අප ඒගැන සාකච්ඡා කරන්නේ නැහැ. අපට ජනාධිපති තුමා විශ්වාසයි.” ශ්‍රී ලංකා රේගුවේ ශ්‍රීලනිප රජයේ වෘත්තිය සමිතියේ ප්‍රධාන ලේකම් ඩබ්ලිව්. එම්. ආර්. පී. විජේකෝන් ඉල්ලා සිටියේය.“මා ඔය අතිකාල අය කර ගැනීම පිළිබඳව අධ්‍යයනය කරලා සුදුසු පියවර ගන්නම්. ඊළඟට සියලුම රේගු නිලධාරීන්ට නියමිත ක්‍රමවේදයකට සාධාරණව ත්‍යාග මුදල් බෙදී යන ක්‍රමවේදයක් සෑදීමට පියවර ගැනීම ගැන සොයා බැලිය යුතුයි.” නියෝජ්‍ය ඇමැති ගීතාංජන ගුණවර්ධන කියා සිටියේය.ඉන් පසුව යළිත් වරක් ශ්‍රී ලංකා රේගුවේ ශ්‍රී ලංකා නිදහස් වෘත්තිය සමිති සංගමයේ ප්‍රධාන ලේකම් විජේකෝන් ඇතුළු නියෝජිතයෝ ඉල්ලා සිටියේ රේගුවේ අභ්‍යන්තර උසස්වීම් ලබා දීමේදී තම සංගමයට විශේෂ සැලකිල්ලක් දක්වන ලෙසටය.“ඒ ගැන අධ්‍යයනය කරලා විසඳුමක් ලබා දෙන්නම්.” නියෝජ්‍ය ඇමැති ගීතාංජන ගුණවර්ධන කියා සිටියේය.ගිය සතිය වෙන විට සිංහල දෙමළ අලුත් අවුරුද්ද නිසා එජාපයේ අභ්‍යන්තර අර්බුදයේ තොරතුරු රටට අනාවරණය වූයේ නැත. එහෙත් අළු යට ගිනි පුපුරු මෙන් ගිය සතියේ ද එජාප නායකයාගේ පාර්ශ්වය සහ සජිත් පාර්ශ්වය අතර මත ගැටුම් ඇති වී තිබිණි.මේ අතරතුර වාර්තා වෙන ආකාරයට එජාප කෘත්‍යාධිකාරී මණ්ඩලයේ 92 ක් වූ සමාජික පිරිසෙන් මේ වන විට පත් කර ඇත්තේ සාමාජිකයන් තිහකට ආසන්න පිරිසක් බවය. ඉන් දහසය දෙනකු පත්කොට ඇත්තේ එජාප නායකයා විසිනි. ඒ ඔහුට ඇති කෘත්‍යාධිකාරී මණ්ඩලයට නියෝජිතයන් 20 ක් පත් කිරීමේ බලය අනුවය.මේ අතරතුර මේ වෙන විට එජාප පාර්ලිමේන්තු මන්ත්‍රීවරුන් වන එහෙත් මේ වන විට කෘත්‍යාධිකාරී මණ්ඩල සභිකත්වය අහිමි වී සිටින මන්ත්‍රීවරුන් වන බුද්ධික පතිරණ, රෝසි සේනානායක සහ දුනේෂ් ගන්කන්ද යන අයට දිස්ත්‍රික් පදනම මත කෘත්‍යාධිකාරී මණ්ඩල සභිකත්වය හිමි වනු ඇතැයි වාර්තා වෙයි.මේ අතරතුර එජාප මාතර දිසා මන්ත්‍රී මංගල සමරවීරට එජාපයේ කිසිදු තනතුරක් ලබා නොදීමට එජාප නායකයා ඇතුළු පිරිසක් කටයුතු කරමින් සිටින බව ද වාර්තා වෙයි. ඇතැම් විට මංගල සමරවීර මන්ත්‍රීවරයාට එජාප කෘත්‍යාධිකාරී මණ්ඩල සභිකත්වයක් ලබා දී හෙතෙම කොන් කර දැමීමට එජාප නායකයා සැරසෙන බව ද වාර්තා වෙයි.මේ අතරතුර මොනරාගල දිසා මන්ත්‍රී රංජිත් මද්දුම බණ්ඩාර හට එජාප ජාතික සංවිධායක ධූරය ලබා නොදීමට එජාප නායකත්වය කටයුතු කරමින් සිටින බව ගිය සතියේ සිරිකොත ආරංචි මාර්ගයක් හෙළි කෙළේය.ඒ අනුව ස්ථිර වශයෙන්ම එම තනතුර එජාප කොළඹ දිසා ප්‍රබලයකු වන මන්ත්‍රී රවි කරුණානායකට හිමි වෙනු ඇති බව ද වාර්තා වෙයි. කෙසේ වෙතත් එජාපයේ මන්ත්‍රී රංජිත් මද්දුම බණ්ඩාරට වඩා දේශපාලන වශයෙන් අත්දැකීම් අඩු එජාපයේ මෑත කාලයේ බිහි වූ නායකයකු වන මන්ත්‍රී රවි කරුණානායක වැනි අයකුට එජාප ජාතික සංවිධායක ධූරය දීමෙන් පක්ෂය තව තවත් ඇද වැටෙනු ඇති බවට එජාපයේ ප්‍රබලයන්ගේ මතය වී ඇති බව ද වාර්තා වෙයි. මන්ත්‍රී රවි කරුණානායක එජාපයේ තරුණ ප්‍රබල නායකයකු වුවද ඔහුට ජාතික සංවිධායක ධූරයට වඩා පක්ෂයේ ප්‍රචාරක කටයුතු බාර දීම සුදුසු බවට යෝජනා කිරීමට තවත් එජාපයේ මන්ත්‍රී පිරිසක් සූදානමින් සිටින බව වාර්තා වෙයි.පසුගිය කාලයේ එ.ජා.ප මන්ත්‍රීවරුන් වන ගයන්ත කරුණාතිලක, දයාසිරි ජයසේකර සහ කබීර් හෂීම් එ.ජා.ප නායකයාට එරෙහි සජිත් පාර්ශ්වය සමඟ ද සමීපව කටයුතු කළේ ය. එහෙත් ඔවුන් තිදෙනා මේ වනවිට සජිත් පාර්ශ්වයේ විවේචනයට ලක්වී තිබේ. ඒ ඔවුන් තිදෙනා එ.ජා.ප නායකයාගේ රහස් ඔත්තුකරුවන් ලෙස කටයුතු කළ බවටයි.ගයන්ත, දයාසිරි කබීර් ඩබල් ගේම් කාරයන් බවට ගිය සතියේ සජිත් ප්‍රේමදාස හමුවේ සජිත් පාර්ශ්වයේ මන්ත්‍රීවරු කියා සිටියහ.මේ අතර ගිය සතියේ එ.ජා.ප මන්ත්‍රීවරුන් පිරිසකට විශේෂ ආරංචියක් ලැබිණි. ඒ එ.ජා.ප නායකයා අලුතින් පත් කළ කෘත්‍යාධිකාරි මණ්ඩලය එක්වී විශේෂ කෘත්‍යාධිකාරි මණ්ඩල රැස්වීමක් කැඳවීමට සූදානම් වෙන බවට ය. මේ නිසා රංජිත් මද්දුම බණ්ඩාර, තලතා අතුකෝරාළ, රෝසි සේනානායක සහ අශෝක් අබේසිංහ හදිසියේ ම සිරිකොතට කඩා වැදුණහ.මේ අතරතුර ඔවුන් එම ගමනට මන්ත්‍රී ගයන්ත කරුණාතිලකට ද ඇරැයුම් කළේ ය. “මං එන්නේ නෑ ඔය වගේ හිතුවක්කාර ගමන්වලට. මං ආඩම්බරයෙන් දේශපාලනය කරන්නේ. මං මෝන්ඩි වෙන්න එක එක තැනට බලෙන් යන්නේ නැහැ” මන්ත්‍රී ගයන්ත කියා සිටියේ ය.මේ අතරතුර මෙවර එ.ජා.ප යේ අන්තර්ජාතික කටයුතු පිළිබඳ ලේකම්වරයා ලෙස පත්කර ඇත්තේ එ.ජා.ප නායකයාගේ හිතවතකු වෙන සාගල රත්නායක ය. හෙතෙම පසුගිය මහා මැතිවරණයෙන් පරාජයට පත් වූවෙකි. සාමාන්‍යයෙන් දේශපාලන පක්ෂයක අන්තර්ජාතික කටයුතු පිළිබඳ ලේකම්වරයා ලෙස පත් කරනුයේ අඩුම වශයෙන් රාජ්‍යතාන්ත්‍රික ගමන් බලපත්‍රයක් හිමි අයකුය.එනම් පාර්ලිමේන්තු මන්ත්‍රී ධූරයක් හිමි පුද්ගලයකු ය. එහෙත් මෙවර එ.ජා.ප යේ අන්තර්ජාතික කටයුතු පිළිබඳ ලේකම්වරයා ලෙස පත් කර ඇත්තේ සාමාන්‍ය ගුවන් බලපත්‍රයක් හිමි අයෙකි. එම පත් කිරීමෙන් ම එ.ජා.ප යේ ප්‍රතිසංවිධාන කටයුතු අසාර්ථක බව පෙන්වන බව එ.ජා.ප ප්‍රබලයන්ගේ මතය වී තිබේ.මේ අතරතුර ගිය සතියේ එ.ජා.ප නායකයා විදේශගත වෙනවිට එ.ජා.ප වැඩ බලන නායකයා ලෙස පත් කළේ නියෝජ්‍ය නායක කරු ජයසූරියයි. නමුත් එ.ජා.ප වැඩ බලන නායකත්වයට පත් විය යුත්තේ එ.ජා.ප නියෝජ්‍ය විපක්ෂ නායක සහ සම නියෝජ්‍ය නායක සජිත් ප්‍රේමදාස බව සජිත් පාර්ශ්වයේ මන්ත්‍රීවරු ගිය සතියේ ප්‍රකාශ කර තිබිණි.පසුගිය සතියේ කෑගල්ල දිස්ත්‍රික්කයේ මාර්ග පිළිබඳ ප්‍රගති සමාලෝචන රැස්වීම පැවැතියේ කෑගල්ලේ දී ය. මෙහිදී පනාවල පාර, අමිතිරිගල පාර හෙම්මාතගම මාර්ගය මෙන් ම වැඩ කටයුතු ආරම්භ වී ඇති කෑගල්ල විකල්ප මාර්ගය පිළිබඳව සාකච්ඡාවට බඳුන් වූයේ සංවර්ධන කමිටු සභාපති රංජිත් සියඹලාපිටිය ඇතුළු මැති ඇමැතිවරුන්ගේ සහභාගිත්වයෙනි.මේ අතර පළාත් සභා මන්ත්‍රී සමන් ජයසිංහ ඇමැතිවරයාගෙන් ඇසුවේ රුවන්වැල්ල කෑගල්ල මාර්ගයේ නවීකරණ කටයුතු කෙසේ ද කියා ය. ඒ වැඩ නම් කඩිනමින් කෙරෙනවා. අමාත්‍යවරයා පිළිතුර දුන්නේ ය. ඇමතිතුමා ඒ වැඩේට නම් හරි උනන්දුයි නේද... මන්ත්‍රීවරයා පැවසීය. එවිට අමාත්‍යවරයා කීවේබුදුන් වහන්සේත් දේශනා කළානේ කිඹුල්වත් පුර දෙසින් හමා එන සුළඟත් සැපයි කියලා. ඒ වගේ තමයි මටත් මගේ ගම ගැන හැඟීමක් තියෙනවා” ඇමැති සියඹලාපිටිය කියා සිටියේ ය.මවර සිංහල හා හින්දු අලුත් අවුරුද්ද වෙනුවෙන් නිකවැරටියේදී ගිය සතියේ අලුත් අවුරුදු උත්සවයක් පැවැත්විණි.ඒ නිකවැරටිය පොලිස් ක්‍රීඩාංගණයේදීය. නිකවැරටිය සූර්ය උදානය සංවිධානය කර තිබුණේ සමූපකාර සහ අභ්‍යන්තර වෙළෙඳ කටයුතු ඇමැති ජොන්ස්ටන් ප්‍රනාන්දු විසිනි.නිකවැරටියේ විශාල පරිමාණයේ අලුත් අවුරුදු උත්සවයක් පැවැතියේ ප්‍රථම වතාවටය. මේ නිසා අතිවිශාල පිරිසක් ඊට සහභාගි වී සිටියහ.අලුත් අවුරුදු උත්සවයේ සමාරම්භක අවස්ථාවට වයඹ පළාත් මන්ත්‍රීවරු සහ කුරුණෑගල දිසාවේ ප්‍රාදේශීය සභා මන්ත්‍රීවරු රැසක් සහභාගි වී සිටියහ. මේ අතරතුර අලුත් අවුරුදු උත්සවවල ප්‍රධාන අංගයක් වන ගී‍්‍රස් ගහක් ද නිකවැරටිය පොලිස් ක්‍රීඩාංගණයේ සිටුවා තිබිණි. මේ අතරතුර නිකවැරටිය ප්‍රාදේශීය සභාවේ හිටපු මන්ත්‍රීවරයකු සහ පෞද්ගලික ගුවන්විදුලි ආයතනයක ප්‍රවෘත්ති සංස්කාරකවරයකු ද එම ගී‍්‍රස් ගහ ආසන්නයේ සිටියේ යමක් ගැන කතා බහ කරමිනි. මේ දෙදෙනාම උසින් වැඩි දෙදෙනෙකි. මේ බව ඇමැති ජොන්ස්ටන් ප්‍රනාන්දු දුටුවේ ඒ ආසන්නයෙන් ගමන් කරමින් සිටියදීය. ඒ සමඟම ඇමැති ජොන්ස්ටන් කතා කෙළේ අලුත් අවුරුදු උත්සවයේ සංවිධායකවරයකුටය.“මොකද මේ ගී‍්‍රස් ගස් දෙක තුනක් සිටවලා” ඇමැති ජොන්ස්ටන් විමසා සිටියේය. ඒ සමඟම සංවිධායකයා කලබලයට පත් වූයේය.“නැහැ ගී‍්‍රස් ගස් දෙක තුනක් නැහැනේ” හෙතෙම කියා සිටියේය. උදයජීව ඒකනායක මොකද ගී‍්‍රස් ගහ ළඟ කරන්නේ ඇමැති ජොන්ස්ටන් කියා සිටියේ සිනා සෙමිනි. උත්සවයේ සංවිධායකයාට ගී‍්‍රස් ගස් දෙක තුනේ කතාව මතක් වූයේ ඉන් අනතුරුවය.මේ අතර නිකවැරටිය අලුත් අවුරුදු උත්සවයේ කාගෙත් සිත් ගත් අංගයක් වූයේ ගෝනි රේස් එකය. මේ තරගය සඳහා ප්‍රාදේශීය සභා මන්ත්‍රීවරුන්ට පමණක්ම සහභාගි විය හැකි අවස්ථාවක් ද තිබිණි. ඒ අනුව එහි පැමිණ සිටි සෑම ප්‍රාදේශීය සභා මන්ත්‍රීවරයෙක්ම ගෝනියකට බැස ගෝනි රේස් තරගය සඳහා සූදානම් විය.“ගම්වල වැඩ කරන මන්ත්‍රීවරුනේ ඔබතුමාලා ඒ නිසා දැන්ම කට්ට කාලා පුරුදු වෙන්න. අනික මනාපවලට පහුගිය කාලේ ගහ මරා ගන්ඩත් ඇතිනේ.අනිත් අය කපාගෙන දිනුවා වගේ ගෝනි රේස් එකෙනුත් දිනන්ඩ බලන්න” ඇමැති ජොන්ස්ටන් ගෝනි රේස් තරගය ඇරැඹීමට සංඥාව දීමට පෙර ප්‍රාදේශීය සභා මන්ත්‍රීවරුන්ට උපදෙස් දුන්නේය.ඉන් පසුව ඇමැති ජොන්ස්ටන් ගෝනි රේස් එක සඳහා ආරම්භක සංඥාව දුන්නේය. “ඇත්තටම ඡන්දෙ වගේම තමයි. මේ පැනිල්ලත් මාර අමාරුයිනේ පනින්ඩ” ගෝනි රේස් එකෙන් පරාද වූ ප්‍රාදේශීය සභා මන්ත්‍රීවරුන් තරගය අවසානයේ ඇමැති ජොන්ස්ටන් සමඟ කීවේ සිනා සෙමිනි.මහීපාල හේරත් සබරගමුව මහ ඇමැතිවරයා සෑම වසරකම කෑගල්ල දිස්ත්‍රික්කයේ අලුත් අවුරුදු උත්සව දෙකක් සංවිධානය කරයි. එකක් ඔහු නියෝජනය කරන රඹුක්කනය.අනෙක කෑගල්ල නගරයේ ය. මහීපාල හේරත් ජන සහන පදනම දිස්ත්‍රික්කයේ රාජ්‍ය ආයතන සමඟ එක්ව සංවිධානය කරන මෙම අලුත් අවුරුදු උත්සවවල ලිස්සන ගහ නැඟීමේ තරගයට අදාළ ව තිළිණ ප්‍රදානය සඳහා සිය පෞද්ගලික මුදලින් ධන පරිත්‍යාග කිරීම මහීපාල හේරත් සිරිත ය.මෙම එක් තරගයකට රුපියල් විසි පන්දහස බැගින් වසරක් පාසා තරග දෙක සඳහා මහීපාල හේරත් මහ ඇමැතිවරයා සිය පෞද්ගලික ධනයෙන් රුපියල් පනස් දහසක් ලබා දෙයි. මෙවර එම තරග ඉසව් සඳහා ත්‍යාග ලබාදීමට වෙනත් පිරිසක් ඉදිරිපත් වුව ද ඔවුන්ට වෙනත් විකල්ප ලබාදෙමින් මහීපාල හේරත් සඳහන් කළේ ලිස්සන ගහ නම් කාටවත් දෙන්න බැහැ යැයි කාරුණිකව සඳහන් කරමිනි.“ලිස්සන ගහ මගේ දේශපාලන ජීවිතය වගේ. මම උඩට නගීවි යැයි කකුලෙන් ඇද්ද උදවිය එමටයි. ඒත් මම ඒ සියලු අභියෝග ජයගෙන නොපසුබට උත්සාහයෙන් කැපවීමෙන් දේශපාලන ගමනක් ආ මිනිහෙක්.මේ නිසා ලිස්සන ගහේ නඟින ධෛර්යවන්ත තරුණයන් දකින මට හැමවෙලේම මගේ යටගියාව සිහිපත් වෙනවා. ඊයේ අද වගේ හෙටටත් ලිස්සන ගහ දිනන තරුණයන්ට තෑගි දෙන්න මම ඉදිරිපත් වන්නේ මේ ක්‍රීඩාව හා මා අතර ඇති සබඳතාව නිසයි.”ඒ අනුව පසුගිය 09 වෙනිදා කෑගල්ල නගර සභා පිටියේ පැවති අවුරුදු උලෙළට පැමිණි මහීපාල හේරත් දවසේ වැඩි කලක් ක්‍රීඩාංගනයේ ගත කළේ ය. මෙවර ඔහුගේ සහයට කනක හේරත් පාර්ලිමේන්තු මන්ත්‍රී පුත්‍රයා ද එක්ව සිටියේ ය. ජාතික උරුමයන් පිළිබඳ අමාත්‍ය ආචාර්ය ජගත් බාලසූරිය ප්‍රධාන ආරාධිතයා වශයෙන් එම අවස්ථාවට සහභාගි වූයේ හේරත් පිය පුතුන්ගේ ඇරයුමිනි.කෙසේ වෙතත් ධෛර්යවන්ත තරුණයින් පස් දෙනකු ලෙස්සන ගහ නැඟීමට වෑයම් කරන ස්ථානයට ගිය මහීපාල හේරත් සඳහන් කළේ මේ ක්‍රීඩාව කොච්චර දුෂ්කර වුණත් ජය ගත යුත්තේ අදාළ නීතිරීති අකුරට පිළිපදිමින් මිස වෙනත් අවස්ථාවාදී අන්දමින් නොවන බව ය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=ab1104172</link>
    <topic>එ.ජා.ප.යට පල දෙන්නේ ආනන්තර්ය පාප කර්මයන්ය</topic>
    <author>විශ්‍රාමික භාෂා පරිවර්තකඑම්.කේ.ධර්මදාස</author>
    <content>දැන් නැඟිටගන්නට බැරි තරමට අබල දුබල තත්ත්වයකට පැමිණ සිටින එක්සත් ජාතික පක්ෂය යළි බලවත් තත්ත්වයකට පත්වීමට කල්පනා කරන බවක් පෙනෙන්නට තිබේ. එහෙම කල්පනා කිරීම අස්වාභාවික නැත; වැරැදිත් නැත. එහෙත් ලොකු පක්ෂයක්ව සිට දැන් දැන් බෙලහීන තත්ත්වයකට පත්වූයේ කුමක් නිසාදැයි තේරුම් ගැනීම මේ කටයුත්ත සඳහා බොහෝසෙයින්ම වැදගත්ය.ඩී.එස්.සේනානායක මහතා නායකත්වය දැරූ කාලයේ එ.ජා.ප.ය යටත් පිරිසෙයින් ‘මහ බලවත් පක්ෂයක්’ ලෙස කෙනකුට පෙනෙන්නට තිබුණා විය හැකිය. ඒ පාරම්පරික වශයෙන් බලවත් සමාජ කොටස් එය වටා එක් රොක්වී සිටි කාලයේය. එමෙන්ම සේනානායක මහතා කෘෂිකර්ම ඇමැතිවරයා ලෙසට වියළි කලාපයේ වැව් අමුණු ගොඩනඟමින් සිටි කාලයේය. එතුමා ඇත්තවශයෙන්ම වැදගත් කාර්යභාරයක් ඉටු කළේය. සේනානායක මහතාගේ වැඩකටයුතුවලින් එක්සත් ජාතික පක්ෂයේ නියම ස්වභාවය ජනතා ඇසින් වසන්වී එ.ජා.ප.ය ආරක්ෂා වී තිබුණ බවත් ඇත්තය. එමෙන්ම එ.ජා.ප.ය සමඟ එක්ව සිටි සාමාන්‍ය ජනතාව එ.ජා.ප. යත් දේශප්‍රේමී පක්ෂයක් යයි රැවටී සිටියේත් ඒ කාලයේය.දේශප්‍රේමී කොටස එ.ජා.ප.ය ගැන සැක උපදවන්නට පටන් ගත්තේ 1956 තරම් වන විටය. එම කොටස්වල වැඩි කැමැත්ත දිනා සිටියේ එ.ජා.ප.ය තුළ වුවත් එස්.ඩබ්ලිව්.ආර්.ඩී.බණ්ඩාරනායක මහතාය. එතුමාගේ පක්ෂය ගැන කලකිරී එයින් එළියට බැස්ස විට එ.ජා.ප.යට තිබූ පොදුජන සහාය සෑහෙන පමණකට ගැලවී ගියේය. එ.ජා.ප.යේ නියම ස්වභාවය පොදු ජනයාට ටික ටික වැටහෙන්නට පටන්ගත්තේ එම කාල සීමාවෙන් පසුවය. 1956 වැදගත් දේශපාලන “දියබෙත්මක්” ලෙස සැලකෙන්නේ ඒ නිසාය.1956 සිට පොදු මහජනයාගේ හිතසුව පිණිස ගත යුතුව තිබුණත් එ.ජා.ප.ය විසින් ගෙන එන ලද එ.ජා.ප.යේ නායකත්වය අයත් වූ කොම්ප්‍රදෝරු ධනපති පන්තියට යම් යම් අයුරින් හානිකරවූ කුඹුරු පනත, වතු ජනසතුව, තෙල් ජනසතුව, ප්‍රවාහන සේවා ජනසතුව වැනි ප්‍රගතිශීලී ක්‍රියාමාර්ග ප්‍රගතිශීලී රජය විසින් ක්‍රියාත්මක කරනු ලැබිණි. එ.ජා.ප.ය මේ එකකටවත් තම හදවතින් සහාය දුන්නේ නැත. සංස්කෘතික වශයෙන් බලන විට දේශීයකරණයට හිතකරවූ ස්වභාෂා ප්‍රතිපත්තිය, පාසල් ජනසතුව, බොදු දහමට සහ දේශීය සංස්කෘතියට නිසි තැනදීම වැනි පියවරවලට එ.ජා.ප.ය හිතවත්කමක් දැක්වූයේ නැත.මෙයින් කෙටියෙන් පැවසෙන්නේ එ.ජා.ප.ය ජාතියේ අභිමානවත් ඉදිරි ගමනට හවුල් නොවූ බවය. මෙලෙසට ජාතිය මහත් පෙරළි සිදුකරමින් ඉදිරියට යනවිට එ.ජා.ප.ය පසුපස්සට ගොස් තිබෙන බව පෙනෙන්නට තිබේ.එයින් මෙපිට ප්‍රගතිශීලී නායකත්වය යටතේ කෙතරම් රට ඉදිරියට ගොස් තිබේද? අවසනට උද්ගත වූ ත්‍රස්තවාදී අරගලයේදී එ.ජා.ප. නායකත්වය දැරූ රනිල් වික්‍රමසිංහ මහතා ඔහුගේ අනුචරයින් සමඟ කළේ අධිරාජ්‍යවාදී කඳවුරට රට පාවාදීමට හොර ගිවිසුම් ගැසීමය. දැන් මෙරට ප්‍රගතිශීලීහු එ.ජා.ප.ය හා ඔවුන් ගැතිකම් කරන බලවේග පරාජය කර ඉදිරියට යමින් ත්‍රස්තවාදය මුලිනුපුටා දැමීම ඇතුළු ජයග්‍රහණ ලබමින් ශ්‍රී ලංකාව ආසියාවේ ආශ්චර්ය බවට පත්කිරීමේ මහා ප්‍රයත්නයක යෙදී සිටිති. දැන් අභ්‍යන්තර කාකොටාගැනීම් අතර සපුරා නිමග්නව සිටින එමෙන්ම දිරාපත්වෙමින් සිටින එ.ජා.ප.ය වත්මන් ජවසම්පන්න මහජන රජය යටපත් කොටගෙන ඉදිරියට යෑමට තරම් ශක්තිමත්ව ප්‍රතිසංවිධානය කළ හැක්කේ කෙසේද?කවරදාවත් සිදුනොවිය හැකි නමුත්, තර්කයේ ප්‍රයෝජනය සඳහා පමණක් මෙසේ සිතමු. 1956න් පසු බලයට පැමිණි සියලු ප්‍රගතිශීලී රජයන් විසින් ගනු ලැබූ සියලු යහපත් පියවර ප්‍රමාද වී නමුත් අවංකව අනුමත කරමින් එ.ජා.ප.ය නියම ප්‍රගතිශීලී කඳවුරක් බවට පරිවර්තනය වෙනවා යයි සිතමු. එසේ කරතොත් අද තිබෙන එ.ජා.ප.යෙන් ඉතිරි වන්නට තිබෙන්නේ කුමක්ද? එසේ වෙතොත් මේ “ප්‍රතිසංවිධානය” එ.ජා.ප.ය හා රටේ අනෙකුත් ප්‍රගතිශීලීන් අතර වෙනසක් පවතින්නේ නැත. නමුත් මේ ආශ්චර්යවත් දේශපාලන වෙනස සිදුවුවහොත් රටේ මුළු ජනතාවටම අත්වැල් බැඳ ඉදිරියට යන්නට බැරිකමක් නැත. එහෙත්, දැන් මේ සිරිලක් අඹරේ දිලෙන ඉරහඳ පවතිනා තුරුම යථාර්ථයක් බවට පත් නොවන්නේ එම සිහිනයයි!ඇත්තවශයෙන්ම දැන් එ.ජා.ප.යට සිදුව තිබෙන්නේ කලකම් පලදීමකි. එහෙම නැතුව නායකත්වයට වෙනස් වෙනස් මුහුණු එක් නොවීම නිසා ඇතිව තිබෙන අඩුපාඩුවක් නොවේ. මහජනයා එ.ජා.ප.ය මඟ දමා වේගයෙන් ඉදිරියට ගොස් තිබේ. මේ අනුව ප්‍රතිසංවිධානයක් මඟින් නීරෝගිවීම ගැන කතා කිරීම නිරර්ථකය.නමුත් එ.ජා.ප.ය හැමවිටම කළේ රටේ පාලන බලය ලබාගන්නා අරමුණ ඇතිව රජය කරන හැමදෙයකටම විරුද්ධවීමය. මෙය සැබැවින්ම කිසිසේත් දේශප්‍රේමී නොවන ජාති විරෝධී ප්‍රතිපත්තියකි. එය අතහැර දමා යහපතට හේතුවන දෙයට සහයෝගය දීම පක්ෂ දේශපාලනයේ අවාසිදායක මෝඩකමක් ද? ඇත්තෙන්ම නැත. එසේ නැතිව ජනතා හිතවාදී දෙයට සහායදිම ජනතා විශ්වාසය දිනා දෙන යහපත් ප්‍රතිපත්තියකි. එ.ජා.ප.ය පන්ති වරප්‍රසාද තණ්හාව නිසා මෙම සත්‍ය තේරුම් ගැනීමට අසමත්ව විනාශයට මුහුණ පා සිටී.නමුත් පාර්ලිමේන්තු පක්ෂ ක්‍රමය ක්‍රියාත්මක වීමේදී මෙම සත්‍යය තේරුම්ගෙන ක්‍රියාකොට මහඟු ප්‍රතිඵල ලබාගත් අවස්ථා එංගලන්ත ඉතිහාසයෙන්ම ගෙනහැර දැක්විය හැකිය. එංගලන්තයේ ක්‍රියාත්මක වන්නේ පාර්ලිමේන්තු පක්ෂ ක්‍රමයයි. එංගලන්ත රජය දෙවන ලෝක මහා සංග්‍රාමයට මුහුණ දුන් අවස්ථාවේ එංගලන්තයේ ප්‍රධාන පක්ෂ දෙක එනම්, කොන්සවෙටිව් පක්ෂය හා ලේබර් පක්ෂය ඊට මුහුණ දුන් ආකාරය පාර්ලිමේන්තු පක්ෂ ක්‍රමය යටතේ ඒවා ජාති හිතෛශීව ක්‍රියාකළ යුතු ආකාරය පිළිබඳව හොඳම උදාහරණයකි. හිට්ලර් ගේ ෆැසිස්ට් ආක්‍රමණයට මුහුණ දීමට මෙම පක්ෂ දෙකේ නායකයින් වූ සර් වින්සන්ට් චර්චිල් හා ක්ලෙමන්ට් ඇට්ලි යන මහත්වරු සමඟිසම්පන්නව එකම කැබිනට් මණ්ඩලයේ ක්‍රියා කළහ. එසේ ක්‍රියාකොට යුද්ධයෙන් ජයගත්හ.මෑත ඉතිහාසයේ අප විසින් මුහුණ දුන් මහා ජාතික අර්බුදය නම් එල්.ටී.ටී.ඊ සංවිධානයෙන් එල්ලවූ එලෙසින්ම ෆැසිස්ට්වාදී ඒ ආක්‍රමණයයි. අපේ ආණ්ඩුව හා රණවිරුවන් මෙම කාලසීමාවේදී ජාතියේ විමුක්තිය පතා සටන් වැදී සිටි අවස්ථාවේ එක්සත් ජාතික පක්ෂය අනියමින් පමණක් නොව එළිපිටමත් උත්සාහ කළේ ප්‍රභාකරන්ගේ නායකත්වයෙන් යුත් ෆැසිස්ට් ස්වභාවයේ වූ එම ආක්‍රමණය ජයග්‍රහණය කරලීමටය. ඔන්න ඔහොමයි එක්සත් ජාතික පක්ෂ පාර්ලිමේන්තු පක්ෂ ක්‍රමය ක්‍රියාත්මක කළේත් රටට සේවය කළේත්. මෙබඳු පක්ෂයක් ගැන මහජනයා සිය විශ්වාසය තබාවිද? එබඳු පක්ෂයකට ප්‍රතිසංවිධානයේදී පදනම් විය හැකි යහපත් ප්‍රතිපත්ති කිසිවක් තිබේද? එ.ජා.ප. යේ ප්‍රතිසංවිධාන වෙදකම හරි නොයන වෙදකමක් වන්නේත් ඒ නිසාමය.එක්සත් ජාතික පක්ෂයට හොඳ හිතක් හෝ මොළයක් තිබුණේ නම් තේරුම් ගැනීමට හොඳ අවවාදයක් දුන්නේ එක්සත් ජනතා නිදහස් සන්ධානයේ නායක මහින්ද රාජපක්ෂ ජනාධිපතිතුමාය. එතුමා මෙසේ කීය. “මට හෝ මගේ රජයට විරුද්ධව මොන විවේචනයක් කළත් කමක් නැහැ.නමුත් අපේ රටට විරුද්ධ වෙන්න එපා”යි එතුමා වික්‍රමසිංහ මහතාගෙන් ඉතා ඕනෑකමින් අයැද සිටියේය. එම උපදේශයේ වටිනාකම, අර්ථය තේරුම් ගැනීමට රනිල්ට මොළයක් නොතිබුණි. ඉතින් එ.ජා.ප.ය නායක මුහුණු මාරුකළාට මහජනයා රැවටෙන්නේ නැත. රටේ ක්‍රියාත්මක විය යුතු ඉතාම ඵලදායී හා දේශප්‍රේමී දේශපාලන ක්‍රියාමාර්ගය කුමක්දැයි තේරුම් ගැනීමට හැකි පුද්ගලයන්ට එය වැටහී යනු නිසැකය.එහෙත් එ.ජා.ප. ය තුළ ක්‍රියාත්මක වූ දේශපාලන නායකයින්ට (හිත හොඳ මිනිසුන් කීපදෙනා හැර අනෙකුත් අයට) තේරුම් ගත නොහැකි වූ වැදගත්ම කරුණත් එයයි.බ්‍රිතාන්‍ය අධිරාජ්‍යවාදී පාලකයන්ගෙන් අපට උරුම වූ පාර්ලිමේන්තු පක්ෂ ක්‍රමය ක්‍රියාත්මක කළ යුතු නිවැරැදි ක්‍රමය එක්සත් ජාතික පක්ෂයට නොවැටහී ඊට ඇස කන සපුරා වසාගෙන සිටීමට හේතුවූයේ ඔවුන්ගේ පංති වරප්‍රසාද තණ්හාව නම් මහා පාප සිතුවිල්ල බව නොකියාම බැරිය.පාර්ලිමේන්තු පක්ෂ ක්‍රමය ක්‍රියාත්මක කරනවිට ආණ්ඩුකරන පක්ෂයට “එරෙහිව“ ඉතිරිවන කොටසක් ඇති නමුත් එහි වගකීම වන්නේ රටේ මහජනයාගේ යහපතට හේතුවන රජය කරන හැමදේටම විරුද්ධවීම නොවේ. යහපත් දෙයට අවංකවම සහාය දී ජනසෙත සෑදීමය. ඉහතින් සඳහන් කළ පරිදි දේශප්‍රේමී එංගලන්ත නායකයෝ සිය චර්යාවෙන් එය පෙන්නුම් කළහ.එසේ නොකළ එ.ජා.ප.ය මහජනයා අතර අන්ත පිරිහීමට ලක්වී තිබෙනවාත් හැර අප රටේ තවදුරටත් ක්‍රියාත්මක විය යුතු පාර්ලිමේන්තු රාජ්‍ය පාලන ක්‍රමයට මහත් හානියක් සිදුකර තිබේ.එනම් පවත්නා රජයට විකල්පයක් වශයෙන් කිසියම් විටක පිළිගත හැකි පණ ඇති පක්ෂයක් – හිත හොඳ පක්ෂයක් පැවතීම වළකාලීමය. ජාතියට තීරණාත්මක වැදගත්වන අවස්ථාවකදී ජාති විරෝධීව පක්ෂයක් මෙරට දේශප්‍රේමී ජනතාව කෙසේ පිළිගන්නද?එක්සත් ජාතික පක්ෂයට මහා බ්‍රිතාන්‍යයේ මෙන් මතු යම් අවස්ථාවක තමන්ට විකල්පයක් වශයෙන් ඉදිරිපත් විය හැකි ගෞරවාන්විත තත්ත්වය සදහටම අහිමි වී තිබෙන්නේ තම නායකයින්ගේ ආනන්තර්ය කර්මයක් බඳු දේශපාලන මෝඩකම් නිසාය.විශ්‍රාමික භාෂා පරිවර්තකඑම්.කේ.ධර්මදාසකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=ab1104174</link>
    <topic>පතෝල කඩේ අවුරුදු උත්සවේ</topic>
    <author/>
    <content>පතෝල කඩේ අවුරුදු උත්සවය නැඟලා ගියේය.ඉස්පීකරේට අරක්ගෙන සිටියේ ගයන්තය. මංගල ද බලෙන් වගේ මයික් එක උදුරාගෙන ගම කෑවේ ය.“මීටර් සීයෙන් පහළ විවාහක සමතලා දිවීම”මංගලගේ හඬ ඇසෙනවාත් සමගම ප්‍රධාන සංවිධායක රනිල්ට යකා නැංඟේය.“මේ හාදයා මයික් එකක් ගත්තොත් ගම විතරක් නෙමෙයි රටම කනවා.”“ඔලුවෙ සයිස් එකේ තරමට මොළේ තිබුණනම් මෙලහකට කොහෙද?”බුද්ධික පැංචා ද ප්‍රාදේශීය කීචොක් පාරක් දැම්මේය.“හලෝ මීටර් සීයෙන් පහළ විවාහකයින් ගේ නෙමෙයි...”ගයන්ත එය තේරුම් කර දෙන්නට ගියේය.“හරි හරි මට වැරදුණා. මීටර සීයෙන් පහළ අවිවාහකයින්ගේ සමතලා දිවීම”මංගල දෙවැනි වරට ද ගම කෑවේය. එවර නම් ගයන්තට නහුතයටම නැංගේය.“මෙන්න මෙහාට දෙනවා. බම්බු ගහන්නෙ නැතුව“ගයන්ත, මයික් එක උදුරා ගත්තේය.“විවාහකයන් සඳහා පැවැත්වෙන මීටර් සීයේ සමතලා දිවීම සඳහා තරග කරුවන් පතෝල මැස්ස ඉදිරිපිටට ගොස් ජෝන් අමරතුංග මහතාට වාර්තා කරන්න.”“අකිලට කීචොක් පාරක් දැමූ බුද්ධික පැනලා ගොස් ඉර උඩ සිට ගත්තේ ය.“බුද්ධික ඇරපං මල්ලී”දයාසිරි නියම සපෝටර් එකක් දුන්නේය.කොට්ටපොරයේ අවසාන තරගය සඳහා තේරී සිටියේ සජිත් සහ රවි ය.“අයියා පුවක් කොටේ උඩ හරියට ඉඳගන්ඩ. නැත්නම් අප්සැට් යයි... ඒව මේව අදින්ඩ යන්ඩ එපා... වඳුරට වෙච්චි වැඩේ වෙයි.”ඒක කවුරුන් විසින් කා වෙනුවෙන් පැවසූ දෙයක් දැයි හරිහැටි පැහැදිලි වූයේ නැත. රවි මහත්තයාට පුවක් කොටේ උඩ බැලන්ස් එකේ ඉන්න එක එතරම් පහසු වූයේ නැත. එහෙත් සජිත් බබා පුවක් කොටේ දෙපරංශය අස්සේ නියමෙට හිරකර ගත්තේය. ඒ කතිර බැම්මෙනි.කොට්ටා පොරය ආරම්භ විය. සජිත් ගේ පහර රවිට වැදුණේ නැත. ඒක හින්දා සජිත්ට බැලන්ස් නැති වී කැරකී ගොස් වැටුණේ ය. රවි බේරෙන්නට ඇඟ නමන්නට ගොස් වැටුණේය. දෙන්නාම වැටුණේ එකටය.රනිල් ලොක්කා නියම තීන්දුවක් දුන්නේය.“දෙන්නම දිනුං”ඒ අනුව දෙන්නාට ම පලේකාට් සරං දෙකක් ලැබිණි.“මේක ඔලුවෙන් ද දාන්නෙ? කකුල් දෙකෙන් ද?”රවි ඇහුවේ තිස්ස අයියාගෙනි.“මමනං ඔලුවෙනුත් දානවා... කකුල් දෙකෙනුත් දානවා... ඒ ඒ වෙලාවට හිතෙන හැටියට... ගාණක් නෑ...”“එහෙනං මං කකුල් දෙකෙන්ම දාන්නං... පුරුදු විදියනේ”“ඔව්... ඔව්... කලිසම ඉතින් ඔලුවෙන් දාන්ඩ බෑනේ.”“කට්ටිය ලෑස්ති වුණේ කලිසම ඔලුවෙන් අන්දවන්ඩ... ඒව කොහෙද මාත් එක්ක”රවි කලිසමට උඩින් සරම ඇඳගත්තේය.“මගෙ බඩටත් ගහන්ඩයි යන්නෙ”කෝපිකඩේ කුරුං ගොයියා, ඩිංගි මහත්තයාට කීවේය.කාන්තා කොට්ටපොර තරගය ආරම්භ විය. තරගය පැවැත්වූයේ රේණුකා සහ රෝසි අතරය. රෝසි පුවක් කොටේ උඩට ජම්ප් එකක් දැම්මාය.“කොහොමද මගෙ ජම්ප් එක?”“නියමයි... නියමයි”කවුදෝ කීවේය.රේණුකාට දුවගෙන ඇවිල්ලාවත් එහෙම ජම්ප් එකක් දාන්ඩ බැරිය.“නොදන්න ජම්ප් දාන්ඩ ගිහිල්ල අතපය කඩාගන්ඩ බෑනෙ”රේණුකා හෙමින් සීරුවේ ජෝන් මහප්පා ගාවට ගියාය. ජෝන් මහප්පා එක ගැම්මට ඉඟටියෙන් උස්සලා පුවක් කොටේ උඩින් තිබ්බේය.“කොහොමද මගෙ ජම්ප් එක?”“ඒකත් නරකම නෑ...”කවුදෝ කීවේය.“විවාහක ලිස්සන ගහේ තරගය”ඉස්පීකරෙන් ඇහුණා විතරයි. දයාසිරි ලංකැට්ටුව පිටින් ගහ මුලට දිව්වේය.“මිනිහ ඒකට දස්සය”ජෝශප් බාප්පා කීවේය.තලතා ද උඩරට සාරිය පිටපොට ගසා ලිස්සන ගහේ නඟින්ඩ ඇවිල්ලා ය.“ඇන්ටි බැරි වැඩ නොකර ඉන්ඩ...”රංජන් සුපුරුදු සබරගමු කීචොක් එක දැම්මේය.“අපට ඕන දෙයක් පුළුවන්”“ලජ්ජ වෙන්ඩ එපා... නඟින්ඩ මගෙ කරට... මං නඟින්නං කරේ \යාගෙන”“මම ඕනැ වැඩක් කර දෙන්නං... අලි ඇත්තු වුණත් පෙරළන්නං”රන්ජන් සිංදුවක් ද කියන්නට පටන්ගත්තේය.ඔන්න එතකොට ම වීදුරු කළු කරපු නිල්පාට කාරෙකක් ඇවිත් “බ්රාස්” ගා බ්රේක් පාරක් ගැහුවේය.“ඇමැතිතුමා මොකද මේ පැත්තෙ... වැරදිලාවත් ද?”“වරදින්ඩ යන්නෙ... ඊළඟ ඇනිල්ලෙදි වීසි වෙන්ඩත් පුළුවන්. දැන්මම ලිස්සන ගහේ යන්ඩ පුරුදු වෙන එක හොඳයි කියල හිතුණා.”“ඇයි ඇමැතිතුමා එහෙම හිතුණෙ?”“වැඩක් කෙරුණෙ නෑනේ... ඔහේ නිකං කයිවාරු ගහ ගහ හිටිය විතරයි. ලොක්කව රවට්ටන්ඩ බෑ වගේ.”“ඇමැතිතුමා මොකද ඔය ජටාවක් බැඳගෙන... ඉසකුඩිච්චියක්වත් දාල ද?”“නෑ මස්සිනා... ඇමැතිකම ගත්තට පස්සෙ අං ආවනෙ... හරි වැඩේ දැන්... අනින්ඩමයි හිතෙන්නෙ... ඉස්සර උදව් කරපු එකෙක්වත් පෙන්නන්ඩ බෑ...”“ඒ මොකද?”“අං ඇවිල්ලනෙ...”“හැබැයි... ඉසකුඩිච්චියක් දැම්මොත් හරි යනව... ෂුවර් එකෙටම”“නඟිමු ඇමැතිතුමා ලිස්සන ගහේ... කොඩිය ගත්තොත් කාටද ආඩම්බර.”දයාසිරි ලිස්සන ගහට ජම්ප් එකක් දැම්මේය. ලිස්සලා ඇවිත් නැවතුණේ තලතා ගේ කර උඩය. කට්ටිය ලිස්ස ලිස්සා පොර කද්දී ජෝන් මහප්පා උඩ පැන කොඩිය ගත්තේය.ආරච්චිලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=ab1104175</link>
    <topic>වාද බේද පසෙක ලමු රට වෙනුවෙන් හැමෝම එක් වෙමු</topic>
    <author>සාකච්ඡාකෙළේ</author>
    <content>සිංහල අලුත් අවුරුද්ද උදාවෙලා. ලොකු පොඩි කවුරුත් හෙළ සිරිතට අනුව අලුත් අවුරුද්ද සැමරුවා. මෙදා සිංහල අලුත් අවුරුද්ද හිතුවාටත් වඩා හැමෝටම ජයවෙලා. ජාති ආගම් වගේමපාට භේද නොසලකා හැමෝටම එක්වෙන්න කාලය ඇවිදින්. එළැඹුණු අලුත් අවුරුද්දෙ අපි ගමන් කරන්නේ ආසියාවේ ආශ්චර්යය කරාය. අපිට එකමුතුව ජයගැනීමේ ඇති භාර දූර වගකීම ද එයයි. පටු දේශපාලන භේද නොසලකා මේ අරමුණ සාක්ෂාත් කරගන්නට හැමෝටම කාලය ඇවිදින්. කඩුල්ල අද ඒ වෙනුවෙනි.සංස්කෘතික හා කලා කටයුතු ඇමැති ටී.බී. ඒකනායකයුද වාතාවරණයෙන් මිදුණු සාමකාමි දේශයකයි මෙදා අපි සිංහල අලුත් අවුරුද්ද සමරන්නේ. අපිට හිතන්නට හෙටක් තියෙනවා, ජයගන්නට අභියෝගද තියනවා. ප්‍රබුද්ධ ජාතියක් ලෙස ලෝකයාම අප පිළි අරගෙන තිබෙන මොහොතක අපි සියලු වාද භේද පසෙකලා එකම ශ්‍රී ලාංකීය ජාතියක් ලෙස මේ මොහොතේ එක්විය යුතුය.අද වන විට අපේ මැතිවරණ කටයුතු අවසන්. දැන් අපිට පාට, පක්‍ෂ භේද අවශ්‍ය නැහැ. අපි එකම ජාතියක්. අපේ ශරීරය තුළ දුවන්නේ එකම ලේ. අපි ශ්‍රී ලාංකීය අනන්‍යතාව ඔප මට්ටම් කරමින් ආසියාවේ චමත්කාරය ශ්‍රී ලංකාව බවට පත් කිරීමේ මොහොතක අපේ අලුත් අවුරුදු ප්‍රාර්ථනා ද ඒ අනුව හැඩ ගැසිය යුතුයි.සිංහල අලුත් අවුරුද්ද පමණක් නොව අපි හෙට දිනයේ සම්බුද්ධ ජයන්තියටත් පිළිවෙතින් පෙළ ගැසෙන මොහොතක්.හෙළ සංස්කෘතියේ ආගමික නැඹුරුවෙන් යුතුව අපි සිංහල අලුත් අවුරුදු චාරිත්‍ර ඉටු කළ යුතුයි. අලුත් අවුරුදු උදාවත්, පුණ්‍ය කාලය, ආහාර පිසීම, වැඩ අල්ලීම, ගනුදෙනු කිරීම මෙන්ම ආහාර අනුභවය හිසතෙල් ගෑම ජාතිය එකමුතු කරන වාද, භේද දුරුකරන චාරිත්‍ර සියල්ල අපි මේ වන විට නිමකර අවසන්. 18 දා රැකී රක්‍ෂා සඳහා පිටත්වීම රටපුරාම නියමිත වෙලාවට සිදු කරන්නට සියල්ල සූදානම්. සූර්යයා මීන රාශියේ සිට මේෂ රාශියට සංක්‍රමණය වීමෙන් උදාවෙන මේ අලුත් අවුරුද්ද ඔබ සැමට සුබ අලුත් අවුරුද්දක් වේවා කියා මම ප්‍රාර්ථනා කරනවා.මේ වන විටත් පළාත් පාලන ඡන්දය අවසන්. පළාත් පාලන ආයතන පිහිටුවා ජනතාවට ගමේ අයත් සමඟ ක්‍රියා කළ හැකි ශක්තියක් උදාකර තියෙනවා. ඒ සඳහා නව වසරේ අධිෂ්ඨාන කර ගැනීමෙන් ගමේ සංවර්ධනයක් අත්කර ගත යුතුයි.ජාතික හෙළ උරුමයේ නීති උපදේශක,බස්නාහිර පළාත් පාරිසරික, කෘෂිකර්ම කුඩා කර්මාන්ත හාසුළු වාරිමාර්ග ඇමැති උදය ගම්මන්පිලඅප්‍රේල් 14 දා අලුත් අවුරුද්ද උදාවූ විට හැමෝම හැමෝටම සුබ අලුත් අවුරුද්දක් වේවා කියා සුබ පතනවා. නමුත් පසුගිය වසරේදීත් හැමෝම මේ වගේ අපිට සුබ පැතුවා. මේ නිසාම අපට අවුරුද්ද සුබ වුණේ නැහැ. මෙයින් පෙනෙන්නේ සුබ අලුත් අවුරුද්දක් වේවා! කියා සුබ පැතූ පමණින් ම අවුරුද්ද සුබ වෙන්නෙ නැහැ. එය සුබ කරගන්න අපි කටයුතු කළ යුතුයි. අපි කොටි ත්‍රස්තවාදය පරාජය වේවා කියා ප්‍රාර්ථනා කර කර හිටියා නම් තවමත් කොටි ත්‍රස්තවාදය යහමින් වැජඹෙනවා. එයට වැඩ පිළිවෙළක් හදාගෙන සමස්ත ජාතියම පෙළ ගැසුණු නිසා තමයි අපිට කොටි ත්‍රස්තවාදය පරදවන්න හැකිවුණේ.එසේ නම් ඉදිරි වසරේ අපේ දැවැන්ත අභියෝගය තමයි ශ්‍රී ලංකාව ආසියාවේ ආශ්චර්යය බවට පත්කිරීම. කොටි ත්‍රස්තවාදය පරදවන්න සමස්ත ජාතියම වාද භේද පසෙක ලා එකතු වූවා සේම මේ කාර්ය කරන්නත් අපි එකතු විය යුතුයි. කොටි ත්‍රස්තවාදය පරාජය කිරීමටත් වඩා අභියෝගාත්මක කාර්යයක් තමයි ශ්‍රී ලංකාව ආසියාවේ ආශ්චර්යය කිරීම.කොටි ත්‍රස්තවාදයේදි අපි හැප්පුනේ මේ රට තුළම බිහිවූ කොටි සංවිධානයක් සමඟ. නමුත් ආසියාවේ ආශ්චර්යය කරා ළඟා වීමට අපිට අනිකුත් ආසියාවේ රටවල් සමඟ තරග කරන්නට සිදුවෙනවා. මේ සඳහා සමගිය අවශ්‍යයයි.මේ සඳහා අපිට හොඳ ආදර්ශයක් අසල්වැසි ඉන්දියාවෙන් ලැබී තියනවා. ඉන්දියාවේ විපක්‍ෂය ආණ්ඩුවට එරෙහිව අරගල කරද්දි එය කළේ ඉන්දියාව තුළදි පමණයි. ඉන්දියාවෙන් පිටත හැමෝම ඉන්දියාවේ අභිමානය වෙනුවෙන් පෙනී සිටියා. ඉන්දියාවේ ආරක්‍ෂාව වෙනුවෙන් පෙනී සිටියා. 1997 දි කාශ්මීරයේ කිගාලි ප්‍රදේශයට පකිස්තානු හමුදාවේ සහයෙන් ගරිල්ලා ත්‍රස්තවාදි ප්‍රහාරයක් එල්ල වූ අවස්ථාවේදි එවකට ඉන්දියාවේ අගමැති අතල් බිහාරි වජ්පායි මහතාට තීන්දුවක් ගැනීමට සිදුවුණා පකිස්තානයට එරෙහිව යුද වදිනව ද නැද්ද කියා. මේ සාකච්ඡාවට එතුමා විපක්‍ෂ නායිකා සෝනියා ගාන්ධි මහත්මියටත් ඇරැයුම් කළා නියෝජිතයෙක් එවන ලෙස. ඉන්දියානු තානාපතිනිව සිටි කේ.එන්. ඩික්සින් මහතා තමයි නියෝජිතයා වුනේ.අපිට රට වෙනුවෙන් වාද භේද අමතක කිරීම සම්බන්ධයෙන් ලොකු පාඩමක් ඉගෙන ගන්න පුළුවන්. අපි අසල්වැසි ඉන්දියාවෙන් පාඩම් ඉගෙනගන්න අකමැති නම් අපිට පුළුවන් අපේ නුදුරු අතීතයට එබී බලන්න. හොඳම නිදසුන 1964 සිරිමා ශාස්ත්‍රී ගිවිසුම. එදා විපක්‍ෂය ජාතික ප්‍රශ්නයකින් වාසි ගන්න උත්සහ කළේ නැහැ.විපක්‍ෂයේ ස්ථාවරය වුණේ ප්‍රශ්නය විසඳගන්න රජයට සහය දැක්වීමයි. මම විපක්‍ෂයට කියනවා තමන්ගේ හිටපු නායකයන්ගෙන් ආදර්ශ ලබාගෙන පරණ අවුරුද්දේ කළ වැරැදි අතීතයට එකතු වන්නට ඉඩ හැර මවුබිම ආසියාවේ ආශ්චර්යය කරන්නට ජනතාව දරන උත්සාහයට අපිත් සමඟ එක්වන ලෙස. එහෙම වුනොත් සමහරුන්ට පමණක් සුබ වන අවුරුද්ද හැමෝටම සැබැවින් සුබ වූ අලුත් අවුරුද්දක් වේවි.ගාල්ල දිස්ත්‍රික් පාර්ලිමේන්තු මන්ත්‍රී හාඑ.ජා.ප. මාධ්‍ය ප්‍රකාශක ගයන්ත කරුණාතිලකසිංහල හිංදු අලුත් අවුරුද්ද උදාවූ අවස්ථාව ශ්‍රී ලාංකීය ජනතාවට සුවිශේෂි අවස්ථාවක් අතීතයේ පටන් මෙවැනි අවස්ථාවකදී අසල්වාසීන්, ඥාති මිත්‍රාදීන් සමඟ මෙතෙක් කල් තිබූ වාද භේද දුරුකර සමගි වී අලුත් අවුරුද්ද සමරන්නට අපි පුරුදු වෙලා තියෙනවා. පැරණි වාද භේද නැතිකරගන්නට මෙය කදිම අවස්ථාවක්.අපේ අය තවමත් කොතරම් අඟහිඟකම් තිබුණත්, ජීවත් වීමේ අමාරුකම් දැනුනත් බුලත් හුරුළු දී වැඳ තෑගි බෝග දී ඉටු කරගන්නට මහන්සි ගන්නවා. අපේ ශ්‍රී ලාංකීය ජනතාව සංග්‍රහ ශීලි ජනතාවක්. එමනිසා මෙවැනි අවුරුදු සමයකදි තමන්ගේ ඥාති මිත්‍රාදීන්ට, හිතවතුන්ට විවිධ අයුරින් ආහාර පාන දී සංග්‍රහ කිරීම, තෑගි භෝග දී හුවමාරු කිරීම කැපී පෙනෙන ලක්ෂණයක්.මේ වන විට අපේ රට කොටි ත්‍රස්තවාදි උවදුරෙන් නිදහස්. අපේ වීරෝධාර රණවිරුවන් විසින් ත්‍රස්තවාදය යුදමය වශයෙන් පරාජයට පත් කර උදාවන දෙවැනි සිංහල අලුත් අවුරුද්දයි මේ අපි සමරන්නේ. අද අපිට විවිධ ප්‍රශ්න නැතුවා නෙමෙයි. නමුත් කොයි තරම් ප්‍රශ්න තිබුණත් නැතත් අපි චාරිත්‍ර අකුරටම ඉටුකරනවා. මුළු ලංකාවම එකම දිනයක එකම මොහොතක එකට එකතු වී අවුරුදු භුක්ති විඳිනවා.විශේෂයෙන් රජයක් ලෙසට ජනතාව වෙනුවෙන් විරුද්ධ පක්‍ෂ කරන ජනතා හිතවාදී විවේචන වලට ඇහුම්කන් දී ජනතාවගේ අපේක්‍ෂා ඉටු කිරීම සඳහා ජාතිවාදිව හිතන්නට මෙවැනි අවස්ථා උපයෝගි කරගත යුතුය. ජනතාවගේ මූලික අවශ්‍යතා ලබා දීමට නැවුම් වැඩ පිළිවෙළක් ඉදිරිපත් කළ යුතුයි.ප්‍රධාන විපක්‍ෂය ලෙස එක්සත් ජාතික පක්‍ෂය ජනතාව වෙනුවෙන් ඔවුන්ගේ අපේක්‍ෂා වෙනුවෙන් හඬක් නඟන්නටත් එසේම රජය විසින් ජනතාවට ලබා දී ඇති අසීමිත පොරොන්දු ඉටු කිරීම සඳහා රජයට මතක් කර දෙමින් ජනතාවාදීව ක්‍රියා කිරීමට රජය යොමු කරමින් එ.ජා. පක්‍ෂය ගමන් ගන්නා මාවත එලෙසම ඉදිරියේදීත් ක්‍රියාත්මක වෙනවා. වඩාත් සංවිධානාත්මකව, සියලු වාද භේද පසෙක ලා එක්සත්ව එක්සිත්ව නව ව්‍යවස්ථාවක් යටතේ නව කෘත්‍යාධිකාරි මණ්ඩලයක්, නව නිලධාරි මණ්ඩලයක් යටතේ නව වැඩපිළිවෙළක් යටතේ ජයග්‍රාහි ගමන් මාර්‍ගයක නව වසරේ ගමන් කරන්නයි අපගේ අපේක්‍ෂාව.රත්නපුර දිස්ත්‍රික් එ.ජා.ප.පාර්ලිමේන්තු මන්ත්‍රිනී තලතා අතුකෝරාලලැබූ අලුත් අවුරුද්ද ලංකා වාසි සැමටම කිරියෙන් පැණියෙන් ඉතිරේවා කියා මුලින්ම මම ප්‍රාර්ථනා කරනවා.අලුත් අවුරුද්දත් සමඟ සෑම වසරකම අපේ ජීවිත අලුත් වෙනවා. පරණ තරහා මරහා කෝන්තර ඉවත ලා අලුත් ජීවිතයක් ගත කරන්න සිංහල අලුත් අවුරුද්ද හේතු වෙනවා.යමක් කමක් තියෙන අයට හැමදාම අවුරුදු. ඒ අයට සිංහල අවුරුද්ද විශේෂයක් නොවන්නත් පුළුවන්. අපේ සමාජයේ ඇති නැති භේදය විශාල වශයෙන් තියෙනවා. ඇති අය අවුරුද්දට වගේම සාමාන්‍ය දවස් වලත් යහමින් වියදම් කරනවා. හොඳට අඳිනවා පලඳිනවා. අද මිනිසුන්ට ජීවත් වෙන්න අමාරුයි. ජීවන වියදම ඉතා ඉහළයි. මේ නිසා බොහෝ දෙනාට අලුත් අවුරුදු සැමරීම් සීමා වෙලා. සමහර දේ චාරිත්‍රයන්ට පමණයි. මේ සිංහල අලුත් අවුරුද්දේත් ඇති හැකි අය වගේම නැති බැරි අයත් කෙසේ හෝ චාරිත්‍රයන්ට මුල් තැන දෙමින් අවුරුද්ද සැමරුවා.දිළිඳුකම අපේ රටින් ඉතා ඉක්මනින් තුරන් විය යුතුයි. හැමෝටම හොඳ ජීවන තත්ත්වයක් ඇතිවිය යුතුයි. බොහෝ දෙනා සිතුවේ අවුරුද්ද වෙනුවෙන් යමක් කළ යුතු බවයි. චාරිත්‍රයන්ට තැන දිය යුතුයි කියලා. තම දරුවන්ට අලුත් අවුරුද්ද ලබා දෙන්න බොහෝ මවුපියන් ණය වී හෝ කළ යුතු දේ කළා.මේ නව වසරේ අපේ රට මාධ්‍ය මර්දනයෙන් තොර ප්‍රජාතන්ත්‍රවාදි රටක්, නිදහස උපරිමයෙන් භුක්තිවිඳිය යුතු රටක් වේවායි මම ප්‍රාර්ථනා කරනවා.සාකච්ඡාකෙළේසුභාෂිණී ජයරත්න / අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=af1104171</link>
    <topic>බක් මහ අකුණු වැඩි වන ලකුණු</topic>
    <author>සංවාදය නිහාල් පී. අබේසිංහ</author>
    <content>ජ්‍යෙෂ්ඨ කාලගුණ විද්‍යාඥකාලගුණ විද්‍යා දෙපාර්තමේන්තුවේ හිටපු අධ්‍යක්ෂකේ. ආර්. අභයසිංහසිංහල අවුරුදු සමය කාටත් සතුට ගෙන දෙන සමයකි. ඒත් ඒ සතුට දුකක් බවට පෙරළෙන අවස්ථාවන් ද නැතුවා නොවේ. පුවත්පත්වල එවැනි වාර්තා මේ දිනවල පළ වී තිබිණි. බක් මහ අකුණු එවන් අවස්ථාවක් වීමට පුළුවන. බක් මහ අකුණු පිළිබඳව කාගේත් අවධානය යොමුවන්නේ අපේ‍්‍රල් මාසයේ සවස් කාලයේ බරපතළ ලෙස අකුණු ඇතිවෙන මේ වකවානුවේදීය. මේ දිනවල සවසට වැඩිපුර වැස්ස ඇති වේ. ඒ සංවහන වැසිය.සංවහන වැහි වැඩිපුර ඇතිවන මේ වකවානුවේ සවස 2 සිට රාත්‍රී 8 පමණ දක්වා වකවානුවලදී මෙරට පහතරට ප්‍රදේශවලට, මධ්‍යම කඳුකරයේ සබරගමුව පළාත, දකුණේ නෙළුව ප්‍රදේශයේ බහුලව අකුණු ඇති වේ. පොදුවේ සවස් වරුවේ මේ දිනවල මුළු රටේම සංවහන වැසි සමඟ අකුණු ඇති වේ.අකුණු ඇතිවන්නේ කැටි වැහි වලාකුළු මඟින්ය. අකුණු ප්‍රධාන ලෙස පෘථිවි අකුණු, වලා අකුණු යන දෙවර්ගයට බෙදේ. වලා අකුණු, වා අකුණු හා අන්තර් වලා අකුණු යනුවෙන් දෙවර්ගයකි.පෘථිවි අකුණු යනු කැටි වැහි වලාකුළුවල සිට කෙළින්ම පෘථිවියට එන අකුණුය. වලා අකුණුවලින් සිදුවන්නේ වලාකුළු ඇතුළත අකුණු ඇතිවීමයි. ඒවා අන්තර් වලා අකුණුය. ඊට අමතරව වලාකුළක සිට අවට වාතයට එල්ල වන අකුණු ද තිබේ. ඒවා වා අකුණුය.කෙසේ වුවත් බක් මහ අකුණුවලදී බහුලව ඇතිවන්නේ වලා අකුණුය. අකුණු 6 කට එක් අකුණක් පෘථිවි අකුණකි. අනෙක් අකුණු වලා අකුණුය. අකුණු ඇතිවන අවස්ථාවලදී ඉහළ අහසේ අකුණු ශබ්ද බහුලව ඇතිවන්නේ මේ වලා අකුණු නිසාය.විදුලි කෙටිමත් අකුණු කෙටිමත් සිදුවන්නේ එකම අවස්ථාවකය. නමුත් ආලෝකයේ වේගය ශබ්දයේ වේගයට වඩා වැඩි නිසා විදුලි කෙටීම මුලින් පෙනේ. අකුණු ගැසීම පසුව සිදුවන බව පෙනේ.ඒ අනුව විදුලිය කෙටීම සිදුවී තත්පර 15 කින් පසු අකුණු ශබ්දය ඇතිවන්නේ නම් අකුණු වැදීම සිදුවී තිබෙන්නේ තමා සිටින තැනින් කිලෝමීටර් 5 දුරකිනි. විදුලි කෙටීම අප දැක තත්පර 30 කින් අකුණු ශබ්දය ඇතිවන්නේ නම් තමන් සිටින තැනට කිලෝමීටර් 10 පමණ දුරින් අකුණු වැදී තිබේ.විදුලිය කෙටීම සිදුවී තත්පර 3 ක් ඇතුළත අකුණු කෙටීම සිදුවෙන ශබ්දය ඇතිවන්නේ නම් අකුණු වැදී ඇත්තේ කිලෝමීටර් 1 ක් දුරකින්ය. මේ තත්ත්වය ඉතාම සැලකිලිමත් විය යුතු අවස්ථාවකි. එමෙන්ම විදුලි කෙටීම ඇතිවී තත්පර පහකට පසුව අකුණු ශබ්දය ඇතිවන්නේ නම් අකුණු ඇතිවීම සිදුවී ඇත්තේ කිලෝමීටර් 1.75 ක පමණ ඈතින්ය. මේ කාලය හා අවස්ථාව පිළිබඳව අප අවධානය යොමු කළ යුතුමය.අකුණු වැඩිපුර ඇතිවන්නේ අන්තර් මෝසම් කාලවලදීය. මේ අප ගෙවන්නේ මේ වසරේ ප්‍රථම අන්තර් මෝසම් කාලයයි. ඒ අනුව අන්තර් මෝසම් කාලයේ දී සංවහන වැසි සවස් කාලයේදී බහුලව ඇතිවේ. ඒ සමඟම අකුණු ද ඇතිවේ. සවස 2 ත් රාත්‍රී 8 ත් අතර අකුණු වැඩිපුර ඇතිවේ. පරෙස්සම් විය යුත්තේ මේ කාලයේදීය.දිවයිනේ ප්‍රදේශ ගණනාවකට හිරු මුදුන්වීම පසුගිය සති දෙක ඇතුළත සිදුවිය. ඉන්පසු අන්තර් මෝසම් වැසි එනම් සංවහන වැසිවල තීව්‍රතාවය වැඩි වේ. බක්මහේ දෙවන සතියෙන් පසු අකුණු ගැසීම වැඩිවීම වඩාත් අප මුහුණපාන ගැටලුවකි. එය අපේ‍්‍රල් මාසයට පොදුය. මෙය ස්වාභාවික ආපදාවකි. නමුත් මේ පිළිබඳව අප දැනුම්වත් වී ඒ ආපදාවෙන් ආරක්ෂා වීමට පුළුවන.වසරින් වසර අප වෙත ළඟා වන අකුණු අනතුරු ප්‍රමාණය වෙනස්ය. ප්‍රබලත්වය ද විවිධාකාරය. පොළව හා ඒ අවට වායුගෝලයේ උණුසුම ඊට වැදගත් සාධකයකි. ඊසාන දිග මෝසම් සමයේ අවසාන සමය (පසුගිය මාර්තු මස අග බාගය) උණුසුම් වූ විට ඊට පසුව එන අන්තර් මෝසම් කාලයේ වර්ධනය වන අකුණු වැඩි වෙන බව අප කළ අධ්‍යයනවලින් හෙළි වී තිබේ. ඒ අකුණු ඉදිරිය බහුලව ආපදාකාරී වීමට ද ඉඩ ඇත.විද්‍යුත් ජනමාධ්‍ය මඟින් කාලගුණ අනාවැකිවලදී ‘අකුණු ඇති විට දී අකුණු අනතුරු අවම කර ගැනීමට අවශ්‍ය නිසි පියවර ගන්නා ලෙස ඉල්ලා සිටිමි’ යැයි පැවසුවත් ඒ පිළිබඳව හැමටම අවබෝධයක් නැත. මෙවන් සාකච්ඡාවලින් ඒ අවබෝධය ලැබෙනු ඇත. ස්වභාවික විපත් පිළිබඳව පාසල් හා විශ්ව විද්‍යාල පාඨමාලාවලට ඇතුළු කොට තිබේ. ඒත් තවමත් අපේ හිතවත් ජීවිත අකුණුවලට ලක්වේ. ඒ පිළිබඳව අපි අවධානය යොමු කළ යුතු වෙමු.අකුණු පහරක් පොළොව වෙත ගෙන එන විදුලි ධාරාව ඇම්පියර දෙලක්ෂයක් පමණ විය හැකි අතර සාමාන්‍ය ධාරාව ඇම්පියර 25000 ක් පමණ වන්නේය. අකුණු පහරක වෝල්ටීයතාව වෝල්ට් මිලියන 100 ක් පමණ ද අකුණු ධාරාවක් සතු ශක්තිය ජුල් මිලියන 500 ක් පමණ ද වේ.සෑම වසරකම අකුණු අනතුරුවලට ලක් වීමෙන් අප රටේ සිදුවන මරණ සංඛ්‍යාව 50 ඉක්මවන අතර 100 කට අධික පිරිසක් විවිධ ආබාධවලට භාජන වෙති. එය සැලකිය යුතු තරම්ය. අකුණු අනතුරුවලින් වැළකීමට ගත හැකි පියවර ගැන රටවැසියන් දක්වන නොසැලකිලිමත්කම නිසා ජීවිත සහ දේපොළ රාශියක් තවමත් විනාශ වේ.අකුණු අනතුරු විවිධාකාරය. ඒවායින් වැළකීම සහ අනතුරු අඩුකරලීම සඳහා ඉතා උනන්දුවෙන් පිළිපැදිය යුතු පූර්වෝපායයන් කිහිපයකි. මෙහිදී එළිමහනේදී මෙන්ම ගොඩනැගිලි වෙත ළඟා වෙන අකුණු පිළිබඳව සැලකිය යුතුය. විවෘත ස්ථානයකදී, මහාමාර්ගයක ගමනේ යෙදී සිටියදී, කඳුකරයක සිටින අවස්ථාවක හෝ ක්ෂේත්‍ර ක්‍රියාකාරකම් සැලසුම් කිරීමේදී පිළිපැදිය යුතු කරුණු බොහෝය.අකුණු සහිත වැසි වසින වාතාවරණයකදී ගොඩනැගිලි වෙතට අකුණු ධාරා ගලා ආ හැකි අයුරු විවිධාකාරය. කල් වේලා ඇතිව ඒ ගැන අවධානය යොමු කිරීම ඉතා වැදගත් වේ.හුදෙකලා හෝ සැලකිය යුතු තරම් උස් වූ ගොඩනැගිලි වෙත සෘජු ලෙසම, පහසුවෙන් අකුණු ළඟා වීම හෝ ගොඩනැගිලි අසල පිහිටි උස් වූ වස්තුවක් වෙත ළඟා වන අකුණු පහරකින් කොටසක් හෝ සම්පූර්ණ ධාරාවම ගොඩනැගිල්ල හා සම්බන්ධකම් ඇති සන්නායකයක් ඔස්සේ ගමන් කිරීම හෝ කෙළින්ම අවකාශය ඔස්සේ විසර්ජනය වීම ප්‍රධාන ආකාර වන්නේය.කොයි ආකාරයට ළඟා වුවත් අකුණු ධාරාවක් මහා විනාශයක් කිරීමට පෙලැඹෙනු ඇත. ගොඩනැගිල්ලක් වෙත ළඟා වෙන අධික විදුලි ධාරා පොළව වෙත ගමන් කිරීමට පහසු මාර්ග සලසා තිබීම අකුණු අනතුරු අඩු කරලීමට අප විසින් කළ හැකි වඩාත් සුදුසුම උපක්‍රමයයි.ඒ සඳහා සුදුසු උපක්‍රම අතර ගොඩනැගිලිවල විද්යුත් පරිපථ හා සම්බන්ධ පෘථිවි කම්බි (EARTH WIRES) ප්‍රතිරෝධය ඕම් 10 කට අඩු වන ලෙසට සවි කිරීම, ගොඩනැගිල්ලක විදුලි බල පරිපථයේ වර්ධනය වන විශාල විදුලි ධාරා ගොඩනැගිල්ල තුළට ඇතුළුවීමට පෙර අතුරු මාර්ග හරහා පොළව වෙත යැවීමේ හැකියාව සතු උපකරණ, ශක්ති දිශා විචලක (Power Diverters) සවි කිරීම ප්‍රධාන තැනක් ගනී.ගොඩනැගිල්ලට අකුණු සන්නායකයක් (lightning Conductor) සවි කිරීම. නිවසක් හෝ වෙන යම් ගොඩනැගිල්ලක් අසල උසට වැඩුණු ගහකොළ නොමැති විටදී, එම ගොඩනැගිලි සෘජු අකුණු පහරවලට භාජන වීමට ඉඩ ඇත. මෙම අවදානම බොහෝ දුරට අඩු කර ගත හැක්කේ අකුණු සන්නායකයක් සවි කර ගැනීමෙන්ය.නිවස සහ අවට ගස් අතර යකඩ හෝ වෙනත් ලෝහමය ද්‍රව්‍යය මඟින් සම්බන්ධ කිරීම් අවම කර ගැනීම ද අකුණු අනතුරු අවම කිරීමට ප්‍රබල හේතුවකි.අකුණු සහිත වැසි වසින වාතාවරණයකදී, ක්‍රීඩා පිටියක්, තේ වත්තක් හෝ කුඹුරක් වැනි විවෘත ස්ථානවල ගැවසීම සීමා කරන්න. විශේෂයෙන්ම උදලු, අලවංගු වැනි උපකරණ භාවිත කරමින් එළිමහනේ කටයුතු කිරීමෙන් වළකින්න. එළිමහනේ කටයුතු කිරීම නොවැළැක්විය හැකි නම්, අකුණු ආසන්නයේ ඇතිවන බව හැඟෙන විට, දෙපා ආසන්නව තබා පහත් වෙන්න. වියළි පාවහන් පැළඳීම හෝ පරිවාරක ද්‍රව්‍යයක් මත සිටීම ආරක්ෂාව වඩාත් තහවුරු කරයි.හුදෙකලා වෘක්ෂ අසල හෝ උස් භූමිවල නොරැඳෙන්න. නොවැළැක්විය හැකි හේතුවක් නිසා ගසක් අසල සිටීමට සිදුවේ නම් අතු විහිදී ඇති සීමාවෙන් පිටත සිටීමට උත්සාහ කරන්න.ස්ථානය කුමක් වුවත් ශරීරයේ ක්‍රියාකාරී උස ප්‍රමාණය අඩු කරලීම සඳහා වාඩි වී හෝ සයනයක දිගා වී සිටින්න.විවෘත බෝට්ටුවක සිටීනම් ද, අකුණු කුණාටුවක් ළඟා වේයැයි හැඟේනම් ද උස අඩු වන සේ පහත් වන්න. හැකි ඉක්මනට වෙරළ වෙත ගොස් ආසන්නයේ ගොඩනැගිල්ලක් ඇත්නම් එය වෙත වහා යන්න. යාත්‍රාවේ උස කණු සහ ස්ථම්භවලින් ඈත් වන්න. වෙරළ වෙත යාමට කල් නොමැති අවස්ථාවල හැකි සෑම ආරක්ෂක පියවරක්ම ගන්න. පාලමක් ආසන්නයේ හෝ ඊට යට නැංගුරම් යෙදීම වඩා ආරක්ෂා දායකය. තරමක් උස්වූ ජැටියක් හෝ පාලමක් යට ඒ හා සෘජු ස්පර්ශයක් නොමැතිව නැංගුරම් ලෑම ආරක්ෂාව වැඩි කරයි.අශ්වයන් පිට යාම, පාපැදි, යතුරුපැදි, ට්‍රැක්ටර් වැනි විවෘත වාහන පැදවීම නොකරන්න.රූපවාහිනී, විදුලි ස්ත්‍රික්ක, ශීතකරණ, ලෝහ ජනෙල් රාමු, ගුවන් විදුලි යන්ත්‍ර වැනි උපකරණ ස්පර්ශයෙන් හා පරිහරණයෙන් වැළකී සිටින්න. උස් ලෝහ ආකෘති, කම්බි වැටවල් හෝ කම්බි රෙදි වැල් අසල සිටීමෙන් හා ඒවා ස්පර්ශ කිරීමෙන් වළකින්න.රැහැන් දුරකථන භාවිතය අඩු කරන්න. නොවැළැක්විය හැකි අවස්ථාවලදී දුරකථන සාකච්ඡා හැකි තරම් ලුහුඬු කරන්න.කොන්ක්‍රීට් ලෑලි මත සකස් කළ ළිප සහ කොන්ක්‍රීට් ලෑලි සෙවිලි කළ දුම් කවුළු සහිත මුළුතැන්ගෙවල විශේෂයෙන්ම එම කොන්ක්‍රීට් ලෑලිවලට ආසන්නව නොසිටින්න.අකුණු සහිත කාලගුණ තත්ත්වයක් ගැන අනාවැකි ප්‍රකාශ වූ විටක, විදුලි උපකරණ විද්‍යුත් පරිපථවලින් විසන්ධි කර තබන්න. රූපවාහිනි ඇන්ටෙනා එම යන්ත්‍රවලින් විසන්ධි කොට ඇන්ටෙනා පේනුව නිවසින් බාහිරව පෘථිවියට ආසන්න වන පරිදි තබන්න.අඹ, දෙල්, කොස් ගස්වලට අකුණු වැදීම අඩු බවට මතයක් ඇත. නමුත් විද්‍යාත්මකව මෙහි ඇති සත්‍යතාවක් නැත. විද්‍යාත්මකව හා අපගේ පර්යේෂණවලට අනුව බලන විට අඹ, කොස් හා දෙල් ගස්වලට වැඩියෙන් අකුණු වැදේ. නමුත් ඒ අකුණුවලින් අඹ ගස්වලට කොස් ගස්වලට දෙල් ගස්වලට එතරම් හානියක් සිදු නොවේ. අවට ගස්වලට ගොඩනැගිලිවලට ද හානි සිදු නොවේ. අකුණු කෙළින්ම භූගත වීම මේ ගස් හරහා සිදුවේ. ඒ අධික කිරි ප්‍රමාණයක් එහි අන්තර්ගතවීම නිසාය. කෙසේ වුවත් සමහර අවස්ථාවලදී කොස් ගස්වලට අකුණු ගැසීම නිසා හානි සිදුවේ. මේ අනුව මේ ගස් නිවාස අවට වැවීම අකුණුවලින් ආරක්ෂා වීමට හේතුවකි.විදුලි සංදේශ කුළුණු ඉදිකිරීමෙන් අකුණු ඇතිවීම වැඩිවෙන බවට සමහරු බිය වෙති. නමුත් සිදුවන්නේ එහි අනෙක් පැත්තය. විදුලි සංදේශ කුළුණු ඇති ප්‍රදේශවල කුළුණේ උසට සමාන රවුම් ප්‍රදේශයක අකුණු අනතුරු ඇත්තේම නැත. ඒ අවට ප්‍රදේශවලට ද අකුණු අනතුරු අවමය. එයට හේතුව ඒ විදුලි සංදේශ කුළුණේ ඇති පෘථිවි සම්බන්ධතා (අර්ත්) මඟින් අකුණු භූගත කිරීමය.මේ දිනවල අකුණු පිළිබඳව සමීක්ෂණයක් රජය විසින් කරගෙන යනු ලබයි. එය මෙහෙයවන්නේ විදුලි සංදේශ නියාමන කොමිසම මඟිනි. එය සතුටුදායක කරුණකි.මේ ඉදිරි වකවානුවෙහි අකුණු වැසි පමණක් නොව ‘අයිස් වැසි’, ‘මාළු වැසි’ ආදිය ද ඇතිවීමට ඉඩ තිබේ. ටොනේඩෝ ද ඇතිවීමට ඉඩ ඇත. මාළු වැසි ඇතිවීම හා ටොනේඩෝව අතර සම්බන්ධතාවක් ඇත. ටොනේඩෝවක් යනු සීමිත වේලාවක් පවතින ප්‍රචණ්ඩ දැඩි සුළං ප්‍රවාහයකි.එහි කාලය විනාඩි 5 - 10 ක් වීමට පුළුවන. නිවාස වහල, ගස් ගල් වාහන පවා එසවීමට ටොනේඩෝවලට පුළුවන. මීටර් 20 - 30 ක් ඈතින් කෝච්චියක් යන ශබ්දයක් වැනි ශබ්දයක් ටොනේඩෝවක් ඇතිවීමට පෙර ඇති වේ. ටොනේඩෝ තත්ත්ව මුහුදේ ඇතිවන බව ‘දිය ගොබ වලාව‘ ඇතිවී මුහුදේ වතුර අහසට ගෙන යයි. ඒ සමඟ මුහුදේ මාළු ද ඉහළට යාමට පුළුවන. පසුව කැටි වැහි වලාකුළු හා වැහි වලාකුළු ඔස්සේ වෙනත් ගොඩබිම් ප්‍රදේශයකට වැස්ස ලැබෙන විට එහි අර මාළු ද සිටීමට පුළුවන. ඒ අවස්ථාව මාළු වැස්ස ලෙස පෙන්වා දිය හැකියි. ඒ අනුව ඉදිරි වකවානුව මෙවැනි ස්වාභාවික ආපදාවලින් ප්‍රවේශම් විය යුතු කාලයකි.අකුණු අනතුරු පිළිබඳව වැඩි විස්තර 0777287587 දුරකථන අංකයෙන් කේ. ආර්. අභයසිංහ මහතා අමතා දැනගත හැකිය.සංවාදය නිහාල් පී. අබේසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=af1104172</link>
    <topic>ලොව මුලින්ම යකඩවලින් වැඩ ගත්තේ අපි</topic>
    <author>තාරක වික්‍රමසේකර</author>
    <content>මහාචාර්ය රාජ් සෝමදේවඅනාවරණය කරයිලෝකයේ ඕනෑම රටක්, ජාතියක් මිනිස් කොට්ඨාසයක දියුණුව ශිෂ්ටාචාරයේ ඉහළ මට්ටම මැනීමට උපයෝගී කරගන්නේ ලෝහ භාවිතය කළ කාල වකවානු නිර්ණය කිරීමෙනි.මෙරට යකඩ භාවිතය ගැන අතීතයේ සිට අද දක්වාම පැවතියේ ප්‍රධාන මත දෙකකි. එක් මතයක් වූයේ උතුරු ඉන්දීය ආර්යයන්ගෙන් යකඩ භාවිතයට අප හුරු වූ බවකි. අනෙක් මතය වූයේ දකුණු ඉන්දියාවෙන් යකඩ භාවිතයට අප හුරු වූ බවය.එහෙත් පුරාවිද්‍යා මහාචාර්ය රාජ් සෝමදේව විසින් සිදු කරන ලද පර්යේෂණයන්ගේ ප්‍රතිඵල අනුව දැන් හෙළි වී ඇත්තේ මෙරට යකඩ භාවිත කළ බවට සැලකෙන කාල සීමාවට අවම වශයෙන් වසර 1000 කට පෙර සිටවත් කඳුකර ප්‍රදේශවල විසු ජනයා යකඩ භාවිතය ඇරැඹු බවයි. මෙය රටේ අනන්‍යතාවය දැඩි ලෙසින්ම ඉදිරියට ගෙන යාමට හැකි වනු හේතුවක් වනු ඇත.රංචාමඩ මේ පර්යේෂණඇඹිලිපිටියේ රංචාමඩම නැමැති පැරැණි ගම්මානයක් පරීක්ෂා කිරීමේදී නිවාසයක පාදම හමු වී ඇත. වරිච්චි නිවසක් වන එහි අභ්‍යන්තරය පරීක්ෂා කිරීමේදී මුළුතැන්ගෙයත් ළිපත් හමු වී ඇත. ළිපෙහි අඟුරු කාල නිර්ණ පරීක්ෂාවට යැවූ අතර එහිදී එම අඟුරු ක්‍රි. පූර්ව 1120 තරම් පැරැණි යුගයකට අයත් බව තහවුරු වී ඇත.නිවාසයට ආසන්නයේ ඇති ඉපැරැණි සුසාන භූමියකින් තහවුරු වී ඇත්තේ එහි සුසාන චාරිත්‍ර කර ඇති බවය. මෙම ගම්මානය තවදුරටත් පරීක්ෂා කිරීමේදී සකපෝරුවේ තනන ලද වළං ද හමු වී ඇත.රංචාමඩම ප්‍රාග් ඓතිහාසික ගම්මානයේ සොයාගත් කොටස්මෙය ඉතා හොඳ සාක්ෂ්‍යයක් වූයේ මෙරට යකඩ භාවිතය ගැන කාල නිර්ණයකට ඒම සඳහායි. රංචා මඩම තිබුණ යකඩ ආයුධ ක්‍රි. පූ. 1120 පමණ කාලයට අයත් ඒවා බව තහවුරු වී තිබේ. එම නිසා එම ප්‍රදේශයෙන් හමු වූ සුසාන භූමියත් රංචා මඩම ප්‍රදේශයත් අතර සමීප සබඳතාවක් තිබු බව මින් පැහැදිලිය.එසේම රංචා මඩම තුළ ගල් ආයුධත් තිබී හමු වී ඇති අතර එයින් පැහැදිලිව හඳුනා ගත හැක්කේ ගල් ආයුධ භාවිත කළ අය ඒ වන විට යකඩ භාවිතයට හුරු වූ බවකි. ඔවුන් යකඩ ලෝහය හඳුනාගෙන ඇති බව ද ඉන් මනාව පැහැදිලිය.බළන්ගොඩ මානවයාගේ දියුණුවගල් යුගයෙන් ලෝහ යුගයට පිවිසි සංක්‍රාන්ති යුගය ගැන 1956 සිටම පර්යේෂණ සිදු කරමින් පවතී. ආචාර්ය පී. බී. දැරණියගලයන් මුලින්ම මේ සම්බන්ධව දීර්ඝ ලෙස පර්යේෂණ සිදු කර ඇති අතර ආචාර්ය ශිරාන් දැරණියගලයන් ද මේ සම්බන්ධව මේ වන විට පර්යේෂණ සිදු කරමින් සිටී. මේ සංක්‍රාන්ති යුගය ගැන පර්යේෂණ කරමින් ආචාර්ය පී. බී. දැරණියගලයන් විසින් කල්තොට ප්‍රදේශයේ උඩුපියන්ගල්ගේ පර්යේෂණයට භාජනය කරන ලදී.එම ගල් ගෙය පරීක්ෂණයට භාජනය කිරීමේදී ගල් ආයුධ භාවිත කළ අපේ රටේ සිටි බළන්ගොඩ මානවයා ඇතුළු පිරිස යම්කිසි ඉදිරි දියුණුවක් ලබාගෙන ඇතැයි ද ආචාර්ය දැරණියගල අනුමාන කළේය. ඉදිරි දියුණුවක් සහිත ඒ සංස්කෘතිය ඔහු ‘ෆෙරෝලෙසක’ සංස්කෘතිය ලෙසත් නම් කරන ලදි. එසේම ආචාර්ය ශිරාන් දැරණියගලගේ මතය වූයේ ගල් ගුහාවලින් සාක්ෂ්‍ය සොයා ගැනීම අසීරු බවයි. ගල් ගුහා පසු කලෙක භික්ෂුන් වහන්සේ විසින් භාවිත කළ නිසා ක්‍රමයෙන් දඩයම අඩුවීම නිසා නව සංස්කෘතියකට ජනතාව හුරු වෙන්නට ඇතැයි ඔහු අනුමාන කරයි.කල්තොට සිට කඳුකරය දක්වා පර්යේෂණරංචා මඩම ගල් ආයුධවලට අමතරව සොයා ගන්නට ලැබුණු මැටි මූර්ති ආදියෙන් ද මේ ශිෂ්ටාචාරය ගැන වැදගත් විස්තර සොයා ගත හැකි විය. ගවයෙකුගේ ශෛලිගත මූර්ති හා කාන්තා ඇස් පැහැ ගන්වන අංජන කූරක් ද සොයා ගත හැකි විය.මහාචාර්ය රාජ් සෝමදේවයන් මේ වන විට උත්සාහ කරනුයේ යකඩ මෙවලම් සෑදීමට පෙර ප්‍රාථමික අවදිය ගැන සොයා ගැනීමටයි. ඒ සඳහා කල්තොට සිට ඉහළ කඳුකරය පරීක්ෂා කිරීමේ ක්‍රියාදාමයක් අරඹන ලදි.ඒ යටතේ හල්දුම්මුල්ල ප්‍රාදේශීය සභාවට අයත් පාරක පිහිටි සුසාන භූමි දෙකක් සොයාගෙන ඇත. එම සුසාන භූමි ක්‍රි. පූ. 1750 පමණ වනු ඇතැයි අනුමාන කර ඇති අතර ඔවුන් කෘෂිකර්මය කළ අය බවත් වළං සකපෝරුවේ සාදන ලද හා වළං පින්තාරු කරන ලද අය බවත් මෙහිදී සොයා ගෙන ඇත. එමෙන්ම එහි තිබු යකඩ කැබලි හා ආම්පන්න අනුව ඔවුන් යකඩ භාවිත කළ පිරිස් බවටත් හඳුනාගෙන ඇත. එහි තිබු ලෝහ මිශ්‍ර ගල් කොළඹ විශ්ව විද්‍යාලයේ න්‍යෂ්ටික විකිරණ විද්‍යා අංශයේ හා පරමාණුක බලශක්ති අධිකාරියේ විද්‍යාගාරයන්හි විශ්ලේෂණය කිරීමෙන් අනතුරුව එම පාෂාණයන්ගේ බහුලව යකඩ ඇති බව සොයාගෙන ඇත. මේ වන විට විශ්වාසය වී ඇත්තේ මේ පිරිස යකඩ හා යකඩ මිශ්‍ර ගල් භාවිත කළ බවයි.යකඩ නිස්සාරණය පිළිබඳ දත්තහල්දුම්මුල්ලේ ප්‍රාග් ඓතිහාසික සොහොන් බිමෙන් සොයාගන්නා ලද සුසාන භූමියේ කොටස්එසේම ඔවුන් යකඩ නිස්සාරණය කළේ ද? එසේනම් ඒ කුමන අයුරින් ද යන්න පරීක්ෂා කිරීම ද ඊළඟ අරමුණ වී ඇත.ඒ සඳහා භූ විද්‍යා අංශවලට අදාළ සාම්පල යවා ඇත. හල්දුම්මුල්ල ප්‍රදේශයේ ප්‍රාදේශික සමීක්ෂණවලින් තවත් සුවිශේෂි වැදගත් ස්ථාන දෙකක් සොයා ගෙන ඇති අතර එයින් මරංගහවෙල සිදු කරන ලද පර්යේෂණයන් සාර්ථක වී ඇත.මේ වන විට සිදු කරන ලද පර්යේෂණයන්ගේ ප්‍රතිඵල අනුව අපේ යකඩ භාවිතය ක්‍රිස්තු පූර්ව 1750 ක් දක්වා දිව යන බව අනාවරණය වී තිබේ.එහෙත් එම වසර ක්‍රි. පූර්ව 2000 ක් හෝ ඒ ආසන්න කාලයක් වනු ඇති බවට මහාචාර්ය සෝමදේව විශ්වාසය පළ කරයි. අවම වශයෙන් ක්‍රිස්තු පූර්ව 1750 ට ශතවර්ෂ 5 ක් වත් ඔබ්බට යන්නට තරම් අපේ යකඩ භාවිතය පැරැණි බවට ඔහු විශ්වාසය පළ කරයි.යකඩ භාවිතය ගැන අපි ඉදිරියෙන්ලෝකයේ පැරැණිම යකඩ භාවිත කළ අය ලෙසින් සලකන මධ්‍යධරණි ප්‍රදේශවල ශිෂ්ටාචාරය යකඩ භාවිතය ක්‍රි. පූර්ව 1700 ක් දක්වා වූ අතීතයකට දිව යයි. යුරෝපයේ එය ක්‍රිස්තු පූර්ව 700 ක් පමණ දක්වාත් ඉන්දියාවේ එය ක්‍රිස්තු පූර්ව 1200 ක් දක්වාත් අතීතයට විහිදී යයි.මෙරට හල්දුම්මුල්ල ප්‍රදේශයෙන් මේ වන විටත් ක්‍රිස්තු පූර්ව 1750 ක පමණ කාලයකට පෙර යකඩ භාවිතය ගැන දැනගන්නට ලැබීමෙන් පෙනී යන්නේ ලොව යකඩ භාවිත කරන ලද පැරැණිම ජාතිකයන් අප රටේ සිටි බවයි. උඩවලව නිම්නය හරහා කඳුකරය දක්වා වූ මාර්ගයේ යකඩ භාවිතය සම්බන්ධව අධීක්ෂණ කටයුතු සිදු කෙරුණු අතර ඉහත පරිදි එයින් සාර්ථක ප්‍රතිඵල ලැබී ඇත. ක්‍රිස්තු පූර්ව 1750 යනු මොහෙන්දජාරෝ හරප්පා ශිෂ්ටාචාරය පරිණත වශයෙන් නාගරීකරණය වූ අවදියයි. එකල පටන් මෙරට කඳුකර වාසින් යකඩ භාවිත කර තිබීම මෙරට අභිමානය වැඩීමට හේතු වනු ඇත.හල්දුම්මුල්ලේ ජනාවාසයක පිරික්සුම්එසේම හල්දුම්මුල්ල ජනාවාසය සම්බන්ධව ද මේ වසර අවසන් වන විට ඉතා හොඳ තහවුරු කිරීමක් ලබා ගත හැකි වනු ඇතැයි මහාචාර්ය සෝමදේව විශ්වාසය පළ කරයි. හල්දුම්මුල්ල ප්‍රාදේශීය ප්‍රදේශවල සිදු කළ කැණීම්වලදී තේ වත්තක් තුළ තිබී ඉපැරැණි සුසාන භූමි දෙකක් සොයාගෙන ඇත. මරංගහවෙල සිට හපුතලේ දක්වා පැරැණි ගම්මාන 50 ක් පමණ සොයා ගෙන ඇති අතර අඩුම තරමින් මෙවන් ගම්මාන 200 ක්වත් සොයා ගැනීමට හැකි වනු ඇතැයි ආචාර්ය සෝමදේව විශ්වාසය පළ කරයි.ඉදල්ගස්හින්න වැනි ඉතා ඉහළින් පිහිටි ප්‍රදේශවල ‘කාලරක්තවර්ණ’ වළං භාවිත කර ඇත.හල්දුම්මුල්ල ප්‍රදේශයේ ඉතා පැරැණි නිවාසයක අත්තිවාරමක් සොයා ගෙන ඇති අතර එම අත්තිවාරම මතට ටොන් 50 ක පමණ විශාල ගල් පර්වතයක් වැටී තිබුණ අතර එය ඉවත් කර එම නිවාසයේ කාල නිර්ණය මේ වන විට සොයා ගෙන යන අතර මීට අවුරුදු 4000 කට පමණ පෙර ජනාවාස තොරතුරු එම පරීක්ෂණ අනුව සොයා ගත හැකි වනු ඇතැයි විශ්වාස කෙරේ.එසේම අර්ධ මාණික්‍ය ගල් මෙවලම් ද (තෝරියනේට් පාෂාණය සහිත) සොයා ගන්නට ලැබීමෙන් පෙනී යන්නේ අපේ ඉතිහාසයේ පරිණාමය පිළිබඳව විශාල තොරතුරු සොයාගත හැකි බවයි.ලොව ඉතිහාසයේ ඉහළම තැනට ගෙනයයිසකපෝරුව වැනි උපකරණ භාවිත කිරීම මඟින් පෙනී යන්නේ අපේ ඉතිහාසය ඉතා දියුණු මට්ටමක පැවතුණ බවයි. ඒ අනුව ලොව යකඩ භාවිත කළ ප්‍රථම ජාතිය හෝ මුලින්ම මේ ලෝකයේ යකඩ භාවිත කළ ජාතින් අතර අප ද සිටින බව ද මෙම පර්යේෂණයන්ගෙන් තහවුරු වේ. එසේත් නැතිනම් මධ්‍යධරණි ප්‍රදේශය හා මෙරට වැසියන් අතර ඈත අතීතයේ සමීප සම්බන්ධතා ඇති වෙන්නට ඇතැයි සිතිය හැකිය.කරුණු කෙසේ වුවත් අපේ රට ලොව ඉතිහාසයේ මුල් තැනකට අප ගෙන යන පර්යේෂණයන්ගේ ප්‍රතිඵල නොබෝ දිනකින්ම එළි දකිනු ඇත.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=af1104173</link>
    <topic>ලොවම හොල්ලන ‘ඩෙබිට් කාඩ්’ හොරු ඇල්ලු අපේ මෙහෙයුම</topic>
    <author>විජයානි එදිරිසිංහ</author>
    <content>ඩෙබිට් කාඩ්වල දත්ත සොරකම් කර සිදු කෙරුණ මහා පරිමාණ මූල්‍ය වංචාවක් සොයා ගැනීමට අපේ රහස් පොලීසියේ ව්‍යාජ මුදල් ඒකකය සමත් වී ඇත.කාලයක් තිස්සේ ජාත්‍යන්තරයේ සිට ක්‍රියාත්මක වූ එම දැවැන්ත මූල්‍ය වංචාව මීට මාස කීපයකට පෙර මෙරට සිදුවූයේ ඩෙබිඩ් කාඩ් මෙරටට හඳුන්වා දීමත් සමඟය.ඇමරිකාව, සිංගප්පූරුව, මැලේසියාව, ප්‍රංශය ඇතුළු රටවල් ගණනාවක වසර ගණනාවක් තිස්සේ සිදුවූ එම මූල්‍ය වංචාව පිළිබඳ තොරතුරු හෙළි කර ගැනීමට හෝ ඊට සම්බන්ධ සැකකරුවන් අත්අඩංගුවට ගෙන එම මූල්‍ය වංචාව මර්දනය කිරීමට ජාත්‍යන්තර පොලීසිවලට මේ වන තෙක් අවස්ථාවක් ලැබුණේ නොමැත.මීට මාසයකටත් අඩු කාලයක බොරැල්ල, පෑලියගොඩ, කැලණිය, බම්බලපිටිය ඇතුළු ප්‍රදේශ කිහිපයක පෞද්ගලික බැංකුවලින් රහස් පොලීසියට පැමිණිලි ලැබුණේ ඔවුන්ගේ එම බැංකුවලට අයත් ඩෙබිට් කාඩ් හරහා රුපියල් ලක්ෂ ගණනින් මූල්‍ය වංචා සිදුකර ඇති බවටයි. තවද මෙම වංචාව ඉන්ධන ලබා ගැනීමේදී ඩෙබිට් කාඩ් පාවිච්චි කිරීම හරහා සිදුවී ඇති බවට සැක කරන බවට පැමිණිලි ලැබුණි.රහස් පොලිස් නියෝජ්‍ය පොලිස්පති ජයන්ත කුලතිලක අධ්‍යක්ෂ ජ්‍යෙෂ්ඨ පොලිස් අධිකාරී විජය අමරසිංහ මහත්වරුන්ගේ උපදෙස් මත රහස් පොලීසියේ ව්‍යාජ මුදල් අංශය මේ පිළිබඳ පුළුල් පරීක්ෂණ ආරම්භ කළහ. රහස් පොලිස් කණ්ඩායම් හැම තැනකටම යොදවනු ලැබිණි.මේ ආකාරයෙන් රහස් පොලීසියේ වෙස් වලාගත් නිලධාරියෙක් මරදාන ඉන්ධන පිරවුම් පොළක නිරීක්ෂණ කටයුතුවල යෙදී සිටියදී සැක කටයුතු පුද්ගලයෙක් ඉන්ධන පිරවුම් හලට පැමිණ එහි පොම්පකරුවකු සමඟ සාකච්ඡාවක හා ගනුදෙනුවක යෙදිණි. මොහු පිළිබඳ සැක කළ රහස් පොලිස් නිලධාරියා ඔහු පරීක්ෂා කිරීමේදී ඔහු ළඟ තිබී ව්‍යාජ ඩෙබිට් කාඩ් ඹසක් සමඟ ඔහු කළ මූල්‍ය වංචාව ද සොයා ගැනීමට හැකි විය. වහාම ඔහු අත්අඩංගුවට ගැනිණි. ඔහුගෙන් ප්‍රශ්න කිරීමේදී ලබාගත් තොරතුරු හරහා මෙම වංචාවේ යෙදී සිටි තවත් දෙදෙනෙක් අත්අඩංගුවට ගැනීමට හැකිවිය.මොවුන් එම වංචාව සිදුකර තිබෙන්නේ ඔවුන් සතුව ඇති ව්‍යාජ ඩෙබිට් කාඩ්පතට සොරකම් කරන ලද දත්ත ඇතුළත්කර ඇතුළු කර ඉන්ධන හෝ වෙනත් භාණ්ඩයක් ලබා ගැනීමේදී එය ඉදිරිපත් කිරීමයි. මීට මාස කිහිපයකටම පෙර සිට සිදුවූයේ විදේශ රටක සිට පරිගණක තාක්ෂණය මඟින් මෙරට දත්ත සොරා ගැනීමයි. විදේශ රටකදී සකස් කළ ව්‍යාජ ඩෙබිට් කාඩ්පත මෙරට නියෝජිතයන්ට එවා ඒ හරහා වංචාව සිදු කිරීමයි.නමුත් මීට මාසයකට පෙර එම කාඩ්පත මෙරටදී සකස් කිරීමටත් දත්ත සොරකම් කිරීමත් ආරම්භ කර තිබිණි.එම ව්‍යාපාරය ජාත්‍යන්තරය හා බැඳුණු දැවැන්ත මූල්‍ය වංචා ජාලයකි. මෙරට දී එය සිදුකිරීමට විශාල නියෝජිත පිරිසක් ද හොර රහසේ එකතු කරගෙන ඇත. ඉන්ධන පිරවුම්හල්වල පොම්පකරුවන් විශාල පිරිසක් ඊට සම්බන්ධ කරගෙන තිබේ. එහිදී සිදු වෙන්නේ ඉන්ධන ලබා නොගෙන ඉන්ධන ලබාගත් බවට මුදල් ලබා ගැනීම පමණි. එහිදී පොම්පකරුවන්ට ලැබෙන මුදලින් සියයට විස්සක් ද, ඔවුන් එකට එකතු කරන නියෝජිතයන්ට සියයට පනහක් ද ගෙවනු ලබයි.මේ ආකාරයෙන් සිදු කරන වංචාවට අදාළ ව්‍යාජ දත්ත සොරකම් කර ඩෙබිට් කාඩ්පතට ඇතුළු කිරීමේ රහසිගත මධ්‍යස්ථානය ත්‍රිකුණාමලයේ ද්‍රවිඩ ජාතිකයකුගේ නිවසේ සිදුවන බවට රහස් පොලීසියට තොරතුරු හෙළි විය.රහස් පොලීසිය ලබාගත් තොරතුරු මත එම ස්ථානය වැටළුවේය. රහස් පොලීසියේ ඉලක්කය සාර්ථක විය. ව්‍යාජ ඩෙබිට් කාඩ්, ඒවා සකසන උපකරණ, පරිගණක, දත්ත සොරකම් කිරීමට යොදන උපකරණ ඇතුළු සියලු දැ සමඟ එම ද්‍රවිඩ ජාතිකයා අත්අඩංගුවට පත්විය.මොහුගෙන් ප්‍රශ්න කිරීමේදී අනාවරණය වූයේ එම දැවැන්ත මූල්‍ය වංචා ජාලයේ ප්‍රධානියා වන්නේ විදේශිකයකු බවයි. ඔහු ප්‍රංශයේ පදිංචිව සිටියි. ඔහු හා සම්බන්ධ වූ මෙරට නියෝජිතයෝ රැසකි. අත්අඩංගුවට පත් සිවුදෙනාට අමතරව තවත් විශාල පිරිසක් ඊට සම්බන්ධව සිටිති. විශේෂයෙන් ඉන්ධන පිරවුම්හල්වල පොම්පකරුවන් හරහා වංචාව සිදුවුවද, රන් ආභරණ වෙළෙඳ සල් ඇතුළු තවත් ඉහළ පෙළේ ව්‍යාපාරික ආයතන රැසක ද එම වංචාව සිදුවී ඇති බව පරීක්ෂණවලදී හෙළි විය.පසුගිය මාස කීපය තුළ පමණක් බැංකු ගණනාවකට මින් සිදුවී ඇති පාඩුව රුපියල් කෝටි දෙකකට ආසන්න වෙයි. තවත් කෝටි ගණනක් මූල්‍ය වංචාවට හසුවී ඇතැයි විශ්වාස කෙරේ. විදේශ රටවල සිට මෙම වංචාව හරහා මෙරට මුදල් ඇදගත් ප්‍රමාණය තවමත් ගණන් බලා නැත.කෙසේ වුවද මෙම වංචාවට විශාල පිරිසක් සම්බන්ධ වී ඇති බවට තොරතුරු ලැබී ඇත.මොවුන් සියලු දෙනාම අත්අඩංගුවට ගැනීමට රහස් පොලිස් දැල එලා තිබේ. මීට සම්බන්ධ කිසිවකුටත් මෙරටින් පලා යාමට අවකාශ නොමැත. එපමණක් නොවේ මෙම දැවැන්ත මූල්‍ය වංචාව ජාත්‍යන්තරයේ එක් තැනක සිට රටවල් ගණනාවක් පුරා ව්‍යාප්තව කරගෙන ගිය මහා මොළකරු හෙවත් ජාවාරම්කරුවා දැනට ප්‍රංශයේ පදිංචිව සිටින බවට රහස් පොලීසිය තොරතුරු අනාවරණය කරගෙන ඇත. ඔහු අත්අඩංගුවට ගැනීමට රහස් පොලීසිය ජාත්‍යන්තර පොලීසියේ සහාය ද ඉල්ලා තිබේ.මීට මාස ගණනාවකට පෙර ඒ. ටී. එම්. කාඩ්වල දත්ත සොරා ගනිමින් ජාත්‍යන්තරය හා සම්බන්ධ වී මෙරට සිදුවූ දැවැන්ත මූල්‍ය වංචාව පිළිබඳ තොරතුරු හෙළිකර ගනිමින් සැකකරුවන් අත්අඩංගුවට ගත් රහස් පොලීසිය මෙම දැවැන්ත ඩෙබිට් කාඩ් වංචාවේ සුළමුල සොයා ගැනීම රහස් පොලීසියේ තවත් විශිෂ්ට මෙහෙයුමක් වෙයි.විජයානි එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=af1104174</link>
    <topic>බලාගෙනයි ඔබත් සයිබර් යුද්ධයේ හවුල් කරුවෙක්ද?</topic>
    <author>සාකච්ඡා කෙළේ බුද්ධිකා බ්‍රාහ්මණගේ</author>
    <content>මොරටුව විශ්ව විද්‍යාලයේ තොරතුරු තාක්ෂණ ඉංජිනේරු අධ්‍යයන අංශයේ මහාචාර්ය ගිහාන් ඩයස්2010 වසරේ ලොව කැපී පෙනෙන චරිතය ලෙස ‘ටයිම්’ සඟරාව නම් කළේ මාර්ක් සබන්බර්ග් ය. ඔහු විසි හය හැවිරිදි ඇමෙරිකානු ජාතිකයෙකි. මේ තරුණයා ලොව අතිශය ජනප්‍රිය සමාජ වෙබ් අඩවිය වන ‘ෆේස් බුක්’ හි නිර්මාතෘවරයා යි. ‘ටයිම්’ සඟරාව පවසන්නේ හාවර්ඩ් සරසවියේ සිසු සිසුවියන්ට අන්තර්ජාලයේ ඒකරාශි විය හැකි පරිදි නිර්මාණය වූ ‘ ෆේස් බුක්’ වෙබ් අඩවිය නවීන ලෝකයේ සමාජ රටාව වෙනස් කිරීමට සමත් වී ඇති බව ය.පසුගියදා ඊජිප්තු අගමැති හොස්නි මුබාරක්ට සිය ධූරයෙන් ඉවත්වීමට සිදුවන තරමට මහජන උද්ඝෝෂණ දරුණු විය. එරට ජනමතය හැසිරවීමේ ප්‍රධාන ගාමක බලවේගය බවට පත්ව තිබුණේ ‘ෆේස් බුක්’ කට කතා හා ඕප දූප බව බටහිර සමාජ විශ්ලේෂකයින් ගෙන ආ ප්‍රබල මතයකි. රටක දේශපාලන පෙරළියක් ඇති කිරීමට තරම් එක් වෙබ් අඩවියක් බලවත්වීම සයිබර් යුද්ධයේ එක් මුහුණුවරක් පමණි. විකිලීස් වැනි වෙබ් අඩවියක් ලොව බලවතුන්ගේ රාජ්‍ය දෙපාර්තමේන්තු වෙත රහසේ ඇතුළු වී ඒවායේ ඇති රාජ්‍ය රහස් පිටතට ගෙන ප්‍රදර්ශනය කිරීම තවත් දෙයකි. සන්නිවේදනයේ අධිකාරිත්වය බලය හා ක්‍රියාකාරිත්වය පිළිබඳ අනාවැකි පළ කළ ශ්‍රීමත් ආතර් සී. ක්ලාක් පැවසූ ‘සයිබර් යුද්ධයකට’ ලෝකය මුහුණ දී ඇතැයි සනාථ වන්නේ මෙවැනි සිදුවීම් හේතුවෙනි. මේ පිළිබඳව අදහස් දක්වන්නේ මොරටුව විශ්ව විද්‍යාලයේ තොරතුරු තාක්ෂණ ඉංජිනේරු අධ්‍යයන අංශයේ මහාචාර්ය ගිහාන් ඩයස් මහතායි.මොකද්ද මේ සයිබර් යුද්ධය?‘සයිබර් යුද්ධය’ නැතිනම් අන්තර්ජාල යුද්ධය (Cyber war) වචනාර්ථයෙන් හැඟවෙන්නේ අප මෙතෙක් අත්දුටු යුද්ධයට වඩා වෙනස් සිදුවීමක් පිළිබඳවයි. ඉතිහාසය පුරාම අප යුද්ධය අත්දුටුවේ කිසියම් පාර්ශ්ව දෙකක් හෝ කිහිපයක් අතර සිදුවන ගලැටුම් හා ප්‍රචණ්ඩත්වය මුසු ක්‍රියාවලියක් ලෙසයි. එය ගොඩබිම, සාගරය හෝ අහසෙහි සිදුවිය හැකි ය. සයිබර් යුද්ධය සිදුවන්නේ සයිබර් අවකාශයේ නැතිනම් අන්තර් ජාලයේ ය. එය යුද්ධයක් ලෙස අර්ථ ගන්වන්නේ යුද්ධයකින් රටකට සමාජයකට සිදුවිය හැකි ආර්ථික, දේශපාලනික මෙන් ම පෞද්ගලික හානි සියල්ල එයින් ද සිදුවන බැවිනි.ලෝකය සයිබර් යුද්ධය පිළිබඳව සාකච්ඡා කිරීම ආරම්භ කරන්නේ පසුගිය දශකයේ සිට ම නේද?“අන්තර්ජාලය භාවිත කරන්නන්ට මුලින් ම මුහුණ දීමට සිදුවූයේ ජාලගත පිවිසෙන්නන්ටයි. (හැකර්කරුවන්ටයි) ඇතැම් පුද්ගලයින් තමාගේ හැකියාව ප්‍රදර්ශනය කිරීම සඳහා සකස් කරන වෛරසමය වැඩසටහන්වල සිට මෙම හැකර්කරුවන් විවිධ අන්දමින් ක්‍රියාත්මකවනු දක්නට ලැබුණි.මේ අතර මූලික ම දෙයක් වූයේ මුදල් ජාවාරමයි. එමෙන් ම අන් අයගේ පෞද්ගලිකත්වයට බාධා කිරීම හා විවිධ ප්‍රචාර මගින් චරිත ඝාතනය කිරීමයි. මුලින් ම වංචාකාර පුද්ගලයින් විසින් තනිව සිදුකළ එම ක්‍රියාවන් පසුව සංවිධානාත්මක ජාවාරම්කාර කණ්ඩායම් ලෙස ක්‍රියාත්මක වනු දක්නට ලැබුණි. ලොව පුරා අන්තර්ජාල භාවිත කරන්නන් මෙන් ම පරිගණක තාක්ෂණය හා සම්බන්ධ විද්වතුනට මෙය මහත් අභියෝගයක් බවට ද පත්විය.මේ නිසාම හැකර්කරුවන්ගෙන් ආරක්ෂා වී ජාල කටයුතු සිදු කර ගැනීම සඳහා සිදුවන පර්යේෂණ සහ සොයා ගැනීම් දියුණු විය. මේ අනුව හැකර්කරුවන්ගේ ක්‍රියාකාරකම් ද වෙනත් මුහුණුවරින් ඉස්මතු විය. සයිබර් යුද්ධයේ මුල් බීජ මතුවන්නේ මෙබඳු පසු බිමකයි. පසුගිය දශකය පුරා ම වරින් වර සයිබර් යුද්ධය පිළිබඳ සාකච්ඡා ලොව පුරා පැතිරුණු අතර ඒ සඳහා තුඩුදෙන සිදුවීම් ද ලොව පුරා පැතිරුණු අතර ඒ සඳහා තුඩු දෙන සිදුවීම් ද ලොව පුරා ම ව්‍යාප්ත වනු දක්නට ලැබුණි.ලෝකයේ රටවල් බොහෝමයක් ඔවුන්ගේ පරිපාලන කටයුතු වෙළෙඳ කටයුතු ගුවන් කටයුතු නාවික කටයුතු ඇතැම් විට මහාමාර්ගයේ වාහන සංඥා හැසිරවීම පවා සිදු කරන්නේ අන්තර්ජාලය හරහායි. ඇතැම් විට දුම්රිය ටිකට් පතක් මිලදී ගන්නේත් අන්තර් ජාලය හරහායි. ඉන්දියාවේ පවා බොහෝ විට දුම්රිය ටිකට් පත් ඇනවුම් කරන්නේ අන්තර්ජාලය මගිනි. කෙනෙක් හිටි හැටියේ ම කඩා වැදීමේ ජාලගත ක්‍රියාකාරකම් මුළුමනින් ම කඩා බිඳ දැමීම හෝ විකෘති කිරීමක් සිදු කළ හොත් ඉන් අත්වන ප්‍රතිඵලය කනගාටු දායකය. මේ ක්‍රියාවන් සියල්ල ඉන් ඇනහිටී. සයිබර් යුද්ධය යනු එබඳු දෙයකි. එය යම් රටක ජන ජීවිතය අවුල් කිරීම පමණක් නොව මුළුමනින් ම ආර්ථිකය බිඳ වැටීමට වුව හැකි ය. උදාහරණයක් ලෙස අන්තර්ජාලයේ සඳහන් වන දුම්රිය කාලසටහන විකෘති කළහොත් දුම්රිය සේවාවන් අපේක්ෂා කරන මඟීන්ට සිදුවන අපහසුතා කෙබඳු ද? එය ඉතාමත් සරල සිදුවීමකි. නමුත් මේ වනවිටත් ලෝකයේ රටවල් බොහොමයකටම ආර්ථික හා දේශපාලනික ගැටලු රැසක් අන්තර්ජාලයේ සිදුවන මෙවැනි සංග්‍රාම හේතුවෙන් මුහුණදීමට සිදුවී ඇත.“මීළඟ යුද්ධය සිදුවන්නේ සයිබර් අවකාශයේය. රටක් වශයෙන් ඊට මුහුණදීමට අප සූදානම් විය යුතු ය” යනුවෙන් පසුගියදා යුද හමුදාපති මේජර් ජෙනරාල් ජගත් ජයසූරිය මහතා ප්‍රකාශ කර තිබුණා.සයිබර් යුද්ධය කියන දේ ලෝකයේ ඕනෑ ම තැනක ඕනෑම මොහොතක ඇතිවිය හැකියි. රටක් වශයෙන් ඉන් ආරක්ෂාවීමට මුලික විධි විධාන ගෙන සූදානම් වීම සැබවින් ම සිදු කළ යුතුයි. ආරක්ෂාව මූලික වශයෙන් දෙ ආකාරය. ඉන් පෞද්ගලික ආරක්ෂාව පළමුවැන්න දෙවැන්න සමාජ ආරක්ෂාව. මේ පිළිබඳව දැනුවත්වීම හා වගවීම අනිවාර්යයෙන් ම කළ යුතු දෙයක්.අන්තර්ජාලය ජනජීවිතයේ වැදගත් සංසිද්ධියක් නොවන සමාජයකට වුණත් ඉන් බලපෑමක් තිබේ ද?ඇතැම් අය සිතනවා අන්තර්ජාලය භාවිත කිරීම සීමා කිරීමෙන් මේ ගැටලුවලින් බැහැර විය හැකියි කියා. නමුත් මේ ගෝලීය ආර්ථික සමාජ ක්‍රියාවලියෙන් බැහැරව කටයුතු කිරීම අසීරුයි. එසේ ම අන්තර්ජාලය ඇසුරින් අත් කරගත හැකි ප්‍රතිලාභ ඉමහත්.මේ නිසා අප සිදු කළ යුත්තේ හැකි තරම් අන්තර්ජාලය පරිහරණය කිරීමයි. එසේ ම ඇතිවිය හැකි හානි හා ගැටලු පිළිබඳව දැනුම පුළුල් කර ගැනීමයි.මේ පිළිබඳව අප අවබෝධ කරගත යුතු අනෙක් කරුණ වන්නේ අන්තර්ජාලයේ සිදුවන සංග්‍රාමය කටයුතුවලට නොදැනුවත්වම වාගේ අප ද හවුල් වන බවයි. එබඳු චෝදනාවකි. ගැලවීමට ද මේ පිළිබඳව හොඳ අවබෝධයන් ඇති කරගත යුතුයි.“සයිබර් යුද්ධවලට අන්තර්ජාලය භාවිතා කරන සාමාන්‍ය ජනයා නොදැනුවත්ව හවුල් කරුවන් විය හැකියි යනුවෙන් ඔබ අදහස් කළේ කුමක්ද?”බොහෝ විට අප අන්තර්ජාලය හරහා යමක් ඩවුන් ලෝඩ් කර ගැනීමේ දී හෝ විද්්‍යුත් තැපෑල භාවිතා කිරීමේදී අපගේ පරිගණකවලට අප නොදැනුවත්වම තවත් කෙනකු ගේ පරිගණක වැඩසටහනක් ඇතුළු විය හැකියි. එසේ ලොව පුරා පරිගණක දහස් ගාණනක සැඟව සිටින මේ වැඩසටහන් එය හිමිකරු විසින් එක මොහොතක එවැනි දැනුම් දීමකින් එක් ඉලක්කයකට ප්‍රහාර එල්ල කළ හැකියි. ඇත්තෙන් ම සමහර විට එයින් කරන්නේ ඊ මේල් පණිවිඩයක් යැවීමයි. උදාහරණයක් හැටියට අප ගනිමු කොටස් වෙළෙඳපොළ වෙබ් අඩවිය ලොව පුරා ම ඇති පරිගණක මිලියන ගණනකින් එකම මොහොතක එම වෙබ් අඩවිය. විද්යුත් ලිපි ගලා එන විට එයට දරාගත නොහැකි වෙයි. ඒ හේතුවෙන්ම වෙබ් අඩවිය අක්‍රිය වී යයි. මේ නිසා ම ඊට සම්බන්ධ වී ව්‍යාපාරික කටයුතු කරන පුද්ගලයින් අපහසුතාවට පත්වෙයි.මෙම ක්‍රමය හඳුන්වන්නේ බොට් නෙට් (Bot net) නමිනි. මේ අනුව ප්‍රහාරය කරන පුද්ගලයකු සොයා ගැනීම අසීරුවෙයි. එසේ ම ප්‍රහාරය කරන නිශ්චිත තැනක් ද නැත. රටක් වශයෙන් කලාපයක් වශයෙන් හුදෙකලාවේ පිළියම් සෙවීමට ද නොහැකි ය. ලෝක බලවතුන් වුව ද වෙනසක් නැත.සංවර්ධිත රටවල් වුව ද තනිව විසඳාගත නොහැකි ය. ඒ නිසා ම ලෝකයක් වශයෙන් එක් වී මීට පිළියම් සෙවිය යුතු බවටත් ආරක්ෂාව තහවුරු කරගත යුතු බවටත් එකඟතා ඇති කරගෙන තිබේ.පසුගිය කාලයේ එස්කෝනියාවේ සයිබර් ජාලයට මෙබඳු ප්‍රහාරයක් එල්ල වුණා.තප්පර ගණනක් ඇතුළත එරට රජයේ මෙන් ම පෞද්ගලික අංශයේ ජාල පද්ධති සියල්ල විනාශයට පත්වී තිබුණා. නමුත් තවමත් ඊට වගකිව යුත්තෙත් සොයා ගැනීමට නොහැකි වී තිබෙනවා. තවමත් ඒ අපරාධ පිළිබඳව අනුමානයක් පමණයි පවතින්නේ. ඒ සඳහා ඇතැමුන් සැක කළේ රුසියාව ඊට සම්බන්ධ බවයි.ඇමෙරිකාවේ සිදුවූ එබඳු සිදුවීම්වලට චීනය වගකිව යුතු යැයි අදහස් ඉදිරිපත් වුණා. නමුත් තවමත් අපරාධ කරුවන් නිශ්චිත ව හඳුනාගෙන නෑ.”අන්තර්ජාලය හා පරිගණක අපරාධ මර්දනය කිරීමට පවතින නීති හා රීතිය ක්‍රියාත්මක කරන ආයතන සතු දැනුම ප්‍රමාණවත් යයි ඔබ සිතනවාද?අනෙකුත් ආසියානු රටවල් හා සැසඳීමේ දී පරිගණක අපරාධ සම්බන්ධයෙන් අප රටේ ක්‍රියාත්මක වන පරිගණක අපරාධ පනත දියුණු මට්ටමක පවතින බව පිළිගත යුතුයි. ඒ වගේ ම පරිගණක අපරාධ අවම කිරීම සඳහා වන අන්තර්ජාතික එකඟතාවන් සමඟ අපරාධ සම්බන්ධව ක්‍රියා කරනවා. ඒ අනුව නිරතුරුව මේ ක්ෂේත්‍රයේ ඇතිවන ගැටලු හා අභියෝග පිළිබඳව දැනුවත්වී සිටිනවා.ඒ සඳහා අප විශ්ව විද්‍යාලයය ද සම්බන්ධ වී කටයුතු කරනවා. මීට අමතරව ඕනෑ ම හදිසි අවස්ථාවක දී පරිගණක පද්ධතිය ආරක්ෂා කිරීම සඳහා ම පිහිටුවන ලද “පරිගණක පද්ධති ආරක්ෂා කිරීමේ හදිසි සේවාවන් ද” (CERT)  නමින් ක්‍රියාත්මක වෙනවා. මේ රජයේ හෝ පෞද්ගලික අංශයේ ඕනෑම කෙනකුට එහි සේවය සලසා ගත හැකියි.මීට අමතරව අන්තර් ජාලය පරිහරණයේදී ආරක්ෂක උපක්‍රම භාවිත කිරීමට වගබලාගත යුතුයි. ඉන් කීපයක් මෙසේයි.නිරතුරුව වෛරස් පෙරනයක් (ගාඩ්) භාවිතයෙන් පරිගණකය ආරක්ෂා කර ගැනීම ෆේස් බුක් වැනි සමාජ වෙබ් අඩවි භාවිතයේදී පෞද්ගලික තොරතුරු ඇතුළත් කිරීමේදී පෞද්ගලිකත්වය ආරක්ෂා කර ගන්නා අතර භාවිතයට පුරුදුවීමට මෙන් ම තම විද්යුත් ලිපිනය ඉල්ලා සිටින අවස්ථාවල දී ඒ පිළිබඳව ආරක්ෂාකාරී වීම.නොදන්නා අයගෙන් ලැබෙන විද්්‍යුත් පණිවිඩ විවෘත නොකිරීම මෙන් ම දන්නා අය ලෙස පෙනී සිටිමින් එවන රැවටිලිකාර විද්යුත් පණිවිඩ පිළිබඳ සැලකිලිමත් වීම.පෞද්ගලික ආරක්ෂාව තහවුරු කර ගැනීමෙන් ජාතික ආරක්ෂාව තහවුරු කිරීමට හැකිවනු ඇත.සාකච්ඡා කෙළේ බුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=af1104175</link>
    <topic>‘හැන්ද නටයි කූර නටයි තාච්චියේ කැවුම නටයි’</topic>
    <author>සුමේධා නවරත්න</author>
    <content>ඔවුන්ගේ රසකැවිලි විවිධය. ඒ රසකැවිලි අතර ප්‍රධානත්වය ගන්නා කැවුම් සහල් පිටියෙන් හා පැණියෙන් සාදා ගනු ලැබේ.”රොබට් නොක්ස් සිය එදා හෙළදිව කෘතියේ (පරිවර්තනය - ඩේවිඩ් කරුණාරත්න) කැවුම් ගැන තබා ඇති තවත් සටහනක් එබඳුය. කැවිලි අතර සැබෑවට ම ප්‍රධානියා කැවුම් ය. කැවිලි ගැන ඇතිවන කතාබහකදී වුවද කැවුම් පෙරටුකොටගෙන ය අනෙක් කැවිලි ගැන කියවෙන්නේ. කැවුම් කොකිස්, කැවුම් කිරිබත්, කැවුම් කෙසෙල් යනාදි කෙසේ කීව ද කැවුම්වලට පළමු තැනම හිමි වෙයි.විවාහයකදී නැකතට අනුව ළිප තැබෙන තෙල් තාච්චියේ මුලින්ම බැදෙන්නේ කැවුම් ය. අතීතයේ කැවුම් බැදෙන විට රතිඤ්ඤාා හඬ පැතිරෙයි. රබන් සුරල් නැඟෙයි. ඒ අනුව පාද තබමින් අත්පුඩි තලමින් ගැහැනු නටති. මංගල උත්සවයේ සිරි අසිරි ගමම දැනගන්නේ මේ කැවුම් බැදෙන අවස්ථාවේදීය.මෙලෙස පළමු කැවුමෙන් පටන් ගන්නා කැවුම් බැදිල්ල එකල නම් කැවුම් දාහ ඉක්මවෙන්නට බැදෙති. මන්දයත් ඒ පැත්තෙන් මේ පැත්තට, මේ පැත්තෙන් ඒ පැත්තට කැවුම් දාහ ගණනේ මාරුවෙන නිසාය. එකල විශේෂයෙන් නුවර ප්‍රදේශයේ, මනාලයා විවාහ දින මනාලියගේ නිවෙසට යා යුත්තේ කැවුම් දාහක කැවුම් කදක් ද සමඟිනි. ඒ බව සිංහල සිරිත් සංග්‍රහයේ (සංස්කරණය - ඩී. ඊ. හෙට්ටිආරච්චි) එන විස්තරය මෙබඳුය.“මංගල දිනට මනමාල පක්ෂයෙන් කැවුම් 1000 ක් බුලත් 1000 ක් අඩංගු කදක්, ගිරා කැත්තක්, කිල්ලෝටයක් හෙප්පුවක්, රෙදි රියන් විස්සකට වැඩි වූ සුදු රෙදි කච්චියක් යනාදිය සූදානම් කරගෙන හේනයා, ...... මනාලියගේ නිවෙස කරා පැමිණෙත්.”විවාහයේ දී මෙන්ම කත්බැදි මඟුල හෙවත් දායාද මංගලයේදී ද කැවුම් ප්‍රධාන කැවිල්ල බව එහි ම එන මේ සටහනෙන් පැහැදිලි වේ.“විවාහ වූ ස්ත්‍රී පුරුෂ දෙදෙනා තුන් මසක් පමණ ගත වෙන්නට පෙර කැවුම් කත් ආදිය සලස්වා ගෙන අවශ්‍ය ඥාතින් කීප දෙනෙක් සමඟ තම මවුපියන්ගේ නිවෙසට එති.”“තවත් කාලයක් ගතවූ පසු නෑ පක්ෂය කැවුම් කෙසෙල් කත් බැදගෙන උනුන් දැකීමට යනු ලැබේ...”එකල කැවුම්වලට තිබු තැන එබඳුය. විවාහයේදීත් විවාහයෙන් පසු නැදෑයන් උනුන් බැහැදකින්නට යාමේදීත් කැවුම් කෙසෙල් ගෙන ගිය බවට සඳහනක් ජයසේන ජයකොඩිගේ අඹු දරුවෝ නවකථාවේ වේ. බබුන් හා වෙලුන් විවාහයෙන් පසු මේ දෙපළ බබුන්ගේ මවුපියන් බැලීමට යාමේ අවස්ථාව උදා වෙයි. ඒ ගැන කතුවරයා සටහන් තබන්නේ මෙලෙසය.“නොහොඳ දික්ගැසුණේ හතරවෙනිදා බබුන්ගේ පාර්ශවයේ නෑ ගෙවල්වලට යාම සඳහා කැවුම් කොකිස් තැනීමේ යෝජනාව ඉදිරිපත් වීමත් සමඟය.”කල්යල් බලා කැවුම් තැනීමේ යෝජනාව වෙලුන් ඉදිරිපත් කරන්නේ සිය මෑණියන්ටය. ඒත් ඒ වන විට වෙලුන්ගේ මව සිය පුතා හා ලේලිය කෙරෙහි කේන්තියෙන් පසු වූ බැවින් කැවුම් හැදීමේ යෝජනාව මඟ හරියි. මවගේ ප්‍රතික්ෂේප කිරීම හමුවේ වෙලුන් මහත් දුකට හා අපහසුතාවට පත් වෙයි.“අපි හල්තොට යන්නෙ කොහොම ද?” වෙලුන්ට ඇඩෙන්න එයි.“කැවුම් කොකිස් ඕනෙ නෑ. බිස්කට් කියලා ජාතියක් දැන් තියෙනවා. අපි කෙසෙල් මලක් ඉදෝගෙන කෙසෙලුයි බිස්කටුයි අරං යමු. බිස්කට් හොරණින් ගත්තහැකි.”“බිස්කට්? ඒ මොනවද මං ඒවා කාලා නෑ.”පොඩි පොඩි හතරැස් කෑලි ටිංවලයි තියෙන්නෙ. ඒවා දුන්තෙල් රහයි.“අත් දෙක වන වනා ගියා වගෙයිනේ. අම්මලා මොකුත් හිතයි ද?”බබුන්ගේ බිස්කට් යෝජනාවට වෙලුන් ප්‍රතිචාර දක්වන හැටි අපූරුය. ජයසේන ජයකොඩි මේ කතාව ලියා ඇත්තේ මීට වසර සියයකට පෙර තිබූ සමාජය පසුබිම් කරගෙනය. එබැවින් ඒ කාලයේ කැවුම් කෙතරම් ජන ජීවිතයට බද්ධ වී තිබු අහරක් ද යන්න පැහැදිලි වේ. ඒ වන විට වෙලුන් බිස්කට් හඳුනන්නේ ද නැත. එකල කැවුම් වෙනුවට බිස්කට් ගෙන යාම හිස් අතින් ගියා වැනිය. මෙකල කැවුම්වලට ආදේශක විවෘත ආර්ථිකය ඕනෑ තරම් මවා දී ඇත. ඒ අතර දේශීය මෙන්ම විදේශීය ආනයනික අහර ද වේ. ඒ සියල්ලෙන් කැවිලි මේසය පිරී තිබුණ ද කැවුම් නැති මඟුල් තුලාවක් සොයා ගත නොහැකි.මෙකල මනාලයකු මනාලියක බැලීමට යාමේ දී බොහෝ විට ගෙන යන්නේ කේක් ගෙඩියක් වුවද එකල නම් ගෙන ගියේ පිඟානක් තරමට විශාල කැවුම් ගෙඩියකි. ඒ බව අපට කීවේ ගල්කිස්ස මහ හෝටලයේ ප්‍රධාන සූපවේදී පබ්ලිස් සිල්වා මහතාය.“මනාලයා ගෙන යන කැවුම් ගෙඩිය අද කාලේ කෙක් ගෙඩිය වාගේ කෑලි වලට කැපුවා. කැවුම ගෙනා අයත් ඒ කැවුම්වලින් සංග්‍රහ ලැබුවා. කේක් ලැබෙන්න කලින් මනාලයා මනාලිය බලන්න ගෙන ගියේ ඔය විශාල කැවුම් ගෙඩිය අරගෙන.පෘතුගීසිකාරයා ලංකාවට ආවාට පස්සෙ ඔවුන් නත්තලට හැදුවා බෲදර් කියලා අහරක්. බටර් කේක් එකට සමාන රවුම් හැඩැති මැද සිදුරක් තියෙන කේක් වර්ගයක්. ඔය සිදුර මැද කොළ ඉත්තක් ගහලා එය සරසා ගන්නවා. මේ බෲදර් එක තමයි කේක් බවට පත්වුණේ. පසු කාලෙක අපි කැවුම් වෙනුවට කේක් ගෙනියන්න පුරුදු වුණා. අපි පුංචි කාලෙත් මනාලයා මනාලිය බලන්න ගෙන ගියේ විශාල කැවුම් ගෙඩියක්.”පබ්ලිස් සිල්වා මහතා කැවුම් පිළිබඳ සිය අත්දැකීම විස්තර කළේ එලෙසය. කෙසේ වුවද මෙකල ද විශේෂයෙන් මහනුවර ප්‍රදේශයේ විශේෂ උත්සව අවස්ථාවල මේ විශාල කැවුම් පිසින බව නොරහසකි.විවාහයෙන් පසු දරු උපතකදී ද කැවුම් වැදගත් වේ. දරුවා බිහිකළ මවට ඇප උපස්ථාන සඳහා එන රෙදි නැන්දාට ඒ කටයුතු අවසානයේ තෑගි බෝග දෙයි. ඒ තෑගි බෝග අතර කැවුම් ගන්නේ ප්‍රධාන තැනකි. සිංහල සිරිත් සංග්‍රහයේ බිහිවීමේ මංගල්‍යය නමැති පරිච්ඡේදය යටතේ ඒ ගැන කියවෙන විස්තරය මෙබඳුය.“අන්තිම දා රදා කුලියට මුදලින් තංගමක් එනම් සත 16 ක් ද හාල් සේරු 5 ක් ද .... කැවුම් කිරිබත් යනාදිය පිළිවෙළ කර කන්ට දී ඉන්පසු ඔවුන්ට ගෙන යන්ට සතුටු තරම් කෑම පොදියක් බැඳ දෙනු ලැබේ.”දරුවාගේ බත් කැවීමේ මංගල්‍යයේ දී, දරුවකුට අකුරු කියවීමේ දී, දරුවාගේ හිසකෙස් පළමුවරට කැපීමේ දී මෙන්ම කොටහළු මඟුල් උත්සවයක දී යනාදි කොයි ආකාර උත්සවයකදී වුවද කැවුම් අනිවාර්ය කැවිල්ලකි.බත් කැවීමේ මංගල්‍යයේදී “වරිගක්කාර නැදෑ හිත මිත්‍රාදීන් සහ සංඝයා කීප නමක් ද ගෙන්වා කැවුම් කිරිබත් ආදිය පිළියෙල කරවා ළදරුවාට ....... රන් රිදී අල්වති” යනාදි ලෙස සටහනක් ඇත්තේ සිංහල සිරිත් සංග්‍රහයේය.දැරියක වැඩිවියට පත්වූ අවස්ථාවක එම උත්සවයට කැවුම් අනිවාර්ය අංගයක් වුවද ගෙට වී සිටින කාලය ඇතුළත එම දැරියට කැවුම් තහනම්ය. ඒ කාලය ඇතුළත දෙන නොදෙන ආහාර ගැන ඇති සඳහනේ කැවුම් ගැන විශේෂ සඳහනක් වේ.“මේ කාලය තුළ තමන්ගේ නැදෑ මිත්‍රවරු කිරිබත් පියවා ගෙනවිත් ඈට සංග්‍රහ කරත්. කැවුම් ආදී බැදි ද්‍රව්‍ය සහ පිළිහුඩු ජාති ගැනීම අයෝග්‍යයයි.”එසේ වුවද දැරිය එළි බස්සන දිනයේ කැවුම්වලට ඇත්තේ සුවිශේෂ ස්ථානයකි.“බඩහැල තෙමේ ඉසදිය වත් කරන කලේ ද, කැවුම් පිසින ඇතිලිය ද, පිටි යොදන කොරහේ ද... ඇතුළුව වළන් දොළහක් රැගෙන එන්නාහ.”(සිංහල සිරිත් සංග්‍රහය)කැවුම් වර්ග කීපයකි. ඉන් ප්‍රධාන තැන ගන්නේ කොණ්ඩ කැවුමය. කොණ්ඩය නැති කැවුම කැවුමක් නොවේ ය. ඒවාට ඇතැමෙක් කියන්නේ හැදි කැවුම් කියාය. හැදි කැවුමෙන් පටන් ගෙන කියන්නට ඇති කැවුම් වර්ග නම් මේවාය. සීනි කැවුම්, නාරං කැවුම්, මුං කැවුම්, පනා කැවුම්, සිල්ලර කැවුම් යනාදියයි. කාලයක් පැණිවල පෙඟෙන්නට දැමු කැවුම් පැණි කැවුම්ය. ඒ ගැන ඇතැමෙක් කතා කරන්නේ ද සිතෙන් පැණි කැවුම් කමින් දිවෙන් තලු මරමිනි.“අප්පා ඒවායේ රහ...!”පැණි කැවුම් ගැන වර්ණනා කරමින් අපේ මිතුරියක පැණි කැවුම් අගය කළේ එලෙසය. කාලයක් පැණිවල නොතබා තබන කැවුම් අප කන්නට පෙර පුස් කන්නේය. ඒවා වණ්ඩුවේ තැම්බු පසු පුස් නැති කැවුම් කන්නට අපට පුළුවන. ඒවා වණ්ඩු කැවුම් ය.මේ මොන විදියට කියූව ද පබ්ලිස් සිල්වා මහතා පවසන්‍ර්නේ මේ හැම අහරටම කැවුම් කීම වැරැදි බවය. ඔහුට අනුව කොණ්ඩය ඇති තෙලෙන් බදින කැවුම පමණකි කැවුම වන්නේ. කොණ්ඩය ගන්න නොදන්න ගැහැනු වැරදුණ කැවුමට “හැදි කැවුම්” කියා නම් තබා ගත්තාට ඒවා කැවුම් නොවන්නේ ය.“එහෙම නම් අනෙක් හැම කැවුමක් කුස රජගෙ මූණ වගේ වෙන්න එපැයි.”කැවුම් පිළිබඳ උත්පත්ති කතාව ඇසුරෙන් ද ඔහු සිය මතය තහවුරු කරන්නට උත්සාහ දරයි. එමෙන් ම අනෙක් ආහාරවලට ඊට අදාළ නම මිස කැවුම් යනුවෙන් නොකියන ලෙසට ද ඔහු ඉල්ලීමක් කරයි.කෙසේ වුවද නොක්ස් පවසන කැවුම ද කොණ්ඩය සහිත කැවුමක් නම් නොවේ. එකල කැවුම් සැදූ සැටි නොක්ස් සිය ‘එදා හෙළදිව‘ ග්‍රන්ථයේ සටහන් කර ඇත්තේ මෙලෙසය.“...සහල් පිටි අනා ගුළි ගසා කොළපතක තබා ඇඟිල්ලෙන් පැතලි කොට පැහෙන තෙල් ඇතිලියේ බහා පදමට කරවූ පසු තෙලෙන් එළියට ගනිති.”කෙසේ වුවද මෙකල සමාජය ද නියම කැවුම ලෙස හඟින්නේ කොණ්ඩ කැවුමය. විශේෂ අවස්ථාවක කැවුමේ කොණ්ඩය ගැනීමට දන්නා කාන්තාවකම ගැමියන් තවමත් සොයා යන්නේ එබැවිනි. කැවුමේ කොණ්ඩය ගැනීමට ඇති හැකියාව ද එකල මෙකල ගැමි ගැහැනියක දක්වන මහත් සමත්කමකි. කොණ්ඩය මෙන්ම පදම ද ගන්නට දන්නා ගැහැනු එදාට වඩා අද විරලය.මේ අවුරුදු කාලේ කැවුම් ගැන ඇහෙන කතාබහ ද වේ. පසුගිය දිනෙක එක් කාන්තාවක තවත් කාන්තාවකට තම කැවුම් ඉවීමේ හැකියාව ගැන පැවසුවේ ආඩම්බරයෙනි.“අයියෝ මට නම් තවම ඒක කරගන්න බෑ. හැන්ද තියෙන අත වැඩ කරද්දි කූර තියෙන අත නැවතිලා කූර තියෙන අත වැඩ කරද්දි හැන්ද තියෙන අත නැවතිලා.”අනෙක් කාන්තාව සිය නොහැකියාව ගැන අදෝනා නැගුවේ එලෙසය. නියම කොණ්ඩ කැවුම හදන්නට නම් අත් දෙකම එකවර නිවැරැදිව ක්‍රියා කළ යුතුය.“හැන්ද නටයිකූර නටයිතාච්චියේකැවුම නටයි” යනුවෙන් ජනකවියා ගැයුවේ ගැමි කතගේ මේ හැකියාව ගැනය.කැවුම් වර්ග ගැන කතාව මෙබඳු වුවද ලංකාවේ ජීවත්වන ප්‍රධාන වර්ගය වගේ ම ලංකාවට සංක්‍රමණය වූ ඇතැම් විදේශික ජන කොට්ඨාසවල ද කැවුම්වලට ලැබෙන්නේ ප්‍රධාන ස්ථානයකි. සිංහල බෞද්ධයාට මෙන්ම සිංහල කතෝලිකයාට ද කැවුම් විශේෂ අහරක් වූ බව පසුගිය කලාපයේ මර්සලින් ජයකොඩි පියතුමාගේ ඉස්සර කාලේ කෘතිය ඇසුරින් තැබූ සටහන කදිම සාක්ෂියක් විය. එකල නත්තලට කතෝලිකයාගේ ද ප්‍රධාන රස කැවිල්ල වූයේ පබ්ලිස් සිල්වා මහතා කියූ බෲදර් හෝ කේක් නොව කැවුම්ය.මෙකල ද නත්තලට බොහෝ කතෝලිකයන් කැවිලි මේසයේ කැවුම් තබා තිබේ. ඒවා පිසින්නට නොදත් කතෝලිකයකු ඇතැම් විට දන්නා අයකු ලවා කැවුම් සාදා ගනී. නැතිනම් “කැවුම් කඩෙන්” හෝ කැවුම් මිලදී ගනී.නත්තලක දී කෙසේ වුවද කතෝලිකයන්ගේ විශේෂ උත්සව අවස්ථාවලදී එනම් විවාහ මංගල උත්සව, ක්‍රිස්තියානි උත්සවය, අකුරු කියවීම, සත්ප්‍රසාද ලැබිලි උත්සවය යනාදි ප්‍රධාන උත්සවවලදී කැවුම් ප්‍රධාන තැනක් ගනී. කතෝලිකයන් කේක්වලට මෙන්ම කැවුම්වලට ද ලබා දෙන්නේ ප්‍රධාන ස්ථානයකි. එහි දී කතෝලික ධර්මය හා සිංහල ජාතියේ සංස්කෘතිය යන කරුණූ දෙකම එක්වීම ඊට හේතුවයි.ඊට අමතරව ලංකාවට සංක්‍රමණික ජාතින් වන සිලෝන් කැෆර් (ලංකා කාපිරි), පෘතුගීසි සිංහලයෝ යනාදි ජන කොටස්වලට ද කැවුම් ප්‍රධාන රස කැවිල්ලක් බව “ජන විවිධත්ව“ නමැති කෘතියේ සඳහන් වේ.“මහද්වීපයකින් උදුරා දූපතක පැළ කළ සිලෝන් කැෆර්වරු” (විමලනාත් වීරරත්න) නමැති ලිපියේ කැවුම් ගැන ඇති සඳහන මෙබන්දකි.“ඔවුන්ගේ ආහාර සංස්කෘතිය ද බෙහෙවින් සරල ය. මස් ව්‍යංජනයක් සමඟ සුදු හාල් බතින් තුන්වේල පිරිමසා ගැනීමට ඔවුන් කැමැතිය. පනා කැවුම් හා සිල්ලර කැවුම් යන කැවිලි උත්සව අවස්ථාවකදී අනිවාර්යය.”මේ අනුව බලන විට මහද්වීපයකින් උදුරා දිවයිනක පැළ කළ ජාතිය, දිවයිනේ කැවිල්ලක් සිය උත්සව අවස්ථාවලදී ප්‍රධාන රසකැවිල්ල බවට පත් කරගෙන ඇති සැටියෙකි. එසේ නැතිනම් පනා කැවුම් සිල්ලර කැවුම් මහද්වීපයෙන් ගෙනා යුතුය. ඔවුන්ට එය ලැබුණේ දිවයිනේ සංස්කෘතියෙන් ද මහාද්වීප සංස්කෘතියෙන් ද යන්න ගැන තවදුරටත් සොයා බැලිය යුතු කරුණකි.එම ග්‍රන්ථයේ ම වීරරත්න විසින් ම රචිත “වහකෝට්ටේ පෘතුගීසි සිංහලයෝ” නම් ලිපියෙහි ද කැවුම් එම ජන වර්ගයට අදාළ වෙන ආකාරය ගැන සඳහනක් වේ. බත් කද හා කැවුම් කද යන අනු මාතෘකාව යටතේ කැවුම් ගැන ඔහු සටහන් තබා ඇත්තේ මෙලෙසය.“මනාලියගේ දෙමාපියන් විසින් තම දියණිය බලන්නට දින 03 කින් මනාලයාගේ නිවසට එන විට බත් මාළුපිනි කදක් හා කැවුම් කුරුණියක් සමඟ ඉදුණු කෙසෙල් කැන් කීපයක් කද බැඳගෙන පැමිණිය යුතුය.”මෙරට ඇතැම් ජනවර්ග අතර කැවුම්වලට ඇති තැන එබඳු වෙද්දී මීට වසර සීයකට පෙර හත්කෝරළයේ වැව් ගම්මාන ඇසුරේ දිවි ගෙවූ ගොවීන් අවුරුද්දට කැවුම් පිසූ හැටි දැන ගැන්ම ද වැදගත්ය. ඒ බව සටහන් වන්නේ මහින්ද කුමාර දළුපොත ගේ “අවුරුදු වගතුග“ කෘතියේය.“නැකැත් සීට්ටුවේ පළමුවෙන්ම ලියා සටහන් කරලා තියෙන්නේ හා හා පුරා කියා උදාවෙන බක් මහේ තෙල් වළං ළිප තියන නැකතයි. මේ ආකාරයට නැකතට තෙල් වළං ළිප තියා කැවුම් පිසීමට පටන් ගන්නා තුරු... අවුරුදු කෝණමට කැවිලි පෙවිලි තනන්නට තහංචියි.”මේ විදියට හදන පළමු කැවුමට ඔවුන් කිව්වේ “කෝඳුරු කැවුම” නැතිනම් කෝඳුරු කොණ්ඩෙ කියාය. මේ කෝඳුරු පංගුව අයිති කෝඳුරුවන්ටය. ඒ ඇයි ද යන්න අවුරුදු වගතුගේ සටහන් වන්නේ මෙලෙසය.“තෙලෙන් බදින සුවඳට අහල ගං හතක සිටින කෝඳුරුවන් රෑන් පිටින් එන බවට මතයක් තියෙනවා. මේ වදයෙන් බේරීමට පළමු කැවුම කැවුම් පිසින යාලත්තේ වහලයේ එල්ලනවා.”මේ කෝඳුරු කැවුම තවමත් ඇතැම් ගෙදරක එල්ලෙන අයුරු දක්නට ලැබේ. එය අවුරුදු නැතිව ද එල්ලෙයි. පසුගිය දවසක මීගමුව ප්‍රදේශයේ ගෙදරකට ගිය මා දුටුවේ එම නිවසේ කුස්සි වහලෙහි කැවුමක් එල්ලෙන අයුරුය. ගෙදරට ඇති කෝඳුරු කරදරයෙන් බේරීමට නගරයේ කැවුම් කඩයෙන් කැවුමක් ගෙනවිත් එල්ලා ඇති බව ගෙහිමි කත පැවසුවාය. එහෙත් එම කටයුත්ත කර තිබුණේ අසූ පස් හැවිරිදි ඇගේ පියා විසිනි. බලනකොට කැවුම් කන්නට කෝඳුරුවොත් කැමැත්තෝ වෙති.සැබැවින්ම කැවුම් වලට ඇති කැමැත්ත නම් මොන රස කැවිලි ආව ද මේ රටේ ජනතාවට නම් නැති වී නොයන කැමැත්තකි. ඇමරිකාවට එංගලන්තයට ඕස්ට්‍රේලියාවට ගිය ද කැවුම් ගැන මතකය හෝ ඊට ඇති කැමැත්ත අපේ සනුහරෙන් ඈත් නොවේ. එම රටවල සිටින්නන්ට යවන කෑම අතරේ කොණ්ඩ කැවුම් සාදවා යවන්නට මෙරට සිටින්නන්ට සිදුවන්නේ එබැවිනි. සුද්දාගේ අතේ තෙල් නොවදින්නට එය හොඳින් ඔතා යැවීම ද ලංකාවේ ඇත්තන්ගේ වගකීමය.මේ ලිපිය අවසන් කරන්න යන මොහොතේ මගේ සිහියට නැඟෙන්නේ මාර්ටින් වික්‍රමසිංහයන් ගේ කෙටි කතාවකි. “සිනා නොමසෙන් දසන් දක්වා” නමැති එම කෙටි කථාවෙහි දුම්රිය පළෙහි සිටින දැරියන් නගන සිනාව එහි සිටින එක් පුද්ගලයකුගේ විවේචනයට ලක්වේ. එහෙත් එය අසා සිටින අනෙක් තැනැත්තේ ඒ විවේචන නොඉවසයි. දත් පෙන්නා සිනාසීම හා නොපෙන්නා සිනාසීම ගැන දෙදෙනා අතර ඇතිවන සංවාදය මෙලෙසය.“සිනා නොමසෙන් දසන් දක්වා” යි අපේ පුරාතන ගෑනු දරුවන්ට අපේ ගුරුවරු ඉගැන්නුවා. දැන් හැදෙන අපේ ගෑනු ළමයි මඟට බැහැලා කොක් හඬ දි දී සිනාසෙනවා.”මේ අසන අනෙක් තැනැත්තේ ඊට පිළිතුරු දෙන්නෙ මේ ආකාරයෙනි.මහත්මයා දත් නොපෙන්නා සිනා සෙන්නට උත්සාහ කරලා බලන්න. ළඟ ඉන්න කෙනෙකුගෙන් අහන්න මහත්මයාගේ මුහුණ බුරිය නැති කැවුම් පෙත්තකට හැරෙන්නෙ නැද්ද කියා” යි මම කීවෙමි.කැවුමක් වැනි කුස රජගේ මුහුණට පබාවතිය අකමැති වුවද ලක්වැසියෝ නම් කැවුමේ රසට මෙන්ම පෙනුමට ද කැමැත්තෝය. එනමුදු අපේ ඇතැම් තරුණියෝ “අපෝ උන්දැගේ මුහුණ කැවුමක් වගේ” යැයි පවසමින් පබාවතිය මෙන්ම, මෙකල ද සිය අත පතා එන්නන් ප්‍රතික්ෂේප කරති.සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=af1104176</link>
    <topic>මල් ගොමු ගුමු ගැන්වූ සිංහල අලුත් අවුරුද්ද</topic>
    <author>අරුණි මුතුමලී</author>
    <content>අඹ ගහේ හරස් අත්තේ බැඳපු අවුරුදු ඔංචිල්ලාවට වෙලා ඉන්න කොට බංකුවේ ඉන්නවාටත් වඩා හොඳයි වගේ. ඔංචිල්ලාවෙ ලණු පට දෙක පැටලෙන්න ඇඹරුවාම ආපහු වේගෙන් අනිත් අතට කැරකෙනවා. එතකොට හරියට චිත්‍රපටයක දර්ශන තලය කැරකෙනව වගේ වට පිටාවට එක හුස්මට පේනවා. ඒ වේගෙටම ලණුපට දෙක අනිත් පැත්තට ඇඹරුණාම තවත් ටිකක් ඒ පැත්තටම කැරකිලා කකුලෙන් පොළොව අතාරිනව. පුංචි කාලේ ඉඳන්ම ඒ කැරකෙන ලෝකෙට වෙලා පහුගිය දේවල් අනාගතේ වෙන්න පුළුවන් දේ ගැන කල්පනා කරන පුරුද්දකුත් තිබුණා.ගමේ මහ ගෙදර පොල් අඹ ගහේ නම් බැඳලා තිබුණේ ලොකු ඔංචිල්ලාවක්. ඒ දවස්වල අවුරුද්දට ගමේ ළමයි ඔක්කොම වගේ ඔංචිලි පදින්නත් එක්ක මහගෙදරට පිරුණා.වැඩියෙන් ම උඩට පදින කෙනාට තෑග්ගකුත් දෙනවා.ළමයි විතරක් නෙවෙයි වැඩිහිටියොත් අවුරුද්දට දවස් ගණක වෙලේ ඉඳන් එනවා, යනවා. කැවිලි හදනවා. උදව් වෙනවා. ගමේ ගෙවල් හැම එකක් ම තමන්ගෙ වගේ. මායි මල්ලියි ගමේදී නිතරම දිව්වේ ලුසි ආච්චිගෙ ගෙදරට. දූලා පුතාලා මොන රට රාජ්ජවල ගියත් ලුසි ආච්චි හැමදාමත් හිටියේ තමන්ගෙම පැල් කොටේට වෙලයි. ගොම මැටි අලුතින් ගාලා, ජනෙල් රෙදි අලුතින් දාලා, අලුත් පැදුරු වියලා එළලා, අවුරුදු කුමාරයාව පිළිගන්න ලුසි ආච්චි බලන් ඉන්නවා.ටාං... ටාං...ටාං...පන්සලේ ඝණ්ටාරෙ! නොනගතේට වෙලාව හරි. අපේ ගෙදර හැමෝමත් එදාට පන්සල් ගියේ සැදැහැ සිතින්. ලොකු හාමුදුරුවෝ නොනගතේ ගැන තේරුම් කළ හැටි අදත් මතකයි. “මේ ආකාස තලේ අංශක තුන්සිය හැටක රවුමක් ය කියලා හිතුවොත් රාශි දොළහේ හැම රාශියකටම අංශක තිහක් අයිතියි. මීන මේෂවලටත් එහෙමමයි. ආගත කියන්නේ විශේෂයෙන් පැමිණීම කියන තේරුම, නො ආගත කියන්නේ එහෙනං විශේෂයෙන් පැමිණියේ නැහැ කියලානේ.ඒ කියන්නේ මීන රාශියේ අන්තිම අංශකේ කෙරවල ගමන් කරන සූර්යයා මේෂ රාශියේ මුල් අංශකේට තවම සේන්දු වෙලා නැහැ. ඒ වෙලාවට නැකැත්, සුබ මුහුර්ත යෙදෙන්නෙත් නැහැ. නොනගතේ අපර භාගෙ තමයි සූර්යයා මේෂ රාශියට එන්නේ. එතකොට තමයි ඉතිං ඔය ඇත්තන්ට සතුටෙන් අවුරුදු උදාවෙන්නේ.”පන්සලට මුළු ගමට වගේ එන නිසා නොනගතේදීම සමහර නොහොඳ නෝක්කාඩු ඉවර වෙනවා.ටාං... ටාං... චට පට... චට පට... ඩෝං ඩෝං...අවුරුද්ද උදා වෙච්ච සතුටට රබාන වටේ නටන ගමන් වැලිමිටෙනුත් පද හඬවන්න රුසියා ලුසි ආච්චි. ඒ අතරම වට පිටාවට ඇස් යවන ආච්චිලා විහිළු තහළුවලටත් යොදා ගත්තේ රබන් පදමයි. පාර අයිනේ කුලියට හිටපු බර්ගර් පවුලේ ගැහැනු ළමයාට හිත ගියාය කියන ගමේ තරුණයෙකු රබාන අයිනෙන් යද්දීරබන් පදය ආච්චිලාගේ අතින් වැයුණා. තරුණයා හිමීට කොළු ගැටව් පිරිසක් අතරට රිංගා ගත්තා.ලොකු ඉස්කෝල, රස්සාවල් හොයාගෙන ගමෙන් ආවට පස්සෙ, රබන් පදයක් හරියට කියන්න දන්න කෙනෙක්වත් හොයන එක ලේසි වුණේ නෑ. පන්සලේ ඝණ්ඨාරේ වෙනුවට හැම ගෙදරකම සද්දෙට නැකැත් කීවේ ටී.වී. එක. ඒකේ පෙන්වන අවුරුද්ද දිහා බලාගෙන ඉඳලා හින්දි චිත්‍රපටයක් බලා සතුටු වෙනවා ඇරෙන්න ලේන් එකේ ගෙවල්වල අයට ගමේ දී වගේ එකට එකතු වෙන්න උවමනාවක් නැද්ද මන්දා. මේ පැත්තෙ ළමා සමාජෙන් කරපු අවුරුදු උත්සවෙන් පරණ අවුරුද්දෙම තියලා ඉවර කළා.ර්ර්... ඩීං...ඩීං... චට පට චට පට... මුහුද ගොඩ ගලනවා වගේ ඈත ඉඳන් ආපු රතිඤ්ඤා හඬට අපේ බලු නයිදෙට වම දකුණ මතක නැතුව එක තැන දුවල වලිගෙත් හංගාගෙන ගිහින් ඇඳක් යටටම රිංගා ගත්තා.මේ සැරේ අම්මා සුබ නැකතට සුබ දිශාව බලා අලුත් ළිපේ ගිනි මොළවලා ඒ ගමන් ම දුවල ගිහින් සුබ දිශාවට ගෑස් ලිපත් පත්තු කළා. වැඩිපුර උයන්නේ ගෑස් ලිපේ නිසා එහෙම කරන්න කියල අහළ පහළ අයත් ඛ්ව්වලු. සමහර ගෙවල්වල දර ලිප් නැති නිසා නැකතට සුබ දිශාව බලලා රයිස් කුකර් එක ඔන් කරලා කිරිබත් හදාගන්න හැටිත් අම්මට කෙනෙක් කියලා තිබුණා.ආච්චි උයලා දීලා ගිය කැවුම්, අම්මා හදපු මුං කැවුම්, මල්ලියි මායි මහන්සියෙන් බැදපු කොකිස්, සීයා ගෙනා කෙහෙල් කැන්, තාත්තා කඩෙන් ගෙනා ආස්මී කෑම මේසේ පිරිලා.“සුබ මුහුර්තයට වැඩ අල්ලා. ගනුදෙනු කරලායි අනුභව කරන්නේ...” තාත්තා කීවා.“ඇයි... ඒ... දැන් ගොඩක් වෙලා අපි බඩගින්නේනේ” මල්ලි කීවේ බඩගිනි වැඩිම කමට.”“වැඩ කරලා මහන්සියෙන් හරි හම්බ කරලා ඒකෙන් වේලක් කන කොට තමයි වගතුවක් තියෙන්නේ. නැතුව පුදපු ගමන් කාපි යකා වගේ නැකතට පැන්න ගමන් කැවුම් කිරිබත් ගිලලා, අපෙනුත් කීයක් හරි කොටාගෙන ගොදුර ගිල්ල පිඹුරා වගේ දිනපොත එහෙට මෙහෙට පෙරලුවට හරියන්නේ නෑ.”තාත්තාගෙ කතාවට අම්මටයි මටයි හිනා පිපිරුණා.වෙලාවට පිළිවෙළට හැමදේම කෙරුණා. අම්මා තාත්තා එක්කත් ගනුදෙනු කරලා, ළිඳටත් මලුයි, අඟරුයි, කාසියි තව මොනවද දාලා ගනුදෙනු කළා. තාත්තාගේ අතින් මුලින් ම කිරිබත් කැව්වා. ඊට පස්සේ මල්ලියි මායි තරගෙට කැවිලි කෑවා මල්ලි දිනුම්.අම්මා අහළ පහළට දෙන්න කෑම පිඟන් ලෑස්ති කළා. ඩරඩරඩරඩර... එහා ගෙදර ගේට්ටුව ඇරුණා. වාහනේ එළියට ආවා. මුළු පවුලම වාහනේ ඇතුළේ. ඒ ගෙදර පොඩි මල්ලි ගේට්ටුව වහලා එළියෙන් ඉබ්බා දැම්මා.“අපි ගෝල් යනවා. ටටා!” මට අත වැනූ ඒ මල්ලි වාහනේට නගින ගමන් කීවා. මමත් අත වනා ඔවුන්ට සමු දුන්නා.“එහෙනම් ඒ ගොල්ලන්ට හදපු පිඟාන වෙන් කරලා තියන්න ආපු දාක දෙන්න බැරියැ” තාත්තා කීවා.කෙහෙදෝතා - කෙහෙදෝතා යු - ආ - මයි සෝනියා...කෙරවලේ ගෙදර සංගීත ශබ්දය ටිකෙන් ටික වැඩි වුණා... “ආ... අදත් හවසට බොනපාට් වෙන්නැති” මල්ලි කීවා.ටං...ටිං... “අන්න කෑම පිඟානක්” මල්ලිගෙ කතාවට හිනා වෙවි ගිය අම්මා ගේට්ටුව ඇරියා. පේපර් ප්ලේට් එකක මාෂ්මෙලෝ කෑලියි, කේක් ගෙඩි බාගයක් විතර කෑල්ලකුයි විස්කෝතු පැකට් එකකුයි කොකිස් කීපයකුයි පේපර් සර්වියට් එකකින් වහගෙන ආවේ ෆර්නැන්ඩු ආන්ටි.“හැපි නිව් ඉයර්...”“තෑන්ක් යූ තෑන්ක් යූ ඇන්ඩ් සේම් ටු යූ...” වාඩිවෙන්න” අම්මා කීවා.අනේ මුකුත් කන්න බොන්න නම් බෑ. දැන් අපි ගමේ ගිහින් ඉක්මන්ට එන්නත් ඕන. හෙට හස්බන්ඩ්ට වැඩට යන්නම වෙලා.”ආ... දුව... එහෙනම් ආන්ටිත් එක්කම ගිහින් මේ පිඟාන දීලා එනවද?” අම්මා ඇහුවා.“ලේන් එකේ බාගයක් ම ගෙවල්වල නෑ” යන ගමන් ෆර්නැන්ඩු ආන්ටි කීවා.“අපිත් ටිකක් හවස්වෙලා යන්නයි ඉන්නේ” මට කියවුණේ හැමදේම පිළිවෙළට කෙරෙද්දි වුණත් හිතට දැනුණු පාළු ගතිය නිසයි.ඕහ්... ඕහ්... අපේ වාහනෙත් දොරවල් වැහුණා. නගරෙ පහුවෙද්දී හිතට අමුත්තක් වගේ දැනුණා.ඇත්තටම අවුරුද්දට එහෙම සිරියක් තියෙනවා කියලා හැඟෙන්නේ ගම යද්දී තමයි. ඉස්සර අපිත් පංච දාපු හැටි! ගම්පෙරළිය කියවන වයසෙදි නන්දා අනුලා පියල් තිස්ස කියලා නම් පට බැඳපු හැටි. සීයට හොරෙන් මුහන්දිරම් කියපු හැටි, නම්වලට විහිළු කරලා රණ්ඩු වුණ හැටි. ඒ හැම දේම අවුරුදු ගානක කතාව කියන චිත්‍රපටයක අතීතාවර්ජනය වගේ මැවි මැවී ම මහගෙදරට අපි ළඟා වුණා. අද ඒ හැමෝම නැතත් ගමේ මහ ගෙදර තියෙන්නේ පුදුම කලඑළියක්. ගනුදෙනු කරන්න. මෙසේ ඉඳුල් කරන්න සෙල්ලං කරන්න කට්ටිය පිරිලා. එදා වගේ ම වත්තේ කෙළවරක චක්ගුඩු පනිනවා. කැ ගහනවා, කෙල්ලෝ ඔංචිල්ලාවට පොර කනවා. දැක්කම හිත පිරෙනවා.සීයටයි ආච්චිටයි ගත්ත තෑගි දීලා වැන්දම බුලත් කොළේක ඔතපු කාසියකුයි තව තෑගි ගොඩකුයි ලැබුණා. පවුලේ පොඩි අය සුදු මාමාට දෙතුන් සැරයක් වුණත් වඳින්න කැමතියි. මොකද අලුත් සල්ලි කොළ ඒ හැම වාරෙකදිම ලැබෙන නිසා.මෙදා දැනෙන අඩුව මොකක්ද? රබන් සද්දෙ නැත්තෙ මොකද? ලුසි ආච්චි කලින් ම ගෙදර ගිහින්. මල්ලියි මායි ඒ පැත්තට ඇදුනේ නොදනුවත්වම වගේ. ගොම්මන් අඳුරේ ඈතින් පහන් එළියක් නටනවා. ලුසි ආච්චි පිල් කාණ්ඩයේ ඉඳන් නිකට අත උඩ තියාගෙන ඉන්න හැටි ඒ එළියට පේන්නේ අඳුරු සෙවණැල්ලක් වගේ.“ලුසි ආච්චිගේ අවුරුදු ජයයි වගේ?” මල්ලි ඇහුවා. අප දැක්ක ලුසි ආච්චිගේ ඇස් දිලිසෙන්න ගත්තා.“මයෙ ගෙදරට මේ සැරෙත් අවුරුදු කුමාරයා වඩින පාටක් නෑ පොඩි මහත්තයෝ.”මම කැවිලි මල්ලයි චීත්ත කෑල්ලයි තියන්න ගියාමයි දැක්කේ අවුරුදු මේසේ ඉඳුල් කරලත් නැතිව පත්තර කෑලිවලින් වහලා. නැකතට දල්වපු පහන ඔහේ තවමත් දැල්වෙනවා. මම මල්ලිට හිසෙන් සංඥා කරලා මේසේ පෙන්නුවා.“ආහ්මහ් මේ මමනේ අවුරුදු කුමාරයා. මේක තමයි තෑග්ග අද ම මහල ඇඳලා මට පෙන්නන්න ඕනේ” මගේ අතේ තිබූ චීත්ත රෙද්ද උදුරාගෙන ලුසි ආච්චිට දීලා මල්ලි කිව්වා.තවත් අසරණ වුණ ලුසි ආච්චි හිනාවකින් සරසගන්න හැදුවත් ඒ මූණේ දුක තවත් වැඩිවුණා කියලයි මටනම් දැනුණේ.බුටු බුටු බුටු බුටු... මෝටර් බයිසිකල් හඬක්. ඒ හඬ ගෙට ළං ළං වෙද්දී උදාසීන පෙනුම වීසි වෙලා ලුසි ආච්චි මිදුලට පැන්නා. බයිසිකලේ නවත්තන්නත් කලින් මුණුපුරාගේ බිරිඳගේ අතේ සිටිය අවුරුදු තුනක පමණ දරු පැටියා වඩාගත් ලුසි ආච්චි ගෙට දුවගෙන ආවා. “මේ ආවේ මගෙ අවුරුදු කුමාරයා” දරුවා අපට පෙන්වූ ලුසි ආච්චි “මගෙ සං කැටියගෙ මූණ බලන්න මං කොච්චර පෙරුම් පිරුවද?” කියලා අවුරුදු මේසේ වහල තිබුණු පත්තර කෑලි හනි හනිකට අයින් කළා.“අපේ ආච්චිලාටත් ඔහොම ඇති නේද අක්කේ” මල්ලි හිමින් මට කෙඳිරුවා. මම කළේ හිස වනා අනුමත කළ එක විතරයි.“බැන්දට පස්සේ ගමට ආවමයි” ලජ්ජාව පිරුණු මුහුණින් කියූ මුණුපුරා “අම්මලා එන්නෙ හෙට. සමහරවිට මෙහෙ පදිංචි වෙයි” කියා කතාව වෙනතක හරවා කෑම මේසය ඉඳුල් කරන්න ගත්තා.පටස්...තෙල් ගාන නැකතට ටිකකට කලින් පුපුරපු රතිඤ්ඤාවට සීය ගැස්සුණා. “අම්මප මේ පරංගිගෙ රතිඤ්ඤා පිපිඤ්ඤා රවිකිඤ්ඤා නැතුව අපිට බැරි ද තවම හැබෑවට? ඔය සද්දෙට මේ වඳුරො කුරුල්ලො” පුංචි පුංචි සත්තු තියා මේ දඩෝරියා පවා මර බයේ ගැහෙනවනෙව... නෑ මං අහන්නේ ඔය චීන පටස් එන්න කලින් ඉඳන් රටම නැකත් කොළේ නැද්ද එකට?“හා, හා, දැන් හිත කලබල කරගන්නෙ නැතුව ඔය වැඩේ කොළානං, වෙලාවත් ළඟයිනෙව“ ආච්චි සීයාට කොඳුරලා සන්සුන් කළා.තමන්ගේ දරු මුණුපුරන් ආපු සතුටටත් එක්ක ලුසි ආච්චි තෙල් ගාන නැකතට හයියෙන් ම රබන් වැයුවා. අපේ පවුලේ අය වගේ ම ගමේ පවුල් බොහොමයක අප නිල් පාටින් සැරසිලා සීයා ඉදිරියේ බිම ඇතිරූ කරඳ කොළ උඩ හිට ගත්තාම නුග පතක තෙල් තවරලා ඒ හැම කෙනාගෙම හිසේ ගාන ගමන් සීයා නිරෝගී සම්පන්තිය පැතුවා. ඒ හැමෝම ආච්චි බෙදන නානු මුට්ටියෙන් හැන්දක් කෙසෙල් ගොට්ටකට හරි කැන්ද ගොට්ටකට හරි අරගෙනමයි ගියේ. ෂැම්පුවලට වඩා නානු ටිකක් ගාලා ළිඳේ බාල්දියෙන් හෝස් ගාලා නාගත්තාම තියෙන සනීපෙ හරියට සැසඳුණේ ආපහු ගෙදර ඇවිත් ෂවර් එකෙන් ඇඟහෝදන කොටයි.“ඩෝං... මොකද තාමත් ඒ ලෝකෙද?”මල්ලි කණ ළඟම පුපුරපු සිලි බෑගයෙ සද්දෙන් තිගැස්සිලා ආයෙත් ඔංචිල්ලාව කැරකිලා ගෙදර, වත්ත, අඹගහ, බංකුව, ඔක්කොම දර්ශන තලය එක හුස්මට රවුමට පෙනුනාමයි මතක් වුණේ, අලුත් අවුරුද්දෙ හැබෑ අර්ථය දන්න, ගහට කොළට සතා සීපාවට සිරිතට විරිතට ආදරේ කරන ගමේ මිනිස්සුන්ගෙන් ඈත් වෙලා ආපු මහන්සියට වඩා තාප්ප ගේට්ටුවලින් වටවෙලා කෘත්‍රිම විදිහට හැසිරෙන පිරිසක් මැදට ආයෙම ආපු කාන්සියට අඹගහයට ඔංචිල්ලාවේ කීවටයක් නම් කැරකි කැරකි ඉන්න ඇද්ද කියලා.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=af1104177</link>
    <topic>අපි කාටත් කරදරයක් නැති අවුරුද්දක්..!</topic>
    <author>සාකච්ඡා කෙළේසුභද්‍රා දේශප්‍රිය ඡායාරූප -විමල් කරුණාතිලක</author>
    <content>කේ.ජේ. සමන්ලතාමොරටුව ගෘහණියක්මිනිස්සුන්ට මිලදීගන්න ඕන තරම් භාණ්ඩ වෙළෙඳපොළේ තිබුණා. පසුගිය අවුරුදුවලට වඩා මෙවර අවුරුදු ජයයි. කොළඹ නගරයේ වගේම හැම කඩ සාප්පුවකම සෙනඟ පිරිලා. අතේ තියන මුදලට ගන්න භාණ්ඩ තිබුණා. හැමෝ ම අවුරුදු සතුටින් සැමරුවා. මේ පාර වෙනදා නැති තරම් සතුටක් මිනිස්සුන්ගේ හදවතේ තියෙනවා.  ආර්.එස්.ඕ. දනුෂ්කරත්නපුරමේ අලුත් අවුරුද්ද හැමෝට ම ජයයි. ගිය අවුරුද්දට වඩා කඩ සාප්පුවල සෙනඟ පිරිලා සිටියා. මිනිස්සු හරිම සතුටින් අවුරුදු සැමරුවා. මේ පාර බඩුමුට්ටු ලාබයි. ගමේ නගරය දෙකට එක විදිහට අවුරුදු. සමාජයේ ඉහළ පහළ හැම කෙනකුට ම මේ පාර ගන්න බඩු තිබුණා. රට සංවර්ධනය කර සීඝ්‍රයෙන් ගමන් කරනවා. ලංකාවේ නිෂ්පාදන වෙළෙඳ පොළට විශාල වශයෙන් එකතු වෙලා තියනවා. ඒ නිසා මිනිස්සුන්ට කිසිදු කරදරයකින් තොරව සිංහල හින්දු අලුත් අවුරුද්ද සමරන්න අතමිට සරු වුණා. කොළඹ නගරය පමණක් නෙමෙයි. ලංකාව පුරාම පුංචි නරගයක් ගමක් ගානේ මිනිස්සු පිරිලා ඉතිරිලා හිටියේ හරිම සතුටින්. කාලයකට පස්සේ මේ තරම් හොඳ අලුත් අවුරුද්දක් උදා වුනේ නැහැ. කේ. ආර්මුගම්මස්කෙළිය - හෝටල් සේවකකොළඹ වගේ ම හැටන්වලත් අවුරුද්ද ජයයි. කොළඹ වගේ ම තමයි මස්කෙළිය, හැටන්වලත් බඩු ලාබයි. ළමයි එක්ක එකතු වෙලා අපි අවුරුදු සැමරුවා. වෙනදා නැති සතුටක් හැමෝගෙම තිබුණා.හරිම සතුටින් අපේ ගමේ අවුරුදු සැමරුවා. වෙන අවුරුදුවලට වඩා බඩු හුඟාක් තියෙනවා. ඕනෑම කෙනකුට මිලදී ගන්න පුළුවන් බඩු ඕන තරම් තියනවා.ප්‍රවාහන පහසුකම් සලසලා තිබුණා. යන්න එන්නත් පහසුයි. වෙනදාට වඩා සහල් මිල අඩුවෙලා තිබුණ නිසා අපි කැවිලි ජාති හුඟාක් හැදුවා. වෙනදාට වඩා අවුරුදු අපි නිදහසේ සැමරුවා.පි‍්‍රයන්ත රෝහණ සිල්වා කැකිරාවවෙනදාට වඩා නැති උද්දාමයක් හැමෝගෙම තිබුණා. කඩ සාප්පු පිරිලා ඉතිරිලා. අපි හැමෝට ම ඇඳුම් ගත්තා. සිංහල හින්දු අලුත් අවුරුද්දටයි අපි නෑගම් යන්නේ.මේ සැරේ යන්න ප්‍රවාහන පහසුකම් තිබුණා. මිනිස්සුන්ට ගන්න ඕන තරම් බඩු තිබුණා. දැන් සහල්, එළවළු මිලත් අඩුයි. අපි නියම සිංහල හින්දු අලුත් අවුරුද්ද සැමැරුවේ මේ වසරේ. හැමෝගෙම අලුත් බවක් තිබුණා.රටේ වාතාවරණය නිසා නිදහසේ ගමන් බිමන් යන්න අපිට පුළුවන්. මේ අවුරුද්දේ අවුරුදු උත්සව, අවුරුදු ක්‍රීඩා වෙනදට වඩා දකින්න පුළුවන්. මට මතක ඇති කාලයක මේ වගේ නිදහස් අවුරුද්දක් ආවේ නෑ.අයෝමා දිල්රුක්‍ෂිරඹුක්කන – ගෘහණියක්වෙනදට වඩා මේ අවුරුද්ද හොඳයි. ගමේ නගරයේ හැම තැනම මිනිස්සු පිරිලා ඉතිරිලා. හැම කෙනෙක්ම පවුල් පිටින් කොළඹ ඇවිල්ලා බඩු ගන්න. කොළඹ එකම හිස් ගොඩක්.මිනිස්සු දැන් නිදහසේ ඇවිදින්න බය නැහැ. වෙනදට වඩා දේශීය නිෂ්පාදන වෙළඳ පොළේ දකින්න පුළුවන්. බඩු හුඟක් ලාබයි.ඇඳුම් ඕන තරම් තිබුණා. අවුරුදු සමරන්න නෑගම් යන්න දුම්රිය, බස් ඕන තරම් තිබුණු නිසා කොළඹින් බැහැර ඉන්න අපි වගේ අයට කොළඹ එන්න හරි පහසු වුණා.තුෂාරා තිලකරත්නගල්කිස්ස - ගෘහණියක්වෙනදාට වඩා සාමකාමි අවුරුද්දක්. බඩු මිල හුඟක් අඩුවෙලා. කුස්සියේ බඩු මිලත් අඩුවෙලා කියන්න පුළුවන් ගෘහණියක් හැටියට.රෙදි පිළි මිල අඩු වෙලා නිසා වෙනදට වඩා හැම කෙනෙක්ම පවුල් පිටින් දෙතුන් සැරේ සාප්පු සවාරි යනවා. දරුවෝ අරන් කොළඹ එන්න පුළුවන් දැන් කිසිම බයක් නැහැ.දිග නිවාඩුවකුත් තිබුණ නිසා අපි නෑගම් ගියා. හරිම සතුටින් අවුරුදු සැමරුවා.බුද්ධික ධනංජයශිෂ්‍යයෙක් – මීරිගමඕනෑ කෙනෙකුට තමන්ගේ අවශ්‍යතා සපුරා ගන්නට හැකි විවිධ තරා තිරමට සරිලන රෙදිපිළි තිබුණා. මිනිසුන්ට එළියට බැහැලා තමන්ගේ අවශ්‍යතා සපුරා ගන්න හැකි තත්ත්වයක් වෙළඳපොළ තුළ තියනවා. සෙනඟ ඕන තරම් ඉන්නවා. බඩු මිල වැඩි කියලා කවුරු කිව්වත් ඒක බොරුවක් කියලා හිතෙනවා. බඩු ගන්න ප්‍රවණතාව වැඩි වෙලා තියෙනවා. මිනිස්සුන්ගේ අතේ සල්ලි තියෙනවා. ගමේ නගරයේ හැම කෙනෙක් ම අවුරුදු ජයට සමරනවා.අර්මා කෙයින් – රාගමශ්‍රී ලාංකිකයෙක් හැටියට මම සතුටු වෙනවා. අපේ රට පත්වෙලා තියන දියුණුව ගැන මිනිස්සුන්ට තමන්ගේ වැඩ කරගන්න පුළුවන් තරමට ආර්ථිකයක් තියෙනවා. වෙනදාට වඩා හොඳට අවුරුදු සමරනවා දකිනවා. ලෝකේ කොහේ හිටියත් අපි ලංකාවේ සංස්කෘතික උත්සවවලට කැමැතියි. මේ අලුත් අවුරුද්ද සැබෑම අලුත් අවුරුද්දක් කියලා කියන්න පුළුවන්. අවුරුද්දකට වරක් එන මේ ජාතික උත්සවය මිනිස්සු අවංකවම සැමරුවා. ඒකට හේතුව රටේ තියන නිදහස් සාමකාමි වටපිටාව සහ රටේ පවතින ආර්ථික ස්ථාවරත්වයයි.සිංහල හින්දු අලුත් අවුරුද්ද අපි සැමරුවේ නැති වුණත් ඒ නැවුම් අත්දැකීම බව අපිටත් දැනුනා.කේ. චන්ද්‍රානි අලව්ව - වෙළෙඳ සේවිකාවක්මේ වසරේ අපි ඇඳුම් හුඟක් ගත්තා. ගමේ නගරයේ මිනිස්සුන්ට ගන්න විවිධ තරාතිරම්වලට ඔබින බඩු තිබුණා. එළවළු සහල් මිල හුඟාක් අඩුවෙලා. රෙදිපිළිවල මිලත් අඩුවෙලා. අපි වෙනදට වඩා රෙදි පිළිගත්තා. පවුල් පිටින් කොළඹ ඇවිත් බඩුගන්න. කොළඹ වීදිවල ඇවිදින්න බැරි තරමට සෙනඟ. ජනතාව තුළ වෙනදා නැති උද්දාමයක් තිබුණා. අපි පුංචි කාලේ දැක්කට පස්සේ මේ වගේ සිංහල හින්දු අවුරුද්දක් දැක්කේ.එදා ගමේ පන්සලේ කුඹුරේ නොයෙක් උත්සව පැවැත්තුවා. මේ වසරේ අවුරුදු උත්සව හුඟාක් වැඩිවෙලා. ජනතාව හරිම සතුටින් අවුරුදු සැමරුවා.අපේ දරුවන්ට අපේ රටේ සංස්කෘතික උත්සව දකින්න පුළුවන් වාතාවරණයක් දැන් උදාවෙලා තිබුණා.පසුගිය කාලේ සිංහල අවුරුද්ද කියන්නේ තවත් එක දවසක් විතරයි.ඒත් දැන් ඒ උත්සවය සමරන්න පුළුවන් ආකාරයට රටේ ආර්ථික සමාජ වටපිටාව සැකසිලා තිබෙනවා.මනෝජ් කුමාර්කොච්චිකඩේ – ගුරුවරයෙක්මේ ලැබුවාවූ නව වසර මිනිසුන්ගේ හිත්වල සතුට සමාදානය සපිරි වසරක් වුණා. වෙනදාට නැති සතුටක් හැම කෙනෙක් ළඟම තිබුණා. බියක් සැකක් නැතිව ජීවත් වෙන්න පුළුවන් වාතාවරණයක් තියනවා මේ වසරේදී. උතුරේ දකුණේ වගේ ම ජනතාව සතුටින් අවුරුදු සැමරුවා. රට පුරාම ඕනෑම තරම් ගන්න බඩු මුට්ටු තියෙනවා. දේශීය නිෂ්පාදන ඕන තරම් තියෙනවා. ගිය අවුරුදුවලට වඩා ජනතාව සැබෑ ලෙසම නිදහසේ අවුරුදු සැමරුවා.චේතනි හර්ෂණිරදාවාන මහ විද්‍යාලයමේ වසරේ අපිට ගොඩක් ඇඳුම් ලැබුණා. ඉස්සර අම්මලා අපි කොළඹ එක්කගෙන ආවේ නැහැ. දැන් අපි අම්මලත් එක්ක කොළඹ ආවා. වෙනදට වඩා අපි අවුරුදු උත්සව බලන්න ගියා. නෑදෑ ගෙවල්වල ගියා. යන්න එන්න කෝච්චි, බස් ඕන තරම් තියෙනවා. අපි කවදාවත් මේ වගේ අලුත් අවුරුද්දක් දැකලා නැහැ. අපි අපේ සංස්කෘතික උත්සව හුඟාක් දැක්කා. ඉස්සර මේ වගේ නිදහසක් තිබුණේ නැහැ. මේ අවුරුද්දේ කෝච්චියෙන් බස් එකෙන් අපට ඕන තැනක නිදහසේ යන්න ලැබුණා.  ආචාරිණී එස්. යමුණාකුරුණෑගලමේ අවුරුද්දෙ අපිත් කොළඹ ආවා ඇඳුම් ගන්න. ඒත් යන්න එන්න ඉඩක් නැති තරමට සෙනඟ පිරිලා හිටියා. මිනිස්සුන්ට මේ අවුරුද්දේ අවුරුදු ජයයි. වෙනදට වඩා ගන්න බඩුමුට්ටු හුඟාක් තිබුණා.වෙනදට වඩා අවුරුදු කැවිලි ගෙවල්වල හැදුවා. මිනිස්සු හරිම සතුටින් අවුරුදු සැමරුවා. ගමේ යන අයට ඕන තරම් ප්‍රවාහන පහසුකම් තිබුණා. මේ අවුරුද්ද නිදහස් සාමකාමි වසරක්. ජනතාව සතුටින් සැහැල්ලුවෙන් අවුරුදු සැමැරුවා. සාකච්ඡා කෙළේසුභද්‍රා දේශප්‍රිය ඡායාරූප -විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=af1104179</link>
    <topic>“රාජිත ඇමැතිතුමනි”</topic>
    <author>මීට වරාගොඩ ලකී</author>
    <content>මම 69 අවුරුදු තරුණ ශ්‍රී ලාංකිකයෙක් වෙමි. දන්නා කාලයක සිට පුවත්පත්, රූපවාහිනියෙන් ඔබතුමාගේ කථා සහ ක්‍රියාදාමයන් ගැන ද දැන ගතිමි.ඔබතුමා ‘අධර්මිෂ්ඨ’ කෙනෙකු බව මට ප්‍රත්‍යක්ෂ වී ඇත. ඊට හේතු වූ කරුණු පහත සඳහන් කරමි.ඔබතුමා ධීවර සංස්ථාවේ මිලට ගත් විකුණූ මස් වර්ග සම්පූර්ණයෙන් ම නතර කර ඇත. එයින් ධීවර සංස්ථාවේ මාණ්ඩලික නිලධාරීන්ට මිලට ගැනීමේදී සහ විකිණීමේදී දෙපැත්තෙන් ම ලැබෙන කොමිස් වරදාන සම්පූර්ණයෙන් නැතිවී එම අහිංසක නිලධාරීන්/ නිලධාරිනීන් පත්වී ඇති අසරණ තත්වය ගැන ඔබතුමාට කිසිම කැක්කුමක් නැත. මට හිතෙන අන්දමට ඔවුන් දැන් කියනු ඇත්තේ “මේ මිනිහා කන්නෙත් නෑ, කන අපට ඒකට ඉඩ දෙන්නෙත් නෑ කියලයි” ඔහොම අපාගත වන අපරාධ කරන්න එපා. ඒ අයට විනෝදකාමී ලෙස අහල පහළ අයට නෑදෑයන්ට පෙනෙන්නට ශෝක් කරන්න තිබෙන අවස්ථා ඔබතුමා ඉතා අකාරුණික ලෙස වසා දමා ඇත.ඊටත් වැඩිය ‘අධර්මිෂ්ඨ’ වැඩේ කරලා තියෙන්නේ කැලණියටයි. බුදුරජාණන් වැඩිය බිමකයි.අප වරාගොඩ තිබෙන මාළු කඩෙන් සියලුම මාළු වර්ග කොළඹ මාළු මාර්කට් එකට වඩා එක කිලෝ එකකට ලොකු මාළු වලට රු. 300 ක් විතර පොඩි මාළු කිලෝ එකකට රු. 150 ක් රු. 100 ක් පමණ වැඩියෙන් ගෙවා කාලයක් තිස්සේ මාළු කෑවා. සාමාන්‍යයෙන් සුදු තලපත් 500 රු. 360 සිට 400 දක්වා.ඔබතුමා කැලණියේ සංස්ථා මාළු කඩයක් දාලා කිලෝ එකක් වරාගොඩ කඩේට වඩා ලොකු මාළු රු. 200 ක් විතරත් පොඩි මාළු රු. 100 ක් විතරත් අඩුවෙන් දෙන්න පටන් ගත්තා.ඒ කරපු අසාධාරණ වැඩෙන් දැන් වරාගොඩ මාළු කඩේ කොළඹ මාළු මාකට් එකට වඩා ලොකු මාළු කිලෝවකට රු. 100 ක් පොඩි මාළු කිලෝ එකකට රු. 100 ක් විතරක් අඩුවෙන් දෙන්න පටන් ගත්තා.ඒ කරපු අසාධාරණ වැඩෙන් දැන් වරාගොඩ මාළු කඩේ කොළඹ මාළු මාර්කට් එකට වඩා ලොකු මාළු කිලෝවකට රු. 100 ක් පොඩි මාළු කිලෝවකට රු. 60 ක් විතර වැඩියෙන් විකුණන්නේ ය. ඒ අහිංසක අසරණ මාළු කඩකාරයා ඉස්සර දිනකට ලක්ෂයක් සෙව්වා නම් අපෙන් දැන් ඒ දුප්පතාට ලැබෙන්නේ රු. 15000.00 ක 20000.00 ක මිලකි. මේවා පඩිසන් දෙන වැඩ. ඔහොම මුළු රටේ ම මාළු කඩ දැමුවහොත් මිනිසුන් ගසාකන අහිංසක වෙළෙන්දන්ට යන කළ මොකක්ද?(මනඞකල්පිත අදහසකි)මීට වරාගොඩ ලකීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=af11041710</link>
    <topic>ඉල්ලුවේ උදව්වක් ලැබුණේ රැවටිල්ලක්</topic>
    <author>රූපාන්ති බුලත්සිංහල</author>
    <content>අව්ව ගිනියම්ය. ගිනියම් අව්ව මැදින් ගමන් කොට බැංකුව අසල ඇති සෙවණට යා හැකිය. එහෙත් ඔහුට යා නොහැකිය. ඔහුගේ දෙපා වාරු නැත. කලකට පෙර ජවසම්පන්නව සිටි ඔහුට දැන් වාරුවක් නැතිව ටික දුරක්වත් යාමට නොහැකිය. හිස් වූ මුදල් පසුම්බිය දුටු විට තව හෝරා දෙකක්වත් සිටිය නොහැකි තරම්ය. ඒ තරමටම ඔහුට හදිස්සිය. විග විගහින් ත්‍රිරෝද රථයට නැඟුන ඔහු බැංකුව කරා ගියේ අවශ්‍යතාව සපුරා ගැනීමේ අටියෙනි.ඒටීඑම් කාඩ් පෝලිමේ සිටගෙන සිටීම අපහසු බව දැන සිටි නිසාවෙන් ඔහු ත්‍රිරෝද රථයටම වී සිටියේය. ගුවනින් දස්කම්පාමින් දැයට සේවයක් ඉටුකළ ඔහුට අතීතය සිහිපත් විය. වාරු නැති දෙපා තබා කෙළින් සිටගත නොහැකිය. පෝලිමේ සෙනඟ අඩු නොවන සේයාවක් නැත.මුදල් ලබාගත හැක්කේ කවර ආකාරයෙන් ද? පෝලිමේ සිටින එක්කෙනා දෙන්නා තම කාර්ය ඉටුකරගෙන යයි. එහා මෙහා යන අය කලබලය. ඔවුන්ගේ කාර්ය බහුල බව නිසා ඉල්ලීම් කළ නොහැකිය.නික්ම යන එක්කෙනා වෙනුවට තවත් කෙනෙක්. පසුපසින් විත් සිටගනියි. බලා සිටීම නිසා ගතවී ගියේ වෙලාව පමණයි. මෙවන් තත්ත්වයක සිටි ඔහු වෙත කවරෙක් වුවද මානුෂිකව බලනු ඇතැයි යන සිතිවිල්ල ඔහු තුළ ජනිත විය. සමාජය දෙස ඔහු සුබවාදීව බැලුවද අද මනුෂ්‍යත්වය විසිර ඇති බව පසක් වන විට ඔහු ප්‍රමාද වී ඇත.සෙබළා තමා ඉදිරියේ සිටි කාන්තාවගේ සහය පැතුවේ ආබාධිත තත්ත්වය නිසාය. ඇගේ කුලුණු මුව උපකාරයකට සැරසෙයි. ඇය ඔහු හා මද සිනහවක් පෑවාය.රහස් අංකය සමඟ කාඩ්පත ඇය වෙත දිගු කෙළේ රුපියල් දස දහසක මුදලක් රැගෙන දෙන්නයි ඉල්ලමිනි. කිසිදු පැකිලීමක් නොකර ඈ පිළිගත්තාය.කාඩ්පත රැගෙන ටෙලර් යන්ත්‍රයට දැමූ ඇය නැවත හැරී ආවේ බලාපොරොත්තු කඩවීමෙනි. ඇගේ මුහුණ කළු පැහැගැන්විය. මුහුණේ ඉරියව් පැහැදිලි නැත. පෙර තිබූ ප්‍රසන්න භාවය නික්ම ගොස්ය.ඈ ඔහු වෙත පැමිණ කාඩ්පත දිගු කළාය. කෝ.. කෝ.. මුදල් ඔහුගේ සිත විමසීය. ඔහු ඈ දෙස බැලුවේ ඉතා ඕනෑකමිනි. මොකක් හෝ වරදක් සිදුවී ඇති බව ඔහු පසක් කර ගත්තේය.එහෙත් මුදල් දැන් ලැබෙයි, දැන් ලැබෙයි යනුවෙන් ඔහු අපේක්‍ෂා කළේය. අරමුණ ඉටුවෙන සේයාවක්වත් පෙනෙන්නට නොතිබුණි. හද කම්පාවී ගියේය. මුහුණේ ඉරියව් මදින් මද වෙනස් විය. මන්දස්මිතිය මුවින් අතුරුදහන් විය. ඈ මේ කළේ කුමක් ද? කෝ.. සල්ලි ඔහු විමසිලිමත් විය. “පුදුම වැඩේ ගිණුමේ මුදල් නැහැ.” ඈ අමාරුවෙන් වචන එකතු කර ගත්තාය. එහෙත් ඔහුට අදහාගත නොහැකිය.දුක් වේදනාව අතරින් හිස එසවා බැලූ ඔහුට දැනුනේ අසරණකමකි. දැන් ඉතින් මොකද කරන්නේ? සිත කලබලය. අත්වාරුවට සවිය යොදමින් අමාරුවෙන් බැංකුව වෙත ඇතුළු විය. හිස්ව ගිය ගිණුම පිළිබඳ හා තම අවශ්‍යතාව ගැන මනසේ තර්කය කෙළවරක් නැත. ඔහු තම හිස් ගිණුම පිළිබඳ තොරතුරු විපරම් කර බැලීය.අරුමයකි. මීට මොහොතකට පෙර තම ගිණුම හිස්වී ගොස් ඇති බව ඔහුට දැන ගන්නට ලැබුණි. සිදුවූ සියල්ල තේරුම් ගත් ඔහු සුසුමක් හෙලීය. දෙපයට වාරුවක් නැතුව ඈ සොයා යාම නිශ්ඵලය. මේවන විටත් ඔහුට සියල්ල සිදු වී හමාරය. එහෙත් මේ අවනඩුව කියා විසඳා ගැනීමට හෝ කිසිවෙක් නොමැත.ඔහුගේ සිත අවුල් වී හමාරය. පාඩුව සිදුවූයේ ඔහුටය. ගිය නුවණ ඇතුන් ලවා හෝ අද්දවා ගැනීමට නොහැකිය. ඉහිරුණ කිරට අඬා පළක් නැත. එය සිදුවී හමාරය. නැවත එය නිවැරැදි කිරීමට නොහැකිය. එය කවදාවත් පියවා ගත හැකි ගනුදෙනුවක් ලෙස ඔහුට නොහැඟේ.එහෙත් ජීවිතයට එක පාඩමක් ඔහු උගත්තේය. එය ඔබටත් මටත්, අදටත් හෙටටත් වටී. අපේ අසරණකම්වලින් ප්‍රයෝජන ගන්නෝ අදත් හෙටත් සමාජයේ සිටිති.ඔවුන්ට නොරැවටී ජීවත්වීම ඔබෙත් මගෙත් පරම යුතුකමකි. රැවටීම ඔවුන්ගේ ක්‍රියාවක් වුවත් නොරැවටීම අපේ යුතුකමකි. සියලුම ප්‍රශ්නවලට විසඳුම වන්නේ හිතාමතා තීරණ ගැනීමෙනි.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=as1104171</link>
    <topic>එන්න ඇවිත් අපට එකතු වෙන්න</topic>
    <author>ඉනෝකා සමරවික්‍රම</author>
    <content>එන්න ඇවිත් අපට එකතු වෙන්නකිරිකැටියෝ ඔබ එනතුරු බලා සිටිති “ඕ... ඕ... ඕ...” ගාමින් සිඟිත්තිය දෑස් දස අත යොමන්නීය. නැපියකින් වෙලා ඇති දෑත් දෙපා දෙපසට, ඒ මේ අත විහිදුවමින් ඇය ශබ්ද නඟන්නීය. තමන්ට සිදුවී ඇත්තේ කුමක්දැයි නොදන්නා සිඟිත්තිය විටෙක අම්මා සමඟ හිනැහෙන්නීය. එහෙත් සිඟිත්තිය දෙස බලා හිඳින අම්මාගේ දෑසේ ඇත්තේ කඳුළු පොකුරකි. මේ තවත් දියණියක සහ මවක පමණි. එවැනි අම්මලා පුතාලා දූලා සමූහයක්ම පසුගියදා අපට හමුවිය.හද කම්පා කරවන අම්මලාගේ හා සිඟිත්තන්ගේ කතා බොහෝය. ජීවිතයේ හෙට දවස පිළිබඳව පැහැදිලි දැක්මක් නැති මේ අයට ජීවිතය දෙන්නට වෙහෙසෙන ජීවකවරු මෙන්ම සෙසු කාර්යය මණ්ඩලය අපට හමුවූයේ කොළඹ ළමා රෝහලේ පහළොවේ වාට්ටුවේදීය.ළමා රෝහලේ පහළොවේ වාට්ටුව යනු ළමා හෘද රෝග සම්බන්ධව වාට්ටුවකි. එහිදී කරනු ලබන්නේ රුධිර නාල සිරවීම, හෘද වස්තුවේ සිදුරු වැසීම, සිහින් වූ නහර විවර කිරීම ආදි වූ සැත්කම්ය. මෙම සැත්කම්වල විශේෂත්වය වන්නේ ළදරුවන්ගේ හෘදය විවර කිරීමකින් තොරව සැත්කම් සිදුකිරීමයි.දිනමිණ ආරෝග්‍යා සෞඛ්‍ය අතිරේකයේ මෙම ඒකකය පිළිබඳව තොරතුරු පළවීමෙන් පසුව ලේක්හවුස් ආයතනයේ විදුලි යාන්ත්‍රික අංශයේ සේවක මහත්ම මහත්මීන් විසින් රෝගීන් දරුවන් සඳහා අවශ්‍ය රුපියල් හතළිස් අටදහසක් වටිනා “සක්ෂන් ඇපරේටස්” (Sucsion Apparatus) උපකරණයක් පිරිනැමීම ඉකුත් දා සිදු කෙරිණි. ජීවිතයත් මරණයත් අතර දිවි ගෙවන මල් කැකුළු වන් දරු පැටවුන්ගේ හෙට දවස සඳහා එම ඒකකය භාර වෛද්‍යවරු ගන්නා උත්සාහය සුවිශාලය.මෙම ඒකකය බාරව කටයුතු කරනු ලබන ළමා හෘද රෝග විශේෂඥ වෛද්‍ය දුමින්ද සමරසිංහ මහතා පැවැසුවේ,“අපේ මේ වාට්ටුවේ ප්‍රතිකාර ලබා ගැනීමට ළමයි එකසිය පනහක පමණ ප්‍රමාණයක් මසකට ඇතුළත් කෙරෙනවා. මාසයකට සැත්කම් සියයක් පමණ සිදු කරනවා. සාමාන්‍යයෙන් අපේ රටේ වසරකට දරුවන් 1500 - 1600 අතර ප්‍රමාණයක් හෘද වස්තුවේ යම් යම් රෝග ඇතිව උපදිනවා. මේ අයගෙන් පන්සියකට පමණ කැතීට ප්‍රතිකාර කරනවා. බොහෝ විට පොරොත්තු ලේඛනයේ ඉන්න සිදු වෙනවා.අපට තිබෙන එකම ප්‍රශ්නය තමයි හෘද රෝග ශල්‍යකර්ම කිරීම සඳහා ඉඩ පහසුකම් අඩුකම. මෙම වාට්ටුවේ තිබෙන්නේ ඇඳන් තිස් දෙකයි. ඉඩ පහසුකම් මදිකම නිසා පොරොත්තු ලේඛනයේ සිටියදී දරුවන් මිය යනවා. වසරකට පන්සීයක් විතර සැත්කම් කරගන්න බැරිව මිය යනවා.ළමා හෘද සැත්කම් සඳහා ලෝකයේ රටවල රෝහල්වලින් මුදල් අය නොකරන එකම රට ලංකාව පමණයි. ළමා රෝහල කොළඹ තිබුණාට රටේ හැම පැත්තෙන්ම මෙවැනි රෝගී දරුවන් එන්නේ ළමා රෝහලට. මහජනතාව අපට උදව් කරනවා.ඒත් ගොඩනැගිලි අඩුපාඩුකම බොහොමයි. ඉදිරියේදී ගොඩනැගිල්ලක් සෑදීමට සැලසුමක් තිබෙනවා. එම ගොඩනැගිල්ල හැදුවොත් අපට දැන් කරනවාට වඩා වැඩි සැත්කම් ප්‍රමාණයක් කරන්නට පුළුවන්. අවම වශයෙන් වසරකට සැත්කම් දාහක්වත් කරන්නට පුළුවන්.මවු ඇකයේ සිටින්නට ඕන බිලිඳියන් සිටින්නේ වීදුරු ඇසුරුම්වලය. ජීවිතය යනු මෙයදැයි සිතෙන තරමටම මේ සිඟිති සිඟිත්තියෝ දකින කාගේ ඇසට වුව කඳුළක් නැඟෙනු ඇත. දුක් විඳින්නේ දරුවන් පමණක් නොව මව්වරු ද දුක් උහුලන්නාහ.ඇය අචිනි නිර්මලා. ගම ඉබ්බාගමුවේ. සිවු මසැති සිඟිත්තිය සමඟ ළමා රෝහලේ නතර වීමට පැමිණ මාසයක් පමණ වේ.“මගේ වයස අවුරුදු විසිපහයි. මම ගාමන්ට් එකක වැඩට ගියේ. බබා ලැබුණට පස්සේ රස්සාවෙන් නතර වුණා. බබා ඉපදිලා ටික දවසක් යන විට අසනීප වුණා. මුලදි බබා කිරි උරලා බිව්වේ නැහැ. බබාගේ පාට වෙනස් වුණා. කුරුණෑගල රෝහලට ගියාට පස්සේ ළමා රෝහලට එව්වා. සැත්කමක් කරන්න තමයි ඉන්නේ. දින දීලා තියෙන්නේ.”අචිනි සිඟිත්තා දෙස බලා හෙමි හෙමින් පවසන්නීය. දහසකුත් එකක් සිහින ඇතිව දරුවන් බිහිකළ මේ අම්මලා දවස ගෙවන්නේ හැඬු කඳුළෙනි.විෂබීජවලින් ආරක්ෂා වීමට ආවරණයක් තුළ තබා සිටින සිඟිත්තාට තවමත් නමක් තබා නැත. මේ සිඟිත්තා හඳුන්වන්නේ අම්මාගේ නමිනි. ‘බේබි ඔෆ් දමයන්ති’ පහළොවේ වාට්ටුවට පැමිණියේ ඉපදී පැය ගණනකිනි. ඇයට ඇත්තේ පෙනහැල්ලේ ප්‍රශ්නයකි.එක්කෙනෙක් දෙන්නෙක් නොව මෙවැනි බිලින්දෝ විසි ගණනක්ම මේ වාට්ටුවේ ප්‍රතිකාර ලබති. ඇතැමෙක් සැත්කම්වලට භාජනය කර සුවය ලබමින් සිටිති. ඇතැමෙක් තම දිනය එනතුරු බලා හිඳිති.වාට්ටුව බාර හෙද නිලධාරිනි සුනේත්‍රා කුරුප්පු මහත්මිය පවසන්නේ මහජනතාවගේ නිරන්තර උදව් උපකාර නිසා මේ වාට්ටුව පිරිසිදුව තබා ගැනීමට හැකියාව ලැබී ඇති බවය.“දරුවා සමඟ රෝහලේ නතර වී සිටින අම්මලාට කෑම ලබා දෙනවා. යම් ආයතන, පුද්ගලයෝ ඇඳුම් ගෙනැවිත් දෙනවා. බොහෝම දුර බැහැරින් ඇවිත් දරුවන් සමඟ ඉන්න මේ අම්මලා අතර පෝෂණය අඩු අම්මලා ඉන්නවා. මේ අයට උදව් කරන්නට කවුරුන් හෝ ඉදිරිපත් වෙනවනම් ඉතා හොඳයි.”විශේෂඥ වෛද්‍ය දුමින්ද සමරසිංහඅපේ රටේ ළමා රෝහලේදී හෘද රෝග සැත්කම් නොමිලේ කරන බව මහත් ආඩම්බරයෙන් කියුව ද දිනකට මහමඟ හෝ ජනාකීර්ණ ස්ථානවල දරුවන්ගේ හෘද රෝග සම්බන්ධව මුදල් එකතු කරන මවුපියවරු ද බොහෝය. ඔවුන් ළමා රෝහල පිළිබඳව දන්නේ නැද්ද? අපි මේ පිළිබඳව රෝහලේ වැඩ බලන අධ්‍යක්ෂ රත්නසිරි ඒ. හේවගේ මහතාගෙන් විමසුවෙමු.“මේ වාට්ටුවේ ළමා හෘද රෝග ශල්‍ය විශේෂඥ වෛද්‍යවරුන් තුන් දෙනෙක් ඉන්නවා. අපට තිබෙන අඩුපාඩුව ඉඩකඩ මදිකම සහ ප්‍රමාණවත් තරම් උපකරණ නොමැති වීමයි. සියලු පහසුකම් ඇතිව ගොඩනැගිල්ල හැදුවට පසුව අපට වසරකට ශල්‍යකර්ම දාහක් හෝ ඊට වැඩි ප්‍රමාණයක් කරන්න පුළුවන්. එවිට පොරොත්තු ලේඛනයේ සිටින අතරතුර මියයන ප්‍රමාණය අඩු වෙනවා. අනිත් එක තමයි උපතේ සිට දරුවා ඇඟ නිල්පැහැ වීම, කිරි උරා බීම නැවත්වීම, හෝ වෙනත් රෝග ලක්ෂණ ඇතිවූ විට දරුවා වෛද්‍යවරයකුට පෙන්වීම කළ යුතුයි.දරුවාට ඇත්තේ හෘද රෝගයක් නම් එම රෝහල්වල වෛද්‍යවරයා ලබා දෙන ලියුමත් සමඟ ඇවිත් මේ රෝහලේ වෛද්‍යවරු හමුවෙන්න පුළුවන්. සාමාන්‍යයෙන් පෞද්ගලික රෝහලකදී දරුවන් සඳහා හෘද සැත්කම් කිරීමේදී රුපියල් ලක්ෂ හතරේ සිට ලක්ෂ දහය හෝ ඊට වඩා වැඩි ප්‍රමාණයක් වැය වෙනවා. නමුත් ළමා රෝහලේදී කිසිදු අය කිරීමකින් තොරව මෙම සැත්කම් සිදු කරනවා.වැඩ බලන අධ්‍යක්ෂ රත්නසිරි ඒ. හේවගේඅපි මෙහිදී මහජනතාව දැනුම්වත් කළ යුතු දෙයක් තිබෙනවා. දරුවන්ගේ හෘද රෝග මුවාවෙන් මුදල් ගසාකන ජාවාරමක් තිබෙනවා. හොර ලියකියවිලි හෝ දරුවන්ගේ ලියකියවිලි අරගෙන ඒ මුවාවෙන් මුදල් එකතු කරන කණ්ඩායම් ඉන්නවා. ඒ නිසා මම ජනතාවට කියන්න කැමතියි රෝගී දරුවන් සඳහා ආධාර කරන්න කැමති නම් එන්න ළමා රෝහලට. ඇවිත් අපට එකතු වෙන්න. අපේ ගිණුම් අංකයක් තිබෙනවා එයට මුදල් බැර කරන්න පුළුවන්. එහෙම නැතිනම් වාට්ටුව භාර වෛද්‍යවරයා හමුවී කතාබහ කරලා අවශ්‍ය උපකරණ ලබාදීමට පුළුවන්.බොහෝ ඇපකැප වීමෙන් හෘද රෝගි දරුවන්ට ජීවත්වීම සඳහා ප්‍රතිකාර කරනු ලබන ළමා හෘද ශල්‍ය වෛද්‍ය විශේෂඥ දුමින්ද සමරසිංහ වෛද්‍යවරයා ඇතුළු කාර්ය මණ්ඩලය සැම විටම තමන්ගේ සුව පහසුවට වඩා බලනුයේ රෝගී දරුවන්ගේ සුවයයි. ඔවුහු දිවා රාත්‍රී වෙනසකින් තොරව දරුවන් සඳහා ම කැපව සිටින්නාහ.කිරි පෙවීම සඳහා නාසයට බටයක් ද, වෙනත් බෙහෙත් වර්ග දීම සඳහා අතට කැනියුලාවෙන් ද තවත් බට කිහිපයක් ද දමා සිටින දරු පැටියා දෙස අම්මා කෙනෙක් කෙසේ නම් බලා සිටින්න ද? එහෙත් මේ අම්මාවරු දෑත් දෙපා නැපිවලින් වෙලා සිටින මේ දරුවන් දෙස සුසුම්ලමින් කඳුළු බොමින් බලා සිටී.අද නොව කවදා හෝ තම සිඟිත්තා ජීවිතයත් මරණයත් අතර සටන අතරතුර ජීවිතය ජයගන්නා බව මේ මව්වරු දනිති. ඒ රෝහලෙන් නිසි ලෙස වෛද්‍ය ප්‍රතිකාර ලැබෙන නිසාය. වෛද්‍යවරුන් පිළිබඳව උපරීම විශ්වාසය ඇති නිසාය.එහෙත් හෘද සැත්කම් සිදුකර ගැනීම සඳහා පොරොත්තු ලේඛනයේ සිටින අම්මලා තාත්තලා දිනකට කී වරක් නම් මැරි මැරී උපදිනවා ඇද්ද? කොයි මොහොතේ හෝ පරවී යා දැයි නොදැන සිනහ සලන ඕ... ඕ... ගාමින්, හ්ම්... ඕ... හ්ම්... ගාමින් ලෝකය හැඳින ගන්නට හදන කිරිකැටියන්ගේ ජීවිතවලට කුමක් වේ ද?මේ ජීවිතවලට ජීවය දිය හැක්කේ පාඨකයින් වන ඔබට පමණි. මීට පෙර එක් වතාවකදී ද අපි ඔබට ළමා රෝහලේ හෘද හා උරස් ශල්‍ය ඒකකය පිළිබඳව කීවෙමු. එදින ද ඔබ අප හා අත්වැල් බැඳ ගත්තේය. එයින් ලැබු දෑ අපමණය. ඔබගේ උපකාරයෙන් එම ඒකකය ශක්තිමත් වූයේය. අපි ඔබට අද ද ඇරැයුම් කරන්නෙමු. මේ කිරිකැටියන්ගේ ජීවිතය පිළිබඳව තීන්දුව දිය හැක්කේ ඔබටය.මේ ඒකකයට අවශ්‍ය උපකරණ ලබාදීමේ හැකියාව ඔබට ඇත. දහසකුත් එකක් බලාපොරොත්තු කරපින්නාගෙන, දරුවන් වැදු අම්මාවරුන්ගේ සිහින බොඳව නොයන්නට නොව ඒ සිහින සැබෑ කරවන්නට ඔබට පුළුවන.හෘද රෝගී කිරිකැටියන් සමඟ දුක් විඳින මේ මවුපියවරුන්ගේ කඳුළු පිසලන්නට එන්න එක්වන්න ළමා රෝහලේ පහළොවේ වාට්ටුවට. පරිත්‍යාගශීලි ඔබ හැම ආදරයෙන් පිළිගැනීමට විශේෂඥ වෛද්‍ය දුමින්ද සමරසිංහ මහතා ඇතුළු වෛද්‍ය කණ්ඩායම හා හෙද කණ්ඩායම පෙරමඟ බලා සිටී.ගිණුම් අංකය 055020176334බොරැල්ල හැටන් නැෂනල් බැංකු ශාඛාවඉනෝකා සමරවික්‍රමඡායාරූප -දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=as1104172</link>
    <topic>මෙලොව පරලොව ජීවිතයේ දුක සැප තීරණය වන්නේ කුසල අකුසල කර්ම අනුවයි</topic>
    <author>සාකච්ඡා කෙළේ</author>
    <content>මෙලොව පරලොව ජීවිතයේ දුක සැප තීරණය වන්නේ කුසල අකුසල කර්ම අනුවයිනැදිමාල බෞද්ධ සංස්කෘතික මධ්‍යස්ථානයේ අධ්‍යක්ෂකිරම විමලජෝති හිමිබුදු දහම සදාකාලිකවම යහපත් දේ සිතන්නට, යහපත් දේ කතා කරන්නට, යහපතෙහි ම යෙදෙන්නට උගන්වන දහමකි. තමන්ට විපතක් කරගන්නට හෝ අනුන්ට විපතක් කරන්නට එහි ඉගැන්වෙන්නේ නැත. බුදුරජාණන් වහන්සේ අපට සතුන් මැරීම, සොරකම් කිරීම ආදී වූ පස්පව්, දස අකුසල්වලින් දුරු වන ලෙස දේශනා කොට වදාළේ ඒ මඟින් තමන්ට මෙන්ම අන්‍යයන්ට ද අයහපතක්, විපතක් සිදුවන බැවිනි.පස් පව්, දස අකුසල් කිරීමෙන් කිසිවෙකුටත් යහපතක් සිදු වන්නේ නැත. ධම්ම පදයේ පාප වග්ගයේ එන මේ ගාථාවෙන් උන්වහන්සේ උගන්වන්නේ යහපත් දේ කරන්නට, පින් කරන්නට කිසිවිටෙකත් පසුබට නොවන ලෙසට ය.පසුබිම් කතාවඅප භාග්‍යවත් බුදුරජාණන් වහන්සේ සැවැත් නුවර ජේතවනාරාමයෙහි වැඩ වෙසෙන සමයෙකි. ඒ අසල ගමක දිළිඳු පවුලක් විසීය. මේ පවුලේ වූයේ අඹුසැමි දෙදෙනා පමණි.ගමනක් බිමනක් යන කල කරට උඩින් සළුවක් පැලඳ යාම එකල සිරිතකි. එදා වේල අමාරුවෙන් සරි කරගත් මේ අඹු සැමියන්ට වූයේ එකම සළුවකි. ගෙයින් බැහැර ගමනක් යන වේලේ ගෙහිමියා සරම බැනියම ඇඳ කරට උඩින් දමන්නේත්, රෙද්ද හැට්ටය ඇඳ ගෘහපතිනිය කරට උඩින් දමන්නේත් ඒ එකම සළුවය. මේ නිසා දෙදෙනාටම එකවර කිසිදු ගමනක් බිමනක් යාමට අවස්ථාව ලැබුණේ නැත.බුදුරජාණන් වහන්සේ දිවා රාත්‍රී ජේතවනාරාමයෙහි ධර්මය දේශනා කරන බව මේ දෙදෙනාට ද අසන්නට ලැබුණි. බණ අසනු කැමතිව ගෘහ පතිනිය දහවල් කාලයේත්, ගෘහපතියා රාත්‍රී කාලයේත් ජේතවනාරාමයට යන්නට කතිකා කර ගත්හ. තම භාර්යාව දහවල් බණ අසා පැමිණීමෙන් පසු රාත්‍රියේ ජේතවනාරාමයට ගිය බමුණා පිරිස මැද හිඳ ධර්ම ශ්‍රවණය කරන්නේ ය.බොහොම ධනවත් සිටුවරු පමණක් නොව කොසොල් රජු පවා බණ අසන ආකාරය බමුණාට දකින්නට ලැබේ. මේ වේලේ බුදු හාමුදුරුවෝ ‘සාමුක්කංසික’ දේශනාවෙන් ධර්මය දේශනා කළහ. සාමුක්කාසික දේශනාව යනු ධර්ම දේශනා ක්‍රමයකි. දාන - කතා, සීල - කතා ආදියෙන් පටන් ගෙන පිළිවෙළින් බණ දෙසා, පඤ්චකාමයේ ආදීනව කියා, ගිහි ගෙයින් වෙන් වී, මහණ දම් රැකීමේ ආනිසංස වදාරා, චතුරාර්ය සත්‍ය දේශනා කිරීමේ අනු පිළිවෙළයි.ධර්මය අසා පැහැදුණු බමුණාට බුදුරජාණන් වහන්සේට යමක් පූජා කිරීමේ සිත් ඇති වේ. එහෙත් සළුව හැරුණු විට ඔහු සතු කිසිවක් නොවීය. බමුණා සළුව අතට ගෙන හොඳින් නමා සකසා පූජා කරන්නට සිතන්නේය. මේ අවස්ථාවේ තණ්හාව ඔහු ගේ සිත වෙළා ගනී. සළුව පූජා කිරීමේ සිතිවිලි නැති වේ. නැවත සිත හදා ගනිමින් සළුව පූජා කරන්නට සැරසේ.‘මේ සළුව පූජා කළොත් කොහොමද ගමනක් යන්නේ. පාරට බහින්නේ’ බමුණා ගේ පින් සිතිවිලි යටපත් වී තණ්හාව නැවතත් ඉදිරියට පැමිණේ. මේ ලෙස බමුණා සළුව පූජා කිරීම හා පූජා නොකිරීම අතර, සිතින් බලවත් පටලැවිල්ලකට හසු වේ. බොහෝ වේලාවක් තම සිත සමඟින් තර්ක කළ බමුණා අවසානයේ දී බුදුරජාණන් වහන්සේට සළුව පූජා කරන්නේ එයින් ඇති වූ බලවත් සතුට නිසා ධර්ම ශාලාවේ දී ම “මං දිනුවා, මං දිනුවා” යැයි කෑගසන්නට විය.තමන් සිටිය දී මේ මිනිසා දිනුවේ කෙසේදැයි සිතන කොසොල් රජු මේ පිළිබඳ සොයා බලන ලෙස සෙබළකුට අණ කරන්නේ ය. බමුණා රජු ඉදිරියට ගෙන එන්නේ “මා ගේ සිතේවූ තණ්හාව දුරු කළෙමි. දාන චේතනාව ජය ගතිමි” යි බමුණා කියන්නේ ය.මේ අසා, බමුණා කෙරෙහි පැහැදුණු රජු ඔහුට නොයෙක් විධියේ සළු තෑගි කරන්නේ ය. බමුණා ඒ සියල්ල බුදුරජාණන් වහන්සේ ප්‍රමුඛ මහා සංඝයා වහන්සේට පූජා කරන්නේ ය. ඒ අසා සතුටු වූ රජ තෙමේ සාමාන්‍ය සළු කිහිපයකුත්, රන්වන් පාට වටිනා සළු දෙකකුත් බමුණාට යවන්නේ ය.“මෙ තරම් වටිනා සාටක මා වැනි දුප්පතකුට ඇවැසි නැත. මේ සළුවෙන් බුදු හාමුදුරුවන්ට වියනක් බඳිමි” යි සිතූ බමුණා ඒ සළුවලින් වියනක් බැඳ බුදුරජාණන් වහන්සේට පූජා කළේය. පසු දින බණ අසන්නට ජේතවනාරාමයට ගිය කොසොල් රජු මේ දැක කරුණු විමසන්නේය. බමුණා විසින් කළ වැඩක් බව දැන පැහැදී එතැන් පටන් ඔහුට ජීවත්වීම සඳහා විශේෂ උපකාර කරන්නේ ය. චූළ ඒකසාටක නම් වූ මේ බමුණා මුල් කරගනිමින් බුදුරජාණන් වහන්සේ ඉහත ගාථා ධර්මය දේශනාකොට වදාළහ.ඔබ, මතු සඳහන් දහම් කරුණු, බණ පද තේරුම් ගත යුතු වන්නේ මේ කතාව ගැන මනා අවබෝධයකින් යුතුවය. මෙයින් උගන්වන දර්ශනය කුමක් ද? කෙනෙක් යහපත් ක්‍රියාවක් කිරීමට සූදානම් වන විට එයට විරුද්ධව වෙනත් සිතිවිලි පහළ වේ. දන් දෙන්න සිතන විට ලෝබ සිත් ඇති වේ. “මම මේ දේ දුන්නොත් ඉදිරියේදී මට දුෂ්කරතාවයන්ට මුහුණ දෙන්නට සිදු වනු ඇත. එහෙම නැතිනම් මගේ පවුලේ අයට යම් අඩුපාඩුවක් සිදුවීමට පුළුවන. මම නොදුන්නත් වෙනත් කෙනෙක් හෝ දෙන නිසා ගැටලුවක් නැත.” ආදී වශයෙනි.පොහෝ දිනක සිල් සමාදන් වීමට පන්සලට යාමට අදහස් කළත් ගේ දොර මතක් වේ. දරුවන් ගේ වැඩ කටයුතු සිහි වේ. ගහ කොළවල සරුවට හැදුණු ඵල වැල සිහියට ඒ. මේ නිසා සිල් සමාදන් වීමේ අදහස තවත් දිනකට කල් යැවේ.භාවනා කරන අවස්ථාවේ වෙනත් විතර්ක පහළ වේ. මේ ලෙස ඕනෑම හොඳ දෙයක්, යහපත් කටයුත්තක් සිදු කිරීමට කල්පනා කරන විට ඊට විරුද්ධ වෙනත් සිතිවිලි ඇති වේ. චූළ ඒකසාටක බමුණාට ඇති වූයේ ද මෙවැනි සිතිවිලිය. යහපතෙහි දී අප කෙරෙහි ද මෙවැනි විතර්ක සිතිවිලි ඇති වේ. එහෙත් අයහපත් ක්‍රියාවන්ට, පව්කම්වලට එලෙස වන්නේ නැත. ඔබ ගේ නිවසට පත්තෑයෙක්, ගෝනුස්සෙක්, විස සහිත සර්පයෙක් ආවා යැයි සිතන්න. “මේ සතා අද මරන්න හොඳ නෑ. තව දවසක් හරි ජීවත් වෙන්නට ඉඩ හරින්න ඕනැ” යැයි සිතමින් මේ සතා මරා දැමීම කල් යවන්නේ නැත. සොරකම් කරන පුද්ගලයා අවස්ථාව පැමිණි විගස සොරකම කරනවා විනා එය පසුදාට කල් තබන්නේ නැත. ක්ෂණිකවම ක්‍රියාවේ යෙදෙන්නේ ය.මේ විතර්ක, වික්ෂිප්ත බව පහළ වන්නේ හොඳ දෙයක්, යහපත් ක්‍රියාවක් කරන්නට සිතුණොත් පමණි. සිදුහත් බෝසතාණන් වහන්සේ සම්බුද්ධත්වය ලබන මොහොතේ මාරයා ආවා විනා දේවදත්ත බුදුන් විනාශ කරන්නට සැරසෙන මොහොතේ ඔහු වෙත මාරයා පැමිණියේ නැත.බුදුරජාණන් වහන්සේ දේශනා කොට වදාළ ශ්‍රී සද්ධර්ම මාර්ගයේ ගමන් ගන්නා අප විසින් කළ යුතු වන්නේ කුමක් ද? යහපත් කාර්යයක නියැළීමට බලාපොරොත්තු වන අවස්ථාවේ සිත වෙළා ගන්නා පාපී චේතනා, විතර්ක සිතිවිලි පරාජය කිරීම ය. අයහපත බැහැර යහපතෙහි ම යෙදීමය. තමන්ට මෙන් ම අනුන්ට ද යහපතක් ම වන දේ කිරීමය. තමන්ට අයහපතක් වන, අන් අයට ද අයහපතක් වන, සමාජයට අවැඩදායක දේ නොකිරීම ය. සුචරිතයෙහිම හැසිරීමය.සුචරිත ධර්ම නම් හොඳ දේ ය. අප කළ යුතු වන්නේ හොඳ දේ කරන්නට, යහපත් දේ කරන්නට යුහුසුලු වීම ය. කඩිනම් වීම ය. යහපත කල් නොහැරිය යුතු ය. එසේ නොමැති වුවහොත් සිත පාපයට බර වේ. ධම්ම පදයේ එන මේ ගාථා ධර්මයේ ‘කල්‍යාණ’ ලෙස හැඳින්වූයේ දාන, සීල, භාවනා ය. දස පුණ්‍ය ක්‍රියාවන් ය.‘පාප’ නම් සිතින්, කයින්, වචනයෙන් සිදු කරන දුශ්චරිතයන් ය. පව්කම් ය. යම් පුද්ගලයෙක් ඉදිරියට ගෙන යන්නේ මෙසේ තමන් විසින් සිදු කරන්නා වූ පින් පව් වල ඵලයන් බව අමතක නොකළ යුතු ය. ඔහු ගේ මෙලොව පරලොව ජීවිතයේ දුක හෝ සැප හෝ තීරණය වන්නේ තමන් කරන කුසල අකුසල කර්මයන් අනුව බව සිහිපත් කළ යුතු ය.දාන, සීල, භාවනා ආදි පින්කම්වල ප්‍රතිඵල ලැබෙන්නේ පරලොව දී පමණක් බව ඇතැමෙක් කල්පනා කරති. එහෙත් යහපතෙහි යහපත් විපාක මෙලොවදීත් අත් විඳින්නට වන බව අප අමතක නොකළ යුතුය.“කුමට ද කුසලට කම්මැළි වන්නේ” යනුවෙන් ලෝවැඩ සඟරාවේ දී උගන්වන්නේ ද මේ ධර්මතාවයයි. මිනිස් සිත නිරන්තරයෙන් ම චංචල ස්වභාවයක් ගනී. බුදු දහමින් උගන්වන්නේ ඒ චංචල සිත දමනය කර ගන්නා ආකාරය පිළිබඳවය. දියුණු කරගන්නා ආකාරය පිළිබඳවය.සිතට වහලෙකු නොවී සිත තමන්ට වහලෙකු කර ගැනීම වඩාත් වැදගත් වේ. දවස තිස්සේ දූ දරු මුණුබුරන්, වතු පිටි ආදී සම්පත් ගැන සිතමින් කල් හරින්නේ බණ දහම් නොදන්නා පිරිස් ය. නුවණ නොමැති පුද්ගලයින් ය. අනුවණ පුද්ගලයාට සිත දියුණු කළ නො හැකිය. එය කළ හැක්කේ ප්‍රඥාවන්තයාට ය. ප්‍රඥාව දියුණු වූ තැන අවිද්‍යාව නැති වේ. උතුම් වූ නිර්වාණය අවබෝධයට ළඟා විය හැකි වන්නේ අවිද්‍යාව දුරු වූ තැනදීය.සාකච්ඡා කෙළේරමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=as1104173</link>
    <topic>වැටුණත් නැගිටීමට හපන් ජපනා</topic>
    <author>ආතර් යූ. අමරසේන</author>
    <content>වැටුණත් නැගිටීමට හපන් ජපනාජපනා හපනා යැයි කියන කියමනක් අප අතර තිබේ. මෙම කියමනෙන් ද්වනිත වන්නේ ජපන් ජාතිකයා ඕනෑම දෙයකට හපනකු බවය. ඕනෑම රාජකාරියක් කලට, වේලාවට, තිතට හොඳින් කිරීමටත් හැඩට වැඩට හා ශක්තිමත්ව නිම කිරීමටත් ඔහුට පුළුවන් බව ද මින් කියවෙයි. ඇද වැටුණත් ඔහුට එම ඇදවැටුණ තැනින් නැගී සිටීමට ශක්තියක් තිබෙන බව ද කියනු ලැබේ.එයට හොඳම උදාහරණය පසුගිය මාර්තු 11 වැනිදා ජපානයේ ගිනකොන දෙසින් වූ සෙන්ඩායි මුහුදු තීරය අසලදී සිදුවූ සුනාමි භූමි කම්පාවයි. හිරෝෂීමා පරමාණු බෝම්බයෙන් ද ඉන්පසු නිතර නිතර සිදුවූ භූමි කම්පාවලින් ද ජපානය නැත්තටම නැතිවී ගිය වාර බොහෝය. එහෙත් ජපනා නැති කිරීමට, ඔහු අඩපණ කිරීමට මේ කිසිම ජගතෙකුට බලවේගයකට පුළුවන්කමක් නොලැබිණ. අළු හා දූවිල්ල තුළින් නැගි සිටීමේ යෝධ බල යෝධ ශක්තියක් ඔහු තුළ තිබෙන බැවිනි.පසුගියදා සෙන්ඩායි මුහුදු තීරය අසල සිදුවූ සුනාමියෙන් ඔවුන්ගේ ගෙවල් දොරවල් ද යන වාහන ද මං මාවත් ද මිනිස් ජීවිත ද විශාල ගණනක් නැති වී ගියේය. එහෙත් මෙම ඛේදවාචකයෙන් විනාශ වී ගිය, කැඩි බිඳී ගිය සියල්ල සති දෙකක් ඇතුළත දී යථා තත්ත්වයට පත් කිරීමට ජපනාට පුළුවන්කමක් ලැබිණ. මේ සමඟ පළවෙන පිංතූරය දෙස බලන්න. මේ ජපානයේ නාකා ප්‍රදේශය හරහා වැටී ඇති මහා කැන්ටෝ නමැති මහා මාර්ගයේ දර්ශනයකි.වමේ දර්ශනයෙන් පෙන්නුම් කරන්නේ පසුගියදා ඇතිවූ සුනාමි - භූමි කම්පා ඛේදවාචකයෙන් එම යෝධ මාර්ගය සුනු විසුනු වී සිදුවී ඇති මහා විනාශයයි. දකුණෙ ඡායාරූපයෙන් පෙන්නුම් කරන්නේ භූමි කම්පා ඛේදවාචකයෙන් විනාශ වී ගිය යෝධ කැන්ටෝ මහා මාර්ගය දින හයක් වැනි සුළු කාලවකවානුවකදී තිබුණ තත්ත්වයටත් වඩා හොඳ තත්ත්වයකින් එය නිම කොට ඇති බවයි. මාර්තු 11 වෙනිදා සුනාමි - භූමි කම්පා ඛේදවාචකය ඇති වී පැය විසිහතරක් ගතවීමටත් පෙර ජපනා යළිත් සුංබුං අතරින් නැගී සිටියේය.භූමි කම්පා ඛේදවාචකයෙන් විනාශ වී ගිය යෝධ කැන්ටෝ මහා මාර්ගයඅනිත් රටවලින් ආධාර එන තෙක් අනිත් රටවලින් උදව් උපකාර ලැබෙන තෙක් වැලපෙමින් ඔහු බලා නොසිටියේය. වෙච්ච විනාශය ගැන හූල්ලමින් ඔහු කාගෙන්වත් ආධාර උපකාර ඉල්ලුවේ නැත.ඔහුට මේ ඛේදවාචකය යළිත් තනියම නැගී සිටීමට යෝධ ශක්තියක්, යෝධ වීර්යයක්, යෝධ බලයක් ලබා දුන්නේය. පැය විසිහතරක් ගතවීමටත් ප්‍රථම වැඩට බැස්ස ඔහු සිය ශක්තිය යොදා සුනු විසුනු වූ හැම දෙයක්ම යළි යථා තත්ත්වයට පත් කිරීම සඳහා දිවා රෑ නොබලා සිය ශ්‍රමයත් ශක්තියත් කැප කළේය. සුනු විසුනු වූ මං මාවත් ද, දුම්රිය මාර්ගය ද විදුලි හා දුරකථන පද්ධතිය ද යළි ප්‍රතිනිර්මාණය කිරීම සඳහා ඔහු විශ්මයට පත් කරනු ලබන වේගයකින් වැඩ කළේය.සුනාමි - භූමි කම්පා ඛේදවාචකයෙන් සැතපුම් ගණනාවක් දිවෙන යෝධ කැන්ටෝ මහා මාර්ගය මෙතරම් විනාශයකට පත්වේ යැයි ජපනා සිහිනෙන්වත් නොසිතන්නට ඇත. එහෙත් නොසිතූ දෙයක්ම සිදුවෙමින් මෙම යෝධ මාර්ගය, අවුරුද්දකටවත් (අපට නම් අවුරුදු දෙක තුනක් යයි) ප්‍රතිනිර්මාණය කිරීමට නොහැකි වෙන සේ කැඩි බිඳී ගියේය. මෙම ඛේදවාචකයෙන් බොහෝ සේවකයෝ ද විපතට පත්වූහ. එහෙත් ඔවුන් තමන් පත් විපත ගැන නොතකා පසුවදා සිය රාජකාරි ස්ථානවලට වාර්තා කළහ.සිය රාජකාරිවලට සේවකයන් මෙසේ වාර්තා කිරීම නිසා, කැඩි බිඳී ගිය යෝධ කැන්ටෝ මහා මාර්ගය දින හයකින් යළි යථා තත්ත්වයට පත් කිරීමට තමන්ට පුළුවන් වූ බව මෙම සේවකයෝ පවසති. අබලන් වූ දුම්රිය මාර්ග ද, දුරකථන හා විදුලි රැහැන් පද්ධතිය ද දින හයක් ඇතුළත දී ප්‍රතිනිර්මාණය කිරීමට ජපනාට හැකිවීමෙන් පෙනී යන්නේ ඔහු කොයිතරම් රාජකාරියට කැපවූ කොයිතරම් ශූර වැඩකාරයකු ද යන්නයි. සුනාමියෙන් විනාශ වී ගිය ප්‍රදේශවල තිබුණු කඩ සාප්පු පසුවදාම විවෘත කළ බව ද ලන්ඩනයේ ඩේලි මිරර් පුවත්පත කියයි.දින හයක් වැනි සුළු කාලවකවානුවකදී සාදා නිම කළ යෝධ කැන්ටෝ මහා මාර්ගයමෙම සුනාමි - භූමි කම්පා ඛේදවාචකයෙන් පසු ජපානයේ බහුජාතික වෙළෙඳ ව්‍යාපාර ආරම්භ කර තිබු විදේශික ව්‍යාපාරිකයන් ජපානය අතහැර යනු ඇතැයි බොහෝ දෙනෙක් සිතූහ. එහෙත් එවැන්නක් සිදු නොවිණ. ඇමෙරිකා ව්‍යාපාරිකයන් කීප දෙනෙක්ම කියා සිටින්නේ මෙම ව්‍යසනයෙන් පසු තමන්ට ජපානයේ ව්‍යාපාර කීපයක් මිලට ගෙන මුදල් ආයෝජනය කිරීමට අවස්ථාවක් ලැබී ඇති බවයි. ඔවුනගේ කොටස් වෙළෙද පොළ ද සුනාමියෙන් පසු යළි ඉහළ ගියේය.මේ අතර සුනාමි තත්ත්වයක් ඇතිවීමෙන් පසු ජපානයේ සුපිරි වෙළෙඳ සල්වල අලෙවි කිරීමට තබා තිබුණු සියලුම වතුර බෝතල් ඉවත් කිරීමටත්, විනාශ කිරීමටත් පියවර ගත් බව ද ‘ඩේලි මේල්’ පුවතක සඳහන් වෙයි. පුකුසිමා දිස්ත්‍රික්කයේ ජීවත්වෙන දෙමාපියන්ට ටික කලක් එළකිරි පාවිච්චි නොකරන ලෙස ද රජය ඉල්ලීමක් කර ඇත.එයට හේතුව ෆුකුෂිමා දයි-ඉඩි න්‍යෂ්ටික බලාගාරයේ පිහිටි න්‍යෂ්ටික ප්‍රතික්‍රීයක හයෙන් පිටවූ අධි විකිරණශිලි ද්‍රව්‍ය බලාගාරය අවට ප්‍රදේශවලට විසිරී ඇතැයි විද්‍යාඥයින් විශ්වාස කරන බැවිනි. කිරි සහ නිවිති ඇතුළු ආහාර කීපයකට මිනිස් සිරුරට අහිතකර විකිරණශිලි ද්‍රව්‍ය ගැබ් වී ඇති බව ද හඳුනාගෙන ඇත. මේ අතර ටෝකියෝ ඇතුළු නගර කීපයක වෙසෙන දරුවන්ට පයිප්ප ජලය බීමට නොදෙන ලෙස ද බලධාරීන් ඉල්ලීමක් කර ඇති බව ‘ඩේලි මේල්’ කියයි.මාර්තු 11 වෙනිදා ඇතිවූ සුනාමි - භූමි කම්පා ඛේදවාචකයෙන් එරට දුරකථන පද්ධතිය ද සම්පූර්ණයෙන්ම අක්‍රිය වී ගියේය. ජපානයේ සිටින මගේ හිතවතකුගෙන් සිදුවූ විපත ගැන දැන ගැනීම සඳහා කීප විටක්ම දුර ඇමතුම ඔස්සේ කතා කළෙමි. එහෙත් දින දෙකක් යන තෙක් මට ඔහු හා කතා කිරීමට පුළුවන්කමක් නොලැබිණ. දින දෙකකට පසු ඔහු මා අමතමින් කියා සිටියේ විනාශ වූ දුරකථන පද්ධතිය යථා තත්ත්වයට පත්කිරීමට ජපන් තාක්ෂණ ශිල්පීන්ට හැකියාව ලැබුණු බවයි. මෙවැනි ස්වභාවික විපත් ඉදිරියටත් තම රට තුළ සිදුවනු ඇතැයි ජපනා විශ්වාස කරයි. විශේෂයෙන්ම දරුණු භූමි කම්පා සිදුවනු ඇතැයි ඔහු තුළ තද විශ්වාසයක් පවතියි.යළි මොන විදිහේ සුනාමියක් පැමිණියත්, භූමි කම්පාවක් ඇති වුණත් තමන් එම ව්‍යසනයන්ට මුහුණ දීමට ඕනෑම මොහොතක සූදානමින් සිටින බව ඔහු කියයි. මෙවැනි විපත්වලින් අපි හැමදාමත් අකර්මණ්‍ය වන අතර ජපනා කියා සිටින්නේ ඔහුට එම ඛේදවාචකවලින් යෝධ ශක්තියක්, යෝධ බලයක්, යෝධ වීර්යයක් හා ධෛර්යයක් ලැබෙන බවයි. තනියම නැගී සිටීමට දෙපයට අදෘශ්‍යමාන විශ්ව බලයක් ලැබෙන බවයි.ආතර් යූ. අමරසේනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=as1104174</link>
    <topic>මහ ගෙදරට එදා බෝම්බ ගහපු වෙලාවෙ මගෙ අම්මත් කිරි අම්මත් බිම වැටුණා</topic>
    <author>උපාලි සමරසිංහ</author>
    <content>මහ ගෙදරට එදා බෝම්බ ගහපු වෙලාවෙ මගෙ අම්මත් කිරි අම්මත් බිම වැටුණාසංස්කෘතික හා කලා කටයුතු පිළිබඳ ඇමැතිටී.බී.ඒකනායකසංස්කෘතිය යනු යම් සමාජ ස්ථරයක පැහැදිලි කැටපතකි. ඇදහිලි, සිරිත් විරිත්, ආකල්ප, ආගම, අභිචාර, නීතිය, කලාශිල්ප මේ හැමදෙයක්ම සංස්කෘතිය යන පදයට යටත් යැයි ප්‍රකට සමාජ හා මානව විද්‍යාඥ එඩ්වර්ඩ් ටයිලර් ප්‍රකාශ කෙළේය.එබඳු වූ සංස්කෘතියක් නිසි තැනට නොවන්නට නම් ඔහු හෝ ඇය හද්දා පිටිසර ගැමියකු විය යුතු යැයි අපගේ විශ්වාසයයි. කමත, බැත, කෙත, නියර, බඩවැටිය, ඇළ දොළ, එළහරකා, බටුහරකා, අම්බරුවන් ඔහු හොඳින් දැන හඳුනන්නේ නම් ඒ කාර්යභාරය මැනැවින් ඉටු කිරීමට හැකිවෙතැයි අලුතින් පෙන්වා දීමට අවශ්‍ය නැත.කොළඹ තදාසන්නයේ උපන්දා සිට ජීවත් වූ ඇතැමුන් සංස්කෘතික ඇමැතියන්ව සිටි මේ රටේ ගහකොළ හරකාබාන, බත බුලත, හඳුනන ගැමියකු සංස්කෘතික ඇමැතිවීම ජාතියේ පිනෙකි. එබඳු හද්දා පිටිසර ගැමියකු වන ටී.බී.ඒකනායක අද අපේ සංස්කෘතික හා කලා කටයුතු පිළිබඳ ඇමැතිවරයාය. තිලකරත්න බණ්ඩාර ඒකනායක නම් හෙතෙම තමාට ජීවත්වීමේ සැබෑ සංස්කෘතිය කියා දුන් ඒ දයාබර මෑණියන් ගැන කියන්නට දැන් මා අබිමුව හිඳී.මගෙ සම්පූර්ණ නම විජේසුන්දර මුදියන්සේලාගේ තිලකරත්න බණ්ඩාර ඒකනායක. මගෙ මෑණියන් ඒකනායක මුදියන්සේලාගේ සීලවතී කුමාරිහාමි. පොල්පිතිගම ප්‍රාදේශීය ලේකම් කොට්ඨාසයට අයත් හාතිගමුව තමයි අපේ ගම්මානය. ඒ පරණ ගමේ ලේකම් මහත්තයා කියන්නෙ අපෙ කිරිඅත්තා.අපේ ගම වටේ සුන්දර වැව් 23ක් තිබෙනවා. මංකඩ ළඟ නඹව ගසට නැඟලා දියට පැනලා දියබුං ගහලා ගොඩ ආපු අපට තවමත් නියරක් දිගේ හොඳට දුවන්න පුළුවන්. කන්ද උඩ පන්සල. කුඹුර, නිල්වන් කෙත්යාය ඊට පල්ලෙන්.කුඹුර මැද කොළ පාගන්න පෙර කොළ කවයක් ගහලා අටමඟල ඇඳලා අලු හෝ හුණුවලින් (ඊට යම් යම් රූප ද එකතු කැරේ. කුල්ල, දෑකැත්ත ආදී වශයෙන්) ඒ මැදින් කොහොඹ ලෑල්ල තියලා එහි පළමුවැනි උප්පිඩ මාප්පිඩ තියලා ඊටත් පස්සෙ අම්බරුවන් ලවා කොළ මඩවන්න පටන් ගන්නවා.අපි පාසල් නිවාඩුවට ගෙදර ආවාම කුඹුරුවල වී කුරුල්ලන් එලවන්නට යැවීම සාමාන්‍යයෙන් අම්මාගේ සිරිතක්. පුංචි කුරුලු රෑන් ආකාසෙ උස් පහත්වෙවී යන හැටි බලන්ඩ ආසයි. අපෙ අප්පච්චි විජේසුන්දර මුදියන්සේලාගේ ජයසුන්දර බණ්ඩාර. එතුමා කුඹුරු යායක් කළ මහ ගොවියෙක්.අපට තිබුණු ඉඩකඩම් අනුව කුඹුරු ඉඩම් ගොඩ ඉඩම් අනුව ඉඩම් හිමි වැවිලිකරුවෙක් කියන අද වචනයත් එතුමාට ගැළපෙනවා. පුංචි කොලුවා කාලේ ගමේ කොලු කුරුට්ටන් එක්ක අපේ හේන්වලට ගිහින් බඩඉරිඟු, තල, කුරක්කන් වැවූ හැටි අම්මගෙ උපදෙස් අනුව හත්මාළුව හදපු හැටි මට තවම මතකයි.හත්මාළුව කීවට මේකෙ තියෙන්නෙ වට්ටක්කා දළු, මුංපලු කීපයක්, බටු ගෙඩි දෙකතුනක්, බණ්ඩක්කා කරලක් දෙකක් හා තවත් ඒ වගේ එළවළු ටිකක් විතරයි. ඒත් මේ ‘හත්මාළුවෙ‘ රස. කිසිම මස්මාංශ ඇතුළත් වට්ටෝරුවකින් මේ රසය ලැබුණේ නෑ. අපෙ අම්මා මේ ‘හත්මාළුව‘ අපට නිතර හදාදුන්නා. අපට මෙනේරිත් තිබුණා. අපෙ අම්මා තනිකරම නිර්මාණය වුණේ කිරිඅම්මා (අම්මගේ අම්මා) හරහා කියලා හිතෙනවා. කුරහන් ගලේ කුරහන් ඇඹැරීම කිරි අම්මාත් අම්මාත් ගෙදර වැඩපළ අහවර වුණාම කළ කාරියක්.ගෙදර හාල් පිටි හදාගන්නට හාල් කෙටුවා. වී තැම්බුවා. පොල් අතු විව්වා. වගා බෝග වත්තෙ වැව්වා. මිරිස් කරල, තක්කාලි ගෙඩිය, දෙහිගෙඩිය වත්තෙම තිබුණා. නිතර ‘මැෂින්’ වගේ වැඩපළෙහි නිරත නිසා අපේ අම්මලාට ඔය භයානක ලෙඩ තිබුණෙත් නෑ. නාන්නට ඔයට ඇළට ගියත් එනගමන් ගොටුකොළ ටිකක්, සාරණ ටිකක්, මුගුණුවැන්න ටිකක් කඩාගෙනයි අම්මා ගෙදර එන්නෙ. මහරාත්තිරියෙ අප අවදිවෙලා බැලුවත් අම්මා පැදුරක් හරි විය වියා තමයි ඉන්නෙ. ගෙදර උදයෙන්ම අවදි වුණෙත් අම්මා. අවසානෙට නින්දට ගියෙත් අම්මා.උදේ පාන්දරින් බතක් තමයි කෑමට හදන්නෙ. හේන්වල වැඩ කරලා සමහර දවසක හේන් මුරකරලා උදැහැනැක්කෙ ගෙදර එන අප්පච්චිට මේ බත්පත රස අහරක්. ඊට අනුපාන වශයෙන් දාන ලූලා මාළු වේලන්නෙ අපෙ අම්මලා දුමේ දාලා. මේවත් එක්ක ලොකු බත් ගෙඩියක් වුණත් කන්ඩ පුළුවනි. අපේ පවුලෙ පිරිමි 3යි. ගැහැනු 4යි. මං තමයි වැඩිමලා. අප හිටියෙ හාතිගමුවෙ මහගෙදරම නිසා අපේ පවුලෙ සියලු දෙනා එකට හිටියෙ. කිරිඅත්තා එසේම කිරිඅම්මා අපත් එක්කම හිටියා. අපෙ කිරිඅත්තගෙ වැඩේ මාව අරන් කිරිඅත්තගෙ උරහිසේ දමාගෙන උප්පු ගෙනයාම.රජ්ජුරුවෝ උඩයි උඩයි – කිරිඅත්තා බිමයි බිමයි... කිය කියා එතුමා මාවත් රැගෙන හැමතැන ඇවිදිනවා. දවසක් මොකක්දෝ පුංචි වරදකට අම්මා මට බැන්නා කියලා කිරිඅත්තා තරහාවෙලා දවස් දෙකක් ගෙදර ආවෙත් නෑ. කුරුගොඩ රජමහා විහාරය පන්සල හා බණමඩුව අපට අලුත් තැනක් නොවේ. පෝයට සුදු අන්දලා අප එහි පිටත්කැර යැවීම හෝ අම්මා කළා එතුමිය පන්සලට නොයන දවසට. අප්පච්චියි අම්මයි පින් කුඹුරක් වෙන් කරලා තිබුණා. ඒක හාලා ලැබෙන වී ඔක්කොම දුන්නා පන්සලට. පින් පොල් ගහක් පවා තිබුණා. ඒකෙ ගෙඩිත් පන්සලට දුන්නෙ.බය ලැජ්ජාවට හැදුණු අහිංසක කෙනෙක් මගෙ අම්මා. අප්පච්චි කේන්තියෙන් කෑ ගැසුවත් ඇය ;ගයින් පිටට ඇහෙන්න කතාකළේවත් නෑ. පවුලෙ දරුවන් රැකගෙන අහිංසකව ජීවත්වුණා. අපට මීහරක් එළහරක් හිටියා. අම්මා අපේ වැඩ සොයා බැලුවා වාගෙම මේ සතුන් ගැනත් හොඳට හොයා බැලුවා. අපේ අම්මා හරිම සංවේදීයි. ඒ වගේම ඉවසීමේ ප්‍රතිමූර්තියක්. මට කෙළින්ම මේ පුරුදු ආවා නම් ඒක අම්මගෙන්ම ලැබුණු දායාදයක්.අපේ අම්මා ඒ තරම් ලොකු උගත්කමක් ලැබුවෙ නැතිවුණාට එතුමියගෙ ප්‍රායෝගික ඥානය පුදුමාකාරයි. ඇය ගිහින් තිබුණෙ පන්සලේ ස්කෝලෙට 5ට හෝ 6ට විතරයි. ඒත් බැඳි අකුරු පාලි සංස්කෘත කියවන්ට පුළුවන්කම තිබුණා. ඇය කුරක්කන් ඇඹරුවෙත් තාලයකට කවි කියමින්. කිරි අම්මාත් එහෙමයි. අපට ජාතක කතාව, පුංචිම සන්දියෙදිම කනට ඇහුණා. ඒ අම්මගෙ ගායනා හරහා. ඇය වෙස්සන්තර ජාතකය කියනවිට අප දුක්මුසුව ඒ ශෝක රසය වින්දා. ඒකෙ ජාලිය ක්‍රිෂ්ණජිනා ජූජක බමුණට දෙන අවස්ථාව නිරූපණය වෙන කවි පංති කියන විට ඇගේ ඇසේ තැවරුණේ කඳුළක්. ඒ කඳුළ අම්මගෙ දෙකපොලින් බේරී අපේ හදවතත් තෙත් කළා. ඇස් තෙත්බරියම් කළා. මොන තරම් චමත්කාරද අම්මගෙ ඒ ගායනා.අපේ අම්මගෙ විශ්වාස කදිමයි. ප්‍රාදේශීය දෙවියන් ඇදහුවා. විශේෂයෙන් උණගස්වැව පත්තිනි දේවාලය අම්මා මහ ඉහළින් අගය කළා. ඒ පූජා කටයුතුවලට සහභාගී වුණා. අපේ පුංචිම පුංචි කරදරයකට වුණත් ඈ පඬුරක් ගැටගැසුවා. අපේ ගෙදර තිබුණා ලොකු පැදුරු වානක්. එක් එක් වර්ගයේ පැදුරු මෝල්ගහකට තියලා බැඳලා මේ පැදුරු වාන තියෙන්නෙ. ඒකෙ දිගටම තිබුණෙ අම්මා අපි වෙනුවෙන් බැඳපු පඬුරු. කිරි ඉතිරිවීම, පූජා වැඩ අම්මා වරද්දන්නෙත් නෑ. ඇය කරනවා කියා යමක් පොරොන්දු වුණා නම් ඒක නොකර ඉන්න එක අවනම්බුවක් ලෙස සලකපු ප්‍රතිපත්තිගරුක ගැහැනියක්.සීලවතී කුමාරිහාමි මාතාවගොයම් කපන කාලෙට ඇය ඇඹුල අරන් එන දර්ශනය හරිම ආශ්වාදජනකයි. ඒ එනකොට සමහර විට පොඩි එවුන් වන අප රැලම දුවගෙන එන්නෙ ඇඹුල කන්ඩ. මං මුලින්ම ගියේ හාතිගමුව විද්‍යාලයයට. මට මතකයි අපට එළකිරි ලැබෙනවා. විවේක කාලයට ඒ කාලෙ ළමයින්ට දුන්නෙ එළකිරි. අපි මේ උණු එළකිරි ගෙන ගිහින් ඉස්කෝලෙ පල්ලෙහා කක්කුටු වළවල්වලට දානවා ඒ රස්නයට ඇතුළෙ ඉන්න කක්කුට්ටා එලෝ මෙලෝ නැතිව එළියට ඇවිත් දුවනවා බලන්න. මේක අම්මා දැනගත්තාම හරියට කලබලවුණා..පුතේ, එහෙම කරන්ඩ එපා. පුතා අද ඔය කරන වරද අනාගතයේ ඔයාට බරපතළ පාපයක්. ඔයා දන්නවද අතීත ආත්මෙක උණුවතුර එකකට සතෙක් ඇද දමලා රහතන් උන්නාන්සෙ නමකට මේ ආත්මෙ වෙච්ච දේ.. කියලා අපට බණ කතාවක් ද කීවා. අපේ අම්මා ඒ වගේ සතා සරුපයාට පවා දයාර්ද සංවේදී මාතාවක්.අපේ ගම්වල තිබුණෙ බෙදාහදා ගන්නා සංස්කෘතියක්. කැලෑ ගම්වල නිසා වෙඩික්කාරයෙක් සතෙක් එලුවත් අපටත් ගාතයක් හම්බවෙනවා. අම්මා මේ මස් වෑංජනය වුණත් හදන්නෙ දරුවන්ගෙ බලවත් ඉල්ලීමට.දෙවැනි ශ්‍රේණියේදි මගේ අධ්‍යාපනය ගොඩනඟන්න හිතපු අප්පච්චි හා අම්මා මාව කුරුණෑගල මලියදේව විද්‍යාලයට දැම්මා. ඒ කාලයේ ඇත්කඳ විහාරේ වැඩවසපු හාතිගමුව චන්ද්‍රජෝති නායකහාමුදුරුවො අපේ ඥාතීන්. මේ හාමුදුරුවො කිරිඅත්තාට එහෙ බේකරියක් කරන්නත් තැනක් ලෑෑස්ති කරලා දුන්නා. මං නැවතුණේ ඒ කඩයේ බේකරියෙ.තමන්ගෙ දරු පැටියා තනිකර දාලා ගමට වෙලා ඉන්ඩ බැරි හින්දා අම්මා අනෙක් දරුවන් හැදෙන්ට මුල් කාලයේ මේ කඩයේ නැවතිලා මට ඉවුම් පිහුම් කරලා කන්ඩ දුන්නා. පසු කාලයක තමයි ඈ ගමට ආයිත් ගියේ.මට මතකයි තෑගි උත්සවය දවසෙ පන්සල් පිටියෙ ප්‍රාථමික පන්තිවල බනිස් කෑමේ තරගයක් තිබුණා. දැන් සියලුම ළමයි ලෑස්ති කරල තරගෙට. අම්මත් මාව ලහි ලහියේ ලෑස්ති කළා. තරග පටන්ගන්න ළමයි දුවගෙන යනවා. එල්ලලා තියෙන බනිස් ගෙඩි කන්ඩ. මං දිව්වෙ නෑ.ඇයි පුතේ, තරගයට යන්නෙ නැත්තෙ කියලා අම්මා ඇහුවා. මං කීවා කිරිඅත්තගෙ බේකරියෙනෙ මං ඉන්නෙ අම්මෙ. මට බනිස් ඕනෑතරම් තියෙනවා. බිම පෙරළිලා බනිස් කන්ඩ ඕනෑ නෑ කියලා. අම්මට හරිම හිනා. පාසල් නිවාඩුව ආපු ගමන් මං මිටෙන් හල කුරුල්ලෙක් වගේ ඉගිලිලා එන්නෙ අම්මගෙ මුහුණ බලන්ඩ.ගමේ කොල්ලොත් එක්ක චක්ගුඩු ගහනකොට සමහර විට දබර කරගන්නවා. හොඳටම ගහගන්න වෙලාවල් තියෙනවා. අම්මා මේ වෙලාවට කියන දේවල් හරිම උපහැරණ සහිතයි. මුල්කාලෙ ගමෙන් නගරයට ගිය මට අම්මා නැතිව සාංකාව පවා හැදුණා. ඒ තරම් ගැඹුරු ප්‍රේමණීය සම්බන්ධයක් අම්මා එක්කමට තිබුණේ. ගෙදර ආ ගමන් ඇය වැලිතලප, වෙල්ලවැහුම්, තල අලුවා ආදී රසකැවිලි හදලා මට කවනවා. ඒ ගෙදරින් ටිකක් ඈත්ව ඉගෙනගන්න නිසා වෙන්න ඇති. ඇයගේ සුවිශේෂ කෑම අද අපට දකින්නවත් නෑ.පොලොස් ඇඹුල, තැල්කොළ ඇඹුල (කොච්චි දාලා හදන) මොන තරම් රස කෑමද? මුරුංගා ලියලා වෙනම තම්බලා තියාගෙන කහ හා පොල් අඹරලා මේකට තෙල් අබ දාලා බැදලා ගත්තාම පුදුම රසයක්. මී තෙල්වලින් බදින්නේ. අද ඒ ගැමි අම්මලා දන්න දේවල් කවුරුත් දන්නවද? අද අයට වාසනාවක් නෑ. කුස්සියට ගොම ගාලා පටන්ගන්නා අවුරුද්ද අපේ මුළු ගමම අලුත් කළ මොහොතක්. මගෙ අප්පච්චි සාමාන්‍යයෙන් ගැමි කලාකරුවෙක්. ඔහු ‘සඳ කිඳුරු නාටකය’ ගමේ අවුරුද්දකදි කළා.එළිවෙනකම්ම මේ නාඩගම රඟදැක්වුණා. මට අවුරුදු 12ක් විතර ඇති. කිඳුරා ඊතලය වැදී මළාම කිඳුරිය හඬන දර්ශනය මගේ සිත් ගත්තා. අපෙ අම්මා තමයි මේ මහා නාඩගමේ කේටරින් සර්විස් එකේ කළමනාකාරිය. ගමම කන්ඩ ආවත් ඇය බතක් මාලුවක් එක්ක රහට කන්ඩ දෙනවා. තේ දුන්නත් එතැන කැවිලි තුන හතරක් තියෙනවා. අපෙ අම්මා මොනතරම් දක්ෂ ද කියලා හිතෙන්නෙ ඒවා කරපු හැටි මතක්වන විටයි. ගම්භාර දෙවියන් ඇදහීම කුමාර බණ්ඩාර මුත්තා නම් ප්‍රාදේශීය දෙවියන් ඇදහීම ද අම්මලා කළ අභිචාර.අපෙ අම්මයි කිරිඅම්මයි මොනතරම් ඉතිරි කරන සකසුරුවම් අයද කියලා පෙනුණෙ 1974දි ඇන්.ඇම්. පෙරේරා රුපියල් 50 හා රුපියල් 100 නෝට්ටු තහනම් කළ වෙලාවෙ. ඒ මුදල් මහජන බැංකුවට ලබාදීලා අලුත් මුදල් ගන්ඩත් නිවේදනය කළා. අම්මයි කිරිඅම්මයි පැදුරුවාන දිග ඇරලා විශාල මුදලක් ගත්තා. අල්මාරි කොට්ට මෙට්ට යට තිබිලා තවත් සල්ලි මිටි ගත්තා. මේවා ඔක්කොම දුන්නෙ යාපහුව මහජන බැංකුවට. එදා සමහරු අහලා තිබුණා යාපහුවට මහජන බැංකුවක් දුන්නෙ කුරහන් තල එකතු කරන්ඩද කියලා. ඒත් ඒ වෙලාවෙ වැඩියෙන්ම මුදල් එකතු කළේ යාපහුව මහජන බැංකුව.මං කුරුණෑගල ඉගෙන ගනිද්දි තමයි 71 කැරැල්ල ආවෙ. කොල්ලො පොලිසිවලට පහර දෙන්ඩ යනවාය කියලා ආරංචි වෙච්ච වෙලාවෙ අම්මා විලාප තියලා මාව මතක් වෙලා ඇඬුවලු. කුරුණෑගල පොලිසියටත් පහර දෙන්ඩ සූදානමක් තිබුණු වෙලාවෙ ඊ.සී.මයිනර් කාර් එකක් එකපාරටම ආවා. බලනකොට අප්පච්චි. අප්පච්චි කිරි අත්තයි මාවයි අරන් ගමට ඉක්මනට ගියා. අම්මා මඟබලාන හිඳ මාව වැලඳ ගත්තා.අපෙ ගමේ කිසිම කෙනෙක් ජේ.වී.පී. කැරැල්ලට අහුවුණේ නෑ. ඒත් නිතර ගමට ආමි එකෙන් හා ජේ.වී.පී. කොල්ලන් ඇවිත් ගෙවල් සෝදිසි කළා. මේ නිසා මං වගෙ තරුණයෙක් ගෙදර ඉන්න එක භයානක තත්ත්වයක් උද්ගත කරලා තිබුණෙ. අම්මා මාව මඟහැරලා වෙන තැනක සඟවලා ඉන්ඩත් කැමැති නෑ. ඇය අපූරු උපක්‍රමයක් කල්පනා කළා. අපේ ගෙදර සහෝදර සහෝදරියන් වෙන වෙනමයි කවරදාත් නිදාගත්තෙ. ඒත් අම්මා මට චීත්තයක් අන්දලා රෙදි පොරවලා නංගිලාගේ කාමරේ නංගිලා එක්කයි ඒ කාලෙ නිදිකළේ. ගෙවල් සෝදිසි කළොත් නිදාගෙන ඉන්නෙ තවත් ගැහැනු ළමයෙක් හැටියට පෙන්වන්න. අවදානමක් ඇතැයි සිතුණ දවස්වල මං වී අටුවෙත් හැංගිලා හිටියා.අපේ අප්පච්චිලා අම්මලා ලොකු යූ.එන්.පී.කාරයො. ඒත් මට තිබුණෙ වාමාංශික අදහස්. මං සමසමාජ පක්ෂයේ තරුණ සම්මේලනවලටත් ගියා. 77 මැතිවරණය එනකොට මං තරුණ කොල්ලෙක් හැටියට අවු 18 පමණ කාලෙ රැස්වීම්වල වේගවත්ව කළ කතා මතකයි. ඒ සෙනඟ අතරෙ මගෙ අම්මා ඉන්නවා දැක්කම මට පුදුමාකාර සතුටක්. කොහොම හරි 77 මැතිවරණයෙදි යාපහුව ආසනය තරග කරන්න මට ලැබුණා. ඒකට ඇප බඳින්න තියෙන බව දන්නා කිරිඅම්මා මට කීවා ,”පුතේ ඇප බඳීන්ඩ ගන්නෙ මගෙ මුදල්. වෙන කාගෙන්වත් ඉල්ලන්නෙ නෑ කීවා. අම්මට වඩා කිරිඅම්මා ඉස්සර වුණා. කිරිඅම්මගෙන් ගත් රුපියල් 500 මං ඇප වශයෙන් බැන්දා. බර්නාඩ් සොයිසා ආපු රැස්වීමක මා කරන කතාවක් අහලා අම්මා කීවා පුතේ, උඹේ කරන්න යන වැඩපිළිවෙළ කියපන්. අනික් අයට අපහාස වන වචන කියන්ඩ එපා. හතුරො වැඩිවෙනවා. දේශපාලනය කරනකොට හතුරටත් මෛත්‍රී කරන්ඩ ඕනෑ.මොනතරම් ප්‍රායෝගික ගැහැනියක්ද මගෙ අම්මා කියලා මට හිතුණා. කොහොම හරි මං මැතිනි සිරිමාවෝට වැඩ කළේ. එන්.එම්.පෙරේරා මහත්මයත් යටියන්තොටින් ගත්තෙ ඡන්ද 15,600ක් විතරයි. මට ඡන්ද 17,779ක් ලැබුණා. ආණ්ඩුව ජේ.ආර්.ට ගියා. මැතිනිය මා ගැන බොහොම ප්‍රසාදයට පත්වුණා.මීට පස්සෙ 1988 ජනපතිවරණය. යාපහුව කියන්නෙ ඒ කාලෙ ජේ.වී.පී. බළකොටුවක්. කළු බළල්ලු, කහ බළල්ලු, ප්‍රා කණ්ඩායම් මට මරණ තර්ජන එල්ල කරන්ඩ පටන් ගත්තා. මං දන්නෙ නෑ. මට අනාගතයේ සිදුවන විපතක් ඇත්නම් එය කලින් දැනුම් දෙන මානසික ප්‍රේරණයක් තියෙනවා. ඒක කොයි විදියට විග්‍රහ කරන්ඩද කියලා මට හිතන්ඩ අමාරුයි. මට ඒක කලින් දැනෙනවා. මං වැඩ කළේ මැතිනියට. මට සී.එම්.බයික් එකක් තිබුණා මේ කාලෙ. අන්තිම රැස්වීම අමතනකොට මට හිතුණා මගෙ අම්ම හම්බවෙලා වචනයක් කතා කරලා එන්න ඕනෑ කියලා. මං දේශපාලනය කළේ ගමෙන් ඈතට ගිහින් මහව ඉඳලයි.ඒ කාලෙ ප්‍රේමදාස මහත්මයා අඹන්පොළට ඇවිත් එතුමාගේ අඹවත්ත ළඟදි කියලා තිබුණා “මේ මගේ ගම ගමේ මිනිහට ඡන්දෙ දෙන්න” කියලා. ජේ.වී.පී. එකත් කුලප්පු වෙලා හිටියෙ. මං හැන්දෑවෙ 6.30 විතර ගමට එන්ඩ පිටත්වුණේ ජයන්ති විහාරෙ හාමුදුරුවොත් පිටුපස්සෙ දාගෙන. ඒක පොඩි සිකුයුරිටියක්. ඒ එන ගමන් මගෙ හිත කියනවා මේ යන පාර වෙනස් කරන්ඩ කියලා. මං කෝන්වැව හන්දියෙන් එන්නෙ නැතිව කට්ටඹුවාව පාරෙන් බයික් එක හරවලා ගමට ගියා. ඊට පැය භාගයකට පස්සෙ යන්ඩ හිටි පාරෙන් ගිය ජීප් රථයක් ජේ.වී.පී බෝම්බයට අහුවෙලා පොලිසියේ 3 දෙනෙක් මැරුණා. අම්මා මේක අහලා ගිනිරත් වුණා. ඒත් ඇගෙ දයාව කරුණාව වෑහෙනවා.පුතේ, මේ බත්කට කාලා පලයන් පුතේ. කියලා ඇය බත් කට කට මට කැව්වා. හරිම දුක්බරයි. මගෙ අම්මා කවරදාවත් ඒ තරම් බයවෙලා ඉන්නවා මා දැක්කෙ නෑ. ඒ එනකොට පොලිසියේ විස්සක් විතර මහ මඟ සෝදිසි. වාහන පෝලිමක්. මගෙ බයික් එකත් නැවැත්තුවා. මං හිස්වැස්ම ගලවලා මං ටී.බී. කියලා කීවා. පොලිසියේ ලොකු මහත්මයා බයවෙලා තමුන්නැහැ මේ තනියෙන් කොහෙද? අපිත් යන්නෙ 30-40ක්. මේ හාමුදුරුවන්ගෙ කුඩේ පේන්නෙත් ටී 56ක් වගේ.” ඒ මහත්මයා කීවා. මං කැලෑ පාරෙන් මහවට ගියා.දවස් දෙකක් ගියේ නෑ. අපේ මහගෙදර වටකරලා ජේ.වී.පී. එකෙන් බෝම්බ ගැහුවා. අම්මයි, කිරිඅම්මයි කලන්තෙ දාලා තැන් තැන්වල වැටුණා. එවුන් ගියාට පස්සෙ ගමේ මිනිස්සු සාත්තු කරලා අම්මලාව නැවත ප්‍රකෘති තත්ත්වයට පත්කරගෙන. ඊට පහුවෙන්දා මගෙ ඉස්කෝලෙ රැස්වීමට අම්මා ආවත් ඒ කරදරයවත් ඇය කීවෙ නෑ. පරෙස්සම් වෙයන් පුතේ” විතරයි කීවෙ.මගෙ අම්මගෙ සුවිශේෂය තමයි ඒක. මගෙ මුල්ම ඡන්දදායකයා අම්මා. උදේ හතට ඡන්ද පොළට ගිහින් ඇය නොවරදවාම ඡන්දය දැම්මා. ඒ වතාවෙත් මම දිනුම්. මං ඒ අතර විවාහ වෙන්ඩ කාඩ් බෙද බෙදා හිටියෙ. මං මහව ඡන්ද පොළ පැත්තෙන් ගියෙ ඒකට. ප්‍රේමදාස මහත්තයා ඒ ඡන්දෙත් දිනුවා.මෙන්න! කිසිම වැරැද්දක් නැතිව හදිසි නීති රෙගුලාසි යටතේ මාව අත්අඩංගුවට ගත්තා. මහව සහකාර පොලිස් අධිකාරි එඩ්වින් ගුණතිලක ඇතුළු පොලිස් කණ්ඩායම මාව ජීප් රථයේ දාගත්තා. මාව නංවාගෙන යනකොට එකපාරම බල්ලෙක් පොලිස් ජීප් රථයට යටවුණා. මේ බල්ලා ටයර්වලට යටවෙලා වේදනාවෙන් ඇඹරෙන දර්ශනය බලාගෙන ජීප් රථය ඉදිරියට ඇදුණා. මං හිතුවා මේ නම් බරපතළ අනාවැකියක් කියලා. මටත් මේ විදිහටම ඇඹරෙන්න වේවිද කියලා හිතුණේ එඩ්වින් මහත්මයා ආ, ගණන්කාරයා, දැන් උඹව බේරගන්ඩ කවුරුවත් නෑ කියලා කියන විටයි.එදා මහව පොලීසිය ඉතාම කුඩා තැනක්. ඒකෙ කුඩා කාමරයක අඩි 6 1/2ක් උස හා 3 1/2ක් පළල කෑල්ලක මාව මාස 3ක් බල්ලෙක් වගේ හිරකළා. මගෙ අම්මයි අප්පුච්චයි දෙන්නම පුදුමාකාර මහන්සියක් ගත්තා මා බේරාගන්ඩ. අම්මා හැමදාම දවල්ට මම ආසා කරන දේවල් හදාගෙන මහවට බත්ටික අරගෙන ආවා. අප්පුච්චා මහව නැවතිලා රාත්‍රි කෑම වේල ගෙනාව. උදේ ආහාරය ගෙනාවා. මගෙ නෝනා රංජනී කැටවල කෝච්චියෙන් ඇවිත් මගෙ දුක සැප සොයා බැලුවා.අම්මා ගමේ ඉඳන් මේ ආපු ගමන මට පුදුමයි. ඈ හදන මා ආසා කරන පොලොස් ඇඹුල ඒ බත්පතේ තිබුණා. චන්ද්‍රිකා ජනපතිනිය කාලේ එදා ඒ විදියට මාව හිරකළ මහව පොලිසිය මං තට්ටු දෙකේ ගොඩනැඟිල්ලක් කරලා ඒ කතාව එතැන කීවා.අපේ විවාහ කටයුතුවලට අම්මා බොහොම නිදහස් විදියට කල්පනා කළේ. ගැහැනු ළමයි ගැන හොඳට සොයාබැලුවා. හාතිගමුවෙ මහගෙදර අන්තිම කාලෙ අම්මා හිටියෙ තනියම. අපි කොච්චර කීවත් එතුමිය ඒ ගම ඒ ගෙදර දාලා එන්න කැමැති වුණේ නෑ. අම්ම මිය ගියෙත් ඉතාම වාසනාවන්ත විදියට.බත්කාලා බුලත් විටකුත් කාලා ඇලවෙලා විනාඩි ගණනයි. මගෙ අම්මගේ මළගමට මොන තරම් සෙනඟක් ආවද? ජනාධිපතිතුමා ඇතුළු මැති ඇමැතිවරු විතරක් නොවේ හාමුදුරුවරුන් විශාල පිරිසක් වැඩම කර සිටියා.පොල්පිතිගම මා හදපු ශාලාවේ මං අම්මට පින්සිද්ද වෙන්න අමුතු පින්කමකුත් කළා. ගැබිනි මව්වරුන් 1000ක් සහභාගිකරලා ඔවුනට නැළවිලි ගී අසන්නට සලස්වලා බඩට අත තියාගන්ඩ කියනවා. වෛද්‍යවරුන්ගේ නිර්දේශ අනුවයි මේක කළේ. ඒ අයට ආහාර දීලා අවශ්‍ය වෙනත් කිරිපිටි ධාන්‍ය හා විටමින් වර්ග දීලා මෙහෙම ඒ කුසේ ඉන්න දරුවාට ඒ ගීත ශ්‍රවණය කරන්න සැලැස්වූවාම ඒ දරුවන් බඩේ දඟලන්න පටන්ගත්තා.අම්මාවරුන්ගේ හඬට ඔවුන්ගේ සෙනෙහසට දරුවන් හැමදාම එහෙමයි. ඒ පින්කම අම්මා වෙනුවෙන් කළ පින්කම් අතර සුවිශේෂයි.උපාලි සමරසිංහඡායා - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=as1104175</link>
    <topic>යව්වන උයන</topic>
    <author>සිතුවිලි පෙළ ගැස්ම</author>
    <content>යව්වන උයනතාරුකා දිලෙන මේ රැයේ සඳකිරණ විත් මා ළයේ වෙලි වෙලී සිහි කරයි අපේ පැතුමන් පෙර දිනේ... පොර බඳින සිතුවිලි සාගරේ ගිලි ගිලී තෙමි අප ආදරේ නිමක් නො පෙනෙන මාවතේ... පුතු බලා හිඳි දෑත ලංකර තුරුළු වන්නට අහිමි පිය උණුසුමේ... මවු මන්දිර බිඳ හැලිලා කිවු පෙම් කවි ගොළු වෙලා ආදරය අපෙ ඉරිතලා පුතු සමඟ මා තනි වෙලා... ඔහුට පිදු පෙම් පූජාසනේ සෙනෙහසේ පහන් සිල නිවි ගියේ දෛවයෙ සුළඟකින්දො තිළිණයක් ලෙස පුතු ළඟ තබා...අනුර පණ්ඩුකාභය බාලසූරියතලාහේන - මාලබේඅරුතක් නොම දැන කළේ ආදරය පමණි නුඹට, මේ අහස පොළොව ගිගුම් දෙන නපුරක් කළේ ඇයි මෙමට.... මේ නෙත් දැන උන්නෙ ආදරය පමණයි නුඹගෙ, ඇයි සිතුවෙ අන්ධ කරන්නට සදහටම මගේ මේ දිවිය.... හැකිනම් තිබුණා නොවෙද කඳුළක් නොම දෙන්න මට, යළි නොඑන්න මේ දිවියට ඉපදෙමි යළි යළි මැරෙන්නට....එම්.එම්.ටී. පි‍්‍රයදර්ශනී(Angel Priya)කැලෑ මලක ලස්සන දන්නෙ, මලේ සුවඳ දැනෙන්නෙ ඒ මල අයිති ගහයි ඒ ගහ අයිති කැලයයි විතරයි. එතනින් එහාට මෙහෙම මලක් තියෙනවද කියලවත් නොදන්න අය ඉන්නවා. අරලිය, රෝස, පිච්ච, ඇන්තූරියම් වගේ මිනිසුන් විසින් වටිනාකමට ලක් කරපු මල් අතරේ අපි වගේ කැලෑ මල් ඒ මල්වල රේණුවක් තරම්වත් ගණන් ගන්නෙ නෑ. වටිනාකමක් දෙන්න ඉදිරිපත් වෙන්නෙත් නෑ. ඉතින්! අපි වගේ කැලෑ මල් ගහයි කැලයයි විතරක් ලස්සන කරලා සුවඳ කරලා කැලේම පරවෙලා යනවා.පැණි තියෙන හැම මලකම පැණි බොන මී මැස්සන්, බඹරුන්, සමනලුන් අපි ළඟටත් එනවා. එයාලා අපේ ලස්සන, සුවඳ, වටිනාකම දකිනවා. ඒත් එයාලට බෑ අපිව ලෝකේ ලස්සන මලක් කරන්න. කෙනෙකුගේ දක්ෂතා කියන ඒවා සහජයෙන්ම ලැබෙන්නත් පුළුවන්. සමාජය එක්ක ගැටෙද්දී ලැබෙන අත්දැකීම්වලින් ලබා ගන්නත් පුළුවන්.ඒවාට හොඳ ඉල්ලුමක් දෙන්න පුළුවන් වෙන්නෙ සමාජය එක්ක ගැටුණම තමයි. ඒ නිසා සමාජයේ තියෙන අනිත් වස්තූන් එක්ක අපේ දක්ෂතා සසඳලා අපිට හොඳයි කියලා හිතෙනවනම් කාගෙන් හරි උපකාරයක් ඉල්ලන්න පුළුවන් ලොකු අතු අල්ලන්න ගිහින් අමාරුවෙ වැටෙයි කියලා හිතේබයක් දැනෙනවනම් පුංචි අත්තකින් උපකාරයක් ඉල්ලන්න. මොකද පුංචි මිනිසුන්ට උදව් කරන්නෙ තවත් පුංචි මිනිසෙක් විතරක් නිසා. එයා අනිවාර්යෙන්ම අපිට උදව් කරනවා. ඊට පස්සෙ ටික ටික ලොකු අතු අල්ලන්න පුළුවන්.අපි ගහ උඩටම ගිහිං ලෝකයක් ලස්සන කරද්දි උදව් වුණ පුංචි අත්ත අමතක කරන්න හොඳ නෑ. අපි වගෙ කැලෑ මල් කවදාවත් එහෙම කරන්නෙ නෑ. මෙහෙම වුණොත් කැලේ පිපෙන මල් කැලේම පරවෙලා නොයා ලෝකයක්ම සුවඳ කරයි. ලස්සන කරයි. අපේ සුවඳ සමාජයට දැනුණ හැටි අපිටත් වටිනකමක් දෙනවනම් මේ ලෝකෙ බාඳුරු වගේ නපුරු මල් කවමදාවත් නොපිපේවි.හංසිකා දිල්රුක්ෂි අමරසිංහපුස්වැල්ගොල්ල, බදුල්ලසියල්ලන් ගෙල රිදවමින් අතු අග පිපි මල් බලද්දී, තණ ගොල්ලේ දණ ඔබා නරඹමි තෘණ මල්.... සිනිඳු පෙති පුරා රතු පාට – කහ පාට සුදු පාට – දම්පාට රටාවට තැවරුණ, මේ පුංචි තෘණ මල් සොදුරුද කොතරම්....?නිරෝෂා දීපනී ඊශ්වරසසර කළකිරී පෙර මා නිතරම හැඬුවා මාගේ දිවිය සනසන්නට ඔබ මැදි වූවා ඔබගේ සෙනෙහසට මා සැමදා ගරු කෙරුවා නොසිතූ විලස අප හදවත් යා වූවාකියා ගන්න බැරි තරමට වදන් ඇති ඔබ ළඟ සිටින විට සෙනෙහස නිමක් නැති සුළු ජීවිතය දැන් සතුටින් පිරී ඇති අහිංසක හදවතක් ලැබුණැයි ආදරේ ඇතිජී.ආර්.ඩී. පෙරේරාබණ්ඩාරගමසබඳ.., නුඹ කෙරෙහි තැබූ විශ්වාසයට... නුඹ ගැනම වූ පැහැදීමට නුඹ දුන් තක්සේරුව “විනෝදය” “විහිළුව“ වූ විට නොදැක නොහඳුනනා ;ලසටම නිහඬ වීමට ලැබීම වරෙක සිත ප්‍රකෝප කර විය. තවත් වරෙක පසු තැවීමක් විය. දොස් පැවරීමට බැණ වැදීමට සිත පොළඹවන්නක් ම විය. මා සිතේ නුඹ වංචාකාරයෙකු වෙස් මුහුණුකාරයෙකු කපටියෙකු වූ වාර අනන්තය. නමුත් සබඳ ඒ හදවතේ මානුෂීය බව පමණකි.ජීවිතේ අපට හමුවන කඩ ඉම් සීමා කරන්න අමාරුයි. කෙදිනක හෝ හුස්ම පොද නවතින තුරු අපි හැමදාම පසු කරන්නේ විවිධාකාර වටිනාකමින් යුත් කඩඉම් පමණක් බව හුදකලා වූ විටෙක සිතට දැනෙන සාධාරණ සිතුවිල්ලක්, දයාව, ස්නේහය, සබැඳියාව... ආලය, ප්‍රේමය මේ දේවලුත් ඒ කඩඉම් වල, හුස්ම පවතින තාක් කල් පවතින වටිනා අවස්ථාවක් වෙනවා අපි හැමෝටම බොහෝ විට. එහෙත් පසු තැවීම, දුක් වීම සුසුම් ලෑම විනා කිසිවෙකුත් එයින් ලබන ජීවිත පන්නරය අවබෝධ කර නොගන්නේ මානුෂීය හේතු සාධක නිසාම වෙන්න ඇති.ඒත් ජීවිතය හඳුනා ගන්න. ජීවත් වෙන්න හැම දේකටම වඩා අපිට අත්දැකීම් ඕනේ. නැත්නම් හැමදාම අපිට බොළඳ ළමා මනසින්ම කාලය ගෙවන්නට සිදු වේවි. වැඩිහිටි වෙනවා කියන්නෙත් ඒකම තමයි.සමාජයේ, මිනිස් වර්ගයාගේ විවිධාකාර වූ පැති කඩ එකට කැටිකොට නුඹ මට අවබෝධ කරවූයේ ජීවිතයයි. ලබා දුන්නේ අත්දැකීම් නැමැති පන්නරයයි. විශ්වාසය, පිළිගැනීම, පැහැදීම යන වචන වලට හදවත නොව පන්නරය යොදා ගෙන අර්ථ සපයන්න නුඹ මට ඉගැන්නුවේය. එහෙයින් සබඳ මම කියමි නුඹට සත්‍ය වශයෙන් ම නුඹ වටිනා “මිතුරෙකි” ජීවිතයට.අනූෂා රත්නායකමිනුවන්ගොඩනුඹ... තුරු අගිසි අතරින් රූරා වැටෙන, ලා තණපත් සිප වැළඳ ගන්නා, අරුණෝද හිරු කිරණ වගේමැයි.නුඹ... තරු කැකුළු මැද දිදුල, නුඹ ගැබ සිසාරා රජ කරන, මදනලට මුහු වුණු, සඳ කිරණ වගේමැයි.උපමා... උපමේය... මේ සියල්ලෙන් වර්ණවත් කළ ද මට නුඹ හා සම කළ හැකි අන් කිසිවක් වේද, අන් කිසිවෙක් වේද, ඒ මගේ දයාබර අම්මාය. ඒ මගේ දයාබර පියාණන්ය. ඒ මගේ දයාබර නැගණියය. ඒ සා විසල් වූ ආදරයකට සමව මහිත පිරිමදින එකම සජිවී ජීවිතය නුඹමය.වැටුණු කළ නැගිටින්නට අත දිගුකර, එසැනින් පහළට තල්ලු කරන්නට තරම් කුරිරු වූ නපුරු වූ හදවත් ඇත්තන් වසන මේ ලෝකයේ, දූවිලි පිස දමා සීරිම් තැලීම් වලට බෙහෙත් ගැල්වීමට තරම් ලෙහි පපුකමක් ඇති අයෙක් වේ නම් ඒ නුඹමය. බොරුවෙන් වංචාවෙන් ජීවිතය සොයන්නන් අතර අවංකව කැපවීමෙන් ජීවිතය සොයා යන්නෙක් වේ ද ඒ නුඹමය.බහ තෝරන වියෙහි සිට මහිතට ශක්තිය ධෛර්ය දෙමින් මා අසල දැවටෙන්නී මගේ අම්මාය. හය හතර තේරුණ දා සිට මා දැනමුත්තියක කරන්නට වෙර දුන්නී මගේ අම්මාය.නමුදු හබල ගිලිහී ජීවිත සාගරයේ මංමුලා වූ මා සනස වන්නේ නුඹය. පිරිත් පැන් පොදක් සේ මසිතට සැනසුම් සිසිලස ලබා දෙමින්, පිරිත් නූලක් සේ දකුණතට වීර්යය දෙමින්, නුඹ මා අනාගතය වෙත මෙහෙයවයි. බෝ මලුවක පිවිතුරු බව වන් වූ පිවිතුරු හදවතින් නුඹ මා අභිමුව ජීවිතයේ අරුත පහදා දෙයි. එතෙකින් නොනැවතී අතීතයේ ශේෂයන් වළ දමා ඒ ශේෂයන් මතින්ම නවමු ලෙස ගොඩනැගෙන්නට ශක්තිය දෙමින් මා අසලම සිටියි.කලෙක කෙම් බිමක් වන් වූ මගේ දිවිය මුඩු බිමක් තරමට ක්ෂය වෙද්දි නෙතු අගිසි පුරෝගෙන කඩා හැළුනු කඳුළු මතින්ම නැවත සුපෝෂණය වන්නට කියා දුන්නේ නුඹමය. ආදරය දයාව දෝතින්ම රැගෙන පරඬැලක් වන් වූ මගේ දිවියට ජීවන හුස්ම දුන්නේ ද නුඹමය. ලොවෙන් වසන් කළ ද සිතින් වසන් නොකළ සැබෑ පේ‍්‍රමයේ රම්‍ය කිරණින් සන්තානය සුමුදුව ආලෝකවත් කළ මගේ පෙම්වතා නුඹමය. පරිකල්පනය කළ නොහැකි සිතුවිලි රජ දහනක එකම හිමිකරුවා ද, එකම කොටස්කරුවා ද, නුඹමය.දිදුලන නෙතු අතරින් මා දිරිගන්වන, දෙපතුල් අසල මා සිරස නමනා හැම මොහොතම හිස අතගා ආශිර්වාද කරන, නුඹේ ආදරණිය ජීවිතය මට මහත් අගනේය. සන්තානය පුරාවට උණුහුම් ලෝහිත දහරාවන්ගෙන් ලියැවෙන එකම සදාතනික නාමය නුඹගේමය... මේ සසර පුරාවට නොව මතු සසර පුරාවට ද නුඹ මගේ හිමි සඳය. නුඹවන් වූ උත්තම ජීවිතයක සෙවණ ලබන්නට මා කළ පින් බොහෝය... මතු මතුත් නොව, නුඹ... බුදු වන සසර දිවියක යශෝදරාවක වන්නට ඇහැකිනම් මට... එදවස ද... මපිය හිමි නුඹ... අද මෙන්ම ජීවිතය කියා දෙනු මැන... ඒ වෙනුවෙන් ඇහිපිය පියවෙන තුරුම පතිනිදම් රකින්නම් මම...ඔයාගේමචූටිඉරි තැලී වියැලී සිඳී ගිය ගඟකි මා ඉවුරුත් බිඳී ගිය ආදරයෙ වට වැස්සක් ද ගෙන මහිත පිර වූ නුඹයි පින් කඳ...ගිනි වැදී අළු වී දැවී ගිය මහිත් ගැබ අද්දරට සපැමිණ පහන් සිතුවිලි වලින් සැනසුව නුඹයි ලොව්තුරු බුදුන් හා සම...උණුහුමින් පැතුමින් පිරී ගිය ජීවිතය දෝතින්ම දුන්නට නුඹේ දෙපතුල් නෙතින් පිරිමැද පින් පුදන්නම් දිවි තුරාවට...සිදුරු වූ වහලයේ පරණ තහඩු අතරින් ඉර පායයි ගේ ඇතුළට දවල් වෙද්දි ඉන්නම බැහැ ගේ ඇතුළේ... ඇඟ දවයි හිරු එළියෙන් රත් වූ දිරපු තහඩු... ගෙයි බිමේ හැම තැනම තිත් තිත් මුවෙකුගේ හම් රෙද්දක් එලුවා වාගේ... අපේ ගෙදරට ඉර පායලා මහ දවාලේ...ඉවෝන්සිසිල් කළා නුඹ මගේ හද ගැබ නමුදු නුඹ සුළඟක් නොවේ සුළඟ මෙන් නුඹ කිසිදිනෙක නැත මෙහද හැරදා ගියේ එළිය කළා නුඹ මගේ ලෝකය නමුදු නුඹ සඳ කුත් නොවේ සඳක් මෙන් නුඹ කිසිදිනෙක නැත අමාවක මට හිමි කළේ සැරසුවා නුඹ මගේ රාත්‍රිය නමුදු නුඹ ස්වප්නයකුදු නොවේ ස්වප්න සේ නුඹ කිසි දිනෙක නැත සැබෑ ලෝකේදී බොඳ වුණේඩබ්ලිව්.පී. සුදත් සංජයරුහුණු සරසවියජීවිතේ කඳුළත් එක්කම මාව එක දිගට එක්කාසු කරගෙන යනකොට, මගේ ජීවිතේට අහම්බයකින් වගේ පායපු ලස්සනම ලස්සන දිනිසුරු ඔයයි මගෙ අයියේ... මේ ජීවිතේ හැල හැප්පීම් එමට තිබුණු ඒ යුගයේ අවසානය අරන් ඇවිත්, මගේ ලෝකෙට ලස්සනම ලස්සන හෙටක් අරන් ආවේ ඔයයි, ඔයාගෙ ආදරයයි.ඇත්තම කීවොත් ඒ කොහොමද දන්නවා ද? ඔයා මගේ ජීවිතේ මං හොයන හැම දෙයක්ම තේරුම් අරගෙන, ඒ හැම දෙයක්ම ඔයාගේම විදිහට මට දුන්නු නිසයි... මේ පොඩි කෙල්ලට මහාමෙරක් තරම් ආදරේ ඕනෑ වෙලා තිබුණ කාලෙක, තුන් කුළු පව්ව තරම් ආදරේ අරගෙනයි ඔයා ආවේ... මගේ ආදරේ ඒ වගේ ආදරයක් ඉස්සරහ පිට ගොඩක් පුංචි එකක්.ඒත් ඔයා මට කියන විදිහට නම්, ඔයාටත් ඒ ආදරේ තදින්ම දැනෙනවා. මං ඒක දන්නවා.ඒ රත්තරං ආදරේ මගේ මේ ඇස් දෙකට කඳුළු පුරවනවා මගෙ සුදු අයියේ... හැබැයි දුකට නෙමේ සතුටට... ඔයාගේ ආදරේ ගැන කියන්න ගියොත් එහෙම මට මේ සිංහලේ තියෙන වචනයි අකුරුයි මදි වෙනවා... ඉතින් මම මෙහෙම ලියන්නම්... ඔයා මට අවසර දෙන්න හොඳේ...හොයා දෙන්න ජීවිතේ සිනා... හිනාවෙන්න මේ සසර පුරා... තනි කරන්න එපා සිත මගේ... ජීවිතේම නුඹටමයි සදා...සහනි මුදාරා අබේසිංහඅරඹේගමදෙල්දෙණියකෑගල්ල හරහාජීවිතේ පළවෙනි වතාවට මගෙ ආදරේ ඉඳුල් කළේ ඔයා. ඒ ආදරේ මං පණටත් වඩා රැකගෙන හිටියා. ඒත් මගේ ඒ අවංක ආදරේ ඔයාට විහිළුවක් වෙලා කියලා අද මට පිළිගන්නම වෙනවා. කොහොම වුණත් දැන් මට තව කෙනෙකුට පුද දෙන්න තරම් නොඉඳුල් ආදරයක් නෑ අයියේ. මං ඔයාට කවදාවත් බනින් නෑ. වෛර කරන්නෙත් නෑ. ඒත් මට තේරෙන්නෙ නෑ ඇයි මං ඔයාට මේ තරමටම ආදරේ කියලා. ඔයා නමින් ජීවිතේ විඳ වනවා. පුංචි කාලෙත් ප්‍රශ්න වලින් ගොඩක් මිරිකිලා හිටපු ඔයා එක හිනා පොදක් දීලා ආයෙමත් ජීවිතේ කඳුළක් කළා.මං මේ තරම් ඔයාට ආදරේ කළා කියලා ඔයාවත් දන්නෙ නෑ මගෙ රත්තරං. සමහර විට ඔයා මට ඇත්තටම ආදරේ ඇති මට ඔයා ගැන දැන ගන්න ලැබුණු ආරංචිත් බොරු වෙන්න ඇති. ඒත් මං කාවද විශ්වාස කරන්නේ රත්තරං. ඔයා මට අයිති නෑ කියලා දැන දැනම ඔයාට ළං වෙලා ඔයාගේ නෝනටයි, දරු පැටියටයි වරදක් කරන්න මට බෑ. ඒක නිසයි මං ඔයාටත් හොරෙන් ඔයාගෙන් ඈත් වුණේ. මං ඔයාගෙන් අහන්නෙ නෑ සුදු අයියේ ඔයා බැඳලා ඉද්දිත් මට ආදරේ කළේ ඇයි කියලා.කොහොමත් දැන් ඒවායින් වැඩක් නෑ. දැන් මගෙ හිත දුකින් පිරිලා ඉවරයි. දැන් මගෙ එකම පැතුම ඔයාගෙ හැම දුකක් කරදරයක්ම මටම හිමි වෙලා මගෙ සතුට, සැනසුම, ඔයාටම හිමි වෙන්නයි. මගෙ හැම කඳුළක්ම, සුසුමක්ම ඔයාට ආශිර්වාදයක් වේවි. මට දැන දැනම පව් කරන්න බෑ මගෙ සුදු අයියේ. මං ඔයාගෙන් සදහටම ඈත්වෙන්නම්. ඒත් මේ දුප්පත් කෙල්ලගේ හිතේ මහා සාගරයක් තරම් ආදරේ අඩුවෙන එකක් නෑ. එහෙනම් ඔයාට බුදු සරණයි. හැමදාම සතුටින් ඉන්න. මේ ඔයාට ගොඩාරියක් ආදරේ කරපුඔයාගෙබබා අවුරුදු කට කලින් දවසක කොළඹ සරසවියේදී මල් පෙත්තකට ඉරක් හමුවුණා. ඉර හරිම ලස්සනයි. ඒත් හරිම සැරයි. ළංවුණොත් ඒ ඉර මල් පෙත්තව විනාශ කරලා දාවි. ජීවිතේම කඳුළින් පුරවාවි. මල් පෙත්තට හිතුණෙ එහෙමයි. ඒක නිසාම ඒ මල් පෙත්ත ඉරට ළංවුණේ නැහැ. ඒත් හැම දවසකම ඉරට ඈතින් ඉඳලා ඉර කරන දේවල් බලාගෙන හිටියා. ඉර දිහා ඈතින් බලාගෙන ඉඳලා සතුටු වුණා. මේ විදිහට කාලයක් ගෙවිලා ගියා. හරියටම කිව්වොත් අවුරුදු තුනක්. අවුරුදු තුනක් ගෙවිලා ඉවර වෙනකොට මල් පෙත්තට හිතුණා ඉර හිතන තරම් නපුරු නෑ කියලා. දවසක් ඉර මල් පෙත්ත එක්ක හිනා වුණා. ඒත් මල් පෙත්ත හිනා වුණේ නෑ. ඉතින් සමහරවිට ඉරට දුක හිතෙන්න ඇති.නැතිනම් තරහ යන්න ඇති. මොනව වුණත් ඉර හිනා වෙච්ච එක ගැන මල් පෙත්ත හිටියෙ සතුටින්. ඒත් මල් පෙත්ත ඉරට ළංවෙන්න හැමදාමත් බය වුණා. ඒ බය මල් පෙත්තව නැවැත්තුවා. ඒත් දවසක් ඉරයි මල් පෙත්තයි පාර මාරු වෙන්න යනකොට හැප්පෙන්න ගියා. ඉරවත් මල් පෙත්තවත් සමාවෙන්න කිව්වෙ නෑ. ඇයි ඒ, මල් පෙත්ත වගේම ඉරත් කලබල වෙලා ද? මල් පෙත්ත ඒ ගැන හුඟක් කල්පනා කළා. එදා තමයි මල් පෙත්තට හිතුණෙ මල් පෙත්ත ඉරට හුඟක් ආදරේ කරන බව. ඒත් මල් පෙත්ත දැන් පරක්කු වැඩියි. එදා මල් පෙත්ත ඉරව දැක්කෙ අන්තිම වතාවට. සරසවියෙ අවසාන විභාගය ලියලා යද්දි.ඒ ඉරට ළංවුණොත් ඒ ඉර මල් පෙත්තට දුකක් දෙන්නෙ නැති බව දැන් මල් පෙත්ත දන්නවා. දැන් මල් පෙත්ත තනි වෙලා. ඉර දකින්න නැතුව. ඒත් ඉර ගැන තියෙන ආදරයෙන් මල් පෙත්තගෙ හදවත පිරිලා. ඒ වගේම ඉර ළඟ නැති දුකට කඳුළිනුත්. දැන් මල් පෙත්ත ජීවිතයේ ආයිමත් දවසක ඉර මුණගැහෙයි කියලා බලාගෙන ඉන්නවා. එදාට ඒ ඉර මල් පෙත්තට පුංචිම පුංචි දුකක්වත් දෙන්නෙ නැතිව ආදරෙන් බලා ගන්න බවත් මල් පෙත්ත දන්නවා. ඉතින්! ඒ දවස එනකම් මල් පෙත්ත බලාගෙන ඉන්නවා. සමහරවිට ඉරත් මල් පෙත්තව හොයා ගන්න බැරුව මල් පෙත්ත හම්බ වෙනකම් බලාගෙන ඉන්නවා ඇති.  මීටසිසුවියසෝමවීර සේනානායකබයිසිකලයක බැඳගත් තැඹිලි කෝම්බයේ ඉටි පහනක් දැල්වෙයි. කෑලි කැපිය හැකි ගනඳුරින් නිවසට යාමට පාර කියන ඉටි පහන නිවා දමන්නේ ගෙදර අසලට ගිය පසුය. කවි මඩුවේ කවි රසයෙන් අමන්දානන්දයට පත් ඔහුගේ සිතට මඳ බියක්වත් ඇති නොවේ. කාල වේලාව ගමන් මහන්සිය ඔහුගේ සිතට නොදැනේ. ඒ කවියට තිබූ ලබැඳියාව නිසාවෙනි. මේ අන් කිසිවෙක් නොව ප්‍රවීණ ගත්කතුවර සෝමවීර සේනානායක ය.“මං ඉස්කෝලෙ යන කාලයේ ඉඳලා ඉංගී‍්‍රසියෙන් සිංහලෙන් දෙකෙන් ම පොත් කියෙව්වා. ඒක නිසා තමයි මගේ සාහිත්‍ය දැනුම දියුණු වුණේ පොත් ගන්නම කියලා පුස්තකාල හතරක සාමාජිකත්වය ගත්තා. සමහර පොත් පුස්තකාලයට ගිහිල්ලා කියවනවා. ගෙනියන්න බැරි පොත් එහේ ඉඳලාම කොහොම හරි කියවලා ඉවර කරනවා. බැහැර ගෙනියන්න පුළුවන් පොත් ගෙදර ගෙනැල්ලා කියවලා ගෙනත් දෙනවා. ඒ කාලේ පුළුවන් තරම් පොත් කියවලා තමයි අද ඉන්න තත්ත්වයට පත් වුණේ.මගේ ලේඛන දිවියේ ඉදිරියට යෑමට අත්වැලක් වූ ගුරුවරු දෙන්නෙක් ඉන්නවා. එක් කෙනෙක් තමයි මාගම් තෙන්නකෝන් මහතා. එතුමා ඒ කාලේ ලේක්හවුසියේ උප කර්තෘවරයෙක්. චීන සාහිත්‍ය ඉංගිරිසියෙන් කියවන්න මං යොමු වුණේ එතුමා නිසයි. අනිත් එක්කෙනා තමයි නිශ්ශංක ගුණතිලක මහත්මයා. ඒ මහත්මයා පරිවර්තකයෙක්. යෞවන වයසේ දීම ඉංගිරිසි පොතපත කියවන්න එතුමාගෙන් හොඳ නැඹුරුවක් ලැබුණා.මගේ තාත්තා වෙද මහත්තයෙක්. ඉපැරැණි පොත්පත් මේ නිසා ම අපේ ගෙදර තිබුණා. මං කියවන පොතපතේ තෝරා බේරා ගැනීමක් තිබුණෙ නැහැ. හැම පොතක් පතක් ම කියෙව්වා. පුංචි කාලෙත් තරුණ කාලෙත් මං දැනුම එකතු කරන්න පුරුදු වුණා. ඒවා මගේ ජීවිතේ පන්නරයක් වුණා.මං ගියේ රුවන්වැල්ලේ රාජසිංහ මහා විද්‍යාලයට. අපේ ඉස්කෝලෙ මිශ්‍ර පාසලක්. ගැහැණු ළමයි පිරිමි ළමයි අතර තිබුණේ සහෝදරත්වයක්. අපි හැමෝම හිටියේ සහෝදරත්වයෙන්. ආදර සම්බන්ධතාවයක් ඇති කරගන්න මට වෙලාවක් තිබුණේ නැහැ. මං හැම වෙලාවකම පොත් කියෙව්වා. ගෑනු ළමයි මට කිව්වේ පොත්ගුල්ලා කියලා.සිත බාහිර දේවල්වලට යොමු කරන්න මට හිතුණෙ නැහැ. මං හිතන්නෙ ඒක මගේ ජීවිතයට යහපත්ව බලපෑවා. මගේ දැනුම ඥානය දියුණු වුණා. මං හිතන්නේ තරුණයෙකුට අවශ්‍ය ඒකයි. ජීවිතයේ හැඩ ගැස්ම ඇති වෙන්නේ තරුණ කාලෙදි.ගමේ තියෙන ගම් මඩු, තොවිල් ශාන්තිකර්ම මේ කිසිම දෙයක් මං අත්හැරියේ නැහැ. හැම දෙයක් ම බලන්න ගිහිල්ලා අත්දැකීම් එකතු කරගත්තා. ඒ හැම දෙයක් ම හරිම රසවත් දේවල්පාසල් වේදිකාවට නාට්‍ය රචනා කිරීම නිසා මට පාසලේ ජනප්‍රියතාවයක් ඉබේ ම ගොඩ නැඟුණා. මේ නිසා පාසලේදී හැමෝ ම මාව දැනගත්තා. ඇත්තම කියනවා නම් මේ සෞන්දර්ය අත්විඳීමට පැමිණීමත් සෞන්දර්ය චාරිකාවක්.සිතුවිලි පෙළ ගැස්මරූපාන්ති බුලත්සිංහලඔබේ නිර්මාණාත්මක ලිපි කවි, සංකල්පනා, විනෝද කතා, සත්‍ය අත්දැකීම් මේ ලිපිනයට එවන්න.සංස්කාරකයව්වන උයන, සිළුමිණ, ලේක්හවුස් කොළඹ 10.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=av1104171</link>
    <topic>සිනා කතා</topic>
    <author>එඩ්වඩ් චන්ද්‍රසිරි</author>
    <content>සිනා කතාචමිල බොහොම ලැජ්ජා බයට හැදිච්ච තරුණයෙක්. සාර්ථක ව්‍යාපාරිකයකු වූ ඔහු තවමත් අවිවාහකයෙක්. ඔහුට පෙම්වතියක් හිටියත් එක එක හේතූන් නිසා විවාහය දවසින් දවස කල් යනවා.චමිල තම පෙම්වතියගේ උපන් දිනය දා ලස්සන මල් කළඹක් මිලට අරගෙන, ඈ හමුවන්නට ගොස් ඇගේ දෝතට එම මල් කළඹ පිදුවේ ඈට සුබ උපන් දිනයක් පතමින්. මල් කළඹේ අපූරු දසුනෙන් ප්‍රමෝදයට පත් ඈ ඔහු බදාගෙන ඔහුගේ මුහුණ තදින් සිප ගත්තා. චමිල වහා ආපසු හැරී එතැනින් ඉවත්ව යාමට සූදානම් වුණා.”ඇයි ඔයා ආපහු හැරුණේ. මගෙ අතින් වැරැද්දක් වුණාද?” පෙම්වතිය සැලෙන දෙතොලින් ඇහැව්වා.”නෑ නෑ ඔයා එහෙම දෙයක් කළේ නැහැ. මම ආපහු යන්ඩ හැදුවේ තව මල් ටිකක් ගේන්ඩ” චමිල ලැජ්ජාවෙන් රතුවෙමින් කිව්වා.”දැන් කොහොමද ඔය ළමයගෙ ටයිපින්වල වේගය?” ගණකාධිකාරිවරයා අලුත සේවයට පැමිණි යතුරු ලියන්නියක වූ තනූජා තමා වෙත කැඳවා ඇසීය.”මට දැන් විනාඩියට වැරදි 15ක් 20ක් විතර ටයිප් කළෑකි” තනූජා ලැජ්ජාවෙන් සිනාසී පිළිතුරු දුන්නාය.කොළඹගේ සහ දයා නාට්‍යයක් බලා එන ගමන් නාරාහේන්පිට අවන්හලකින් හොඳ හැටි සප්පායම් වී, බොරැල්ල හරහා රාජගිරියට යමින් සිටියහ.බොරැල්ලේ කනත්ත අසලින් ඔවුන් දෙදෙනා යද්දී කනත්තේ යකඩ වැට කිට්ටුව සොහොන් කොතක ලියා තිබූ වැකියක් දැක මඳක් නැවතුණු දයා, එය අසල ලයිට් කණුවේ එළියෙන් මෙසේ කියවීය.”සත්ගුණවත්, දානපතියකු, සමාජ සේවකයකු, සහ කීර්තිමත් ලේඛකයකු වන පෙරේරා මැතිඳුන් මෙහි සැතපී සිටී.”එය අසා සිටි කොළඹගේ මහත් කම්පාවෙන් මෙන් තම නිකටට අත තබා මෙසේ කීය.”මගෙ අම්මෝ මුන්ගෙ තියෙන ලෝබකමක මහත! හතර දෙනෙක්ම එක වලේ වළලලා!”ජයලාල් අනුරාධපුරයට යන්න පිටත් වුණේ මුල්වරට. බොහෝ දුරක් තම රිය පදවාගෙන ගිය ඔහු හතරමං සන්ධියකට ආවා. එතැන් සිට යා යුතු මඟ නොදැන ඔහු වටපිට බලද්දී හේනක වැඩකරමින් සිටි මහලු ගොවියකු දැක ජයලාල් ඔහුගෙන් මෙසේ ඇසුවා.’අනුරාධපුරයට යන පාර මේකද, ලොකු උන්නැහේ?’ගොවියා ප්‍රශ්නාර්ථයක් මුහුණින් පළ කරමින් ජයලාල් දිහා බැලුවා. ’අනුරාධපුරයට යන පාර මේකද?’ ජයලාල් ආයෙත් ඇහුව්වා.’මොකක්ද කිව්වේ’ ගොවියා එවර ඇහැව්වා.ජයලාල් ආයෙත් සුපුරුදු පැනයම නැඟුවා.’මට ඇහෙනවා හොරයි. ටිකක් හයියෙන් කිව්වා නං’’අනුරාධපුරයට යන පාර මේකද?’ජයලාල් පුළුවන් තරම් හයියෙන් බෙරිහන් දීලා ඇහැව්වා. ඒත් ඒකවත් ගොවියාට ඇහුණු පාටක් නෑ. ජයලාල් හොඳටම හෙම්බත්වෙලා, නිවෙසක් හමුවන තෙක් ඉදිරියටම රිය පැදෙව්වා. හැතැප්ම භාගයක් විතර යද්දි නිවෙසක් දැකලා ඔහු වාහනය නැවැත්තුවා. ගේ ඉදිරිපිට සිටි කාන්තාවකට ඔහු කතාකළා.’මේ..’’ඔව් ඔව් මහත්තයා අනුරාධපුරයට යන්නෙ මේ පාරෙන් තමයි. මට දුරදීම ඒක ඇහුණා.’ කාන්තාව කිව්වා.’ඔයා කොහෙන්ද චිත්‍ර අඳින්න ඉගෙන ගත්තෙ?” තම පන්තියේ සිසුවියන් කීප දෙනෙකු සමඟ අමා පැවැත්වූ චිත්‍ර ප්‍රදර්ශනය නැරඹීමට පැමිණි ප්‍රමිලා ‘ඉර බැසීම’ නම් වූ අමාගේ චිත්‍රය නරඹමින් සිට ඒ අසලට පැමිණි අමාගෙන් ඇසීය.”මම ඉගෙන ගත්තෙ එංගලන්තෙදි” අමා මඳක් ආඩම්බරයෙන් දෙඋර සොලවා කීවාය.”මං හිතුවා හරි. ලංකාවේ ඉර බහින්නෙ නං මේ විදියට නෙමෙයි” ප්‍රමිලා කීවේ කට ඇද කරමිනි.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=av1104172</link>
    <topic>යාත්‍රා</topic>
    <author>හිරුණි</author>
    <content>යාත්‍රාමරියසෙල් ගුණතිලක කලක් අපේ රටේ ජනප්‍රිය තරුවක්ව බැබළුණා. තරුණ රසිකයන්ගේ ජවයට සරිලන ගීත ගායනා කරමින් ඔවුන් අතර සිටි ඇය පසුගිය වසර ගණනාව පුරාම අලුත් ගීත ගායනයට එක්වුණේ නෑ. 2011 වර්ෂය මරියසෙල් තවත් අලුත් අත්දැකීම් එකතු කරගන්නා වර්ෂයක් බවට පත් කරගෙන. පුරා දස වසරකට පසු අලුත් ගීත එකතුවක් පසුගියදා ඈ නිකුත් කළා.ටොරානා ලේබලයෙන් නිකුත් කරපු මේ ගීත එකතුව සඳහා මේ රටේ ප්‍රවීණ ජනප්‍රිය ගීත රචකයින් සේම සංගීතඥයන් රැසක් ද සම්බන්ධ කරගෙන තිබෙනවා.‘තටු සලලා’ නමින් නිකුත් කළ මේ ගීත එකතුවට අලුත්ම ගීත 14ක් ඇතුළත් වන අතර මෙහි දොරට වැඩුම පසුගියදා පැවැත්වුණා. එහි සුවිශේෂීම දේ වූයේ දස වසරකට පසු නිකුත් කළ ගීත එකතුව දොරට වඩන දිනයේත් ඊට සහභාගිවීමට මරියසෙල්ට නොහැකි වීමයි. ඒ මොහොත වන විටත් ඇය සිටියේ විදෙස්ගතවයි.’ලියතඹරා’, ‘කඳු පාමුල සිට’ ඇතුළු ජනප්‍රිය ගීත රැසක් ගායනා කළ ආත්මා ලියනගේ ඔබට මතක ඇති. පසුගිය කාලය පුරාම ඔහු ගැන ආරංචියක්, තොරතුරක් තිබුණේ නෑ. ඔහු ගැයූ පැරණි ගී හැරෙන්නට අලුත් ගී නිර්මාණ අපට අසන්නට හෝ රූපවාහිනී මාධ්‍යයකින් ඔහු දකින්නට ද අවස්ථාවක් තිබුණේ නෑ.එහෙත් පසුගිය දිනක සිරස රූපවාහිනී ආයතනයේදී ඔහු අහඹු ලෙස අපට මුණගැසුණා. ඒ ඔහු පිළිබඳ අලුත් පණිවුඩයක් ද සමඟයි. සිරස ආයතනය සංවිධානය කරන නවතම සංගීත වැඩසටහනකින් තව නොබෝ දිනකින් ඔහු ඔබ හමුවට පැමිණෙනවා. පුරා වසර 10ට ආසන්න කාලයක් ඔහු මේ ක්ෂේත්‍රයේ නිතර දකින්න ලැබුණේ නෑ.ඔහු මෙවර අප හමුවන්නේ අලුත්ම ආකාරයේ රියැලිටි වැඩ සටහනකින්. සංගීත ක්ෂේත්‍රයේ ප්‍රවීණ ශිල්පීන් කිහිපදෙනෙක් ප්‍රමුඛ කරගත් කණ්ඩායම් කිහිපයක් තරගවදින ගායන තරගයක කණ්ඩායම් නායකයකු වශයෙන් ඔහු ඉදිරියේදී අප හමුවෙනවා.’ස්වයංජාත’ ටෙලිනාට්‍යය ඔබ නරඹනවා නම් සංගීත ක්ෂේත්‍රයේ ජනප්‍රිය ගායකයකු මේ දිනවල නළුවෙක් වෙලා ඉන්නවා දකිනවා ඇති. ඔහු සේනානායක වේරලියද්ද. මීට කලිනුත් තමා පුංචි පුංචි චරිත විවිධ නිර්මාණවල කරලා තිබුණා කියලා තමයි ඔහු කිව්වේ.“පසුගිය දිනවල ‘ස්වයංජාත’ ටෙලි නාට්‍යයේ කළ රංගනය මගේ ජීවිතේට අලුත් අත්දැකීමක්. මීට ඉස්සරත් මම නිර්මාණ කිහිපයකම පුංචි පුංචි චරිත රඟපාලා තිබෙනවා. නමුත් මේ චරිතය මට ලැබුණේ මගේ කොණ්ඩෙ නිසා. ඊට පස්සෙත් මට විවිධ චරිත රඟපාන්න ආරාධනා ලැබුණා. නමුත් රංගනය පැත්තට යොමුවෙන්න වෙලාව පිළිබඳ ප්‍රශ්නයක් තිබෙනවා. ගායනය පැත්තෙන් මට අලුත් නිර්මාණ එකතුවක් කරන්නත් වසර හයකින් විතර බැරිවුණා. ඒ නිසා මේ දිනවල අලුත් නිර්මාණ එකතුවක් කරන්නත් බලාපොරොත්තුවෙන් ඉන්නවා”.ව්‍යාජ ගී තැටි ජාවාරම වසංගතයක් ලෙස පැතිර යන හෙයින් ගීත ලෝලීන්ට සිය ප්‍රියතම ගායක ගායිකාවන්ගේ අලුත් ගීත ඇල්බම මෙම වකවානුවේ රසවිඳින්න නොලැබෙන තරම්. එහෙත් ගායන ශිල්පී අසංක ප්‍රියමන්ත පීරිස් නම් පැවසුවේ ළඟදීම සිය නව නිර්මාණ ඇතුළත් ගීත ඇල්බමය නිකුත්කරන බවයි.“මගේ ගී ඇල්බමයේ නිෂ්පාදකයා මේ අභියෝගයට සාර්ථකව මුහුණ දෙන්න සූදානම්. ඒ නිසා මගේ අලුත් ගීත ඇල්බමය ළඟදීම නිකුත් කෙරේවි. කවි කීර්ති හිමි සහ අලුත් ගීත පද රචකයන් කිහිප දෙනෙකුගේ ගීත සංකල්පනා ඇතුළත් මේ ඇල්බමයේ ගී තනු නවරත්න ගමගේ සහ ප්‍රියන්ත නාවලගේ ය.‘දෙරණ’ ඩ්‍රීම් ස්ටාර් වැඩසටහන් විනිශ්චයට සම්බන්ධ වී සිටින ජනප්‍රිය ගායන ශිල්පිනී නිරෝෂා විරාජිනී ආධුනික ගායක ගායිකාවන්ට ප්‍රයෝජනවත් වන සංගීත ඇකඩමියක් ආරම්භ කිරීමේ මූලික කටයුතු වල මේ දිනවල නියැලී සිටී. නිරෝෂා ඒ පිළිබඳ පැවසුවේ මේ අයුරු ය.“මේක තවත් සංගීත පන්තියක් හෝ විදුහලක් නම් නොවෙයි. විවිධ සංගීත විලාසිතා අපේ රටේ වරින්වර මතුවෙලා නැති වී යනවා. ඒ වගේ තත්ත්වයන්ට මුහුණ දී අඛණ්ඩ පැවැත්මක් ඇති කරගෙන සංගීත ක්ෂේත්‍රයේ ස්ථාවරව රැදෙන්න පුහුණු කිරීමටයි මම මගේ මේ ඇකඩමියෙන් අපේක්ෂා කරන්නේ.අද ප්‍රාසාංගික ගායන විලාසිතාවක් පවතින්නේ. ඒ අනුව ගායනය මෙන් ම වේදිකාව භාවිතා කළ යුතු අයුරු ආදී අවශ්‍ය බොහෝ ගුණාංග මේ ඇකඩමියෙන් උගන්වනවා.හිරුණිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=av1104173</link>
    <topic>ලොකුම බලාපොරොත්තුව හොඳ ගෘහිණියක් වීම</topic>
    <author>ගාමිණී සුසන්ත</author>
    <content>ලොකුම බලාපොරොත්තුව හොඳ ගෘහිණියක් වීමසචිනි අයේන්ද්‍රා‘මිස් ශ්‍රී ලංකා’ තරගය ජයග්‍රහණය කර කලා ලොවට පිවිසි ඇය තමා එක්වූ පළමු චිත්‍රපටය වන ‘වස්සාන සිහිනය’ චිත්‍රපටයෙන් සම්මානයට පාත්‍රවීමට තරම් වාසනාවන්ත වූවාය. ‘සංකාරා’ ඇයගේ රංගනහැකියාව මනාව පෙන්නුම් කළ චිත්‍රපටයකි. රූපවාහිනී වෙළෙඳ දැන්වීම්, ටෙලි නාට්‍ය, චිත්‍රපට කීපයකටම රංගනයෙන් දායක වීඇති ඇය මේ වන විට චිත්‍රපටයක් නිෂ්පාදනය කිරීමට ද සමත් වී ඇත. ඇය සචිනි අයේන්ද්‍රා ය. අද ‘සතුටු සාමීචිය’ ඇය සමඟ කළ කතාබහ වෙනුවෙනි.මේ දවස්වල ඔබ ඉන්නෙ බොහොම සතුටින් නේද?ඇත්තෙන්ම ඔව්. මීට මාසෙකුත් සති දෙකකට විතර කලින් මට දුවක් ලැබුණා. මට මව් පදවිය හිමිවීමේ සතුටයි දුව පවුලට එකතුවීමේ සතුටයි එක්ක මම මේ දවස්වල ඉන්නෙ හරිම සතුටින්.දුව ලැබුණු නිසා මේ දවස්වල කලා කටයුතුවලින් ඉවත් වෙලාද?නැහැ. අදත් මම ටෙලිනාට්‍යයක රූපගත කිරීම්වලට සහභාගි වුණා. හෙටත් දවසම තියෙනව. ඒ ටෙලිනාට්‍යය ස්වාධීන රූපවාහිනිය මඟින් කරන ටෙලි නාට්‍යයක්. අධ්‍යක්ෂවරයා ජයරුවන් අබේවික්‍රම. ඊට අමතරව මගෙ සැමියයි (ඉසංග) මමයි නිෂ්පාදනය කළ ‘අඟර දඟර’ චිත්‍රපටයේ ප්‍රචාරක වැඩවලට සහභාගි වෙනව.ඔබ රඟපෑ ‘සංඛාරා’ චිත්‍රපටය ඔබට වෙනස් අත්දැකීමක් වුණා නේද?ඇත්තෙන්ම ඔව්. ඊට පෙර මම රඟපාල තිබුණේ කෙළිලොල්, දඟකාර බටහිර පන්නයේ චරිත. ‘සංඛාරා’ චිත්‍රපටයේ මම කළේ ඊට හාත්පසින්ම වෙනස් චරිතයක්.‘සංකාරා’ නිසා රංගනය ගැන විශාල අත්දැකීමක් මට ලැබුණා. ඒ චිත්‍රපටයේ මගේ රංගනයට කිසියම් වටිනාකමක් ලැබුණ නම් ඒ ගෞරවය හිමිවෙන්නෙ අධ්‍යක්ෂ ප්‍රසන්න ජයකොඩි මහතාට, ඉදිරියේදීත් මම කැමැතියි. මෙතෙක් රඟපාල තියෙන චරිතවලට වඩා වෙනස් ගැමි චරිතයක් නිරූපණය කරන්න.ඔබේ සැමියාගෙන් ඔබේ කලා කටයුතුවලට ලැබෙන සහයෝගය මොන වගේද?කෙටියෙන්ම කියනව නම් මගෙ සැමියාගෙන් ලැබෙන සහාය උපරිමයි. මාසෙකුත් දවස් ගානක දරුවෙක් ඉන්න කෙනකුට රඟපාන්න යන්න දෙන්නෙ මොන සැමියාද? ඉසංග දන්නව මගෙ සැමිය හැටියට එයාටත් මගෙ දරුවටත් අසාධාරණයක් නොවන විදියට මගෙ රංගන කටයුතු කරන බව. ඒ නිසා ඔහු මට උපරිම සහයෝගය ලබා දෙනව.ඔබේ සැමියා ව්‍යාපාරිකයෙක්. ඔහුගේ වැඩ කටයුතුවලට ඔබේ සහාය ලබාදෙනවද?මමත් උපරිම විදියට එයාගෙ වැඩවලට සහාය වෙනව. මගෙ සැමිය ඇඟලුම් කම්හල් හිමියෙක්. ඒ වගේම අපිට ඇඳුම් සාප්පු 5ක් තියෙනව. සතියේ දවස් 4ක් විතර මම ඒ වැඩකටයුතු සොයා බලනව.විවාහයෙන් පසුව ඔබ රඟපෑම සීමා කරලද?මගෙ රංගන කටයුතු නවත්වන්න හෝ සීමා කරන්න කියල මගෙ සැමිය කවදාවත්ම කියල නෑ. ඒත් මටම පනවගත්ත සීමා කීපයක් නිසා පසුගිය කාලෙ රඟපෑමෙන් ටිකක් දුරස්වුණා. ඒ; පවුල් ජීවිතයට මුල් තැන දුන් නිසා. රඟපෑම දැන් මම රැකියාවක් හැටියට කරන්නෙ නෑ.හැබැයි මම කවදාවත්ම රඟපෑමෙන් ඉවත්වෙන්නෙ නෑ. පසුගිය කාලෙ කතාවක් පැතිරුණා විවාහයෙන් පසුව මම රඟපෑමෙන් ඉවත්වෙනව කියල. පස්සෙ කිව්ව දරුව ලැබුණට පසුව රඟපෑමෙන් ඉවත් වෙනව කියල.ඒව සේරම බොරු. මට මේ හැමදේම ලැබුණේ කලාව නිසා. අනෙක කලාව කියන්නෙ ලෝකෙ තියෙන උසස්ම දෙයක්. ඒ නිසා මම කලාව එක්ක හැමදාම ඉන්නව.ඔබේ අම්මගෙන් තවමත් ඔබට විශාල සහයෝගයක් ලැබෙනව නේද?එදත්, අදත්, ඉදිරියටත්, මගෙ අම්මගෙන් මට විශාල සහායක් ලැබෙනව. අපි මේ කරන වැඩකටයුතුවලින් භාගයක්වත් කරන්න ලැබෙන්නෙ නෑ දෙමව්පියන්ගෙ සහයෝගය නැතිනම්. විශේෂයෙන්ම විවාහ වුණාට පසුව.’අඟර දඟර’ වැනි චිත්‍රපටයක් නිෂ්පාදනය කරන්න පෙලඹුණේ ඇයි?’අඟර දඟර’ වයස අවුරුදු 16ක දැරියක් වන ඉසංකා මධුවන්ති ලියූ නවකතාවක් ඇසුරින් නිර්මාණය කළ ළමා චිත්‍රපටයක්. මේ චිත්‍රපටයේ අධ්‍යක්ෂවරයා නලීන් රාජපක්ෂ මගෙ සැමියගෙ පැරණි මිතුරෙක්.ඔහුගේ ඉල්ලීමට තමයි අපි මේ චිත්‍රපටය නිෂ්පාදනයට අත ගැහුවේ. “අඟර දඟර”, ළමයෙක් ළමා ලෝකයේ සුන්දර බව විස්තර කිරීමට ලියූ කතාවක් ඇසුරින් කළ නිර්මාණයක්. මේ චිත්‍රපටය පසුගිය පළමුවැනිදා සිට තිරගත වීම ආරම්භ වුණා.ඒඩ්ස් රෝගය ගැන කියවෙන චිත්‍රපටයකට ඔබ දායක වෙනව නේද?ඔව් එහි ශිල්පීන් සියලුම දෙනා ඒකට දායක වෙන්නෙ සමාජ සද්කාර්යයක් හැටියට. එහිදී අපට ලැබෙන මුදලින් කොටසක් යොදවනව, ලංකාවේ ඒඩ්ස් රෝගයෙන් පීඩා විඳින අයගේ ජීවිත උසස් කරන්න.ඒ චිත්‍රපටය නම් කරල තියෙන්නෙ “ජර්නි ඔෆ් හෝප්ස්” නමින්. නිෂ්පාදකවරයෙක් සොයාගැනීමේ අපහසුව නිසයි තවමත් ඒ චිත්‍රපටයේ වැඩ ප්‍රමාද වෙලා තියෙන්නෙ.ඔබ දැන් ව්‍යාපාරිකාවක් ද කලාකාරිනියක්ද?දෙකම.ටෙනිස් ක්‍රීඩාවේ දැන් යෙදෙන්නෙ නැතිද?ටෙනිස් තමයි මම කැමැතිම ක්‍රීඩාව. මට හොඳට ටෙනිස් ගහන්න පුළුවනි. ඒත් පසුගිය කාලෙ මට දුව ලැබෙන්න හිටිය නිසා ක්‍රීඩාවෙන් තරමක් ඈත් වෙන්න සිද්ධ වුණා.මොනවද ඔබගේ කලා කටයුතුවල සහ ජීවිතයේ ඉදිරි බලාපොරොත්තු?හැකිතාක් කාලයක් කලා කටයුතුවල රැඳිල ඉන්න තමයි මගෙ ලොකුම බලාපොරොත්තුව. මගෙ සැමියට සහ මගෙ දරුවට මගෙන් විය යුතු යුතුකම් කරගෙන හොඳ ගෘහණියක් වීමයි මගෙ ජීවිතයේ තියෙන ලොකුම බලාපොරොත්තුව.ගාමිණී සුසන්තඡායාරූපය-ඉන්දික මල්ලවආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=av1104174</link>
    <topic>යාපනයේ ජන නැටුම් යළි කරළියට</topic>
    <author>චන්ද්‍ර ශ්‍රී සෝමසිරි</author>
    <content>යාපනයේ ජන නැටුම් යළි කරළියට2011 යාපනය සංගීත උළෙලදා නෘත්‍ය හා සංගීත රසයෙන් උද්දාමයට පත් තරුණ කැළඅක්කරපත්තුවේ ‘කාලිකම්බටම්’මේ අප ඉදිරියේ දිස්වන්නේ වසන්තයේ සශ්‍රීකත්වයයි. ඔවුන් එය කියා පාන්නේ ‘වීරපතිරාර්’ දේව වන්දනා නැටුමකිනි. ‘වසන්තන් කතු’ සශ්‍රීක බවේ හා සෞභාග්‍යයේ අභිමානය විදහා පාන මේ ජන නැටුම අපගේ අත් පා මතු නොව මනස ද දැහැමි හැඟුම් සමුදායකින් පුබුදුවාලයි.යාපනයේ නැගෙනහිර බද කඩ්ඩුවාන් ගම් පියසෙහි ගැමියන්ගේ ගොවි දිවියේ සොඳුරු බව කියාපාන වසන්තන් කූතු හැබවින් ම ශ්‍රී ලාංකීය ජන නර්තනයේ අපූර්වත්වය ලොවට ම විදහා පාන මහා කැඩපතකි.මේ නැටුමට සමගාමීව ගැයෙන ජන ගීයෙන් කියැවෙන්නේ යාපන ගොවි ජනතාවගේ සරු කෙත් බිම්වල බෝග සිටුවීම සහ අස්වනු නෙළීමයි.“නන් පැහැගත් සියොත්හු නිලම්බරේ කවාකාරව පියාසලති. ශිව දෙවියන්ගේ අවතාරයක් වූ වීරපතිරාර් දෙවියනි සියලු දුක් දොම්නස්වලින් අපව මුදවා දෙන්න”. මේ ඔවුන්ගේ ආයාචනයයි.ලී දඬු දෙකක් අතැතිව රිද්මයානු කූල අභිනයෙන් හා මනෝ භාවයෙන් ඔවුහු මේ ගීය ගයමින් අපූරු රැඟුමක යෙදෙති. කඩ්ඩුවාන් ජන සංගීතයේ පෙළහර පාන සලපුවරුව, ම්රුතන්ගම් හා තාලම ඔවුන්ගේ මේ නර්තනයට අඩු වැඩි සපයන්නේ මනා සංකලනයකිනි.මේ පසුගිය දින තුනක් පුරා යාපන නගරයේ නගර සභා කෙළි බිමෙහි දී පැවැති යාපන සංගීත උලෙළෙහි දී අප දුටු දමිළ ජන නර්තනවලින් එකකි. සාම්ප්‍රදායික යාපන ජනතාවගේ නිසඟ කලා කුසලතා හා සංස්කෘතික අභිමානය මැනවින් විදහා පෙන්වූ මේ නර්තන හා සංගීතාංග ලොවටම කියාපෑවේ තිස් වසරකින් පසුව වීම විශේෂත්වයකි.අල්වායිහී ‘ඉසෙයි නාඩගම් පුත්තත්තම්බි’ඉන්දියාවේ බ. රාජස්ථානයේ ‘මැන්ගනියර්’නෝර්වේ ‘ටින්ඩ්‍රා’ ත්‍රී සිස්ටර්ස්තිස් වසරක් කුරිරු යුද්ධයෙන් පීඩා විඳි මොවුන්ට මේ දින කිහිපය ප්‍රීතිමත් උත්සව සැණකෙළියක් වූවාට කිසිදු සැකයක් නැත. ඔවුන්ගේ මුහුණුවල රැඳී තිබුණේ නිදහසේ අභිමානයයි.යාපන අඩවියේ තම සාඩම්බර ඉතිහාසය පස් කඳුවලට යටවී යන්නට නොදී යළි මුදා ගැනීමේ ප්‍රීතියයි. ඔවුන් දින තුනක් පුරා ඒ ප්‍රීතිය සැමරුවේ දකුණ පමණක් නොව අසල්වාසී රටවල් කිහිපයකම තම සොඳුරු සගයන් සමඟ වීම සුවිශේෂත්වයකි.යාපනය අඩවියේ සිව් දිග විහිදුණු ගැමි සංස්කෘතිකාංග රැගත් ප්‍රදර්ශන කුටි 24 ක රඟ දැක්වුණු විවිධ ජන නැටුම් හා සංගීතාංග අතරේ ඉන්දියාව, නේපාලය, දකුණු අපි‍්‍රකාව, පලස්තීනය සහ නෝර්වේ යන රටවලින් පැමිණි ජන නර්තන හා සංගීත ශිල්පීන්ගේ නිර්මාණ දායකත්වය යාපනය සංගීත උළෙලේ වේදිකාවට අපූර්ව රසාස්වාදයක් එක් කළේය.ඒ මතු නොව ඔවුන් යාපනය ජනතාව සමඟ එක්ව ගෙවූ ඒ සොඳුරු දින කිහිපය දෙගොල්ලන්ටම සදානුස්මරණීය වනු නොඅනුමානය.යාපන අඩවියේ අක්කරපත්තු කලිකම්බටම්, චුලිපුරම්හී පපරාබහම් කූතු, මුලතිව් හී කෝවලන් කූතු, නීර්වේලි හී සින්දුනඩයි කූතු, අච්චුවේලි හී විල්ලුපාට්ට, මඩකළපුවේ පරයිමේලන්, පුලොප්පලාසිහී මුරුගම් තිරුගදම්, මුල්ලියාවලි හී කෝවලන් කූතු අම්බන්හී කරහම්, අල්වායි හී ඉසෙයි නාඩගම් පුත්තන්තම්බි, වව්නියාවේ උල්වාර් නදගම්, කඩ්ඩුවාන් හී වසන්තන් කූතු යන සාම්ප්‍රදායික ජන නර්තන හා සංගීතාංගයන්ගෙන් විදේශිකයන් පවා අමන්දානන්දයට පත්වූ සෙයක් දක්නට ලැබිණි.මීට අමතරව සබරගමුව බලි, හොරණ රෝහණ බැද්දගේ ගේ ජන ගායනා, සමන් පනාපිටිය සහ මාත්‍රා, දෙනිපිටියේ දහඅට සන්නිය, මිරිස්සේ කෝළම් හා අම්බලන්ගොඩ රූකඩ වරකාපොළ උඩරට නැටුම් හා සාම්ප්‍රදායික ගායනා (රංගනාථ) උළෙලට තවත් අභිමානවත් බවක් එක් කළේය.ඉන්දියාවේ බටහිර රාජස්ථානයේ මැන්ගනියර්, පලස්තීනයේ සබ්රීන්, නෝර්වේහී ට්‍රින්ඩා, දකුණු අපි‍්‍රකාවේ සිඛිත්වා, නේපාලයේ එනී.පී. ඩැන්ගෝල් සහ දුර්ගා පී.කේ, වැනි නර්තන හා සංගීතාංග යාපන අඩවියේ කලා රසිකයින් ට මෙන් ම විනෝදකාමීන්ට අපූරු අත්දැකීමක් විය.යාපනය සංගීත උළෙල 2011 දමිළ ජනතාවගේ විශේෂයෙන් යාපන ජනතාවගේ සාම්ප්‍රදායික කලා කුසලතාව මැනවින් පිළිබිඹු කරන කදිම වේදිකාවකි. ඔවුන් කරළියේ රැඟුම් පාන්නට පමණක් නොව ඉන් ඔබ්බෙහි හිඳ ඒවා රසවිඳින්නට ද උපන් හපනුන් යැයි අපට හැඟිණි.ඔවුන්ගේ කලා රසවින්දනයේ උන්මාදය මා මින් පෙර සංදර්ශනයකදී නොදුටු තරම්ය. දකුණේ ඇතැම් රාත්‍රී ප්‍රසංගවල කකුලෙන්, කඳෙන්, බඩෙන් නටන තරුණ විනෝදකාමීන්ට යාපනයේ තරුණ තරුණියන් කදිම ආදර්ශයකැයි මට හැඟිණි. (දැවැන්ත වේදිකාවේ දිග හැරෙන ශාස්ත්‍රීය හෝ සරල සංස්කෘතිකාංගය මැනවින් හඳුනාගෙන ඔවුහු ප්‍රතිචාර දක්වති).ශාස්ත්‍රීය සංගීතය සාම්ප්‍රදායික නර්තනය මතු නොව සරල ප්‍රසංග නිර්මාණය පවා ඔවුහු මැනවින් හඳුනති. හූ හඬ තැලීම්, විසිල් ගැසීම් මනෝවිකාරයෙන් කෑකෝ ගැසීම්, රසවිඳින්නන්ට බාධාවන ලෙසින් හැසිරීම් යාපන සංගීත උළෙලේ වේදිකාවේ මා නොදුටු අරුම පුදුම දෑය.වේදිකාවේ පෙළහර පාන ශිල්පීන්ට ද මේ ශික්ෂණශීලී නරඹන්නන්ගේ ආත්මීය වින්දනය ඉමහත් සවියක් වූවාට සැක නැත.චන්ද්‍ර ශ්‍රී සෝමසිරිඡායාරූප – ආරියරත්න පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=av1104175</link>
    <topic>අපෝන්සු අවුරුදු 30 කට පසු පළමු බිරිය හා යළි එක්වෙයි</topic>
    <author>හේමාලි විජේරත්න</author>
    <content>අපෝන්සු අවුරුදු 30 කට පසු පළමු බිරිය හා යළි එක්වෙයිකතාව කොතැනින් පටන් ගන්න ද කියලා මට හිතාගන්නවත් බෑ. අපේ කතා නායකයා ගැන මීට කලින් අපි ඕන තරම් දේ ලියලා තිබෙනවා. ඒත් අද ඔහුගේ කතාවේ ඊට වෙනස්, බොහෝ දුක්බර සංවේදී දේ මෙන් ම වෙලාවකට ඔහු ගැන තරහක් ඇතිවන දේත් තිබෙනවා. ඒත් ඔහුට ඕන වුණේ සිය හෘද සාක්ෂියට එකඟව සත්‍ය අප හමුවේ තබන්නට. සමහර විට එය ඔහුට, ඔහුගේ සිතට සැනසිල්ලක් රැගෙන එන කරුණක් වන්නට ඇති.පුරා දසක ගණනාවක් වේදිකාව, ටෙලිනාට්‍ය මෙන් ම සිනමාව ද සමඟ ජීවත් වූ ඔහු ජයසේකර අපෝන්සු. ඔහු ගැන ඕනෑ තරම් දේ මීට කලින් ලියා තිබුණත් මේ සටහන ඊට බොහෝ වෙනස් එකක්.පුරා වසර 30කට පසු ඔහු ඔහුගේ පළමු බිරිඳ සහ එකම පුතු වෙත නැවත පැමිණි ගමන පිළිබඳ කළ කතා බහකි මේ.මට ඉස් ඉස්සරලම ජයන්ති මුණ ගැසුණේ එක්දාස් නමසිය හැත්තෑ ගණන්වල. මම ගල්කිස්සේ නාට්‍ය පාඨමාලාවක දේශන පවත්වන්න ආපු ගමනකදී. ඒ නාට්‍ය පාඨමාලාවට ඇවිත් හිටපු ශිෂ්‍යාවන් අතරින් සුන්දරම කෙල්ල වුණේ ජයන්ති. මට මතකයි මේ ශිෂ්‍යයන් අතරේ උදයකාන්ත වර්ණසූරිය, ක්ලීටස් මෙන්ඩිස් වගේ අයත් හිටියා. ජයන්තිත් මමත් අතරේ ආදරයක් ඇති වුණේ ඔය කාලෙදි. ඊට පස්සේ 1978 දි අපි විවාහ වුණා.ඒ කාලේ ඇත්තටම කිවුවොත් මට හරියට ආර්ථික ප්‍රශ්න තිබුණා. ස්ථිර රැකියාවක් තිබුණෙත් නෑ. කලා කටයුතු වලිනුත් හරි හමන් ආදායමක් තිබුණෙත් නෑ. අනික් පැත්තෙන් මට මගේ පවුලේ වගකීමුත් රැසක් පැවරිලා තිබුණ. මගේ නංගිල මල්ලිලා. අම්මල තාත්තලත් ඒ කාලේ මම නුවරඑළියේ ඉඳලා කොළඹට ගෙන්න ගත්තා. ඒ අතරතුර දී තමයි පුතත් ඉපදුණේ. එවැනි ප්‍රශ්න රාශියක් මැද්දෙ ඉන්න අතරතුර කොහොම හරි ජයන්තිගෙයි මගෙයි විවාහය දෙදරලා ගියා.අපෝන්සු මේ හැම දෙයක් ම කියන්නේ පුරා තිස් වසරක් තමන් දුරස්ව සිටි තමන්ට පිය පදවිය උරුම කර දුන් එකම බිරිඳ වූ ජයන්තිත්, සිය ලෙයින් මසින් මෙලොවට බිහි කළ එකම පුතුත් සිය ඉදිරිපසින් තබාගෙන. දැන් ඔහු සිය ජීවිතයේ අලුත් පිටුවක් මේ දෙදෙනාත් එක්ව ආරම්භ කර සිටියි.“ඇත්තටම ජයන්ති කියන්නේ ඉතාම හොඳ කෙනෙක්. එයා හරිම අහිංසකයි. අපි දෙන්න වෙන් වුණාට කවදාවත් රණ්ඩු කර ගත්තෙ නෑ. අවුරුදු 30 ට ආසන්න කාලයක් මගේ ජීවිතෙන් ජයන්ති සහ දරුවා පිළිබඳ පැත්ත වැහිල ම තිබුණා. අඩු තරමින් මගේ දරුවා පිළිබඳ හැඟීමක්වත් මට ආවේ නෑ.එක පැත්තකින් පුදුමත් හිතෙනවා. කලාවට සංවේදී හදවතක් ඇති කෙනෙකුට මේ තරම් දරදඬු තීරණයක් ගන්න පුළුවන් ද කියලා. අපෝන්සු ජයන්ති ගේ නිවෙසින් යනවිට පුංචි පුතු හරිම කුඩායි. තමන්ගේ ම ලෙයින් මසින් උපන් දරුවෙකු තනිකර ඔහු දෙස ඇසක් ඇරවත් නොබලන්නට තරම් ඔහු කළ වරද කුමක්ද? කියලවත් ඔහුට නොසිතුණ හැටි.“අපෝන්සු ගියාට පස්සෙ මම මගේ පුතත් එක්ක තනිවුණ ගැහැනියක් වුණා. ඒ තනිකම මට දරාගන්න පුළුවන් වුණේ මගේ පවුලේ උදවිය මාව තනි නොකරපු නිසා. මගේ පවුලේ අම්මා, තාත්තා, සහෝදර, සහෝදරියින් හැමෝ ම මාවත් පුතාවත් හොඳින් බලාගත්තා. විශේෂයෙන් මගේ ලොකු අයියා තමයි පුතාට තාත්තා කෙනෙක් වගේ. මේ තත්වෙට එනකම් බැලුවේ. ඒ හැම දෙනාගේ ම ආදරය කැපකිරීම මැද්දෙ තමයි මමයි පුතයි ජීවත් වුණේ.දරුවා පුංචි ම කාලේ අපොන්සු මගෙන් ඈත් වුණාම මට දරාගන්න බැරි දුකක් ආවා. ඒ වුණත් දරුවා වෙනුවෙන් මම ඒ හැම දෙයක් ම ඉවසා ගත්තා. මම කලාවට හරිම ආදරේ කෙනෙක්. පසුගිය අවුරුදු 28 පුරා මම අඩුම තරමින් කලාවට සම්බන්ධ පුවත්පතක් වත් බැලුවේ නෑ. අපෝන්සු ගැන කිසිම තොරතුරක් දැකගන්න මම කැමැති වුණේ නෑ.අද වැඩිහිටියෙක් බවට පත්ව විවාහ දිවියට ද එළඹ සිටින අපෝන්සු - ජයන්ති යුවළගේ එකම පුතු තමීර අපොන්සු ද අපේ කතා බහට එකතු වුණා.“මට ඉස්කෝලෙ යන කාලේ තාත්තා නැති එක ලොකු ප්‍රශ්නයක් වුණා. ඒ පැත්තෙන් හරියට මම මානසිකව පීඩා වින්දා. ඊට පස්සෙ රැකියාවට ගියාට පස්සෙ තාත්ත නිසා මට බොහෝ පීඩා විඳින්න සිද්ධ වුණා. මම දැනුම් තේරුම් ඇති වැඩිහිටියෙක් වුණාට පස්සෙ මම විඳින පීඩා ගැන අම්මට කියන්න ගියේ නෑ. එයා ඒ නිසා සිතින් ගොඩාක් දුක් වින්ද කෙනෙක් තවදුරටත් අම්මා දුක් වෙනවට මම කැමැති වුණේ නෑ.ගෙවුණු අවුරුදු ගණනාවට ම මේ අම්මටයි පුතාටයි තිබුණේ ඔවුන්ට ම වෙන්වුණු පුංචි ලෝකයක්. උපන් දා සිට ම අහිමි වුණු පිය සෙනෙහසට ලොබ බඳිමින් පුතු ‘තමීර’ ද පුරා වසර 28 ක් මව් සෙනෙහස පමණක් ලබමින් ජීවත් වුණා. ජයන්ති අපෝන්සු හා විවාහ වනවිට ඇයට වයස අවුරුදු 18 ක්. එතරම් ලාබාල වයසකින් විවාහ දිවියකට එළඹ දරුවෙකු හා තනිවෙන සුරූපිනියකට දෙවැනි විවාහයකට ආරාධනා නොලැබෙන්නට විදියක් නොමැත.ඇත්තටම කිවුවොත් මගේ ගෙදර අයගෙන් සහ අනෙක් බාහිර වටපිටාවෙන් මට හරියට යෝජනා ආවා දෙවැනි විවාහයට එකඟ වෙන්න කියලා. නමුත් ඒ හැම යෝජනාවක් ම මම ප්‍රතික්ෂේප කළා.මට ඕන වුණේ අපෝන්සු වෙනුවෙන් මගේ දරුවා හොඳින් හදාගෙන යහපත් විදියට ජීවත් වෙන්න විතරයි. මගේ සහෝදර සහෝදරියන් ගේ උදව්වෙන් හරි අද මම මගේ දරුවා කුඩුකාරයෙක්, මංකොල්ල කාරයෙක් නොකර යහපත් විදිහට හදලා තිබෙනවා. ඒ ගැන මට සතුටුයි. එයා හොඳ ගුණ ධර්ම ඇති දරුවෙක් වුණ නිසා තමයි අද එයාගේ තාත්තව පුරා අවුරුදු ගණනාවකට පස්සෙ ආවමත් ආදරෙන් පිළිගත්තේ.ඇත්තටම මේ ගෙවුණු කාලය පුරාම අපෝන්සුට දාරක සෙනෙහස නොදැනුණේ ඇයි ද? කියන එක කාටත් ප්‍රශ්නයක්. අපෝන්සු නම් කිව්වේ එයාගේ හදවතේ දාරක සෙනෙහස අඳුරු වලාවකින් පසු ගිය කාලය පුරා ම වැසී ගොස් තිබුණ බවයි.“ඒ කාලේ කොයි තරම් දැඩි තීරණවල මම හිටිය ද කියනව නම් මගේ දරුවා ගැන කිසිම හැඟීමක් මට ආවේ නැහැ. මගේ ලෝකේ ගොඩ නැඟුණේ කලාව. රඟපෑම, නාට්‍යය සෑදීම, චිත්‍රපට සෑදීම වැනි අංශ ඔස්සේයි. ඒ භෞතික ලෝකේ ඇතුළෙ තමයි පසුගිය කාලයම මම හිටියේ. එක දවසක් මට මතකයි මම සිරස රූපවාහිනියේ වැඩකට ගිහින් ඉදිරිපෙළ අසුනක ඉඳගෙන ඉන්නවා.ප්‍රියන්ත විජේසිංහ මගේ ළඟට ඇවිත් කිව්වා පුටුව පිටුපස්සට හැරිලා බලපන්. පස්සෙ සීට් එකේ ඉන්නේ උඹේ ම පුතා කියලා. දැනුයි මට තේරෙන්නේ එදා මට කොයි තරම් දැඩි හදක් තිබුණ ද කියලා. මම හැරිලා බැලුවෙ නෑ. මම ප්‍රියන්තට කිව්වා එයාට කියන්න එයාගේ අම්මා අත හැරල මා ළඟට එන්න පුළුවන් නම් මම හැරිලා බලන්නම් කියලා.ජීවිතේ හොයාගෙන අපෝන්සු දිගු ගමනක නිරත වුණා. මේ ගමන තුළ තවත් බොහෝ නවාතැන් පොළවල් තිබුණ. එහෙත් පසුගිය යුගයේ එක්තරා දිනයක අපෝන්සුට ජීවිතේ දුවල හති වැටුණ වගේ මහා ලොකු තනිකමක් පාළුවක් දැනුණා.“ඇත්තටම පසුගිය කාලයේ මට ජීවිතේ තනිකම පාළුව තදින් ම දැනෙන්න පටන් ගත්තා. ටෙලිනාට්‍යයක් කරල ඒක විකාශය කරගන්න බැරුව ආර්ථික වශයෙනුත් මම හිර වුණා. අන්තිමට මට ඉතිරි වුණේ මගේ ගෝල බාලයින් පිරිස විතරයි. ඔවුන් හැමදෙනාමත් ගමේ ගිය මොහොතක මම මධු විතක් තොල ගාලා ඉන්න වෙලාවක ජයන්ති මට දුරකතනයෙන් කතා කළා.ඒ කතා කළේ පුතාගේ ප්‍රශ්නයකට. ඊට පස්සෙ මම දිගින් දිගටම ජයන්තිට කතා කළා. අවසානේ ආපහු සැරයක් මම ජයන්ති ළඟම නතර වුණා. දැන් මට දැනෙනවා මම ඉස්සර හිටපු අපෝන්සු නොවෙයි කියලා. පුතා දැක්කට පස්සේ මගෙ හදවත පුපුරලා ගියා.දැන් ජයන්තිත් මමත් පුතාත් පුතාගේ බිරිඳත් රාගම ජයන්තිගේ නිවෙසේ සතුටින් ඉන්නවා. මට හිතෙනවා දැන් මම ජයන්තිට ඉස්සරටත් වඩා ආදරෙයි කියලා. ජයන්ති තමයි මේ ලෝකේ වැඩියෙන් ම මා වෙනුවෙන් පරිත්‍යාගයක් කළ එකම ගැහැනිය. ජීවිතේ අවසාන බාගේ හරි මට ඇය ගාවට එන්න ලැබීමත් ලොකු සැනසීමක් විදියට මම දකිනවා.මේ එකතු වීමට අපේ පවුලෙ හැම දෙනෙකුගේ ම සුබ පැතීම් එකතු වුණා. අවුරුදු ගණනාවක් මගේ නාට්‍යයකවත් රඟපෑව නැති අවන්ති නංගි ආයෙත් මගේ නාට්‍යවල රඟපාන්න ගත්තා.මගේ සම්බන්ධය අත හැරුණත් මගේ නංගිලා මල්ලිලා ජයන්තිත් එක්ක සම්බන්ධකම් පවත්වලා තිබෙනවා. අද මටත් වඩා මේ එකතුවීම ගැන සතුටු වන්නේ ඒ අය. ඉදිරියේ දී එළඹෙන සුබ මොහොතක ජයන්තිත් මමත් නැවත විවාහ වෙනවා. ඒ සඳහා අස්සන් කරන්න සුදුසුම කෙනෙක් ඉන්නවා. ඒ මොහොත එළඹෙන තුරු තමයි බලාගෙන ඉන්නේ.දැන් ජයන්තිත් පුතාත් මමත් එකතු වෙලා ‘තටු’ නාට්‍යය නැවත නිෂ්පාදනය කළා. පුතාත් මගේ නාට්‍යවලට සම්බන්ධ වෙලා ඉන්නවා. සංගීත අංශයෙන් සහ රංගනයෙන්. එයාටත් හොඳ රංගන හැකියාවක් තිබෙනවා. මීට ඉස්සර ඔහු මහරාජා ආයතනයේ වැඩ කළා. දැන් නාට්‍ය වැඩ කටයුතු සඳහා යන්න ඕන නිසා රැකියාවෙන් ඉවත් වුණා. ඉදිරියේදී ‘පාතාලයේ සොල්දාදුවෝ’ නාට්‍යය නැවත නිෂ්පාදනය කරන්න බලාපොරොත්තුවක් තිබෙනවා. ඒත් එක්කම මේ දිනවල මගේ ජීවිත කතාව ලියමින් ඉන්නවා.හේමාලි විජේරත්නඡායාරූප - බර්නාඩ් ෂෝ ප්‍රේමසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=av1104176</link>
    <topic>පුරුෂාධිපත්‍යයට එරෙහි වූ සිනමා කැරැල්ල</topic>
    <author>කේ.සී.ජේ. රත්නායක</author>
    <content>පුරුෂාධිපත්‍යයට එරෙහි වූ සිනමා කැරැල්ල”OFF SIDE” - මේ ශ්‍රී ලංකාවේ බොහෝ දෙනෙකුට දකින්න නොලැබුණු චිත්‍රපටයක්.කොල්ලෙක් වගේ වෙස් මාරු කරගත්ත කෙල්ලෙක් පාපන්දු තරගයක් බලන්න යනවා. ඉරානයේ ජාතික ධජය ලෙළවමින් පාර පුරා දුවන බස් - කාර්- යතුරු පැදි හා පෙළපාළි අතරින් මේ කොල්ලා වගේ කෙල්ල රැගත් බස් රථයත් රථ වාහන පෝලිමේ ඉදිරියට ඇදෙනවා. බස් රථයේ ඉන්න අනිත් කොල්ලන්ට මේ “කොල්ලගේ” අමුත්තක් පේන්න ගන්නවා. ඒත් ඔවුන් නොදන්න ගාණට ඉන්නවා.”අර කොල්ලෙක් වගේ ඇඳගෙන ඉන්නේ කෙල්ලෙක්”එක හාදයෙක් තමන්ගේ මිතුරාට රහසින් කිව්වා.”කෑ නොගහ යමං. ඒකි පුරුදු කාරියක් නෙවෙයි”මිතුරා එහෙම කියත්දි මේ බස් රථය පසුකරගෙන යන තවත් බස් රථයක කොඩි වනමින් තවත් කොලු නඩයක් ජනේලවලින් ඔළු එළියට දාගෙන හුරේ දානවා.”අර බලපං ඒ බස් එකෙත් කොල්ලෝ වගේ ඇඳගත්ත කෙල්ලෝ දෙන්නෙක්ම ඉන්නවා”තමන් පසු කරගෙන යන බස් රථයට ඇඟිල්ල දිගුකරගෙන ඔහු කිව්වා.පාපන්දු ක්‍රීඩාංගණයට ක්‍රීඩා ලෝලීන් දස දහස් ගණනක් ඇදෙනවා. ලොකු තොප්පියක් දාගත්ත – ඉරාන ජාතික ධජයේ වර්ණ කම්මුල් දෙකේ තවර ගත්ත කෙල්ලත් ඒ අතරේ ඉන්නවා. දැන් කෙල්ල ඉන්නේ වැඩි මිලට ප්‍රවේශපත් විකුණන තැරැව්කාරයෙක් ළඟ..”උඹ ගේ වෙස් මාරුව අඳුනගන්න බෑ කියල ද හිතන්නේ. පලයං යන්න මෙතනිං””ඒක මගේ වැඩක්. උඹ මට ටිකට් එකක් විකුණපං””මට විහිං අමාරුවේ වැටෙන්න ද කියන්නේ?””නෑ.. මම මං ගැන බලාගන්නං”මේ කටගැහිල්ලෙන් පසුව ලොකු මුදලක් ගෙවලා කෙල්ල ටිකට් එකකුත් ගත්තා.ක්‍රීඩාංගණයට ඇතුළු වෙන හැම කෙනෙකුගෙම සිරුරු පරීක්ෂා කරන ආරක්ෂක භටවන් අඩියෙන් අඩියට. ආරක්ෂක භටයෙක් කෙල්ල ළඟට එනවා. “මගේ ඇඟට අත තියන්න එපා” කියාගෙන කෙල්ල සෙනඟ අතරට වැදිලා ක්‍රීඩාංගණය දිහාට දුවන්න ගත්තා.ඒත් වැඩි දුරක් යන්න කලින් අහුවුණා. අත්අඩංගුවට ගත්ත කෙල්ලව අරගෙන ආරක්ෂක නිලධාරියෙක් ක්‍රීඩාගාරයේ ජනශූන්‍ය තැනකට යනවා.ඒ වන විටත් කොල්ලෝ වගේ වෙස්මාරු කරගෙන ඇවිත් අහුවුණ කෙල්ලෝ කිහිප දෙනෙක් එක තැනක කොටු කරලා ඉන්න හැටි පේනවා. ඔවුන් ප්‍රධාන ආරක්ෂක නිලධාරියත් එක්ක හරි හරියට වාදයක පැටලිලා.”තමුන්ලා ලොකු වරදක් කරලා තියෙන්නේ?””මැච් එක බලන එක වරදක් වෙන්නෙ කොහොමද?””පිරිමි ඉන්න ක්‍රීඩාගාරවලට ගෑනුන්ට එන්න බෑ. ගෙදර හිටියනංTVඑකෙන් බලන්න තිබුණනේ””ඉතිං ගෙදරත් තාත්තා, අයියා, මල්ලි, මාමලා වගේ පිරිමි අය ඉන්නවනේ””මෙතන ඉන්න සෑම පිරිමියම තමන්ගේ නෑයෝ කියලද හිතන්නේ?””ඒත් පිරිමි නේ””ඒ වුණාට මෙතන ඉන්න පිරිමි මැච් එක බලත්දී කියන කතා ගෑනුන්ට අහන්න හොඳ නෑ..””එහෙනං සුද්දියෝ ටිකක් ඉන්නේ මැච් එක බලන්න ඇවිත්. උන් ගෑනු නෙවෙයිද?””ඒ ජපන් ගෑනුනේ””ඉතිං උනුත් ගෑනු. අපිත් ගෑනු. මොකක්ද වෙනස?””ඒ වුණාට උන්ට අපේ භාෂාව තේරෙන්නේ නෑනේ””ආ එතකොට මේක භාෂා ප්‍රශ්නයක්”මේ වාදය දිගටම යනවා. ප්‍රධාන ආරක්ෂක භටයා නීතිගරුකයි. ඒ වගේම කාරුණික මිනිහෙක්. එක ආරක්ෂක භටයෙක් කවුළුවකින් එබිකම් කරලා ක්‍රීඩාපිටියේ සිද්ධ වෙන දේ ගැන විස්තර කියනවා. කෙල්ලෝ ඒ ගැනත් වාද කරනවා. මේ අතරේ එක කෙල්ලෙක් ප්‍රධාන ආරක්ෂක නිලධාරියා ළ¼ඟට එනවා.”මට වැසිකිළියට යන්න ඕනේ””ඒක නං කොහෙත්ම කරන්න පුළුවන් දෙයක් නෙවෙයි.””ඇයි? මට වැසිකිළියට යන්නම ඕනේ””මෙහේ තියෙන්නේ පිරිමි වැසිකිළි විතරයි””මට වැසිකිළියට යන්න නොදුන්නොත් මෙතැනදි ඇඳුමෙම මුත්‍රා කරගන්නවා”කෙල්ලගේ ඒ තර්ජනයෙන් නිලධාරියා මෙල්ල වෙනවා. එක ආරක්ෂක භටයෙක් සැණෙකින් වෙස්මුහුණක් හැදුවා. පාපන්දු ක්‍රීඩකයෙකුගේ මුහුණ සහිත පෝස්ටරයක් කෙල්ලගේ මුහුණ වටා එතෙනවා. යාන්තමට පේන්න ඇස් දෙක ළඟින් සිදුරු දෙකක් විතරයි තියෙන්නේ.”තමුන්ට අකුරු කියවන්න පුළුවන්ද?””ඔව්!””එහෙනං ඔය බිත්තිවල ලියලා තියෙන දේවල් දිහා බලන්න එපා”වැසිකිළියට ඇතුළු වෙමින් ආරක්ෂක භටයා කියනවා. දැන් කෙල්ල මේ පෝස්ටර් වෙස්මුහුණත් දාගෙන වැසිකිළිය ඇතුළෙ. ආරක්ෂක භටයා දොර ළඟ ඉඳන් මුර කරනවා. ඔය අතරේ ක්‍රීඩාලෝලීන් කිහිප දෙනෙක් වැසිකිළිය ඇතුළට එන්න හදනවා. ආරක්ෂක භටයා ඔවුන්ට මඟ අහුරනවා. එතන ගෝරි ගොඩයි. මේ කලබලේ මැද්දේ කෙල්ල පැනලා දිව්වා.”මේ කෙල්ල මගේ ජීවිතේම විනාශ කළා”ප්‍රධාන ආරක්ෂක නිලධාරියා භීතියට පත්වෙලා කේන්තියෙන් පුපුරනවා.මේ අතරේ දෑතට මාංචු දාපු තවත් කෙල්ලෙක් අරගෙන එනවා. එයා ඇඳගෙන ඉන්නේ ඉහළ පෙළේ ආරක්ෂක නිලධාරියකුගේ නිල ඇඳුම්. ප්‍රභූවරුන් අතර වාඩිවෙලා මැච් එක බලමින් ඉඳිත්දි තමා අහුවෙලා තියෙන්නේ. මේ ‘ආමි ගර්ල්ව‘ වටකරගෙන අනිත් කෙල්ලෝ පාපන්දු තරගයේ විස්තර අහනවා. සෑහෙන වෙලාවකට පස්සේ අර පැනලා ගිය කෙල්ල නැවත වරක් කොටු කර ගෙන හිටිය තැනට කැමැත්තෙන්ම එනවා.”මැච් එක බලන්න ඕන නිසයි පැනලා ගියේ””එහෙනං ඇයි ආපහු ආවේ?””ආරක්ෂක නිලධාරියා අමාරුවේ වැටෙයි කියන බයටයි ආපහු ආවේ”මේ අතරේ ඉරාන කණ්ඩායම පළමුවැනි ගෝලය ලබා ගන්නවා. මහා ජයඝෝෂාවක් පැතිරෙනවා. විස්තර අහන කෙල්ලෝ උඩ පැන පැන හුරේ දානවා. ‘ඉරානයට ජයවේවා’ ‘බහරේනය බංග වේවා’ ආරක්ෂක භටයොත් හුරේ දාන්නේ වෙනසක් නැති ගාණට. බස් රථයකුත් අරගෙන ආරක්ෂක භට ලොක්කා එතනට එන්නෙ හරියටම මේ ප්‍රීතිඝෝෂාව උච්ඡව තිබෙද්දියි.එක එක කෙල්ල ගානේ බස් එකට පටව ගත්තේ මූලස්ථානයට අරගෙන යන්න. මේ බස් එකෙන් බිමට බස්සවගත්ත කොල්ලෙක්ගේ සිරුර පරීක්ෂා කරන්න කියලා ආරක්ෂක ලොක්කා නියෝග දෙනවා. එයාගේ සාක්කුවේ තිබිලා රතිඤ්ඤ – නිලාකූරු වගේ තහනම් භාණ්ඩ කිහිපයක් අහුවෙනවා.”ගිනිකෙළි භාණ්ඩ තමුන් ළඟ නෑ කියලා නේද කිව්වේ?””ඔව් සර්..””එහෙනං මේවා කාගෙද?””මං දන්නෑ සර්.. මේක මගේ අයියගේ කලිසම...”මේ සංවාදයෙන් පසුව රතිඤ්ඤ කොල්ලයි කොල්ලෝ වගේ වෙස්මාරු කරගෙන ඉන්න කෙල්ලෝ රොත්තයි පටවගෙන බස් රථය ආරක්ෂක නිලධාරීන්ගේ අත්අඩංගුවට පත්වෙලා ඉදිරියට ඇදෙනවා.කඳවුරට යන අතරේ බස් රථයේ රේඩියෝවෙන් තරගයේ විස්තර අහන්න ඉඩ දෙනවා. ඒත් ඇන්ටෙනාව කැඩිලා නිසා රේඩියෝව වැඩ කරන්නේ නෑ. ප්‍රධාන ආරක්ෂක නිලධාරියා විනාඩියෙන් විනාඩියට ජනේලයෙන් ඔළුව එළියට දාගෙන ඇන්ටෙනාව හදනවා. අතරමඟදී රසබර වාද-විවාද හටගන්නවා.මෙන්න හිටපු ගමන් බස් රථය ඇතුළේ රතිඤ්ඤ පුපුරලා - නිලා දැල්වෙන්න ගන්නවා. ඉරානය තරගය ජය අරන්. හිරකාරියොයි ආරක්ෂකයොයි උන් හිටි තැන් අමතක වෙලා ජයඝෝෂා නඟනවා. එතන එකම කලබලයක්. මඟ දිගට රථවාහන පෙළපාළි මිනිස්සු පාරට බැහැලා නටනවා. රසකැවිලිවලින් සංග්‍රහ කරනවා. ප්‍රධාන ආරක්ෂක නිලධාරියා තමන්ගේ අතේ වියදමින් හිරකාරියන්ට සිසිල් බීම අරගෙන දෙන්නේ මේ සිද්ධියට කලින්. කොහොම නමුත් මේ දරාගන්න බැරි සතුට මැද්දේ බහරේනය පරදවලා (1-0) ලෝක කුසලාන තරගාවලියට (ජර්මනියට) යන්න ඉරානය සුදුසුකම් ලබනවා. (2005දී මේක ඇත්තටම වුණ සිද්ධියක්) සතුට කොයි තරම් ද කියනවා නම් සොල්දාදුවොත් පාරේ නටනවා.හිරකාරියෝ එක්ක හිටපු රැකවළුන් දෙන්නත් පාරට පැනලා මහා ජනසන්නිපාතය මැද නටනවා. හිරකාරියොත් බස් රථයෙන් එළියට පැනලා නිලාකූරු පත්තු කරගෙන සෙනඟ අතර නිදහසේ ඇවිදගෙන යනවා. කතාව ඉවරයි.මේ චිත්‍රපටය කොයිතරම් හිතට අල්ලලා ගියාද කියනව නං චිත්‍රපටයේ නිර්මාණකරුවා ගැන හොයලා බලන්න හිතුණා. ජෆාර් පනාහි(Jaffar Panah)i ඒ තමා මිනිහා. බලාගෙන යත්දී ඒකත් චිත්‍රපටයක් වගේ. ජෆාර් හිරේ. කැමැති නං අන්තර්ජාලයෙන් වැඩි විස්තර හොයාගන්න. ඒකත් තවත් විදිහක Off Side කතාවක්.කේ.සී.ජේ. රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=av1104177</link>
    <topic>දුක් දෙන්නට නපුරු වුණේ නුඹ මට කොහොම....?</topic>
    <author>ජෝර්ජ් රොබ්සන් ද සිල්වා</author>
    <content>දුක් දෙන්නට නපුරු වුණේ නුඹ මට කොහොම....?උස්සන්ගොඩ කඳු මුදුනට සිසිල ගෙන එන සන්ධ්‍යාවේ සුළඟත් මට නොදෙයි සැනසුම සිත්තම් කළ සිත ළඟ සුන්දර පෙම් සිහින දුක් දෙන්නට නපුරු වුණේ නුඹ මට කොහොමනිවාඩුවට වෙනදා වගෙ ආවෙ ගම රට මගේ පුංචි කුමාරියගෙ මූණ දකින්න හදාගන්න බැරි තරමට බිඳුණෙ මගේ හිත ඔයා නැවතිලා මට හිමි නොමැති ලෝකෙකඑදා තුªරුලු වී මට දුන් මධුමල් සුවඳ සදා සිහිකරයි වැටකෙයි ගහ යට හෙවණ කඩා හැලෙන කඳුළැලි මුසුවෙලා සයුරට සදාතනික පැතුමන් ගිනිළුවා හදවතපද රචනය – ප්‍රසන්න කුමාර දම්මලගේසංගීතය - රොෂාන් ප්‍රනාන්දුගායනය – චාමර වීරසිංහඅපේ සංගීත ක්ෂේත්‍රයේ දිදුලන විවිධ හැඩතලවලින් යුත් “ගී මුතු” මෙම විශේෂාංගයෙන් ඔබ වෙත ඉදිරිපත් කරන අතර මෙවර මතු බලාපොරොත්තු තැබිය හැකි නවක ගීත පද රචකයෙකු පද ඇමුණු ගී මුතු වැලක් ඉදිරිපත් කරන්නෙමු. ගායන ශිල්පි චාමර වීරසිංහ ගයන ”උස්සන්ගොඩ කඳු මුදුනට” එම ගී මුතු වැලයි. ගී පද රචකයා ප්‍රසන්න කුමාර දම්මලගේය.”අතීත මතකය” (රොෂාන් ප්‍රනාන්දු) සහ “සිරිපා මළුවේ” (දමිත් අසංක) වැනි නිතර ඇහෙන ගී මෙන්ම රෝස් අලගියවන්න, නිමල් රංජිත්, ඉඳුනිල් අන්ද්‍රමාන, දිනිඳු, නදීශාන් වැනි නව පරපුරේ ගායක ගායිකාවන් ගයන ගීත කිහිපයක්ම දැනට පද රචනය කර ඇති ප්‍රසන්න අපගේ අංකුර ගී පද රචකයන් කීප දෙනා අතර විශේෂ වන්නේ ඔහු විවිධ පැතිකඩ ඔස්සේ ගීත ලියන්නට දරන උත්සාහය නිසා ය.අම්බලන්තොට, ලූනම, උහපිටිගොඩ අංක 29 නිවහනේ ප්‍රසන්න “රසඳුන” සමඟ ඔහුගේ “උස්සන්ගොඩ කඳු මුදුනට” ගී සංකල්පනාව පිළිබඳව කළ කෙටි කතාබහ මෙසේ ය.”මේ ගීත සංකල්පනාවට ඇතුළත් වූ ප්‍රේමය පිළිබඳ බොහෝ දුරට මගේ සිතේ පැළපැදියම් වුණේ ගමේ මුහුදු වෙරළේ පෙම්වතුන්ව දැකීමෙනුයි. ප්‍රේම ගීතයකින් ගීත ශ්‍රාවකයන්ගේ සිත්වලට සමීප වීමට පහසු නිසා ප්‍රේමය පසුබිම් කරගෙන ගීතය පද රචනය කළත් මට මෙහිදී ඕනෑ කළේ මගේ ගමේ උස්සන්ගොඩ නමැති ස්ථානය රටටම හඳුන්වාදීමටයි.අපේ ගමේ පිහිටි උස්සන්ගොඩ කඳු මුදුන සුන්දර ස්ථානයක්. මේ ගීතය මම ලියා රොෂාන් ප්‍රනාන්දුට දුන්නා. ඔහු තනු නිර්මාණය කර චාමර වීරසිංහ ගීතය ගායනා කළාට පසුව මගේ දුප්පත් ගමේ උස්සන්ගොඩ නැරඹීමට පවා පිරිස් පැමිණෙන්න පටන් ගත්තා.අද උස්සන්ගොඩ බොහෝ දෙනෙකු අතර ප්‍රසිද්ධ යි. මගේ පද රචනයෙන් මෙම ස්ථානයට වටිනාකමක්, අගයක් ලබා දීමට හැකි වීම ගීත පද රචනය ඉක්මවා යෑමට හැකි වීමක් ලෙස මං විශ්වාස කරනවා. ගී පද රචකයෙකු ලෙස මා දැරූ වෑයම සාර්ථක වී ඇති බව මෙම ගීතය ජනපි‍්‍රය වීමෙන් මට හැඟී යනවා.””මෙම ගීතය නිර්මාණය කිරීමේදී දායක වූ රොෂාන් ප්‍රනාන්දුගේ මියුරු තනුවත් චාමර වීරසිංහගේ ළයාන්විත ගායන විලාසයත් නිසා තම පද රචනය වඩාත් අර්ථවත්, රසවත් ගීතයක් වී ඇතැයි ප්‍රසන්න වැඩිදුරටත් පැවසුවේ සොම්නස් සිතින් ය.”ජෝර්ජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=av1104178</link>
    <topic>මුලින් ‘අහන්න’ සින්දු කියනවා පස්සේ ‘නටන්න’ සින්දු කියනවා</topic>
    <author>ජෝජ් රොබ්සන් ද සිල්වා</author>
    <content>මුලින් ‘අහන්න’ සින්දු කියනවා පස්සේ ‘නටන්න’ සින්දු කියනවා- කිංස්ලි පීරිස්අපේ සංගීත ක්ෂේත්‍රයේ දැන් නව නිර්මාණ බිහිවෙනවා අඩුයි. එයට ප්‍රධාන හේතුව ව්‍යාජ තැටි, පට වෙළෙඳුන්. ඔවුන් අපේ මුළු සංගීත ක්ෂේත්‍රයම ආක්‍රමණය කරලා. ගී තැටි, පට නිෂ්පාදකයින් කැමැති නැහැ, නව නිර්මාණ ඇතුළත් තැටි, පට නිෂ්පාදනය කිරීමට.ඔවුන් විශාල මුදලක් වියදම් කරනවා නිෂ්පාදන කටයුතුවලදී. එහෙත් ව්‍යාජ තැටි, පට වෙළෙඳුන් නිසා පාඩු විඳින්න සිදු වී ඇති හෙයින් නිෂ්පාදකයින් දැන් අලුත් ගීත ඇල්බම නිකුත් කරන්නේ කලාතුරකිනුයි. මේ තත්වය දිගටම පැවතියහොත් ඉදිරියේදී ගීත ඇල්බම් නිෂ්පාදකයන් නැතුවම යාවි.”එලෙස “ස්වර වර්ණ” මෙවර වර්ණ ගන්වන්නට එක්වන්නේ සිය ශෝකී ස්වරයෙන් ගී ගයමින් ගීතලෝලී සිත් දිනා ගෙන සිටින ගායන ශිල්පි කිංස්ලි පීරිස් ය. අනුව දශකය මුල් භාගයේදී ගායන ශිල්පියකු ලෙස සිය සංගීත චාරිකාව ඇරඹූ කිංස්ලි මේ වන විට දශක දෙකක් පුරා ගී ගයමින් ශ්‍රාවක සිත් සනසන්නට සමත් වී ඇති අතර වෘත්තීය ගායකයෙකු ලෙස නමක් දිනා සිටී.වෘත්තීය ගායකයෙකු වශයෙන් ඔබගේ ස්ථාවරත්වය ගැන පවසනවා නම්...?”පැහැදිලිවම කියන්න ඕනේ, මම වෘත්තීය ගායකයෙකු ලෙස ස්ථාවරත්වයක ඉන්නේ මුල සිටම රොෂාන් ප්‍රනාන්දු සමඟ ‘ප්ලෑෂ් බෑක්’ සංගීත කණ්ඩායමේ රැඳී සිටීම නිසා බව. තනි ගායකයෙකු ලෙස කටයුතු කළා නම් මෙම ක්ෂේත්‍රයේ රැඳී සිටීමේ අභියෝගය මට තනියම ජයගන්න වෙනවා.දැන් අපි කණ්ඩායමක් ලෙස එකමුතුව එම අභියෝගයන්ට මුහුණ දී ජයගන්නවා වගේ තනි මට එම අභියෝග ජයගන්න පහසු වෙන්නේ නැහැ. එවිට මොනතරම් ගායන හැකියාව තිබුණත් මෙවැනි ස්ථාවරයක් ඇති කරගන්න බැහැ. ටික කාලයක් බැබළී නැතුව යන ගායකයෙකු නොවී හැමදාමත් වැඩ තියෙන ගායකයෙකු වෙන්න අද මට හැකි වී තියෙන්නේ කණ්ඩායම සමඟ සිටි නිසයි.”තනි ගායකයෙකු වශයෙන් කටයුතු කළා නම් ඔබට මීට වඩා ආර්ථික වාසි ලැබෙන්න තිබුණා නේද?”ගායකයෙකු වශයෙන් මම මේ රටේ ඉහළටම පැමිණ සිටි යුගයේ කණ්ඩායමෙන් ඉවත් වී මුදල් පසුපස හඹාගෙන ගියා නම් ලොකු ධනවතෙක් වෙන්න නම් තිබ්බා තමයි. හැබැයි එහෙම කළා නම් අද මේ වන විට ගායකයෙකු වශයෙන් මට මේ ඉන්න ස්ථාවරය නැති වෙන්න ඉඩ තිබුණා. මේ ස්ථාවරත්වයේ රැඳෙන්න මගේ ගායන හැකියාව වගේම රොෂාන්ගෙයි මගෙයි හිතවත්කමත් බෙහෙවින් හේතු වුණා.”ගායකයෙකු වීමට ආ මඟ තොරතුරු බිඳක් කතා කරමු ද?”වයස අවුරුදු හතේදී අටේදී පමණ ඉඳලා මට හොඳින් ගී ගයන්න පුළුවන්කම තිබුණා. මගේ ජීවිතේ කාලයක් තිබුණා, රෑට ගෙදර හැමෝම එක්ක ගී ගායනා කරපු. තබ්ලා, ඩොල්කි වාදනය කරමින් සින්දු කියපු ඒ කාලේ මඟුල් ගෙවල්වල පැදුරු පාටිවලට එහෙම මම සහභාගි වුණා.ඒ අතර දිනක දී ඩොනල්ඩ් අයියා (රොෂාන් ප්‍රනාන්දුගේ පියා) මට කිව්වා ‘රොෂාන් බෑන්ඩ් එකක් කරන්න ඉන්නවා, එකතු වෙලා සින්දු කියන්න’ කියලා. ඉන්පසු මමයි රොෂානුයි තවත් මිතුරු පිරිසකුයි එකතු වී 1989 දී ‘ප්ලෑෂ් බෑක්’ සංගීත කණ්ඩායම ආරම්භ කළා. අසූ නවයේ දෙසැම්බර් මාසයේ දවසක දී මඟුල් ගෙදරකදී තමයි අපි මුලින්ම අපේ ගමන පටන් ගත්තේ. අපිට මේ ගමන එද්දී ගොඩක් දුක් විඳින්න වුණා.ඒ කාලයේ ජනපි‍්‍රය ගායක ගායිකාවන්ගේ ගීත ඒ විදිහටම ගායනා කරන්න පුළුවන් හැකියාවක් මට තිබුණා. මගේ ඒ ගායන හැකියාව මෙන්ම අපේ කණ්ඩායමේ සියලුම සාමාජිකයන්ගේ දක්ෂතාවයන් මේ ගමන එද්දී ප්‍රයෝජනවත් වුණා.ජනපි‍්‍රය වෙන ඕනෑම ගීතයක් එදා රාත්‍රියේම අපේ සංගීත ප්‍රසංගයේ දී රසිකයන්ට අපි අහන්න සැලැස්සුවා. අපේ කණ්ඩායමට වගේම ගායකයෙකු ලෙස මටත් හොඳ ප්‍රතිචාර ලැබුණා. මා ගැයූ “පොඩි කාලේ මරඳ වැල්ලේ” “මලේ මටත් හිතයි කරන්න ආදරේ” සහ “සිතුවේ පැතුවේ” වැනි ගීත ජනපි‍්‍රය වීමත් සමඟම ගායකයෙකු වශයෙන් පිළිගැනීමක් ඇති වුණා.”ඔබ ප්‍රසංග වේදිකාවේ ගීත ගයද්දී අනුගමනය කරන පිළිවෙතක් තිබෙනවා ද?”විශේෂිත පිළිවෙතක් නම් නැහැ, මුලින්ම අහන්න ගීත ගයනවා. පසුව තරුණ පිරිසට නටන්න ගීත ගයනවා. අලුත් ගීත දෙකක් සමඟ මගේ ජනපි‍්‍රය වූ ගීත දෙකක් හෝ තුනක් ගායනා කිරීම තමයි මගේ පිළිවෙත.අනිකුත් ගායක ගායිකාවන්ට අවස්ථාව ලබා දීමට අවශශතා ඇති විටදී ගීතයක් හෝ දෙකක් ගායනා කිරීමත් මගේ පිළිවෙතක්. වැඩිපුර ගීත ගායනා කරන්න උවමනා වුණොත් එලෙසත් කරනවා. එළිමහන් සංගීත ප්‍රසංග රටාව එහෙමයි.”ඔබටත් ‘එච්.ආර්. ජෝතිපාලයන්ගේ ගීත විකුණා ගෙන කනවා’ කියන චෝදනාව අදාළ ද?”නැහැ. මම බෑන්ඩ් එකේ සින්දු කියන්න පටන් ගන්නත් ඉස්සර ඉඳලම ජෝති අයියාගේ ගීත ගායනා කරලා තියෙන හින්දා ඒ චෝදනාව මට අදාල වෙන්නේ නැහැ. බෑන්ඩ් එකේ සින්දු කියද්දී ජෝති අයියාගේ ගී එදා වගේම අදත් මම ගායනා කරනවා. ඔහුගේ පමණක් නොවේ, අමරදේවයන්ගේ සහ අමරසිරි පීරිස්ගේ ගීතත් මම ගයනවා.අනික ජෝතිපාලයන්ගේ ගීත ගුවන් විදුලියෙන් වත් ප්‍රචාරය නොවුණු කාලෙකදී මම එම ගී ප්‍රසංග වේදිකාවෙන් රසිකයන්ට ඉදිරිපත් කිරීමෙන් එම ගීතවලට සාධාරණයක් ඉටු කළා. විකුණා ගෙන කන්න මට මගේම ගීත ඕනෑවටත් වඩා තියෙන හින්දා ජෝතිගේ ගීත විකුණාගෙන කෑමේ චෝදනාව මට අදාළ වෙන්නෙම නැහැ.”එහෙනම් ජෝතිගේ ගීත කැසට් පට තුනක් සඳහාම ඔබ ගායනා කළේ ඇයි?”ජෝතිපාලයන්ගේ ගීත සඳහා හැම කාලෙකම හොඳ ඉල්ලුමක් තිබෙනවා. ජෝතිපාලගේම කට හඬින් නොවුණත් එම ගීත මේ කාලයේ සංගීතයට අනුව අහන්න විඳින්න රසිකයින් කැමැතියි. ඒ කාලේ ‘නිල්වලා’ ආයතනය මගේ කට හඬින් ඒ රසික ඉල්ලුම සපුරාලන්න ආරාධනා කළාම මම එය පිළිගත්තා. මම හිතනවා, මම මගේ ගායනයෙන් ජෝතිපාලයන්ගේ ගීතවලට සාධාරණයක් කළා. එතැනදී සිද්ධ වුණේ ජෝතිගේ ගීත විකුණා ගෙන කෑමක් නොවේ.”ප්‍රසංග වේදිකාවට සුපිරි පවුලෙන් ආ ගායකයින් ඔබට අභියෝගයක් වී නැද්ද?”බොහෝ දෙනෙකු නම් ආවා. ඒ අයගෙන් වැඩි දෙනෙකු අද දකින්නවත් නැහැ. ඒ කිසිවෙකු මට නම් අභියෝගයක් වුණේ නැහැ.”වෘත්තීය ගායන ක්ෂේත්‍රයේ ඔබට හැඟෙන ප්‍රශ්න මොනවා ද?”විශේෂම ප්‍රශ්නයකට මේ දිනවල තියෙන්නේ ඔය ව්‍යාජ ගී තැටි, පට ජාවාරම තමයි. නැත්නම් අවුරුද්දකට වතාවක් අලුත් ගී ඇල්බමයක් අපි කළා. මේ ප්‍රශ්නය නිසා නිෂ්පාදකයින් කැමැති නැහැ අලුතින් ගී ඇල්බමයක් කරන්න. වෘත්තීය ගායක ගායිකාවන්ට එය විශාල පාඩුවක්. මට වඩා මේ ක්ෂේත්‍රයේ ජේ්‍යෂ්ඨයින් මෙම ප්‍රශ්නය ඉදිරියේ නිහඬයි. මෙම ප්‍රශ්නයට සියලුම ශිල්පීන් එකමුතු වෙලා මුහුණ දෙන්න ඕනේ.එහෙත් මේ ප්‍රශ්නයේ දී එහෙම එකමුතු වීමක් දකින්න නැහැ. එදා රුපියල් පන්සීයට අලෙවි කළ ගී තැටි අද එකසිය විසිපහක් වැනි අඩු මිලකට දෙන්නේ. මගේ ‘ශාරුක් ඛාන්’ ගීත ඇල්බමයත් එකසිය විසිපහයි.එහෙත් ව්‍යාජ ගී තැටි ජාවාරම නැවතිලා නැහැ. ගීත රසිකයින්ගේ පැත්තෙන් බැලුවත් මෙය ඔවුන්ට කරන අසාධාරණයක්. තම පි‍්‍රයතම ගායක ගායිකාවන්ගේ අලුත් ගීත අහන්න ලැබෙන්නේ නැහැ වගේම බාල ප්‍රමිතියෙන් යුතු තැටි භාවිත කිරීමෙන් ඔවුන්ගේ වාදන යන්ත්‍රවලට වන හානියත් බලවත්. මේ ප්‍රශ්නය අපි කවුරුත් වහාම එකමුතු වී විසඳ ගත යුතුම ප්‍රශ්නයක් කියලයි මම හිතන්නේ.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=av1104179</link>
    <topic>අවුරුද්ද නොහොත් සිංහල සමසමාජ උත්සවය</topic>
    <author>කපිල කුමාර කාලිංග</author>
    <content>අවුරුද්ද නොහොත් සිංහල සමසමාජ උත්සවයකපිල කුමාර කාලිංගසිංහල අවුරුදු උත්සවය ජාතික උත්සවයක් ලෙස පළමුවරට කොළඹ නගරයේ පවත්වන ලද්දේ 1914 අපේ‍්‍රල් 13 දාය. ඒ උත්සවයට බෞද්ධ හා ක්‍රිස්තියානි සිංහලයන් ද එක් වූ අතර එහි මූලිකත්වය ගත්තේ ‘රිවිකිරණ’ පුවත්පතෙහි සංස්කාරකකම් කළ ජේ. සයිමන් ද සිල්වා දේවගැති තුමා හා සිංහල තරුණ සංගමයයි. ඊ. ඒ. අබේසේකර මුදලි, තරුණ සංගමයේ ලේකම් ධුරය දැරීය.සයිමන් ද සිල්වා දෙවගැතිතුමා මාර්ටින් වික්‍රමසිංහයන්ගේ කිට්ටු මිතුරෙක් විය. එතුමා ‘දිනමිණ’ට ලියු ‘කාලීන ලිපි’ නමැති සතිපතා දේශපාලන විචාරය නොරිස්සු සමහරු ඊට විරුද්ධව ඩී. ආර්. විජේවර්ධන මහතාට පැමිණිලි කළෝය. ‘දිනමිණ’ කතුවරයාව සිටි වික්‍රමසිංහ, කාලීන ලිපියට පක්ෂව කතා කොට විජේවර්ධනයන්ගේ එකඟතාව ලබා ගත්තේය.ද සිල්වා දේවගැති තුමා ස්වර්ගස්ථ වීමෙන් කලකට පසු වික්‍රමසිංහයන් මහනුවර විසු එතුමන්ගේ වැඩිමල් දියණිය වූ අයිලින් ද සිල්වා දැකීමට යයි. එහිදී ඔහුට, දේවගැති තුමාගේ දිනපොත් හා ලියවිලි කීපයක් හමුවෙයි. 1914 අවුරුදු උත්සවය පිළිබඳ සටහනක් ද දින පොතක වෙයි.එහි මෙසේ සඳහන් වෙයි.“...ලංකා ඉතිහාසයෙහි මේ දවස සිහි කටයුතු එකක් ලෙසින් සටහන් වෙතැයි මම සිතමි. සිංහල මිනිසුන් පළමුවරට ජාතික උත්සවය පවත්වනු සඳහා සමගිව නැගි සිටින බැවිනි. උත්සවය බලාපොරොත්තු ඉක්මවා සාර්ථක විය.අන් කිසිවෙකුට ආරාධනා නොකරන ලදින් එය සිංහලයන්ගේ ම උත්සවයක් විය. එදින පැවැත්වුණු නානා විධ සෙල්ලම් සිංහලයන්ගේය. කිරිබත් ඇතුළු කෑම බීම ද සිංහල වර්ගයාගේ ආහාර පානය. දස දහසක පමණ සෙනඟක් වූහයි සිතමි.”උත්සවය පවත්වන ලද්දේ පෝල් ඊ. පීරිස් මහතාගේ ප්‍රධානත්වයෙනි.1916 දී මහනුවර රැජින හෝටලයේදී ජාතික උත්සවය නිමිත්තෙන් භෝජන සංග්‍රහයක් පවත්වා ඇති අතර ඊට බර්ගර් හා ද්‍රවිඩ ජනයා ද එක්වූහ. 1927 වන විට සිංහල අවුරුද්ද සැමරීම රටපුරා පැවතියත් 1913 දී ඇරැඹුණු ජාතිකෝත්සවය අභාවයට ගොස් ඇති බව සයිමන් ද සිල්වා දේවගැති තුමා සටහන් කරන්නේ කනස්සලු හැඟීමෙනි.ද ‘බක්මහ උළෙල’ නමින් හැඳින්වෙන සිංහල අවුරුදු උත්සවයේ ඓතිහාසික පදනම හා ඊට මූලික වූ විශ්වාස පිළිබඳව වියතුන් අතර විවිධ මත පවතී. දේවගැති සයිමන් ද සිල්වා හා මුදලිඳු අබේසේකරගේ මුල්ම සිංහල අවුරුදු උත්සවයට ද ඇතැමුන්ගේ සහාය නොලැබුණේ එය සැබෑ ජාතිකෝත්සවයක් නොවේ ය යන මතයෙහි සිටි බැවිනි.‘සිංහල අවුරුද්ද ජාතික උත්සවයක් වන හැටි’ මැයින් 1970 දී අගනා ලිපියක් ලියු මාර්ටින් වික්‍රමසිංහයෝ එහිලා මෙසේ පවසති.“සිංහල අලුත් අවුරුද්ද හෝරා ශාස්ත්‍රය නමැති තිරාශ්චීන විද්‍යාව ඇසුරින් උපන්නක් වැන්න. එහෙත් එය සිංහලයන්, දෙමළුන් හා මරක්කලයන් ද එක්ව අවුරුද්දක් පාසා පැවැත්විය යුතු උත්සවයකි. එය පාසල් සිසුන්ගේ වාර්ෂික තරග, පන්දු කෙළි මෙන් සියලු ජාතීන් එක්ව සුහද සිතින් පැවැත්විය යුත්තකියි මම සිතමි. එයින් ජාතියක් වශයෙන් ලක්දිව වෙසෙන අප සැමට හික්මීමක් හා සාමූහික සමගි හැඟීමක් ද ලැබිය හැක.”වික්‍රමසිංහයන්, මීට දශක හත අටකට ඉහත අපේ රටේ ගම්වල පැවති අවුරුදු උළෙල දුටුවේ, “සිංහල සමසමාජ උත්සවයක් ලෙසිනි. එදා සිංහල අවුරුද්ද, ගමේ උසස් පහත් සියලු දෙනා එක්ව පවත්වන ලද සැණකෙළියක් විය.“...අවුරුදු බත කෑමෙන් පසු දරුවෝත් දැරියෝත් වැඩකාරියෝ හා වැඩකාරයෝත්, පිටතින් එන ඉහළ පන්තියේ හා පහළ පන්තියේ අයත් හා එක්ව බිම වාඩි වී පංච කෙළියෝය. තෑගි හුවමාරු කර ගත්හ. පොල් කඩන බැලයාගේ දරුවාගේ පටන් ගමේ මුහන්දිරම්ගේ දරුවා දක්වා වන සියල්ලෝම දෙපිලට බෙදී පන්දු ගැසූහ.”1946 දී ‘ලංකා’ සඟරාවට ‘සිංහල අවුරුද්ද හා සන්තෝෂ මරුවො’ මැයින් ලියූ ලිපියේදී වික්‍රමසිංහයන් පවසන මේ අදහස අද දවසේ තරුණ පෙළට ද වැදගත් වෙයි.‘නැකත් හා සුභාසුභ නිමිති විශ්වාස නොකරන තරුණ පරම්පරාව වුවත් පැරණි සිරිත් අනුව සිංහල අවුරුද්ද පවත්වන වැඩිහිටියන් සමඟ එක්වී පී‍්‍රති විය යුතුය. සිරිත්වල ගුණදොස් සොයන්නට යාම මඟුල් මේසයේදී වාද විවාද උපදවාගෙන මේසය පෙරළීම වැන්න. දොළොස් මස මුළුල්ලේ බුම්මාගෙන සිටීමට කැමැති සන්තෝෂ මරුවන්ගේ තර්කවලට කන් නොදී, සිංහල අවුරුදු උත්සවය පැවැත්වීමෙන් සන්තෝෂ විය යුතුය.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=av11041710</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමමේ ජාතියෙ ලෝන්ග් වැකේෂන්ස් මොන ඉටිගෙඩියකට එනවද කියල විජේ මල්ලිට හිතාගන්න බෑ. නිව් ඉයර් කිව්වත් අප්‍රේල් 13 ඉඳලා අද වෙනකල්ම අවුරුදු කන්න පුළුවන් ද මනුස්සයෙකුට. විජේ මල්ලිට එහෙම හිතුනට කොළඹ බෝඩින්වෙලා ජොබ් කරන, මේ කොන්ක්‍රීට් වනාන්තරේ දවල්ට රෑට වීක් එන්ඩ් එකට කොත්තුයි පරාටයි කකා ඉන්න කට්ටියට ගමේ ගිහින් ගෙදර කට්ටියත් එක්ක පොල් සම්බෝලයි බතුයි කන එක වුණත් වටිනව ඇති නේද කියලත් විජේ මල්ලි පස්සෙ කල්පනා කළා.ගමේ යනව කිව්වට දැන් ඉතින් කොහේ තියෙන ගමක්ද ගම නගරෙටත් වැඩිය නාගරික වෙලා තියෙන කාලෙක. සයිබර් කැෆේ, වීඩියෝ පාලර්ස්, එච්චර ද බුෆේ තියෙන රෙස්ටොරන්ට්ස් තවත් ඕන නම් පංචකර්ම ට්‍රීට්මන්ට්ස් සප්ලයි කරන මසාජ් පාලර්ස්, වයින් ස්ටෝර්ස්, පබ්ස්, කැසට් කඩවලින් උදේ ඉඳල රෑ වෙනකල් කන කුඩුවෙන්න දෙන මියුසික් බජව්ව, රම්පෙට පොරි ද රටකජු ද අරක ද මේකද එක්ක කොහේ තියෙන ගමක් ද ලොක්කා කියලයි විජේ මල්ලිට අහන්න වෙන්නෙ.ගම කොළඹට වඩා කොළඹ වෙලා තිබුණත් අප්‍රේල් නිවාඩුවට ගමේ යන එක ඉතින් සමහරුන්ට කෑමට පෙර පොඩි ෂොට් එකක් දාන ජාතියේ පුරුද්දක් වෙලා තියෙන වග නම් විජේ මල්ලි දන්නවා.විජේ මල්ලි රේඩියෝ කරකවනවා. පරණ අලුත් අවුරුදු සින්දු මිසක් කෝ අලුත් අලුත් අවුරුදු සින්දු? අර සනත් නන්දසිරි ලොක්කයි සුජාතා අත්තනායක ලොක්කියි හැමදාම කියන ‘කොහෝ කොහෝ’ ඇරුනහම ඉතින් ලේට් බෙග් මාස්ටර්ගෙ ‘ඇවිල්ල ඇවිල්ලා සිංහල අවුරුද්ද ඇවිල්ලා’ විතරමයි වගේ රේඩියෝ චැනල්ස්වලට නිව්ඉයර් සෝන්ග්ස් කියල සැමදාම ගහන්න තියෙන්නෙ. රේඩියෝ චැනල්ස් පැත්තකට දාමුකො. ටීවී ස්ටේෂන් කට්ටියටත් බඩු නෑ පරණ ටෙලිම තමයි. පරණ සින්ගල් එපිසෝඩ්ස්ම තමයි පිහිටවෙන්නෙ.ගුණසිරි සිල්වා කියන්නෙ විජේ මල්ලිගෙ සෙවන්ටීස් ක්ලබ් එකේ ෆෙ‍්‍රන්ඩ් කෙනෙක්. මෑන්ස්ටත් සයිලන්ට් එකේ ඉන්නම බෑ. මෑන්ස්, නවල්ස් ලියනවා ෆිල්ම් රිවීව්ස් ලියනවා, ජූරිවල වාඩිවෙනවා. වැඩ කෝටියයි. මෑන්ස්ගෙ ලේටස්ට්ම ජොබ් එක තමයි Sri Lankan Arts කියල වෙබ් සයිට් එකක් ලෝන්ච් කරපු එක. ඔයගොල්ලො තාම විසිට් කළේ නැත්නම් යන්නකො අදම www.srilankanarts.lk වලට.වැඩේ ෆුල් සිරා. නියමයි. ලෝන්ච් එකට ගුණසිරිගෙ ෆෙ‍්‍රන්ඩ්ස්ල එකතුවෙලා හිටියා. ෆිල්ම්ස්, තිටයර්, මියුසික්, ඩාන්සින්, ලිටරේචර්, මීඩියා, මොඩලින්, ටෙලිවිෂන් කට්ටිය කපල පුරෝල සෙට්වෙලා හිටියා. විජේ මල්ලි ඊයෙ පෙරේද වෙබ් සයිට් එකට එන්ටර් වුණා. වැඩේ මහන්සි වෙලා කරපු පාටක් විජේ මල්ලි දැක්කෙ. මාර්තු 30 ලෝන්ච් කළාට අප්ඩේට් වෙන්නෙ හිමින් වගෙයි පේන්නෙ. විජේ මල්ලි නම් කියන්නෙ මේ වගේ වෙබ් සයිට් එකක් නිතරම අප්ඩේට් වෙන්න ඕන කියලයි.එතකොට තමයි වැඩේ නැඟල යන්නෙ. ෆස්ට් එඩිෂන් එකේ, නිව්ස්, ෆීචර්ස්, ඉන්ටර්වීව්ස් ගානට තිතට තියෙනවා. හැබැයි ඔය ස්ටෑන්ඩර්ඩ් එක මේන්ටේන් කරගන්න එකයි මෝස්ට් ඉම්පෝටන්ට්.කරන්ට් ඉෂූස් ගැන, ඒ කියන්නෙ ටෙලි ඩ්‍රාමාස්වල මෙගා ගැන, ටීවී ප්‍රේක්ෂකයො ගොනාට අන්දවන රියැලිටි ෂෝස් ගැන, සාහිත්ය ෆීල්ඩ් එකේ ඇනුවල් එවෝඩ්ස් කචල් එක වගේ ටොපික්ස් ගැන වැඩිපුර කතාකරනව නම්, වෙබ් සයිට් එකට වීවර්ස්ල පිරෙයි. මියුසික් ෆීල්ඩ් එක ගැන වුණත් නදීක වගේ නිව් ජෙනරේෂන් එකේ මෑන්ස් කෙනෙක් තෝරගන්න එක හොඳයි. ඒ වගේම හොඳ සිංහල ලිරික් එකක් ගැන වෙස්ට් එකේ ටැලන්ටඩ් සින්ගර් කෙනෙක් ගැන, එයාගෙ සෝන්ග් එකක ලිරික් එක ගැන කතාකරන එකත් වෙබ් සයිට් එකට + මාර්ක් එකට වැඩක් වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=av11041711</link>
    <topic>වසන්ත සැණකෙළියට නුවරඑළිය යන ඔබට ‘ගැල්වේස්ලෑන්ඩ්’ සුන්දර අත්දැකීමක් වේවි</topic>
    <author>අරුණි මුතුමලී</author>
    <content>වසන්ත සැණකෙළියට නුවරඑළිය යන ඔබට ‘ගැල්වේස්ලෑන්ඩ්’ සුන්දර අත්දැකීමක් වේවිමේනුවරඑළියට වසන්ත සමය. වසන්ත සැණකෙළිය මේ දිනවල මහත් උත්සවශ්‍රීයෙන් පැවැත්වෙනවා. වසන්තය සමරන්න නුවරඑළියට යන ඔබ නුවරඑළිය නගරයේම පිහිටි ගැල්වේස්ලෑන්ඩ් ජාතික උද්‍යානයට නොගියොත් ඒක ලොකු අඩුවක් වේවි.මේ ගැල්වේස්ලෑන්ඩ් ජාතික උද්‍යානයට ගිය අපේ විශේෂාංග ලේඛිකා අරුණි මුතුමලීගේ විචිත්‍රවත් අත්දැකීම්.සීතලත් එක්ක හරිම ප්‍රබෝධජනක ගතියක් ගතට වගේම සිතටත් දැනෙනවා. ඒ නිසා උඩුපුස්සැල්ලාව පාරේ ආර්ථික මධ්‍යස්ථානය අසලින් ගැල්වේස් පාර දිගේ සැතපුමක් පමණ දුර ආපු බවවත් අපට දැනුණේ නෑ.දෑස් පියාගෙන මොහොතක් අහගෙන ඉන්න.. රෑහින්ගේ තාලෙට ගීත ගයන කුරුල්ලන්ගේ හඬ....අපි ඉන්නේ ගැල්වේස්ලෑන්ඩ් ජාතික උද්‍යානයේ. නගරයක් මැද්දේ පිහිටි වනෝද්‍යානයක්... දුර්ලභ පිහිටීමක්...සිහින් සුළඟට සැලෙන තද කොළ පැහැති අතු රිකිලි වන උයනේ සිරි නරඹන්න ආරාධනා කරනවා වගෙයි. පටු මාවත් දිගේ හෙමින් හෙමින් පය හසුරුවන්න හැකිනම් මිහිරි කුරුලු ගීත අහන්න කිසිම බාධාවක් නෑ.එහෙම යන ගමන් වට පිට බලද්දී මුලින්ම දැක්කේ අං කටුස්සෙක්. ඌ නෙලු මල් කිනිත්තක් දිගේ විත් වැල් උණ පඳුරකට පැන්නා. නෙලු තියෙනවා කියන්නේ වලි කුකුළන් ළඟ ළඟම ඉන්න බවට හොඳම සාක්කියක්. මොකද වලි කුකුළාගේ ප්‍රියතම ආහාරයක් නෙලු ඇට. ඒවා කාපුවාම වලි කුකුළන් කොක් හඬලන්නේ හරියට මධුවිත තොලගෑ සළෙලුන් වගේලු.කීන, දඹ ගස් අතරින් පිය මනිද්දී විදේශිකයන්ගේ ග්‍රහණයට මේ භූමිය ලක්ව තිබූ බව මනාව පැහැදිලි කරන යුකැලිප්ටස්, පයිනස් වගා ද මේ හෙක්ටයාර 56ක් පමණ වන කුඩා වනෝද්‍යානයේ දකින්නට පුළුවන්.ඒ වගේම ලංකාවේ විශාලතම පර්ණාංග විශේෂය වන ගිනිහොට; ඇතුළු බට කැලී, පහත් ශාක අපි ශාක බොහොමයක් මේ කුඩා බිමේ තිබෙනවා. විශාල ඉඩක පැතිරී නැති නිසා ප්‍රමාණයෙන් විශාල සතුන් දකින්නට බැරි වුවත්, වැලි මුවන් ජෝඩුවක් අපට හොරෙන් හැංගෙන්නට පඳුරු අතරින් දිව යනු අපි දුටුවා.කළු වඳුරන් නම් කිසිම බියක් සැකක් නැතිව පහළ අතුවල පවා දළු කොළ කඩා කමින් සිටියේ අප ගණන් නොගන්නා ගානටයි. ඒ අතර ඇසුණු අමුතුම ශබ්දයකට අනුව ඒ දෙස බැලූ විට වල් ඌරකු කුමක් දෝ ඉව කරමින් ලැහැබට රිංගා ගත් සැටි අපූරුයි.වනජීවී සංරක්ෂණ දෙපාර්තමේන්තුව මඟින් මේ මාවත් ඉදිකර තිබෙන්නේ නරඹන්නන්ගෙන් සතුන්ටත් ගහකොළටත් වන හානිය අවම කරමින් එහි සිරි විඳගත හැකි වන අයුරින්. කොපමණ කීවත් උපදෙස් ලබාදුන්නත් තමන්ගේ රටේ වටිනා උරුමය විනාශ කිරීමේ අරුමපුදුම ආශාවන්ගෙන් පෙළෙන උන්මත්තකයින්ගේ කුරිරුකම් ද ඉඳහිට අපේ සිත් වේදනාවෙන් පුරවන්නට සමත් වුණා.මේ ගැන සිතමින් ගිය අප එකවර තිගැස්සුණේ ලේ මැඩිල්ලෙකු ඇදෙනු දුටු විටයි. ඒ අතර වනය දෙවනත් කරමින් දඬු ලේනුන් දෙදෙනකු එකා පසුපස එකා හඹා ගියේ අපේ දෑස් මෙන්ම දෙකන් ද විමතියට පත්කරමින්.කුරුල්ලන් දැකගන්නට තරම් අපේ දෑස් වාසනා කර තිබුණේ නැතත් තුරු මුදුන්වල සිට උන් ගයන ගීතවලින් සවන් පිනවගන්නට නම් ගැල්වේස්ලෑන්ඩ් උද්‍යානය වෙත යන ඕනෑම අයෙකු වාසනාවන්ත වනවා නිසැකයි. අපට උන් දැකගන්නට නොලැබුණේ අප එහි යන විට මඳක් දහවල් වී තිබූ නිසා විය යුතුයි.පෙරවරු 6 සිට පස්වරු 6 දක්වා උද්‍යානය විවෘතව තබන්නේ විශේෂයෙන්ම මේ ගීත ගයන විහඟුන් දැකගන්නට රිසි අය වෙනුවෙන්ම විය යුතු යැයි අපට තේරුණේ ඒ වෙලාවේයි.බොහෝ සතුන් පහන්දොරින්ම අහර සොයාගෙන දහවල් වරුවේ විවේක සුවයෙන් තුරු ගොමු අතර පසුවී යළි හවස්වරුව වන විට තම තමන්ගේ වාසස්ථාන වෙත යන බව අපට දැනගන්නට ලැබුණේ වනජීවී කාර්යාලයට ආ පසුවයි.ගැල්වේස්ලෑන්ඩ් වනෝද්‍යානයේ වෙසෙන කුරුලු විශේෂ 35කින් හතක්ම අපේ රටට ආවේණික විශේෂ වීම කුරුල්ලන් පිළිබඳ අධ්‍යයනය කරන්නන්ට මෙන්ම පාසල් දරුවන්ට ද හොඳ හෝඩුවාවක්.සෑහෙන දුරක් ඇවිදගෙන ගිය පසු අපි දැක්කේ අහස උසට වැඩී මුදුනෙන් විශාල කුඩයක් ඉහළුවා මෙන් අතු විහිදී ගිය වෘක්ෂ රාජයෙක්. මෙය විදේශීය ශාකයක්. ප්‍රමාණයෙන් විශාල විවෘත බීජක ගසක්. නම ඇරැව්කේරියා(Araucaria).මේ වගේ උස ශාකවලට, මිනිසුන් සිටවූ ශාකවලට අමතරව යටි වගාවකුත් හැදෙන නිසා වනෝද්‍යානය ස්වභාවික වනාන්තරයක් බවට පත් වෙමින් තිබෙන බවයි කියන්නේ.තද කොළපාටට පෙනෙන කැළෑව ඇතුළේ කොපමණ දුර ඇවිද්දත් මහන්සියක් නම් දැනුණෙම නෑ. ඒ අලුත් හුස්මක් අපට ලබා දෙන්න මේ තෙත් කඳුකර වන අරණට සවියක් තිබෙන නිසා.ඒ වගේම කිසිම දවසක සෙල්සියස් අංශක 15-16ට වඩා වැඩි රස්නයක් මේ කැලය ඇතුළේ දැනෙන්නේ නෑ.පටු මාවත් දිගේ වනෝද්‍යානය පුරා ඇවිදගෙන ගිය අපට එක වරම මහා ශබ්දයක් ඇසුණා. එය බටහිර බෙර වාදනයක්. ‘සංගීතයක්’ ද? ඔව්. ගායකයකුගේ හඬක් නැඟුණු නිසා පුංචි කුරුල්ලන්ගේ ගීත කිසිවක් අපට ඇසුණේ නෑ. ඒ පැත්තට වන්නට කටුස්සෙක්, සමනළයෙක්වත් දැකගන්නට බැරිවුණා. උන් සියල්ලෝම ප්‍රදේශය වර්ජනය කරලා වගෙයි.හේතුව හොයාගෙන ගියාම දැනගන්නට ලැබුණේ සුද්දන්ගේ කාලේ යුද පුහුණුව සඳහා කාණු කපා සකස් කර තිබූ වනය අසබඩ භූමියක් දැන් හමුදා කඳවුරක් ලෙස භාවිත කරන බවයි. එදා ඔවුන්ගේ සංදර්ශනයක්.සිහින් පොද වැස්ස වනතුරු පියස්සට වැටී නැඟෙන සිරි සිරි හඬ උයනේ සිරිය වැඩි කළා වගෙයි. සීත සුළඟ ගත දැවටෙමින් කියන්නේ උද්‍යානයේ සිරිය තව තවත් විඳගන්න කියලා.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=av11041712</link>
    <topic>‘අහංකාර නගරයට’ අහම්බෙන් ආ චාමලී වික්‍රමනායක</topic>
    <author>සටහන හා සේයාරූ</author>
    <content>‘අහංකාර නගරයට’ අහම්බෙන් ආ චාමලී වික්‍රමනායකසුන්දර යුවතියක් දුටුවිට රංගන ක්ෂේත්‍රයට සම්බන්ධ කර ගැනීම ඇතැම් අධ්‍යක්ෂවරුන්ගේ සිරිතක්. එලෙස කලා ලොවට පිවිස දිදුලන තරු බවට පත්වූ අයද අප කලා ක්ෂේත්‍රයේ බොහොමයක් සිටිනවා. ඇයද එලෙස අහඹු ලෙස ලැබුණු ආරාධනයකින් රංගන ක්ෂේත්‍රයට අවතීර්ණ වී ඒ පිළිබඳ හැදෑරීමක් ද කර, කලා ක්‍ෂේත්‍රයේ දුර ගමනක් යාමේ ගමන ආරම්භ කළ සුන්දර රුවැත්තියක්.ඇය චාමලී වික්‍රමනායක“මම මුලින්ම රංගන ක්ෂේත්‍රයට පිවිසුණේ අහඹු ආකාරටයි. මගේ උපන්ගම ගිරාඳුරුකෝට්ටේ නවමැදගම. මම ඉගෙනගත්තෙ අම්/දෙහි/නවෝද්‍යා මධ්‍ය මහා විද්‍යාලයේ. උසස් පෙළ කළායින් පස්සෙ මම පන්නල සිම්ප්ලයින් ආයතනයේ රැකියාවකට සම්බන්ධ වුණා. දවසක් රැකියාවට යන අතරවාරයේ ‘අහංකාර නගරේ’ ටෙලිනාට්‍යයේ රූපගත කිරීම් දකින්න ලැබුණා.එහි නිෂ්පාදක රිචඩ් අබේවර්ධන මහතා මාව දැකලා එහි චරිතයකට ආරාධනා කළා. ඔන්න ඔය විදිහටයි මට ‘අහංකාර නගරේ’ ටෙලිනාට්‍යයේ රෙබෙකා නිර්මලීගේ දියණිය හැටියට රඟපාන්න අවස්ථාව උදාවුණේ. එතැනින් පසුව මට එරංග සේනාරත්නගේ ‘නිල්නෙතු’, ජෝශප් ජෙරම් පෙරේරාගේ ‘අහස සේ නුඹ අනන්තයි” යන ටෙලිනාට්‍යවල ද රඟපාන්න ලැබුණා.මීට අමතරව තරංග බණ්ඩාර ගේ ‘කළුවරට අපි බය නෑ’ වේදිකා නාට්‍යයේ සහ මේ දිනවල පුහුණුවීම් කරන තවත් වේදිකා නාට්‍යයක රංගනයෙන් දායක වෙනවා. අනාගතයේ සිනමා රංගනයට යොමුවෙන්නටත් හරිම කැමැතියි.මේ වනවිට චාමලී, සුමින්ද සිරිසේන සහ තිලක් ගුණවර්ධන යන ප්‍රවීණයන් යටතේ ‘නාමෙල් මානෙල් පුංචි තියටර්හි’ නාට්‍ය හා රංග කලා පාඨමාලාවක් ද හදාරා තිබෙනවා.චාමලීගේ ලිපිනය:චාමලී වික්‍රමනායකනො.49, මැදගම,නව මැදගම, ගිරාඳුරුකෝට්ටේ.සටහන හා සේයාරූබර්නාඩ් ෂෝ ප්‍රේමසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=av11041713</link>
    <topic>අපේ නාට්‍යකරුවන් බ්‍රෙෂ්ට් ඝාතනය කළා</topic>
    <author/>
    <content>අපේ නාට්‍යකරුවන් බ්‍රෙෂ්ට් ඝාතනය කළාධර්මජිත් පුනර්ජීවධර්මජිත් පුනර්ජීව නාට්‍ය රචකයකු, නිෂ්පාදකවරයකු මෙන්ම නාට්‍ය ලේඛකයකු ලෙස ද ප්‍රකටය. ’බර්ටෝල්ට් බ්‍රෙෂ්ට් නාට්‍ය සංකල්ප - සමාජ විද්‍යාත්මක ජගත් දෘෂ්ටි’ ඔහුගේ අලුත්ම නාට්‍ය පර්යේෂණ ග්‍රන්ථය වෙයි.නාට්‍යකරුවකු වශයෙන් බර්ටෝල්ට් බ්‍රෙෂ්ට් අදටත් වැදගත්ය කියලා ඔබ විශ්වාස කරනවද?බ්‍රෙෂ්ට් නිපදවපු නාට්‍ය විධික්‍රමය ඉදිරියට ගෙන ගිය තවත් නාට්‍යකරුවන් ලෝකයේ ඉන්නවා. ඉතාලි ජාතික දාරියෝ ෆෝ එවන් නාට්‍යකරුවෙක්. ඔහු පාප් වහන්සේ ඉන්න රටේ ඉඳන් පාප් වහන්සේ විවේචනය කරන මට්ටමේ නාට්‍යකරුවෙක්. ඔහු භාවිතා කරන්නේ බ්‍රෙෂ්ට් නිපද වූ නාට්‍ය ක්‍රමවේද. ඒ අනුව අපිට පේනවා, බ්‍රෙෂ්ට් අදටත්, මේ මොහොතේත් වැදගත් නාට්‍යකරුවෙක්ය කියලා.මොකද්ද බ්‍රෙෂ්ට්ගේ මේ නාට්‍ය ක්‍රමවේදය?ඉතාම කෙටියෙන් කිවහොත් ’අපෝහක නාට්‍ය’ යැයි කියන්න පුළුවන්. නව විද්‍යාත්මක ලෝකයට වඩාත්ම ගැළපෙන නාට්‍ය ක්‍රමය මෙය බව බ්‍රෙෂ්ට් පෙන්වා දී තිබෙනවා. බ්‍රෙෂ්ට් 1938 දි තමයි මේක අත්හදා බලන්නේ. 1954 දි ඔහු මිය යන්ට පෙර ඔහු තීන්දු කරනවා, තමාගේ නාට්‍ය ක්‍රමවේදය මේකයි කියලා.මීට කලින් තදාත්ම්‍ය විඝටනය, දුරස්ථිකරණය, පරාරෝපණය වැනි වචන මේ සඳහා භාවිතා වුණා.ඔව්. ඒ වචනවලින් බ්‍රෙෂ්ට් අදහස් කරපු දේ කියැවෙනවා කියලා මම හිතන්නේ නැහැ.බ්‍රෙෂ්ට් ගේ මේ නාට්‍යක්‍රමවේදය මුළුමනින්ම දේශපාලනික එකක්?ඔව්. මේක කෙළින්ම මාක්ස්වාදයත් එක්ක සම්බන්ධයි. අපේ රටේ මාක්ස්වාදය වටහා ගැනීමේත් ලොකු අවුලක් තියෙනවනේ.සිංහල වේදිකාවට බ්‍රෙෂ්ට් හඳුන්වා දෙනු ලැබුවේ හෙන්රි ජයසේන විසින්. තමා බ්‍රෙෂ්ට් ගේ රංග සිද්ධාන්ත කුරුසියක් කරගත්තෙ නැති බව හෙන්රි පැහැදිලිවම කියලා තියෙනවා.අපේ නාට්‍යකරුවන් බ්‍රෙෂ්ට් ඝාතනය කළ බවයි මගේ හැඟීම. බ්‍රෙෂ්ට්ට දේශපාලනික වශයෙන් කිසියම් දැක්මක්, දර්ශනයක් තිබ්බා. ඒක තමයි බ්‍රෙෂ්ට් ;ග් වැදගත්ම දේ. ඒත් අපේ නාට්‍යකරුවන් ඒක පැත්තකින් තියලා තමයි ඔහුගේ නාට්‍ය පරිවර්තනය කර රඟ දක්වන්නේ. දේශපාලනයට අත තියන්න, හෙන්රි දක්වපු අකැමැත්ත, බය ඔහුගේ ‘හුණුවටයේ කතාව‘ නාට්‍ය නිෂ්පාදනයෙන් අපිට පෙනෙනවා. බ්‍රෙෂ්ට්ගේ දේශපාලනය තමන්ගේ නිෂ්පාදනයට ඇතුළු කරලා නැති ප්‍රශ්න හදා ගන්න ඔහු සූදානම් වුණේ නැහැ.හෙන්රි වේදිකාවේ මවපු අසඩක්ගේ චරිතය ගැනත් ඔබේ විවේචන තියෙනවා.’හුණුවටයේ කතාව‘ නාට්‍යයේ අසඩක් කියන්නේ බ්‍රෙෂ්ට්ම අදහස් කළ පරිදි පාදඩයකු බවට පත්වු කලකිරුණු විප්ලවවාදියෙක්. එහෙත් හෙන්රි මවපු අසඩක් තුළ එහෙම විප්ලවවාදියෙක් නැහැ. මුල් පිටපතේ අසඩක්ගේ මුවට නැංවූ සමහර දෙබස් හෙන්රි තම පරිවර්තනයේදී දීර්ඝ වශයෙන් ඉවත් කරලා තියෙනවා. එයින් ම පෙනෙනවා, ඔහු ඒ චරිතය අවබෝධයකින් තොරව ඉදිරිපත් කළ බව.ආචාර්ය මයිකල් ප්‍රනාන්දු වගෙ අය බ්‍රෙෂ්ට් විශේෂඥයන්. ඇයි ඔවුන් මේ ගැන කතා නොකර තියෙන්නේ?න්‍යාය හා භාවිතාව යන දෙකෙන් ම පිරිපුන් බුද්ධිමතුන් අපේ රටේ අඩුයි. ආචාර්ය මයිකල් ප්‍රනාන්දුට හොඳ න්‍යායාත්මක දැනුමක් තිබෙනවා. ඒක මම පිළිගන්නවා.ඔබ වුණත් මේ වගෙ පොත් ලිව්වට තවමත් බ්‍රෙෂ්ට්ගෙ නාට්‍යයක් නිෂ්පාදනය කරලා මේ ‘අපෝහක’ නාට්‍ය ක්‍රමවේදය මොකක්ද කියලා අපිට හරියට පෙන්වලා දීලා නැහැ.මම 1984 දි හෙලේනා ලෙහ්තිමකි නිෂ්පාදනය කළ ‘පුන්තිලා’ නාට්‍යයට සම්බන්ධ වුණා. මම දැන් අදහස් කරනවා, බ්‍රෙෂ්ට් ගේ ‘ලූකුලස් ගේ නඩු විභාගය’ කියන නාට්‍යය නිෂ්පාදනය කරන්න. එහි සිංහල පරිවර්තනය ආචාර්ය මයිකල් ප්‍රනාන්දු විසින් කරනු ලැබ තිබෙනවා.බ්‍රෙෂ්ට් ගේ පෞද්ගලික ජීවිතය අනාවරණය කෙරෙන පොත් කීපයක් පළවී තිබෙනවා. ඒවා නිවැරදි නම් බ්‍රෙෂ්ට් තුළ විශාල පරස්පරතා දකින්න පුළුවන්.අපි කාගෙත් රහසිගත ජීවිත තියෙනවා. ඒත් කලාකරුවා සමාජය තුළ කැපී පෙනෙන නිසා ඒවා වඩාත් ඉස්මතුව පේනවා. ඔවුන්ගේ පෞද්ගලික ජීවිත හොයන එකෙන් සමහරු වෙනම රසයක් ලබන බව මම දන්නවා. හැබැයි මේක ලංකාවේ විතරයි වෙන්නේ. මොකද ලෝකයේ වෙන රටවල් සංස්කෘතික වශයෙන් දියුණු නිසා. බ්‍රෙෂ්ට් සම්බන්ධයෙන් අපිට වැදගත් වන්නේ ඔහු නාට්‍ය කලාව තුළ මොනවද කරපු දේවල්? ඔහු ඒ ඔස්සේ කොච්චර දුර ගියාද කියන එකයි.සු.මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=av11041714</link>
    <topic>මේ විශ්වයේ රිද්මය විඳින්න මං කැමැතියි...</topic>
    <author>ඉනෝකා පෙරේරා බණ්ඩාර</author>
    <content>මේ විශ්වයේ රිද්මය විඳින්න මං කැමැතියි...ජාතික රූපවාහිනි සංස්ථාවේ සභාපතිනීතිඥ සරත් කෝන්ගහගේආ..දැන් සරත්ගෙ වාරෙ... ඉස්සරහට ඇවිත් සින්දුවක් කියන්න පුතා...ගුරුතුමීගෙ වචනෙට සරත් ඉස්සරහට ආවා. සීරුවට හිටගත්තා. පුංචිවුන් හැමෝගෙම ඇස් දැන් සරත් දිහාවෙ.“කියන්න පුතා...”“කොල්වින් ආර් සිල්වට ජයවේවා! පීටර් කෙනමන්ට ජයවේවා! එන් - එම් ට ජයවේවා... ඔහු එක හුස්මට කියාගෙන ගියේ සින්දුවක් ගාණට.මේ මොන අන්ඩර දෙමළයක් ද... මෙහෙම සින්දු ඇතැයි... මුකුත්ම නොතේරුණු පන්තියෙ අනෙක් පොඩිවුන් තුෂ්නිම්භූත වෙලා. ඒත් ගුරුතුමීට නම් හිනහයි.මේ රූපවාහිනියෙ සභාපති පුටුුවෙ ඉඳගෙන ඔහු ‘ජීවන සුවඳ’ ට මතක පොතේ පිටු පෙරළද්දී හමුවන රස මුසු තැන්.ගුරුතුමීට විතරක් නෙවෙයි. දැන් නම් අපිටත් හිනහයි.දේශපාලනේ - කලාව - නළු නිළියො - සංගීතය - සෞන්දර්යය පුංචි කාලෙ ඉඳල ඔහු අහපු - දැකපු - විඳපු දේ.ජීවිතේ ගොඩ නැඟුණෙ ඔය හැම දේමත් එක්ක. සරත් කෝන්ගහගේ කියන්නෙ ඔය හැම දේකම සම්මිශ්‍රණයක් කිව්වොත් තමා වඩා හරිි.සරත්ගෙ තාත්තා ඇල්බට් කෝන්ගහගේ. බම්බලපිටියෙ හැඩකාරයන්ට සපත්තු විකුණපුArt Shoe’  සපත්තු සාප්පුවෙ හිමිකරු.අම්මා විමලාවතී කෝන්ගහගේ. නුවර සිරිමල් වත්ත ගමේ උපන් සරත් ඉස්සරෝම ඉස්කෝලෙ ගියේ නුවර ධර්මරාජෙට.“මගේ අම්මා දක්ෂ මැහුම් නිර්මාණ ශිල්පිනියක්. වේදිකා නාට්‍යවලට චිත්‍රපටවලට ඇඳුම් නිර්මාණය කළා. මගේ තාත්තත් නාට්‍ය නිෂ්පාදකයෙක්. රංගන ශිල්පියෙක්. ‘මායාදුන්න’, ‘සංග්‍රාමය’ වගේ තාත්තාගෙ හැම නාට්‍යයකටමත් ඇඳුම් නිර්මාණය කළේ අම්මා. තාත්තාගෙ ‘සංග්‍රාමය’ නාට්‍යයේ අම්මයි - මමයි තාත්තයි තුන් දෙනාම රඟපෑවා.තාත්තාගෙ සමහර නාට්‍ය පෙන්නුවෙ කොළඹ ලුම්බිණි රඟහලේ . සිරිමල්වත්ත අපේ ගමේ ගෙවල් දෙකකට එහායින් ‘ජෝර්ජ් කිටි’ ප්‍රවීණ චිත්‍ර ශිල්පියා හිටියෙ. අම්මා මාව එතුමා ළඟට යැව්වා චිත්‍ර අඳින්න ඉගෙන ගන්න.ඔහු තෙල් සායම් චිත්‍ර අඳින දිහා මමයි ඔහුගෙ පුතාලා දෙන්නයි ළඟට වෙලා බලා ඉන්නවිා. ඒකෙන් මං චිත්‍ර අඳින්නත් ඉගෙන ගත්තා.මොන දේ කළත් ගෙදර තිබුණෙ වමේ දේශපාලනය. පුංචි කාලෙ පටන් වාමාංශික අදහස් ඔළුවට ගියේ ඒ නිසා.ධර්මරාජෙන් කොළඹ ආනන්දෙට ආවමත් පාසල් බිත්ති පුවත්පත් සංස්කරණය කළේ මං. ලේඛනය මාධ්‍ය භාවිතාව ගැන ලොකු අවබෝධයක් නැතත් ඉතාම නිවැරැදිව ඒ කටයුත්ත කළා. අදත් ඒ පාසල්වල මං සංස්කරණය කළ බිත්ති පුවත්පත් තියෙනවා.1973 කැලණිය විශ්ව විද්‍යාලයට මං ඇතුළු වුණේ ආනන්දෙන් උසස් පෙළ සමත් වෙලා. ඊළඟට නීති විද්‍යාලෙ. 1980 මං නීති විද්‍යාලෙන් පිට වෙනව.ආනන්ද තිස්ස ද අල්විස් මහතාගේ ඩි අල්විස් ඇඩ්වර්ටයිසින් ආයතනයෙ ගිණුම් විධායක වශයෙන් මං වෘත්තිය ජීවිතය ඇරැඹුවත් එතැන රැඳෙන්නෙ ටික කලයි. ඊළඟට මං අල්ලස් කොමසාරිස් දෙපාර්තමේන්තුවෙ නීති නිලධාරි.1988 මධ්‍යම පළාත් සභාවෙ පළමු විපක්ෂ නායකයා මං. ඊළඟට 1993 මධ්‍යම පළාත් සභාවේ සභාපති වෙලා, 1993 අග වෙද්දී පාර්ලිමේන්තුවට තේරෙනව. 1994 - 2000 මගේ පාර්ලිමේන්තු ජිවිතය. 2002 අග භාගයේ ඉඳලා 2004 වෙනකල් සී - නෝර් ආයතනයේ සභාපති ධූරයේ. සිරස විකාශ භාර අධ්‍යක්ෂ ධූරයේ මං ගත කරන්නෙ 2004 - 2005 කාලයේ.2005 - 06 වසර ජාතික රූපවාහිනියේ හා ගුවන් විදුලියේ ප්‍රධාන විධායක නිලධාරිකමින් පස්සෙ 2006 - 2007 කාලෙ ගෙවෙන්නෙ ලේක්හවුස් කර්තෘ මණ්ඩල අධ්‍යක්ෂ හා වැඩබලන සභාපතිවරයා ලෙසින්. 2007 - 2009 කාලයෙ ජනමාධ්‍ය අමාත්‍යාංශයේ උපදේශක තනතුරින් පස්සෙ 2010 මහ මැතිවරණයේ ජනාධිපති අපේක්ෂකයෙක් විදිහටත් මං තරග වදිනවා.ඔය සේරම හමාර කරල මං ජාතික රූපවාහිනියට පා තැබුවේ 2010 මැයි මාසෙ...”වෘත්තිය ජීවිතේ ආ ගමන් මග එහෙම වුවත් රෑ ආකහේ නිවි නිවී පත්තුවෙන - බැබැළෙන තාරුකා වගේ තව හුඟක් සෞන්දර්යාත්මක දේ ඔහුගෙ ජීවිතේ දිදුළුණා.ශාස්ත්‍රීය සංගීතයේ ගැඹුර, රවි ශංකර්ගෙ සිතාරයේ මිහිර, ශකිර් හුසේන් ගෙ තබ්ලාවෙ මාධුර්ය, කේමදාසයන්ගේ මධුර සංගීත භාවිතාව, බෙග් මාස්ටර්ගෙ හඬ... එකිනෙක පරයන මේ සියලු සෞන්දර්යය තුළ වූ ප්‍රාසාංගික බව ඔහු රිසි සේ රස වින්ඳා. හැදෑරුවා. තාත්තා ගෙනත් දීපු ඉස්තරම් ම වර්ගයේ ජර්මන් ඩ්‍රස්ඩන් වයලීනයත් එක්ක හුදෙකලා වෙන එකම මොන තරම් මිහිරක් ද...ඒත් අද....කාර්ය බහුල ජීවිතේ හුඟක් දේ අහිමි කරල. කෝ ඒවට වෙලාවක්. වාහනේ යන එන ගමනෙදි විඳින සංගීතය හැරුණු කොට පුංචි හරි වෙලාවක් හොයාගෙන මේ හැම දේම යළි යළිත් විඳින එක ඔහුගෙ සිරිත.“රූපවාහිනි මාධ්‍යයට මේ ගැඹුරු ප්‍රාසාංගික කලාව හරිම අත්‍යාවශ්‍යයි. මගේ ළඟ හොඳ ශාස්ත්‍රීය සංගීත පටි තැටි එකතුවක් තියෙනවා. එක කොදෙව්වකට පමණක් සීමා නොවෙච්ච, මිල්ටන් - ජෝතිගෙ පටන් විශ්ව සංගීතය දක්වා විහිදිච්ච එකතුවක් ඒක. මං ළඟ ඇති විශාල චිත්‍රපට එකතුවත් ඒ වගේ. දේශීය විදේශීය කියල බෙදීමක් මගේ නැහැ. මේ විශ්වයේ රිද්මය විඳින්න මං කැමැතියි...වාර්තා වැඩසටහන්, අධ්‍යාපන, ක්‍රීඩා, ප්‍රවෘත්ති, නාට්‍ය චිත්‍රපටි මේ කොයි දේත් කරන්න අපිට තියෙන්නෙ එක චැනල් එකයි. ඒ අපි තවම ඇනලොග් තාක්ෂණයෙන් ඩිජිටල් තාක්ෂණයට මාරුවෙලා නැති නිසා.එහෙම මාරු වුණා නම් අපිට ජාතික රූපවාහිනිය මේ එක් එක් විෂයන් යටතේ චැනල් අටක් කරන්න පුළුවන්. හැබැයි ඩොලර් මිලියන ගණනක් වැයවන ව්‍යාපෘතියක් ඒක. මේ DVBT - 2’ තාක්ෂණයට මාරු වීම සඳහා මේ වෙනකොටත් කැබිනට් අනුමැතිය ලැබිල තියෙන්නෙ. ඒ අනුව මේ වසරෙන් පටන් ගෙන 2018 වෙද්දි නිම කරන්න අදියරෙන් අදියරට අපි ඩිජිටල් තාක්ෂණයට යනවා. මේ දවස්වල වෙහෙසෙන්නෙ ඒ කටයුතු වෙනුවෙන්...”යුගයෙන් යුගයට වෙනස් වන තාක්ෂණයත් එක්ක යා යුතු ගමනක්. යුග දෙකක් අතර හිඳ ඔහු ඒ බර කරට ගෙන.එක දිගට දීර්ඝ කාලයක් ඇසූ හාල් පොත නඩුව වෙනුවෙන් පෙනී හිටි නීතිඥයා ඔහු.ගම්පෙරළියට - නිධානයට - විරාගයට - සත් සමුදුරට මතු නොව තුංමං හන්දිය - වැලිකතර - හුලවාලි චිත්‍රපට වලට වහ වැටුණු රසවතා ඔහු.අකිරා කුරසෝවා, සත්‍යජිත් රායි ගෙ චිත්‍රපට කලාව දහස්වර රසවිඳි ඔහුට බෙර වාදකයෙක් වෙන එකත් මහ දෙයක් නෙවෙයි. බෙර පද ගහන්නත් - නැටුම් පාන්නත් ඒ අත් පා හොඳට හුරුයි.ගැඹුරු හඬින් ඔහු නිවේදකයෙක් වෙන්නෙ නම් එහෙමත් අවස්ථාවක. සුවිශේෂී මොහොතක.නැට්ටුක්කාරි, ජූලි, ඔන්න බබෝ ඇතින්නියා වේදිකා නාට්‍ය නිෂ්පාදනය කළ සරත් කෝන්ගහගේ සිය පුතු දේවින්ද කෝන්ගහගේ අධ්‍යක්ෂණය කළ ‘සදිසි තරණය’ ටෙලි චිත්‍රපටයේත් නිෂ්පාදකවරයා.මේ පුංචි වපසරියෙ ඔහුගෙ ලෝකය කොහොම ගොනු කරන්නද...අතෑරුණු දේ තව බොහෝම ඇති.ඒත් දේශපාලකවරියක වන ශාන්තිනි කෝන්ගහගේ පිය බිරිය ගැන මතක් නොකර කොහොමද...අම්මා - තාත්තා ගෙදර අය වගේ ම මේ ජීවන ගමනෙදි ළඟින් ම ඉන්න කොටස්කාරිය ඈ නිසා.ඉතින්, ආපහු හිතත්දී හැම දේම සතුටක්. ‘ජීවන සුවඳ’ තරම්ම සුවදායක මතකයක් කියලයි ඔහු කියන්නෙ.ඉනෝකා පෙරේරා බණ්ඩාරඡායාරූපය - මාලන් කරුණාරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=av11041715</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්නකොටුගොඩ යාගොඩමුල්ලේ සුනිල් චන්ද්‍රසේකරප්‍රශ්නය – ගායක ටී. ෂෙල්ටන් පෙරේරා චිත්‍රපට පසුබිම් ගී ගයා තිබේද?පිළිතුර – ඔව්. ‘අහිංසා’ චිත්‍රපටයේ ‘බුදුනේ’ ගීතය ගයන්නේ ඔහු.කළුතර දොඩංගොඩ එන්.ඩී. එසෙඩ් සිරිවර්ධනප්‍රශ්නය – ප්‍රථම සිංහල බෞද්ධ චිත්‍රපටය කුමක් ද?පිළිතුර – ‘සිරිසඟබෝ’කුලියාපිටියේ කපිල ජයවිලාල් හේරත්ප්‍රශ්නය - සිංහල සිනමාවට බටහිර චිත්‍රපටවල ආභාසය එතරම් ලැබුණේ නැහැ නේද?පිළිතුර – ඔව්. ‘සංදේශය’, ‘රන්මුතු දූව‘, ‘ගැටවරයෝ’, ‘සොරුන්ගෙත් සොරු’ වැනි චිත්‍රපට කීපයක තමයි ඒ ආභාසය තිබුණේ.ඉහළ තල්දුවේ ආනන්ද වික්‍රමආරච්චිප්‍රශ්නය – එච්.ආර්. ජෝතිපාල හා සුජාතා අත්තනායක ගයන ‘සීත හිම රැල්ලේ - ඈත කඳු නිල්ලේ’ ගීතය චිත්‍රපට ගීයක් ද? එහි පදමාලාව හා සංගීතය කාගෙද?පිළිතුර – පදමාලාව උපාලි ධනවලවිතානගේ - සංගීතය සරත් දසනායකගේ.ගොඩකවෙල ආසිරි පද්පෙරුමප්‍රශ්නය - ශ්‍යාමා ආනන්දන් මුලින්ම රඟපෑවේ ‘ප්‍රවේසම් වන්න’ චිත්‍රපටයේ නේද?පිළිතුර – නැහැ. ඇය මුලින්ම සය මසක ළදැරියකව සිටියදි ‘සුහද දිවි පිදුම’ චිත්‍රපටයේ රඟපෑවා.කටුගස්තොට අරුණි නිමාෂාප්‍රශ්නය – දීපිකා පි‍්‍රයදර්ශනී පීරිස් ගයන ‘ගාට ගාට ඇවිදින්’ හා ‘අහස නුඹ මෙතරම්’ යන ගීතවල පද රචකයන් කවුද?පිළිතුර – පිළිවෙළින් මහාචාර්ය සුනිල් ආරියරත්න, ආනන්ද හේවා රන්හිඳගේ.කඩවත සුජාතා ගුණවර්ධනප්‍රශ්නය – අපේ චිත්‍රපට, ටෙලි නාට්‍ය සඳහා විදේශීය නළු නිළියන් ආනයනය කරන්නේ ඇයි?පිළිතුර - පොල් ගෙඩියත් පිටින් ගේනකොට අපි නළු නිළියන් ගෙනාවම මොකද කියල ඒ ගෙන්වන අය හිතනව ඇති.කොටුගොඩ දිසානෑගම තිස්ස කුමාරප්‍රශ්නය - සිනමාවට නැඟුණු දයා රාජපක්ෂගේ චිත්‍රපට මොනවාද?පිළිතුර – වානරයෝ, අනුපමා, රක්තා, බාඳුරා මල්, සක්විති සුවය, හුලවාලි, නිළියකට පෙම් කළෙමි යනාදි වශයෙන් රැසක්ම තියෙනවා.හොරොව්පතානේ පුණ්‍යසිරි පද්මපෙරුමප්‍රශ්නය - ‘හාරලක්සේ’ මංකොල්ලයේ දී මරා දැමුණේ ටවර්හෝල් නාට්‍යවේදී ජෝන් ද සිල්වා ද?පිළිතුර - අපොයි නැහැ. මේ ජෝන් ද සිල්වා වෘත්තිමය වශයෙන් රියැදුරෙක්.අම්බලන්ගොඩ කසුන් විදුරංගප්‍රශ්නය - රේඩියෝ එකට ‘ගුවන් විදුලිය’ යයි කීම නිවැරදි ව්‍යවහාරයක් නෙවෙයි නේද?පිළිතුර - රේඩියෝ එකට ‘රෙදෙව්ව‘ කියා හෙළ වචනයක් නිර්මාණය කර තිබුණා. නමුත් ගුවන් විදුලිය කියන වචනය අද ජන ව්‍යවහාරයේ ස්ථාපිත වෙලා ඉවරයි. හරි වුණත් වැරදි වුණත් අද එය කවුරුත් ව්‍යවහාරයට ගන්නා වචනය බවට පත්ව තිබෙනවා.මේ සතියේ පහත නම් සඳහන් අයත් ප්‍රශ්න එවා තිබුණා. මාකොළ නිපුනි පෙරේරා, මතුගම කාංචනා කළු ආරච්චි, රුවිනි අනුරාගි, පාණදුර ගාමිණි පතිරණ, පාදුක්කේ අයි. ලක්මිණි, මිනුවන්ගොඩ කේ. උපේක්ෂා ප්‍රනාන්දු, මාකඳුරේ චන්දිම බණ්ඩාර.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=av11041716</link>
    <topic>සමෝධානය</topic>
    <author>සුනිල් මිහිඳුකුල</author>
    <content>සමෝධානයසුනිල් මිහිඳුකුලතිස්ස (ආචාර්ය තිස්ස අබේසේකර) අපෙන් සදහටම සමුගෙන දෙවසරයි. ඔහු නැති අඩුව අද ඉතාම තදින් අපේ සිනමා සංස්කෘතියට (පොදුවේ ගත්තම සාහිත්‍ය, සංගීතය යන කලා ක්ෂේත්‍රයන්ට ද) දැනෙනවා.ඉතාම කෙටි කාලයකට වුණත් ඔහු ළඟින් ඇසුරු කරන්න ලැබීම මා ලද භාග්‍යයක් විදිහටයි අද මම සලකන්නේ. සිනමාව දිහා අලුත් විදියකට බලන්න අප පෙලඹ වූ විද්වතුන් දෙතුන් දෙනාගෙන් ඔහු ප්‍රමුඛයෙක්. (සිරිල් බී. පෙරේරා හා පියල් සෝමරත්නත් මෙහිදී මගේ මතකයට නැඟෙනවා) බර්ග්මාන්ගේ චිත්‍රපට දිහා, ටෲෆෝගේ චිත්‍රපට දිහා, තර්කොවුස්කිගේ චිත්‍රපට දිහා, ජර්මන් ප්‍රකාශනවාදී චිත්‍රපට දිහා ගැඹුරින් බලන්න අප පෙලඹවූයේ ඔහු.තිස්ස අපේ රටේ හිටපු හොඳම චිත්‍රපට තිර නාටක රචකයා. ඔහු සම්භාව්‍ය චිත්‍රපට අධ්‍යක්ෂවරුන් දෙතුන් දෙනාගෙන් කෙනෙක්. විද්වත් සිනමා ලේඛකයෙක්, විචාරකයෙක් හා දේශකයෙක්. නූතනවාදී සාහිත්‍යය ගැන, සංගීතය ගැන, චිත්‍ර කලාව ගැන ඔහු තුළ තිබුණා වූ දැනුම් සම්භාරය අප්‍රමාණයි. එවන් සියලු ප්‍රතිභාව හා බහුශ්‍රැත භාවය තනි පුද්ගලයකු තුළ පිහිටීම මොනතරම් අරුමයක් ද? මීට දෙවසරකට ඉහත අපට අහිමි ව ගියේ ඒ ඥාන කෝෂයයි.පේරු ජාතික (පෙරුවියානු) ලේඛක මාරියෝ වර්ගාස් යෝසාට නොබෙල් තෑග්ග ලැබුණු අවස්ථාවේ ඉරිදා පුවත්පතකට ලිපියක් ලියපු එක්තරා ලේඛකයෙක් යෝසාගේ නවකතාවක් තවමත් සිංහලට පරිවර්තනය නොවීම බලවත් අභාග්‍යයක් බව කියා තිබුණා.එහෙත් ඒ වන විටත් යෝසාගේ නවකතාවක් සිංහලට නැඟී තිබුණා. ඒ ‘අලහෙන්දො මයිතාගේ සැබෑ ජීවිතය’ නම්වූ පොත. පොත පරිවර්තනය කළේ ලතින් ඇමෙරිකානු සාහිත්‍යය අපේ රටට හඳුන්වා දීමෙහිලා පුරෝගාමි කාර්ය භාරයක් ඉටුකළ ගාමිණි වියන්ගොඩ.යෝසාගේ තවත් නවකතාවක් ඔහුට නොබෙල් ත්‍යාගය ලැබුණු ගිය වසරේදී සිංහලයෙන් පළවුණා. ඒ ‘ද බෑඩ් ගර්ල්’ නම් වූ නවකතාව. සිංහලෙන් එය හැඳින්වෙන්නේ ‘විසේකාරි’ යන නමින්.එයත් ගාමිණි වියන්ගොඩගේ පරිවර්තනයක්. පොත පළ කළේ ‘සංහිඳ ප්‍රකාශන’. අපේ සමහර විචාරකයන් සන්නස්ගලට බනිනවා. ඒ ඔහුගේ නවකතා බොළඳ යැයි කියමින්. ඒත් ඔහු මෙවැනි වටිනා පොත් පළ කිරීමට ඉදිරිපත්වීම ගැන කිසිම ඇගැයීමක් ඔහුට කරන්නෙ නැහැ. ඒක ඒ විචාරකයන්ගෙ කුහකකම කියලයි මම හිතන්නේ. (‘සංහිඳ’ සන්නස්ගලට ඇති පොත් ප්‍රකාශන ආයතනයක්)  නුවන් නයනජිත් කුමාර ටයිටස් තොටවත්තයන්ගේ සිනමා කලා ජීවිතය අළලා ලියපු ‘සොඳුරු අදියුරු සකසුවාණෝ’ පොත පළවුණේ මීට දෙවසරකට ඉහත වුණත් මට ඒ පොත කියවන්න අවස්ථාවක් ලැබුණේ නැහැ. ඊට හේතුව වුණේ ඒ පොතේ මිල අධික වීම. (පොතේ මිල රුපියල් 1750 යි) ඒත් පොත කොහොමහරි කියවන්න ඕනැ නිසා මා මිත්‍ර පි‍්‍රයන්ජන් සුරේශ් ද සිල්වා ළඟ තිබුණු පිටපත ඉල්ලාගෙනයි පසුගිය දින දෙක තුනේ මම ඒ පොත කියෙව්වේ.මම හිතන විදියට නුවන් මෙතෙක් ලියපු හොඳම සිනමා පොත මේක. ටයිටස්ගේ ජීවන තොරතුරු, ඔහු අධ්‍යක්ෂණය කළ චිත්‍රපට, සංස්කරණය කරපු චිත්‍රපට, ටයිටස් ගේ රූපවාහිනී නිර්මාණ යනාදි මේ සියල්ල නුවන් මනා අධ්‍යයනයකින් යුතුව මෙහිලා සංග්‍රහ කර තිබෙනවා. මෙහි විශේෂත්වයක් ලෙස මා දැක්කේ මෙතෙක් අප අසා කියවා නොතිබුණු බොහෝ කරුණු මේ පොතට ඇතුළත්ව තිබීමයි.පොතේ මම එකම එක අඩුවයි දැක්කේ. ඒ මේ කිසිවක් සවිචාරාත්මක නොවීමයි. ටයිටස් තොටවත්ත කියන්නේ භින්න පෞරුෂයකින් යුතු කලාකරුවෙක්. ඒ නිසා ඔහුව ලේසියෙන් විග්‍රහයකට හසු කරන්න අමාරුයි.ටයිටස් පිළිබඳ මෙතෙක් හොඳම විග්‍රහය කරලා තියෙන්නේ ප්‍රවීණ සිනමා විචාරක සිරිල් බී. පෙරේරා. ඒ ‘සිනෙසිත්’ ටයිටස් විශේෂ කලාපයට ලියු ලිපියකින්. කෙසේ වෙතත් නුවන්ගේ මේ පොත අනාගතයේ මීට වඩා ගැඹුරු පශ්චාත් අධ්‍යයනයක් කරන්නකුට හොඳ මාර්ගෝපදේශක කෘතියක් වෙනවා නොඅනුමානයි.මා සංජීව පුෂ්පකුමාර හඳුනාගත්තේ ඔහු ලියු ‘ආත්ම බද්ධ සිනමා රූප’ කියන පොතෙන්. ඒක ප්‍රසන්න විතානගේ ගේ සිනමාව අළලා ලියැවුණු විචාරාත්මක පොතක්. ඊට පස්සේ සංජීව ‘JUMP CUT  එකක්’ යන නමින් හා ‘කොරියානු සිනමාව සහ කිම් කී දුක්ගේ සිනමා රූප’ යන නමින් තවත් පොත් දෙකක් ලියා පළ කළා.ඒ අතර වාරයේ ඔහු කෙටි චිත්‍රපට දෙකක් ද නිර්මාණය කර තිබුණත් (‘ස්පර්ශය’ හා ‘පියාඹන්න පියාපත්’) මා නම් ඒවා දැක නැහැ.සංජීව දකුණු කොරියාවේ AYFF  වෙතින් සිනමාකරණය හැදැරුවෙක්.සංජීව දැන් වෘත්තාන්ත සිනමාකරණයට පිවිසිලා. ඔහුගේ කුලුඳුල් වෘත්තාන්ත නිර්මාණය ‘ෆ්ලයින් ෆිෂ්’ මෙවර රොටර්ඩෑම් අන්තර්ජාතික චිත්‍රපට උළෙලේ අවසන් චිත්‍රපට 6 ට නිර්දේශව තිබෙනවා.එපමණක් ද නොවේ. එහි හර්බට් බාල්ස් අරමුදලෙන් ඔහුට තම චිත්‍රපටයේ පශ්චාත් නිෂ්පාදන කටයුතු සම්පූර්ණ කරගැනීම සඳහා මූල්‍යාධාර ද ලැබී තිබෙනවා.‘ෆ්ලයින් ෆිෂ්’ චිත්‍රපටයේ දර්ශනයක් නැරැඹු ප්‍රවීණ සිනමා කලා විචාරක ඈෂ්ලි රත්නවිභූෂණ එය විශිෂ්ට සිනමා නිර්මාණයක් බව මා සමඟ කියා සිටියා. ඒ අනුව සංජීව සිංහල සිනමාව තුළ විමුක්තියෙන් පසු බිහිවූ හොඳම තරුණ චිත්‍රපට අධ්‍යක්ෂවරයා ලෙස හැඳින්විය නොහැකි ද?චාල්ස් ද සිල්වා ගුණසිංහ ගුරුන්නාන්සේගේ ‘වෙස්සන්තර’ නාටකයේ පෙළ දැන් පොතක් විදියට පළවී තිබෙනවා. එය සංස්කරණය කරල තියෙන්නේ ගුණසිංහ ගුරුන්නාන්සේගේ පුත් පුණ්‍යසේන ගුණසිංහ හා ඥාති පුත් හේමපාල රණසිංහ. මෙය බොරැල්ලේ සදීපා ප්‍රකාශනයක්.මහාචාර්ය සරච්චන්ද්‍ර 1956 දී. ‘මනමෙ’ නාටකය නිෂ්පාදනය කරද්දී ගුරුපදේශ ගත්තේ ගුණසිංහ ගුරුන්නාන්සේගෙන්. ‘මනමෙ’ නාටකයේ සින්දු රාග සියල්ල සම්පාදනය කළේ ගුණසිංහ ගුරුන්නාන්සේ.‘මනමෙ’ මඟ ගනිමින් නවීන වේදිකාවට උචිත විදියට ගුණසිංහ ගුරුන්නාන්සේ 1960 දී ‘වෙස්සන්තර’ නාටකය ලියා රඟ දැක්වීම අපූර්වම සංසිද්ධියක්. ‘වෙස්සන්තර’ නාට්‍යයේ රංග පත්‍රිකාවක මෙසේ සඳහන් වෙනවා.“ආචාර්ය එදිරිවීර සරච්චන්ද්‍ර මහතාගේ උපදෙස් පරිදි චාල්ස් සිල්වා ගුරුනාන්සේ විසින් පැරැණි නාඩගම් සම්ප්‍රදායට සකස් කරන ලදුව ............”මෙයින් පෙනී යන්නේ මහාචාර්ය සරච්චන්ද්‍රයන් ගුරුන්නාන්සේගෙන් ද ගුණසිංහ ගුරුන්නාන්සේ මහාචාර්ය සරච්චවන්ද්‍රයන්ගෙන් ද අන්තර් පෝෂණය වූ ආකාරයයි. ‘මනමෙ’ මෙන් ම මේ ‘වෙස්සන්තර’ නාටකයත් ඒවායේ විශිෂ්ට ප්‍රතිඵල.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=av11041717</link>
    <topic>I.P.L. උන්මාදය යළිත්...</topic>
    <author>ඉඳුනිල් වීරරත්න</author>
    <content>I.P.L. උන්මාදය යළිත්...10වැනි ලෝක කුසලාන ක්‍රිකට් තරගාවලියේ උණුසුම පහව යන්නටත් පෙර මුළු ලොව යළිත් ක්‍රිකට් උන්මාදයෙන් ඇලළී යන ඉන්දීය ප්‍රිමියර් ලීග්(IPL) ක්‍රිකට් තරගාවලිය දැන් පැවැත්වෙමින් තිබේ.ලොව පුරා විසිරී සිටින දක්ෂතම, ජනප්‍රියතම ක්‍රීඩකයින් ඉන්දීය ප්‍රවීණ සහ නවක ක්‍රීඩකයන් හා එක්ව තරග වදින අතිශය උණුසුම්කාරී ක්‍රිකට් තරගාවලිය වන මෙය පසුගිය 08 වැනිදා ආරම්භ වුණු අතර, මේ වනවිටත් තරග 15ක් පවත්වා අවසන්.2008 වසරේ අප්‍රේල් 18 වැනිදා පළමු වරට පැවැත්වූ අයි.පී.එල්. තරගාවලිය සඳහා චෙන්නායි සුපර් කිංග්ස්, ඩෙකෑන් චාජර්ස්, දිල්ලි ඩෙයාඩෙවිල්ස්, කිංග්ස් ලෙවන් පන්ජාබ්, කොල්කටා නයිට් රයිඩර්ස්, රාජස්ථාන් රෝයල්ස්, රෝයල් චැලෙන්ජර්ස් සහ මුම්බායි ඉන්ඩියන්ස් යන කණ්ඩායම් 8 තරග වැදුණි.මෙයින් චෙන්නායි සුපර් කිංග්ස් කණ්ඩායම කඩුලු 3කින් පරාජය කළ රාජස්ථාන් රෝයල් කණ්ඩායම අයි.පී.එල්. පළමු ශූරතාව දිනා ගැනීමට සමත් විය.අයිපීඑල් තරගාවලිය සඳහා එක් පිලකට ක්‍රීඩකයින් 30ක් ඇතුළත් වන අතර ඉන්දීය ජාතික කණ්ඩායම නියෝජනය කරන ක්‍රීඩකයින් සහ නවක ක්‍රීඩකයින් සමඟ විදෙස් ක්‍රීඩකයින් ද ඇතුළත් කරගත හැකි අතර මෙම සියලුම ක්‍රීඩකයින් වෙන්දේසියකින් ලබාගත යුතු වෙයි.ඒ අනුව පළමු අයිපීඑල් තරගාවලිය සඳහා පැවැති ක්‍රීඩක වෙන්දේසියේදී මහේන්ද්‍ර සිං දෝනි වැඩිම මුදලකට අලෙවි වූ ඉන්දීය ක්‍රීඩකයා වූ අතර ඇමරිකානු ඩොලර් ලක්ෂ 15කට චෙන්නායි සුපර් කිංග්ස් කණ්ඩායම ඔහු මිලදී ගත්තේය.වැඩිම මිලට අලෙවි වූ විදෙස් ක්‍රීඩකයා වූයේ ඕස්ට්‍රේලියාවේ ඇඩම් ගිල්ක්‍රිස්ට් ය. ඔහුට නියම වූ මිල වූයේ ඇමෙරිකානු ඩොලර් ලක්ෂ 7කි. ශ්‍රී ලංකාවේ ක්‍රීඩකයින් අතරින් වැඩිම මිලක් නියම වූයේ අපේ සුපිරි පිතිකරු සනත් ජයසූරියට වූ අතර, මුම්බායි ඉන්ඩියන්ස් කණ්ඩායම සනත් වෙනුවෙන් ඇ.ඩො. 975,000ක් වටිනාකමක් ලබාදුනි. කුමා සංගක්කාර ඇ.ඩො. ලක්ෂ 7ක්, මුරලි ඇ.ඩො. ලක්ෂ 6ක් මහේල ඇ.ඩො. ලක්ෂ 4.75ක් ලෙසින් මිල නියම වූ සෙසු ශ්‍රී ලාංකේය ක්‍රීඩකයෝ් වෙති.මීට අමතරව ලසිත් මාලිංග, චමින්ද වාස්, දිල්හාර ප්‍රනාන්දු, නුවන් සොයිසා යන ශ්‍රී ලාංකේය ක්‍රීඩකයෝ පළමු අයි.පී.එල්. තරගාවලිය වෙනුවෙන් ක්‍රීඩා කළහ.වසරකට වරක් ඕවර 20යි විස්ස තරග ලෙස පැවැත්වෙන මෙම(IPL) තරගාවලිය 2009 වසරේ අප්‍රේල් 18 සිට මැයි 24 දක්වා දකුණු අප්‍රිකාවේ පැවැත්විණි. 2009 වසරේ පැවැත්වුණු ඉන්දීය මහමැතිවරණය හේතුවෙන් ක්‍රීඩකයින්ගේ ආරක්ෂාව ගැන සිතා මෙලෙස ඉන්දියාවෙන් පිටත පැවැත්වුණු අතර, රෝයල් චැලෙන්ජර්ස් බැංගලෝර් කණ්ඩායම පරාජය කරමින් ඩෙකෑන් චාජර්ස් පිල එවර(IPL) ශූරතාව දිනාගත්තේය.මෙහිදී ඇන්ජලෝ මැතිව්ස් සහ අජන්ත මෙන්ඩිස් කොල්කටා නයිට් රයිඩර්ස් කණ්ඩායම සමඟ එක්විය.තුන්වැනි අයි.පී.එල් ශූරතා තරගාවලිය 2010 මාර්තු 12 සිට අප්‍රේල් 25 දක්වා පැවැත්විණි. එහිදී මුම්බායි ඉන්ඩියන් පරදවා චෙන්නායි සුපර් කිංග්ස් කණ්ඩායම ලකුණු 22කින් ජය ගනිමින් තෙවැනි අයි.පී.එල්. ශූරතාව දිනාගත්තේය.සිව්වැනි හෙවත් 2011 අයි.පී.එල්.ශූරතා තරගාවලිය පසුගිය 08 වැනිදා ආරම්භ කෙරුණි. මේ සඳහා කණ්ඩායම් 10ක් තරග වදින අතර කෝචි සහ පූනේ වොරියර්ස් අලුතින් එක්වූ කණ්ඩායම් වෙයි.මේ සඳහා ක්‍රීඩක වෙන්දේසිය පසුගිය ජනවාරි 8 සහ 9 දෙදින බැංගලෝරයේ පැවැති අතර, වැඩිම මිලකට අලෙවි වූ ක්‍රීඩකයා වූයේ ගෞතම් ගාම්බීර්ය. කොල්කටා නයිට් රයිඩර්ස් පිල ඔහුට නියම කළ මිල වූයේ ඇමරිකානු ඩොලර් ලක්ෂ 24කි.එසේම වැඩිම වටිනාකමක් හිමි වූ විදෙස් ක්‍රීඩකයා වූයේ ශ්‍රී ලංකාවේ සුපිරි පිතිකරු වූ මහේල ජයවර්ධනයි. මෙවර තරගාවලියට එක්වුණු නවක කණ්ඩායමක් වූ කෝචි ටස්කර්ස් කේරළ කණ්ඩායම මහේලට ලබා දී තිබුණු වටිනාකම ඇමෙරිකානු ඩොලර් ලක්ෂ 15කි. අපේ මුරලි ද කෝචි කණ්ඩායම විසින් ඇ.ඩො. ලක්ෂ 11කට මිලදී ගත්තේය.මීට අමතරව ඇන්ජලෝ මැතිව්ස් (පූනේ වොරියර්ස්), කුමා සංගක්කාර (ඩෙකෑන් චාජර්ස්), තිලකරත්න ඩිල්ෂාන් (රෝයල් චැලෙන්ජර්ස්), නුවන් කුලසේකර (චෙන්නායි සුපර් කිංග්ස්), සුරාජ් රන්දිව් (චෙන්නායි සුපර් කිංග්ස්), තිසර පෙරේරා (කොචි ටස්කර්ස්) සහ නුවන් ප්‍රදීප් (රෝයල් චැලෙන්ජර්ස් බැංගලෝර්) ලසිත් මාලිංග (මුම්බායි ඉන්ඩියන්ස්), දිල්හාර ප්‍රනාන්දු ( මුම්බායි ඉන්ඩියන්ස්) මෙවර ක්‍රීඩාකරන සෙසු ශ්‍රී ලාංකේය ක්‍රීඩකයෝ වෙති.සනත් ජයසූරිය, අජන්ත මෙන්ඩිස්, ෆර්වීස් මහරූෆ්, චමින්ද වාස්, දිනේෂ් චන්දිමාල්, චාමර කපුගෙදර, උපුල් තරංග, චාමර සිල්වා, ඇතුළු ශ්‍රී ලාංකේය ක්‍රීඩකයින් රැසක්ම මෙවර වෙන්දේසියේදී කිසිම කණ්ඩායමක් මිලදීගෙන නොතිබීම ද කැපී පෙනෙන විශේෂත්වයකි.ඩෙකෑන් චාජර්ස්, දිල්ලි ඩෙයාඩෙවිල්ස්, කිංග්ස් පංජාබ්, මුම්බායි ඉන්ඩියන්ස් සහ පූනේ වොරිඩර්ස් ඉන්ඩියා යන කණ්ඩායම් 5 ‘ඒ’ කාණ්ඩය යටතේත්, කොල්කටා නයිට් රටිඩර්ස්, කෝචි ටස්කර්ස්, රෝයල් චැලෙන්ජර්ස්, රාජස්ථාන් රෝයල්ස් සහ චෙන්නායි සුපරි කිංග්ස් යන කණ්ඩායම් 5 ‘බී’ කාණ්ඩය යටතේත් මෙවර තරග වදියි.මෙම කණ්ඩායම් 10 මූලික අදියරේ (Group Stage) තරග 70කට සහභාගි වන අතර, ශූරයින් තේරීමේ අදියරේ(play off) තරග 4ක් ලෙස සම්පූර්ණ තරග 74ක් පැවැත්වෙයි.ඒ අනුව අද (17) රාජස්තාන් රෝයල් පිල සමඟ කොල්කටා නයිට් රයිඩර්ස් පිල ජායිපූර්හිදී දිවා කාලයේදී තරග වදින අතර පූනේ වොරියර්ස් පිල සමඟ දිල්ලි චෙයාඩෙවිල්ස් පිල මුම්බායි හිදී දිවා රාත්‍රි තරගයක් ලෙසින් ද තරග වැදීමට නියමිතය.මැයි 22 ඊඩ්න් ගාඩ්න් පිටියේදී කොල්කටා නයිට් රයිඩර්ස් පිල සමඟ රාජස්ථාන් රෝයල්ස් පිල සමඟ පැවැත්වීමට නියමිත තරගයෙන් (70 වැනි තරගය) මූලික වටයේ තරග අවසන් වන අතර මැයි 28 වැනිදා චෙන්නායිහි එම්.ඒ.චිදම්බරම් ක්‍රීඩාංගණයේ අවසන් මහා තරගය පැවැත්වේ.මෙවර ශ්‍රී ලංකා කණ්ඩායමේ හිටපු නායක කුමා සංගක්කාර ඩෙකෑන් චාජර්ස් කණ්ඩායමට නායකත්වය ලබා දෙන අතර, ශ්‍රී ලංකා කණ්ඩායමේ හිටපු උපනායක මහේල ජයවර්ධන කෝචි කණ්ඩායමට නායකත්වය ලබා දෙයි.දිල්ලි ඩා ඩෙවිල්ස් කණ්ඩායම විරේන්ද්‍ර ෂෙවාග් විසින් ද, කිංග්ස් ලෙවන් පංජාබ් කණ්ඩායම ඇඩම් ගිල්ක්‍රිස්ට් විසින් ද, මුම්බායි ඉන්ඩියන්ස් කණ්ඩායම සචින් ටෙන්ඩුල්කා විසින් ද, පූනේ වොරියර්ස් කණ්ඩායම යුවරාජ් සිං විසින් ද, කොල්කටා නයිට් රයිඩර්ස් ගෞතම් ගාම්බීර් විසින් ද, රෝයල් චැලෙන්ජර්ස් කණ්ඩායම ඩැනියල් විටෝරි විසින් ද, රාජස්ථාන් රෝයල් කණ්ඩායම ෂේන් වෝන් විසින් ද, චෙන්නායි සුපර් කිංග්ස් කණ්ඩායම මහේන්ද්‍ර සිං දෝනි විසින් ද මෙහෙයවනු ලබයි.ලෝක ක්‍රිකට් ක්‍රීඩාවේ නව පරිච්ඡේදයක් එක් කරමින් බිහිවූ 20යි 20 ක්‍රිකට් තරගාවලි අතර අතිශයින් තීරණාත්මක, තරගකාරී මෙන්ම අතිශයින් සුන්දර අයිපීඑල් තරගාවලිය දෙස මෙවරත් මුළු ලොව දෑස් දල්වා බලා සිටිනු ඇත.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=av11041718</link>
    <topic>මොකද ඔයා කාලෙකින් මාව බලන්න  ආවේ නැත්තේ ?</topic>
    <author/>
    <content>මොකද ඔයා කාලෙකින් මාව බලන්න  ආවේ නැත්තේ ?ලියන්නේ නිව්ටන් ගුණසේකර අඳින්නේ හර්ෂ ගුණවර්ධනමෙතෙක් කතාව...ඩග්ලස් දැරණියගල නම් ධනවත් ව්‍යාපාරිකයා සමාජය ඉදිරියේ හොඳ මුහුණක් පෙන්වමින් ඊට යටින් සමාජ විරෝධි ක්‍රියාවල නියුතු ධනය හා බලයට කෑදර පුද්ගලයෙකි. ඔහුගේ දෙවන කසාදයේ බිරිඳ වන සේරා රඹුක්පොතද පුහු මාන්නයෙන් ඉදිමී සිටින උඩඟු තැනැත්තියකි.ඩග්ලස්ගේ පළමු විවාහයේ දියණිය වන රූමත් තිසරු හැමවිටකදීම සිය පියාගේත්, පුංචිඅම්මාගේත් අදහස් උදහස්වලට විරෝධය දක්වන්නියකි. ඇය සඳුන් කළුපහන නම් තරුණ කඩවසම් පුවත්පත් කලාවේදියෙක් සමඟ ආදර සබඳතාවක පැටලී සිටින අතර ඒ සඳහා ඇයට අනුපමා නම් ඇගේ යෙහෙළියක් උදව් කරයි.සඳුන් නවාතැන් ගෙන සිටින්නේ ඔහුගේ නැන්දනියගේ නිවසේ වන අතර ඇගේ දියණිය වන රූමත් අපර්ණා ඔහුට රහසින් ආදරය කරයි. එහෙත් සඳුන් ඊට අනුබල නොදෙයි.මේ අතරතුර ඩග්ලස් දැරණියගල ‘ගිනිසිළුව‘ නමින් චිත්‍රපටයක් නිෂ්පාදනය කරන්නට පෙලඹෙන අතර එහි රඟපාන කුසුම්රානි නම් රූමත් නිළිය සමඟ බිරියට රහසින් අයුතු සම්බන්ධතාවයක් ගොනඟා ගනී. චිත්‍රපට තාරකාවියක් වීමේ සිහිනයේ රැඳී සිටින අපර්ණා කෙසේ හෝ ‘ගිනිසිළුව‘ චිත්‍රපටයේ රඟපාන්නට අවස්ථාව උදාකර ගනී. එහිදි ඇයට හමුවන චිත්‍රපට නළුවෙක් වන සුරේෂ් සමඟද ඇය ආදර සබඳතාවයක් ඇති කර ගනී.එහෙත් ඔහු විවාහක කපටි පුද්ගලයෙකු බව ඇය නොදනී. මේ කාලය තුළදී එතෙර වැඩිදුර අධ්‍යාපනය සඳහා ගිය සේරාගේ ඥාති පුත්‍රයෙක් වන නීතිඥ හෙක්ටර් කෑරගල නැවත ලංකාවට අවුත් නතරවන්නේ ඩග්ලස්ගේ සුවිසල් නිවසේය. මෙහිදී සේරා උත්සාහ කරන්නේ ඔහුට තිසරුව විවාහ කරදීමටය. එහෙත් තිසරු ඊට දැඩි ලෙස විරෝධය දක්වයි. ඇගේ අකැමැත්ත නොතකාම හෙක්ටර් ද ඇයට ආදරය පායි. ඔය අතරතුරදී නීති විරෝධි ක්‍රියාවකට ඩග්ලස් උසාවියේදී දඩකයි. මේ පුවත පත්තරේ පළකිරීම ගැන ඔහු සඳුන් සමඟ දැඩි ලෙස වෛර බැඳගනී. සියලු බාධක මධ්‍යයේ සඳුන්ගේ සහ තිසරුගේ ආදරය දලු ලියලා වැඩෙද්දී, කුසුම්රානිව සිය වසඟයට ගන්නට ඩග්ලස්ට බෙහෙවින් හිතැ’ති බතලගොඩ නම් දේශපාලකයා කුරුමානම් අල්ලයි.ඇය කෙරෙහි සේරා කෙතරම් දැඩි විරෝධයක් පෑවද තමන්ට දැන් ඇයගෙන් තොර ලෝකයක් නැතැයි ඔහුට සිතුණේය. ඒ සිතුවිලි සමුදාය මැකී යනවාත් සමඟ ඔහුට සිය චිත්‍රපටය මතකයට ගලා ආවේය.”ගිනිසිළුව“ චිත්‍රපටයේ රූගත කිරීම් දැන් අවසන්ව ඇතත් සංස්කරණ කටයුතු මෙතෙක් නිමාවී නැත. ඒ කාර්යය නිම වන්නට තව අඩුම තරමේ මාසයක්වත් ගතවෙනු ඇත. මේ වන විටත් චිත්‍රපටය සඳහා රුපියල් ලක්‍ෂ පනහකට වැඩි මුදලක් වැය කර තිබේ. චිත්‍රපටය පැල් බැඳගෙන දිව්වොත් ලොකු මුදලක් අතට ලැබෙනු ඇත.එසේ නැත්නම් සිදුවන්නේ ගෙල වැළලා ගන්නටය. චිත්‍රපට අධ්‍යක්‍ෂ වංශනාථ නම් කියන්නේ චිත්‍රපටය දින සීයක්වත් දුවන බවය. ඔහුගේ මුවගට සිහින් සිනා රැල්ලක් නැඟුණේ ඒ සිතුවිල්ලත් සමඟය. බණ්ඩාරවෙල ගමන සඳහා ද බතලගොඩ ඇමැතිතුමා තවම දිනයක් දුන්නේ නැත. දිනය දුන් වහාම එම ගමන රහසේ සංවිධානය කළ යුතුය. කුසුම්රානිට ඒ සඳහා ලක ලෑස්තිවීමට කල් ඇතිව දැනුම්දීමද අත්‍යාවශ්‍යය. අනික් වැදගත්ම කාරණය වන්නේ කිසිඳු අයුරකින් සේරාගේ හිතේ සැක සාංකාවක් උපදින්නට ඉඩ නොදෙන ආකාරයට ගමන සැලසුම් කිරීමය.ඩග්ලස් දැරණියගලගේ ජංගම දුරකථනය නාද වූයේ ඔහු මෙබඳු සිතුවිලි දහරාවක ගිලී සිටියදීය.”බොස් මං කලුවැල්ලෙ මාකස්.. මේ වෙලාවෙ කතා කරන්න පුළුවන්ද?””කියනවා.. කියනවා..””බොස් අර පොර මාකොළින් මාරුවෙලා.. මං ඊයෙත් පොඩි සර්ච් එකක් දාලා බැලුවා.. දැන් මොකද කරන්නෙ බොස්..?””මං ඒ වැඩේ හිතින් අයින් කරගත්තා මාකස්.. තමුසෙ නිකන් කරදර වෙන්න එපා..””නැහැ බොස්.. අපි මිනිහට වැඩක් දෙමු? මිනිහා ඉන්න තැන මං කොහොම හරි හොයාගන්නම්. මට ඕවා ටොයිස් වැඩ බොස්..””ඕනෙ නැහැ මාකස් දැන් ගිය දේ ගියාවෙ.. ඕ.අයි.සී කාරයාවත් දැන් වව්නියාවට ට්‍රාන්සර් කරලයි තියෙන්නෙ.. අපි ඕක අල්ලලා දාමු..” දුරකථනය විසන්ධි කරමින් ඩග්ලස් නැවත හාන්සි පුටුවේ දිග ඇදුණේය.සේරා එම දින කීපයම ගත කළේ දැඩි නොසන්සුන්තාවයකින් යුතුවය. ඊර්ශ්‍යාව නිසා හිතේ උපන් ගින්න කෙතරම් දැඩිවීද යත් ඇය කිසිදු වැඩක් පලක් නොකර කාමරයට වී කාලය ගත කළාය. විටෙක සුළු වරදක් අල්ලාගෙන මැගිහාමිට කෝපයෙන් බැණ වැදුණාය. තවත් විටෙක තිසරු සමඟ පැටළුණාය. ඩග්ලස්ද බෙහෝවිට සිටියේ නිවෙසින් බැහැරවය. එයද ඇගේ කෝපය ඇවිලුවේය.මෑතක සිට පියා සහ සේරා පුංචි අම්මා අතර ඇති වී ඇති මෙම විරසකය තිසරුගේහිත තුළද ඇති කළේ් දැඩි කලකිරීමකි. සමහර දිනවල ඔවුන් අතර ඇතිවූ අඩදඹර ඇය ඉවසා ගෙන සිටියේ මහත් ආයාසයෙනි.හෙක්ටර් ද මේ සම්බන්ධයෙන් නිහඬ පිළිවෙතක් අනුගමනය කළේ එය ඔවුන් දෙදෙනාගේ පෞද්ගලික ගැටලුවක් වී තිබූ බැවිනි.ඩග්ලස් පුරා සතියක්ම කුසුම්රානිව බැහැ දැකීමට යාමෙන් වැළකී සිටියේය. තමාගේ ‘ප්‍රාඩෝරිය’ චැපල් ලේන් එකට ඇතුළුවනවා කවුරු හෝ දකීවි යන අනියත බිය ඔහුගේ හිත පතුලේ බිංකුණ්ඩෙකු සේ එල්ලී සිටියේය. එහෙත් දින දහයකට පමණ පසුව කුසුම්රානිගෙන් ඔහුට දුර ඇමතුමක් ලැබිණ. හොඳ වෙලාවට ඔහු ඒ මොහොතේ රැඳී සිටියේ නිවෙසේ නොව අවන්හලේය. ඒ නිසා ඇය සමඟ නිදහසේ කතා කිරීමට ඔහුට හැකියාව ලැබිණ.”මොකද ඔයා කාලෙකින් මාව බලන්න ආවෙ නැත්තෙ? අඩු ගාණෙ කෝල් එකක්වත් දුන්නෙ නැහැ.. ඇයි ඒ?” ඇගේ සරාගී කටහඬින් ඔහුගේ ඇඟපත එකවරම ප්‍රාණවත් විය.”මේ දවස් ටිකේ විවේකයක් තිබුණෙම නැහැ කුසුම්.. මේ ෆිල්ම් එක ඉක්මනට ඉවරයක් කරගන්න එහාට මෙහාට දුවනවා.. මේ දවස්වල එඩිටින්..””ඒක නෙමේ ඔයාගෙ වයිෆ් සේරා මොනවද මං ගැන කියන්නෙ? මාව පතුරු ගහනවා ඇති නේද?””ඔයාව ගෑනිට වහකඳුරු වගෙයි.. මාව කන්න හදනවා..””මට වෙලාවකට ඔයා ගැන දුකත් හිතෙනවා.. ඒක නෙමේ අර බණ්ඩාරවෙල ගමන කොහොමද? ඇමතිතුමා මොකද සයිලන්ට්..?””මේ දවස් ටිකේ පාර්ලිමන්ට්නෙ කුසුම්.. මිනිහට හෙල්ලෙන්න නැතුව ඇති””එහෙනම් අපි දෙන්නවත් කොහෙ හරි රවුමක් ගිහින් එමුකො? මං ආසයි ඇල්ල රෙස්ට් හවුස් එකේ නයිට් අවුට් එහෙකට.. එතන හරි ලස්සන තැන..”මීට වසරකට පමණ විවාහක නළුවකු සමඟ ඇල්ල තානායමේ ගත කළ මිහිරි රාත්‍රිය ගැන සිහි කරමින් ඇය පුටුවේ ඒ මේ අතට පැද්දුණාය. ඇගේ යෝජනාවට ඔහුගේ හෘද ස්පන්දනය වැඩිවිය. මේ සොබමන් ළඳ තමාට සෙනෙහස පාන්නේ මුළු හදවතින් ම විය යුතු යැයි ඔහුට සිතිණ.”ඔයා ආයෙ කවද්ද මේ පැත්තෙ එන්නෙ ඩගී..””ඉඩක් ලැබුණ හැටියෙ එනවා කුසුම්..”කුසුම්රානි කතාව අවසන් කළේ ඩග්ලස්ගෙන් තවත් එක ඉල්ලීමක් කරමිනි. හදිසි අවශ්‍යතාවයක් මත ඇය රුපියල් පනස්දහසක් ඔහුගෙන් ඉල්ලා සිටියාය. ඔහු එය ඇගේ බැංකු ගිණුමට බැර කරන්නට පොරොන්දු විය.******සුරේෂ් එක් ඉරිදා සන්ධ්‍යා වරුවක අපර්ණා සොයාගෙන ඇගේ නිවෙසට ආවේ කලින් කතිකා කර ගත් පරිදිය. ඒ වනවිට සුරේෂ් සිය මෑණියන්ට හඳුන්වාදීමේ අවශ්‍යතාවයක් අපර්ණාගේ හද තුළ ලියලමින් තිබිණ. මුලදි ඇගේ මෙම යෝජනාවට සුරේෂ් එතරම් මනාපයක් නොදැක්වුවත් පසුව ඇගේ බලවත් පෙරැත්තය නිසාම එයට එකඟ විය.මෙම හමුවීම සඳහා දින යොදා ගත්තේ ද සෙනරත් නිවෙසේ නැති දවසක් බලාය. එම දිනයේ ඔහු ගමේ වැඩිහිටි පිරිසක් සමඟ වන්දනා චාරිකාවක් සඳහා අනුරාධපුරයට ගොස් සිටියේය.සුරේෂ් පැමිණියේ සිය මිතුරකුට අයත් රුපියල් ලක්‍ෂ තිහ හතළිහක් පමණ වටිනා අලුත්ම සැප මොටෝ රියකිනි. මැනවින් හැඳ පැළඳගෙන සිටි ඔහු මොටෝරථයෙන් බිමට බැස්සේ ලොකු අයිසින් කේක් ගෙඩියක් බහාලු සුරුබුහුටි ඇසුරුමක්ද අතැතිවය.අපර්ණා මිදුලට බැස ඔහු අසලට දිව ගියේ අලුතින් තටු ලද ගිනි කිරිල්ලියක් විලසිනි. තමාගේ අනාගත සහකාරයා පැමිණි කිරි පැහැති සැප මොටෝරිය ඇයට පෙනුණේ සුදු අශ්ව රථයක් මෙනි.”අම්මෙ මේ තමා සුරේෂ් අත්තනායක. චිත්‍රපටි ලෝකයේ නැඟී එන තරුවක්.” ඇය මහත් ආඩම්බරයෙන් යුතුව ඔහුව සිය මවට හඳුන්වා දෙමින් ඇස් දෙක නටවා සිනාසුණාය.”මහත්තයා ගැන විස්තර දුව මට කිව්වා.. එන්න ගේ ඇතුළට වාඩිවෙන්න..” සුරේෂ් ගෙට ගොඩවූයේ මාකොළ හාමිනේට ආචාර කරමිනි. අපර්ණාගේ ගේ දොර ඒතරම්ම කල එළියක් නැති බව ඔහුට පෙනිණි.එය සාමාන්‍ය මධ්‍යම පන්තියේ පරණතාලේ උළු ගෙදරක් විය. තරමක දාහයක් දැනුණ නිසා සුරේෂ් අසල තිබූ පත්තරයක් ගෙන පවන් සලා ගන්නට විය. සාලයේ විදුලි පංකාවක් නොතිබීම ගැන අපර්ණා හිත යටින් කනස්සලු විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=av11041719</link>
    <topic>අලුත් පරපුරකට මුල පුරන සුරතල් වන වාසියා</topic>
    <author>බුද්ධිකා බ්‍රාහ්මණගේ</author>
    <content>අලුත් පරපුරකට මුල පුරන සුරතල් වන වාසියාපුංචි පුතු ඇගේ දිගු දෙඅත්ල මත රැඳී සුව නින්දක. ඇය දරුවා දෙස බලාසිටින්නේ ඇහිපිල්ලමකුදු නොහෙළා. මොහොතක් සිටිවනම සිටි ඈ දරු පැටියා උකුලට ගෙන වටපිට බලන්නට වුණා. “ම්.... කිසි කරදරයක් නැති හැඩයි”.... දරුවා තව තවත් ළයට තුරුළු කරගත් ඈ එක අතකින් පුංචි හිස පිරිමඳිමින් ම කිරි ටික පොවන්නට වුණා.සැබවින්ම එය අපූරු දසුනක්.පසුගිය ඉල් මස තුන්වන දා මෙලොව එළිය දුටු මේ ඔරංඔටං පැටවා සහ ඔරංඔටං මව ජීවත් වෙන්නෙ දෙහිවල සත්ව උද්‍යානයේ කූඩුවක. මිනිසාට පමණක් දෙවැනි වන බුද්ධියකින් හා නිර්මාණශීලීත්වයකින් හෙබි ‘ඔරංඔටං’ සතුන්ගේ දිවි පැවැත්ම පිළිබඳව හඳුනා ගැනීම සැබවින්ම අපූර්වත්වයෙන් පිරි දැනගැනීමකි.ඔරංඔටංගේ ජන්ම භූමිය ඉන්දුනීසියාව හා මලයාසියා ප්‍රදේශයි. විශාල වැසි වනාන්තරවල වාසය කරන මොවුන් ලෝකයේ වේගයෙන් වඳවී යන සත්ව කොට්ඨාසයක් ලෙසින් රතු දත්ත පොතට ඇතුළත්ව තිබෙනවා. මේ නිසාම සත්වෝද්‍යානයක ‘ඔරංඔටං’ කෙනෙකු ජීවත්වීම අපූර්ව සිදුවීමකි.දෙහිවල සත්වෝද්‍යානයට යන බොහෝ දෙනෙකු මොහොතක් නතර වී සිටින තැන් කීපයකි. ඒ අතරින් මින් මැඳුර, අලි ගාල මෙන්ම ඔරංඔටං නවාතැනද ප්‍රමුඛ වෙයි. ‘ඔරංඔටං’ දෙස ද ඕනෑතරම් වෙලා බලා සිටිය හැක්කේ ඌගේ ස්වරූපයේ ඇති විශේෂත්වය නිසාමයි.”අකී බබා නිදිද” කොහොමද අකී බබා කිරි බිව්වද,දොස්තර ජගත් ජයසේකර ඔරංඔටං කූඩුව ළඟ ඉඳගන මෙහෙම අහන්නෙ ‘අකී’ ගෙන්. අකී කියන්නෙ මේ ඔරංඔටං අම්මට දෙහිවල සත්වෝද්‍යානයෙන් තබන ලද නම.ඇයත් ඇගේ පිරිමි සතා ‘යුෆෝ’ ත් දෙහිවලට ආවේ 2003 ඉල් මස එකොළොස් වැනිදා ඉන්දුනීසියාවේ ට්‍රැන්ගුන් සත්වෝද්‍යානයේ ඉඳලා.ඊට හරියට ම අවුරුදු හතකට පසුවයි ඔවුන් පැටියෙක් ලබා දී තිබෙන්නේ. ‘යුෆෝ’ ගේත් අකීගේත් පැටියාට නම් තැබීම සත්වෝද්‍යානයට එන නරඹන්නන්ට භාර කළේ අපේ සත්වෝද්‍යානයක ඔරංඔටං කෙනකු උපත ලැබීම අසිරිමත් සිදුවීමක් නිසාමයි. මේ අලුත උපන් පැටියාට ‘සකී ෆෝ’ ලෙසින් නම් ලැබුණේ එලෙසින්.”සත්වෝද්‍යානයේ සෑම සතකුගෙම සෞඛ්‍ය හොඳින් පවත්වා ගැනීම අපේ වගකීම. මෙහි සේවය කරන වෛද්‍යවරු දිනපතාම වෙහෙසෙන්නෙ ඒ සඳහායි.ඒ අතරින් ‘ඔරංඔටං’ වගේ සතුන්ට අපි ප්‍රමුඛස්ථානය දී කටයුතු කරනවා. සත්වෝද්‍යානයක ඔරංඔටං කෙනෙකු උපත ලැබීමම වාර්තාගත සිදුවීමක්. අපගේ සත්වෝද්‍යානයේ කීර්තියට තුඩු දෙන්නක්.” මෙහෙම කියන්නේ අකීගේ පෞද්ගලික වෛද්‍ය දොස්තර ජගත් ජයසේකර.”සත්වෝද්‍යානය ඇතුළේ සතුන් ගණනාවක් ගැන නිතිපතා සොයා බලන්න සිදු වෙනවා. ඒත් අපි “ඔරංඔටං” පවුල පිළිබඳ විශේෂ අවධානයකින් පසුවෙනවා. කොහොමටත් මගේ දවසේ පැය කිහිපයක් මේ කූඩුව ආසන්නයේයි ගතවෙන්නේ.”’orangatan’වචනයේ orang, utanයන වචන දෙකෙහි එකතුවෙන් ගොඩ නැඟුණකි. මැලේ සහ ඉන්දුනීසියානු වචනයක් වන ’orang’හී තේරුම’personපුද්ගලයායි.’utanහී තේරුම’forest’’”වනාන්තරයයි”. ඒ අනුව මැලේ හා ඉන්දුනීසියානු බසින් ඔරංඔටං යනු ‘වනවාසියා’ ලෙස හඳුනාගත හැකියි. මිනිසාට සමාන ඔරංඔටංගේ හැසිරීම් නිසාම මේ නම ඔරංඔටංට ලැබී ඇති බවයි තහවුරු වන්නේ.ඔරංඔටං බ්‍රෝනියෝ සහ සුමාත්‍රා ලෙස වර්ග දෙකකට බෙදෙනවා. දෙහිවලදී අපිට දකින්නට ලැබෙන්නේ සුමාත්‍රා වර්ගයේ වනවැසියෙක්.වඩා දිගු ඇඟිලිවලින් ඉතා පහසුවෙන් දරුවා උකුලේ රුවාගත් අකී මොහොතක් ඇගේ වම් පස දෙසට ම නෙත් යොමන්නට වුණා.”ඔය බලන්නෙ එයාගෙ කෑම එක ගේන දිහාව ඔන්න බලන්න දැන් විල්සන් කෑම එකත් අරගෙන ඒවි”.දොස්තර ජගත්ගේ අනාවැකිය හරියටම හරි. දැන් ඇගේ දිවාභෝජනය ලැබෙන වෙලාව. කූඩුව අයිනෙන් අකී හරිබරි ගැහුණේ කෑම වේලට සූදානමින්.කෑම බාල්දියට අත දැමූ අකී මුලින්ම ගත්තේ ඇපල් කෑල්ල. ඈ නැවතත් බාල්දියට අත දමා දිගු ඇඟිලි විහිදුවා සොයන්නෙ ඇපල්... මොනවා සෙවුවත් දරුවා තවමත් එක් අතකින් අල්ලාගෙන ඇගේ උකුලේම රැඳී ඉන්නේ.”දවස තිස්සෙම ඔහොම තමයි කොයි මොහොතකවත් දරුවව බිමින් නම් තියන්නෙ නෑ... සමහර වෙලාවට දෙඅත්, දෙකකුල් බිම රුවාගෙන මුනින්තලා වෙලා දරුවා අත්දෙක උඩ තියාගෙන බලාගෙන ඉන්නවා.”මෙහෙම කියන්නෙ ‘ඔරංඔටං” කූඩුවේ ආව තේව කරන විල්සන් පෙරේරා මහතා.සත්වෝද්‍යානයේදී ‘ඔරංඔටංට’ වැඩි වශයෙන් ලැබෙන්නේ අඹ, පැපොල්, දොඩං, ඇපල් වැනි පලතුරු හා පලා වර්ගයි. ‘අකීට නම්’ විශේෂයෙන් සකස් කළ “කිරි” බීමට දෙන්නේ ඈ කිරි දෙන මවක් නිසාමයි. දොස්තර ජගත් කියන්නෙ මේ අතර කුඩා පැටවාටත් ඔහුගේ මවටත් ‘විටමින්’ වර්ගද ලබාදෙන බවයි.මේ ඔරංඔටං අම්මා මොහොතකටවත් දරුවව බිමින් තියන්නෙ නැති එකේ කොහොමද විටමින් පොවන්නෙ අම්මටත් හොරෙන්? මගේ හිතට ආව ප්‍රශ්නය දොස්තර ජගත්ගෙන් ඇහුවෙ කුතුහලය නිසාමයි. “අපි කොහොම හරි අම්මට නොදැනෙන්න පැටියාගෙ කටට විටමින් ටික දානවා. ඒ සඳහා දැන් අපිට හොඳ පුහුණුවක් තියනවා.”රංඔටංගේ ජීවන රටාවට අනුව ඔවුන් ආහාර වර්ග 317 ක් පමණ ගන්නා බවයි පර්යේෂණවලින් හෙළිවී තිබෙන්නේ. ඒ අතරට ලාදළු, මොටෙයි, රිකිලි, ධාන්‍ය වර්ග වගේම ගස්වල පොතු, කෘමි සත්තු, මී පැණි වගේම කුරුලු බිත්තරත් අයත් වෙනවා.විල්සන් ඇඹරැල්ලා අත්තක් දිගුකර විට හරිම හදිසියෙන් එය ඩැහැගත් අකී ඉන් කොළ දෙක තුනක් කා අත්ත හිස මත තබාගත්තේ විනෝදයට වගේ.’අකී’ ලාගේ පරපුරේ පුරුද්දක් තමයි ආහාර රටාව නිරතුරුවම වෙනස් කිරීම. එක් ආහාරයක් මාසයක් පමණ ගැනීමෙන් පසුව වෙනත් දෙයකට මාරුවන බවයි විද්‍යාඥයින් සොයාගන තිබෙන්නේ. මීට හේතුව පෝෂණ අවශ්‍යතාව ලෙසයි විද්‍යාඥයින්ගේ මතය.සුවිසල් වනාන්තරවල දිවි ගෙවීම පි‍්‍රය කරන ඔරංඔටං දින පතාම අලුතින් රාත්‍රි නවාතැනක් (හිසට සෙවණක්) තනා ගන්නා බවයි සත්ව විද්‍යාඥයින්ගේ අදහස. රාත්‍රි නවාතැන දිනපතාම වෙනස් කිරීමෙන් ආරක්‍ෂාකාරී බව පිළිබඳ සෑහීමකට පත්වන බවයි ඔවුන් අදහස් කරන්නේ.අකීගේ කූඩුවේ කවුළුව ළඟට යාළුවෙක් ඇවිදින්, දරුපැටියත් අරගෙනම අකීත් කවුළුව ළඟට ගියා කවුළුවේ යකඩ කූරු අතරින් දෙදෙනාගේ ම ඇඟිලි පැටලිලා.”අපී අකී වත් යුෆෝවත් වෙන් කළේ පැටියාගේ ආරක්‍ෂාව පිළිබඳ වැඩි සැලකිල්ලක් දක්වන්න වුවමනා නිසයි. මේ ඔරංඔටං අම්මට ඉපදුණේ ගැහැනු සතෙක් නම් මේ වගේ ගැටලුවක් ඇති වෙන්නෙ නෑ. නමුත් පැටියා පිරිමි සතෙක් නිසා පිරිමි සතාගෙන් තර්ජනයක් ඇතිවීමට පුළුවන්.චින්පන්සීන්ගේ නම් ගැහැනු සතා පිරිමි සතෙකුට උපත දුන් විට චින්පන්සි පියා විසින් ම අලුත උපන් පැටියා මරා දමනු ලැබීමේ පුරුද්දක් තිබෙනවා. ඊට හේතුව අනාගතයේ ඔහුගේ සහකාරිය (චිම්පන්සි අම්මාට ඇතිවන ලිංගික තරගය නිසායි.) මේ ගැන සැලකිලිමත් වී අපි ‘ඔරංඔටං’ පැටියා තරමක් හැදී වැඩෙන තුරු පිරිමි සතාගෙන් වෙන්කර තැබීමට පියවර ගත්තා. ..... සමහරවිට ඔරංඔටං එසේ නොවන්නටත් පුළුවන් නමුත් මෙවැනි අවස්ථාවකදී අපට ඇති අත්දැකීම් හා දැනුමට අනුව වඩාත්ම යහපත් දේ කළ යුතුයි.”ඒත් ඒ වියෝ දුක අකීගේ මුහුණින් කියැවෙනවාද කියලත් හිතුන තරම්. කවුළුවෙන් පිටත සිටියත් “මම ඔයාලට ආදරෙයි” කියනවා වැනි බැල්මකින් යුෆෝගේ ඇස්වල සටහන්ව තිබෙන්නේ. ඔරංඔටං ගේ ගර්භනී කාලය මාස 09 යක් පමණ වෙනවා. යුෆෝත් අකීත් දරුපැටියා ලැබෙන්නට ආසන්න වන තෙක් ම දිවි ගෙවුවේ එකම කූඩුවක.ඔරංඔටං ගේ බුද්ධිය කොතෙක් දියුණුද කියනව නම් ඔවුන්ට ඉතා දියුණු භාෂා ඥානයක් ඇති බවයි කියැවෙන්නේ. දැනට හඳුනාගෙන ඇති පරිදි සංඥා 40 කට වඩා අදහස් පළකිරීම සඳහා ඔවුනොවුන් අතර භාවිතා වෙන බවත් චින්පන්සින්ට වඩා දියුණු අන්දමින් සන්නිවේදනයේ නිරතවන බවත් ඉන්දුනීසියාවේ ට්‍රැන්ගුන් සත්වෝද්‍යානය ආශි‍්‍රතව කළ පර්යේෂණයකින් හෙළිවී ඇත.ඔරංඔටං ගැහැනු සතෙකු ලිංගික කාර්යය සඳහා සම්බන්ධ වන්නේ ඈ පි‍්‍රය කරන පිරිමි සතෙකු සමඟ පමණක් වීමද විශේෂයකි. එසේ තේරීමක් කළ නොහැකි තත්වයකට පත්වන්නේ ශරීර ශක්තියෙන් හීන නොවැඩුණු ඔරංඔටං ගැහැනු සතුන් බවද ඉන්දුනීසියා සත්වෝද්‍යාන ඇසුරින් කළ පර්යේෂණයන්ගෙන් හෙළිවී තිබේ.ඔරංඔටං අදටත් වැඩි වශයෙන් ජීවත් වන්නේ ඔවුන්ගේ මුල් වාස භූමිවලමය. ඉන්දුනීසියාවේ තැන්ජුන් හා සෙබැගු ජාතික වනෝද්‍යානවල මෙන් ම මලයාසියාහී ගුන් යුග් පැලුන්ග් හා බුකිට් ලෝන්ග් හී ගුන්ගු ලෙයුසා ජාතික වනෝද්‍යානවලයි. 2003 වසරේ කළ සංගණනයකට අනුව ඔරංඔටං සුමත්‍රා වර්ගය 73000 කට සීමාවී ඇති අතර ඔරංඔටං බ්‍රෝනියන් වර්ගයේ ගහණය 45000 ත් 69000 අතර වන බව හඳුනාගෙන ඇත.වන විනාශය හේතුවෙන් ශීඝ්‍රයෙන් වඳවී යන මේ අපූරු වනවාසියා ලංකාවේදී අපට දැකගත හැකි වන්නේ දෙහිවලදී පමණි. ඔවුන් අතරින් ද මේ අලුත් අමුත්තා සකීෆෝ ශ්‍රී ලාංකේය යයි පැවසිය හැකි ඔරංඔටං පරපුරක මුල් පුරුකයි. සකීෆෝ පුංචි ඔරංඔටං සිඟිත්තා අපිට වඩාත් වැදගත් වන්නේ ඒ හේතුවෙන් නිසායි.බුද්ධිකා බ්‍රාහ්මණගේඡායාරූප – ගීත් ද මෙල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=av11041720</link>
    <topic>බොලිවුඩ් රස කතා</topic>
    <author>සුජීව තේවහෙට්ටිගේ</author>
    <content>බොලිවුඩ් රස කතාස්ටන්ට්’ හෙවත් ආදේශක නළුවෙකු හෝ නිළියක යොදා ගන්නේ කිසියම් ත්‍රාසජනක, අනතුරුදායක රංගනයන් නිරූපණය කරන්නයි. චිත්‍රපටයක ප්‍රධාන චරිතයක් නිරූපණය කරන නළුවෙකු හෝ නිළියකගේ අවශ්‍යතාව මත හෝ අධ්‍යක්ෂවරයාගේ අවශ්‍යතාව මත මෙවැනි ස්ටන්ට් නළුවෙකු හෝ නිළියක යොදා ගන්නට පුළුවනි. බොලිවුඩ් සිනමාවේ මෙවැනි ‘ස්ටන්ට්’ ශිල්පීන් යොදා ගැනීමක් ප්‍රතික්ෂේප කරන නළුවන් හෝ නිළියන් සිටිනවා.කරීනා කපූර් ද එවැනි නිළියක්. එක්තරා අවදානම් සහගත දර්ශනයක් නිරූපණය කරන්නට ඇය මෑතකදී නොබියව ඉදිරිපත් වුණා. ඒ, පසුගිය දිනවල රූපගත වූ ‘ඒජන්ට් විනෝද්’ චිත්‍රපටයේ දර්ශනයක් වෙනුවෙන්. මේ චිත්‍රපටය නිෂ්පාදනය කරන්නේ කරීනා ගේ පෙම්වතා, සායිෆ් අලි ඛාන්.‘ඒජන්ට් විනෝද්’ චිත්‍රපටයේ එක්තරා දර්ශනයකදී කරීනා හෙලිකොප්ටරයකින් බිමට පනින අවස්ථාවක් නිරූපණය කළ යුතුව තිබුණා. මේ වෙනුවෙන් ඇත්තටම කරීනා රඟපෑ යුතුව තිබුණේ නැහැ. ඒ වෙනුවට ආදේශක නළුවෙකු යොදා ගන්නටයි චිත්‍රපටයේ අධ්‍යක්ෂ ශ්‍රී රාම් රාඝවන් තීරණය කළේ. නිෂ්පාදක සායිෆ් ද එයට එකඟ වුණා. නමුත් කරීනා මේ දෙදෙනාගේ ම තීරණයට එකඟ වුණේ නැහැ.ඇයට අවශ්‍ය වුණේ තමන්ම එම දර්ශනයේ රඟපාන්නටයි. සායිෆ් සහ අධ්‍යක්ෂ ශ්‍රී රාම් ද එහි ඇති අනතුරුදායක තත්ත්වය කරීනාට පැහැදිලි කළා. නමුත්, කරීනා ගේ අදහස වෙනස් වුණේ නැහැ. “නෑ නෑ මම ම මේ දර්ශනයේ රඟපානවා” ඇය තරයේම කියා සිටියා. අන්තිමේදී ශ්‍රී රාම්ටත්, සායිෆ්ටත් කරීනාට අවනත වෙන්නට සිද්ධ වුණා. ඒ අනුව දර්ශනය රූපගත කිරීම ආරම්භ වුණා. කරීනා හෙලිකොප්ටරයට ගොඩ වුණා. ගුවනට නැගුණු හෙලිකොප්ටරය ගුවනේ සැරි සරනවා.අධ්‍යක්ෂවරයාගේ විධානය මත රූපගත කිරීම ආරම්භ කෙරුණා. උද්‍යානයක් වැනි ස්ථානයකයි, කැමරාව රඳවා තිබුණේ. කැමරා ශිල්පියා තම කටයුත්ත ඉටුකරද්දී අධ්‍යක්ෂවරයා අණ කළ ලෙසින්ම හෙලිකොප්ටරය උද්‍යානයට තරමක් පහත් වුණා. එහි දොරටුව අසල සිටගත් කරීනා, කඹයක එල්ලී එක්වරම බිමට පැන්නා. දර්ශනය ඉතා හොඳින් රූපගත වුණා. ඒත් බිමට පැන්න කරීනා නැගී සිටියේ තරමක අපහසුවෙන්. ඇය තම ගෙල පෙදෙසත් අල්ලාගෙන අපහසුවකින් සිටින අයුරු කාටවත් සැඟවිය හැකි වුණේ නැහැ.වහාම ඇය වෙතට දිවගිය සායිෆ්, ඇයව අල්ලා ගත්තා. ඇයගෙන් කරුණු විමසුවා. ඒ මොහොතේදීයි ඇය තම අපහසුවට හේතුව හෙළි කළේ. ඇයගේ ගෙල උලුක්කු වෙලා. කවුරු කවුරුත් උනන්දු වුණේ කරීනා ව වහාම වෛද්‍යවරයකු වෙතට රැගෙන යන්නටයි. නමුත්, කරීනාට ඊට කැමති වුණේ නැහැ. “නෑ නෑ මට අමාරුවක් නැහැ. දිගටම ෂූටින් කරගෙන යමු” ඇය නැවතත් තරයේම කියා සිටියා. ඒ මොහොතේදී නම් කරීනා සමඟ කවුරුන්වත් එකඟ වුණේ නැහැ.“මම නම් හරිම ආසයි, ස්ටන්ට්’ රඟපෑම් වලට. හෙලිකොප්ටර් එකෙන් පැන්නාම බෙල්ල පොඩ්ඩක් උලුක්කු වුණා නම් තමයි. ඒත් ඒක ඒ හැටි ගණන් ගන්න තරම් දෙයක් නෙමෙයි. මට නම් ඔය වගේ දේවල් ප්‍රශ්නයක් වෙලා නැහැ.” කරීනා කිසිදු වගක් නැතිව එලෙස කියා සිටියත්, ‘ඒජන්ට් විනෝද්’ චිත්‍රපට කණ්ඩායමේ නිරතුරු සූදානමින් පසුවන වෛද්‍ය කණ්ඩායම ඉක්මනින්ම ඇයට ප්‍රථමාධාර ලබා දුන්නා.ඉන් පසුව ඇයට වේදනා නාශක පෙති ලබා දීමටත් ඔවුන් උනන්දු වුණා. තම ගෙල පෙදෙසෙහි වේදනාව අඩු වූ පසුව ඇය නැවතත් ඉතිරි දර්ශන කිහිපයක ද රඟපෑවා. එදා දවසේ වැඩ කටයුතු නිම වී නිවසට පැමිණි කරීනා වෛද්‍ය කණ්ඩායම ලබා දුන් ක්‍රීම් වර්ගයක් තම ගෙලෙහි ආලේප කර ගත්තා. කරීනා එවැනි අනතුරක් එතරම් ගණන් නොගෙන සිටියේ තම පෙම්වතා ගේ චිත්‍රපටය නිසා වන්නට ඇති.ඒ කියන්නේ සායිෆ් වෙනුවෙන් ඕනෑම කැප කිරීමක් කරන්නට කරීනා ලෑස්තියි කියල ද? කරීනාගේ කැපවීම කෙසේ වෙතත් සායිෆ් ඇය කෙරෙහි පෙර දා තරම් සෙනෙහසක් දක්වන්නේ ද යන කාරණය වඩාත්ම මතු වී පෙනෙනවා. මෑතකදී සායිෆ් සිදුකළ යම් දෙයක් නිසයි මේ බව විමසන්නට සිදුවී තිබෙන්නේ. සායිෆ් තමන්ගේ අතක පච්චයක් ලෙස සටහන් කරගෙන තිබූ ‘කරීනා’ ගේ නාමය හිටි හැටියේම මකා දමලා.මෙය කරීනා ගේ හිත වේදනාවට පත් කරන්නක් බවට පත්වෙලා. ලේසර් කිරණ වලින් කරීනාගේ නම සටහන් කරන්නට සායිෆ් පෙළඹුණෙණ් ඔහු සහ කරීනා පෙම්වතුන් ලෙස කල් ගෙවූ මුල් කාලයේදීයි. සායිෆ් මේ පච්චය හැඳින්වූයේ ආදරයේ සංකේතයක් ලෙසයි. චිත්‍රපට රූපගත කිරීමකදී පවා මෙය ඉවත් කරගන්නට සායිෆ් කැමති වුණේ නැහැ. ඒ වුණත් ‘ආදරයේ සංකේතය’ හදිසියේම මැකී ගියේ ඇයි දැයි දැන් කරීනාට ප්‍රශ්නයක් වෙලා. මේ හේතුවෙන් දෙදෙනාගේ ආදරයත් මැකී යාවි දැයි බොහෝ දෙනකු ප්‍රශ්න කරනවා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=ay1104171</link>
    <topic>පාලම්පාරුවෙන් පාලමට</topic>
    <author>තාරක වික්‍රමසේකර</author>
    <content>වෙරළුගස්තොටුපොළ නව පාලමදුර ඈත ගම් දනව් සිසාරා නව මං මාවත් ඉඳිවෙයි. නව පාලම් ඉඳිවෙයි. දුර ඈත වැවෙන එළවළු පලතුරු මේ මං ඔස්සේ කඩිනමින් නගර කරා එන්නට පටන් ගෙන ඇත.ශ්‍රී ලංකාවේ දියුණුම පළාත ලෙස සැලකෙන්නේ බස්නාහිර පළාතයි. සුපිරි පාසල්, රාජ්‍ය ආයතන, අමාත්‍යාංශ, රෝහල් මේ ආදී සියලු පහසුකමින් සම්පූර්ණ වී ඇත්තේ කොළඹ දිස්ත්‍රික්කයයි.බස්නාහිර පළාතේ ඊළඟට සශ්‍රීක තවත් විදියකින් කීවොත් දියුණු වෙන දිස්ත්‍රික්කය ගම්පහ දිස්ත්‍රික්කයයි. අනෙක් දිස්ත්‍රික්කය කළුතරයි. මෙහිලා කළුතර දිස්ත්‍රික්කය ගැන බොහෝ දෙනෙක් නොදන්නා කතාන්දර රාශියක් ඇත.කළුතර දිස්ත්‍රික්කයේ අභ්‍යන්තරික බොහෝ ප්‍රදේශවල ඈත ගම්මානවල තිබෙන පහසුකම්වත් තිබුණේ නැත. කළුතර බස්නාහිරින් කොළඹ දිස්ත්‍රික්කයටත් දකුණින් ගාල්ල දිස්ත්‍රික්කයටත් රට අභ්‍යන්තරයෙන් රත්නපුර දිස්ත්‍රික්කයටත් අනෙක් පසින් ඉන්දියන් සාගරයටත් මැදිව පිහිටා ඇත.එහෙත් මධ්‍යම කඳුකරයේ සිට ගලා එන කළු ගඟත් සිංහරාජයෙන් ගලා එන කුකුළේ ගඟත් කළුතර දිස්ත්‍රික්කයේ බොහෝ ප්‍රදේශ මධ්‍යයෙන් ගලා යාම නිසා කළුතර දිස්ත්‍රික්කයේ බොහෝ මාර්ග පද්ධති අවහිර වී ඇත. ප්‍රධාන ශ්‍රේණිගත මාර්ගයක හැරෙන්නට අනෙක් බොහෝ තැන්වල තිබුණේ පාලම් පාරු, පාරු, ඒ දඬු වැනි ඉතා පැරැණි ග්‍රාමීය ජනතාවට හුරු ජලාශ තරණ ක්‍රමවේදයන්ය.බස්නාහිර පමණක් නොව මෙරට සමස්ත සංවර්ධනයට කළුතර දිස්ත්‍රික්කයෙන් ලැබෙන්නේ සුළුපටු දායකත්වයක් නොවේ. ඒත් මේ විශාල දායකත්වය වර්ෂා කාලයට සේදී ගියේය. පාලම් පාරු, ඔරු, ඒ දඬු වර්ෂා කාලයට භාවිත කළ නොහැකි විය. පාලම් පාරු, ඔරු පාරු ආදිය වැසි කාලයට එගොඩ මෙගොඩ පැදීම අසීරු මෙන්ම ඒ දඬු මතින් ගමන් කිරීම අනතුරුදායක මෙන්ම ඇතැම් ඒ දඬුවලට හානි පැමිණීමත් ඊට හේතු විය.විශේෂයෙන්ම මේ ගැටලුවලට මැදි වූයේ බුලත්සිංහල ආසනයයි. බස්නාහිර පළාතේ වුවද මෙහි ජනතාවට තිබු මාර්ග ගැටලුව සුළුපටු නොවේ. ඔවුහු ඒ නිසා දැඩි ලෙස අසරණ වූහ. රැකියා කරා යන්නන්ට රැකියාවලට යාමට නොහැකි විය. පාසල් සිසුන්ට පාසල් යාම අහිමි විය. ලෙඩට දුකට බෙහෙතක් ගැනීමට රෝහලකට යාමට නොහැකි විය. ගැබිනි මවුවරු රෝහල් කරා යා ගත නොහැකිව අකාලයේ මියගිය අවස්ථා ද වාර්තා විය.එහෙත් දැන් ඒ අවාසනාවන්ත යුගය ද ක්‍රමයෙන් ඉවත්ව යන බව දක්නට ඇත.කළු ගඟ පිටාර ගැලුවත් මාර්ග පද්ධතිය නිසියාකාර ක්‍රියාත්මක කිරීමට මහින්ද චින්තනය ඔස්සේ නව පාලම් 5 ක් බුලත්සිංහල කේන්ද්‍ර කරගෙන ඉදිකර ඇත. මෙය දශක ගණනාවක් මේ ප්‍රදේශවාසීන්ගේ සිත් තුළ තිබු සිහිනයක් මල්ඵල ගැන්වීමකි.පාලම් 5 න් පළමු පාලම ලත්පඳුර ප්‍රධාන පාලමයි. එහි දිග මීටර් 35 කි. බුලත්සිංහල හා අගලවත්ත යා කරමින් කුකුළේ ගඟේ අතු ගංගාවක් හරහා මෙය ඉදිකර ඇත. දෙවැන්න ද ලත්පඳුරේම පාලමකි. දිගින් මීටර 25 ක යකඩ පාලමක් වන මෙය බුලත්සිංහල පරගොඩ හරහා අගලවත්ත යා කරන මාර්ගයේ ඉදිකර ඇත.තුන්වැන්න මෝල්කාව පාලමයි. පරගොඩ දක්වා දිවෙන ප්‍රධාන මාර්ගයේ මීටර 110 ක් දිගින් යුක්තව මේ පාලම ඉදිකර ඇත.සිවුවැන්න වෙරළුගස් තොටුපොළ පාලමයි. බුලත්සිංහල - හොරණ මාර්ගයේ දිගින් මීටර් 70 ක් යුතුව යකඩ පාලමක් ලෙස එය ඉදිකර ඇත.මීට අමතරව බණ්ඩාරගම - පාණදුර අතර මීටර් 125 ක දිගකින් යුත් නව පාලමක් ද ඉදිකර ඇත. මේ පාලම් පහ සඳහා පමණක් මිලියන 2546.59 ක් වැය කර ඇතැයි මහාමාර්ග අමාත්‍යාංශය පවසයි.මේ ප්‍රධාන පාලම් ඉදි කරමින් යා කරන ලද ගම් හා නගර නිසා බස්නාහිර සැඟව ගිය මේ ප්‍රදේශ නව කළඑළි දැක්මක් වනු ඇත.වරාය හා මහා මාර්ග නියෝජ්‍ය අමාත්‍ය නිර්මල කොතලාවල මහතා නාරගල නව පාලම සම්බන්ධව සැලසුම් පරීක්ෂා කරමින්මීට අමතරව වස්කඩුව බණ්ඩාරගම - කැස්බෑව මාර්ගයේ පාලම් 3 ක් (පාලම් අංක 2/6, 3/6, 3/20) අලුතින් නිමවා ඇත. ඒ සඳහා මිලියන 215 ක් වැය කර ඇති අතර පසුගිය දිනවල වූ අධික ජල ගැලීමෙන් හානි වූ එම පාලම්වල අලුත්වැඩියාවන් ද දැන් සිදු කරනු ලැබේ.කළුතර දිස්ත්‍රික්කයේ සිදු කළ විශාලතම පාලම් සංවර්ධනය වූයේ ඒ - 2 මාර්ගයේ ඉදිකළ බෙන්තර පාලමයි. පටු මාර්ගයක් සහිත පාලමක් වූ බෙන්තර පාලම දුම්රිය පැමිණෙන අවස්ථාවන්වලදී උග්‍ර වාහන තදබදයකට ලක් විය. ඒ සඳහා මහින්ද චින්තනයෙන් කඩිනම් මාර්ග සංවර්ධන ව්‍යාපෘතිය යටතේ නව බෙන්තර පාලම ද ඉදිවිය.අප පෙර සඳහන් කළ පරිදි කළු ගඟ හා කුකුළේ ගඟ හරහා පාලම් පාරු වෙනුවට හැකි උපරීම ස්ථානයන් සඳහා නව පාලම් ඉදිකිරීම් ද අරඹා ඇත.විශේෂයෙන්ම බුලත්සිංහල - ඉහළ නාරගල ඉළිඹ තොටුපොළ නව පාලමක් ඉදිකිරීමට මේ වන විට මුල් ගල තබා ඇත.එම පාලම ඉදිකිරීමෙන් පසු හොරණ - බුලත්සිංහල මාර්ගයේ ගෝවින්න හන්දියේ සිට ඉහළ නාරගල හරහා හොරණ දක්වා යන මාර්ගය ඉතා කෙටි මාර්ගයක් බවට පත් වේ.එම නිසා කොළඹ - පාණදුර - රත්නපුර මාර්ගයටත් අගලවත්ත - මතුගම - කළුතර මාර්ගයටත් කඩිනමින් ගමන් කිරීමට ප්‍රදේශවාසීන්ට හැකි වනු ඇත. ඉදිවන පාලමේ දිග මීටර් 80 කි. පළල මීටර් 10 කි. ඊට වැය කරන මුදල මිලියන 100 කි.එසේ ම බුලත්සිංහල - පොලේගොඩ ඉහළ වෙල්ගම - කුඩා ගඟ හරහා හොන්නක තොටුපළ පාර කුඩා ගඟ මතින් (මැදියංගොඩ) මේ වන විට පාලමක් ඉදිකරමින් පවතී. දැනට එහි තිබෙන ඔරු පාරු මඟින් ජනතාව එගොඩ මෙගොඩ කරන නමුත් වර්ෂා කාලයට සියලු ගමන් ඇණ හිටී.මේ නිසා ඉහළ වෙල්ගම ජනතාවට බුලත්සිංහල දක්වා යාමට ගෙවා යා යුත්තේ කිලෝමීටර් 3 ක් පමණි. නැතහොත් ඉහළ වෙල්ගම ඇතුළු එම ප්‍රදේශවල වැසියන් පොලේගොඩ හරහා කිලෝමීටර් 15 ක දුරක් ගෙවා බුලත්සිංහලට යා යුතුය.ඉදින් පාසල් දරුවන් පාසල් යන්නේ කෙසේ ද? පාලම් පාරුවෙන් ගමන් කරන දරු දැරියන් ඇතුළු ප්‍රදේශවාසීන්ගේ ගමන් බිමන් තීරණය කෙළේ ඔවුන් නොව වැස්ස හා ගඟ දියයි.මේ ප්‍රදේශවාසීන් 1954 වසරේ සිට ගඟෙන් එතෙර වීමට පාලම් ඉල්ලා ඇතත් ඔවුන්ගේ හඬට පිළිතුරක් ලැබුණේ වත්මන් මාර්ග හා පාලම් තැනීමේ කඩිනම් ප්‍රතිපත්තිය මතය.මේ පාලම් ඉදිකිරීම මෙතනින් නවතින්නේ නැත. නැවතී ද නැත. පාලම් පාරු ඇති ඔරු පාරු බෝට්ටු සේවා ක්‍රියාත්මක සෙසු ගං ඉවුරු කරා ද මේ පාලම් ඉදිවනු ඇත. මේ ජනතාව ඉල්ලන්නේ ද තමන්ගේ ගමන් පහසුවට ගඟෙන් එතෙර වීමට ආරක්ෂාකාරී මඟකි. ඒ පාලමකි. මේ පාලම් තැනීමෙන් පමණක් කළුතර දිස්ත්‍රික්කයේ සංවර්ධන කටයුතු නැවතී නැත.වෙරළුගස්තොටුපොළ නව පාලමමාර්ග සංවර්ධනයට ද විශාල දායකත්වයක් මහාමාර්ග අමාත්‍යාංශය විසින් ලබා දී ඇත. මේ යටතේ පාණදුර - නම්බපාන - රත්නපුර මාර්ගය (ඒ - 8) කිලෝමීටර් 33.82 ක් රුපියල් මිලියන 1566.95 ක වියදමින් කාපට් දමා සංවර්ධනය කර ඇත. එසේ ම ඉංගිරිය - රත්නපුර මාර්ගයේ පටු මාර්ග ස්ථාන මේ වන විට පුළුල් මාර්ග ලෙසින් සංවර්ධනය කර කාපට් අතුරා ඇත.ගෝවින්න සිට රැටියල වෙරළුගස් තොටුපොළ මාර්ගය ලක්ෂ 515 ක වියදමකින් කාපට් අතුරා සංවර්ධනය කර ඇත.එසේ ම ගෝවින්න හන්දිය - ඉහළ නාරගල මාර්ගය ලක්ෂ 360 ක වියදමින් කාපට් අතුරා සංවර්ධනය කිරීමේ වැඩ කටයුතු මේ වන විට අරඹා ඇත. කඩිනම් මාර්ග සංවර්ධන ව්‍යාපෘතියක් ලෙසින් අගලවත්ත - බුලත්සිංහල මාර්ගය ද මේ වන විට සංවර්ධනය කෙරේ.කළුතර දිස්ත්‍රික්කය යනු තේ, රබර්, පොල් යන මෙරට ප්‍රධාන අපනයන භෝග වගා කරන දිස්ත්‍රික්කයකි. විශේෂයෙන්ම කළුතර දිස්ත්‍රික්කය අභ්‍යන්තරයට වන්නට පිහිටි ගී කියන කන්දවත්ත අක්කර 4500 ක භූමි භාගයක් පුරා විසිරී ගිය විශාල වතු යායකි. මෙහි තේ, පොල්, රබර් මෙන්ම කුරුඳු, ගම්මිරිස් වැනි සුළු අපනයන භෝගත් වගා කෙරේ. එහෙත් නිසියාකාර මාර්ග පහසුකම් නැතිකමින් සියලු නිෂ්පාදන වෙළෙඳපොළට ගෙන ඒමට බාධා ඇති වී තිබිණි.විශේෂයෙන්ම තේ දලු ප්‍රවාහනයට මඟක් නැතිවීම මේ ගීකියන කන්දවත්ත වතු යායට තිබු විශාල ගැටලුවක් විය. එහෙත් දැන් මේ සියලු වැසියන්ගේ ප්‍රාර්ථනා මල්ඵල ගැන්වී ඇත. ගමන් පහසුවට මාර්ගයන්ට වඩා ඔවුනට අවශ්‍ය වූයේ ගඟෙන් එතෙර වීමට පාලම් ය. දැන් පාලම් පමණක් නොව ඔවුනට මාර්ග සංවර්ධනයත් ලැබී ඇත.මේ සියලු සංවර්ධනය එම පුද්ගලයන්ගේ සංවර්ධනයක් නොවේ. කළුතර දිස්ත්‍රික්කයේ හෝ බුලත්සිංහල කේන්ද්‍රිය වූ සංවර්ධනයක් පමණක් නොවේ. දශක ගණනක් අඳුරේ අතපත ගාමින් පාලම් පාරු මතින් ගමන් කර දිවි ගෙවූ ජනතාවගේ සංවර්ධනයක් පමණක්ම නොවේ. එය සමස්ත ශ්‍රී ලංකාවාසීන්ගේම සංවර්ධනයකි. අප සැම මෙතරම් ඒ ගැන කතා කළ යුත්තේ එහෙයිනි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=ay1104172</link>
    <topic>දේශීය බීජ සංරක්‍ෂණයට ‘දිවි නැඟුම’ යොදා ගනිමු</topic>
    <author>චින්තක සී. ගුණදාස</author>
    <content>ගොවිතැන ඇරඹුණ දා පටන් අපේ රටේ පමණක් නොව ලෝකයේ සැම තැනකම ගොවීහු ඊළඟ කන්නයේ වගා කිරීම සඳහා තමාගේම ගොවිපළෙන් හඳුනාගත් බීජ තෝරා, වේලා ගබඩාකර තබා ගැනීම පුරුද්දක් කොට ගත්හ.සේ පරම්පරා ගණනාවක් අප සතුව තිබූ අතිවිශාල ජාන විවිධත්වයකට උරුමකම් කී දේශීය බීජ වර්ගවල අයිතිය විජාතික බහුජාතික සමාගම් කීපයක් විසින් අයිතිකර ගනු ලැබීම බරපතළ අපරාධයකි.”අපි වවමු - රට නඟමු” ජාතික වැඩපිළිවෙළ සමඟ රටේ අස්සක් මුල්ලක් නෑර ගෙවතු වගාවන් ඉතා සාර්ථක ලෙස ආරම්භ විය. වෙළඳපළේ තිබූ සියලු බීජවර්ග විකිණී අවසන් විය.විවිධාකාර රෝග කාරකයන් සහිත ගුණාත්මයෙන් අඩු බීජ වෙළෙඳපළ වෙත ඇදී ආවේය. මේ සෑම බීජ වර්ගයක්ම ජාන තාක්‍ෂණයෙන් නිපදවන ලද දෙවන පරම්පරාවක් නැති දෙමුහුන් බීජ වෙයි. සෑම කන්නයකදීම මිලදී ගත යුතුය. අප සතුව තිබූ බීජ නැති කරගෙන සැම කන්නයකම වෙළෙඳපොළෙන් බීජ ගැනීමට සිදුවීම ලැජ්ජාවකි.”දිවි නැගුම” ගෙවතු දශලක්‍ෂයක් සෑදීමේ ජාතික වැඩපිළිවෙළ මඟින්වත් අප සතුව තිබූ දේශීය මුල් පරම්පරාවේ බීජ සංරක්‍ෂණය කර ගොවීන් හා එකතුව දේශීය බීජ නිෂ්පාදනය කරන්නේ නම් ග්‍රාමීය ආර්ථිකයට ශක්තියක් වනු ඇත.ගමේ ගොඩේ හැදුණ ගස්ලබු අද වනවිට වඳවෙමින් පවතී.ඒ වෙනුවට රෙඩ්ලේඩි වැනි විදේශීය දෙමුහුන් වර්ග හඳුන්වා දී ඇත.එම ගස්ලබු ඇට කිලෝවක් රුපියල් 80,000/= ක් පමණවේ. අනෙකුත් පලතුරු, එළවළු බීජ වර්ගවල මිලද එසේමය.අලුතින් බීජ පනතක් හඳුන්වා දීමට යෝජනා කෙරුණද අදටත් වලංගුව පවතින්නේ 2003 වසරෙදී ඉදිරිපත් වූ බීජ පනතයි. වෙනත් බීජ පනතක් ගෙන එනවාට වඩා තිබෙන බීජ පනත සක්‍රීය කිරීම වැදගත්වේ.අඩුම තරමින්එයින් බාල බීජ වර්ග ගොවීන් අතට පත්වීම වළකී. බීජ සඳහා ප්‍රමිති සහතිකයක් ලබාදීමේ හැකියාවක් ද පවතී.අත්‍යාවශ්‍ය ආහාර නිෂ්පාදනයේදී ගොවීන් නිතර නිතර දෙමුහුන් බීජ වර්ග භාවිත කිරීම නිසා එම බීජ ගොවීන් අතර ජනපි‍්‍රය වේ. දෙමුහුන් ප්‍රචලිත වීමෙන් දේශීය පැරණි බෝග දර්ශයන් වගාවෙන් ඉවත්වෙයි. අප සැලකිලිමත් විය යුත්තේ අපේ රටට ගැළපෙන අපට ගැළපෙන වැඩි දියුණු කළ බීජ මොනවාද යන්නයි. ඒ පිළිබඳ විමසා බැලීමට අපගේ පර්යේෂණ අංශය තවදුරටත් පුළුල් කළ යුතුව ඇත.දේශීය බීජ සංරක්‍ෂණය හා ව්‍යාප්තිය සඳහා ජාතික වැඩපිළිවෙළක් ගොවිජන සේවා මධ්‍යස්ථාන මට්ටමින් ආරම්භ කිරීමට “දිවි නැඟුම” මගින් සිදු කිරීමට හැකි වන්නේ නම් ලාංකීය කර්මාන්තය නව යුගයක් කරා ගෙනයාමට එය පිටුබලයක් වනු ඇත.චින්තක සී. ගුණදාසකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=ay1104173</link>
    <topic>මිනිස්සු වගේම ගස් වැලුත් ආදරය ඉල්ලනවා</topic>
    <author>රූපාන්ති බුලත්සිංහල</author>
    <content>දරුවෙකු හදා වඩා ගන්නවා වගේ ම පරිස්සමින් ගසක් වැලක් හදා ගත යුතු ය. හිමිදිරියේ කවුළු පියන්පත් හැර ගෙමිදුල දෙස බලන ඔබට සරු සාරව ඵලබර වී ඇති ගස්වැල් දැකීම කෙතරම් ප්‍රිය උපදවන්නක් ද?දෑතේ වීරිය රසවත් බත් පිඟානක් භුක්ති විදීමේ අවස්ථාව සලසා දෙයි. වෙර වීරියෙන් ගොවිතැන කරන ඔහු හමුවීමට ගම්පහ අකරවිටට යනවිට මද්දහන පසුවීමට ආසන්නව තිබිණි.දැඩි අව් රශ්මියේ වෙහෙස කර බව ද නොතකා පොළොව සමඟ ඔට්ටුවෙන ඔහු කාටත් ගෙන දුන්නේ ආදර්ශයකි. නමින් විල්සන් මුණසිංහ වූ ඔහු ලත් දැනුම ඔබට බෙදාදීම ඔබේ වගාවටත් මහා පිටිවහලක් වෙනු නො අනුමාන ය.“මං කලකට ඉහත දී හමුදා සේවයේ නියුතු වුණා. ඒ කාලයේ ඉඳලම මං වගා කටයුතු වල නිරත වුණේ ආසාවෙන්. යාපනේ පස වගා කරන්න නම් නියමයි. ඒ දවස්වල අපි උයන්න ගත්තු එළවළු ඇට වගයක් මං කාණුවකට විසි කරලා දැම්මා. සතියක් දෙකක් ගත වුණා.මෙන්න පැළ ගොඩක් හැදිලා. හිතේ සතුට කියාගන්න බැහැ. ඊට පස්සෙ මං නැවැතිලා ඉන්න ක්වාටස් වලත් වවන්න ගත්තා. සරු සාරෙට ඵල දරන කොට සතුට දරාගන්න බැහැ.ඒ පාර මං හිතුවා ගෙදර ආවමත් වවනවා කියලා. හැකි හැම වේලාවකම වගා කරන්න පටන් ගත්තා. වගා කරලා විතරක් වැඩක් නැහැ. මේ ගොල්ලො ගැන හැම වේලාවකම ඇහැ ගහගෙන ඉන්න ඕනෙ. වතුර, ආහාර ඕනෙ වේලාවට ඒ ගොල්ලන්ට කතා කරලා කියන්න බැහැ.ඒ හින්දම තමයි අපි වේලාවට ආහාර කෑම දෙන්න ඕනෙ. මං හැමදාම උදේට ගෙවත්ත පරීක්ෂා කරනවා. මේ වත්තේ තියෙන හැම ගහ කොළක් ගැන ම මම හොඳට දන්නවා. ආවට ගියාට වවන්න බැහැ.වගාවට ආදරයක් තියෙන්න ඕනෙ. මිනිස්සු වගේ ගස් වැලුත් ආදරය ඉල්ලනවා. ප්‍රශ්නෙ තියෙන්නෙ ඒ ගොල්ලන්ට කතා කරන්න බැරි එකයි. කතා කරන්න බැරි අය එක්ක ගනුදෙනු කරන ක්‍රමවේදය ගොවි මහත්තයෙක් හඳුනා ගැනීම වැදගත් වෙනවා. එක පාර හැම දෙයක් ම කරන්න බැහැ. මමත් වවන්න අරගෙන අවුරුදු 20 ක් විතර වෙනවා.හමුදාවෙන් පස්සෙ මං එයාර් ලංකා එකේ ආරක්ෂක අංශයට බැඳුණා. ඒ කාලෙ මට කෘෂිකර්මය පිළිබඳ අත්දැකීම් ගොඩක් ලැබුණා. මැලේසියා, සිංගප්පූරු වගේ රටවල මිනිස්සු බඳුන් වල වගා කරන්න හරිම දක්ෂයි. ඒ අත්දැකිම් මගේ ජීවිතයට එකතු වුණා.බඳුන්වල තවාන කරන්න මගේ හිතේ ලොකු පෙළඹවීමක් ඇති වුණේ මෙයින් පස්සේ. හැබැයි මට අවශ්‍ය වුණා ගසට ඉක්මනින් පොහොරත් ජලයත් උරාගන්න ක්‍රමයක්. මේ සඳහා පස වෙනස් කරන්න ඕනෙ කියන අදහස මගේ හිතට ආවා. මට හිතුණා හුඹස් පස තමයි මේකට හොඳම කියලා.මේ අත්හදා බැලීම කරන්න හිතාගෙන මං හුඹස් මැටි තුනී කරලා ඒකට සියුම් පස් ටිකක් එකතු කරලා. ඒකට ම ගොම පොහොර එළු පොහොර කුකුළු පොහොර කොළ පොහොර එකතු කරලා වගා කිරීමට බඳුන සකස් කළා.බඳුන් වගාවට අවශ්‍ය කාබනික පොහොර සාදා ගැනීමට නම් ගොම පොහොර කුකුළු පොහොර, එළු පොහොර කොළ පොහොර මේ සියල්ලම වලකට දාලා සතියක් දෙකක් තියෙන්න ඕනෙ. ඊට පස්සෙ ඒකට කඳ පණුවෝ ගැඩවිල් පණුවො එන්න පටන් ගන්නවා.උන් එහාට මෙහාට පසත් එක්ක පොහොර පෙරළන්න ගන්නවා. එහෙම ජීර්ණය වුණ පොහොර තමයි බඳුන් වගාවට සුදුසු ම වන්නේ මේ පොහොරටම ඩොලමයිට් ටිකක් හරි පොස්පේට් ටිකක් හරි එකතු කළාම තවත් සාර්ථකයි.විල්සන් මුණසිංහ මහතා සහ ඹහුගේ සහායක, කෘෂිකර්ම නිලධාරිනී දීපානි වනසිංහ මහත්මියගේ උපදෙස් ලබමින්“ආ... මං කිව්වනේ බඳුන් වගාව අත්හදා බලන්න ගත්ත කියලා. බඳුන් වගාවට දැම්මේ මං අර සාදාගත් මිශ්‍රණයයි. මේ ක්‍රමය ඉතා ම සාර්ථක ප්‍රතිඵල ගෙනැත් දුන්නා. ඊට පස්සෙ තමයි මං දිගටම බඳුන් වගාව කළේ. පොඩි ගෙවත්තක නම් මේ ක්‍රමය වඩාත් යෝග්‍යයි. ඵලදාවත් වැඩියි.හැබැයි ගෙවත්තකට තියෙන භයානකම දෙයක් තමයි කෘමි උවදුරු. මේ හැම දෙයකටම දේශීය කෘමිනාශක හදාගන්න එක වැදගත්. ශරීරයටත් අහිතකර බවක් නැහැ.කොහොඹ පොතු, කොහොඹ කොළ, කොහොඹ ඇට, නික, පාවට්ටා, අමු ඉඟුරු හා අමු ඉඟුරු කොළ , අරත්ත කොළ සහ අල, සුදු ලූණු, කොච්චි, ගොමමේ සියල්ලම කොටාගෙන වතුර දාලා එකට පල්වෙන්න දාන්න ඕනෙ. අමුද්‍රව්‍ය කිලෝ 2 කට නම් වතුර ගැලුම් 06 ක් දාන්න. සති දෙකක් ගියාට පස්සේ මේ දියරය ඉතා ම සැරයි. කෘමීන්ගෙන් 50% ක් විතර මේ දියරය ඉස්සහම ඉවත්වෙනවා. මහා පරිමාණ ගෙවත්තකට නම් මේක සුදසු නැහැ.හැම ගෙවත්තකම වගේ මගේ ගෙවත්තටත් පිටි මකුණා ගේ උවදුර ආවා. මට මුලින් ම මේක දැක්කහම ගොඩක් කේන්ති ගියා. ඒ පාර මං අතේ තිබුණ තේ එක, එක උඩ විසි කළා. ටික වෙලාවකින් එතනට කූඹි ආවා. මං දැක්කා කළු කූඹි ඇඹලයින් එකතුවෙලා පිටි මකුණව කනවා. මං හිතුවා මේක හොඳ ක්‍රමයක් කියලා. ඒ පාර අනෙක් පිටි මකුණෝ ඉන්න තැන්වලට සීනි දියකරලා දැම්මා. ක්‍රමය සාර්ථකයි. හැබැයි පොඩි ගෙවත්තකට මේ ක්‍රමය හොඳ.මං මුලින් කිව්වා වගේ වගාවට ආදරය කරනවා නම් හොයලා බලනවා නම් මුලින් ම පිටි මකුණා අයින් කරන්න පුළුවන් වෙනවා.මේ තියෙන්නෙ මගේ පලතුරු වගාව මේ හැම එකක් ම රිකිලි බද්ධය කරලා තියෙන්නෙ. රිකිලි බද්ධය කරන කොට ඒකට විතරක් පිහියක් තියාගන්න. නැත්නම් විෂ බීජ බද්ධයට එකතු වෙනවා. බද්ධ කිරීමකින් පසු පොලිතින් ආවරණයක් කිරීම ඉතාම වැදගත්. ඒ වගේමයි හෙවණත්.මේ හැම දෙයක් ම මගේ වගාවට එකතු කරගත්තේ අත්දැකීම් වලින්. ගොවියෙක් හැම විටම සොයන්නෙක් විය යුතුයි. නැත්නම් ගොවිතැන සාර්ථක වෙන්නෙ නැහැ.රූපාන්ති බුලත්සිංහලසේයාරූ - සුදම් ගුණසිංහඔබේ ගෙවත්තත් මේ වගේ සරුසාරද පල බරද කරල් පිරිලද එහෙනම් අපට විස්තර එවන්න.දිවි නැඟුමට ගෙවත්ත, සිළුමිණ, ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=ay1104174</link>
    <topic>කොටස් නැඟීම ඇරැඹේ</topic>
    <author>තාරක වික්‍රමසේකර</author>
    <content>ගෙවී ගිය අවුරුදු සතියේ 13, 14, 15 තෙදින කොටස් වෙළෙඳ පොළ ගනුදෙනු සිදුවූයේ නැත. පෙර සතියේ කොටස් වෙළෙද පොළ ගනුදෙනු තරමක් වර්ධනය විය. පසුගිය 6 වැනිදා බදාදා දින කොටස් වෙළෙඳ පොළ ගනුදෙනු හොඳ මට්ටමකින් පැවතුණි.මිල ඉහළ යාම් අතුරින් ඉහළ වෙළෙඳ වටිනාකමක් ඇති සමාගම් කොටස් සඳහා ද හොඳ ඉල්ලුමක් තිබුණි.සින්ග් ලංකා සමාගමේ කොටසක් රුපියල් 1862.50 සිට රුපියල් 2793.60 ක් දක්වා රුපියල් 931.10 කින් වැඩි විය. අලෙවි වූ කොටස් සංඛ්‍යාව 2000 කි.ඔටෝඩ්‍රෝම් සමාගමේ කොටසක් රුපියල් 860 සිට 1200 ක් දක්වා ඉහළ ගියේය. දිනය අවසානයේදී සමාගමේ කොටසක මිල රුපියල් 1000 ක් ලෙසින් දැක්වුණි. කළම්ෂෝ සමාගමේ කොටසක මිල ද රුපියල් 1400 සිට 1715.00 ක් දක්වා වැඩි විය. දිනය අවසානයේදී කොටසක මිල රුපියල් 1620.00 ක් ලෙසින් දැක්විණි.ලංකා අශෝක් ලේලන්ඩ් සමාගමේ කොටස් 100 ක් එදින අලෙවි වූයේ රුපියල් 2300 කටය. ඒ පෙර දිනට වඩා රුපියල් 350 ක අඩුවක් පෙන්නුම් කරමිනි.එදින අමානා (XR) කොටස් 2752300 ක් අලෙවි වූ අතර අමානා (Rights) කොටස් 3316800 ක් අලෙවි විය.7 වැනිදා බ්‍රහස්පතින්දා දිනයේ ද කොටස් මිල සංසරණය වූයේ ඒ අයුරින්ය. කළම්ෂෝ සමාගමේ කොටසක මිල රුපියල් 1620.00 සිට 2430.00 ක් දක්වා රුපියල් 810 කින් ඉහළ ගියේය.මොරිසන්ස් සමාගමේ කොටසක මිල ද රුපියල් 2160.00 සිට 2699 ක් දක්වා ඉහළ ගියේය. එසේම හන්ටර්ස් සමාගමේ කොටසක් ද රුපියල් 1650 සිට රුපියල් 2300 ක් දක්වා ඉහළ ගිය අතර දිනය අවසානයේදී එය 1950.00 ක් බවට පත්ව තිබුණි. ලංකා අශෝක් ලේලන්ඩ් සමාගමේ ද කොටසක් රුපියල් 2300 සිට රුපියල් 2600 ක මිලට ඉහළ ගියේය. මොරිසන්ස් රුපියල් 2160 සිට 2699.00 ක් දක්වා ඉහළ ගියේය.එදින විශාල ලෙස මිල ඉහළ යාම් දක්නට නොලැබුණි. එදින ද වැඩිම කොටස් අලෙවි වීම අතින් අමානා ප්‍රථම ස්ථානයේ සිටියේය. අමානා (XR) කොටස් 7168900 ක් ද අමානා (Rights) කොටස් 8983400 ක් අලෙවි වීම ද මෙහිදී කැපී පෙනුණි.පසුගිය 8 වැනිදා සිකුරාදා දිනයේදී මිල ඉහළ ගිය සමාගම් අතර මුල් තැනක් ගත්තේ ලංකා අශෝක් ලේලන්ඩ් සමාගමයි. පෙර දින රුපියල් 2550.00 ක්වූ සමාගමේ කොටසක මිල එදින රුපියල් 3700.00 ක් දක්වා ඉහළ ගියේය. දිනය අවසන් වන විට කොටසක මිල රුපියල් 3350.00 ක් ලෙසින් පැවතුණි. ඒ පෙර දිනට වඩා රුපියල් 800 ක මිල වැඩි වීමකි.හන්ටර්ස් කොටසක මිල ද රුපියල් 1950.00 සිට 2075.00 ක් දක්වා රුපියල් 125.00 කින් ඉහළ ගියේය. මිල පහළ යාම් අතරින් කැපී පෙනුණේ සින්ග්ලංකා සමාගමයි. පෙර දින රුපියල් 3043.90 ක්වූ සමාගමේ කොටසක මිල රුපියල් 1950.10 ක් දක්වා පහත වැටුණි. දිනය අවසානයේදී එහි මිල දැක්වුණේ රුපියල් 2122.10 ක් ලෙසිනි.ඒ පෙර දිනට සාපේක්ෂව රුපියල් 921.80 ක මිල පහළ යාමකි. මොරිසන්ස් සමාගමේ කොටසක මිල ද පහළ ගිය සමාගම් අතර කැපී පෙනුණි.එදින පී. සී. හවුස් සමාගමේ කොටස් 2981900 ක් අලෙවි වීම කැපි පෙනුණි.පසුගිය බදාදා දින (06) අවසන් වන විට කොටස් වෙළෙඳ පොළ මිලංකා මිල දර්ශකය පැවතියේ ඒකක 6996.43 ක් ලෙසිනි. බ්‍රහස්පතින්දා දින වන විට එය ඒකක 7009.33 ක් ලෙසට ඉහළ නැඟ තිබුණි. සිකුරාදා දිනය නිමා වන විට එම අගය ඒකක 7621.22 ක් ලෙස ඉහළ නැඟ තිබුණි. සමස්ත කොටස් මිල දර්ශකය ද බදාදා දින ඒකක 7359.90 ක්ව තිබූ අතර එම අගය බ්‍රහස්පතින්දා වන විට ඒකක 7378.73 ක්ව තිබුණි. සිකුරාදා දිනය වන විට එම අගය ඒකක 7413.87 ක් ලෙස ඉහළ නැඟ තිබුණි.මේ අතර ඩයලොග් සමාගම පළමු හා අවසාන ලාභාංශ ලෙස කොටසකට ශත 20 ක් ගෙවනු ලබන බව නිවේදනය කර තිබුණි. සමාගම් දෙකකට 10% ක මිල පරාසය පනවා තිබු අතර කොටස් වෙළෙඳ පොළේ ඉහළ නැඟීම ක්‍රමයෙන් වැඩි වී තිබීම පසුගිය සති අන්තයන්ගේ දක්නට තිබුණු විශේෂ සිදුවීමකි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=aj1104171</link>
    <topic>මුල්‍ය අර්බුදයෙන් සාර්ථකව ගොඩ ආ පළමු මුල්‍ය සමාගම ද ෆිනෑන්ස්</topic>
    <author/>
    <content>මුල්‍ය අර්බුදයෙන් සාර්ථකව ගොඩ ආ පළමු මුල්‍ය සමාගම ද ෆිනෑන්ස්- මහ බැංකු අධ්‍යක්‍ෂිකාමුල්‍ය සමාගම් රැසක පැවැත්මට තර්ජන එල්ල කළ ආර්ථික අර්බුදය සමනය කිරීම සඳහා ශ්‍රී ලංකා මහබැංකුව විසින් ක්‍රියාත්මක වැඩසටහනේ සාර්ථක ප්‍රතිඵල පෙන්වමින් එම සමාගම් නැවත ස්ථාවර බවට පත්වෙමින් තිබේ.ශ්‍රී ලංකා මහබැංකුවේ බැංකු නොවන මුල්‍ය සමාගම් අධ්‍යක්ෂිකා නෙලුමණි දවුලගල මහත්මිය විසින් ඒ පිළිබඳව තොරතුරු හෙළි කෙරුණේ මේ මුල්‍ය සමාගම්වල වර්තමාන තත්ත්වය පිළිබඳව සාකච්ඡා කිරීම සඳහා පසුගියදා බැංකු අධ්‍යයන කේන්ද්‍රයේදී පැවැත්වුණු සම්මන්ත්‍රණයකදීය.’ද ෆිනෑන්ස්’ සමාගම මෙම අර්බුදයෙන් සාර්ථකව ගොඩඒමට හැකිවූ ප්‍රථම සමාගම බව එහිදී සඳහන් වූ අතර එය මෙරට සමස්ත මුල්‍ය ක්ෂේත්‍රයේම අනාගතය පිළිබඳව හොඳ සලකුණක් බවද එහිදී සඳහන් විය.මෙම වසරේ මුලදී ද ෆිනෑන්ස් සමාගම විසින් සාර්ථක කොටස් නිකුතුවක් සිදුකළ අතර එහිදී දිවයිනේ විශාලතම බැංකු ද ෆිනෑන්ස් සමාගමේ පාර්ශ්වකරුවන් බවට පත් විය.ද ෆිනෑන්ස් සමාගමේ මෙම නැවත නැගිටීම අර්බුදයට ලක්වූ මුල්‍ය සමාගමක් ජාතික ආර්ථිකයේ, එහි පාර්ශවකරුවන්ගේ හා මුල්‍යසේවා වෙළෙඳපොළේ යහපත වෙනුවෙන් පුනර්ජීවනය කළ හැකි ආකාරය පිළිබඳව මනා උදාහරණයක් බවද ඒ මහත්මිය කීවාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=aj1104172</link>
    <topic>ඇමෙරිකාවේ රෙව්ලෝන් ආයතනයෙන් ඇමෝනියා රහිත කෙස් වර්ණාලේපයක්</topic>
    <author/>
    <content>ඇමෙරිකාවේ රෙව්ලෝන් ආයතනයෙන් ඇමෝනියා රහිත කෙස් වර්ණාලේපයක්රෙව්ලෝන් (දකුණු, බටහිර ඉන්දියාව සහ ශ්‍රී ලංකාව) විකුණුම් කළමණාකරු ආර්.ආර්. ආද්්‍යා, රෙව්ලෝන් ලංකා පුද්ගලික සමාගමේ සාමාන්‍යාධිකාරි ටී.එස්. ප්‍රකාෂ් සහ සහකාර අලෙවි කළමනාකාරිණී චන්දි ගුණසේකර ඩයස් මහත්ම මහත්මීන් මාධ්‍ය හමුවට එක්වී.රෙව්ලෝන් ලංකා විසින් කෙස් වර්ණගන්වන නවීනතම වෙළෙඳ නාමය වන  ”Revlon Top Speed Hair Color.”  හඳුන්වාදෙයි. කෙස්වල ප්‍රාණවත් බව වැඩි කරමින් කෙස් වර්ණගන්වන මෙම නව වර්ණක විනාඩි පහක් වැනි සුළු කාලයක් ඇතුළත වේගවත්ව ක්‍රියාකරමින් සුදු කෙස් කළු කරයි.ක්ෂණික ක්‍රියාකාරී මෙම කෙස් වර්ණාලේප සංයෝගය නිර්මාණය කර ඇත්තේ උපරිම පහසුව, සුරක්ෂිතතාවයක් සහ සුවපහසුවක් අත්පත් කරදෙන අන්දමිනි. වේගවත් ක්‍රියාකාරිත්වය හා ආලේප කිරීමේ පහසුව එක්තැන් වූ මේ කෙස් වර්ණාලේපයෙහි ඇමෝනියා අඩංගු නොවන නිසා සහ මෘදු වර්ණ ගැන්වීම වේගවත් කිරීමේ තාක්ෂණය මගින් සෑම කෙස් ගසකම මුල පුරා පැතිරෙමින් දීප්තිමත් අලංකාර කෙස් කළඹක් හිමිකර දෙයි.තවද තෙරොනයින් සහ හයිඩ්‍රොලයිස්ඩ් කෙරටීන් අඩංගු නිසා වර්ණ ගැන්වීමේදී කෙස් ගසට වන හානිය වළක්වන අතර වර්ණ ගැන්වීමෙන් පසු කෙස් කළඹේ තෙතමනය රඳවන සුවිශේෂීත්වයෙන් යුතු නිසා කෙස් කලඹට අලංකාර පෙනුමක් සහ සුසිනිඳු බවක් එක් කරයි යැයි රෙව්ලොන් ලංකා සාමාන්‍යාධිකාරි ටී.එස්. ප්‍රකාශ් මහතා කියයි.ඇසුරුම තුළ ඇති නැවත ආලේප කිරීමේ බුරුසුව අලුතින් වැඩෙන සුදු කෙස් අවශ්‍ය පරිදි පහසුවෙන් වර්ණ ගැන්වීමට යොදාගත හැකි බවද ප්‍රකාශ් මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=aj1104173</link>
    <topic>වොක්ස්වැගන් බීට්ල් රථ පෙරහරට LOLC මෝටර්ස් සමාගමේ අනුග්‍රහය</topic>
    <author/>
    <content>වොක්ස්වැගන් බීට්ල් රථ පෙරහරට LOLC මෝටර්ස් සමාගමේ අනුග්‍රහයවොක්ස්වැගන් බීට්ල්ස් හිමිකරුවන්ගේ සමාජය සංවිධාන කළ වාර්ෂික රථ පෙරහර පසුගියදා පැවැත්වුණේ දුටුවන් නෙතට අපූරු දසුනක් මවමිනි. වොක්ස්වැගන් බීට්ල්ස් සමාජයේ 15 වැනි සංවත්සරය නිමිත්තෙන් සංවිධාන කෙරුණු එම රථ සංදර්ශන 1999 වසරේදී එම සමාජය පිහිටුවීමෙන් පසු පැවැත්වුණු 12 වැන්නයි.LOLC සමූහයේ මෝටර් සමාගම වන සීමාසහිත LOLC මෝටර්ස් සමාගම මෙවර වොක්ස්වැගන් බීට්ල් රථ පෙරහැරේ අභිමානවත් අනුග්‍රාහකයා විය.විවිධ වර්ණයෙන් යුත් වොක්ස්වැගන් බීට්ල් රථ ගාලු පාර ඔස්සේ ඉදිරියට ගමන්ගත් අතර කොළඹ හිල්ටන් හෝටලය අසලින් ඇරඹුණු රථ පෙරහර අවසන් වූයේ බේරුවල රිවරිනා හෝටලය අසලිනි. එය LOLC ලෙෂර් සමාගමේ සාමාජික හෝටලයකි.සීමාසහිත LOLC මෝටර්ස් සමාගම 2010 වසරේ මාර්තු මාසයේදී ආරම්භ කරන ලද්දේ LOLC සමූහයේ රථ වාහනවලට මෝටර් කාර්මික සේවා සැපයීමේ අරමුණෙනි. ජනතාව වෙත මෝටර් වාහන සේවා ලබාදීම සඳහා දැන් එය පුළුල් කර තිබේ. ඒ අනුව මේ වසරේ සිට සීමාසහිත LOLC මෝටර්ස් සමාගමේ සේවා පොදු ජනතාවට සහ ආයතනික අංශ වෙත විවෘත වෙයි.”වොක්ස්වැගන් බීට්ල් හිමිකරුවන්ගේ සමාජය හා එක්ව මෙම සුවිශේෂී රථ සංදර්ශනයට අනුග්‍රහය දැක්වීමට හැකිවීම ගැන අප බෙහෙවින් සතුටු වෙමු.” සමූහයේ කළමනාකාර අධ්‍යක්ෂ / ප්‍රධාන විධායක කපිල ජයවර්ධන මහතා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=aj1104174</link>
    <topic>බාට්ලීට් ෆිනෑන්ස් හොරණ ශාඛාව වැඩි පහසුකම් සහිත නව පරිශ්‍රයකට</topic>
    <author/>
    <content>බාට්ලීට් ෆිනෑන්ස් හොරණ ශාඛාව වැඩි පහසුකම් සහිත නව පරිශ්‍රයකටබාට්ලීට් ෆිනෑන්ස් සමාගම් සමූහයේ සභාපති, එරාජ් විජේසිංහ මහතාගේ සංකල්පයක් අනුව සිදු කෙරෙන බාට්ලීට් ෆිනෑන්ස් සමාගමේ දීප ව්‍යාප්ත කිරීමේ වැඩසටහනේ තවත් පියවරක් ලෙසින්, එහි හොරණ ශාඛාව, වැඩි ඉඩකඩක් හා පාරිභෝගිකයන් වඩාත් සුවපහසුවෙන් සේවාවන් ලබාගත හැකි නව පරිශ්‍රයකට පසුගියදා ගෙවැදිණි.රබර් කර්මාන්තයේ කේන්ද්‍රස්ථානය වන හොරණ වැනි නගරයක බාට්ලිට් ශාඛාවක් පිහිටුවීමෙන් අපේ පාරිභෝගිකයන්ට වැඩි සේවාවක් ලබාදීමේ අවස්ථාවක් උදාවීමක් යැයි බාට්ලීට් ෆිනෑන්ස් සමාගමේ අධ්‍යක්ෂ, එල්.කේ. විමලචන්ද්‍ර මහතා පැවසීය.අධ්‍යක්ෂ/ ප්‍රධාන විධායක නිලධාරි සරත් ප්‍රනාන්දු මහතා විසින් එම සහතිකය SGS Lanka ආයතනයේ ශ්‍රී ලංකා කළමනාකරු ශ්‍රීරම් මහතා වෙතින් ලබාගත් අවස්ථාව.ධම්මික ජයසූරිය, අජිත් ගුණවර්ධන සහ අරවින්ද කොස්වින්න මහත්වරු ද මෙහි වෙති.ලෝක තේ කර්මාන්තයේ උසස් ප්‍රමිතීන්ට අනුව තරගකාරී ලෙස කටයුතු කිරීම වෙනුවෙන් බොගවන්තලාව තේවතු සමාගම ජාත්‍යන්තර සමාජ වගකීම් සහතිකය හිමි කරගෙන තිබේ.එක්සත් ජාතීන්ගේ මානව අයිතීන් සුරැකීමේ විශ්ව ප්‍රකාශනයට අනුව කටයුතු කිරීම වෙනුවෙන් සමාගමට සමාජ වගකීම් 8000 සහතිකය හිමි වූ අතර එවැනි උසස් සහතිකයක් ලත් ශ්‍රී ලංකාවේ එක ම තේ සමාගම බගවන්තලාව තේ වතු සමාගම පමණි.සේවා නිදහස, විවේක බුද්ධිය, වේතන සහ වරප්‍රසාද, සාධාරණ සේවා කාලයක් හා සෞඛ්‍ය සහ සුරක්ෂිතතාව යන ලෝක කම්කරු සංවිධානය විසින් ප්‍රකාශයට පත් කර ඇති කරුණුවල පූර්ව කොන්දේසියක් වන්නේ ද සමාජ වගකීම් 8000 සහතිකයයි. මෙම සහතිකය ලත් ලොව සිවුවැනි තේ වතු සමාගම වන්නේ බගවන්තලාව තේවතු සමාගමයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=aj1104175</link>
    <topic>සෙලින්කෝ ලයිෆ් විශිෂ්ටයන් අගයයි</topic>
    <author/>
    <content>සෙලින්කෝ ලයිෆ් විශිෂ්ටයන් අගයයිසෙලින්කෝ ලයිෆ් හි හොඳම ශාඛා ප්‍රධානී (ප්ලැටිනම් කාණ්ඩය) කදුරුවෙල ශාඛාවේ එච්.එම්.ජේ.බණ්ඩා මහතා සෙලින්කෝ ඉන්ෂුවරන්ස් සමාගමේ සභාපති ගොඩ්වින් පෙරේරා මහතා සහ සෙලින්කෝ ලයිෆ් සමාගමේ කළමනාකාර අධ්‍යක්ෂ හා ප්‍රධාන විධායක නිලධාරි ආර්.රෙන්ගනාදන් මහතා අතින් සම්මානය ලබා ගනිමින්.දේශීය ජීවිත රක්ෂණ ක්ෂේත්‍රයේ තම නායකත්වය පවත්වා ගැනීමට සුවිශාල දායකත්වයක් ලබා දෙමින් විශිෂ්ට ප්‍රතිඵල පෙන්වූ සෙලින්කෝ ලයිෆ් කණ්ඩායමේ 144 දෙනෙක් සමාගමේ ඇගැයුමට ලක්වූහ.22 වරටත් පැවැති වාර්ෂික සම්මාන උළෙලේදී විශිෂ්ට කුසලතා දැක්වූ සේවකයින්ට ඇගයීම් කුසලාන, සහතික පත් සහ සුපිරි නැව් සංචාර ද ඇතුළුව බැංකොක් හා සිංගප්පූරුව වෙත සංචාර 95ක් ද පිරිනැමුණු අතර ඉහළම විශිෂ්ටයින් සිව්දෙනාට සිය පවුලේ සාමාජිකයින් ද මෙම සංචාරයන් සඳහා සහභාගි කරවා ගැනීමේ අවස්ථාව හිමි විණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=aj1104176</link>
    <topic>ෆෝට්ස් සෞඛ්‍ය සේවා ශ්‍රී ලංකාවට</topic>
    <author/>
    <content>ෆෝට්ස් සෞඛ්‍ය සේවා ශ්‍රී ලංකාවටඅධි තාක්ෂණයෙන් යුත් හෘද රෝග මධ්‍යස්ථානයක් පිහිටුවීම සඳහා ඉන්දියාවේ පෝට්ස් මලර් රෝහල, කොළඹ ඔඑසිස් රෝහල හා එක්වෙයි.ඒ අනුව සීමාසහිත ෆෝට්ස් සෞඛ්‍ය සේවා සමාගමට අයත් සීමාසහිත ෆෝට්ස් මලර් රෝහල් සමාගම, කොළඹ ඔඑසිස් රෝහලේ හෘද රෝග මධ්‍යස්ථානයේ කටයුතු හා පරිපාලනය සිදු කරනු ඇත. මෙම පියවර සමගින් ඉන්දියාවේ වේගයෙන් වර්ධනය වන ෆෝට්ස් හෙල්ත්කෙයාර් ජාලයට ඉන්දියාවේ සහ විදේශයන්හි පිහිටි සෞඛ්‍ය සේවා මධ්‍යස්ථාන සමගින් ලංකාව ද එක් වෙයි.නව මුහුණුවරක් ලැබූ ෆෝට්ස් ඔඑසිස් හෘද රෝග මධ්‍යස්ථානය ලංකාවේ උසස්තම හෘද රෝග ප්‍රතිකාරක මධ්‍යස්ථානයක් බවට පත්වනු ;නාඅනුමානය.මෙම මධ්‍යස්ථානයට කොළඹ සිටින දක්ෂතම හෘද රෝග විශේෂඥයින් හා ශල්‍ය වෛද්‍යවරුන්ගේ සේවය හිමිවනු ඇත. මධ්‍යස්ථානය උසස්තම චිකිත්සක සේවා ලබා දෙමින් ෆෝට්ස් මලර්හි විශේෂඥ වෛද්‍යවරුන්ගේ සේවය ද ලබා දෙනු ඇතැයි ඔඑසිස් රෝහලේ සභාපතිනිය කේ.එම්. එදිරිසිංහ මහත්මිය කියයි.හෘද රෝග ප්‍රතිකාරක සේවා සමගින් වන හෘද රෝග වැළැක්වීම, පරීක්ෂාව, ප්‍රතිකාරය සහ පුනරුත්ථාපන සේවා සඳහා එම මධ්‍යස්ථානයෙන් සියලු පහසුකම් සැලසේ.ත්‍රීරෝද රථ රියැදුරන් හා ඔවුන්ගේ පවුල්වල සුරක්ෂිතතාව වෙනුවෙන් ජනශක්ති ෆුල්ඔප්ෂන් රක්ෂණාවරණය නැවත වරක් නව්‍යකරණය වී ඇත. මේ අනුව ජනශක්ති ෆුල් ඔප්ෂන් පූර්ණ රක්ෂණාවරණයක් ලබා ඇති ත්‍රීරෝද රථයක් හදිසි අනතුරකට ලක්වීමෙන් රියැදුරා මරණයට පත් වුවහොත් රු. 100,000 ක වන්දි මුදලක් ඔහුගේ යැපෙන්නන් වෙනුවෙන් ලබාදීමට ජනශක්ති රක්ෂණ සමාගම පියවර ගෙන තිබේ.ත්‍රීරෝද රථයට ඇත්තේ තෙවැනි පාර්ශ්ව රක්ෂණයක් හෝ වෙනත් සමාගමක රක්ෂණාවරණයක් නම් හදිසි අනතුරක් නිසා රියැදුරා මිය ගිය හොත් රු. 50,000 ක වන්දි මුදලක් ඔහුගේ යැපෙන්නන් වෙත ලබාදීමට ජනශක්ති රක්ෂණ සමාගම කටයුතු කරනු ඇත.ඔබ ත්‍රී රෝද රථ හිමියෙක් නම්, ඉහත කී ප්‍රතිලාභ ලබා ගැනීමට කළ යුතුව ඇත්තේ ත්‍රීරෝද රථයේ පිටුපස ඉහළ කොටසේ ජනශක්ති ස්ටිකරයක් ප්‍රදර්ශනය කිරීම පමණි. මෙම ස්ටිකරය දිවයින පුරා පිහිටි ඕනෑම ජනශක්ති ශාඛා කාර්යාලයකින් හෝ ජනශක්ති ප්‍රචාරණ රථයකින් නොමිලයේ ම ලබාගත හැකි ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=aj1104177</link>
    <topic>කැස්ට්‍රෝල් වර්ල්ඩ් කප් ස්ටාර් සමරු තිළිණ ජයග්‍රාහකයෝ</topic>
    <author/>
    <content>කැස්ට්‍රෝල් වර්ල්ඩ් කප් ස්ටාර් සමරු තිළිණ ජයග්‍රාහකයෝඇසෝසියේටඩ් මෝටර්වේස් සමාගමේ ටයර් මෙහෙයුම් අංශයේ අලෙවි සහ සන්නිවේදන කළමනාකාරිණී ඉරෝෂිණි මුණසිංහ ජයග්‍රාහකයකුට ටිකට් පතක් ප්‍රදානය කළ අවස්ථාව.’කැස්ට්‍රෝල්’ ලිහිසිතෙල් ශ්‍රී ලංකාවට ගෙන්වා බෙදා හරින ඇසෝසියේටඩ් මෝටර්වේස් සමාගම, පසුගියදා අවසන් වූ ලෝක කුසලාන ක්‍රිකට් තරගාවලියේ තරග නොමිලේ නැරඹීමට සහ නොමිලේ ටිකට්, හෙල්මට්, ටී-ෂර්ට්, කැප් ඇතුළු වෙනත් තෑගි රාශියක් දිනා ගැනීමට අවස්ථාව සලසා දුන්නේය. මෙම අවස්ථාව හිමි වූයේ ලෝක කුසලාන ක්‍රිකට් තරගාවලිය පැවැති සමයේ කැස්ට්‍රෝල් ට්ඊඔ” ඒජබඪම4ඊ, අඔ ච්ඪඥඵඥත කෑන් මිලදී ගත් පාරිභෝගිකයන් අතරින් දිනුම් ඇදීමකින් තෝරාගත් පාරිභෝගිකයන්ටය.ඇසෝසියේටඩ් මෝටර්වේස් සමාගම ලෝක කුසලාන ක්‍රිකට් තරගාවලියේ සෑම ක්‍රිකට් තරගයක් සඳහාම “කැස්ට්‍රෝල් වර්ල්ඩ් කප් ස්ටාර්” තේරුවේය. ඔහුට විශේෂ ආරාධිතයා ලෙස, විශේෂයෙන් සකස් කරන ලද ආසනයක වාඩිවී ආහාර-පාන ඇතුළු සියලු පහසුකම් සහිතව ක්‍රිකට් තරගය නැරඹීම සඳහා පහසුකම් සැලසුවේය.මීට අමතරව ක්‍රිකට් තරගය නැරඹීම සඳහා තවත් විශාල පිරිසකට දිනුම් ඇදීමකින් නොමිලේ ටිකට් විශාල සංඛ්‍යාවක් ලබාදුන්නේය. තවද ලෝක කුසලාන ක්‍රිකට් තරගාවලිය පැවැති අවදියේ කැස්ට්‍රෝල් මිලදී ගත් පාරිභෝගිකයන්ට නොමිලේ හෙල්මට්, ටී-ෂර්ට්, කැප් ඇතුළු තවත් තෑගි රාශියක් දිනා ගැනීමට හැකි විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>17</day>
    </date>
    <link>http://www.silumina.lk/2011/04/17/_art.asp?fn=aj1104178</link>
    <topic>රිච් ලයිෆ් සමාගමෙන් ගව සම්පත් ප්‍රවර්ධන ව්‍යාපෘති</topic>
    <author/>
    <content>රිච් ලයිෆ් සමාගමෙන් ගව සම්පත් ප්‍රවර්ධන ව්‍යාපෘතිරිච්ලයිෆ් ඩෙයරීස් සමාගම, ශ්‍රී ලංකාවේ කිරි ගොවිපළ හා කිරි පට්ටි නව තාක්ෂණය කරා මෙහෙයවමින් ප්‍රමිතියෙන් උසස්, නැවුම් හා පිරිසුදු එළකිරි නිපදවීමේ අරමුණෙන්, දේශීය කිරි ගොවියන්ට අතහිතදීමේ ‘කිරි හා ගව සම්පත් ප්‍රවර්ධන’ ව්‍යාපෘතියක් පසුගියදා ආරම්භ කළේ ය.හේලීස් ඇග්‍රෝ සමාගමේ හා ප්‍රාදේශීය පශු සම්පත් වෛද්‍යවරුන්ගේ තාක්ෂණික දැනුම් දායකත්වයෙන් ආරම්භ කළ එම නව ව්‍යාපෘතියට අනුව, මෙරට ග්‍රාමීය ජනතාවට නැවුම් කිරි ලබාගැනීමේ ලොව නවීනතම තාක්ෂණික උපක්‍රම සම්බන්ධයෙන් දැනුවත් කිරීමක් සිදු කෙරේ.උතුරු - නැගෙනහිර ඇතුළුව, ශ්‍රී ලංකාවේ සියලුම පළාත් හි කිරි ගොවිපලවල් ආවරණය වන ලෙසින් ක්‍රියාත්මක කෙරෙන මෙම ‘කිරි හා ගව සම්පත් ප්‍රවර්ධන’ ව්‍යාපෘතියෙන්, මෙරට ජනතාවට ප්‍රමිතියෙන් උසස්තම නැවුම් එළකිරි සැපයීමට හැකිවේ යැයි, රිච්ලයිෆ් ඩෙයරීස් සමාගම අදහස් කෙරේ.ව්‍යාපෘතියෙහි සමාරම්භක වැඩසටහනට, රිච්ලයිෆ් ඩෙයරීස් සමාගමේ කළමනාකරුවන් වන දිලූප පතිරණ හා ට්‍රෙවීන් පෙරේරා ඇතුළුව එම සමාගමේ සියලු ම කිරි සංවර්ධන නිලධාරීහු සහභාගි වූහ.HSBC, British Council සමඟ එක්ව ශ්‍රී ලාංකික තරුණයින් වෙනුවෙන් ”HSBC තරුණ ව්‍යවසාය සම්මාන උළෙල 2011” පවත්වයි.ශ්‍රී ලාංකික තරුණ ව්‍යවසායකයන් හඳුනාගෙන ඔවුන්ට ව්‍යාපාර ආරම්භ කර වර්ධනය කරගැනීම සඳහා සහය වීම මෙම සම්මාන උළෙලේ අරමුණ වේ. මේ තරගය වයස අවුරුදු 18 සිට 30 දක්වා වූ ශ්‍රී ලංකාවේ විශ්වවිද්‍යාල, පෞද්ගලික උසස් අධ්‍යාපන ආයතන, කාර්මික සහ වෘත්තීය ආයතන සහ වෘත්තීය පුහුණු ආයතන නියෝජනය කරන පශ්චාත් උපාධිධාරීන්, උපාධි අපේක්ෂකයින් සහ සිසුන් සඳහා විවෘත වේ.HSBC තරුණ ව්‍යවසාය සම්මාන උළෙල 2011, බ්‍රිටිෂ් කවුන්සිල්, 49, ඇල්ෆ‍්‍රඩ් හවුස් ගාර්ඩ්න්ස්, කොළඹ 03 යන ලිපිනයෙන් වැඩි විස්තර ලබාගත හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>24</day>
    </date>
    <link>http://www.silumina.lk/2011/04/24/_art.asp?fn=aa1104241</link>
    <topic>මහා සමඟි සන්ධානයක්</topic>
    <author>සුනිල් දයා අල්විස්</author>
    <content>මූන් ගේ කමිටු වාර්තාවට එරෙහිව ඉතිහාසයේ පෙර නොවූ විරූ අයුරින්සුනිල් දයා අල්විස්බෑන් කී මූන් ගේ කමිටුවේ වාර්තාවට එරෙහිව මේ වන විට ශ්‍රී ලංකාවේ පෙර නොවු විරූ පුළුල්තම ජාතික සමඟි සන්ධානයක් ගොඩ නැඟෙමින් පවතින බැව් දේශපාලන නිරීක්ෂකයෝ පෙන්වා දෙති.බෞද්ධ, කතෝලික, හින්දු හා මුස්ලිම් යන සියලු ආගමික නායකයෝ එකී ස්ථාවරයකට එළඹෙමින් මේ වාර්තාවට එරෙහිව සමස්ත ශ්‍රී ලාංකේය ජනතාව අත්වැල් බැඳගත යුතු බැව් ප්‍රකාශ කරති.මල්වතු අස්ගිරි මහා නාහිමිවරු ද, අති උතුම් මැල්කම් රංජිත් කාදිනල් හිමිපාණන් ද හින්දු හා ඉස්ලාම් පූජකවරු ද මේ වන විටත් ප්‍රසිද්ධියේ තම අදහස් පළ කැර ඇත. කවර හෝ දේශපාලන, පක්ෂ, ජාති, ආගම් යන බේද නොතකා මේ මොහොතේදී එකට එක්ව බෑන් කී මූන් ගේ කමිටු වාර්තාවට එරෙහිව ශ්‍රී ලාංකේය ජනතාවගේ ප්‍රබල ජනමතය පෙන්විය යුතු ය යන අදහස එජාප, ජවිපෙ සහ වෙනත් පිළිගත් දේශපාලන පක්ෂ අතර ද තියුණු ලෙස සාකච්ඡාවට බඳුන් වෙමින් පවතින බව ද එකී දේශපාලන නිරීක්ෂකයෝ පෙන්වා දෙති. එජාප, ජවිපෙ සහ තවත් පක්ෂවල නියෝජිතයන් කිහිප දෙනෙක් දැනටමත් මේ වාර්තාවට එරෙහිව අදහස් පළ කර ඇත.මේ පොදු සංහිඳියාව මත ඉතිහාසයේ අන් කවරදාවත් දක්නට නොලැබුණු ආකාරයේ පුළුල්තම ජාතික සමඟි සන්ධානයක් ශ්‍රී ලංකාවෙන් පෙරට පැමිණෙනු ඇති බවටත් විශ්වාස කෙරේ.මේ අතර රටින් බැහැරව සිටින විදේශගත ශ්‍රී ලාංකිකයෝ ද එකට එකතුව බෑන් කී මූන් ගේ වාර්තාවට එරෙහිව විරෝධතා ව්‍යාපාර සංවිධානය කරමින් සිටිති. බටහිර හා යුරෝපීය රටවල වාසය කරන රටට ආදරය කරන සියලු ශ්‍රී ලාංකිකයන් ගේ එකමුතුවෙන් එක්සත් ජාතීන් ගේ සංවිධානයේ මූලස්ථානය ඉදිරිපිට දැවැන්ත විරෝධතා ව්‍යාපාරයක් පැවැත්වීමට ද කටයුතු යොදා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>24</day>
    </date>
    <link>http://www.silumina.lk/2011/04/24/_art.asp?fn=aa1104242</link>
    <topic>දුෂ්ට විදෙස් බලපෑම් පරාජය කිරීමට මහසඟරුවනේ පූර්ණ ආශිර්වාදය</topic>
    <author>ඉන්දික පොල්කොටුව සහ අසේල කුරුළුවංශ</author>
    <content>- මල්වතු -අස්ගිරි මහ නාහිමිවරුඉන්දික පොල්කොටුව සහ අසේල කුරුළුවංශරටට එරෙහිව මේ මොහොතේ එල්ල වෙමින් පවතින විදේශීය බලපෑම් පරාජය කිරීමට සියලු භේද දුරලා සමස්ත ශ්‍රී ලාංකිකයන් එක්ව ක්‍රියා කළ යුතුව ඇතැයි මල්වතු අස්ගිරි මහා නාහිමිවරු අවධාරණය කරති.එදා ත්‍රස්තවාදය පරාජය කිරීමේ වැඩපිළිවෙළේ දී ජාති ආගම්, පක්ෂ අමතක කොට එකම ජාතියක් ලෙසින් සියලු ශ්‍රී ලාංකිකයන් ක්‍රියාකළ අයුරින්ම වර්තමානයේත් මේ බලවේග පරාජය කිරීමට ද එක්ව ක්‍රියාකිරීම කාලීන අවශ්‍යතාවය වනු ඇති බවද මහා නාහිමිවරු පෙන්වා දෙති.ආරක්ෂක ලේකම් ගෝඨාභය රාජපක්ෂ මහතා මල්වතු පාර්ශ්වයේ මහානායක අතිපූජ්‍ය තිබ්බටුවාවේ ශ්‍රී සිද්ධාර්ථ සුමංගල මහා නාහිමි හා අස්ගිරි පාර්ශ්වයේ මහානායක අතිපූජ්‍ය උඩුගම ශ්‍රී බුද්ධ රක්ඛිත මහා නාහිමියන් බැහැදුටු අවස්ථාවේ උන්වහන්සේ මේ බැව් අවධාරණය කළේ යැයි ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජෙනරාල් ලක්ෂ්මන් හුළුගල්ල මහතා පැවැසීය.මහ නාහිමිවරුන් බැහැදුටු අවස්ථාවේ බැන් කී මූන් කමිටු වාර්තාව පිළිබඳව ආරක්ෂක ලේකම්වරයා මහා නාහිමිවරුන් දැනුවත් කළ බවද හුළුගල්ල මහතා මෙහිදී පැවැසීය.රටට එරෙහි විදේශ බලපෑම් පරාජය කිරීමේදී ගන්නා වූ සෑම ක්‍රියාමාර්ගයකටම මහා සංඝරත්නයේ ආශිර්වාදය නිරන්තරයෙන් හිමිවන බවද මහානාහිමිවරුන් මෙහිදී අවධාරණය කළහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>24</day>
    </date>
    <link>http://www.silumina.lk/2011/04/24/_art.asp?fn=aa1104243</link>
    <topic>අර්බුද ජයගැනීමට කිතු දහමින් ලැබෙන පිටිවහල ඉමහත්ය</topic>
    <author/>
    <content>ජනාධිපතිතුමාගේ පාස්කු පණිවිඩයසාමාන්‍ය මිනිසකු ලෙස ජීවය ලැබ උතුම් වූ ධර්මයක් ලොව පුරා ප්‍රචලිත කරමින් මිනිසුන් පාපයෙන් මුදා ගැනීමට සිය ජීවිතය කැප කළ යේසුස් වහන්සේ ගේ ධර්මයේ හරය ඉවසීම අවබෝධය සහ අසීමිත දයාව යැයි පාස්කු මංගල්‍යය නිමිත්තෙන් පණිවිඩයක් නිකුත් කරමින් මහින්ද රාජපක්ෂ ජනාධිපතිතුමා පවසයි.එම නිවේදනය මෙසේ ය.අදට යෙදී තිබෙන පාස්කු උළෙල කිතුනුවන්ට සුවිශේෂි වන්නේ තම ශාස්තෘන් වහන්සේ කුරුසයේ ඇණ ගසා මරණයට පත් කිරීමෙන් දින තුනකට පසු උත්ථානයට පත්වීම මෙදිනට යෙදී ඇති නිසාය. සාමාන්‍ය මිනිසකු ලෙස ජීවය ලැබ උතුම් වූ ධර්මයක් ලොව පුරා ප්‍රචලිත කරමින් මිනිසුන් පවින් මුදවා ගැනීමට සිය ජීවිතය කැප කළ ජේසුස් වහන්සේගේ ධර්මයෙහි හරය වන්නේ අවබෝධය, ඉවසීම සහ කරුණාව පිළිබිඹු වන අසීමිත දයාවයි.අප රටේ දැන් තිබෙන සංහිඳියාව තව දුරටත් ශක්තිමත් කර ගැනුමට කිතු දහමේ වටිනා හරය උපයෝගී කර ගන්නා සේම වත්මන් ලෝකය මුහුණ දී සිටින නොයෙකුත් අර්බුදයන්ගෙන් මිදීමට ද කිතුනු දහමින් ලද හැකි පිටිවහල අතිමහත්ය.මරණයෙන් උත්ථාන වූ ක්‍රිස්තුන් වහන්සේගේ දේවත්වය පිළිබඳ විශ්වාසයෙන් ශක්තිමත් වූ දයාවෙන් හා අවබෝධයෙන් සපිරි ශ්‍රී ලංකාවේ සියලු කිතුනු බැතිමතුන්ට පී‍්‍රතිමත් හා සාමකාමී පාස්කු උත්සවයක් ප්‍රාර්ථනා කරමි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>24</day>
    </date>
    <link>http://www.silumina.lk/2011/04/24/_art.asp?fn=aa1104244</link>
    <topic>‘නිල බලයක් - පිළිගැනීමක් නැති වාර්තාව ප්‍රසිද්ධ නොකළ යුතුයි’</topic>
    <author/>
    <content>- ඇමැති ජී. එල්.එක්සත් ජාතීන්ගේ මහ ලේකම් බෑන් කී මූන් මහතා විසින් ශ්‍රී ලංකාව පිළිබඳව පත්කළ ත්‍රි පුද්ගල කමිටු වාර්තාව පක්ෂග්‍රාහී හා වලංගුª භාවයක් රහිත වාර්තාවක් ලෙස සලකන ශ්‍රී ලංකා රජය එය ප්‍රසිද්ධියට පත් කිරීම හෝ එහි නිර්දේශ ක්‍රියාත්මක කිරීම හෝ නොකළ යුතු බව තරයේ කියා සිටින්නේ යැයි විදේශ කටයුතු ඇමැති මහාචාර්ය ජී. එල්. පීරිස් මහතා පවසයි.මේ වාර්තාව පිළිබඳව ශ්‍රී ලංකා රජයේ දැඩි විරෝධය හා අප්‍රසාදය පළ කර සිටින බව ද ඇමැතිවරයා තව දුරටත් පවසයි. එ. ජා. මහ ලේකම්වරයා විසින් පත්කරන ලද කමිටුව විධිමත් හා නිල කමිටුවක් නොව උපදෙස් ලබා දීමට පමණක් පත්කරන ලද්දක් බවත් ඒ නිසා එයට නිල වශයෙන් බලතලයක් හෝ පැවැත්මක් නැතැයි ද ඔහු පෙන්වා දුන්නේය.ඇමැතිවරයා මෙසේ ද කීය.“මේ විද්වත් කමිටුව බාහිර කණ්ඩායමක්. එයට මේ කාරණා අදාළ වන්නේ නැහැ. එසේම නීතිමය බලතලයක්ද පැවරී නැහැ.”“මේ වාර්තාව අප රටට පමණක් සීමා වන්නේ නැහැ. අපේ රටත් එ. ජා. සංවිධානයේ සාමාජික රටක්. මෙවැනි සාමාජිකත්වය ලැබු රටක් ලෙස අප රටට බාධා හා තහංචි ඇති කිරීම සුදුසුදැයි ප්‍රශ්න කළ ඇමැතිවරයා, ස්වාධීන රටක් මෙලෙස හෑල්ලුවට ලක් කිරීම පිළිගත නොහැකි බව“ ද කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>24</day>
    </date>
    <link>http://www.silumina.lk/2011/04/24/_art.asp?fn=aa110424_1</link>
    <topic>“යුද අපරාධ චෝදනා” දෙමළ ජනතාවගේ අනාගතය විනාශ කිරීමක්</topic>
    <author/>
    <content>-ජගත් හින්දු ආගමික පීඨයවසර තිහක මරණ භීතියෙන් මිදී, වර්තමානයේදී දෙමළ ජනතාව නිදහසින් හා සැනසීමෙන් ජීවත්වීමට සූදානම් වන මොහොතක එ.ජා. සංවිධානය සහ ඇමෙරිකාව ශ්‍රී ලංකාවට එරෙහිව කටයුතු කිරීම කනගාටුදායක බවත් ලොව දරුණුතම ගරිල්ලා සංවිධානය මුලිනුපුටා දමනු ලැබූ තත්ත්වයක ශ්‍රී ලංකාවේ දෙමළ ජනතාවගේ ඒකායන තේරිම වනුයේ අප ශ්‍රී ලංකා රජය හා ජනාධිපතිතුමා බවත් එ.ජා. විද්වත් කමිටු වාර්තාව සම්බන්ධයෙන් නිවේදනයක් නිකුත් කරමින් ජගත් හින්දු ආගමික පීඨයන්හි සභාපතිවර දේශබන්ධු සිවශ්‍රී බාල රවිශංකර සිවාච්චාරියාර් මහතා පවසා සිටී.එම නිවේදනයේ දී වැඩිදුරටත් අදහස් දක්වන ඒ මහතා යුගයේ අවශ්‍යතාවය වනුයේ දේශාභිමානයෙන් යුතුව සමස්ථ ශ්‍රී ලාංකිකයින් සියලු වාද භේද දුරලා එකාවන්ව ක්‍රියාකිරීම මඟින් ජාතික සමඟියට මුලපිරීම බවත් පැවැසීය.ශ්‍රී ලංකාවේ සියලු ජනතාව පෙර නොවූ විරූ පසුබෑම්වලට මුහුණදෙමින් උගත් පාඩමක් වශයෙන් එක්සත් ශ්‍රී ලංකාව නම්‍යශීලීත්වයෙන් හා ඉවසීමෙන් යුතුව සිය අයිතිවාසිකම් භුක්ති විඳිමින් ජීවත්වීමට සූදානම් වන මොහොතක, කොටින්ගේ ඊළාම් හැඟීම් අවුලුවාලූ බටහිර රටවල් අද එ.ජා. සංවිධානය සමඟ එක්ව සිය දෙවන අදියර වශයෙන් ශ්‍රී ලංකා රජයට එරෙහිව යුද අපරාධ චෝදනා එල්ල කිරීම අනාගත ශ්‍රී ලංකාව, ලක්වාසී දමිළ ජනතාව සහ ඔවුනගේ අනාගතය විනාශ මුඛයට ඇද දැමීමකි.මෙවන් ඓතිහාසික වකවානුවක දෙමළ ජන නායකයින්ගේ වැරදිසහගත ක්‍රියාවන්, ඔවුන් කෙරෙහිම විශ්වාස තබා ඇති ජනතාව හා ඔවුනගේ ජනජීවිතය තවත් වසර තිහක් ආපස්සට හරවාලීමකි. එනිසා, යුගයේ අවශ්‍යතාව වනුයේ දේශාභිමානයෙන් යුතුව සමස්ථ ශ්‍රී ලාංකිකයින් සියලු වාද භේද දුරලා එකාවන්ව ක්‍රියාකිරීම තුළින් ජාතික වාර්ගික අර්බුදයට විසඳුම් සෙවීමට කටයුතු කිරීම බැව් ජගත් හින්දු පීඨයන්හි සභාපතිවර දේශබන්ධු සිවාශ්‍රී බාල රවිශංකර සිවාච්චාරියාර්ගේ ප්‍රකාශයේ වැඩිදුරටත් සඳහන් වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>24</day>
    </date>
    <link>http://www.silumina.lk/2011/04/24/_art.asp?fn=aa110424_2</link>
    <topic>දෙවැනි ධූර කාලයට සහාය ඉල්ලා මූන් රුසියාවට කන්කෙඳිරි ගායි</topic>
    <author/>
    <content>එක්සත් ජාතීන්ගේ මහ ලේකම් බෑන් කී මූන් රුසියාවේ ජනාධිපති දිමිත්‍රි මෙඩිවෙඩෙව් අමතා තමාට දෙවැනි ධූර කාලය සඳහා සහාය ලබා දෙන ලෙස ඉල්ලා තිබේ. මහ ලේකම්වරයා එසේ ඉල්ලා තිබෙන්නේ ශ්‍රී ලංකාව පිළිබඳ එක්සත් ජාතීන්ගේ විද්වත් මණ්ඩලයේ වාර්තාව එළිදැක්වීම පිළිබඳ ශ්‍රී ලංකාවේ රුසියානු තානාපතිවරයා එක්සත් ජාතින්ගේ මහලේකම්වරයාට දොස් පැවරීමෙන් පසුව බව ඉනර් සිටි ප්‍රෙස් වාර්තාවක සඳහන් වෙයි.මේ අතර තමන් සමඟ විද්වත් මණ්ඩලයේ එම වාර්තාව පිළිබඳව ගැඹුරින් සාකච්ඡා කර අවසන් වනතුරු එම වාර්තාව එළිදැක්වීම කල්තබන ලෙස විදේශ ඇමැති ජී.ඇල්.පීරිස් මහතා කළ ඉල්ලීම එක්සත් ජාතින්ගේ මහලේකම්වරයා පිළිගෙන තිබෙන බවටත් තොරතුරු වාර්තා විය. ඒ අනුව ශ්‍රී ලංකා විදේශ ඇමැතිවරයා ඊයේ (23) නිව්යෝර්ක් කරා යාමට නියමිතව තිබිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>24</day>
    </date>
    <link>http://www.silumina.lk/2011/04/24/_art.asp?fn=aa110424_3</link>
    <topic>ඉදිරියට නායයෑම් අධික වැසි-අකුණු</topic>
    <author>නිහාල් පී.අබේසිංහ</author>
    <content>නිහාල් පී.අබේසිංහදැනට පවතින අධික වැසි සහිත කාලගුණ තත්ත්වය නිසා ඉදිරි දිනවල බස්නාහිර, සබරගමුව, මධ්‍යම, ඌව පළාත්වල නායයෑම් ඇතිවිය හැකි බව ජාතික ගොඩනැඟිලි පර්යේෂණ සංවිධානයේ නායයෑම් අංශ ප්‍රධානී ආර්.එම්.එස්.බණ්ඩාර මහතා පවසයි. නායයෑම්වල පූර්ණ ලක්ෂණ අනුව මේ පිළිබඳව අවධානය යොමු කරන ලෙස බණ්ඩාර මහතා ඉල්ලා සිටී. එමෙන්ම මේ දිනවල පවතින අධික වැසි සහිත තත්ත්වය ඉදිරියටත් පවතින බවත් බස්නාහිර, සබරගමුව හා මධ්‍යම පළාත්වලට සවස ගිගුරුම් සහිත වැසි ඇතිවන බවත් කාලගුණ විද්‍යා දෙපාර්තමේන්තුව පවසයි.මේ අතර සෙනසුරාදා උදේ 8.30 සිට 2.30 දක්වා ගතවූ පැය 6 ඇතුළත කොළඹට මිලි මීටර් 64ක වර්ෂාපතනයක් ලැබුණි.ඒ සමඟම සවස 2 සිට රාත්‍රි 10 දක්වා කාලයේදී අකුණු අනතුරුවලින් පරෙස්සම් වන ලෙසද කාලගුණ විද්‍යා දෙපාර්තමේන්තුව පවසයි.අන්තර් නිවර්තන අභිසාරි කලාපයේ (උතුරු සහ දකුණු අර්ධ ගෝලවලින් හමන සුළං හමුවන සක්‍රිය කලාපය) බලපෑම හේතුවෙන් දිවයිනේ පවතින වැසිබර කාලගුණ තත්ත්වයේ වැඩිවීමක් පෙන්නුම් කරයි. 24 වැනිදා අපරභාගයේදී සහ රාත්‍රි කාලයේදී දිවයින පුරාම පාහේ ගිගුරුම් සහිත වැසි ඇතිවේ. ඇතැම් ස්ථානවල තරමක තද වැසි ද ඇති විය හැකිය.ගිගුරුම් සහිත වැසි ඇතිවන විට, එම ප්‍රදේශවල තාවකාලිකව තරමක් තද සුළං ඇති විය හැකිය.අකුණු මඟින් සිදුවන අනතුරු අවමකර ගැනීමට අවශ්‍ය පියවර ගන්නා ලෙස ජනතාවගෙන් කාරුණිකව ඉල්ලා සිටිනු ලැබේ.අනුරාධපුර, මඩකලපුව, කොළඹ, ගාල්ල, යාපනය, මහනුවර, නුවරඑළිය, රත්නපුර, ත්‍රිකුණාමලය, මන්නාරම යන නගරවල හෙට අපරභාගයේදී හා රාත්‍රි කාලයේදී ගිගුරුම් සහිත වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>24</day>
    </date>
    <link>http://www.silumina.lk/2011/04/24/_art.asp?fn=aa1104245</link>
    <topic>විදෙස්ගත කොටින් මෙරට දෙමළ ජනතාවට සාපයක්</topic>
    <author/>
    <content>- නියෝජ්‍ය ඇමැති මූර්ති මුරලිදරන්ශ්‍රී ලංකාවේ උතුරු නැඟෙනහිර පැවැති යුද්ධය අවසාන වීම ගැන කොටි සංවිධානයට ගැති ඇතැම් බටහිර සහ යුරෝපීය බලවේගවල නොසතුටට හේතු වී ඇති බවත් ඒ නිසා එම බලවේගවල බළල් අත් ලෙස කටයුතු කරන ඇතැම් විදේශ සංවිධාන ශ්‍රී ලංකාවට එරෙහිව කටයුතු කරමින් සිටින බවත් නියෝජ්‍ය ඇමැති විනයාගමූර්ති මුරලිදරන් මහතා ‘සිළුමිණ’ට පැවැසීය.එල්ටීටීඊ ගැති මේ බලවේගවල අරමුණ ශ්‍රී ලංකාවේ ජනාධිපතිතුමා සහ රණවිරුවන් අන්තර්ජාතික යුද අධිකරණයට ගෙන ගොස් නැවත වරක් ශ්‍රී ලංකාවේ අර්බුදයකට පසුබිම සැකසීම බවත් නියෝජ්‍ය ඇමැති විනයාගමූර්ති මුරලිදරන් මහතා ප්‍රකාශ කෙළේය.ලෝකයේ කිසිඳු සංවිධානයකට ශ්‍රී ලංකාවේ ජනාධිපතිතුමාට හෝ රණවිරුවන්ට චෝදනා කිරීමේ අයිතියක් නැති බවත් ඇත්ත දැන සිටින්නේ එල්ටීටීඊයේ නියෝජ්‍ය නායකයාව සිටි තමන් ඇතුළු ශ්‍රී ලංකාවට ආදරය කරන දෙමළ නායකයන් සහ උතුරු නැඟෙනහිර දෙමළ ජනතාව බවත් ඇමැතිවරයා ප්‍රකාශ කෙළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>24</day>
    </date>
    <link>http://www.silumina.lk/2011/04/24/_art.asp?fn=aa1104246</link>
    <topic>චීනය, රුසියාව හා පෘතුගාලය මූන්ට දෙහි කපයි</topic>
    <author/>
    <content>බලය වැරදි ලෙස භාවිතා කරලාඑක්සත් ජාතීන්ගේ ආරක්ෂක මණ්ඩලය පසුගිය 18දා රැස්වූ අවස්ථාවේ ශ්‍රී ලංකාව පිළිබඳව එක්සත් ජාතින්ගේ මහ ලේකම් වරයාගේ විද්වත් මණ්ඩලයේ වාර්තාව පිළිබඳව රුසියාව, චීනය, පෘතුගාලය දැඩි විරෝධයක් මතු කළේය.එක්සත් ජාතීන්ගේ දේශපාලන කටයුතු පිළිබඳ නායක ලීන් පැස්කෝ මහතා ඒ පිළිබඳව අදහස් දැක්වූ අවස්ථාවේදී එම විරෝධතා මතුවිය.එවැනි වාර්තා නිකුත් කිරීමට පෙර එක්සත් ජාතීන්ගේ මහලේකම්වරයා චෝදනා ලද රටේ නියෝජිතයකු හමුවේ සාකච්ඡා කළ යුතුª බව එම රටවල්වල මතයයි. එල්.ටී.ටී.ඊ. ත්‍රස්තවාදීන්ට එරෙහි යුද අරගලයේ අවසන් දින කීපයේ සිදුවූවා යැයි කියන මානව හිමිකම් කඩකිරීම් පිළිබඳව චෝදනා පිළිබඳ සොයා බලා තමාට උපදෙස් දෙන්නට යැයි තිදෙනකුගෙන් යුත් විද්වත් මණ්ඩලයක් එක්සත් ජාතීන්ගේ මහලේකම්වරයා විසින් පත්කරන ලදී.එම වාර්තාව එ.ජා.මහලේකම් බෑන් කී මූන් මහතා වෙත බාර දෙන ලද්දේ පසුගිය 12 දිනය.එක්සත් ජාතීන්ගේ මහලේකම් කාර්යාලයේ ප්‍රධානී විජේ නම්බියාර් විසින් එම වාර්තාවේ පිටපතක් එක්සත් ජාතීන්ගේ මණ්ඩලයේ ශ්‍රී ලංකා උප නියෝජිත මේජර් ජනරාල් ශවීන්ද්‍ර සිල්වා වෙත බාර දෙන ලදී. පැය 36ක් ඇතුළත මේ වාර්තාව ප්‍රසිද්ධ පිටපතක් මහලේකම්වරයා විසින් නිකුත් කරනු ඇති බව ද ඒ මොහාතේ මේජර් ජනරාල් ශවීන්ද්‍ර සිල්වාට දැනුම් දී තිබේ.එහෙත් ඒ සමඟම ශ්‍රී ලංකා රජයට එහි මූලික පිටපතක් ලැබුණු අතර එය මුළුමනින්ම දෝෂ සහිත එකක් බව ප්‍රකාශ කෙරිණි.අපරාධ කාරයෙකුට වුවත් තමන් පිළිබඳව නඩු තීන්දු ලබාදීමට පෙර තමන්ගේ අවසන් ප්‍රකාශය නිකුත් කිරීමට ද අවස්ථාවක් ලබාදිය යුතු බවද එම ප්‍රකාශනයේ සඳහන් විය. එ.ජා. මහලේකම්වරයා එවැනි අවස්ථාවක් ලබාදීමට අපොහොසත් වී ඇති බවද එහි සඳහන්ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>24</day>
    </date>
    <link>http://www.silumina.lk/2011/04/24/_art.asp?fn=aa1104247</link>
    <topic>‘උපන් බිමට දහ බිඳුවක් රට සුරකින ජන පවුරක්’</topic>
    <author/>
    <content>‘උපන් බිමට දහ බිඳුවක් - රට සුරකින ජන පවුරක්’ එක්සත් ජනතා නිදහස් සන්ධානයේ මෙවර මැයි දින තේමාවය.සෙසු දේශපාලන පක්ෂ, බහුජන සංවිධාන, රාජ්‍ය හා පෞද්ගලික ආයතන සේවක සේවිකාවන් මෙන්ම පොදු මහජනතාව පක්ෂ භේද නොතකා මේ මැයි දිනට ලක්ෂ ගණනින් සහභාගිවීමට නියමිතය.එක්සත් ජාතීන්ගේ සංවිධානයේ මහ ලේකම් බෑන් කී මූන් විසින් පත්කරන ලද උපදේශක කමිටු වාර්තාවෙන් අපේ රටේ ස්වෛරීත්වයට එල්ල වී ඇති තර්ජනයට විරෝධය පෑම ද මේ එකමුතු මැයි දිනයේ තවත් ප්‍රධාන අරමුණකි.බේදවලින් තොරව මෙවැනි ජනතා ඒකරාශි වීමක් මෙදිනට සිදු කරන්නේ මේ උපදේශක කමිටු වාර්තාවෙන් නඟා ඇති අභූත චෝදනා ප්‍රතික්ෂේප කොට ජාත්‍යන්තරයට ශ්‍රී ලාංකික ජනතාවගේ විරුද්ධතාව පළ කිරීමය.ශ්‍රී ලංකා නිදහස් පක්ෂය ඇතුළුව එක්සත් ජනතා නිදහස් සන්ධානයේ අනිකුත් සියලු පක්ෂ ඒකාබද්ධව පවත්වන මැයි දින රැළිය කොළඹ නගර සභා පිටියේදී මැයි 1 දා සවස මහින්ද රාජපක්ෂ ජනාධිපතිතුමාගේ ප්‍රධානත්වයෙන් පැවැත්වේ.පෙළපාළිය කොළඹ කැම්බල් පිටියෙන් ඇරැඹෙන අතර සන්ධානයේ සෙසු පක්ෂ තම පෙළපාළි වෙනත් ස්ථානවලින් ආරම්භ කොට ප්‍රධාන පෙළපාළියට එකතු වනු ඇත.වෙනත් දේශපාලන පක්ෂවල මැයි දින පෙළපාළි හා රැස්වීම් ද වෘත්තීය සමිති සංවිධාන සහ සමිතිවල රැස්වීම් 15 ආසන්න සංඛ්‍යාවක් ද පැවැත්වෙන බව වාර්තා වේ.ඒ. ඊ. ගුණසිංහ සමරුව හා කම්කරු සංගමයේ මැයි දිනය පිටකොටුවේ ගුණසිංහ ප්‍රතිමාව අබියසදී පැවැත්වේ. අමාත්‍ය ආරුමුගම් තොන්ඩමන් මහතාගේ නායකත්වයෙන් ඇති ලංකා කම්කරු කොංග්‍රසයේ මැයි දිනය නුවරඑළියේදී පැවැත්වේ. වතුකරයේ වෙනත් වෘත්තීය සමිති හා සංවිධානවල සහභාගිත්වයෙන් ද නානුඔය - හැටන් - නුවරඑළිය යන ප්‍රදේශවල රැස්වීම් සංවිධානය කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>24</day>
    </date>
    <link>http://www.silumina.lk/2011/04/24/_art.asp?fn=aa1104248</link>
    <topic>ඉවත දැම්මේ අවුරුදු සමයේ ගොඩ ගැසුණු එළවළු</topic>
    <author>චන්දන බණ්ඩාර</author>
    <content>ගොවීන් අධෛර්ය විය යුතු නෑ- ඇමැති ජොන්ස්ටන්චන්දන බණ්ඩාරගිය සතියේ එළවළු ටොන් 70 ක් පමණ ඉවත දැමීමට සිදු වූයේ අලුත් අවුරුදු සමයේ දී ගොඩ ගැසුණු එළවළු තොග එක්වරම වෙළෙඳපොළට ගෙන ඒම නිසාය. මෙය තාවකාලික තත්ත්වයක් වන හෙයින් එළවළු වගා කරන ගොවීන් කිසිසේත් අධෛර්යට පත් විය යුතු නැති බව සමූපකාර හා අභ්‍යන්තර වෙළෙඳ ඇමැති ජොන්ස්ටන් ප්‍රනාන්දු මහතා පෙන්වා දෙයි.අලුත් අවුරුදු උත්සව සමයෙන් පසුව මෙලෙස එළවළු ප්‍රමාණයක් ඉවත දැමීමට සිදුවීම සාමාන්‍ය දෙයක් බවත් එම සිදුවීම මඟින් රටේ එළවළු අතිරික්තයක් ඇතැයි කිව නොහැකි බවත් ජොන්ස්ටන් ප්‍රනාන්දු ඇමැතිවරයා කීය.එළවළු මිල තව දුරටත් ස්ථාවර මට්ටමේ පවතින බවත් කෙසේ වෙතත් ඉදිරියේදී එළවළු කල් තබා ගැනීමට දඹුල්ල, කිළිනොච්චිය, හම්බන්තොට සහ නුවරඑළියේ රුපියල් ලක්ෂ 40,000 ක වියදමින් ශීතාගාර ඉදිකිරීම ඉදිරි මාස තුන ඇතුළත ආරම්භ කරන බව ද ජොන්ස්ටන් ප්‍රනාන්දු ඇමැතිවරයා කීය. ඒ අනුව මේ වසරේ දෙසැම්බර් මාසය වෙන විට එම ශීතාගාර ඉදිකර අවසන් කිරීමට නියමිතය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>24</day>
    </date>
    <link>http://www.silumina.lk/2011/04/24/_art.asp?fn=aa1104249</link>
    <topic>කොළඹ කටු ගේ දින හතේ ම විවෘතයි</topic>
    <author>ටෙක්ලා කාරියවසම්</author>
    <content>ටෙක්ලා කාරියවසම්ශ්‍රී ලංකාවේ පුරා විද්‍යාත්මක හා ස්වභාවික උරුමයන් සංරක්‍ෂණය කොට ප්‍රදර්ශනයට තබා ඇති කොළඹ ජාතික කෞතුකාගාරය හා ජාතික ස්වභාවික විද්‍යා කෞතුකාගාරය මැයි මස 02 වනදා සිට පෙරවරු 9.00 සිට පස්වරු 6.00 දක්වා රජයේ ප්‍රසිද්ධ නිවාඩු දින හැර සතියේ දින හතෙහිම විවෘතව තැබීමට කටයුතු යොදා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>24</day>
    </date>
    <link>http://www.silumina.lk/2011/04/24/_art.asp?fn=aa11042410</link>
    <topic>ජගත් මැලේරියා දිනය හෙට</topic>
    <author>සාගරිකා දිසානායක</author>
    <content>සාගරිකා දිසානායකලෝක මැලේරියා දිනය අපේ‍්‍රල් 25 දිනට යෙදී ඇත. 2015 වසර වන විට මැලේරියාව ශ්‍රී ලංකාවෙන් තුරන් කිරීම මැලේරියා මර්දන ව්‍යාපාරයේ ඉලක්කය වී තිබේ.මේ වන විට උතුරු නැඟෙනහිර ඇතුළු සියලුම ප්‍රදේශ ආවරණය වන පරිදි මැලේරියා මර්දන වැඩසටහන් සාර්ථකව ක්‍රියාත්මක කර ඇතැයි සෞඛ්‍ය අමාත්‍යාංශයේ අතිරේක ලේකම් වෛද්‍ය පී.ජී. මහීපාල මහතා පැවැසීය.ලෝකයේ රටවල් 110 ක පමණ මැලේරියා රෝගය පැතිරී ඇති අතර තවමත් වසරකට පුද්ගලයන් මිලියනයක් පමණ මෙම රෝගයෙන් මරණයට පත්වන බවත් සඳහන්ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>24</day>
    </date>
    <link>http://www.silumina.lk/2011/04/24/_art.asp?fn=aa11042411</link>
    <topic>සිළුමිණ හිටපු කර්තෘවරුන්ගේ ඡායාරූප නිරාවරණය කරයි</topic>
    <author>සේයාරුව දුෂ්මන්ත මායාදුන්න</author>
    <content>ලේක්හවුස් ආයතනයේ සිළුමිණ පුවත්පතේ හිටපු ප්‍රධාන කර්තෘවරුන්ගේ ඡායාරූප නිරාවරණය කිරීමේ උත්සවයක් පසුගියදා ලේක්හවුස් ආයතනයේ සිළුමිණ කර්තෘ මණ්ඩලයේදී පැවැත්විණි. එහිදී ප්‍රධාන ආරාධිත අමුත්තා ලෙස එක්වූ සිළුමිණ හිටපු කර්තෘ හා දිවයින ආරම්භක කර්තෘ ප්‍රවීණ මාධ්‍යවේදී එඩ්මන්ඩ් රණසිංහ මහතා එම ඡායාරූප නිරාවරණය කරන අවස්ථාව. හිටපු සිළුමිණ කර්තෘ ජ්‍යෙෂ්ඨ මාධ්‍යවේදී තිලකරත්න කුරුවිට බණ්ඩාර, හිටපු සිළුමිණ කර්තෘ ජ්‍යෙෂ්ඨ මාධ්‍යවේදි සුජීව දිසානායක, ලේක්හවුස් ආයතනයේ සාමාන්‍යාධිකාරී අභය අමරදාස, සිළුමිණ ප්‍රධාන කර්තෘ කරුණාදාස සූරියාරච්චි යන මහත්වරු ද සිළුමිණ කර්තෘ මාණ්ඩලිකයෝ ද මෙම අවස්ථාවට එක්වූහ.සේයාරුව දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>24</day>
    </date>
    <link>http://www.silumina.lk/2011/04/24/_art.asp?fn=aa11042412</link>
    <topic>‘මාලිනි ජන්මාභිමානි’ සම්මාන ප්‍රදානය 30 වැනිදා</topic>
    <author/>
    <content>කැලණිය ප්‍රදේශයෙන් බිහි වූ ඉතා විශිෂ්ට රංගවේදිනි “හෙළ සිනමාවේ අපේ කාලයේ නිළි රාජිණිය” මාලිනිසෙනෙහෙලතා ෆොන්සේකා මහත්මිය ලබාගත් උත්කෘෂ්ඨ ජයග්‍රහණයන් උදෙසා ඇයගේ නිජබිමෙන් බිහිවූ සංවිධානයක් වන නුවණ යොවුන් හවුල සංවිධානය කරනු ලබන උපහාර සම්මාන ප්‍රදානය ‘මාලිනි ජන්මාභිමානි’ උලෙළ අපේ‍්‍රල් මස 30 වැනි දින සවස 4.00 ට ජාතික චිත්‍රපට සංස්ථා චිත්‍රාගාරයේදී (සරසවි චිත්‍රාගාරය) පැවැත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>24</day>
    </date>
    <link>http://www.silumina.lk/2011/04/24/_art.asp?fn=aa11042413</link>
    <topic>ලොව විශාලතම බෞද්ධ පොත් හල ශ්‍රී ලංකාවේ</topic>
    <author>නිහාල් පී. අබේසිංහ - රමණී සුබසිංහ</author>
    <content>නිහාල් පී. අබේසිංහ - රමණී සුබසිංහ2600 ශ්‍රී සම්බුද්ධත්ව ජයන්තිය වෙනුවෙන් ඉදිකරන ලොව විශාලතම බෞද්ධ ග්‍රන්ථ හා තොරතුරු මධ්‍යස්ථානය කොළඹ හැව්ලොක් පාරේ තුන්මුල්ල හන්දියේ මේ දිනවල ඉදිවෙමින් පවතී.“2600 ශ්‍රී සම්බුද්ධත්ව ජයන්ති මන්දිරය” ලෙස නම් කරන මහල් 16 කින් යුත් මෙම ගොඩනැගිල්ලේ ඉදිකිරීම්වලින් සියයට 90 ක් පමණ දැනටම ඉදිකර අවසන් බවත් මේ සඳහා රුපියල් ලක්ෂ 3300 ක් වැය වන බවත් මෙම මන්දිරය ඉදිකරන දෙහිවල නැදිමාල බෞද්ධ සංස්කෘතික මධ්‍යස්ථානයේ අධ්‍යක්ෂ කිරම විමලජෝති හිමිපාණෝ පවසති. මහින්ද රාජපක්ෂ ජනාධිපතිතුමාගේ අනුග්‍රහයෙන් ලබා දුන් ඉඩමක මෙම මන්දිරය ඉදිකර තිබේ.600 කට අසුන් ගත හැකි සම්මන්ත්‍රණ ශාලාවක් අති විශාල බෞද්ධ පොත් සහ තොරතුරු මධ්‍යස්ථානයකින් ද පෙර අපරදිග විවිධ භාෂාවන් ප්‍රගුණ කිරීමේ මධ්‍යස්ථානයකින් ද ශබ්දාගාර හා පරිගණක නිර්මාණ කරන පහසුකම්වලින් ද සමන්විත මේ තොරතුරු මධ්‍යස්ථානය මැයි 15 වැනිදා බොදු ජන අයිතියට පත්කිරීමට යෝජිතය.මීට අමතරව ධර්ම පර්යේෂණ සහ ධර්ම දූත සේවාවන් ප්‍රධාන විවිධ ශාසනික කටයුතුවලින් ද සමන්විත මෙම ධර්ම මන්දිරය ඉදිකිරීමට ආධාර ලබාදීමට සැමට අවස්ථාව ලැබී ඇති බව කිරම විමලජෝති හිමියෝ පවසති.ඒ පිළිබඳව වැඩි විස්තර 0114949653 දුරකථන අංකය මඟින් දැනගත හැකිය. මෙම මධ්‍යස්ථානය මඟින් ඕනැම බෞද්ධ ග්‍රන්ථයක් ලබා ගැනීමේ පහසුකම මෙන්ම විවිධ භාෂාවන් හා ආධුනිකත්ව දහම් පුහුණු වැඩ සටහන්, අන්තර් විශ්ව විද්‍යාල බෞද්ධ ශිෂ්‍ය බල මණ්ඩල ක්‍රියාකාරකම්, බෞද්ධ මනෝ චිකිත්සක මධ්‍යස්ථානයක්, බෞද්ධ ශබ්දාගාර හා පරිගණක පහසුකම් ආදිය ලබා දෙනු ලැබේ.මෙම මන්දිරය විවෘත කිරීමත් සමඟම කොළඹ හැව්ලොක් පාර ශ්‍රී සම්බුද්ධත්ව ජයන්ති මාවත ලෙස නම් කිරීම ද සිදු කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>24</day>
    </date>
    <link>http://www.silumina.lk/2011/04/24/_art.asp?fn=aa11042420</link>
    <topic>ඉහළ කොත්මලේ විදුලිය මාස හයකින් රටටම</topic>
    <author>නිහාල් පී. අබේසිංහ</author>
    <content>මුළු වියදම වසර 10 කින් සපිරීමට පියවරනිහාල් පී. අබේසිංහහළ කොත්මලේ ජල විදුලි ව්‍යාපෘතියේ වැඩ කටයුතු ඉදිරි මාස හය ඇතුළතදී අවසන් කෙරෙන බවත් ඒ අනුව මේ ව්‍යාපෘතියෙන් ලබන ඔක්තෝබර් මාසයේදී පමණ සිට ජාතික විදුලි බල පද්ධතියට මෙගා වොට් 150 ක් ලබාදීමට හැකි වනු ඇති බවත් ඉහළ කොත්මලේ ජල විදුලි ව්‍යාපෘති ඉංජිනේරුවෝ පවසති.ඉහළ කොත්මලේ ජල විදුලි ව්‍යාපෘතියේ වැඩ කටයුතුවලින් දැනට සියයට 82 ක් අවසන් කර ඇති බවත්, ව්‍යාපෘතිය ක්‍රියාත්මක වන විට විදුලි ඒකක දස ලක්ෂ 400 ක් වාර්ෂිකව ජනනය කරන බවත් ඉහළ කොත්මලේ ජල විදුලි ව්‍යාපෘතියේ අධ්‍යක්ෂ ඉංජිනේරු ශවින්ද්‍ර නාත් ප්‍රනාන්දු මහතා පවසයි.බලාගාරයේ විදුලි උත්පාදනය සඳහා මෙගාවොට් 75 ක ධාරිතාවකින් යුත් විදුලි යන්ත්‍ර දෙකක් මේ වන විට බලාගාර භූමියේ ස්ථාපිත කරමින් පවතින බව විදුලිබල හා බලශක්ති අමාත්‍යාංශය පවසයි.මෙම බලාගාරයේ සමස්ත වියදම රුපියල් කෝටි 4300 කි. මේ වියදම ජල විදුලි බලය විකිණිමෙන් පමණක් වසර 10.5 කදී පමණ උපයාගත හැකි වනු ඇතැයි විදුලි බල මණ්ඩලය පවසයි. විදුලි ඒකකයක් රුපියල් 10 බැගින් වසරකට විදුලි ඒකක දස ලක්ෂ 400 ක් නිපදවූ විට විදුලි විකිණීමේ ආදායම වසරකට රුපියල් කෝටි 400 කි.ව්‍යාපෘතියේ ඉදිකිරීම් සඳහා ජපන් ජාත්‍යන්තර සහයෝගීතා බැංකුව ජපාන යෙන් මිලියන 33265 ක් (අමෙරිකානු ඩොලර් මිලියන 297) වසරකට 0.9 සහන පොලියට ලබා දී තිබේ. ණය ගෙවීමට වසර 10 ක සහන කාලයක් ද ලබා දී තිබේ. මීට අමතරව ශ්‍රී ලංකා රජය මේ ව්‍යාපෘතිය සඳහා රුපියල් දස ලක්ෂ 8700 ක් ලබා දී තිබේ.ව්‍යාපෘතියේ පළමුවැනි අදියර යටතේ මූලික සිවිල් වැඩ කටයුතු සිදු කෙරිණ. ඉන් සියයට 94 ක් ඉදිකිරීම් කටයුතු මේ වන විට අවසන් වී තිබේ. දෙවන අදියර යටතේ බලාගාරයේ ප්‍රධාන සිවිල් වැඩ කටයුතු 82% ක් අවසන් වී ඇත.ජල යාන්ත්‍රික සවි කිරීම් ව්‍යාපෘතියේ තුන්වන අදියර යටතේ සිදු කෙරෙන අතර මේ වන විට එහි සියයට 89% ක ප්‍රගතියක් ලබා ඇත. හතරවන අදියර යටතේ සිදු කරන විදුලි ජනන යන්ත්‍ර සවි කිරීමේ කටයුතු මේ වන විට සියයට 70 ක ප්‍රමාණයක් නිමකර තිබේ.විදුලි සම්පේ‍්‍රෂණ මාර්ගයේ ඉදිකිරීම් කටයුතු පස්වැනි අදියර යටතේ සිදු කෙරෙන අතර මේ වන විට එහි 73% ක ප්‍රගතියක් ලබා ඇතැයි අධ්‍යක්ෂ ශවින්ද්‍රනාත් ප්‍රනාන්දු පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>24</day>
    </date>
    <link>http://www.silumina.lk/2011/04/24/_art.asp?fn=ab1104246</link>
    <topic>ආර්ථික අර්බුදවලදී ශ්‍රී ලංකාව මුහුණ දෙන ආකාරය යහපත් බව ලෝක සමුළුවේදී සනාථ වුණා</topic>
    <author/>
    <content>අන්තර්ජාතික මුල්‍ය සහයෝගිතා ඇමැති ආචාර්ය සරත් අමුණුගමලෝක බැංකුවත්, අන්තර්ජාතික මුල්‍ය අරමුදලත් ඒකාබද්ධව වාර්ෂිකව පවත්වන ලෝක මුදල් අමාත්‍යවරුන්ගේ සම්මේලනය පසුගිය 17 දා වොෂින්ටනයේදී ආරම්භ විය. ඒ සඳහා ශ්‍රී ලංකාව නියෝජනය කරමින් සහභාගි වූයේ අන්තර්ජාතික මුල්‍ය සහයෝගිතා ඇමැති ආචාර්ය සරත් අමුණුගම මහතායි. සමුළුවේ අත්දැකීම් ඇසුරින් වත්මන් “ලෝක ආර්ථික ප්‍රවණතා අතර ලංකාවේ තත්ත්වය පිළිබඳව“ ආචාර්ය සරත් අමුණුගම අදහස් දැක්වූයේ මෙසේය.මෙම සමුළුව ලෝක බැංකු මූලස්ථානයේදී වසරකට දෙවතාවක් රැස්වෙනවා. ඒ සඳහා සාමාජික රටවල මුදල් අමාත්‍යවරුන් මෙන්ම ලෝක බැංකු හා මුල්‍ය අරමුදලේ නියෝජිතයින් සහභාගි වෙනවා. සම්මේලනය මෙවර විශේෂයෙන් අවධානය යොමුකළ කරුණු කීපයක්ම තිබෙනවා.* රට රටවලට ලබාදෙන ආධාර සංවර්ධනය සඳහා භාවිත කර ඇති ආකාරය.* ලෝකයේ වත්මන් ආර්ථික තත්ත්වය.* අනාගතයේදී ලෝකයට මුහුණදීමට සිදුවන ආර්ථික අර්බුදයට සූදානම් වීම පිළිබඳව.මේ කරුණු තුනේදිම ශ්‍රී ලංකාවේ තත්ත්වය වඩාත් යහපත් බව සමුළුවේදී සාකච්ඡා වූ කරුණු අතරින් සනාථ වුණා.2008, 2009 බටහිර ආර්ථිකය මුළුමනින්ම බිඳ වැටුණා. නමුත් පසුගිය වසර කීපයේදී එම රටවල් ඉන් ගොඩඒමට සමත් වී තිබෙනවා. එහෙත් ලෝක බැංකුවේ ණය වාරික පවා ගෙවීමට අසමත් වූ රටවල් කිහිපයකුත් තිබෙනවා. පෘතුගාලය, අයර්ලන්තය, ස්පාඤ්ඤය, ගී‍්‍රසිය වැනි රටවල් වලට තවමත් වැටුණු ආර්ථිකය ශක්තිමත් කර ගැනීමට හැකියාවක් ලැබී නෑ.ලෝකයේ ආර්ථික වර්ධනය සියයට හතරක් පහක් අතර සංඛ්‍යාවකින් වර්ධනය වී ඇති බව ලෝක බැංකුව සඳහන් කරනවා. නමුත් ආසියාවේ සංවර්ධන වේගය සියයට 8 ත් 9 ත් අතර වෙනවා. මේ අතර චීනය ඉන්දියාව මූලිකත්වය ගන්නවා.ශ්‍රී ලංකාවේ ආර්ථික වර්ධන වේගය ද සියයට 8 ක් වී තිබෙනවා. පසුගිය කාලයේ අප රටවල් මෙතෙක් භාවිත කළ සමාජවාදී ආර්ථික ප්‍රතිපත්ති වෙනස්කිරීම මේ ආර්ථික වර්ධනයට හේතු වූ බව මෙහිදී සාකච්ඡා වුණා.පසුගිය කාලයේ අපේ ආර්ථික ප්‍රතිපත්ති වල විශේෂ වෙනස්කම් රැසක්ම ඇති කළා.එම වෙනස්කම් නිසා හොඳ ප්‍රතිඵල අත්වී තිබෙනවා. මේ වෙනස්කම් මෙන්ම අත්කරගත් ආර්ථික ප්‍රවණතා පිළිබඳව අප රට මෙහිදී විශේෂ ප්‍රශංසාවට ලක්වුණා. ඒ නිසාම ලෝක බැංකුව වාර්ෂිකව ලබාදෙන ණය ප්‍රමාණය ලබන වසරේ දෙගුණයක් වැඩි කිරීමට ද අපේක්‍ෂා කරනවා.මේ සමුළුවේ අවධානය මුළුමනින්ම යොමුවන්නේ ආර්ථික කරුණු පිළිබඳවයි. නමුත් අප රට අත්කරගත් ආර්ථික දියුණුව පිළිබඳව පැහැදිලි කිරීමේදී රටේ පවතින සාමකාමී තත්ත්වය මෙන්ම මෙතෙක්කල් ජාතික ආර්ථිකයට එක් නොවූ උතුරු නැඟෙනහිර ප්‍රදේශවල ආර්ථිකය ජාතික ආර්ථිකයට ඒකාබද්ධ කිරීමට හැකිවීම පිළිබඳව අප අවධාරණය කළා. ඒ පිළිබඳවද සාමාජික රටවල මෙන් ම ලෝක බැංකු නියෝජිතයින්ගේ ප්‍රශංසා හිමි වුණා.මෙහිදී සාකච්ඡා වූ පරිදි අනාගතයේ ලෝකය ආර්ථික වශයෙන් අර්බුද දෙකකට මුහුණ දිය යුතුයි. ඒ තෙල් හා ආහාර අර්බුදයයි.මේ අතරිනුත් අප රටවල් වෙත ඍජුවම බලපාන්නේ තෙල් අර්බුදයයි. ලෝකයේ තෙල් පරිභෝජනය දිනෙන් දින වැඩි වුණත් තෙල් නිෂ්පාදනය සීඝ්‍රයෙන් අඩු වෙමින් පවතිනවා.මේ සඳහා කෙටිකාලීන විසඳුම් හඳුන්වා දී තිබෙනවා. මැදපෙරදිග කලාපයේ ඇති වී තිබෙන දේශපාලන අර්බුදය හමුවේ තෙල් නිෂ්පාදනය පහත වැටී තිබෙනවා.සවුදි අරාබිය දැනට ඔවුන්ගේ තෙල් සැපයුම දෙගුණයකින් වැඩිකර තිබෙනවා. නමුත් අනාගතයේදී තෙල්මිල තවදුරටත් ඉහළ යා හැකි අවදානමක් පවතිනවා.මේ වනවිට ලෝකය පුරාම ආහාර හිඟයක් ඇති වෙමින් තිබෙනවා. බොහෝ රටවල් ආහාර අපනයනය වෙනුවට පරිභෝජනය සඳහා අහාර සුරක්‍ෂිත කර ගැනීමට පෙලඹී තිබෙනවා.ශීීඝ්‍ර කාර්මීකරණය මෙන් ම ජනගහන වර්ධනයත් ඒක පුද්ගල ආහාර පරිභෝජනය ඉහළ යාමත් මීට හේතුවී තිබෙනවා.ආහාර අර්බුදය සම්බන්ධයෙන් ශ්‍රී ලංකාවේ තත්ත්වය වඩා යහපත් බවයි මගේ අදහස. අපේ රටේ කෘෂි නිෂ්පාදනය මෙන් ම සහල් නිෂ්පාදනය ක්‍රමයෙන් වැඩිවී තිබෙනවා. පොහොර සහනාධාරය මේ සඳහා විශේෂයෙන් බලපානවා.එක් යුගයක් තිබුණා සහල් පිට රටින් ගෙන්වනවද නැද්ද කියන දේත් සමඟ අපේ රටේ ආණ්ඩු පවා පෙරලුණා. නිදහස ලබන විට ජනගහනය ලක්‍ෂ 80 වයි. එකල පැවති සහල් නිෂ්පාදනය ඒ ජනතාව සඳහා ප්‍රමාණවත් වුණේ නෑ. ඒ කාලයේ සිටම සහල් පිටරටින් ආනයනය කර තිබෙනවා.නමුත් දැන් සහල් අතිරික්තයක් තිබෙනවා. වී සඳහා නිශ්චිත මිලක් සඳහන්ව තිබෙනවා.මේ තත්ත්වය වඩාත් දියුණු කර අපි සහල් අපනයනය සඳහා පියවර ගන්නේ නම් එය වඩාත් වැදගත් බවයි මගේ අදහස.කලක් අපේ රටේ කෘෂිකාර්මික පර්යේෂණ ක්ෂේත්‍රය වඩාත් දියුණුව පැවතියා. බතලේගොඩ, මහඉලුප්පල්ලම වගේ කෘෂි පර්යේෂණායතනවලින් ඉතා හොඳ සේවයක් සිදුවුණාට නැවතත්, ඒවා සක්‍රිය කළ යුතුයි.අපනයන වෙළෙඳ පොළ සඳහා ගැලපෙන කෘෂි නිෂ්පාදන කිරීම සඳහා සූදානම් විය යුතුයි.එසේම විද්‍යා හා තාක්‍ෂණ අංශයේ දියුණුව ද වැදගත්. විශේෂයෙන් නවීන ලෝකයට ගැලපෙන ආකාරයෙන් අධ්‍යාපන ප්‍රතිපත්ති සකස් විය යුතුයි. රටක් වශයෙන් ලෝක ආර්ථික අර්බුදයට හා තරගයට මුහුණ දීමට නම් අනාගත පරපුර ඊට ගැළපෙන ආකාරයේ පුරවැසියකු කිරීම වඩාත් වැදගත් කරුණයි.සාකච්ඡා කෙළේබුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>04</month>
      <day>24</day>
    </date>
    <link>http://www.silumina.lk/2011/04/24/_art.asp?fn=ab1104247</link>
    <topic>මැයි දිනයේ දී අපි ලෝකෙටම පණිවිඩයක් දෙමු</topic>
    <author>චන්දන බණ්ඩාර</author>
    <content>ජනපති කියයිජනාධිපතිතුමා විසින් ශ්‍රී.ල.නි.ප යේ සියලු ම ආසන සංවිධායකවරු අරලියගහ මන්දිරයට ගිය සතියේ කැඳවා තිබිණි. ඒ සිංහල අලුත් අවුරුද්දට සුබ පැතීමටය. ආසන සංවිධායකවරුන් අරලියගහ මන්දිරයට පැමිණීමට පෙර අනුර පි‍්‍රයදර්ශන යාපා, ජොන්ස්ටන් ප්‍රනාන්දු සහ දෙහිවල ශ්‍රී.ල.නි.ප සංවිධායක ධනසිරි අමරතුංග අරලියගහ මැදුරට ගොස් ජනාධිපතිතුමා හමුවී බුලත් දී ජනාධිපතිතුමාට නව වසරට සුබ පැතූහ.ධනසිරි අමරතුංග, ඔහුගේ බිරිය සහ දියණියෝ ජනාධිපතිතුමාට බුලත් දී වැඳ ජනාධිපතිතුමාගේ ආශීර්වාද ලබා ගත්හ.ඉන් අනතුරුව ජනාධිපතිතුමා ඇමැති ජොන්ස්ටන් ඇතුළු පිරිස සමඟ තේ පානය කළේය. ඒ සමඟම ජනාධිපති අතිරේක ලේකම් ගාමිණී සෙනරත් ජනාධිපතිතුමාට කියා සිටියේ සියලුම ආසන සංවිධායකවරුන් පැමිණ සිටින බවය. ඉන් අනතුරුව ජනාධිපතිතුමා ශ්‍රී.ල.නි.ප ආසන සංවිධායකයන් හමුවේ සිය අදහස් දැක්වූයේය.”නව වසරේ සියලු දෙනාම එකාවන්ව රට වෙනුවෙන් වැඩ කළ යුතුයි. හැම වාද බේදයක් ම අමතක කළ යුතුයි.රට වෙනුවෙන් සැබෑ වෙනසක් කිරීමට කැපවී වැඩ කළ යුතුයි. මා උපරිම කැපවීමෙන් රට වෙනුවෙන් වැඩ කරනවා.”මම ගමෙන් ආපු පොඩි මිනිහෙක්. අනේක විද ගැටලු මැද හිරේ විලංගුවේ වැටිලා ඉඳලා නැගිටපු මිනිහෙක්. ඒ නිසා මට සාමාන්‍ය ජනතාව අමතක වෙන්නේ නැහැ. අපට මෙවර මැයි දිනයේදී ලොකු වගකීමක් පැවැරිලා තියෙනවා.ඒ තමයි රට වෙනුවෙන් ලෝකයටම පණිවිඩයක් දෙන්ඩ ඕනේ. අපි එකාවන්ව ඉන්නවා කියලා. පහුගිය කාලේ අපි මැයි දිනයට රැස්වීම් තිබ්බේ. නමුත් මෙවර අපි මැයි පෙළපාළියක් තියනවා. ඒ සඳහා රට වෙනුවෙන් හැම දෙනාම සහභාගී කරවන්න.”ජනාධිපතිතුමා ශ්‍රී.ල.නි.ප ආසන සංවිධායකවරු හමුවේ කියා සිටියේය.ඉන් පසුව ජනාධිපතිතුමා අතින් අලුත් අවුරුද්ද සඳහා සියලුම ආසන සංවිධායකවරුන්ට තෑගි පිරිනැමිණි.පිරිමි පාර්ශ්වය සඳහා වටිනා කලිසම් රෙද්දක් සහ කාන්තා ආසන සංවිධායකවරියන්ට සාරියක් පිරිනැමිණි. එම තෑගි සියල්ලම ආසන සංවිධායකවරුන්ට පිරිනැමුණේ ජනාධිපතිතුමා අතිනි.දෙහිවල ශ්‍රී.ල.නි.ප සංවිධායක ධනසිරි අමරතුංග ජනාධිපතිතුමා අතින් තෑගි ලබද්දී ජනාධිපතිතුමා කියා සිටියේ ධනසිරි ඉතින් සල්ලිකාරයානේ කියාය.“මට ඒ කාලේ නම් සල්ලි තිබුණා. හැබැයි රනිල්ට පාප්ප ගාලාම ඒ සල්ලි නැති වුණා. ඒ නිසා සර් දෙන මේ තෑග්ග මිල කරන්ඩ බැහැ.” දෙහිවල ශ්‍රී.ල.නි.ප සංවිධායක ධනසිරි අමරතුංග කියා සිටියේය.ඉන් අනතුරුව ජනාධිපතිතුමා සියලුම ආසන සංවිධායකවරුන්ට දිවා ආහාරය ගැනීමට ආරාධනා කළේය. ජනාධිපතිතුමා ආසන සංවිධායකවරුන් සමඟ දිවා ආහාරය ගෙන අවසානයේ කතා බහ කරමින් සිටියේ අලුත් අවුරුද්ද ගැනය.ඒ අතරතුර ජනාධිපති අතිරේක ලේකම් ගාමිණී සෙනරත් ජනාධිපතිතුමාගේ කනට කර කීවේ යෝෂිත රාජපක්ෂ හා රෝහිත රාජපක්ෂ බණ්ඩාරවෙල සහභාගී වෙමින් සිටි මෝටර් රථ ධාවන තරගය රූපවාහිනියේ පෙන්වන බවය. ඒ සමඟම ජනාධිපතිතුමා මැති ඇමැතිවරු සමඟ එම තරගය නැරඹුවේය.හිස තෙල් ගෑමේ නැකත යෙදී තිබුණේ 16 වැනිදා උදෑසන 7.41 ටය. ජාතික හිසතෙල් ගෑමේ මංගල්ලය සිදු කෙරුණේ දකුණු පළාතේ රන්දූව විහාරස්ථානයේදීය.මේ අතරතුර ශ්‍රී දළදා මාලිගාවේ නාථ දේවාලයේ, කැලණිය විහාරස්ථානය සහ බෙල්ලන්විල විහාරස්ථානවලදී අලි ඇතුන්ගේ හිස තෙල් ගැල්වීම ද එම සුබ නැකතින් ම සිදු වීය.මේ අතරතුර රඹුක්කන පින්නවල අලි අනාථාගාරයේදී ද සුබ නැකතින් අලි ඇතුන්ගේ හිස තෙල් ගෑම සිදු වීය. මේ වන විට පින්නවල අලි අනාථාගාරයේ අලි ඇතුන් 91 දෙනකු සිටින අතර එම අලි ඇතුන් 91 දෙනාම හිස තෙල් ගෑම සඳහා සූදානම් කර තිබිණි.කාලයක් තිස්සේ පින්නවල අලි අනාථාගාරයේ හිස තෙල් ගෑමේ කටයුත්තට දායක වූයේ මහ ඇමැති මහීපාල හේරත්ය.එහෙත් මෙවර එම කටයුත්ත කෑගල්ල දිස්ත්‍රික් පාර්ලිමේන්තු මන්ත්‍රී කනක හේරත්ට පැවරී තිබිණි. ඒ මහීපාල හේරත් මහ ඇමැතිවරයා විදෙස් චාරිකාවක නිරතව සිටි බැවිනි.16 වන දින උදෑසන කල් වේලා ඇතිව පින්නවල අලි අනාථාගාරය බලා ගිය කනක හේරත්ට දක්නට ලැබුණේ එකෙක් දෙන්නෙක් නොව විවිධ තරාතිරම්වලට අයත් සද්දන්තයන් 91 දෙනකු හිසතෙල් ගැල්වීම සඳහා සූදානම් කර තිබූ අයුරුය.ජාතික සත්වෝද්‍යානයේ අධ්‍යක්ෂ හාෂ්වර සේනාංක ගුණරත්න මේ අවස්ථාවට එක් වූ අතර සුබ නැකත උදාවන තුරු කනක හේරත් අලි අනාථාගාරය හා බැඳි තම යටගියාව එහි රැස්ව සිටි පිරිසට විස්තර කළේය.ඔහු සඳහන් කළේ අලි අනාථාගාරයේ ආරම්භය තම උපතටද පෙර සිදුවූවක් බවය. ගතවූ කාලය පුරා වරින්වර විවිධ වයස්වලදී තම පියාණන් සමඟ පින්නවල අලි අනාථාගාරයට පැමිණි අයුරු විස්තර කළ ඔහු මෙවර අලි ඇතුන්ට තෙල් ගෑමේ අවස්ථාව තම ප්‍රධානත්වයෙන් සිදු වීමේ දෛවෝපගත දේශපාලන ගමනද මිතුරන්ට විස්තර කළේය.මුලින්ම හිසතෙල් ගෑමේ අවස්ථාව පින්නවල අලි අනාථාගාරයේ මැණිකා නැමති ඇතින්නට හිමි වූ අතර අනතුරුව නන්දිමිත්‍ර, අර්ජුන සහ කණ්ඩුල යන අලි ඇතුන්ගේ හිසතෙල් ගැල්විණි.දෑස් අඳ රාජා නැමති දැවැන්ත දළ ඇතුගේ හිසතෙල් ගැල්වීම කනක හේරත් අතින් සිදු වන අතරතුරේ හදිසියේම අලි පොඩ්ඩෙක් අලි රැළ අතර ආතක් පාතක් නැතිව ඔබ මොබ දිව ගියේය.ඒ අනුව අලි රැළේ වැඩිහිටි කීප දෙනකුද නොසන්සුන් වූයෙන් ඔවුන් මෙච්චල් කිරීමට ඇත් ගොව්වෝ යුහුසුලු වූහ.මෙයාලටත් කකුල් දෙකේ අලින්ගේ ලෙඩේ බෝ වෙලා වගේ. කනක හේරත් අලි ගායට දේශපාලන අරුතක්ද එක් කළේය.කෙසේ වෙතත් ආරාධිතයන් සඳහා සූදානම් කර තිබූ තේ මේසයට යාමට මත්තෙන් කනක හේරත් අලි සඳහා පිළියෙල කර තිබූ විවිධ පලතුරුවලින් අලින්ට අලි සංග්‍රහයක් කිරීමටද අමතක නොකළේය.රැළ තුල කලබලයක් ඇති කළ අලි පොඩ්ඩා මෙන්ම දෑසම අඳ මහ ඇත් රජුද කනක හේරත්ගේ පලතුªරු සංග්‍රහය තලු මරමින් භුක්ති වින්ඳේ පූස් පැටවුන් ගානටය.එජාප නායක රනිල් වික්‍රමසිංහ ගිය සතියේ විදේශගත වීය. එම නිසා එජාප නායකත්වයේ වැඩ බැලූයේ නියෝජ්‍ය නායක කරූ ජයසූරියයි.මේ අතරතුර ඉදිරියේදී පැවැත්වීමට නියමිත පළාත් පාලන ආයතන කීපයක මැතිවරණ පිළිබඳව විශේෂ සාකච්ඡාවක් එජාප වැඩ බලන නායක කරූ ජයසූරිය විසින් කැඳවා තිබිණි.එජාප සභාපති ගාමිණි ජයවික්‍රම පෙරේරා, ජෝශප් මයිකල් පෙරේරා, රවි කරුණානායක, මංගල සමරවීර, ලක්ෂ්මන් කිරිඇල්ල, එම්. ස්වාමිනාදන්, දයා ගමගේ සහ අනෝමා ගමගේ එම විශේෂ සාකච්ඡාවට එක්ව සිටියහ.“අපේ නායකතුමා මේ මොහොතේ රටේ නැති වුණත් අපි දැනට පැවැත්වීමට නියමිත පළාත් පාලන ආයතන සඳහා හොඳ අපේක්ෂකයන් කණ්ඩායමක් යොදවන්න ඕන.ගිය මැතිවරණවලදී හොඳ දක්ෂ අපේක්ෂකයන් ඇතැම් ලයිස්තුවල නොසිටි බවට චෝදනා නැඟුණා.” එජාපයේ මන්ත්‍රීවරු එජාප වැඩ බලන නායකයා හමුවේ කියා සිටියහ.මේ අතරතුර නැඟී සිටියේ එජාප මන්ත්‍රී රවි කරුණානායකය. ඒ එජාප නියෝජ්‍ය නායක සජිත් පේ‍්‍රමදාස නිකුත් කර තිබු පුවත්පත් නිවේදනයක් ද අතැතිවයි. “සජිත් සම්මුතියෙන් ප්‍රශ්න විසඳා ගත්තා කියලා දැන් ආයෙත් පක්ෂය ඇතුළේ බේදීමක් ඇති කරන්න හදනවා. මෙහෙම අය ද පක්ෂයේ නායකයෝ කරන්න හදන්නේ” එජාප මන්ත්‍රී රවි කරුණානායක විමසා සිටියේය.ඉන් අනතුරුව එජාප වැඩ බලන නායක කරූ ජයසූරිය ඇතුළු එජාප නායකයන් තීරණය කළේ එක්සත් ජාතීන්ගේ සංවිධානයේ මහ ලේකම්වරයා පත් කළ විද්වත් කමිටුවේ වාර්තාව පිළිබඳව එජාපයේ මතය එජාප නායකයා මෙරටට පැමිණි පසුව රටට ඉදිරිපත් කිරීමටය.අලුත් අවුරුද්ද ආරම්භ වීමට ප්‍රථම දිවිනැඟුම ජාතික වැඩසටහනේ දිස්ත්‍රික් මට්ටමේ මෙහෙයුම් කටයුතුª අවසන් කිරීමට බැසිල් රාජපක්ෂ ඇමැතිවරයාට අවශ්‍ය වී තිබිණි. ඒ අනුව මාර්තු 28 දින සිට ඒ ඒ දිස්ත්‍රික්කවල සංවිධානය කර තිබූ රැස්වීම්වලට සහභාගි වූ ඇමැතිවරයා අප්‍රේල් 07 වැනි දින වන විට සියලුම දිස්ත්‍රික්කවල රැස්වීම් අවසන් කළේය.මේ රැස්වීම් අවසන් වන විට එම කෙටි කාලය තුළ ඇමැතිවරයා නිලධාරීන් සහ විවිධ සංවිධානවල නියෝජිතයින් 24880ක් හමුවිය. දිගින් දිගටම සමාජයේ විවිධ කණ්ඩායම් සහ පිරිස් දිවිනැඟුම වැඩසටහනට ගොනුකර ගැනීමට හැකිවීම පිළිබඳව ඇමැතිවරයා සිටියේ දැඩි සතුටකිනි.නිදහස ලැබූදා සිට ම විවිධ රජයන් විසින් ආරම්භ කරන ලද බහුජන ව්‍යාපෘති සමහරක් අසාර්ථක වීමට හේතු වූයේ ආරම්භයේ දී දක්වන උනන්දුව අතරමඟදී අඩුවී යාම බව අමාත්‍යවරයා නිලධාරීන්ට පෙන්වා දුන්නේය. වසර තුනක් පමණ ගත වනවිට එළවළු, පශු සම්පත් සහ ගෘහ කර්මාන්ත සහිත දිවිනැඟුම වැඩසටහන නිවසක දොර ජනෙල් මෙන් පවුලක අත්‍යවශ්‍ය අංගයක් බවට පත් කිරීම මඟින් එවැනි තත්ත්වයක් වළක්වා ගත හැකි බව ඔහු ප්‍රකාශ කළේය. වැඩසටහනට සම්බන්ධ අයගේ තොරතුරු පරිගණක ගත කර ඕනෑම අයකුට පිටස්තර ආධාරයකින් තොරව ඒවා සොයාගෙන යාමට හැකි වන අයුරින් සකසන ලෙස ඇමැතිවරයා දැනුම් දුන් විට, මහනුවර ප්‍රදේශයේ ග්‍රාම නිලධාරි වරයකු ප්‍රකාශ කළේ බැසිල් ඇමැතිවරයාගේ කටයුතුවලදී පරණ පුරුදු වාර්තා යැවීමේ ක්‍රමය වෙනස් කිරීමට සිදුවන බවයි.”ඉස්සර අපි වාර්තාවක් සකස් කර යැවූ පසු සියල්ල අවසන්. ගමට නිලධාරීන් එන විට ව්‍යාපෘතියේ සාර්ථකත්වය පෙන්නන්නේ කොහොමද කියලා අපි දැනගෙන සිටියා.ඒත් මේ ව්‍යාපාතිය ජනතාව හා බැඳුණු එකක් නිසාත් බැසිල් ඇමැතිවරයා හොඳින් කරුණු නිරීක්ෂණය කරන නිසාත් ව්‍යාජ වාර්තාවලට ඉඩක් නැතැයි” ඔහු ප්‍රකාශ කළේය.දිස්ත්‍රික් වැඩසටහන අවසන් කර ඊළඟට බැසිල් ඇමැතිවරයා හමුවූයේ විවිධ දේශීය හා විදේශීය නියෝජිත ආයතන හා සංගම්ය. එක්සත් ජාතීන්ගේ සංවිධානයේ නියෝජිත ආයතන ද අන්තර්ජාතික සහ දේශීය රාජ්‍ය නොවන සංවිධාන ද ශ්‍රී ලංකාවේ වෙළෙඳ මණ්ඩල ද, එළවළු සහ පලතුරු අපනයන කරුවන්ගේ සංගම් සහ පශු සම්පත් නිෂ්පාදන සංගම් ද ඇමැතිවරයා හමුවී මේ වැඩසටහනට සම්පූර්ණ සහාය ලබා දීමට පොරොන්දු විය.කෘතහස්ත දේශපාලනඥයකු වූ රිචර්ඩ් පතිරණ මහතාගේ සේවය සිහි කිරීම සඳහා දකුණු පළාත් ප්‍රධාන අමාත්‍ය ෂාන් විජයලාල් ද සිල්වාගේ මැදිහත්වීමෙන් දකුණු පළාත් සභාව ම¼ඟින් ගාල්ල නව බස්නැවතුම්පොළ ඉදිරිපිට ඉදිකළ ආචාර්ය රිචර්ඩ් පතිරණ පිළිරුව නිරාවරණය කෙරුණේ අගමැති දි.මු.ජයරත්න මහතාගේ අතිනුයි.අද ජීවත්වන හැමදෙනාම රිචර්ඩ් පතිරණ මැතිතුමා කළ සේවාව දන්නා නමුත් අනාගත පරපුරට ඒ සේවය පිළිබඳව අවබෝධයක් ලබා ගන්න මේ පිළිරුව ඉදි කළ බව රැස්වූ පිරිස ඇමතූ ප්‍රධාන අමාත්‍ය ෂාන් විජයලාල් ද සිල්වා කියා සිටියේය.රැස්වීම ඇමතූ දි.මු.ජයරත්න අගමැතිතුමා අපේ හුඟක් මැති ඇමැතිවරුන්ගේ නෝනලා කොහොම හරි මහත්තයා එක්ක ඉස්සරහට රිංගලා ඇවිත් තනතුරු ලබාගන්න උත්සාහ කළත්, රිචර්ඩ් පතිරණ මැතිනිය එසේ නොකර ගෙදරට වී දරුවන් හදාවඩාගෙන ඔවුන්ට උගන්නගෙන ජීවත් වුණ බව පවසනවා සමගම ඒ ප්‍රකාශයේ සත්‍ය සිහිපත් වීමෙන් සභාව සිනාවෙන් පිරී ගියේය.කිලිනොච්චිය නගරයේදී බක්මහ උලෙළක් ගිය සිකුරාදා පැවැත්විණි. ඒ සිංහල දෙමළ අලුත් අවුරුද්ද වෙනුවෙනි.බක්මහ උලෙළේ ප්‍රධාන ආරාධිතයා ලෙස සහභාගී වූයේ පාර්ලිමේන්තු මන්ත්‍රී නාමල් රාජපක්ෂය. ඇමැති විමල් වීරවංශ, කිලිනොච්චි ආඥාපති නන්ද උඩවත්ත සහ උතුරු පළාත් ආණ්ඩුකාරවරයා ඇතුළු පිරිසක් ඊට සහභාගී වූහ.එම අවුරුදු උත්සවය සංවිධානය කළේ තාරුණ්‍යයට හෙටක් සංවිධානය සහ කිලිනොච්චිය ප්‍රදේශයේ දෙමළ ජනතාව සාමූහිකවය. කෙසේ වෙතත් මේ බක්මහ උලෙළේ ප්‍රධාන ආරාධිතයා ලෙස සහභාගී වූ නාමල් රාජපක්ෂගේ නම කිසිඳු මොහොතක ප්‍රකාශ නොකරන ලෙස මන්ත්‍රී නාමල් රාජපක්ෂ උත්සවයේ සංවිධායකයන්ට උපදෙස් ලබා දී තිබිණි.කිළිනොච්චිය බක්මහ උලෙළේ ආරම්භය සිදු වූයේ ඇමැති විමල් වීරවංශ විසින් ජාතික ධජය එසවීමෙන් අනතුරුවය. පළාත් කොඩිය එසවූයේ උතුරු පළාත් ආණ්ඩුකාරවරයාය.ඉන් අනතුරුව බක්මහ උලෙළේ මුල්ම තරගය ලෙස ආරම්භ වූයේ කොට්ටපොර තරගයයි.ඊට මුලින්ම සහභාගී වූයේ යුද හමුදාවේ සාමාජිකයෙක් සහ කිලිනොච්චියේ තරුණයෙකි.කිලිනොච්චිය බක්මහ උලෙළට අමතරව ගිය සෙනසුරාදා මුලතිව් නගරයේ සහ ඉරිදා දිනයේ වවුනියාව නගරයේදී ද අලුත් අවුරුද්ද වෙනුවෙන් අවුරුදු උත්සව පැවැත්විණි.මේ අලුත් අවුරුදු උත්සව තුනම පැවැතියේ පාර්ලිමේන්තු මන්ත්‍රී නාමල් රාජපක්ෂගේ සංකල්පයක් අනුවය. මේ සියලුම අවුරුදු උත්සවයන්හි පොල්තෙල් පහන දැල්වීම ඇතුළු ප්‍රධාන අවස්ථාවන් සඳහා මූලිකත්වය දී තිබුණේ ප්‍රදේශවාසී දෙමළ ජනතාවටය.වෙළෙඳ අමාත්‍යාංශය යටතේ ඇති පාරිභෝගික අධිකාරියේදී අලුත් අවුරුද්ද වෙනුවෙන් විශේෂ උත්සවයක් ගිය සතියේ පැවැත්විණි. එම අවස්ථාවට වෙළෙඳ ඇමැති ජොන්ස්ටන් ප්‍රනාන්දු සහ නියෝජ්‍ය ඇමැතිවරයා සහභාගී වී සිටියහ.කිරිබත් කැවුම් සහිත තේ මේසයක් ද සූදානම් කර තිබූ අතර තේ පැන් සංග්‍රහයෙන් අනතුරුව ඇමැති ජොන්ස්ටන් ප්‍රනාන්දු පාරිභෝගික අධිකාරියේ සේවකයන් හමුවේ සිය අදහස් දැක්වූයේය.”ඔයාලා හොඳට මතක තියා ගන්ඩ පාරිභෝගික අධිකාරිය කියන්නේ වෙළෙඳ අමාත්‍යාංශයේ ප්‍රධාන ආයතනයක්.මේ ආයතනය තමයි පාරිභෝගිකයන් සුරකින්නේ. ඒ නිසා මේ ආයතනය ගැන බොරු ප්‍රචාර පෙත්සම් ගහලා ආයතනය අපකීර්තියට පත් කරන්ඩ එපා. එහෙම කළා කියලා ඔයාලාට ලැබෙන දෙයක් නැහැ. වෙන්නේ පැත්තකට වෙලා ඉන්ඩ වෙන එක විතරයි.” ඇමැති ජොන්ස්ටන් කියා සිටියේය.ඒ සමඟම පෙත්සම් කතාව පිළිබඳව සේවකයන් අතර කසු කුසුවක් ඇති වීය. ඒ බව ඇමැති ජොන්ස්ටන්ට තේරුම් ගියේය. “හොඳ දෙයක් කරනකොට ගොඩක් අය පෙත්සම් ගහලා කකුලෙන් අදිනවා.එහෙම කිරීමෙන් මේ අවුරුද්දේවත් වළකින්ඩ, ඇමැති ජොන්ස්ටන් කියා සිටියේය.මේ අතරතුර ඇමැති ජොන්ස්ටන් පාරිභෝගික අධිකාරියේ සභාපතිවරයාගෙන් විමසා සිටියේ අමුතුම ප්‍රශ්නයකි. “සභාපතිතුමා පාරිභෝගික අධිකාරියේ ගැහැනු ළමයි ගොඩක් ඉන්නවා නේද?” ඇමැතිවරයා විමසා සිටියේය.“ඒක නම් ඇත්ත තමයි ඇමැතිතුමා.” පාරිභෝගික අධිකාරියේ සභාපති රූමි මර්ෂුක් කියා සිටියේය.”ඔව් ඉතින් රූම් කොල්ලා වගේනේ.” ඇමැතිවරයා කියා සිටියේ සියලු දෙනාම සිනහ ගන්වමිනි.ජාතික නිදහස් පෙරමුණේ නායක ඉදිකිරීම්, ඉංජිනේරු සේවා, නිවාස හා පොදු පහසුකම් ඇමැති විමල් වීරවංශ අලුත් අවුරුද්දේ සිටියේ දුරු රටකය. ඒ කෙන්යාවේය.කෙන්යාවේ නයිරෝබි නුවර පැවැති එක්සත් ජාතීන්ගේ මානව ජනාවාස වැඩසටහනෙහි පාලක මණ්ඩලයෙහි 23 වැනි සැසි වාරයට සහභාගිවීමට ඇමැතිවරයා එහි ගොස් සිටියේය.එක්සත් ජාතීන්ගේ මහලේකම් බැන් කි මූන් ගේ විද්වත් මණ්ඩලය පසුගිය 12 වැනිදා සිය වාර්තාව බාර දුන් බව ආරංචි වන විට ද විමල් වීරවංශ සිටියේ කෙන්යාවේ මානව ජනාවාස සමුළුවට සහභාගි වෙමිනි.බැන් කි මූන් ගේ විද්වත් මණ්ඩල වාර්තාවට එරෙහිව ගත යුතු පියවර පිළිබඳව කෙන්යාවේ සිට තම පක්ෂයේ දේශපාලන මණ්ඩලය සමඟ අන්තර්ජාලය ඔස්සේ සම්බන්ධ වෙමින් විමල් වීරවංශ සාකච්ඡා කළේය.”ලෝක සාමය අරමුණු කොටගත් එක්සත් ජාතීන්ගේ සංවිධානය, එම අරමුණින් බැහැරට ගෙන ගිහිල්ලා තම පටු අරමුණු ඔස්සේ එය මෙහෙයැවීමට බටහිර අධිරාජ්‍යවාදීන් කටයුතුª කරමින් සිටිනවා. ඒ බව බැන් කි මූන් ගේ විද්වත් කමිටු වාර්තාව මඟින් ඉතා පැහැදිලිව පෙනී යනවා.””ලොව ම්ලේච්ඡතම ත්‍රස්තවාදීන් වූ කොටි සංවිධානය සහමුලින් ම පරදවමින් ලෝක සාමය වෙනුවෙන් දැවැන්ත මෙහෙවරක් ඉටු කළ, ශ්‍රී ලංකාවේ සේනාධිනායක මහින්ද රාජපක්ෂ ජනාධිපතිතුමා ඇතුළු වීරෝදාර රණවිරුවන් එක්සත් ජාතීන්ගේ සංවිධානයේ ඇගයීමට ලක්විය යුතුයි.ඒත් අද මේ අධිරාජ්‍යවාදීන්ගේ රූකඩයක් බවට පත්ව සිටින එක්සත් ජාතීන්ගේ මහ ලේකම්වරයා ශ්‍රී ලංකාවේ රණවිරුවන් යුද අපරාධකරුවන් බවට පත් කිරීමට කුමන්ත්‍රණය කිරීම කනගාටුවට කරුණක්” හිටපු ඇමැති පියසිරි විජේනායක කියා සිටියේය.”අපි මේ ලෝක ත්‍රස්තවාදය පරදවා ලෝක සාමය ස්ථාපිත කිරීමට කටයුතු කළ අපේ රණවිරුවන් යුද අධිකරණයකට ගෙන යාමට ඉඩ දී බලා සිටින්නේ නැහැ. එහෙම දෙයක් මේ අධිරාජ්‍යවාදී කුමන්ත්‍රණකරුවන්ට කරන්න වෙන්නේ අපේ මළ කඳන් උඩින්.” ඒක ලෝකයට අපි කියමු. ප්‍රධාන ලේකම් ප්‍රියන්ජිත් විතාරණ අවධාරණය කළේය.”මේ වන විට අපි රජයක් ලෙස නිවැරැදි දැඩි ස්ථාවරයක සිටිනවා මේ බොරු සාක්ෂි මත පදනම් වූ “මූන් ගේ පච මල්ල” කිසිදු ලෙසකින් පිළි ;නාගන්නා බවට.කවර බලපෑම් හමුවේ වුවත් අපි අධිරාජ්‍යවාදය ඉදිරියේ යටත්වීමට හෝ හිස නැමීමට නොයා යුතුයි. මම ලංකාවට පැමිණීමට පෙර ඔබතුමාලා මාධ්‍ය හමුවක් පවත්වා මේ කරුණු ජනතාව ඉදිරියේ තබන්න.ඔබ සැමට සුබ ජාතික අලුත් අවුරුද්දක් වේවා” විමල් දුරු රටක සිට තම දේශපාලන මණ්ඩල සගයන්ගෙන් සමු ගත්තේ එසේය.2011 මැයි 01 වැනිදාට තවත් ඇත්තේ සතියක පමණ කාලයකි.එදිනට යෙදී ඇත්තේ 125 වැනි අන්තර්ජාතික කම්කරු දිනයයි.2008 මැයි 14 වැනිදා උපන් ජාතික නිදහස් පෙරමුණ, ගෙවී ගිය වසර තුනකටත් අඩු කාලය තුළ සෑම ක්‍ෂේත්‍රයක්ම නියෝජනය වන පරිදි හා උතුරු පළාත හැර රටේ අන් සියලු දිස්ත්‍රික්කවල ව්‍යාප්තව ඇති හෙයින් 125 වැනි අන්තර්ජාතික කම්කරු දිනය සැමරීමට දැවැන්ත පෙළපාළියක් සූදානම් කළ යුතු බවට පක්ෂ නායක විමල් වීරවංශ ගෙන ආ යෝජනාව ජා.නි.පෙ. දේශපාලන මණ්ඩලයේදී ඒකමතිකව සම්මත විය.!”දිස්ත්‍රික් 21ක් නියෝජනය කරමින් පිරිස සහභාගි කරවීමට පුළුවන්.ඊට අමතරව පක්ෂයට අනුබද්ධ, දේශප්‍රේමී වැඩ කරන ජනතා මධ්‍යස්ථානය, ලක්මව දියණියෝ, කැප්පෙටිපොළ තරුණ ව්‍යාපාරය, ජාතික ගොවි ව්‍යාපාරය, දේශප්‍රේමී ශිෂ්‍ය මධ්‍යස්ථානය යන සංවිධානවල දායකත්වය ද ලබාදීමට අද අපට හැකියාව තිබෙනවා.”ප්‍රධාන ලේකම් ප්‍රියන්ජිත් විතාරණ එහිදී පෙන්වා දුන්නේය.”අධිරාජ්‍යවාදී බලයට යටත් නොවෙමු! හිස නොනමමු!” යන තේමාව යටතේ මැයි දින පෙළපාළියක් සංවිධානය කෙරුමටත්, පෙළපාළියෙන් ගොස් එක්සත් ජනතා නිදහස් සන්ධාන මැයි දින රැළියට එක්වීමටත් එහිදී ජා.නි.පෙ. දේශපාලන මණ්ඩලය තීරණය කළේය.පසුගිය 20 වැනිදා බොරැල්ලේ පිහිටි දේශහිතෛෂී ජාතික ව්‍යාපාරයේ ප්‍රධාන කාර්යාලයට විද්වත් බොහෝ පිරිසක් එක්ව සිටියහ. ඒ එදින සවස පැවැති ජාතික සංවිධාන එකමුතුවෙහි සාකච්ඡාවට සහභාගි වීමටය.මේ සාකච්ඡාව කැඳවා තිබුණේ දේශහිතෛෂී ජාතික ව්‍යාපාරයේ සභාපති ආචාර්ය ගුණදාස අමරසේකර ගේ ප්‍රධානත්වයෙනි.ජාතික සංවිධාන නියෝජනය කරමින් ජ්‍යෙෂ්ඨ නීතිඥ එස්.එල්. ගුණසේකර මහතා ඇතුළු ගිහි විද්වතුන් මෙන්ම බෙංගමුවේ නාලක හිමි ඇතුළු මහා සංඝරත්නය ද එක්ව සිටියහ.බැන් – කි- මූන් ගේ විද්වත් කමිටු වාර්තාවට එරෙහිව මෙරට ජාතික සංවිධාන එකමුතුව ගත යුතු පියවර කවරේද යන්න එහිදී දීර්ඝ වශයෙන් සාකච්ඡා විය.”අපේ හිටපු මහ ලේකම්වරයකු වගේම එදා සිටම බැන් කි මූන්ගේ විද්වත් මණ්ඩලය පත් කෙරුමට එරෙහිව රටම දැනුවත් කරපු විමල් වීරවංශ ඇමැතිවරයා රැස්වීම සඳහා අපි ඇරැයුම් කළේ දේශපාලනඥයකු හැටියට නොවෙයි. ඔහු සැබෑ දේශහිතෛෂියකු නිසයි” ගුණදාස අමරසේකර විමල් වීරවංශ ගේ සහභාගිත්වය ගැන කීවේය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post></root>