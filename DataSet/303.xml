<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=cr1407066</link>
    <topic>දොස් නිදොස්</topic>
    <author>ඩී. එ‍ෆ්. කාරියකරවන</author>
    <content>දොස් නිදොස්ඩී. එ‍ෆ්. කාරියකරවනලෝ පසිඳු දියරයදිය, ජලය, වතුර යන ආදි විවිධ නම්වලින් හැඳින්වෙන ද්‍රවය ගැන අපි පසුගිය සතියේ කතා කළෙමු.අද කියන්නට යන්නේ ලෝක ප්‍රකට වූ දියර වර්ගයක් ගැන ය. ජර්මානු නාමයකින් ප්‍රසිද්ධියට පත් මේ දියරය අද වැඩි වශයෙන් භාවිත වන්නේ සුගන්ධික ආලේපනයක් ලෙසිනි. එසේම ඖෂධීය ආලේපනයක් වශයෙන් ද වැහැරේ.මෙයින් අවුරුදු හත් අටසියකට පෙර මේවා මුලින් ම නිෂ්පාදනය කරන ලද්දේ ජර්මානු රාජ්‍යයේ කොලෝන් ප්‍රාන්තයේ ය. මුලින් ම මේ නිෂ්පාදනය සඳහා ගන්නා ලද අමුද්‍රව්‍ය වූයේ කොලෝන් නදියේ ජලයයි. මේ නිෂ්පාදනයට මුලින් ම නම යොදන ලද්දේ ‘කොලෝන් නදියේ වතුර’ යනුවෙනි. ඕඩි යනු වතුර ය. ‘කොලෝන් ග‍ඟේ වතුර’ ඕඩි කොලෝන් නම් විය.අද ලොවැ බොහෝ රටවල විවිධ තත්ත්වයේ ඕඩි කොලෝන් නිෂ්පාදනය කරනු ලැබේ. හිස රදයට ගනු ලබන ආලේපනීය ඖෂධ හැටියට ගන්නා ඕඩිකොලෝන් කුප්පියකට වුවද රුපියල් තුන්සියයකට වඩා ගෙවන්නට සිදු වේ.ඉහළ පෙළේ කාන්තාවන් සුගන්ධීය ආලේපනය වශයෙන් පාවිච්චි කරන ඕඩි කොලෝන් කුප්පියක් රුපියල් දහස් ගණනක් වේ.ලොව කොයි කොයි රටේ කොයි කොයි අන්දමට මේවා නිෂ්පාදනය කෙරෙතත් මුළු ලෝකය ම වහරන්නේ ඕඩිකොලෝන් (කොලෝන් නදී ජලය) යන නාමයයි.අද විවිධ තත්ත්වයේ ඕඩිකොලෝන් වෛවාරණ කුප්පිවල දර්ශනීය ලෙස අසුරා ඇත. ඒ කවරෙක වුවද ‘කොලෝන්’ කෑල්ල නම් නැති නොවේ.භාෂා ප්‍රේමි සන්ධානයඅට වසකට පෙර බිහි වූ භාෂා ප්‍රේමි සන්ධානය වාර්ෂික රැස්වීම කොළඹ මහජන පුස්තකාල මන්දිරයේ පවත්වනු ලැබීය. එහිදී පෙනී ගිය කරුණක් වූයේ නව ප්‍රබෝධයක් ඇතිවී තිබෙන බව ය.එදා ඒ ඒ ගුරුකුලවලට අයත් හෙළ හවුල වැනි සමිති සංවිධාන පැවැති අතර ඒවාට අමතර වශයෙන් වෙන ම සංවිධානයක් බිහි වූයේ බස පිළිබඳ සුවිශේෂී දැනුමක් නැති වුව ද භාෂාවට ප්‍රේම කරන්නවුන්ටත් තැනක් ලැබිය යුතු වූ හෙයිනි.හෙළ හවුල හා රට පුරා ඇති වෙනත් භාෂා සංවිධානවලටත් ඉඩකඩ ඇතිවන පරිදිය මෙය භාෂා ප්‍රේමි සංවිධානය නම් වූයේ. භාෂාව පිළිබඳව උසස් දැනුමක් ඇතියවුනට මෙන් ම එබඳු උසස් දැනුමක් නැතිව ද භාෂාවට ප්‍රේම කරන කොයි කාටත් භාෂා ප්‍රේමි සන්ධානයේ සාමාජිකත්වය ලද හැකි ය.ඒ අතර භාෂා පිළිබඳ විවිධ සමිති සමාගම්වලට මේ සන්ධානයට ඇතුළු විය හැකි ය. අද ඒ පරමාර්ථය හෙමින් හෙමින් හෝ මුදුන් පත්වීගෙන යන බව පසුගිය වාර්ෂික රැස්වීමේදී පෙනී යෑම සතුටට හේතු වන්නේ ය.‘හොට බිම’කෙනකු වියපත් වන විට ‘හැට පිරිලා හොට බිම ඇනිලා’ යන කතාවක් පවතී.වයස හැට පිරීම මහලු වීමක් හැටියට සලකන ලද යුගයක් විය.ඒ කාලේ කෙනකු හැට පිරුණාම කුදු වන්නේ ය යන අදහසක් තිබිණි. කෙනකු කුදු වන විට හොට (නිකට පෙදෙස) පහතට යොමු වේ. එය අල්ලා ගෙන ය හොට බිම ඇනිලා ය කියන්නේ.එහෙත් අද හැට පැන්න හැම දෙනාගේ ම හොට පහත් වන්නේ නැත. අද හැට මහලු වයසක් හැටියටවත් නො ගැනේ.ඇඟ බැඳීමයහපත් කල් ක්‍රියාවෙන් සිටින බවටත් අවශ්‍ය වූ විට උසාවියේ පෙනී සිටින බවටත්පොරොන්දු කර උසාවියක් මඟින් දඬුවමක් වශයෙන් කෙනකු නීතියෙන් බැඳ තැබීම.ඇඟ බේරා ගැනීමබේරී සිටීම ඇඟ බේරා ගැනීම නම් වේ. වැඩකට අසු නොවී සිටීම. ප්‍රශ්නයක් හෝ වගකීමක් පැහැර හැරීම ද ඇඟ බේරා ගැනීම නම් වේ.ඇඟ බද්දයටත් විජිත යුගයේදී එක් එක් පුද්ගලයා රජයට ගෙවිය යුතු වූ බද්ද. වර්ෂයකට වරක් මේ බද්ද අය කරන ලද්දේ පිරිමින්ගෙන් පමණි. හැබැයි ඒ ද වයස 60 දක්වා පමණි. වයස අවුරුදු හැට පිරීමෙන් පසු ඇඟ බද්දෙන් නිදහස් වේ.මේ බද්දට හිලවු වන පරිදි දවසක් දෙකක් පඩි නැතිව පාරේ වැඩ කිරීම ද කළ හැකි ය. දවසක් ද දෙකක් ද තුනක් ද යන්න නියම කැරෙන්නේ රජයෙනි.ඇඟ බදු නිදහසඅවුරුදු හැටෙන් පසු ඇඟ බදු ගෙවිය යුතු නොවේ. හැට පිරෙනවා ය කියන්නේ, එසේ නැත්නම් ඇඟ බද්දෙන් නිදහස් වෙනවා ය කියන්නේ මහලු තත්ත්වයට පත්වීම ය.මිනිසුන් පමණක් නොව වාහනයක් වුවත් කල් පිරීමෙන් ලෙඩ දෙන්නට පටන්ගන්නා විට “ඒ වාහනය ද දැන් ඇඟ බද්දෙන් නිදහස් ය” යන්න වහරනු ලැබේ.ඇ‍ඟේ ගැහීමයමකු යමක් එපා කියද්දිත් බලයෙන් වාගේ ලැබෙන්නට සැලැස්වීම ‘ඇ‍ඟේ ගැහීම’ නම් වේ. මෙය බොහෝ විට සිදු වන්නේ වෙළෙඳ පොළේ ය.ඇඟට එනවාතරුණියක් තරුණයකු ප්‍රතික්ෂේප කරයි. එහෙත් එයින් පසු නො බසින තරුණයා ඇය හා හාද වීමට නා නා ප්‍රකාර දේ කරයි. එවිට අර තරුණිය කියන්නේ ‘එයා ඇඟට එනවා’ කියා ය.‘ඇඟට ගුණයි’‘ඇඟට ගුණයි’ යනු ඇඟට සුදුසු යන්න ය. එහෙත් එහි දෙවැනි අරුතෙන් කියැවෙන්නේ ‘ඇඟට හොඳයි’ නොව ‘හිතට හොඳයි’ යන්නය.හිතට හොඳ දේ ගැන වහරේ අද කියැවෙන්නේ ‘ඇඟට ගුණයි’ කියා ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=cr1407067</link>
    <topic>කව් සිළුමිණ</topic>
    <author/>
    <content>කව් සිළුමිණ සංස්කරණය - රත්න ශ්‍රී විජේසිංහසට­හන : වෙසක් උලෙළ අද දවසේ කෙබඳු විප­රි­නා­ම­ය­කට ලක්වී ඇත්දැයි උත්ප්‍රා­ස­වත්ව හෙළි කරන මේ කව, බුදු සිරිත හා බැඳුණු විවිධ සිද්ධීන් හා චරිත වර්ත­මා­නය හා සම­පාත කරයි. දන්සැ­ල්වල ක්‍රියා­කා­ර­කම් ද නූතන පටා­චාරා වත ද ඒ අතර කැපී පෙනෙන සිද්ධීන් ය. සුදත් නවීන්ද්‍ර රූප­කා­ර්ථ­වත් බස­කින් කවියේ සංක්ෂිප්ත ගුණ රැක­ග­න්නට සමත් වෙයි.සළු­සලේ වීදුරු මුවාවේ සෙල්මුවා බෝනි­ක්කියෝ සිල්බි­ඳි­න්නට තුන් හිතෙක නැති මර­ඟ­නන් වෙස් ගෙන නටත් කප්ප­රක් සේනා බිරම් පස­ඟ­තුරු ගෝසා මැදින් ට්‍රැක්ටරේ ලොරි බාගෙ එල්ලී විසාලා පුර­යට ඇදෙත් ෂඩ් වර්ණ අවි අත දරා­ගෙන අමෘ­තය බල­යෙන් පොවත් ඉන්ද්‍ර­ජාලා රැස් වළලු යට මුච­ලින්ද කහ­වනු සොයත් පැටවු පින්නා පටා­චාරා කහ­ඉරේ බාධක දුවත් ගුරුළු වෙස්ගත් රියේ දෙව්දත් තිරිං­ගයෙ සීමා සොයත් ධවල සිහි­නෙක පට­ලවා සිත සනු­හරේ පිරි­වර අරා නිමා නැති­වම බමන කූඩුව ජීවිතේ පැද­කුණු කරත්සුදත් නවීන්ද්‍ර  ගොවියා පුත් කැති පොරෝ­ගෙන එළි පෙහෙළි කර මහ වනය, අල­වංගු උදලු ගෙන කැපූ ළිඳ... පුහු ළිඳ... දරු පැටව් හඬා වැළ­පෙති තිබ­හට වතුර ඉල්ලා ඉව­ස­පල්ලා දරු­වෙනි, ගොවියා පුතුනි, මේ සහ­රාවේ හැම තැනම ඊතණ පඳුරු නිල් ජලය පොලෝ කුහරේ කපව් ළිඳක් පර­පු­රට තිබ­හට වතුර බොන්නකුරු­කු­ල­සූ­රිය මැද­ගෙ­දර  හස කැළුම් මියැ­දුණ නෙතු කොණේ ඉකි­බි­ඳින කඳුළු මල් නොදු­ටුව ද කය මිස සිත නැති සෙල්රු­වක් විල­ස­ටම සබඳ නුඹ අබි­මුවේ... මගේ යැයි මට හැඟුණු නියා­වෙන් ඔහුට පිදු මා හද­වත... දෙමා­පිය අණ­ස­කට කෙසේ යළි පුද­දෙම් ද නුඹ වෙත... හෙප්පුවේ බුලත් මත පේළි­යට නොලි­යැ­වුණු මගේ මේ දුක් ගීය රැ‍ඳේ නුඹෙ සවණමහින්ද බණ්ඩාර විජේ­රත්න  දින­කර උදාවේ දව­සට පෙම් බැන්ද මන­හර හඬකි ගුව­නත මිතු රොද බැන්ද රස­බර සිතකි පන්හිඳ නින්ද ද බින්ද පෙම්බර පියෙකි සැමි­යෙකි ඉනි මං බැන්ද සන්සුන් සිතින් දිවි බර ගත් මිනි­සාණ සෙනෙ­හෙන් නිතින් හස­රැල් නැඟූ මිතු­රාණ පිරි­පුන් වියත් ගී පද බැඳි කවි­යාණ ඉක්මන් ගමන් ගිය සුන්දර සොයු­රාණයාපා බණ්ඩාර සෙනෙ­වි­රත්න  සැබැව පිළි­ග­නිමි නුඹ මගේ සැමියා ය වැඩ ඇරී ගෙදර ආ පසු­වත් යළි උදේ වැඩට යන අත­රත් නුඹ මගේ සැමියා ය නිවා­ඩු­ව­කට ගෙදර සිටි­යොත් කවු­රු­වත් හමු­වෙන්න නොගි­යොත් දනිමි මම සක් සුදක් සේ නු‍ඹ මගේ සැමියා ය. සොයා නුඹ ආ ගිය තැන් කුමට වෙහෙ­සෙම් ද මම්? නිසා­වෙන් නුඹ නොවක් විය යුතු නුඹට ම ය මට නොවසුනි­ල්සිරි ප්‍රනාන්දු  පව් බෙය­දක ඇති අත දිගු කළ නො හැකී බම­රුන් නිති සරණ මියකි මධු නො රැකී බෙය­දෙහි පත්ල රැ‍ඳෙමින් කවි ලිවිය හැකී පිය­ඹනු නොහැකි වීමි මවෙ­තින් වියැකී වනය පුරා මල් පිපෙනා නිමක් නැතී සුළ­ඟින් සොරා ගත් මුව­රද කෙරෙති රුතී දෙරණ වැතිරි පර­මල් පෙති හද දවතී සාමුව කැළම මල් නෙළ­මින් නිති බුදිතීසුනිල් ලීවා­නගේ  ලීකොල පැලැස්සේ ඇල­බඩ ගම්මා නේ පුරු­දුයි-හුරුයි දුටුදා ඉඳ­ලම නෑ නේ පා නෙත අයා පෙන්වූ මුදු සුමුදු ගු ණේ මා නෙත පියෙන තුරු අම­තක නොවෙනු දැ නේ සස්සඳ ගලේ සඳ පානේ යන කල ට තිස්සෙම දැනේ මඬු මල්වල සුවඳ ම ට ගැස්සෙන හද­වතේ මේ කවි ලියන වි ට තිස්සෙම සිහි­වුණා නෑන­න්ඩියා ම ට ගොංගුටු-හිඹුටු-කොත­ලංගා හැම වා ර රංව­රකා දිලෙයි අතු අග පලු වී ර බේඳුරු ගලේ පැල මානේ ගං ඉවු ර පාළුයි අදත් ඔබ නැති වන පෙත සොඳු රලග්ගල ඇස්. රත්නා­යක  තෙහැ­වි­රිදි වැඩි­මල් දියණි ළඟට ගෙන... කවි කියන... කවි ගොතන පන්හි‍ඳෙන් ‘අ’ යනු ‘ආ’ යනු ලියන... විටෙක සින­හව පිරුන... තව වරෙක... රහසේ ම කඳුළු බොන... ජීවි­තයෙ අඳුර මැද... කණ­මැ­දිරි එළි දකින... දිවා රූ දෙකෙහි ඈ... ‘පහ­නක් ය’ නොනිමි දිග­ටම දැවෙන...තරු­ෂිණී සඳුෂා ඕවි­ටි­ගල  හිනැ­හෙන්න වැහි ලිහිණි අක්කේ කළු­වලා තුරු­ලට වී වැටෙයි මොහො­තින් පොද වැස්ස තටු හලමු ඉහළ අහසේ පහළ නොබලා අපි එක සේ නුවරු හිනැහේ වීදි අස්සෙන් කෙළින කෙළි දැක අපේ බන්ධූන් උන්ගෙ හිත් මත බීජ වපු­රමු ඉප­නැලි ගොවි තොල්පට ද තෙම­න්නට බලා පොරො­ත්තුවෙ වැස්ස වස්සමු සැඟ­වු­ණො­තින් අපි රහසේ උන්ගෙ හිත් සතන් මියැදේ හූල්ලන හඬින් ගිගුම් දී දරු පැට­වුන්ගෙ හිත් දුකෙන් මත් වේ හිනැ­හෙන්න වැහි ලිහිණි අක්කේ කළු­වලා තුරු­ලට වීරුවන් වීර­තුංගදඟ­කාර යුව­තියේ ඔබට නොපෙනේ ද - මේ සිසිර කාල­යයි තුරු­යාය සළු උනා සිටිද්දී ඈ ඇ‍දේ වන පෙතට පුෂ්ප­යන් නෙළ­න්නට මල් තුහින ඔප­දැමූ රිදී පාටින් දිලෙන වන අරඹ හිම පොරෝ­න­යක් යට වැති­රිලා හිඳින්නේ එවිට ඈ කියන්නී කුලුණු බව රැඳී නැති කාල­ගු­ණ­යක තරම අනේ මා සොයන්නේ කැලෑ මල් ටිකක් මිස අන් කිසිත් නම් නොවේ ගිම්හා­නයේ දවස් මලා­නික අඳුරු පැහැ රැගෙන එයි ඉතින් ඔබ දැන­ගන්න අන්තිමේ මට ලැබෙයි සිසි­රයේ දීප්තිය එහි සිඟිති මල් කැකුළු හිම මතෙහි පහන් සිළු ලෙස රඟනඅග්නියා බාර්ටෝ (1906 - 1981)සෝවි­යට් දේශයේ මොස්කව් අග­නු­වර වාසය කළ, ස්ටාලින්, ලෙනින් ත්‍යාග­යන් ගෙන් පිදුම් ලද ප්‍රකට ලේඛි­කා­වකි. 2 වන ලෝක යුද්ධ­යේදී මිය ගිය අය පිළි­බ­ඳව තොර­තුරු ඇගේ නිර්මා­ණ­යන්හි දක්නට ලැබුණි. සැමියා වූ පාවෙල් බාර්ටෝ 2 ලේඛ­න­යට සහය වී ඇත.සල් තබා පලු වීර වත් නො තබා කළ වැසන නරඹා සොවින් කොවින් වුව ද නොබා “මොන­රිඳු එකල්හි පුල් සල්ග” සිහි­න­යෙන් මිදී “නිල් කොළ” අතුළ විසල් මහල් පල'ග නවා ගනී සඳැස් සවන් නො කළ බැවින නො සතුටු වූ සිතින් එදින ඇසූ නමුත් ඒ වර වෙණ මෙදා සතුටු වෙමු ඒ ගැන මේ ගිගුම් මේ දසුන් මිහිරි වූවා මිසක මේ නුවන් මේ සවන් පත්ව­ලට මේ නිස­න්සල සිතට මේ තරම් ගොර බිරම් ගෝස­යෙන් එන රුපුන් දර­න්නට බැරි තරම් මිනි­සුන් සමඟ සිටිය ද මෙතු­වක් නොකිපී රැහැ රැක ගනුව සිත අබි­මා­න­යෙන් දැපී තිර අදි­ට­නින් පැන මහ යානයේ හැපී පළ­මුව පිදෙන ජීවිත දෙක වෙමු ය අපීරුපහ පද්ම­සිරි බණ්ඩාර  කේන්තිය දරා­ගෙන මා සොඳුර හාදු­වක් දී හැරුණි ආ පිටට නිදන සය­නය වහා ගිනි­ගෙන දවා හළු විය මගෙ ආත්මය... මලක් දෙකො­පුල ගෑවෙනා ලෙස මිහිර පැතු­වෙමි ඇගේ දෙතො'ළඟ ඒ පහස ගිනි­යම් වෙලා කිම මුවින් නොදොඩා රිදුම් මෙලෙ­සින... මසක පඩි­පත හිඳී සති­යට තිබෙයි අග හිඟ උහු­ල­ග­න්නට එහෙත් දෙකො­පුල පුරුදු හාදුව ලැබෙන විට දුක තුනී වෙනු ඇත... ප්‍රේම­යෙන් කල්ගෙ­වන හැම විට සිහින මැව්වෙමි ඇත්ත ඇති ලෙස මේ කටුක දුක් ලැබෙන දිවි­යට ප්‍රේම සිහි­නය සර­ද­මක් විය... බොහෝ අග හිඟ ඇතත් අප හට හාදු­වත් ඇති, තෙපුල් දෙන්නට එයත් ගිලිහී ගියොත් යම් විට කොහිද සැන­සුම අපේ දිවි­යට...මහින්ද කුමාර දළු­පොත  කර්තෘ : සුනීතා එම්. කොස්වත්ත ප්‍රකා­ශ­න­ය : ‘සුරස’ ප්‍රකා­ශ­න­යකිඋතුරු මැද පළාත් කලා උලෙළේ විශි­ෂ්ට­තම කාව්‍ය සංග්‍ර­හය ලෙස සම්මා­නිත අත්පි­ට­පත වූ ‘පුරා­හ­ඳත් හිනැ­හෙයි’, සුනීතා එම්. කොස්වත්ත ගේ දෙවන කාව්‍ය සංග්‍ර­හ­යයි. ප්‍රේමය, විර­හව, විප්‍ර­වා­සය වැනි පුද්ග­ලා­නු­භූ­තීන් වැඩි­පුර ම සිය කවි­යට වස්තු විෂය කර­ගන්නා සුනීතා, සිය අත්දැ­කීම් නිරූ­ප­ණය කරනු සඳහා ජන හා සම්භාව්‍ය භාෂා ව්‍යව­හාර ඇසු­රින් සම්පත් සප­යා­ගනී.යදම් ලා වසා තිබු­ණයි සිත තදට වෙහෙ­සුණ අයට සිදු­විය හති වැටෙ­න්නට නුඹ දුටු දිනේ පෙර සසරේ පුරු­ද්දට දොර­ගුළු හැරුණි හිත අහු­මුළු පෙනෙ­න්නටඇය යොදා­ගන්නා රූප­කාර්ථ නිතර වහ­රට ගැනුණු ඒවා නමුත් ඒවායේ ප්‍රක­ර­ණය මැන­වින් හසු­රුවා ගනි­මින් ගොඩ­න­ඟන ආඛ්‍යා­නය ඇගේ­මය. ‘යදම්ලු සිතය’, ඒ සංකල්ප රූපය. ඉක්බිති විව­රණ මෙබ­ඳුය:සඳක් සේ අඳුර බිඳ හැර දම­න්නට ඇවිත් ගොඩ වැදුණු නුඹ හිනැ­හෙ­මින් ගෙට දොරත් හැර තැබිමි සිර කර නොග­න්නට නොවී කාරණා ආපසු හැරෙ­න්නටකවියේ සංක්ෂිප්ත ගුණ රැක­ග­න්නට සුනීතා බොහෝ විට සම­ත්වන නමුත්, අන­වශ්‍ය ගීත­වත් බවට කවි­යට පිවි­සෙ­න්නට ඉඩ දීමෙන් භාවා­ති­ශය ස්වරූ­පය වැඩි කර­ගන්නා අවස්ථා ද වේ. එය කවිය සැහැල්ලු කරයි. එමෙන් ම ‘ප්‍රේමය’ දිව්‍ය­මය මැවී­මක් නොව, කබ­ලිං­කා­හා­ර­යෙන් යැපෙන, සමාජ - දේශ­පා­ලන උප­ස්ථ­ර­යක වෙසෙන පෙම්ව­තුන් සතු වූවක් බව ද ඇය ඉඳ­හිට හෝ සිහි කරන්නේ නම් මැනවි. ඇය නිම­වන මේ රම­ණීය කාව්‍යෝ­ක්තීන්ට වැඩි අග­යක් ලැබෙනු ඇත්තේ එවි­ටය.සිනා පිපී තිබු­ණයි රුවට සුව­ඳට සිනා අරන් නුඹ ගොස් මගෙන් දුර­කට සිනා පොකුරු පරවී කඳුළු පිපු­ණාට සකි සඳුනේ පව් නෑ නුඹ දුන් දුකටඅභි­නව ගුප්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=cr1407068</link>
    <topic>පොත් පුවත්</topic>
    <author/>
    <content>පොත් පුවත්මධුර චිත්‍රකතා පත්‍රයේ ප්‍රධාන කර්තෘ වශයෙන් කටයුතු කළ තලංගම ජයසිංහ ලංකාදීප පත්‍රයට නිර්මාණය කරන Aතුමා සහ පලාමල්ල කාටුන් ග්‍රන්ථ දෙක එළිදැක්වීම ලබන 10 වැනිදා පස්වරු 3 ට කොළඹ නිදහස් මාවතේ ජාතික පුස්තකාල හා ප්‍රලේඛන සේවා මණ්ඩල ශ්‍රවණාගාරයේ දී සංස්කෘතික හා කලා කටයුතු ඇමැති ටී. බී. ඒකනායක හා ජාතික රූපවාහිනී සංස්ථාවේ සභාපති විමල් රූබසිංහ මහත්වරුන්ගේ ප්‍රධානත්වයෙන් සිදු කැරේ.ප්‍රවීණ ලේඛක තිලක කුඩාහෙට්ටි ලියූ අලුත්ම නවකතාව ‘රේවතීගේ සාපය’ මේ මස 08 වැනිදා අඟහරුවාදා උදේ 10.00 ට කොළඹ මරදානේ, දයාවංශ ජය‍ෙකාඩි සහ සමාගමයේ නව පොත් ප්‍රදර්ශනාගාරයේදී දොරට වඩී.‘සංසාර බන්ධන’ හා ‘අකාල මේඝය’ නවකතා යුග්මයේ අවසන් පුරුක වූ රේවතීගේ සාපයෙන් ගම්‍ය වන්නේ කතා නායිකා ජානකීට මෙන්ම ඇගේ එකම දියණිය වූ භවානිට ද විවාහයට ලැබෙන්නේ පෙර ආත්මගත සතුරන් බවය. ලෙයින් හා කඳුළින් ලියැවුණු මේ අනුවේදනීය ආදර අන්දරය නූතන තරුණ පරපුරේ දුක්බර ශෝකාලාපය බව ලේඛක තිලක කුඩාහෙට්ටි මහතා ‘රේවතීගේ සාපය’ තුළින් සුන්දර ලෙස ගෙත්තම් කර දක්වයි.මිල - රු. 800ජනාධිපති නීතිඥ උපාලි ගුණරත්න මහතාගේ අනුශාසකත්වය යටතේ සංස්කරණය කරනු ලබන “නීතිය” මෙරට මවු බසින් නොකඩවා 23 වසරක් පළවන එකම ශාස්ත්‍රීය නීති සඟරාවයි. විවිධ නීති ක්ෂේත්‍රයන් ආවරණය වන පරිදි හරබර ලිපි පෙළකින් ද, මෑත නඩු තීන්දු, නව පනත් ආදිය පිළිබඳ සටහන්වලින් ද, “නීති පුවත්” වැනි අංගයන්ගෙන් ද සපිරි එය දිවයින පුරා වෙසෙන ගරු විනිසුරුතුමන්, නීති වෘත්තිකයින්, නීති සිසුන් ඇතුළු “නීතියෙහි නියැළෙන සැම” වෙනුවෙන් කැප කර ඇත.ලබාගත හැකි තැන් : “නීතිය පදනම” දු.ක. 2862233/2883282, ශ්‍රී ලංකා නීතිඥ සංගම් කාර්යාලයෙන් හා එහි පොත්හලින් ශ්‍රී ලංකා නීති විද්‍යාලයයේ පොත්හලින්.කර්තෘ - යූ.ඒ. ජයරත්නප්‍රකාශනය - සී/ස ඇස්. ගොඩගේ සහ සහෝදරයෝහිටපු තැපැල් ස්ථානාධිපතිවරයෙකු වූ කතුවරයා මේ නවකතාව ලියා ඇත්තේ තැපැල් සේවය පසුබිම් කරගෙනය. තැපැල් සේවය පසුබිම් කරගෙන රචිත අප රට ප්‍රථම නවකතාව මෙය විය හැකිය. තැපැල් සේවය පිළිබඳ බොහෝ කරුණු ද මේ නවකතාවෙන් හෙළිවීම විශේෂයකි.කර්තෘ - ඩබ්ලිව්. ඇස්. පීරිස්මිල - රු. 300ඉංග්‍රීසියෙන් ලියන ලද කෙටිකතා එකතුවකි. ඉංග්‍රීසියෙන් ලියන ශ්‍රී ලාංකික කතුවරයන් විරල සමයක කතුවරයාගේ මේ ප්‍රයත්නය පැසසිය යුතුය.මේ කෘතියේ ඇති විශේෂත්වය නම් සෑම පිටුවකම අග එහි සමහර ඉංග්‍රිසි වචනවල තේරුම සටහන් කිරීමය.2014 මැයි - ජූලිත්‍රෛමාසිකයසංස්කෘතික කටයුතු දෙපාර්තමේන්තුවේ ප්‍රකාශනයක් වන සදෙස ත්‍රෛයිමාසිකය දැන් ප්‍රකාශයට පත්වී ඇත. මහේෂ් සී. රාමනායකගේ සංස්කරණයෙන් සැකසී ඇති මෙවර සදෙස සඟරාවට මහින්ද කුමාර දළුපොත, මහාචාර්ය කේ.එන්.ඕ. ධර්‍මදාස, විජිත් කණුගල, එරික් ඉලයප්පආරච්චි ආදීහු ලිපි සපයා ඇත.කර්තෘ - මාන්කොට්ටම ධම්මානන්ද හිමිමිල - රු. 300ප්‍රකාශනය - ඈපා පොත්හල සහ මුද්‍රණ සමාගමලෝකයේ ප්‍රකෘති ස්වභාවයත් මිනිස්කමත් බුදුදහමින් මේ පිළිබඳව මිනිසාට ලබාදෙන දර්ශනයන් පිළිබඳව කරමින් ලියන ලද මේ කෘතිය බුදු දහම ඉගෙන ගන්නා සිසුන්ට මෙන් ම ගැඹුරින් දහම හදාරන අයට උචිත කෘතියකි. සෞන්දර්ය කලා විශ්ව විද්‍යාලයෙන් 1979 සිට 2009 දක්වා උපාධිලාභිනියන් දහතුන් දෙනෙකුගේ දෘශ්‍ය කලා චිත්‍ර ප්‍රදර්ශනයක් මේ මස 10 දා සවස 5 ට කොළඹ 7 සෞන්දර්ය කලා විශ්වවිද්‍යාලයේ ජේ. ඩී. ඒ. පෙරේරා කලාගාරයේ දී විවෘත වේ. මෙම චිත්‍ර ප්‍රදර්ශනය 11, 12, 13 දිනවල පෙරවරු 9 සිට පස්වරු 6 දක්වා පැවැත්වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=cr1407069</link>
    <topic>මායා යථාර්ථවාදය වත්මන් සාහිත්‍යයට ගැළ‍ෙප්ද?</topic>
    <author>සංලාප - රූපාන්ති බුලත්සිංහල</author>
    <content>මායා යථාර්ථවාදය වත්මන් සාහිත්‍යයට ගැළ‍ෙප්ද?මායා යථාර්ථවාදය අප රටේ සාහිත්‍යයට ප්‍රවේශ වූයේ බටහිර සාහිත්‍යයේ අාභාසයෙනි. ඇතැම් ලේඛකයන් පසුගිය දශක දෙක තුළ නිර්මාණය කළ කෘතිවල මායා යථාර්ථවාදයේ ඇසුර දක්නට ලැබිණ . නමුත් ඇතැම් විචාරකයෝ දේශීය චිරන්තන සාහිත්‍යයේද මායා යථාර්ථවාදය ගැබ් වී ඇති බව විශ්වාස කළහ. මේ පිළිබඳ සාහිත්‍යවේදීහු විවිධ අදහස් දරති. ඒ ඇසුරෙන් සකස් වූ ලිපියකි මෙය.මෙය අපට ආගන්තුකයිචන්ද්‍රසිරි දොඩංගොඩසාහිත්‍ය කලාවේ ශෛලීන් රීතීන් හැමදාම එකම විදිහට තිබියයුතු දෙයක් නෙවෙයි. එය අප බලාසිටියදී වෙනස් වෙනවා. බුත්සරණ, ධර්මප්‍රදීපිකා, ලියූ ශෛලිය ඒකාලයේ ඉතා උසස් තත්ත්වයේ තිබුණා වියහැකියි. නමුත් ඒ ශෛලිය අද දක්වා පැවැතුණේ නැහැ. කාලයෙන් කාලයට ලේඛන රීතින් ශෛලීන් වෙනස් වෙනවා. අලුත් ශෛලීන් එකතුවෙනවා. මේ අයුරින් මායා යථාර්ථවාදී ශෛලිය බටහිර ලේඛකයින්ගේ අත්හදා බැලීමක්. විශේෂයෙන් ලතින් ඇමෙරිකානු ලේඛකයින් මේ විධික් ක්‍රමය භාවිතා කළා. එමෙන්ම එය ජනප්‍රිය ශෛලිය බවට ද පත්වුණා.මෙය නිදහස් වාතාවරණය තවත් පුළුල් කරන විධික්‍රමයක් ලෙස හඳුන්වන්න පුළුවන්. ලිවීමේ සම්ප්‍රදායානුගත ක්‍රමය තුළ හිරවී අපහසුතාවයට පත්වෙනවාට වඩා අද්භූත මායාවී විලාසයන් සිද්ධීන් සහ අවස්ථාවන් නිරූපණයට යොදාගැනීම ලේඛකයන්ට වඩාත් වාසිදායකවේ. විශේෂයෙන් ලාංකික පාඨකයින් මායාරූපී විලාසය හඳුනාගන්නේ ඉසබෙලා අයියන්දේ, ගර්ෂියා මාකේස් වැනි ලතින් ඇමෙරිකානු ලේඛකයන් හරහා එයින් මායාරූපී ශෛලිෙයන් ලියූ අයියන්දේගේ , ඊවා ලූනා සිත් ගන්නා සුලු නවකතාවක් නමුත් ගර්ෂියා මාකේස්ගේ නොබෙල් ත්‍යාගය පවා හිමිවීමට හේතු වු සියක්වසක හුදකලාව කියවීමට ඉතා අසීරු නවකතාවක්. එය ලියා ඇත්තේ මායාරූපී ශෛලියෙන් නමුත් එය ලාංකික පාඨකයින්ට ළං වුණේ නැහැ. නමුත් ස්වාභාවික නවකතා විලාසයෙන් ඔහු ලියූ කොළරා කාලයේ ආලේ නවකතාව පාඨකයින් ආදරයෙන් වැලඳගත්තා.මායාරූපී ශෛලිය නව විලාසයක් වුවද සිංහල පාඨකයින් ඒ තරම් තදින් වැලඳගන්නා බවක් පෙනෙන්නට නැත. සිංහල බසින් ලියන නවකතාකරුවන් වුවද මෙම ශෛලිය එතරම් දුරට භාවිතා කරන බවක් පෙනෙන්නට නැහැ. මට නම් පෙනෙන්නේ මායාරූපී ශෛලිය අපට ආගන්තුක බවයි. මායාරූපී ශෛලියෙන් හොඳ පොතක් ලියූ මෙරට ලේඛකයෙක් මට නම් හමුවෙලා නැහැ. ඒවගේම ඉන් ලියූ හොඳ පොතක් කියවන්න ලැබිලා නැහැ.භූත ශෛලියක් බවට පත්වුණාකථිකාචාර්ය චින්තක රණසිංහඉන්ද්‍රජාලික යථාර්ථවාදය(මායා හෝ ආශ්චාර්යාත්මක යථාර්ථවාදය) යන නමින් හැඳින්වෙන සාහිත්‍ය සංකල්පය සිංහල සාහිත්‍යය තුළ විශේෂයෙන්ම නවකතා කෙටිකතා තුළ පැවැති ගැඹුරු හරයන් සහ විචාරාත්මක ඥානය විනාශ කළේය. එසේ වූයේ, එහි පවතින වරදක් නිසාම නොව, එය භාවිතයට ගැනීමෙහි ලා පුරෝගාමී වූ පිරිස සාහිත්‍ය පිළිබඳ ඇති කරගෙන තිබූ , වැරැදි ප්‍රවේශය නිසාය. ඔවුන් පෙන්වන එක් ප්‍රධාන වරදක් වෙන්නේ, ඉන්ද්‍රජාලික යථාර්ථවාදය, යථාර්ථවාදය නැමැති සංකල්පය සමඟ වරැදි ලෙස සන්සන්දනය කර වඩවඩා ඉහළ සංකල්පයන් ලෙස හුවා දැක්වීමයි.එහිදී යථාර්ථවාදය තුළ පැවැති ගැඹුරු සංකීර්ණ අත්හදා බැලීම්, මායාමය සහ ස්වප්නමය යොදාගැනීම් හිතාමතා හෝ නොදැනුවත්වම හෝ බැහැර කළ අතර, විශේෂයෙන්ම ගොගොල්, දොස්තෝස්කි, චෙකොෆ් වැනි රචකයින් ගේ නිර්මාණ ඉතාමත්ම පහත් ලෙස අවතක්සේරුවට ලක් කෙරුණි. මෙහි මූලික වරද ඉන්ද්‍රජාලිකවාදීන්ගේ නොව යථාර්ථවාදය පිළිබඳ අති සරල චිත්‍රයන් මවා පෑ සරච්චන්ද්‍ර ප්‍රමුඛ ලංකාවේ විශ්වවිද්‍යාලවල සිංහල අංශ භාරගත යුතුය.මාකේස් පවා තමා රුසියන් සාහිත්‍යයෙන් ලැබූ ආභාසය ඉතා වගකීමෙන් සඳහන් කරයි. එය ලංකාව තුළ ඉන්ද්‍රජාලික යථාර්ථයෙන් වියුක්ත භූත කතාවක් බවට පත්කෙරුණ අතර රුසියන් ප්‍රංශ හා ඉංග්‍රීසි සාහිත්‍යය නොදත් තරුණ පිරිස මෙම ව්‍යාජ භූත ශෛලිය දැඩි ලෙස අනුකරණය කළෝය. එය පොත් වෙළෙන්දන් සහ සංස්කෘතික චෞරයන් විසින් ලිංගිකත්වය උත්කර්ෂණය නංවා අවසානයට පත්කරන ලදී. දැන් පවතින්නේ එතැනින් සිංහල සාහිත්‍ය මුදා ගැනීමේ අවස්ථාවයි. ඒ සඳහා යථාර්ථවාදය ගැඹුරින් සහ පුළුල්ව කැපවීමෙන් අධ්‍යයනය කරමින් එමඟින් ඉන්ද්‍රජාලිකය දෙස බැලිය යුතුය.උචිත අනුචිත බව අනුව යොදා ගතයුතුයිආචාර්ය ලියනගේ අමරකීර්තිමායා යථාර්ථවාදය කියන්නේ සාහිත්‍ය ප්‍රබන්ධ කතා ඉදිරිපත් කරන එක් නිර්මාණත්මක විදිහක්. නැතිනම් අපට එක් නිරූපිත විදිහක් ලෙස හඳුන්වා දෙන්න පුළුවන්. මේ ක්‍රමය වර්තමානයට ගැළපෙනවාද කියන එක එක ප්‍රශ්නයක්. වර්තමානයට ගැළපෙන බොහෝ දේ තියෙනවා. ඒවගේම වර්තමානයට නොගැළපෙන දේවල් බොහෝමයක් තියෙනවා. මායා යථාර්ථවාදයෙන් බොහෝ දේවල් නිර්මාණකරණයට යොදාගන්න පුළුවන්.1960 ගණන් වලදී ලතින් ඇමරිකාව වැනි රටවල මේ තත්ත්ව බොහෝ ජනප්‍රිය වුණා. මායා යථාර්ථවාදය නවකතාවක භාවිතා කිරීමේ දී නවකතාවේ චරිත නිරූපණය නවකතාව ගොඩනැඟීම , චරිත භාවිතය දෙබස් ගොඩ නැඟීම වැනි දේ මඟින් තීව්‍ර කරන්න පුළුවන්.ජනප්‍රිය වෙන්න මායා යථාර්ථවාදය යොදා ගැනීම එතරම්ම සුදුසු නැහැ. සමහර අය මේ සංකල්පය කිසිදු හරයක් නැතිව යොදා ගන්නවා. ඒත් නවකතාවක හෝ කෙටිකතාවක මේ ක්‍රමවේදය අනුගමනය කළයුත්තේ ප්‍රයෝජනවත් ආකාරයකට. නැති නම් උචිත ආකාරයේ ගැළපීමක් තිබිය යුතුයි. බොහෝවිට මායා යථාර්ථවාදය යොදාගන්නේ ළමා නිර්මාණවලට, දරුවන්ට පරිකල්පන ශක්තියෙන් එහාට ගිය සිතුම් රටාවක් තියෙනවා. දරුවන් කොහොමත් තමන්ට ආවේණික තමන්ම ගොඩනඟාගත්ත ලෝකෙක ජීවත් වෙනවා. තර්කානුකූලව සිතන්න දරුවන්ට අවශ්‍ය නැහැ. දරුවන්ට ඕනෑ තමන්ට ආවේණික ලෝකයක් හදාගන්න. ඒ නිසා දරුවන්ගේ පොත් නිර්මාණයේ මායා යථාර්ථවාදය යොදා ගන්නවා. නමුත් මේක අරමුණක් අනුව යොදා ගැනීම වැදගත්. මේ ශීල්පීය ක්‍රමයේ වටිනාකම දැන ගෙන යොදා ගැනීම නිර්මාණය සාර්ථක කර ගැනීමට බෙහෙවින්ම ඉවහල් වෙනවා.සුරංගනා කතාවලට මූලික වුණාමහාචාර්ය අජන්තා හපුආරචිචි16 වෙනි සියවසින් පස්සේ ඉන්ද්‍රජාල යථාර්ථවාදය සම්බන්ධ කරගනිමින් කතා නිර්මාණය කිරීම වැඩි වුණා. ඒ ඇසුරින් ජනජීවිතය සුමගට ගැනීමේ අවවාද අනුශාසනා ලබා දුන්නා. ගමරාල දිව්‍ය ලෝකයේ ගියහැටි, අරාබි නිසොල්ලාසයේ මැණික් පහන, ඉන්ද්‍රජාල යථාර්ථවාද සම්බන්ධ කරගෙන නිර්මාණය කළා‍.ආගම සම්බන්ධ කරගෙන නිර්මාණය කරගත් කතාන්දර කියවීමත්, ඒවා නිර්මාණශීලීත්වයෙන් වඩාත් වැඩි නිසා ජනතාව ඉක්මනින් ආකර්ෂණය කරගැනීමට හැකියාව ලැබුණා.ආගම සාහිත්‍ය එක්ක කතාරූපවල බැදෙන ජනශ්‍රැති මිනිසුන් අතර ජනප්‍රිය වුණා. මේනිසා ජනතාව අතරට ඉක්මනින් සමීපවෙන්න නිර්මාණකරුවන් මායායථාර්ථවාදය හෙවත් ඉන්ද්‍රජාල යථාර්ථවාදය යොදා ගත්තා.මයා යථාර්ථවාදය කෙටිකතා නවකතාවලට පිවිසීම වර්තමානයේ වේගයෙන් සිදුවුණා. ලෝකයේ මිනිසුන් සාහිත්‍ය ගනුදෙනු කරන්න ඉන්ද්‍රජාල යථාර්ථවාදය භාවිතා කළා. ලෝකය කෙතරම් දියුණු වුණත්,නක්ෂත්‍රය භූත බලපෑම් හැම දෙයක්ම මිනිස් සංස්කෘතියට එක් කරන්න මායා යාර්ථවාදය ඍජුවම බලපෑවා. මේක විවිධ මුහුණුවරින් එනවා.අද වෙනකොට මයා යථාර්ථ වාදය කියන්නේ ග්‍රාමීය, බටහිර, ස්වදේශීය කාරණා හා බැඳුණ දෙමුහුන් බව ඉක්මවන ශානරයක් ලෙසට සාහිත්‍යයේ හා විද්‍යාවේ ගනුදෙනු වෙන ප්‍රපංචයක්. සුරංගනා කතාවලට බොහෝවිට මූලික වෙන්නේ මේ මායා යථාර්ථවාදයයි. ජේ.කේ රෝලින්ඩ් ගේ හැරී­ෙපාටර්, සුපර්මෑන්, ළමා ලෝකයේ වීර කතා ළමා සාහිත්‍යයට එක් වූයේ මායා යථාර්ථවාදය නිසා.අපට වඩාත් ගැළපෙනවාකේ.කේ සමන් කුමාරසහිත්‍යයේ එදා ඉඳලා අද වෙනතෙක් විවිධ ප්‍රවණතා තියෙනවා. අතීතයෙත් ඒවගේමයි. ඒ එකක්වත් සාහිත්‍ය නොවේ කියලා බැහැර කරන්න බැහැ. මිනිසුන්ගේ රුචිකත්ව, මිනිසුන් ලෝකය දකින විදිහ, විවිධ සංස්කෘතීන්වල බලපෑම් නිසා විවිධාකාර සාහිත්‍ය ප්‍රවණතා පවතිනවා. මායා යථාර්ථවාදය කියන්නේ එක් ප්‍රවණතාවක්. ලෝකයේ යම් යම් සාහිත්‍ය ප්‍රවණතා ඉස්මතුවනවා සේම ඒවා අවධානයට ලක්වෙනවා. ඒක සාමාන්‍ය සිද්ධියක්. මායා යථාර්ථවාදය පසුගිය දශක දෙක තුළ ලෝකයේ ඉස්මතුවෙලා තිබුණා. වෙළෙඳපොළ වගේම සාහිත්‍ය විචාරය තුළත් මායා යථාර්ථවාදය දක්නට ලැබුණා. 1960 ගණන්වල ආජන්ටිනා ලේඛක ජෝජ් ලුවී බෝගේස්ගෙන් ආරම්භ වූ මේ සංකල්පය ගාර්ෂියා මාකේස් වැනි ලේඛකයන් හරහා ලෝක සම්භාවනාවට පාත්‍ර වුණා.නමුත් 2000 දශකයේ මැද භාගයේ කොන්ඩෝ නැමැති ලතින් ඇමෙරිකානු තරුණ ලේඛක කණ්ඩායමක් මායා යථාර්ථවාදය තිබෙන බව ප්‍රකාශයට පත් කළා. මායා යථාර්ථවාදය සජීවම ලෝක පරිමාණව තියෙනවා. නමුත් ඒකෙන් අදහස් වෙන්නේ නැහැ යථාර්ථවාදය පැත්තකට තල්ලුවෙලා කියලා. ඒ වෙනුවට මායා යථාර්ථවාදය ඉස්මතුවෙලා කියලා නෙවෙයි. මේ සියල්ලම ඒ ඒ අනන්‍යතාවයන් සහිතව ලෝකයේ පවතිනවා. ඉදිරියටත් අලුත් ප්‍රවණතා ඒවි. ඒවා කතාබහට ලක්වේවි. එය සාමාන්‍ය සිද්ධියක්.අපේ රටට කොච්චර මායා යථාර්ථවාදය අදාළ ද කියලා හිතුණොත් ඇත්තටම අපේ රටේ යථාර්ථය දක්වන්න මායා යථාර්ථවාදය තරම් බැඳුණ සාහිත්‍ය ප්‍රවණතාවයක් නැහැ කියලා මං හිතන්නේ. මොකද මේ රටේ සිදුවෙන දේවල් සිද්ධවෙන්නේ ඉන්ද්‍රජාලික නැත්නම් මායා යථාර්ථය විදිහට.එතැනදි පැරැණි සාහිත්‍ය උරුමය, ජාතක කතා ප්‍රේත වස්තු වර්ණනා වගේ පැරැණි සාහිත්‍ය සමඟ එන උරුමයත්. එක්ක අපිට මායා යථාර්ථවාදය අපූරුවටම යොදාගන්න පුළුවන්. මොකද ලාංකිකයාගේ සාමූහික අවිඥානය හොඳින් ම ස්පර්ශ කරන්න පුළුවන්. සාහිත්‍ය ප්‍රවණතායක් විදිහට තමයි මම මායා යථාර්ථවාදය දකින්නේ.රැලි අතර මෙයත් රැල්ලක්සේන තෝරදෙණියඅප ඔය කියන එක් එක් සංකල්පය සඳහා ගත යුත්තේ, සාගරයා මත්තෙන් කලින් කලට ඉහළ නඟින රල ලෙසින් සාගරයා ගේ නිම්මයක් නොමැතිව රළ නඟිනවා. එහෙත් සාගර ජලය ඒ අයුරින්ම සාගර පතුලටම යනතුරු රඳා පවතිනවා. අප යථාර්ථවාදය ඒ සාගරයට සමාන කරන්නේ නම් මේ එක් එක් සංකල්ප නිම්මයක් නොමැතිව මතුවන රළයි. ඒවා සිඳී විසිරී පෙණ පිඞු බවට පත්වෙනවා. කලින් කලට බටහිර ජාතීන් විසින් යටත්විජිතවල වෙසෙන සංස්කෘතික වහලුන්ට මේ සංකල්ප හඳුන්වා දෙනවා. එයට මාකේස් වගකිවයුතු නැහැ. ඒවා හරියට වඳුරන් වෙතට පලතුරු වගේම ගල් විසිකරනවා වැනි වැඩක්. මේ වඳුරෝ මේ පලතුරු වගේම ගල් ද අල්ලා ගන්නවා.අපේ රටේ ද නව ලිබරල්වාදී බුද්ධිමතුන්ට සිය පැවැත්ම අධිකාරීත්වය සඳහා මේ එක් එක් හංවඩු ගසා ගැනීම් අවශ්‍යයි. ඊට පසු පශ්චාත් මැජික් යථාර්ථවාදය නමින් තවත් ගලක් එව්වොත්, අපේ සංස්කෘතික වඳුරන් එයත් අල්ලා ගන්නවා. යටත් විජිත ග්‍රහණයට ලක්ව තිබූ ලතින් ඇමෙරිකානු රටවල ලේඛන කලාවක් මතු වෙද්දී එහි කතාකරුවන් තමන්ගේ ගැමි කතා සුරංගනා කතා පුරාණෝක්ති, පාරම්පරික සංස්කෘතික ලකුණ හා ආඛ්‍යාන ක්‍රම යොදාගත්තා. පවත්නා දේශපාලන ක්‍රමය ඒ අයුරින්ම නිරූපණය කළ නොහැකි වූ විට ද මායා යථාර්ථවාද යොදාගෙන තියෙනවා. නමුත් අපේ රටේ වර්ෂ ගණනාවක් අතීතයට දිව යන ලේඛන කලාවක් තියෙනවා. අපේ පරම සම්භාව්‍ය සාහිත්‍ය මඟින් මායා යථාර්ථවාදය කියන ආකාරයටම සැබෑ ලෝකය හා මායා ලෝකය සම්බන්ධ කෙරෙන ආකාරය හඳුනාගන්න පුළුවන්.මිනිසාගේ ස්වභාවය ගැඹුරින් විග්‍රහ වුණාටෙනිසන් පෙරේරාමායා යථාර්ථවාදය ලතින් ඇමෙරිකාවනු මතවාදයක් . ඒ වගේම කියුබාව වැනි රටවලත් මේ මතවාදය පිළිබඳ කතා කෙරෙනවා. මේ රටවල මේ මතවාදය ගොඩනැ‍ඟෙන්නේ සංස්කෘතික ප්‍රකාශයක් විදිහට. මෙහි මුල් ආරම්භකයා ලෙස ඇලේජෝ කැපෙන්ටි හඳුන්වා දියහැකිය. යථාර්ථවාදය අපේ ලංකාවේ සම්මත වූ දෙයක් සරල මානුෂික ලක්ෂණ තියෙනවා. මයා යථාර්ථවාදය‍ ගැඹුරකට යන්න පුළුවන්. බොහෝ මිනිසුන්ගේ සංස්කෘතික මානය ඔස්සේ තමයි මායා යථාර්වාදය ගොඩනැ‍ඟෙන්නේ.මේ මතවාදය වඩාත් ලාංකීක පාඨකයාට සමීපවූයේ ගර්ෂියා මාකේස් ගේ සියවසක හුදකලාව නැමැති කෘතිය ඔස්සේ. විශේෂයෙන් පාඨකයාට අනුභූති ලබාදෙන ක්‍රමයක් ලෙස මෙය හඳුන්වා දෙන්න පුළුවන්. විශේෂයෙන් මනෝවිද්‍යාත්මක හැසිරීම් රටාව විචිත්‍ර චින්තාව(ෆැන්ටසි) ඒ සාහිත්‍ය උපක්‍රමය හරහා මායා යථාර්ථවාදී සාහිත්‍ය අංගයක් බවට පත්වෙනවා. මිනිසාගේ ස්වාභාවය ගැඹුරින් තේරුම් ගැනීමට තමයි මේ මතවාද සකස් වුණේ. මේ හරහා ලතින් ඇමෙරිකානු රටවල ප්‍රබල සාහිත්‍යයක් ගොඩනැඟිලා තියෙනවා. ඒක වඩාත් යුරෝපයේ පැතිරෙන්නේ ගර්ෂියා මාකේස් වැනි ලේඛකයන් හරහා. පාඨකයාට අපූරු වින්දනයක් වින්දනය කරන්න පුළුවන්.යථාර්ථය වෙනත් විදියකට කීමක්ජ්‍යෙෂ්ඨ කථීකාචාරිනි හංසමාලා රිටිගහපොළමගේ අත්දැකීමේ ආකාරයට සාහිත්‍ය තමයි අත්දැකීම් ප්‍රතිනිර්මාණය කරන්නේ. තම අත්දැකීම් ප්‍රතිනිර්මාණය කරන්න සාහිත්‍යකරුවා නැතිනම් නවකතාකරුවා විවිධ උපක්‍රම අනුගමනය කරනවා.කතාව දිගහැරෙන ආකාරයට, කතාව විසින් ඉල්ලා සිටින දේ ලියන්න සිදුවෙනවා. අපේ ලියන ක්‍රමවේදය මත තමයි අපි මේ මායා යථාර්ථවාදය නැමැති ක්‍රමවේදය හඳුනාගන්නේ. මේ ආකාරයට තමයි අපි අධි යථාර්ථවාදය ඉන්ද්‍රජාල යථාර්ථවාදය නැමැති සංකල්පයන් හඳුනාගන්නේ.වර්තමාන සාහිත්‍ය තුළදී සිද්ධවෙන්න ඕනේ දේට වඩා ඔබ්බට ගිය බවක් මායා යථාර්ථවාදය තුළ කියවෙනවා. ඒ සිද්ධිය කතාව තුළ ගළපාගැනීමක් තමයි සිදුවෙන්නේ. සැබෑ ජීවිතයේ ඇත්තටම දකින දේවල් තමයි මේ මායා යථාර්ථවාදයෙන් වෙනත් විදිහකට ප්‍රතිනිර්මාණය වෙන්නේ. සමහරවිට කතාකරුවාට කෙළින්ම දේවල් කියන්න බැහැ.පාඨකයාගේ බුද්ධියට ආමන්ත්‍රණය කරමින් කතාවක් රචනා කරද්දී ඊට අදාළ ක්‍රමවේදය සොයාගන්න සිද්ධ වෙනවා.එතැනදී අපට මායා යථාර්ථවාදය වැදගත් වෙනවා. අපට කුමක් හෝ ක්‍රමවේදයකින් වියහැකි නොවියහැකි දෙයක් කීමේදී මේ අතරමැද දේ වැදගත් වෙනවා. මෙවැනි අවස්ථාවකදී යථාර්ථවාදය අතික්‍රමණය කරන්න සිදුවෙනවා. අතීත පුරාණෝක්ති ඕනෙ තරම් තිබිලා තියෙනවා. ප්‍රශ්නය වන්නේ මායාව කොහොමද යථාර්ථයට වැදගත්වන්නේ කියන එක. නිර්මාණකරුවා තමන් නිර්මාණය කරන දේ යථාර්ථවාදීව ඉදිරිපත් කරන්නට තමයි මේ මායාත්මක නිරූපණය යොදාගන්නේ. මායා යථාර්ථවාදියෙක් වුවත් කථාකරන්නේ අපි ගැන , අපේ සමාජය ගැන සහ අපට දැනෙන අසන දෙවල් තමයි. අපි කතා කරන්නෙත් ඒ දේවල් ගැනයි.මෙහි පිටුපස ඇති සැබෑ යථාර්ථය හඳුනාගත යුතුයි.  එරික් ඉලයප්ආරච්චිමායා යථාර්ථවාදය කියන එක අපේ රටේ බොහෝ දෙනෙක් තේරුම් ගත්තේ සරුව පිත්තල විදිහට. ඔවුන් හිතුවේ මේක සරුව පිත්තල යථාර්ථවාදයක් කියලා. අපේ භාෂාවේ සරුව පිත්තල කියන්නේ බොරු දිලිසුමක් තියෙන හරයක් නැති දේකට. මායා යථාර්ථවාදය කියන්නේ මායාවත්, යථාර්ථයක් වීමක් බවත්, යථාර්ථය වෙනුවට මායාව ආදේශනය කරවන බවත්, ඔවුන් කල්පනා කළා. සාහිත්‍ය සංකල්ප තේරුම් ගන්න පුළුවන් වන්නේ සාහිත්‍ය ඉතිහාසය, සමාජ දේශපාලනික පසුබිම සහ එම සංකල්පවල වර්තමානයට ඇති අදාළත්වය තේරුම්ගත්තොත් පමණයි. මං හිතන්නේ අපට වුණේ අප දන්න‍ මායා දර්ශන සංකල්ප ඔස්සේ ඒ කියන්නේ හොල්මන් මන්දිර, ගමරාල දිව්‍ය ලෝකයේ ගිය කතාව, ඒ වගේ දේවල් ඔස්සේ විසිවන ශත වර්ෂයේ ස්පාඤ්ඤය, පෘතුගීසි, ඉංග්‍රීසි , ප්‍රංශ රුසියානු සහ ඉන්දියානු සාහිත්‍ය තේරුම් ගන්න උත්සහ කරපු එකයි.මේක සම්පූර්ණයෙන්ම වැරැදයි. මැජිකල් රියලිසම් කියන්නේ විශේෂයෙන් ලතින් ඇමරිකානු ලේඛකයන් සමකාලීන සමාජ යථාර්ථය නිරූපණය කිරීම සඳහා යථාර්ථවාදය භාවිතා කළ විශේෂ ආකාරයයි. එයින් යථාර්ථවාදයට වැඩි ආලෝකයක් සහ විචිත්‍ර භාවයක් ලැබුණා. සම්භාව්‍ය යථාර්ථවාදයෙන් හෝ රේඛිය වෘත්තාන්තකරණයෙන් කියා ගන්න බැරිව සිටි , එක්කෝ සැඟවී තිබුණ සමාජ දේශපාලනික යථාර්ථයන් සහ ලිංගික යථාර්ථයන් එම නව යථාර්ථවාදී ශෛලිය ඔස්සේ කියවීමට හැකි වෘත්තාන්තකරණය එයින් ගොඩනැඟුණා.ලතින් ඇමරිකාවේ දේශපාලන පසුබිම තේරුම් නොගෙන මායා යථාර්ථවාදය තේරුම් ගන්න බැහැ. මායා යථාර්ථවාදය බිහි වුණ සැම රටක්ම කටුක දේශපාලන යථාර්ථයන්ට මුහුණ දුන් රටවල් . සමන් වික්‍රමාරච්චි පර්වර්තනය කරපු සලමන් රෂ්ඩිගේ අඳුන් දිවි හිනාව කෘතියවත් අඩු තරමේ කියවුවොත්, එසේ නැති නම් කියුබාවේ දේශපාලන ඉතිහාසය හැදෑරුවොත් මායා යථාර්ථවාදය පසුපස ඇති සැබෑ යථාර්ථවාදය තේරුම් ගන්න පුළුවන්.සංලාප - රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=ay1407061</link>
    <topic>ගැහැනුන්ගේ සුන්දරත්වයට සරච්චන්ද්‍රයන් ආසා කළා</topic>
    <author>සුනිල් මිහිඳුකුල</author>
    <content>ලලිතා සරච්චන්ද්‍රඔබේ සම්පූර්ණ නම?ලලිතා ස්වර්ණා පෙරේරා.උපන්නෙ?1942 දෙසැම්බර් 21කොහෙද?මගේ ගම මේ එපිටමුල්ලමයි.පියා?තෝමස් පෙරේරා. හමුදාවෙත් ඉඳලා තියෙනවා. තැපැල් කන්තෝරුවකත් වැඩ කරලා තියෙනවා.මව?රත්නාවති ගෝමිස්.පවුලේ කී දෙනයි ද?මම විතරයි. අපේ අම්මයි තාත්තයි බැඳලා අවුරුදු විස්සකට විතර පස්සෙ තමයි මාව හම්බුවෙලා තියෙන්නේ. ඒකත් සිරිපාදෙට වෙච්ච බාරයක් නිසා. දෙන්නා යාළුවෙලා තියෙන්නෙත් සිරිපාදේ වඳින්න ගියාම. මුල් අවුරුදු විස්සේ දරුවන් නැති නිසා දෙන්නෙක්ව හදාගන්න අරන් තියෙනවා. ඒ අයත් තාම ජීවත් වෙනවා.පාසල් ගියේ?ශාන්ත ජෝන් බාලිකාවට. ඒක තමයි පස්සේ සමුද්‍රා දේවි බාලිකා විද්‍යාලය වුණේ. (ඊට කලින් මං තවත් පාසල් දෙකකට ගියා) සමුද්‍රා දේවි එකේ අපිට උගන්වපු ගුරුවරියක් තමයි ප්‍රකට ලේඛිකා අයිලින් සිරිවර්ධන මහත්මිය.ඔබ කොහොම ද නාට්‍යවලට සම්බන්ධ වුණේ?මං පාසල් වේදිකාවේ රඟපෑවා. ඒක දැකපු ඩන්ස්ටන් ජයසිරි මාව ප්‍රේමරංජිත් තිලකරත්නට හඳුන්වා දුන්නා. ඔහුගේ ‘වගුරු බිම’ නාට්‍යයේ තමයි මං මුලින්ම ප්‍රසිද්ධ වේදිකාවේ රඟපෑවේ. ඊට පස්සේ ඔහුගේම ‘වහලක් නැති ගෙයක්’ නාට්‍යයේත් රඟපෑවා.ඔබ මහාචාර්ය සරච්චන්ද්‍රයන්ගේ නාට්‍යවල එකතු වුණේ?ඩබ්ලිව්. ජේ. ප්‍රනාන්දු අපේ ඥාතියෙක්. ඔහුගේ මාර්ගයෙන් මං ඩොක්ටර්ව හඳුනාගත්තා. ඇත්තටම ‘පබාවති’ නාට්‍යයේ ඔඩිෂන් එකට මං ගියේ මගේ නෑනා කෙනෙක්ව ඊට සම්බන්ධ කරන්න. ඒත් මාව දැකපු ඩොක්ටර් මාව ‘පබාවති'ට තෝරගත්තා.ඔබට ගායන හැකියාවක් තිබුණ ද?නැහැ. එදත් නැහැ. අදත් නැහැ. පබාවතිගේ චරිතයට සින්දු අවශ්‍ය නැහැනේ. සින්දු තිබුණේ කුස රජ්ජුරුවන්ට.ඊට පස්සේ තව මොන නාට්‍යවල ද එතුමගේ රඟපෑවේ?‘මහසාර’, ‘වෙල්ල වැහුම්’ වගෙ නාට්‍යවලත් රඟපෑවා. ඒ වගේම ඇඳුම් නිර්මාණයත් කළා.ඔබ ඊට කලින් සරච්චන්ද්‍රයන් ගැන අහලා තිබුණ ද?නැතුව?මං එතුමගේ ගෝළයෙක් නොවුණට මං එතුමන්ගේ නාට්‍ය දැකලා තිබුණා. ‘මළගිය ඇත්තෝ’ වගෙ නවකතා පවා කියවලා තිබුණා. එතුමා පිළිබඳ මා තුළ තිබුණේ විශාල ගෞරවයක්.ඔබ දෙදෙනා අතර සම්බන්ධයක් ඇතිවුණේ කොහොම ද?ඩොක්ටර් තමයි යෝජනාව ගෙනාවේ. එතකොට එයාගේ මුල් විවාහය බිඳ වැටිලා. දුවලා දෙන්නත් විවාහකයි. මට මතක හැටියට ඒ වෙනකොට සුනේත්‍රා බබෙක් හම්බ වෙන්නයි හිටියේ. ඩොක්ටර්ගේ පවුල් ප්‍රශ්න නිරවුල් වෙලා තිබුණා. ඒ කිසි දෙයක් මං ඒ වෙලාවෙ දන්නෙ නැහැ. පස්සේ තමයි ඒවා දැනගත්තේ.ඊට කලින් ඔබේ වෙනත් ප්‍රේම සම්බන්ධතා එහෙම තිබුණ ද?මාත්තෙක්ක කවුරුහරි යාළු වෙනව ද ඒ පුද්ගලයට මොකක් හරි අනතුරක් වෙනවා. කොටින්ම මැරෙනවා. දෙන්නෙක් එක්ක ප්‍රේම සම්බන්ධකම් තිබුණා. ඒ දෙන්නම මැරුණා. ඒ නිසා මං බයවුණා, තවත් සම්බන්ධකමක් ඇතිකරගන්න.සරච්චන්ද්‍රයන් කොහොම ද ඔබට ප්‍රේමය ප්‍රකාශ කළේ?හුඟක් කවියෙන් තමයි ප්‍රකාශ කළේ. මට එවු කවියක මෙහෙම තිබුණා.දිවා රෑ දෙක හද සමීපේ දෑස නොපියා බලා ඉන්නා දෙයකි සෙනෙහස නොලැබ පරිභව මුත් කිසිත් අන් මොළොක් තෙපුලක් ලබා ගැන්මට ජීවිතය තුරු මුහුණ මත ඇස් රඳා ඉන්නා දෙයකි සෙනෙහසඒ වගෙ කවි පස්සේ එයාගේ ‘ප්‍රේමතො ජායති සොකො’ නාට්‍යයට ඇතුළත් කළා. ඒ වගේම ලියුම් මාර්ගයෙනුත් ආදරය ප්‍රකාශ කළා. එතකොට එයා ගැන මට ලොකු අනුකම්පාවක් ඇතිවුණා. බලන්නකෝ, ඒ ලියුම් මේ වෙනකං තියාගත්තෙ නැහැනේ. ඔක්කොම විනාශ වෙලා ගියා.ඔබ දෙදෙනා විවාහ වුණේ කවද්ද?1965 දී.වයස් පරතරය නිසා ඔබේ ගෙදර අය විවාහයට විරුද්ධ වුණේ නැද්ද?විරුද්ධ වුණා. එතකොට මට අවුරුදු 20 යි. ඩොක්ටර්ට 50 යි. හැබැයි මටනං වයස් පරතරය ඒ තරම් තදින් දැනුණේ නැහැ. මොකද, අපි පුංචි කාලේ අම්මා ජාතක පොත කියවනවා. ඒකේ බරණැස රජ්ජුරුවෝ සොළොස් හැවිරිදි කුමාරිකාවක් කසාඳ බඳිනවයි කියලා තියෙනවනේ. ඒ නිසා වයස් පරතරය මට දැනුණේ නැහැ.අපි දෙන්නා අතර තිබ්ණ සම්බන්දෙට මං ආදරය කියලා කියන්නෙ නැහැ. ඒක ගෞරවයක් එක්ක තිබුණු තදබල සෙනෙහසක්. ඒක පුදුම දෙයක්. මට ඔළුව කැක්කුමක් හැදුණු වෙලාවක එයා මගෙ ඔළුව අත ගෑවත් මට සුවයක් දැනුණා.මේ ආදරය (ඔබ කියන විදියට සෙනෙහස) ඔබ විග්‍රහ කරන්නේ කොහොම ද?ඒක සංසාරෙන් එන දෙයක් විදියටයි මම දකින්නේ.හැබැයි සරච්චන්ද්‍රයන් පුනරුත්පත්තිය විශ්වාස කළේ නැහැ?පුනරුත්පත්තිය විශ්වාස නොකළාට පුනර්භවය විශ්වාස කළා. පුනරුත්පත්තිය කියන්නේ මමමයි, ඊළඟ ආත්මයේ උපදින්නේ. පුනර්භවයෙදි මමත් නෙමෙයි; මම නොවේමත් නෙමෙයි. ‘බව කඩතුරාව’ නාට්‍යයේ තියෙන්නේ ඒක. ඒකනේ බ්‍රාහ්මණයා ස්වර්ණ හංසයකු ලෙස නැවත උපදින්නේ. මමත් බුදු බණ හරියට විශ්වාස කරනවා.විවාහයෙන් පස්සේ ඔබලා කොහෙද පදිංචි වුණේ?කඩවත මහර ඩොක්ටර්ගේ මම්මයි, පප්පයි හිටපු ගෙදර. ඊට පස්සේ අපි ඇමෙරිකාවට ගියානේ. ඒ ගිහිං ඇවිල්ලා පේරාදෙණියේ පදිංචි වුණා.එතුමගේ මුල් විවාහය බිඳ වැටුණේ ඇයි කියලා දැනන් හිටිය ද?ඩොක්ටර් කිසි දවසක එයාගේ කලින් නෝනගෙයි, දරුවන්ගෙයි වැරැදි කිව්වෙ නැහැ. ඒකට මං හරියට ගරු කළා. මට යම් යම් දේ ආරංචි වුණේ පිටින්. ඒත් මං කවදාක්වත් ඒ ගැන වචනයක්වත් අහලා නැහැ. ඒ තත්ත්වයට මං වැටුණේ නැහැ.ස්ත්‍රීන් විෂයයෙහි සරච්චන්ද්‍රයන්ගේ චේෂ්ටාවන් කොහොම ද?එයා කාන්තා රූපයට අතිශය ඇලුම් කළා. සුන්දර දේට ප්‍රිය කළා. මටත් ලස්සනට ඉන්න, ලස්සනට අඳින්න, පළඳින්න පුරුදු කළේ එයා. ඇස් පාට කරන්න, තොල් පාට කරන්න, සුවඳ විලවුන් ගල්වන්න පුරුදු කළේ එයා. රෑට නිදාගන්න එනකොට තෙල් ගාලා කොණ්ඩෙබැඳගෙන එනවට එයා කැමැති නැහැ. එයා කැමැති කොණ්ඩය කඩා ඉහිරවගෙන ඉන්නවටයි. කාර් එක ඩ්‍රයිව් කරගෙන යනකොට වුණත් ලස්සන කෙනෙක් දැක්කොත් කන්නාඩියෙන් හරි බලන පුරුද්දක් එයාට තිබුණා.ඉතිං ඔබට ඊර්ෂ්‍යා හිතුණේ නැද්ද?ඒකේ කිසි වරදක් නැහැ. ඒක වල්කමක් නෙමෙයි. අනෙක එයා මාවත් වර්ණනා කළානේ.ඩොක්ටර් වඩාත් ප්‍රිය කළ කාන්තා රූපයක් එහෙම තිබුණා ද?ස්වර්ණමාලි දන්තුරේ බණ්ඩාරගේ රූපයට හරිම කැමැති වුණා.සරච්චන්ද්‍රයන් වගෙ ශ්‍රේෂ්ඨ කලාකරුවකුගේ බිරිය වීම ගැන ඔබට මොනවද හිතුණේ?එයාට මං කලාකාරයෙක් කියලා කියන්නෙ නැහැ. එයා මුනිවරයෙක්. මගේ ජීවිතයටම හුඟක් බලපෑවේ එයා. මං මගේ කලා හැකියාව දියුණු කරගත්තෙ එයා ඇසුරේ. මගේ රසවින්දනය දියුණු තියුණු කරගත්තේ එයාගේ ඇසුරේ. ඩොක්ටර් පුදුම මෛත්‍රි සහගත මනුස්සයෙක්. එහෙම කෙනෙක් මං ජීවිතේට දැකලා නැහැ.ඔබේ ගෘහ ජීවිතයේ ආර්ථික තත්ත්වය කොයි විදියට ද තිබුණේ?ඩොක්ටර්ට විශ්‍රාම වැටුපක් ලැබුණේ නැහැ. ෆන්ඩ් එක විතරයි තිබ්බේ. ඒකෙන් බාගයක් මුල් නෝනටයි ඉතිරි බාගේ දරුවන්ටයි බෙදලා දුන්නා. ඩොක්ටර් කවදත් සල්ලි තිබ්බ කෙනෙක් නෙමෙයි. මේ ගේ වුණත් හැදුවෙ අපේ මුල් ගේ විකුණලා. සල්ලි නැති වුණත් ඩොක්ටර් හරිම සුපිරි විදියට තමයි ජීවත්වුණේ. වයින් ටිකක් බිව්වත් ඉස්තරම්ම වයින් තමයි බොන්නේ. ගෙදර ආර්ථිකය පාලනය කළේ මම. මං පුළුවන් තරම් ඉතුරු කරගන්න පුරුදු වුණා.සරච්චන්ද්‍රයන්ගේ ප්‍රායෝගික ජීවිතය කොහොම ද තිබුණේ?එයාට මුකුත්ම බැහැ. ළමයින්ගේ පන්තියක්වත් දැනන් හිටියේ නැහැ. කැරපොත්තෙක් දැක්කොත් මේසේ උඩට නඟිනවා.ඔබ එතුමගේ දැක්ක දුර්වලකම් මොනව ද?එදා දුර්වලකම් විදියට මං දැක්ක දේවල් අද මට හිතෙනවා ඇත්තටම දුර්වලකම් නෙමෙයි කියලා. ත්‍යාගශීලී බව, අනුන් විශ්වාස කිරීම මගේ නොදැනුවත්කම නිසා එදා මං වැරැදි විදියටයි දැක්කේ.සරච්චන්ද්‍රයන් පුදුම නිහතමානි පුද්ගලයෙක්?නිහතමානිකම කියන්නේ මානය නැතිකමනේ. එයාගේ නාට්‍යයක් තියෙන වෙලාවට ගේට්ටුව ළඟට වෙලා ඉන්නවා ඇතුළෙන් කවුරුහරි එනකං අඩුම ගාණේ ‘මම තමයි සරච්චන්ද්‍ර’ කියලවත් කියන්නෙ නැහැ. මුරකාරයා වුණත් හිතන්නේ නිකං මිනිහෙක් නාට්‍යය බලන්න ඇවිත් කියලයි.යූ. එන්. පී. ආණ්ඩුව මැරයන් යොදා එතුමට පහර දුන්නනේ. එතුමා ඒක පස්සෙ කොහොම ද දැක්කෙ?අවුරුදු ගණනක් යනකං ඒ සිද්ධිය හරියට බලපෑවා. පුදුම කම්පාවකින් හිටියේ. පිහියක් දැක්කත් බයවුණා. පිටරටදි ඒ ගැන අහනකොට මුකුත් කිව්වෙ නැහැ. ඒකෙන් රටට කළු පැල්ලමක් ඇතිවෙයි කියල එයා හිතුවා. මොකද ඒ තරමටම එයා රටට ආදරෙයි.ඉතිං ඒ වගෙ අත්දැකීම් ඔබට පොතකට ලියන්න පුළුවන්නේ?දැනටමත් ලියාගෙන යනවා.තමාගේ දෙවැනි විවාහය ද ගල් පරයේ හැපී බි‍ඳෙන්ට යන්නා සේ තමාට දැනුණු බව සරච්චන්ද්‍රයන් තමාගේ ස්වයං ලිඛිත චරිතාපදානයේ (පින් ඇති සරසවි වරමක් දෙන්නේ) කියා තිබෙනවා?ඔව්. විවාහ ජීවිතයේ ඒ වගෙ දේවල් වෙන්න ගියා. අපි අතර ප්‍රශ්න තිබුණා. ආරවුල් තිබුණා. නොතිබුණා නෙමෙයි. නමුත් අපි ඒවා විසඳ ගත්තා. හැබැයි හංගන්න කිසිවක් අපි අතරේ තිබුණේ නැහැ. බොහෝම විවෘතවයි අපි හිටියේ.ඔබ චිත්‍රපට දෙක තුනකත් රඟපෑවා මට මතකයි?ඔව්. සුද්දිලගෙ කතාව, බවදුක, බවකර්ම වගෙ චිත්‍රපටවල රඟපෑවා. ඩොක්ටර් මට කිව්වෙ නැහැ රඟපාන්න යන්න එපා කියලා. ඒත් මටම හිතුණා මේක කරන්න බැහැ කියලා.ඔබේ දරුවන් ගැන යමක් කියන්න?ලොකු දුව කිසාගෝතමී ඉන්නේ ප්‍රංශයේ. යශෝදරා ඉන්නේ ඕස්ට්‍රේලියාවේ. පුතා රන්සි ඉන්නේ ඇමෙරිකාවේ. පසුගිය දා ප්‍රංශයේ පැවැත්වුණු සරච්චන්ද්‍ර ප්‍රණාම උලෙළේදී අවුරුදු 17 කට පස්සේ අපි හතරදෙනාම එකට එකතු වුණා. දරුමල්ලෝ හැදුවා වැඩුවා වුණාට දැන් නුහුරු ගතියක් දැනෙනවා, ඇසුරු කරනකොට. අපේ රටේ හදවත්වල හුස්ම ඒ අයට දැනෙන්නේ නැති එක තමයි දුක.දරුවන් විෂයයෙහි සරච්චන්ද්‍රයන් ක්‍රියා කළේ කොහොම ද?දරුවන්ට හරිම ආදරෙයි. අසනීපයක් එහෙම වුණාම ඔවුන් ළඟට වෙලා බලන් ඉන්නවා. දරුවන්ට මුකුත් වෙයි කියලා බයයි. හැබැයි දරුවන් ලොකු ලොකු ඉස්කෝලවලට දාන්න උනන්දු වුණේ නැහැ. දුවලා ගියේ දේවි බාලිකාවට, පුතා ගියේ රාජගිරියේ ජනාධිපති විදුහලට. ඕනෙ නම් රෝයල් එකට වුණත් දාන්න තිබු‍ණනේ. හොඳම ඉස්කෝලේ ළඟම තියෙන ඉස්කෝලේ කියලයි එයා කිව්වේ. අනෙක ළමයින්ට උගන්වන්නෙ නැති තරමට තමයි ඔවුන් ඉගෙන ගන්නෙ කියන අදහසත් ඔහු තුළ තිබුණා. අපි ළමයින්ව ටියුෂන්වලට යැව්වෙ නැහැ. ගණන්වලට විතරක් ටියුෂන් දුන්නා, මොකද තුන්දෙනාම ගණන්වලට දුර්වලයි.සරච්චන්ද්‍රයන්ගේ නාට්‍ය ඔබ බාල කරලා නිෂ්පාදනය කරනවා කියල චෝදනා තියෙනවා.ඔහොම කියන්නේ කලින් රඟපාලා අපි අයින් කරපු නළුවන් වෙන්න ඇති. ඒ අය තමයි ඔය විදියට විවේචනය කරන්නේ. තරහවට කියන්නේ. අපි ඩොක්ටර්ගේ කිසිම නාට්‍යයක පිටපත වෙනස් කරලා නැහැ.ඔබ ජ්‍යෝතිෂය එහෙම විශ්වාස කරනව ද?නැහැ පොඩ්ඩක්වත් නෑ. හැබැයි මං ඒක හෙළා දකින්නෙත් නැහැ. මං ඒ පස්සේ යන්නෙ නෑ. ඊට වඩා තදබල ආත්ම විශ්වාසයක් මට තියෙනවා.සරච්චන්ද්‍රයන්ගේ අන්තිම මොහොත ඔබට මතක ද?ඩොක්ටර්ගේ පුරුද්දක් තිබුණා උදේට නැගිටලා කෝපි එකක් බීලා මටත් එකක් හදාගෙන ඇඳ ළඟට එනවා. එදත් උදේ හයට විතර මට අඩි සද්දේ ඇහුණා. එතකොටම මට මතක් වුණා, එයා මේ වෙලාවේ ඉස්පිරිතාලේ නේද කියලා. ඒ වෙලාවෙම තමයි එයා නැතිවෙලා තියෙන්නේ.සරච්චන්ද්‍ර නැති, දරුවන්ගෙන් ඈත්වුණු මේ ගෙදර ඔබේ දවස ගතවෙන්නෙ කොහොම ද?මං දැන් මේ ජීවිතේට හුරුවෙලා ඉවරයි. ඩොක්ටර් නැති වෙලත් අවුරුදු 18 ක් නේ. මම අදටත් උදේට නැගිටලා එයා එක්ක කතා කරනවා. ස්කයිප් වගේ දේවල් මං දන්නෙ නැති නිසා දරුවන් එක්ක කතා කරන්නේ කලාතුරකින්.සුනිල් මිහිඳුකුලඡායාරූප -දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=ay1407062</link>
    <topic>මිහිමඩල ගොවිපොළ ලස්සනයි වටිනාකමයි එකතු වුණු තැනක්</topic>
    <author>අරුණි මුතුමලී</author>
    <content>කඹූරුපිටිය මාපලාන හරහා යන ඔය ප්‍රභාත් කුමාර මහතාගේ ජීවිතයේ එක් ප්‍රධාන බල ස්ථානයක් විය. ඒ පාසල් නිවාඩු සමයේ තමන් සතු මූලික රාජකාරිය වශයෙන් ඒ ඔයේ සුන්දරත්වය විඳීම ඔහු සැලකූ නිසාය. මාතර රාහුල, කෝට්ටේ ආනන්ද ශාස්ත්‍රාලය හා සුනේත්‍රා දේවි පිරිවෙන ආදී පාසල්වලින් ලද අධ්‍යාපනය නිසාද ඔහුගේ පරිසර හිතකාමී අදහස් වර්ධනය විය. පරිසරයෙන් තොර ලෝකයක් මිනිසාට නැත යන සංකල්පය මුල් කරගෙන ඔහු සොබා දහමට ආදරය කරන්නට ගත්තා පමණක් නොව ඒ වෙනුවෙන් සේවය කිරීමට 1986 දී පමණ ‘අනාගතේ අපේ අතේ සංවර්ධන පදනම ‘පිහිටුවා එහි ප්‍රධාන විධායක ලෙස සේවය කිරීම ද ආරම්භ කළේය. බීජ පනත සංශෝධනය කිරීමට ක්‍රියාකාරී වන්නන් අතර ප්‍රමුඛස්ථානයක් උසුලන ප්‍රභාත් කුමාර මහතා ඌව පළාතේ ප්‍රධාන පාරිසරික ගැටලුවලට විසඳුම් ලබා දීමට උර දෙන්නකු ලෙස ඌව පළාත් ජනතා එකමුතුවේ කැඳවුම්කරු වශයෙන් ද කටයුතු කරයි. රටේ විවිධ ස්ථානවල සංචාරය කොට ඇති ඔහු තමන් දුටු ලස්සනම තැන පිළිබඳ පවසන්නේ මෙසේය.“උපදින සෑම මනුෂ්‍යයකුටම නැතිවම බැරි සාධකයක් තමයි ආහාර. ඒ ආහාර අවශ්‍යතාව අංශ දෙකකට බෙදෙනවා. එකක් ආහාර සුරක්ෂිතතාව අනෙක ආහාර ස්වෛරී භාවය. ආහාර සුරක්ෂිතබව කියන්නේ ජනතාවට අවශ්‍ය ආහාර ගබඩා කර බෙදා දෙන එකට. ඒත් ස්වෛරීබව ඊට වඩා වෙනස්. එයින් ඒ රටේ ගොවි ජනතාව රටට අවශ්‍ය ආහාර සිය ගොවි පොළේ දී නිපදවන්නේ තමන්ගේ සංස්කෘතික අංගයක් හැටියට. ඒවා පිට රටට අත නොපා, ණය නොවී, ගැති නොවී නිපදවා ගබඩා කර තියාගෙන රටේ අනෙක් ජනතාව අතරෙත් බෙදා හරිනවා. අන්න ඒ වගේ ගොවි තැනක් තමයි අපේ රටටත් අවශ්‍ය. බණ්ඩාරවෙල මීරගහවත්තේ ‘මිහිමඩල’ පාරිසරික ගොවිපළ මේ කියන අර්ථ සම්පූර්ණ කළ තැනක් වගේම දකින්න සොඳුරු ස්ථානයක් නිසා මම දුටු ලස්සන ම තැනත් එයයි”ස්වභාවික පරිසරයට එහා ගිය ස්ථානයක් පිළිබඳ තමන් බැඳුණු ආකාරයට හේතු දක්වමින් ඔහු එසේ සිය කතාව ඇරැඹුවේය. ඉන් පසු ඔහු පැවසුවේ මේ ගොවිපොළ ආරම්භයට මුල් වූ හේතුවයි.“මීට කාලෙකට ඉහතදී මේ ප්‍රදේශය පුරා තිබුණේ පයිනස්, යුකැලිප්ටස් වගේ ගස්වර්ග. මේ නිසා ප්‍රදේශයේ දිය සීරාව එන්න එන්න ම අඩු වුණා. ඒ දුක මිනිස්සු අත් වින්දා. වන සංරක්ෂණ දෙපාර්තමේන්තුවෙන් ඒ ගස් කපලා දැම්මා‍ම තමයි තේරුණේ පිටරට ගස් නිසා අපේ දිය සීරාව හිඳෙනවා කියලා. ‍මේ අතර පරිසර වේදින් පිරිසක් මේ ප්‍රදේයේ දේශීය වන වගාවක් කරන්න, ඒ මඟින් ස්වාභාවික වනයක් බවට මේ බිම පෙරලන්න අවසර ඉල්ලුවා. තාක්ෂණයත් කොහොම හරි හොයාගෙන අපි එකතුවෙලා මේ ගස් වවන්න පටන් ගත්තා.”තමන් ද ඒ පිරිසේ සාමාජිකයකු බව මතක් වී දෝ ප්‍රභාත් මහතාගේ මුහුණේ අමුතුම ප්‍රභාවක් මතු වන්නට විය. ඒ තම මහන්සියේ ප්‍රතිඵල දුටු සතුට නිසාය.“විශ්වාස කරන්න මහ කන්නෙට ගස් වවන්න අරන් අවුරුදු දෙකක් යද්දි අපට නැති වුණු දිය සීරාව අපසු පහළට ගලන්න ගත්තා.උඩහ හරියේ ස්වභාවික වනන්තරය තිබුණට මෙකද පහළ වගා බිම්වල හෝ ගාලා කෘෂී රසායන ද්‍රව්‍ය භාවිත කරනවා. වස විස එකතු වන එක නතර කරන්න ක්‍රමයක් අපට උවමනා වුණා. ඒ නිසා අපි කාබනික වගාවට යොමු වුණා. ඒත් ඒ සඳහා මහන්සි වන තරමට වෙළෙඳපොළේ දි මිලක් ලැබුණේ නැහැ. අපට වෙළෙඳ පොළ අභියෝගය ජය ගන්න සිදු වුණා.”ඕනෑම හොඳ, අලුත් සංකල්පයක් ක්‍රියාත්මක කිරීමේ දී ඕනෑම කෙනකුට මුහුණ දීමට සිදුවන අභියෝගවලට මේ වගා බිම අසු නොවන්නට හේතුවක් නැත. එහෙත් පරිසරය රකින්නට උවමනාව ඇත්තන් හට එය බාධකයක් වන්නේ ද නැත.“මිහි මඩල ගොවිපොළ පටන් ගත්තේ මෙයට පිළිතුරක් හැටියට. ඒත් පාරිභෝගිකයන් අහන්න ගත්තා ඒ අය මේ ගොවිපල ගැන විශ්වාස කරන්නේ කොහොම ද කියලා. ඒ ප්‍රශනෙටත් අපි උත්තරයක් සොයාගෙන ශ්‍රී සර්ට් සහතිකය ලබා ගත්තා. මේ විදිහට වස විස නැති පොහොර යොදලා ගොවි තැන් කරද්දි හිතට දැ‍නුණේ අමුතුම ප්‍රබෝධයක්. සහනයක්.”ඔහු කීවේ පරිසරයට ආදරය කරන්නෙකු අහම්බෙන් ලද ජයග්‍රාහී දසුනක් පිළිබඳ කියන්නාක් මෙනි.“අපේ ර‍ට ජෛව විවිධත්වය අතින් ඉතා ඉහළ ස්ථානයක රැඳෙන බව අපි දන්නවා. ඒ ස්වාභාවික සතුන් හා ශාක ආදිය නිසා. ඒ වගේම මෙවැනි ගොවිපළකත් ඉහළ ජෛව විවිධත්වයක් දකින්න පුළුවන්. විවධ ඖෂධ වර්ග. බටහිර පන්නයේ ලෙමන් ග්‍රාස් වැනි ශාක වගේම අපේ කැරට්, බීට් වගේ උඩරට එළවලු පේලියට වැවිලා තියෙද්දි බලන්න ලස්සනයි.”“මෙතැන ශෂ්‍ය මාරු ක්‍රමය, කන්න මාරු ක්‍රම කරද්දි අහල පහල ගොවීන් මේ ගැන සොයන්න ගත්තා. ඒත් ඒ අය වස විස නොදා වගා කරන්න කැමති වුණේ නෑ මුලදි. ඒත් ටැංකි බැඳගෙන යන්න ඕන නැති ජීවාමෘත තාක්ෂණය ගැන කීවාම ඒ අය ටික ටික පිළිගන්න ගත්තා.ඒ කියන්නේ කොහොඹ වල් සූරිය කාන්ත වගේ දේවල් දහයක් එකතු කරලා පළිබෝධ නාශකයි, වල් නාශකයි හදා ගන්න ක්‍රමයක්. ඒ වගේම ජීව අඟුරුවලින් පොළොවේ තෙතමනය පවත්වා ගන්නත් දශ පරණකශාය මඟින් පොළොවේ සරු බව වැඩි කරගන්නත් පුළුවන් බව අපි ඔවුන්ට ඔප්පු කර පෙන්නුවා. හරක් ගාල් හයක ගොම ආදියෙන් පොහොර හදන හැටි කීවාම ගොවීන්ට මෙ අලුත් අත්දැකීමක් වුණා. අපේ දේශීය ක්‍රම පොළොවට අහන්නේ නෑ කියා සුද්දන්ගේ ක්‍රමවලට යට වුණු වහල් මානසිකත්වය ක්‍රමයෙන් නැති කළා.”ප්‍රශාත් මහතා කීවේ මහත් අභිමානයෙනි. ඉන් පසු ඔහු යොමු වූයේ මෙවැනි කෘෂි බම් පිළිබඳ සිතන්නට තරම් මුළු ලොවට ම කාලය එළැඹ ඇති බව පවසන්නටය.“අපි කොහොම කීවත් රසායනික පොහොර ආදිය නැතිව වගා කරන්න බෑ කියන පිරිසක් අදටත් ඉන්නවා. ඒත් අපි හැමෝම දන්න කාරණය තමයි මේ වස විස නිසා අපි මොන තරම් ලෙඩ්ඩු බවට පත් වෙනවද කියන එක. ඌව පළා‍තට අයිති වතුකරයේ පමණක් ජල මූලාශ්‍ර 1030 ක් තිබෙනවා. ඒ සියල්ලටම වස විස එකතු වුණොත් කොතනින් කෙළවර වෙයිද?ඒ වගේම ලෝක මට්ටමින් ගත්තාම අද දේශගුණික විපර්යාසවලට මුල පොළොවෙන් නිකුත් කරන කාබන් ප්‍රමාණය. අපි ස්වභාවික පොහොර ආදිය යොදනවා නම් පොළොවේ කාබනිකත්වය දියුණු කරලා වායු ගෝලයට මුදා හරින කාබන් ඩයොක්සයිඩ් ප්‍රමාණය අඩු කරන්න පුළුවන්. ඒත් එය කෘෂි කාර්මික වශයෙන් කරන්න පුළුවන් කාබනික ගොවි පොළවල් ඇති කළොත් විතරයි.”එසේ කියමින් ඔහු ලොවටම යම් පණිවුඩයක් දුන්නේ මෙලෙසිනි.“එදා, රජ කාලේ අපි පෙරදිග ධාන්‍යාගාරය විරුදාවලිය ලබන තත්ත්වයට පත් වුණේ අද වගේ වස විස දාලා ආහාර ප්‍රමාණය වැඩි කර ගන්නා ක්‍රමවලින් නෙවෙයි. අපට උරුම අපේ භෝග වගා ක්‍රම තිබෙනවා. ඒවා ගැන උනන්දු වෙලා තව දුරටත් නඟා සිටවුවොත් අපේ රටේ නිරපරාදේ රෝගීන් වන සංඛ්‍යාව අඩු වෙනවා. ඒ වගේම දේශගුණික විපර්යාස නිසා අපට අහිමි වන්නට යන ගස් වැල් පැලවර්ග ආදිය බේරෙනවා. මේ ගැන වගකිව යුත්තන් උනන්දු විය යුතු කාලය දැන් එළඹිලයි තිබෙන්නේ.”අරුණි මුතුමලීaruni@silumina.lkකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=ay1407063</link>
    <topic>අවසර ඉල්ලා</topic>
    <author/>
    <content>“අනු...”“හ්ම්... ඔහු ගාණක් නැතිව අවට බලමින්.”“රෑ වෙලා අනේ...” මම හැඬුම්බරව.“මට ඒක පේනවා...” ඔහු සිනාසෙමින්.“යමුකෝ... නැගිටින්න.” මම ඔහුගේ අතකින් අදිමින්.“මට බෑ. ඇයි කුමා ඔයාට මාව තේරුම් ගන්න බැරි?”“මට ඔයා ගැන හොඳට තේරෙනවා...”“එහෙනම් ඇයි හරි උත්තරයක් දෙන්නෙ නැත්තෙ?”“රක්ෂාවක් ලැබිලා නගරයට ආවට මම ගමේ කෙල්ලක් බව ඔයා දන්නවනෙ.... මගේ අම්මගෙනුයි තාත්තගෙනුයි අහන්නෙ නැතිව ඔය වගේ හිතුවක්කාර වැඩ කරන්න මට බැහැ. අනික් එක රක්ෂාවක් ලැබුණට අපි තාම ඉන්නෙ ඒ අය යටතේ බව අමතක කරන්න හොඳ නෑ අනු...”“ඔයා හරි පණ්ඩිත වැඩියි. එහෙනම් ඇයි ඔයා මා එක්ක යාළු වුණේ.”“මම බලෙන් ඔයා එක්ක යාළු වුණා නෙවි. එකපාරටම ගමේ ඉඳලා මෙහෙ ආවාම මට යාළුවො කවුරුත් හිටියෙ නෑ. හිටපු අයත් මට වැඩියෙ හිතවත් කමක් පෙන්නුවේ නෑ. මාත් එක්ක කථා කරන්නත් මැලි වුණා. ඉතිං ඔයා විතරයි මට විහිළුවක් කළේ. මට කතා කළේ මම හිටියෙ හරිම පාළුවෙන් කාන්සියෙන්. බයෙන් වගේ. රක්ෂාව එපා කියලා ආපසු යන්න හිතුණා ඔයා කථා කළාම මම ඔයාට කිට්ටු වුණා කියලා මම හිතන්නෙ. ඔයත් මට හිතවත් වුණානේ. ඒත් ඒ හිතවත්කම මෙච්චර දුරකට යාවි කියලා මම හිතුවෙ නෑ. ඒ නිසා මට සමාවෙන්න...”“ඒ කියන්නෙ ඔයාට බෑ මම කියන එකට කැමැති වෙන්න?”“බෑ කියනවා නෙවි අනු...” මම බැගෑපත් හඬින්.“එහෙනම්... බෑ කියනවා නම් මම වැවට පනිනවා...”“එහෙම මෝඩ වැඩ කරන්න එපා...”“එහෙනම් දැන් මාව පේන්නෙ මෝඩයෙක් වගේ නේද? කමක් නෑ අපට මෙහෙම වෙන්න ඕන...”“ඔන්න ඉතිං ඔයාට දෙයක් තේරුම් කරලා දෙන්න බෑනේ. නිකං බොළඳ වෙන්න හදන්න එපා. අපි පොඩි ළමයි නෙවිනෙ...” මම සන්සුන්ව.“හා... හොඳයි මොකක්ද මට කරන්න කියන්නෙ...”“ඔයා ඇවිත් අපේ අම්මලාගෙන් අහන්න මේ ගැන... එතකොට අපිට ප්‍රශ්නයක් නෑ. නැතිව ඒ අයට හොරා මොනවත් කරන්න මම කැමැති නෑ... නෑමයි...”“හා!... හා... මම ඊළඟ සතියෙ සෙනසුරාදා එන්නම්. දුව ගැන අහන්න. ඔයා කලින් ගිහින් කියන්නකෝ...”“හා... මම යන්නම්! ඇති යන්තම් මොළේ පෑදුණා.”“දැන් ඔක්කොම හරිනෙ. රෑ වුණා කීවනෙ. දළදා මාළිගාවටත් ගිහින් මල් පූජා කරලා යමු. අම්මලාගේ ආශිර්වාදය ලැබෙන්න කියලා.”“ඒක හොඳයි යමු!...” මම ඔහුගේ අත අල්ලා ගනිමින්.ශෝභා කුමාරසිංහපිළියන්දලසමිඳු රුව දැක සිත නිවා ගන්නට සස‍රෙ කළ පින් මදි නිසා මෙත් බුදුන් දෙනෙතින් දකින්නට පාරමී මං පුරන්නම් පුංචි රාහුල පුතු වගේ සුරතෙ දැවටී පසුපසින් එන්නට සසරෙ කළ පින් මදි නිසා මෙත් බුදුන් වඩිනා මඟේ පුංචි වැලි කැටයක් වෙලා මෙත් බුදුන්ගේ පා සිඹින්නට පාරමී මං පුරන්නම් නිබ්බුත පද ගොතා ගැයුමට කිසා ‍ගෝතමියන් වගේ සසර කළ පින් මදි නිසා මෙත් බුදුන් වඩිනා මඟේ වන මලක් වී පිපෙන්නම් බුදුන් පාමුල පරව යන්නට පාරමී මං පුරන්නම්....මානෙල් මංගලිකා වෙත්තසිංහගල්කිස්සනැවතුමෙන් නැවතුමට ඇවිද යන පුලන්නා රස නිරස නෙක බොජුන් බුදිනවා... බුදිනවා දිව බොජුන් පතාගෙන හති දදා තව තවත් දුවනවා දුවනවාසුනිල් එස්.සිරිසේනබෝනික්කිය රුවට රුවේ රැඟුම් මවා මා රවටා ගෙන යන්නට සිතන්නෙපා බොරු වළවල් දැක දැක නුඹ තැවෙන්නෙපා රවටන්නට මගේ හැඟුම් සිතන්නෙපා බවුන් වඩන නුඹෙ රූ සිරු දැහැන පුරා යාවිද මං සංසාරෙන් එතෙර බලා මොහොතක සතුටක් පතමින් හැඟුම් මවා බොල් සුළඟට දැවටී නුඹ තැවෙන්නෙපානිලන්ත අනුහස්තඹුත්තේගමජීවිතයෙ සැනසුම ඔබ මට කියලා දුන්නා දරුවන් සමඟ දුක සැප විඳිමින් කල් ගෙවුණා ඔබ මට ගිනිදැල් අවුලා වෙනතක පැටලුණා ජීවිතයේ අවසානේ කඳුළක් හිමිවුණා  මාලනී ගුණසිංහබොරලැස්ගමුව.මම පරාජය බාරගන්න අකමැති නිසා මං නිහඬව ආදරේ කෙරුව. ඒක ඒකපාර්ශ්වීය ආදරයක් වෙන්නැති. ඔයා අන් සතු වුවත් ඒක වෙනස් වෙන්නෙම නෑ කියල මං අදිටන් කරගත්තා. මං සිතෙන් ආදරේ කෙරුව. ඔයා මං ගැන සැලකිලිමත් නොවුණේ මං ලස්සන නැති හින්ද වෙන්නැති. නැත්නම් උදේ හවා දකින කරමලේ සුදට දකින්නැති. ගිය අවුරුද්දෙ මං දැක්ක ඔයා ලස්සන කෙල්ලකගෙ අතින් අත පටලවාගෙන ගංතෙරේදි. ඒ මං කැලණි විහාරය වඳින්න ගිය වෙලාවෙදි. එදා මම පරාජය බාරගත්ත. මං දිනුව නම් මං වටේ ඔල්වරසන් නඟන අය සුබ පතන අය කොච්චර හිටීවිද? ජය්‍රහණයට වඩා පැරදීම කමක් නෑ කියල මං බාරගත්ත.ටික දවසක් යනකොට මට ආරංචි වුණා ඔයා කසාද බඳින්න යනව කියල. මං හිතන්න පුරුදු වුණා. මමත් දීගෙක යනව කියල. මං නිදියහනට ගිහින් පාට පාට හීන දැක්ක. මගේ යහනේ පැත්තක ඉන්නෙ ඔයා කියල හිතන්න පුරුදු වුණා. ඔහොම ටික දවසක් ගිහින් ඔයාගෙ විවාහ උත්සවය ලොකු හෝටලේක මහ ඉහළින් ගත්ත. එදා ඔය අතරේ මාත් හිටියනේ. එදා එතන ලස්සන ලස්සන සිදුවීම් දකිනකොට මගෙ හිතේ පුංචි ඉරිසියාවකුත් ඇතිවුණා. උත්සවය අරගෙන මාස දෙකක් ඔය දෙන්නට එක වහලක් යට ඉන්න බැරිවුණා. මට ආරංචි වුණා ඔය දෙන්න ඩිවෝස් වෙන්න යන වග. ඔයා ගැන හරි සෙවිල්ලෙන් හිටිය මං ඔයා උසාවියට යන දවසෙ ඔයාගෙ හිතටත් හොරෙන් ඔයා පස්සෙන් ගියා. වරුවකින් විතර ඔයා උසාවියෙන් එළියට ආවා. පැරදුණු හිතකට පැරදුණු හිතක් ළංවෙන්න - අර මගෙ කලින් තිබුණ මන්දගාමී බව නැතුව ගියා. පුංචි සතුටක් යටි හිතේ මෝදු වෙනව වගේ දැනුණා.“මොකද වුණේ අයියෙ?”“ඩිවෝස් එක දුන්න”“මට දෙන්න මං ගන්නම්”“මොකක්ද නංගි?”“ඔයාගෙ ජීවිතේ.... නෑනා අයිති මස්සිනාටම වග දන්නෙ නැද්ද?”සිරි පෙරේරා කහවලගම්පහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=ay1407064</link>
    <topic>කබරයා මන්තර ඇහුවේ නැත්තේ  මන්සූර් සපත්තු දාගෙන  සිටි නිසා කියලා සමහරු හිතුවා</topic>
    <author> අරුණි මුතුමලී</author>
    <content>වසර හැටකට අධික වනජීවී ඉතිහාසයේ සංරක්ෂණයේ නාමයෙන් දිවිපිදූ නිලධාරීහු රැසකි. ඔවුන් අතරින් වැඩි දෙනෙකු මිය ගියේ කැලෑ හොරුන් සමඟ සටන් වැදීම හෝ ත්‍රස්තවාදීන් එල්ල කළ ප්‍රහාර නිසා ය. තවත් පිරිසක්දිවියන්, වලසුන්, කිඹුලන් වැනි වනසතුන්ගේ ප්‍රහාර නිසා ආබාධිත වූහ. වන සතුන් නිසා මිය ගිය බහුතරයක් දෙනා මරු දුටුවේ අලි ඇතුන් පළවා හැරීමට හෝ සංරක්ෂණය උදෙසා කළ රාජකාරිවල දී ය. වන අලියකු ඇල්ලීමට ගොස් මරණයට පත්වූ එකම නිලධාරියා ලෙස මෙතෙක් ඉතිහාසගතව ඇත්තේ අඩවි ආරක්ෂකයකු ලෙස සේවය කළ කමල්ඩීන් මන්සූර් මහතා ය. ඒ වෛද්‍ය අතපත්තු සමඟ විසි වසරකටත් වැඩි කාලයක් කටයුතු කළාටත් පසුව ය.අලියෙක් අල්ලන්න මම යන හැම මොහොතකම පෙරමුණේ රාළලා දෙන්නගෙන් මගෙ ළඟම හිටියෙ මන්සූර්. සුළු සේවකයකු හැටියට දෙපාර්තමේන්තුවට බැඳිලා දක්ෂතා නිසා උඩට ආව කෙනෙක්. රජ කාලේ ඉඳන් ම අලි අල්ලන පරම්පරාවකට අයිති, හොඳින් අලි මන්තර ප්‍රගුණ කළ, මගේ කණ්ඩායමේ හිටි ජ්‍යෙෂ්ඨයෙක්.”මන්සූර් මහතාගේ මතකය වෛද්‍ය අතපත්තු අවදි කළේ වේදනාවත් ගෞරවයත් පිරි ස්වරයකිනි.“මන්සූර්ට 1998 වසරේ මුලදී ඉන්දියාවේ ඩෙහ්රාඩුන් වනජීවී ඇකඩමියට ශිෂ්‍යත්වයක් ලැබුණා සංරක්ෂණය පිළිබඳව පුහුණුවන්න. ඒ නිසා මට මාස දෙකක් පමණ ඔහුගේ සේවය නැති වුණා. ඒත් අපි ඒ අතර අලි හතර පස් දෙනෙක් ඇල්ලුවා.”පුහුණු කාලය නිම වී මන්සූර් මහතා අප්‍රේල් මාසයේ මුල ‍ෛවද්‍ය අතපත්තු හමුවීමට පැමිණියේ තෑගි බෝග ද සමඟ ය. ඒ වනවිටත් වෛද්‍ය අතපත්තු ඇතුළු පිරිස ‘කබරයා’ ඇල්ලීමට දින යොදාගෙන තිබුණේ සිංහල අවුරුදු නිවාඩුවට පසුව යෙදෙන 24 වැනිදා ය. එහෙත් කලකින් ගම රට බලා පැමිණි මන්සූර් මහතා මේ මෙහෙයුමට නම්කර තිබුණේ නැත.“මහවැලි බී කලාපයේ ඉඳන් සී කලාපයට යද්දී මාදුරුඔය ඉඳන් වස්ගමුව ජාතික වනෝද්‍යාන හරහා වැටුණු පාරම්පරික අලිමංකඩක් අදටත් දකින්න පුළුවන්. මහවැලි ව්‍යාපෘතිය සැලසුම් කරද්දී එය ඉතිරි කළත් කඩිනම් කරද්දී අලි මංකඩත් තැනින් තැන කඩතොලු කරමින් තමයි බුල්ඩෝසර් වැඩ කළේ. ඒත් අලි ඇතුන් තමන්ගේ ගමන් මඟ වෙනස් කළේ නෑ.දෙහිඅත්තකණ්ඩිය, උල්හිටිය, දෙබරව වගේ ප්‍රදේශවල වගාවන් ඇති වුණා. අලින් තමන්ගේ පාරේ වැඩුණු අස්වැන්නෙන් බඩකට පුරව ගත්තා, මිනිස්සු ඒ තරහට වෙඩි තිබ්බා. අලි මිනිස් ගැටුම උග්‍ර වුණා. වෙඩි කාලා බේරුණු අලි මිනීමරුවන් බවට දරුණු වුණා. මහවැලි කලාපයේ නේවාසික කළමනාකරු මට ඇවිටිලි කරන්න ගත්තා අලි ටික අල්ලා දාන්න කියලා. ඒ ව්‍යාපෘතියට තමයි ‘මිනීමරු කබරයා’ ඇල්ලීමත් අයිති වුණේ.”එසේ කියූ වෛද්‍ය අතපත්තු ‘කබරයා’ ගේ විස්තරය ද පැවැසුවේ මේ සටනේ භයංකාරකම තවත් ඒත්තු ගන්වන්නට මෙනි.“අලින්ගේ උස මනින්නේ උරපත්තට. කබරයාගේ උරපත්තට උස අඩි 9 අඟල් 3 යි. ඒ කියන්නේ ඔළුව උස්සගෙන ඉද්දී අඩි දොළහක් විතර වෙනවා. කබරයා කියලා නම වැටුණේ ඇඟ පුරා කබර තිබුණු නිසා. මෙයා සුවිශේෂ මිනීමරුවෙක් වෙන්නේ මිනිසකු මැරුවට පස්සේ වළලන සොහොනටත් ඇවිත් ගහලා සැරසිලි කඩලා දාන නිසා. අපට තේරුම් ගන්න බැරි කොහොමද හරියටම ඒ සොහොනම මෙයා තෝරගන්නේ කියන එකයි.”සඳමඬලාව ගමේ ඇත්තෝ එදා සිංහල අවුරුද්ද මහත් උත්සවශ්‍රීයෙන් සමරන්නට ලක ලෑස්ති වී සිටියහ. ඒ අතර වූ මැදිවියේ එක් ගොවි මහතකු රාත්‍රී ආහාරයෙන් පසු විටක් ද හපමින් එළිබහින්නට පිළිගන්න පැත්තට ගියේ ය. ඒ ඔහුගේ අවසන් රාත්‍රිය විය. මිදුලේ සිටි කබරයා ගොවි මහතාගේ ඉරණම විසදීය‍. ගමේ අවුරුදු උලෙළ අවමංගල්‍යයක් බවට පත් විණි. වෛද්‍ය අතපත්තුට ද අලි ඇල්ලීමට යැයි තිබූ බල කිරීම පීඩන වැඩි වන්නට විය. ඒ අනුව අප්‍රේල් 24 වැනිදා නම් කළ පුද්ගලයින් කණ්ඩායමට දෙහිඅත්තකණ්ඩිය මහවැලි අධිකාරි කාර්යාලයට එක්වන ලෙස ‍ෛවද්‍ය අතපත්තුගෙන් පණිවුඩ ලැබිණි.“කණ්ඩායමට එන්න කියලා මමත් එතැනට යද්දී මගේ වාහනේ දොර ඇරියේ මන්සූර්. ඒත් මම ඇහුවා මන්සූර් මේ මෙහෙයුමට නෑ නේද කියලත්. කොහොම හරි ආසාවට මන්සූර් ඇවිත්.”“අපි වැඩ පටන්ගත්තා. ගොවි සංගමේ සභාපති විජේකෝන් අයියා සමඟ ගිහින් මැරුණු ගොවි මහතාගේ ගෙදර තිබුණු අලි අඩි සලකුණු බැලුවා. කට්ටියක් කොල්ලි ගහනවා. අනිත් අය තොරතුරු සොයනවා. ඒ අතර පණිවිඩයක් ආවා කබරයා ඊයේ රෑ ගමට ආවා කියලා.‍ එතැනත් අඩි සලකුණු බැලුවා ම හරි.“මේ කපටි කබරයා දවල්ට හැංගිලා ඉන්නේ උල්හිටිය ඔය ආසන්නයේ වගුරුබිමක. අපි කණ්ඩායමක් යෙදෙව්වා මෙයාව වගුරු බිමෙන් එළවන්න. මොකද වගුරකදී නිර්වින්දන ගහලා අලියා වැටුණොත් එය අලියගේ ජීවිතේට අනතුරුදායකයි. උල්හිටිය ඔයෙන් අලි බැහැල යන විශේෂ තැනක් තිබෙනවා. මමයි මන්සූරුයි තව දෙන්නෙකුයි එතැන රැකගෙන නිර්වින්දන ලෑස්ති කරගෙන ඉද්දි අනෙක් අය කබරයාව පන්නාගෙන එනවා අපට ඇහෙනවා. ළඟ ළඟම හූ කියනවා. අලිවෙඩි පත්තු කරනවා. අපිත් සීරුවෙන්.”“එක පාරටම අපට තරමක් ‍ඈතින් ජබොග් ගාලා සද්දෙකුත් එක්ක වතුර උඩ යනවා පෙනුණා. කබරයා අපි එතැන ඉන්න බව දැනගෙන තරමක් එහායින් ඇළට පැනලා ගොඩවෙලා කුඹුරක් දිගේ දුවන්න ගත්තා. අපිත් පණ යනකල් දිව්වට නිර්වින්දන විදින්න තරම් පරතරය වැඩියි. පතල් පොළදී කැලේට පැන්න අලියා නොපෙනී ගියා. අපි හති වැටිලා ආපහු ආවා‍. මෙහෙම දින ගණනාවක් ආරංචියක්වත් නැතිව ගෙවෙද්දී කණ්ඩායමේ උනන්දුවත් අඩු වෙන්න ගත්තා.“අපි දැන් මේ ප්‍රදේශයේ ඇවිදලා හැම තැනක් ම දන්නවා. මහවැලි ග‍ඟේ එක ජල ගැලුම් නිම්නයක පැත්තක වන සංරක්ෂණ දෙපාර්තමේන්තුවෙන් සර්පන්ටයින් ඇකේෂියා වගේ වන වගා කළ බිමක්. අනෙක් පැත්තේ නියම ලස්සන ස්වාභාවික වන රොදක්. අපි එහි ගිහින් කැලේ ම කෑම කාලා වැතිරිලා හිටියා. මේ අතර මට සුළු අවශ්‍යතාවක් වෙලා ගඟ පැත්තට ගියා. ඒ අතර මම දැක්කා උකුස්සෙක් ආරා මාළුවෙක් ඩැහැ ගන්නා හැටි. මට එක පාරටම අත්පුඩි ගැසුණා. ඒ සද්දෙට උකුස්සා මාළුවා අතැරියා. මම ගිහින් බැලුවම අ‍පේ රෑ කෑමට කියාපු තරමේ එකෙක් නිසා ආපසු ගෙනත් මන්සුර්ට දුන්නා, හැමදාම මන්සුර්නේ කෑම හොයන්නේ මෙන්න අද මං ගාණේ කියලා. සුළු අවශ්‍යතාවට ගිහින් මම මෙතරම් පමාවීම ගැන බය වී සිටි මන්සුර්ගේ මුවට සිනාවක් ආවේ ඒ වේලාවෙයි.”දිවා ආහාරයෙන් පසු වෛද්‍ය අතපත්තු ඇතුළු පිරිමි වනයේ ඉතිරි කොටස පීරමින් සිටියහ. මේ අතර ඔවුන්ට මද කිපුණු අලියකු ළඟ ළඟම සිටිනා බව දැනෙන්නට විය.“පරණ වෙච්ච කෝපි කෝප්පයක සුවඳ එනකොට අපි දැන ගත්තා අලියෙක් මඳ කිපිලා කියලා. ටිකක් දුර යද්දි කොළ අතු කඩන සද්දෙත් ඇහෙනවා. අපිත් එක්ක ගිය පාළොස් දෙනා එතැන නතර කරලා මන්සුර්, සමරනායක සතා අඳුන ගන්න ගමේ වි‍ෙජ්කෝන් අය්යා සහ තවත් අපේ ආරක්ෂාවට වෙඩික්කරුවෝ දෙන්නෙක් එක්ක මම ඉදිරියට ගියා. ඉස්සරහ තණ පිටියට එහායින් ඉඳි ගස් පේළිය හරි ලස්සනයි. අලියා කැමතිම කිරි මදුවැල් ඒවායේ එතිලා තිබුණු නිසා ඒවා ඇඳගෙන කන හැටි අපි දැක්කා.ඒ පාර අපි හය දෙනාගෙන් විජේකෝන් අය්යාව උස ගහකට හැංගුවා. වෙඩික්කරුවන් දෙදෙනා පඳුරු දෙකකට මුවා ‍කරලා හදිසියක් වුණොත් වෙඩි තියන්න ලෑස්ති කර තිබ්බා. සමරනායකයි, මන්සුරුයි මමයි තවත් අඩි 10 ක් 15 ක් ඉදිරියට ගියා. ග‍ඳේ බෑ. මද කිපිලා මදිවට වෙඩි කාපු තුවාල පැහැවලා.”කබරයා අපට පිටුපාලා නිසා වැඩේ ලේසියි. මම නිර්වින්දන බෙහෙත හොඳට මානල විද්දා. පුදුමේ කියන්නේ අලියට ගාණක්වත් නෑ. පස්ස ගාතේ ටිකක් හොලවලා එහෙමම හිටියා. මේ වෙලාවට අලියාව ඉදිරියට පන්නන්න අහසට වෙඩි තියනවා. ඒ නිසා වෙන්න ඕන සමරනායක තුවක්කුව උඩට හරවලා වෙඩිල්ලක් තිබ්බා.”ඒත් සිදු වූයේ වෙනකකි. ඉදිරියට දුවනවා වෙනුවට අලියා ආපසු හැරුණේය. තුවක්කු රැගත් මිනිසුන් සිටිනු දැක කුපිත වූ කබරයා එක වරම ඉදිරියට පැන්නේය. දෙපයට පින් දිදී සමරනායක, මන්සුර් හා අවසානයේ වෛද්‍ය අතපත්තු දුවන්නට වූහ. එහෙත් කලබල වූ නිසා ඔවුන්ට අමතක වූ සිද්ධාන්ත කීපයකි. එක ළඟ කීපදෙනකු නොයන්න. එකා පසුපස එකා නොයන්න. අලින්ගේ මාර්ගයේ නොයන්න.“මේ කිසි දෙයක් අපට මතක් වුණේ නෑ. අපි දිව්වේ අලි මංකඩ දිගේ. ටික දුරක් දුවලා යන්තම් හැරිලා බලද්දි කබරයා මගේ කකුල අල්ලන්න තරම් ළං වෙලා. ඒ වෙලාවේ මට කොහෙන් ආව හයියක් ද දන්නේ නෑ. තුන්වැනියට හිටිය මම දෙවෙනියා බවට පත්වුණා. ඒ එක්කම මම මන්සුර් පහු කරද්දි “සර් පනින්න” කියනවා ඇහුණා. ඒක මට තේරුණේ මේ අලියන මාර්ගයෙන් වෙන පැත්තකට යන්න කියනවා වගේ.මම කටු පඳුරු මුකුත් නොතකා අංශක අනූවක් පැත්තට හැරිලා කරඹ ගාලක් අස්සෙන් කැලේට රිංගුවා. ඒ එක්කම මට දැනුණා මන්සුර් දිවිල්ල නතර කළා කියලා. මොකද හොඳ අලි මන්තරකරුවෙක් වුණ නිසා ඔහු හයියෙන් මන්තරේ පළමු වරට කියනවා ඇහුණා. දෙවෙනි වරටත් ඒ හඬ ඇහෙමින් මම ඈතට දිව්වා. මීටර් සියය දුවනවාටත් වඩා හයියෙන් ගිය මම ළඟ තිබුණු පිටියක වැටුණා.හුස්මත් නෑ. ටික වෙලාවකදි කොහෙන්දෝ මගේ සහයක රංජිත් ඇවිත් වතුර බෝතලයක් දුන්නා. මට දැන් වෝකි ටෝකි මතක නෑ. රංජිත්ට කීවා හූ කියන්න කියලා. ඒ හූවට කට්ටිය එකතු වුණා. මාව දැක්ක විජේකෝන් අය්යා ඇහුවා. සර් ඇත්තටම ඉන්නව ද? අලියා සර්ව අල්ල ගන්න ඔන්න මෙන්න තියෙද්දි මම මූණ වහ ගත්තා කියලා.”අපි හිනාවෙවී වෙච්චි දේ ගැන කියමින් එද්දි අපට දැනුණා කණ්ඩායමේ එක්කෙනෙක් අඩුයි. මන්සුර්! අපි ගියා ඔහු සොයන්න. අලි පාරේ අපේ සපත්තු පාරවල් උඩින් අලියගේ අඩි තිබෙනවා. ඒ කියන්නේ අලියා දිගටම ගිහින්. අපි අනෙක් පැත්තට ගියා. ඉස්සරහ පළු ගහ යට මන්සුර් දිගා වෙලා විවේක ගන්නවා අපි දැක්කා. අපි එතැනට දුවගෙන ගියා.”ඒ ඔහු විවේක ගන්නවා නොවන වග වෛද්‍ය අතපත්තුලාට වැටහුණේ නාස්පුඩු අග රැදුණු ලේ බිඳු දෙක දුටු පසුවය. මුහුණේ වම් පස නිල් පැහැවී තිබිණි. ඇස් ඇරගෙන සිටි මන්සුර් දුටු වෛද්‍ය අතපත්තු ඔහුගේ නාඩි පිරික්සුවේය. වෛද්‍යවරයකු වුවද ඔහුට මන්සුර්ගේ නාඩි හසු වුණේ නැත.“මම කීවා අලුත්ම කැබ් එකට එතැනට එන්න කියලා. අපි දෙහි අත්ත කණ්ඩිය රෝහලට මන්සුර් අරන් ගියා. එදා වෛද්‍යවරු හිටියේ නෑ. අපි ක්වාටස්වලට දුවලා එතැන හිටිය දොස්තරව සරම පිටින් එක්කන් ආවා. ඒ ඩොක්ට මන්සුර් තවදුරටත් අපිත් එක්ක නෑ කීවාම මම කෑ ගැහුවා. මොනවා හරි කරන්න කියලා. ඒ දොස්තර සැරෙන් වගේ මගෙන් ඔයත් ඩොක්ටර් කෙනෙක් නේද? කියල ඇහුවමයි මම පියවි තත්ත්වෙට ආවේ.”මන්සුර් මහතාගේ දේහය පැය 24 ක් ඇතුළත භූමදානය කළ යුතුය. ඔහුගේ ගම තිස්සමහරාම කිරින්දේය. සුදු රෙදි කච්චියක් ගෙන්වා ගෙන දෙහිඅත්තකණ්ඩියේ මුස්ලිම් පූජකවරයකුගේ සහය ඇතිව වෙලා සකසා ගත් දේහය රැගත් කණ්ඩායම වහාම තිස්සමහාරාමයට පිටත් වූයේ වසර විස්සක මිතුරකුගේ, දක්ෂ නිලධාරියකුගේ අවසන් ගමන පිළිබඳ ඇති වූ කම්පාවත් සමඟය.“ඒ පවුලේ අය හරි හොඳයි. මමත් ලේන්සුව ඔළුවේ බැඳගෙන මන්සුර්ගේ දේහයට කර ගැහුවා. ඒ පිළිවෙළට පල්ලියට ගිහින් ඒ ආගමට ඇහුම්කන් දීගෙන මන්සුර්ට ඒ ආගමානුකූල ශාන්තියක් අත්වෙන්න කියලා සමු දුන්නා.”සාමාන්‍ය මිනිස් ජීවිතයකට වඩා අලි වෙනුවෙන් කැපවුණු සුවිශේෂී මිනිස් ජිවිතයක ඉරණම එසේ විස‍ඳෙද්දී කබරයාගේ ජීවිතයට ද වෙනසක් සිදුවී තිබිණි.“අපි මන්සුර්ගේ පශ්චාත් මරණ පරීක්ෂණ කරද්දි දෙහිඅත්තකණ්ඩියේ මිනිස්සු හරියට දුක් වුණා. ඒත් ඒ එක්කම ඔවුන් ඇහුවා කබරයා අල්ලා දෙන්න නැත්නම් වෙඩි තියන්න අවසර දෙන්න කියලා. ඒ වෙලාවේ මන්සුර්ව දාලා කබරයා අල්ලන්න යන්න අපට බැහැ. ඒත් මම දන්නවා ප්‍රති නිර්වින්දක හෝ වැස්සක් නොවැටුණොත් කබරයාට වෙන දේ.”“මම කීවා වෙඩි තියන්න ඕන වෙන එකක් නෑ කියලා. මොකද කබරයාත් දැන් කොහේ හරි වැටිලා ඇති. හො‍ඬේ යට වු‍ණොත්, වතුරක් ළඟ වැටිලා හො‍ඬේට වතුර ගියත් කොහොම කළත් වෙන දේ මම දන්නවා. ඒත් මට තනිවම මුකුත් කරන්නත් බෑ. ඒ අලියා ගහපු සාමාජිකයෙකුගේ සිරුර අතැරලා කණ්ඩායමට එන්න කියන්නත් බෑ. මේවා නොදන්න සමහර පරිස‍රවේදින්, මාධ්‍යවේදීන් මට දෝෂාරෝපණ එල්ල කළා.”“සතියකට පස්සේ උද්‍යාන බාරකරුගෙන් විමසද්දි අලියා ඒ විදිහටම මාදුරු ඔය වනයේ වැටිලා ඉන්නවා කීවා. මාස දෙකකට පමණ පසුවත් ඒ අලි මළ සිරුර නරක් වී තිබුණේ නෑ. අපි පසුවයි දැන ගත්තේ නිර්වින්දන බෙහෙත් හරියට එම්බාම් එකක් වගේ කියලා.”අලියා පිළිබඳ උපන් කනගාටුව පසෙක ලු ඔහු යළිත් මන්සුර් පිළිබඳ කියන්නට වූයේ සුසුමක් ඉහළට අදිමිනි.“මන්සුර් පන්සලකට ගියාම බෞද්ධයෙක් වගේ. නම කීවාමයි සමහර හාමුදුරුවරු පුදුමෙන් බලන්නේ. සමහරු කීවේ මන්සුර් සපත්තු දාගෙන මන්තරේ කී නිසා ජප වුණේ නෑ කියලා.අලියා හො‍ඬෙන් ගහපු පාර මන්සුර් උඩින් විසිවෙලා පලු ගහේ වැදිලා තිබෙනවා. ඊට පස්සේ පාගපු පාර තමයි බෙල්ට් එක කවුරු හරි ගැලෙව්වා වගේ තිබුණේ. ඇඟ ඇතුළ කුඩු පට්ටම් වෙලා. මන්සුර් හරිම විනෝදකාමී පුද්ගලයෙක්. රෑට සින්දු කියද්දි ඔහු කීවෙම මාගේ හෘදේ ශ්‍රී ලංකා වේ කියලා. මගේ අම්මාගේ මරණින් පස්සේ මගේ ඇස්වලට කදුළු ගෙනාවේ මන්සුර් විතරයි.” වෛද්‍ය අතපත්තු කීවේ බර සුසුමක් ‍පහළට හෙළමිනි. අරුණි මුතුමලීaruni@silumina.lkකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=ay1407065</link>
    <topic>පි සී එච් හෝල්ඩින්ග්ස් ඉහළ තැනක</topic>
    <author>තාරක වික්‍රමසේකර</author>
    <content>සතිය ආරම්භයේදී වෙළෙඳ පොළ සම්බන්ධයෙන් අසන්නට ලැබුණේ ලකී යෝගට් සමාගම විසින් වෙළෙඳ පොළට ඡන්ද බලය සහිත කොටස් සහ ඡන්ද බලය රහිත කොටස් වෙළෙඳ පොළට නිකුත් කරනු ලබන බවයි. ඡන්ද බලය සහිත කොටසක් රුපියල් 6 ක් බැගින් සහ ඡන්ද බලය රහිත කොටසක් රුපියල් 3 ක් බැගින් වෙළෙඳ පොළට නිකුත් කිරීමට සමාගම විසින් කටයුතු යොදා තිබේ. කොටස් නිකුත් කිරීම ජූලි 07 (හෙට) ඇරැඹේ.මේ හැරෙන්නට සතිය ආරම්භයේදී ගනුදෙනු සංඛ්‍යාවේ ඉහළ යෑම කැපී පෙනුණි. පෙර සතියේ සිකුරාදා වාර්තා වූයේ ගනුදෙනු 6835 ක් පමණි. සතිය ආරම්භක සඳුදා ගනුදෙනු 8254 ක් වාර්තා විය.දිනයේ මිලියනය ඉක්මවා කොටස් අලෙවි වූ සමාගම් සංඛ්‍යාව දැක්වුණේ 8ක් ලෙසිනි. එම සමාගම් අතර ඇක්සස් ඉංජිනියරින් (1105802) ජේ. කේ. එච්.(2228628) පිරමල් ග්ලාස්, ඇඩම්ස් ඉන්වෙස්ට්මන්ට් (5220107) ඒෂියා ඇසට් (4150463) ටෙස් ඇග්‍රෝ (8014463), සී අයිඑෆ් එල් (1142479) පී සී හවුස් (3689546) පී සී ෂර්මා (5550092) පී සී එච් හෝල්ඩින්ග්ස් (13413834) සමාගම් විය.දිනයේ මිල ඉහළ ගිය සමාගම් අතර නෙස්ලේ (12.70), සිලෝන් ටුබැකෝ (14.10) සමාගම් කැපි පෙනුණි. ෂර්ලිමාර් සමාගමේ කොටසක මිල රුපියල් 284.60 කින් ඉහළ ගියද අලෙවි වූයේ සමාගමේ කොටස් 20 ක් පමණි.කොටස් 100 ට වඩා අලෙවි වු සමාගම්හි කැපී පෙනෙන මිල අඩුවීමක් දක්නට ලැබුණේ නැත. දිනයේ සමස්ත කොටස් මිල දර්ශකය දැක්වුණේ ඒකක 6378.62 ක් ලෙසිනි. එය පෙර සතියේ සිකුරාදා ඒකක 6363.46 ක් ලෙස දැක්වුණි. එස් ඇන්ඩ් පී එස් ඒල් 20 දර්ශකය සඳුදා දැක්වුණේ ඒකක 3534.43 ක් ලෙසිනි. එය පෙර සිකුරාදා දැක්වුණේ ඒකක 3520.65 ක්ලෙසිනි.ජූලි මස 1 වැනිදා අඟහරුවාදා වෙළෙඳ පොළ ගනුදෙනු 8159 ක් ලෙස දැක්වුණි. එදින මිලියනය ඉක්මවා කොටස් අලෙවි වූ සමාගම් ගණන 12 කි. එම සමාගම් අතර ඇක්සස් ඉංජිනියරින්(30839530), සිලෝන් ලෙදර් ( ඩබ් සී - 2014) - (1008491), සිලෝන් ලෙදර්- (ඩබ් සී - 2015) - (1423973) සී අයි සී (1297073) ජේ.කේ.එච් (1238005) එස් එම් බී ලීසිං (4591131), සන්ෂයින් හෝල්ඩින්ග්ස් (6443498), ඇඩම්ස් ඉන්වෙස්ට්මන්ට් (51781338), ටෙස් ඇග්‍රෝ (2189944), වැලිබල් වන් (1034715), පී සී හවුස් (9101855), පී සී ෂර්මා (2924815), පී සී එච් හෝල්ඩින්ග්ස් (13304930), දැක්වුණු අතර මිල ඉහළ ගිය සමාගම් අතර ලංකා අශෝක් (25.00), නෙස්ලේ (18.90), සමාගම් කැපී පෙනුණි. කොටස් 100 ට වඩා කොටස් අලෙවි වූ සමාගම්හි මිල පහළ යාමේ එතරම් කැපී පෙනීමක් නොපෙනුණි. සිලෝන් ප්‍රින්ටර්ස් හි කොටසක මිල රුපියල් 138.00 කින් මිල පහළ ගියද අලෙවි වූයේ කොටස් 49 ක් පමණි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=aj1407061</link>
    <topic>ලංකා විදුලි පෞද්ගලික සමාගමෙන් නව ඉලෙක්ට්‍රොනික විදුලි මීටරයක්</topic>
    <author>ඡයාරූපය - රුක්මාල් ගමගේ</author>
    <content>ලංකා විදුලි පෞද්ගලික සමාගමෙන් නව ඉලෙක්ට්‍රොනික විදුලි මීටරයක්ඉලෙක්ට්‍රොනික විදුලි මීටරයක් ශ්‍රී ලංකාවට හඳුන්වාදීමේ උත්සවය ආර්ථික සංවර්ධන ඇමැති බැසිල් රාජපක්ෂ මහතාගේ ප්‍රධානත්වයෙන් කොළඹදී පැවැති අතර එහිදී එම විදුලි මීටරය විදුලිබල හා බලශක්ති ඇමැතිනි පවිත්‍රාදේවි වන්නිආරච්චි මහත්මිය අතින් ඇමැතිවරයා වෙත පිළිගැන්වූ අයුරු. විදුලිබල හා බලශක්ති අමාත්‍යාංශයේ ලේකම් එම්. එම්. එස්. ෆර්ඩිනැන්ඩු සහ ලංකා විදුලි පෞද්ගලික සමාගමේ සභාපති සාගර කාරියවසම් මහත්වරු ද මෙහි වෙති. ‍ඡයාරූපය - රුක්මාල් ගමගේලංකා විදුලි පෞද්ගලික සමාගම සහ අන්ටෙ ලෙකෝ මීටරින් සමාගම එක්ව නව ඉලෙක්ට්‍රොනික විදුලි මීටරයක් හඳුන්වා දෙයි.කොළඹදී පැවැති උත්සවයකදී එම හඳුන්වා දීම සිදුවූ අතර එහිදී කතා කළ ලංකා විදුලි පෞද්ගලික සමාගමේ සභාපති සාගර කාරියවසම් මහතා මෙසේ කීය.මීට වසර කීපයකට පෙර රටේ පැවැති විදුලි අර්බුදවලට විසඳුමක් ලෙස මෙරටට අවශ්‍ය විදුලි මීටර ප්‍රමාණය රට තුළම නිපදවා ගැනීමට මහින්ද රාජපක්ෂ ජනාධිපතිතුමා තීරණය කළා. ඒ අනුව විදුලිබල අමාත්‍යාංශය මඟින් ඒ කාර්ය අපේ සමාගම වෙත පැවරුවා. අප සමාගම චීන සමාගමක් හා එක්ව ඒ කාර්ය මෙහිම ආරම්භ කිරීමට පියවර ගත්තා. එහි ප්‍රතිඵලයක් විදියට මින් ඉදිරියට විදුලි මීටර නැතිව ඇස්තමේන්තු බිල් මත විදුලිය ලබාදීමක් සිදුවෙන්නේ නෑ.මේ වන විට භාවිත වන්නේ යාන්ත්‍රික විදුලි මීටරයි. ලෝකයේ දියුණු රටවල යාන්ත්‍රික මීටර භාවිතයට ගන්නේ නෑ.නව ඉලෙක්ට්‍රොනික විදුලි මීටරය විදුලිබල ක්ෂේත්‍රයට පමණක් නොව රටේ ආර්ථිකයට ද යම් දායකත්වයක් ලබා දෙනවා. මේ වන විට භාවිත කරන මීටර ක්‍රියාත්මක කිරීමට යම් විදුලිය ප්‍රමාණයක් ද වැය වෙනවා.නව ඉලෙක්ට්‍රොනික මීටරය නිසා වසරකට රුපියල් මිලියන 700 ක් පමණ ඉතිරි කරගන්න පුළුවන් වෙනවා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=aj1407062</link>
    <topic>හස්ත කර්මාන්තකරුවන් නංවන ශිල්ප උදාන 2014 ඔක්තෝබරයේ</topic>
    <author/>
    <content/>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=aj1407063</link>
    <topic>ඔරියන්ට් ෆයිනෑන්ස් නව සේවා මධ්‍යස්ථානයන් හයක්</topic>
    <author/>
    <content>ඔරියන්ට් ෆයිනෑන්ස් නව සේවා මධ්‍යස්ථානයන් හයක්ඔරියන්ට් ෆයිනෑන්ස් ආයතනය දිවයින පුරා නව සේවා මධ්‍යස්ථානයන් හයක් පිහිටුවා ඇත. ඒ අනුව 2014/15 මූල්‍ය වර්ෂයේ පළමු කාර්තුවේදී සමාගම විසින් නුගේගොඩ, හොරණ, මීගමුව, හලාවත, පුත්තලම සහ රත්නපුර යන දිස්ත්‍රික්කයන් හි නව සේවා මධ්‍යස්ථානයන් අරඹන ලදී.ඔරියන්ට් ෆයිනෑන්ස් පොදු සමාගම සතුව අංග සම්පූර්ණ ශාඛා 13 ක් සහ සේවා මධ්‍යස්ථාන 10 ක් පවතී. නව සේවා මධ්‍යස්ථාන එම ජාලයට එක්වීමත් සමඟ දිවයින පුරා විසිර සිටිනා සිය සේවාදායකයින්ට වඩාත් පහසු සේවයක් සැපයීමට සමාගමට හැකි වී ඇත.යාපනයේ ක්‍රියාත්මක වන සේවා මධ්‍යස්ථානය කල්බදු, කුලී සින්නක්කර, ස්ථාවර තැන්පත් භාර ගැනීම, ණය සාධනය සහ රන් ණය යන සියලුම සේවා ලබාගත හැකි අන්දමේ අංග සම්පූර්ණ ශාඛාවක් බවට පරිවර්තනය කිරීමට අවශ්‍ය කටයුතු මේ වන විටත් ඔරියන්ට් ෆයිනෑන්ස් සමාගම විසින් සම්පාදනය කරමින් පවතී.ප්‍රධාන විධායක නිලධාරී ලෙස සුරේෂ් අමරසේකර මහතාගේ ප්‍රමුඛතාවයෙන් ක්‍රියාත්මක වන ඔරියන්ට් ෆයිනෑන්ස් සමාගමේ අධ්‍යක්ෂ මණ්ඩලය ආචාර්ය ඩී. සී. ජයසූරිය (ජනාධිපති උපදේශක), සභාපති ඒ. ඩබ්ලිව්. අතුකෝරාල, පී. ඒ. ශාෆ්ටර්, ආර්. ශාෆ්ටර්, කේ. එම්. ඒ. ටී. බී. තිත්තවෙල (ජනාධිපති උපදේශක) ඩී. එස්. පී. වික්‍රමනායක යන මහත්වරුන් ගෙන් හා එල්. කේ. ගුණතිලක මහත්මියගෙන් සමන්විත වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=aj1407064</link>
    <topic>ටෙලිකොම් සමාගමෙන් පිළිකා රෝහලට පොත්</topic>
    <author/>
    <content>ටෙලිකොම් සමාගමෙන් පිළිකා රෝහලට පොත්ශ්‍රී ලංකා ටෙලිකොම් සමාගම මහරගම පිළිකා රෝහලේ පුස්තකාල සඳහා පොත් ප්‍රදානය කිරීමේ වැඩ සටහනක් සංවිධානය කළේය. ශ්‍රී ලංකා ටෙලිකොම් සමාගම කාර්ය මණ්ඩලය හා එක්ව මෙම සත් ක්‍රියාව සිදුකරන ලදී.රෝහල් ශ්‍රවණාගාරයේදී පැවැත්වුණු උත්සවයකදී කාර්ය මණ්ඩලය විසින් ස්වේච්ඡාවෙන් පරිත්‍යාග කරන ලද පොත් 1500 ක් පමණ රෝහලට පරිත්‍යාග කළ අතර ජනාධිපති ආර්යා ශිරන්ති රාජපක්ෂ මැතිනිය ප්‍රධාන ආරාධිතයා වශයෙන් එම අවස්ථාවට සහභාගි වූවාය.බස්නාහිර පළාත් සභා මන්ත්‍රිනි හිරුණිකා ප්‍රේමචන්ද්‍ර මෙනෙවිය, මහරගම පිළිකා රෝහල් අධ්‍යක්ෂ වෛද්‍ය කණිෂ්ක කරුණාරත්න සහ කාර්ය මණ්ඩලය මෙන්ම ශ්‍රී ලංකා ටෙලිකොම් සමූහ ප්‍රධාන විධායක නිලධාරී ලලිත් ද සිල්වා මහතා සහ තවත් නිලධාරීහු බොහෝ පිරිසක් ද ඊට සහභාගි වූහ.අසරණ රෝගීන්ගේ ජීවිත වලට යම් සහනයක් හා සැනසිල්ලක් ලබාදීම සඳහා ශ්‍රී ලංකා ටෙලිකොම්හි සක්‍රීය දායකත්වය ඉතා අගය කළ ජනාධිපති ආර්යා ශිරන්ති රාජපක්ෂ මැතිනිය අනෙකුත් ආයතන ද, විශේෂයෙන්ම පෞද්ගලික අංශයේ ආයතන තම සාමාන්‍ය වගකීම්වලින් ඔබ්බට ගොස් උදව් අවශ්‍ය පිරිසකගේ ජිවන අවශ්‍යතා සපුරාලීමට හැකි උපරීම දායකත්වය ලබාදීම සඳහා දිරිගැන්වීමට මෙය අවස්ථාවක් කර ගන්නා බව පැවසුවාය.මහරගම පිළිකා රෝහල වාට්ටු 21 කින් සමන්විත වන අතර දැන් ඒ සෑම වාට්ටුවකම කුඩා පුස්තකාලය බැගින් පිහිටුවා ඇත. ශ්‍රී ලංකා ටෙලිකොම් සමාගම පරිත්‍යාග කළ පොත් කුඩා දරුවන්, තරුණ හා වැඩිහිටි ආදි විවිධ මට්ටමේ පාඨක පිරිසකට ගැළපෙන අධ්‍යාපනික හා ආධ්‍යාත්මික ග්‍රන්ථ, නවකථා, කෙටිකථා මෙන්ම ළමා පොත්වලින් ද සමන්විතයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=aj1407065</link>
    <topic>ශ්‍රී ලංකන් කෙයාර්ස් අනුග්‍රහයෙන් ළමා රෝහලට මනෝ චිකිත්සක වාට්ටුවක්</topic>
    <author/>
    <content>ශ්‍රී ලංකන් කෙයාර්ස් අනුග්‍රහයෙන් ළමා රෝහලට මනෝ චිකිත්සක වාට්ටුවක්ශ්‍රී ලංකන් ගුවන් සමාගමේ සමාජ සත්කාරක අංශය වන ශ්‍රී ලංකන් කෙයාර්ස් රිජ්වේ ආර්යා ළමා රෝහලේ ස්ථාපිත කරන ලද මනෝ චිකිත්සක වාට්ටුව ජනාධිපති ආර්යා ශිරන්ති වික්‍රමසිංහ රාජපක්ෂ මහත්මියගේ ප්‍රධානත්වයෙන් ජනතා අයිතියට පවරන ලදී. නවීන පන්නයේ බහුවිධි පහසුකම්වලින් සමන්විත මෙම වාට්ටුව ශ්‍රී ලංකාවේ ප්‍රථම වරට ස්ථාපිත කරන ලද මනෝ චිකිත්සක වාට්ටුව වන අතර ඒ සඳහා ශ්‍රී ලංකන් ගුවන් සමාගමේ ශ්‍රී ලංකන් කෙයාර්ස් මූල්‍යමය අනුග්‍රාහකත්වය දක්වන ලදී.කොළඹ රිජ්වේ ආර්යා ළමා රෝහල වෙනුවෙන් බහුවිධි පහසුකම්වලින් සමන්විත ළමා මනෝ චිකිත්සක වාට්ටුවක් ඉදිකිරීම සඳහා ශ්‍රී ලංකා සෞඛ්‍ය අමාත්‍යාංශය සමඟ ශ්‍රී ලංකන් කෙයාර්ස් පසුගිය වසරේදී අවබෝධතා ගිවිසුමක් අස්සන් කළ අතර ඒ අනුව සියලු වැඩ අවසන් කිරීමෙන් ජුනි මස 24 වැනි දින එය ජනතා අයිතියට පත් කරන ලදී.ශ්‍රී ලංකන් ගුවන් සමාගමේ ප්‍රධාන විධායක නිලධාරී කපිල චන්ද්‍රසේන මහතා සඳහන් කළේ ළමා මනෝ චිකිත්සක අංශයක් ස්ථාපිත කිරීම සඳහා සහයෝගය ලබාදීමට ලැබීම පිළිබඳ සතුටට පත්වන බවයි. එසේම මෙමඟින් මනෝ චිකිත්සක ප්‍රතිකාර සඳහා යොමු වීමට අවශ්‍ය දරුවන් සඳහා උසස් තත්ත්වයේ සේවාවන් ලබා දීමට හැකි වන බව ද හෙතෙම පෙන්වා දුන්නේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=aj1407066</link>
    <topic>මූල්‍ය සාක්ෂරතා වැඩ මුළුවට HDFC බැංකුවේ දායකත්වය</topic>
    <author/>
    <content>මූල්‍ය සාක්ෂරතා වැඩ මුළුවට HDFC බැංකුවේ දායකත්වයග්‍රාමීය ප්‍රජාව ඉලක්ක කර ගනිමින් මූල්‍ය සාක්ෂරතාව පිළිබඳ දැනුම ලබා දීමේ අරමුණින් ශ්‍රී ලංකා මහ බැංකුවේ දකුණු පළාත් කාර්යාලය විසින් ක්‍රියාත්මක කරන වැඩ සටහන් මාලාවේ තෙවන වැඩසටහන පසුගිය දා පැවැත්විණ.HDFC  බැංකුවේ ඇඹිලිපිටිය ශාඛාවේ සංවිධායකත්වයෙන් ඇඹිලිපිටිය ප්‍රාදේශීය මහ ලේකම් කාර්යාලයේදී එම වැඩමුළුව පැවැත්විණි.මූල්‍ය ක්ෂේත්‍රයට අදාළ මාතෘකා රැසක් යටතේ ශ්‍රී ලංකා මහ බැංකුවේ නිලධාරීන් විසින් ව්‍යාජ මුදල් හඳුනා ගන්නා ආකාරය, බැංකු හා මූල්‍ය සේවා පරිසරය හඳුනා ගැනීම, පවුල් ඒකකයේ ශක්තිය හඳුනා ගනිමින් ගෘහය තුළ මුදල් කළමනාකරණය කර ගැනීම, නිවැරැදිව ආයෝජන මාර්ග තෝරා ගැනීම, ණය ලබා ගැනීමේ ක්‍රියාවලිය හා නිවැරැදි ණය භාවිතය, අවිධිමත් මූල්‍ය ආයතන හඳුනා ගැනීම සහ බැංකු හා බැංකු නොවන මූල්‍ය ආයතන මඟින් ලබා ගත හැකි සේවාවන් පිළිබඳව දැනුම්වත් කිරීම සිදු කරන ලදී.ශ්‍රී ලංකා මහ බැංකුවේ දකුණු පළාත් කළමනාකරු උපාලි හෙට්ටිආරච්චි සංවර්ධන කළමනාකරු එම්. පී. අනුර, HDFC  බැංකුවේ ප්‍රාදේශීය කළමනාකරු එන්. සී. රංජිත්, ඇඹිලිපිටිය ශාඛා කළමනාකරු පී. ඒකනායක, ඇඹිලිපිටිය ප්‍රාදේශීය මහ ලේකම් කාර්යාලයේ පරිපාලන නිලධාරිනි ඒ. කේ. ඩී. එන්. සෙනෙවිරත්න, සහකාර අධ්‍යක්ෂ (සැලසුම්) ගාමිණී ජයවර්ධන යන මහත්ම මහත්මිහු එම අවස්ථාවට සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=aj1407067</link>
    <topic>ප්‍රෙස්ටීජියෝ ජංගම දුරකථන වෙළෙඳපොළට</topic>
    <author>ඡායාරූපය - විමල් කරුණාතිලක</author>
    <content>ප්‍රෙස්ටීජියෝ ජංගම දුරකථන වෙළෙඳපොළටප්‍රෙස්ටීජියෝ ජංගම දුරකථන හා සන්නිවේදන උපකරණ අලෙවි කරන රෙඩිංටන් ශ්‍රී ලංකා සමාගම නිෂ්පාදන කිහිපයක් වෙළෙඳපොළට හඳුන්වා දීම සඳහා පැවැත්වූ මාධ්‍ය හමුවට සහභාගිවූ එම ආයතනයේ අලෙවි කළමනාකරු නසීර් උඩීන්, ප්‍රෙස්ටිජියෝ නිෂ්පාදන සමාගමේ උප සභාපති හිෂාම් ටන්ටාවි, මෙරට කළමනාකරු මනිෂ් ජෝෂිපුර, ව්‍යාපාර කළමනාකරු ගිහාන් තංගප්පන්, ව්‍යාපාර සංවර්ධන කළමනාකරු ගිහාන් නිරොෂාන් මහත්වරු මෙහි වෙති.ඡායාරූපය - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=aj1407068</link>
    <topic>ශ්‍රී පාදයේ පියගැට පෙළ පිළිසකර කිරීමට කොමර්ෂල් බැංකුව පෙරට එයි</topic>
    <author/>
    <content>ශ්‍රී පාදයේ පියගැට පෙළ පිළිසකර කිරීමට කොමර්ෂල් බැංකුව පෙරට එයිපිළිසකර කිරීමට නියමිත පියගැට පෙළේ කොටසක් කොමර්ෂල් බැංකුවේ කාර්ය මණ්ඩලය විසින් නිරීක්ෂණය කරයි. ශ්‍රී පාදය පිහිටි සමනල කන්දේ පියගැට පෙළේ කොටස් දෙකක් ශ්‍රී පාද වන්දනාවේ යෙදෙන දහස් ගණන් බැතිමතුන්ගේ පහසුව සඳහා පිළිසකර කිරීමට කොමර්ෂල් බැංකුව ඉදිරිපත් වී ඇත.මේ අනුව, සීත ගඟුල දක්වා ගමන් කිරීමේදී හමුවන 192 වන පහන් කණුවේ සිට 212 වන පහන් කණුව දක්වා කොටසේත් 247 වන පහන් කණුවේ සිට 260 වන පහන් කණුව දක්වා කොටසේත් තිබෙන පියගැට පෙළ පිළිසකර කිරීම සඳහා කොමර්ෂල් බැංකුවේ ආයතනික සමාජ වගකීම් භාරය විසින් මෙවර මුදල් වෙන්කර තිබේ. එම කොටස් දෙකේම පියගැට පෙළ පිළිසකර කිරීමේ කටයුතු ඊළඟ ශ්‍රී පාද වාරය ආරම්භ වීමට පෙර ලබන දෙසැම්බර් මාසයේදී අවසන් කිරීමට කටයුතු යොදා ඇත. කොමර්ෂල් බැංකුව පවසන්නේ මෙම ව්‍යාපෘතිය සඳහා සිවිල් ආරක්ෂක බළකාය ශ්‍රම දායකත්වය ලබා දෙන බවයි. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=aj1407069</link>
    <topic>ඉන්ස්පිරෝ ව්‍යාපාරික විදුහල වරලත් ගණකාධිකරණ ආයතනයේ පිළිගැනුමට</topic>
    <author/>
    <content/>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=aj14070610</link>
    <topic>ශ්‍රී ලංකා මෝටර් රථ වෙළෙඳ සංගමය කර්මාන්තයේ අර්බුද ගැන කියයි</topic>
    <author/>
    <content>ශ්‍රී ලංකා මෝටර් රථ වෙළෙඳ සංගමය කර්මාන්තයේ අර්බුද ගැන කියයිශ්‍රී ලංකා මෝටර් රථ වෙළෙඳ සංගමයේ ගිහාන් සිරිබද්දන, උප සභාපති ගිහාන් පිලපිටිය, සභාපති තිලක් ගුණවර්ධන, රජීව් ප්‍රනාන්දු මහත්වරුන් මාධ්‍ය හමුවට එක්වී.මෝටර් රථ කර්මාන්තය මුහුණ පා ඇති වත්මන් අර්බුදකාරීත්වය පිළිබඳ කරුණු දැක්වීමට ශ්‍රී ලංකා මෝටර් රථ වෙළෙඳ සංගමය විසින් මාධ්‍ය හමුවක් පවත්වනු ලැබීය. පවතින තත්ත්වය පිළිබඳ බලධාරීන්ගේ සහ අදාළ පාර්ශ්වවල අවධානය යොමු කරලීමට කටයුතු කිරීම මෙම මාධ්‍ය සාකච්ඡාව කැඳවීමේ අරමුණ විය.සංගමයේ සභාපති තිලක් ගුණවර්ධන මහතා කීවේ, “ඕනෑම අර්බුදකාරීත්වයක් හමුවේ අපගේ සාමාජිකයින් වෙනුවෙන් අවශ්‍ය කරන ඕනෑම සහායක් ලබාදීමට අප ඇපකැප වන බවය.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=aj14070611</link>
    <topic>ෆෙම්ස් SLS තත්ත්ව සහතිකය දිනයි</topic>
    <author/>
    <content>ෆෙම්ස් SLS තත්ත්ව සහතිකය දිනයිෆෙම්ස් සඳහා කීර්තිමත් SLS තත්ත්වය සහතිකය ප්‍රදානය කිරීම පසුගිය දා උත්සවශ්‍රීයෙන් සිදු විණි. ඒ සමඟම, එම SLS තත්ත්ව සහතිකය ජයග්‍රහණය කළ එකම සනීපාරක්ෂක තුවා වර්ගය බවට පත් වීමේ ගෞරවය ලැබීමට ද ෆෙම්ස් සමත් වූවාය. කොළඹ දී පැවැති උත්සවයක දී මෙම සහතික පත් ප්‍රදානය නිල වශයෙන් සිදු කරන ලදී.ශ්‍රී ලංකා ප්‍රමිති ආයතනය විසින් ලබා දෙන මෙම SLS තත්ත්ව සහතිකය, හේමාස් මැනුෆැක්චරිං පෞද්ගලික සමාගමේ කළමනාකාර අධ්‍යක්ෂ රෝයි ජෝසප් මහතා වෙත ප්‍රදානය කරන ලද්දේ ශ්‍රී ලංකා ප්‍රමිති ආයතනයේ සභාපති ආචාර්ය කිත්සිරි දිසානායක මහතා අතිනි. එහි දී අදහස් දැක්වූ ආචාර්ය දිසානායක මහතා පවසා සිටියේ තම ආයතනය, හේමාස් සමාගමේ අනෙකුත් නිෂ්පාදන ද ඇතුළු සියලුම නිෂ්පාදන පිළිබඳ කටයුතු කරනුයේ කලෙක පටන් බව ය. ශ්‍රී ලංකා ප්‍රමිති ආයතනයේ අධ්‍යක්ෂ ජනරාල් ආචාර්ය එල් එන්. සේනවීර මහතා කරුණු දක්වමින් මෙසේ පැවැසීය.“ෆෙම්ස් සඳහා SLS තත්ත්ව සහතිකය ප්‍රදානය කිරීමට ලැබීම පිළිබඳ සතුටුයි.වර්තමාන වෙළෙඳ පොළේ ඇති සනීපාරක්ෂක තුවා වර්ග අතරින් SLS තත්ත්ව සහතිකය දිනු එකම සනීපාරක්ෂක තුවා වර්ගය වන්නේත් ෆෙම්ස්...”ශ්‍රී ලංකා ප්‍රමිති ආයතනයේ නියෝජ්‍ය අධ්‍යක්ෂ ජනරාල් සතරසිංහ මහත්මිය මෙහි දී දක්වන ලද්දේ මෙසේ ය. “සනීපාරක්ෂක තුවා සඳහා SLS තත්ත්ව සහතිකය ප්‍රදානය කිරීමේ දී සැලකිල්ලට ගනු ලබන්නේ නිෂ්පාදනයේ දී භාවිත කරන අනුමත අමුද්‍රව්‍ය, උරා ගැනීමේ ශක්තිය, පී එච් අගය / සමට ඇති සංවේදීතාව, නිෂ්පාදන ක්‍රියාවලියේ දී නිසි සනීපාරක්ෂක තත්ත්වයන් පවත්වා ගෙන යෑම සහ අවසන් නිෂ්පාදනයේ ඇති ඉහළ තත්ත්වය වැනි කාරණා ය.ෆෙම්ස් විසින් එම සියලුම අවශ්‍යතා සම්පූර්ණ කර ඇති නිසා එය ඉතාමත් ආරක්ෂාකාරී නිෂ්පාදනයක් බව නිසැකවම කිව හැකියි.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=aj14070612</link>
    <topic>දීවා ඉඩමේ වාසනාව පළමු ජයග්‍රහණය උඩුබද්දාවට</topic>
    <author/>
    <content>දීවා ඉඩමේ වාසනාව පළමු ජයග්‍රහණය උඩුබද්දාවට“දීවා ඉඩමේ වාසනාව” සිවුවැනි අදියරේ පළමු බිම් කොටස් ජයග්‍රාහිකා බවට පත්වීමේ වාසනාව පරණගම උඩුබද්දාව පදිංචි නිසන්තා වීරසිංහ වෙත උදාවිය.මැයි මස පළමුවැනිදා සිට ආරම්භ වූ ප්‍රවර්ධන වැඩසටහනේ පළමු මාසය අවසානයේ සිදු කළ දිනුම් ඇදීම පසුගියදා කොළඹ 02 බේබෲක් පෙදෙස පිහිටි හේමාස් මැනුෆැක්චරින් ආයතන පරිශ්‍රයේ දී සිදු කෙරිණි. ආදායම් බදු දෙපාර්තමේන්තු නිලධාරීන්ගේ අධීක්ෂණය යටතේ දිනුම් ඇදීම ක්‍රියාත්මක වූ අතර එහිදී පළමු බිම් කොටස සඳහා උරුමකම් කීමට උඩුබද්දාව ප්‍රදේශයේ දීවා පාරිභෝගිකාවක් වූ නිසන්තා වීරසිංහ සමත් විය.“දීවා ඉඩමේ වාසනාව” ජූලි මස 31 වැනිදා දක්වා ක්‍රියාත්මක වෙමින් පවතින අතර සෑම මාසයකදීම ඉඩම් ජයග්‍රාහිකාවක් බැගින් තෝරා ගැනීමට නියමිතයි. පළමු බිම් කොටස මේ වන විටත් තිළිණ කර ඇති අතර තවත් බිම් කොටස් දෙකක් සිය ළෙන්ගතු පාරිභෝගිකාවන් වෙනුවෙන් තිළිණ කිරීමට දීවා සූදානමින් සිටියි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=aj14070613</link>
    <topic>E-tel ජංගම දුරකථන තෙවැනි ස්ථානයට</topic>
    <author/>
    <content>E-tel ජංගම දුරකථන තෙවැනි ස්ථානයටවෙළෙඳ පොළ සමීක්ෂණ සහ උපදේශන සමාගමක් වන සයිබර්මීඩියා රිසර්ච් විසින් එළිදක්වා තිබෙන නවතම වාර්තාවට අනුව 2014 පළමු කාර්තුව තුළදී ශ්‍රී ලංකාවේ සමස්ත ජංගම දුරකථන වෙළෙඳ පොළ තුළ තෙවැනියට වැඩියෙන්ම අලෙවි වූ ජංගම දුරකථන සන්නාමය බවට පත්වීමට E-tel සමත්ව තිබේ. මෙම ජයග්‍රහණය ලබා තිබෙන්නේ මෙරට ස්මාර්ට් ජංගම දුරකථන වෙළෙඳ පොළේ විශාලතම තුන්වන සන්නාමය ලෙස හිමිකරගෙන තිබූ තත්ත්වය ද තවදුරටත් රැක ගනිමිනි.ඒ අනුව, සන්නාමයේ ආනයන සමාගම වන බ්‍රෑන්ටෙල් පවසන්නේ මෙරට ෆීචර් ජංගම දුරකථන සහ ස්මාර්ට් ජංගම දුරකථන යන වෙළෙඳ පොළ අංශ දෙකේම පළමු තිදෙනා අතර සිටින එකම සන්නාමය වන්නේ E-tel බවයි.සයිබර්මීඩියා රිසර්ච් වාර්තාවට අනුව මෙරට සමස්ත ජංගම දුරකථන වෙළෙඳපොළ තුළ 26.2%ක වෙළෙඳපොළ කොටසක් අත්පත් කරගෙන තිබෙන නොකියා වෙළෙඳ පොළ ප්‍රමුඛයා බවට පත්ව තිබෙන අතර 18.3%ක වෙළෙඳ පොළ කොටසක් අත්පත් කරගෙන තිබෙන මයික්‍රොමැක්ස් සමාගම දෙවන ස්ථානයට පත්ව ඇත. E-tel තෙවන ස්ථානයට පත්ව තිබෙන්නේ 11.4%ක වෙළෙඳ පොළ කොටසක් ලබාගනිමිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=aj14070614</link>
    <topic>මල්ටි ෆිනෑන්ස් චිත්‍ර තරගයක්</topic>
    <author/>
    <content>මල්ටි ෆිනෑන්ස් චිත්‍ර තරගයක්මල්ටි ෆිනෑන්ස් මෙවර වෙසක් හා පොසොන් සමය සැමරීම වෙනුවෙන් නවමු ආකාරයේ ප්‍රවර්ධන වැඩසටහනකට මුල පුරා තිබේ. ළමයින් ඉලක්ක කරගනිමින් ක්‍රියාත්මක මෙහිදී දිවයන පුරා පිහිටි මල්ටි ෆිනෑන්ස් ශාඛා ජාලය හරහා ජයග්‍රාහකයින් 70 දෙනෙකු තෝරා ගැනීමට නියමිත අතර තරගය සඳහා සහභාගී වන අනෙකුත් තරගකරුවන්ට වටිනා සහතික පත්‍රයක් ප්‍රදානය කිරීමට නියමිතය.මෙවැනි තරගයක් සංවිධානය කිරීමේ මූලික අරමුණ වන්නේ ළමයින් අතර ඉතිරි කිරීමේ පුරුද්ද වර්ධනය කිරීමට කටයුතු කිරීමයි. මෙම චිත්‍ර තරගය, මල්ටි ෆිනෑන්ස්හි ළමා ඉතුරුම් ගිණුම තේමා කරගනිමින් මුතුහර ළමා ඉතිරි කිරීමේ ගිණුම - චිත්‍ර තරගය යනුවෙන් නම් කොට ති‍ෙබන්නේ එබැවිනි. රු.500/-ක් වැනි අවම මුදලකින් පවා ඇරඹිය හැකි මෙම මුතුහර ළමා ඉතුරුම් ගිණුම, ළමයින් හට ලබා දෙන ප්‍රතිලාභ ගණනාවකි. මුතුහර ගිණුම් සඳහා 7.5%ක ඉහළ පොලියක් ගෙවනු ලබන අතර මීට අමතරව තවත් වාසි රැසක් ගිණුම් හිමියන්ට අත්වනු ඇත. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>06</day>
    </date>
    <link>http://www.silumina.lk/2014/07/06/_art.asp?fn=aw140706</link>
    <topic>මැරුණු නංගී රෑට ඇවිත් දුව ළඟින් නිදා ගන්නවා</topic>
    <author>මතුගම මහින්ද විජේතිලක</author>
    <content>මේ විශ්වය පුරා අපේ පියවි ඇසට නොපෙනෙන සත්ත්වයෝ බොහෝ ය. ඒ අතර කල්ප කාලාන්තරයක් තිස්සේ අප සමඟ විවිධ සම්බන්ධකම් පැවැත්වූවෝ ද අනන්තය. ‍එසේ ම අප සමඟ මවක් පියෙක්, සහෝදරයෙක් සහෝදරියක් දුවත් පුතාත් ආදී ඥාතිත්වයක් නොගත් කෙනෙකු නැති තරමට ම මේ සංසාර ගමන දීර්ඝ යයි බුදුරජාණන් වහන්සේ දේශනා කොට ඇත. මිනිසුන් අතර මෙන් ම අමනුෂ්‍යයන් අතර ද ආදරය හා තරහ ඊර්ෂ්‍යා ද ක්‍රියාත්මක ය. අපට ආදරය කරන්නෝ ආශිර්වාද කරති. තරහ ඊර්ෂ්‍යාවෙන් සිටින්නෝ සාප කරති. ඔවුන්ට ඇති ශක්ති ප්‍රමාණයන්ට අනුව මිතුරු සතුරුකම් ද කරති.“අනේ අම්මා මට බඩගිනියි. ඉවසන්න බැරි තරමට කුසගින්න දැනෙනවා. ඒත් කෑම කන්න බෑ. ප්‍රිය නෑ. පිපාසෙයි. උගුර කට වේළිලා. ඒත් වතුර ටිකක් ගිලගන්න බෑ” යි දේවිකා හඬා වැලපෙන්නීය. ඇයට ක‍ෑම කන්නට බැරි ය. නාන්නේ නැත. හිස පීරන්නේ නැත. බලාගත් අත බලා සිටී. ශරීරය හොඳට ම කෙට්ටු වී ඇත. අප්‍රසන්න ය.දේවිකා මාලඹේ පදිංචි විසි හතර හැවිරිදි තරුණියකි. දැන් ඇය ඉතාම අප්‍රසන්න අමනුෂ්‍ය දුවක ගේ තත්ත්වයට පත්ව සිටින්නී ය. ඇගේ දෙමවුපියන් ඇයට කායික මානසික වෛද්‍ය ප්‍රතිකාර ලබා දුන්න ද කිසිම වෙනසක් සුවයක් ලබාදිය නොහැකිව අසරණව සිටිති. ඇගේ වැඩිමහල් සහෝදරිය චතුරී ‘සිළුමිණ’ පත්‍රයේ පළවන ‘පියවි ඇසින් ඔබ්බට’ විශේෂාංගයේ සඳහන් ඇතුල්කෝට්ටේ ගුප්ත ගවේෂණ මධ්‍යස්ථානය කෙරෙහි දෙමවුපියන් ගේ අවධානය යොමු කළා ය.ඒ අනුව ඔවුහු දේවිකාව ගුප්ත ගවේෂණ මධ්‍යස්ථානය කරා කැඳවා ගෙන ගියහ. ආධ්‍යත්මීය උපදේශකවරයා ශක්ති කිරණ එල්ල කරන විට දේවිකා පැද්දෙන්නට වූවා ය. එදින ඉන් එහා දෙයක් අනාවරණය කැර ගත නොහැකි වූයෙන් දින විසි එකක් ගමේ පන්සලේ බෝධි ප‍ූජා පවත්වා එන්නැයි උපදෙස් දුන්නේ ය.සතියක් පමණ බෝධි පූජා පවත්වන විට දේවිකා රාත්‍රියට බිය පත්ව කෑ ගසන්නට වූවා ය. රෝගී තත්ත්වයත් උග්‍ර විය. බෝධි පූජා පවත්වන්නට ගිය විට බෝ මළුවේ දී සිහි නැතුව වැටුණා ය. මේ බව ගවේෂකවරයා වෙත දුරකථනයෙන් දැනුම් දුන් විට වහාම ඇය නැවත කැඳවාගෙන එන ලෙස දැන්වීය.ඒ අනුව ඔවුහු නැවත පැමිණියහ. ඒ වනවිට දේවිකාගේ මව ශිරාණිගේත් ශක්ති ශරීරය (ඕරා) දුර්වල වී ඇති බව ගවේෂකවරයා දුටුවේ ය. ගවේෂණයේදී දේවිකා අඬන්නට වූවා ය. අම්මයි දුවයි දෙදෙනාම පැද්දෙන්නට ගැහෙන්නට වූහ. එදින ද ඉන් එහා යමක් අනාවරණය කැර ගත නොහැකි විය. තවත් සතියක් බෝධි ප‍ූජා පවත්වා එන්නැයි උපදෙස් ලැබුණි.තමන්ට යමක් පෞද්ගලිකව විස්තර කළ යුතුව ඇතැයි ශිරාණි ගවේෂකවරයා සමඟ පැවසුවා ය. එය දුරකථනය මගින් කරන්නැයි ගවේෂකවරයා පැවසීය.ඒ අනුව පසුදින ශිරාණි ගවේෂකවරයා අමතා එම පෞද්ගලික කතාව දුරකථනයෙන් කීවා ය.“මහත්තයා! අපේ ගම මාතර. මගේ නංගි පදිංචි වෙලා හිටියේ මාළඹේ, නංගිගෙ මහත්තයා වාහන අනතුරකින් මැරුණා. ඊට අවුරුදු තුනකට පස්සේ නංගී පිළිකාවකින් මැරුණා. නංගිගෙ දුව හංසි, නංගි නැතිවෙන කොට හංසි දුවට වයස මාස හයයි. හංසි දුවගෙ වගකීම මට‍ පැවරුණා. නංගි මැරෙන්න කලින් ම මරණය ගැන දන්න නිසා “අනේ අක්කේ මගේ දුව අක්කාට බාරයි. මේ ගෙවල් දොරවල් දේපළ ඔක්කොම අක්ක බාර අරගෙන මගේ දුව හදා වඩා ගන්න” කියලා මට කියා තිබුණා.‍Óමාතර ජීවිතේට වඩා මාළඹේ හොඳ නිසා මමයි මහත්තයයි මාතර ගෙදර කුලියට දීලා මගේ දූලා දෙන්නත් එක්ක මාලඹේ පදිංචියට ආවා. දැන් හංසි දුවත් මට කියන්නේ ‘අම්මා’ කියලා. මමත් හංසි දුවට මගේ දුවකට වගේ ම ආදරෙන් හදා වඩා ගත්තා.”“මේ අතරෙ පුදුම දෙයක් සිද්ධ වුණා. රෑට මම හංසි දුවත් තුරුළු කැරගෙන ඉන්න කොට මගේ මැරුණු නංගී නාළිකා හැබැහින් ම වගේ හිනා වේගෙන ඇවිත් දුවගෙ ළඟින් අනිත් පැත්තෙන් නිදා ගත්තා. මම හිමිහිට ඇ‍ඳෙන් නැගිටලා දොරත් වහගෙන පිටවෙලා මගේ දූලා ඉන්න කාමරයට ගිහින් නිදා ගත්තා. මම මේ සිද්ධිය කාටවත් කිව්වේ නෑ‍. හංසි දුවත් හොඳට වැඩුණා. හංසි දුව ලොකු වෙනකොට නංගි රාත්‍රි ගමන අඩු කළා. මාස දෙකකට විතර සැරයක් තමයි පහුවෙනකොට දුවගෙ කාමරයට ආවේ.”දැනට මාස හයක විතර ඉඳලා මගේ දේවිකා දුව අසනීප වෙන්න හිටියා. ඒ ගැන මම ශාස්ත්‍රයක් අහන්න ගියා. මගේ නංගි නාළිකාගෙ බලපෑමක් දේවිකාට තියනවා කියලා එතැනින් කියැවුණා. මේ කාරණය මගේ මහත්තයාට කීවා ම ඇදුරන් ලවා නංගිවන බැඳලා මුහුදට දාමු කියලා එයා කිව්වා. ඒකට මගේ හිත ඉඩ දුන්නෙ නෑ. නංගිගෙ ගෙදරම ඉඳගෙන නංගිගෙ දේපළ ම බුක්ති විඳිමින් එහෙම කරන්න බැරි නිසයි ඔබතුමා හොයාගෙන මධ්‍යස්ථානයට ආවේ” යි ශිරාණි මේ ගුප්ත කාරණය පැහැදිලි කළා ය. ඊළඟට පැමිණෙන විට හංසිවත් කැඳවාගෙන එන්නැයි උපදෙස් ලැබුණි.හංසි ඉතාමත් ප්‍රසන්න සුරූපී දියණියකි. ඉගෙනුමට ද ඉතාම දක්ෂ ය. මේ වනවිට විදේශීය විශ්ව විද්‍යාලයක උපාධියක් සඳහා සූදානම් වෙමින් සිටී.එදින ද දේවිකා ප්‍රලය වූවා ය. අඬන්නට පටන් ගෙන හංසිව බදාගෙන “මගේ රත්තරන් දුවේ” යි කියා වැලපුණා ය. ශිරාණිව බදාගෙන ‘මගේ අක්කේ’ යි ඇඬුවා ය. ගවේෂකවරයා ප්‍රශ්න කළේ ය.“මේ කවුද අඬන්නේ?”“මම නාළිකා. මේ හංසි දුවගෙ අම්මා”“ඇයි මේ දේවිකාට කරදර කරන්නේ?”“මම මේ කෙල්ල එක්ක තරහයි.”“ඒ මොකද? මේ තමුන්ගෙ අක්කගෙ දුවනෙ?”“මේ දේවිකා මගේ දුවට වෙනස්කම් කරනවා.” මගේ දුව ලස්සනයි කියලා ඊර්ෂ්‍යා කරනවා. ඉගෙන ගන්න දක්ෂයි කියලා ඊර්ෂ්‍යා කරනවා. අම්මා නැති කාලකන්නි කෙල්ල කියලා තියෙනවා. මගේ දුවට කෑම බෙදන කොට ඒකත් අඩු කරනවා. මේ කෙල්ලගෙ අක්කාත් මගේ දුවට වෙනස්කම් කරනවා. මගේ හංසි දුවගෙ ගෙදරම ඉඳගෙන දුවගෙ දේවල්ම කකා දුවට වෙනස්කම් කරන හැටි මට බලා ඉන්න බෑ. මගේ අක්කා නිසා, මගේ දුවව හදා වඩා ගත්තේ අක්කා නිසා මෙච්චර කාලයක් ඉවසුවා. බැරිම තැන තමයි මේකිට රිද්දන්න පටන් ගත්තේ. ඒ වෙනස්කම් කරනවාට මුන්ට අවවාද කරනවා වෙනුවට මස්සිනාත් මාව බැඳලා මූදෙ දාන්න කතා වුණා. මම මේ අය කරන කියන හැම දෙයක් ම අහගෙන බලාගෙන ඉන්නේ. යි නාළිකාගේ භූතාත්මය කීවාය.“අම්මේ අම්මා බය වෙන්න එපා. මට මේ හැම දෙයක් ම වැටහෙනවා. මම ලොකු අම්මාට ආදරෙයි. ලොකු අම්මා මට ආදරෙයි‍. මේ අක්කලා ඉරිසියා කරන කොට මම තවත් ශක්තිමත් වෙනවා. මම ඔය දෙන්නට වඩා ලස්සනයි. ඔය දෙන්නට වඩා හොඳට මම විභාගත් පාස් වුණා. මට හොඳ දේපළකුත් මගේ අම්මයි තාත්තයි ඉතුරු කරලා ගිහින් තියෙනවා. මට හොඳ තත්ත්වයක් තියෙනවා කියලා හිත හදාගෙන ශක්තිමත්ව ඉන්නවා. මේ දෙන්නා ඉරිසියා කරන්න කරන්න මම තවත් ශක්තිමත් වෙනවා” යි හංසි කීවා ය.“හොඳයි හොඳයි මගේ රත්තරන් දුව ගැන මට දැන් හරිම ආඩම්බරයි‍” කියා භූතාත්මය සිනාසුණා ය.දේවිකාගේ ශරීරයෙන් පුංචි අම්මාගේ ආවිශ්ටය ඉවත් කොට ප්‍රකෘති සිහිය ලබා දුන් ගවේෂකවරයා භූතාත්මයෙන් අනාවරණය කළ සියල්ල දේවිකාට පැහැදිලි කළේ ය. දේවිකාගේ පියාත් අක්කාත් ලජ්ජාවෙන් බිම බලාගෙන සිටියහ. ශිරාණි හංසි දුවගේ හිස පිරිමදිමින් සිටියා ය. දේවිකා තමන් හංසිට කළ වැරදි පිළිගත්තා ය.” ඒ විතරක් නෙමෙයි මම තව බරපතළ වරදක් කළා. මගේ සිතේ ඒ වරද ගැන මටම පීඩා කරනවා” යි දේවිකා කීවා ය.“ඒ මොකක්දැ’ යි ගවේෂකවරයා ඇසීය.“දවසක් හංසි නංගි බොන කිරි වීදුරුවට මම මදුරු කොයිල් දිය කරලා දැම්මා, ඒත් හංසි නංගි කිරි කෝප්පය අතට ගන්න හදන කොට ම අතින් ගිලිහිලා කෝප්පය බිම වැටී බිදුණා.”“හංසි කියන්නේ පිට කෙනෙක් නොවෙයි. තමුන්ගෙම පුංචි අම්මාගෙ ම දුව එයා ලස්සනයි කියලා, හොඳට ඉගෙන ගන්නවා කියලා ඊර්ෂ්‍යා කරනවා නම් කොයි තරම් වැරදි ද? හංසි ගෙ ම ගෙදර ඉඳගෙන එයාගෙ දේපළ ම බුක්ති විඳිමින් එයාට හතුරුකම් කරන්න, අපහාස කරන්න. වස විස දෙන්න තරම් මනුෂ්‍යත්වය දීන කරගෙන, හංසි කාලකන්නි කෙල්ලක් නොවෙයි. වාසනාවන්ත දුවක්. ධෛර්ය සම්පන්න තරුණියක්. පූර්ව කර්ම විපාකයකට දෙමවුපියන් අහිමි වුණත් ලොකු අම්මාගේ ආදරය කරුණාව මාතෘත්වය ලබාගෙන ඉදිරියට යන්න හංසිට ශක්තිය තියෙනවා. හංසිට ඉරිසියා කරනවා නම් දේවිකා තාත්තයි අක්කයි එක්ක මාතර ගමට යන්න. ඔය වගේ කැත වැඩ කරනවාට වඩා හොඳයි. නැත්නම් හංසිගෙන් සමාව ගන්නැයි ගවේෂකවරයා කීවේ ය. තාත්තාත් අක්කත් බිම බලාගෙන සිටිද්දී දේවිකා හංසි ළඟ වැඳ වැටී අනේ, නංගී මට සමාවෙන්නැ’ යි කීවා ය. ඒ සමඟම නාළිකාගේ භූතාත්මය දේවිකාට නැවත ආවිශ්ටව කතා කළා ය.“මහත්මයා මම පළිගත්තා නොවෙයි‍. මගේ දුවගේ ආරක්ෂාවට කටයුතු කළා විතරයි.”“ඔව් අපට වැටහෙනවා අම්මා කෙනෙකුගේ ආදරය. ඔබ දැන් මිනිස් අම්මා කෙනෙක් නොවන නිසා ඔය ආකාරයෙන් කටයුතු කළ බව. දැන් කල්පනා කරන්න. ඔබේ දුව හංසි දැන් සුරක්ෂිතයි. ඇය නුවණක්කාරයි. දේවිකා මීට පස්සෙ හංසිට ඊර්ෂ්‍යා නොකරන බවට අපි පොරොන්දු කරවන්නම්. ඔබටත් දානයක් දී පින් අනුමෝදන් කරවන්නම්.”“හොඳයි මහත්මයා එහෙම නම් මම ඉවත් වෙලා යන්නම්.”ශිරාණිගේ සංවිධානයෙන් සාංඝික දානයක් පිරිනමා නාළිකාට පැන් වඩා පින් අනුමෝදන් කළා ය. නාළිකාගේ ප්‍රාණ කාරිය අනුරාධපුරයට ගියාය. හංසිට කරදර කළොත් නැවත කරදර විය හැකි බවට ද ගවේෂකවරයා දේවිකාට අනතුරු හැඟවීය.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=aa1407131</link>
    <topic>ශ්‍රී ලංකා රජයට බලපෑම් කරන්න බැහැ</topic>
    <author>ටී. චන්ද්‍රසේකර</author>
    <content>ටී. චන්ද්‍රසේකරඋතුරේ ජනතාවගේ අර්බුදය විසඳීම සම්බන්ධයෙන් ශ්‍රී ලංකා රජයට බලපෑම් කරන්නැයි දෙමළ ජාතික සන්ධානය කළ ඉල්ලීම දකුණු අප්‍රිකානු නියෝජිත කණ්ඩායම විසින් ප්‍රතික්ෂේප කර තිබේ.වාර්ගික අර්බුදය සම්බන්ධයෙන් දකුණු අප්‍රිකාවට තිබෙන අත්දැකීම් හුවමාරු කර ගැනීමට වඩා කිසිවක් ප්‍රජාතන්ත්‍රවාදී රටක් විදිහට සිදුකළ නොහැකි බව දෙමළ සන්ධාන නියෝජිතයන්ට දකුණු අප්‍රිකානු උප ජනාධිපති සිරිල් රම්පෝසා ප්‍රමුඛ නියෝජිත කණ්ඩායම වැඩිදුරටත් සඳහන් කර තිබේ.ශ්‍රී ලංකාවේ දින දෙකක නිල සංචාරයක් සඳහා පැමිණි මේ නියෝජිත කණ්ඩායම රජයේ පාර්ශ්වයන් මෙන් ම දෙමළ ජාතික සන්ධානයේ නියෝජිතයින් ද හමුවී සාකච්ඡා කළහ.මෙම අර්බුදයේදී ආණ්ඩුවක්  කටයුතු කළයුතු ආකාරය මෙන් ම අර්බුදයට මුහුණ දෙන සුළු ජාතීන් ක්‍රියා කළ යුතු ආකාරය පිළිබඳව දරුණු වාර්ගික අර්බුදයකට මුහුණදුන් රටක් ලෙස තමන්ට දෙපාර්ශ්වයටම උපදෙස් ලබාදිය හැකි බවත් රම්පෝසා ප්‍රකාශකර ඇත.දකුණු අප්‍රිකාවේ මහ ජාතිය වූ කළු ජාතිකයන්ට සුළු ජාතිය වූ පාලක සුදු ජාතිකයින් දරුණු ලෙස හිංසා කළ අතර වසර ගණනාවක් ඒ රට හදිසි නීතිය යටතේ පාලනය වූ බවත් විමුක්ති අරගලයේ දී කිෂාණි නැමැත්තිය ඝාතනය කළ අවදියේ ප්‍රතිප්‍රහාර එල්ල කිරීමට සමහරු උත්සාහ කළත් එවැනි දේ පාලනය කරමින් බුද්ධිමත් ලෙස ප්‍රජාතන්ත්‍රවාදය සුරකින ආකාරයෙන් කටයුතු කිරීම නිසා ම සාමය ඇති වූ බවත් ඔවුහු පෙන්වා දුන්හ.එක්සත් ජාතීන්ගේ මානව හිමිකම් කවුන්සලය වැනි අන්තර්ජාතික සංවිධානවලින් තොරවූ කොමිසන් සභාවක් ප්‍රශ්න විසඳා ගැනීමට තම රටේ පිහිටුවන ලද අතර එවැනි කොමිසන් ශ්‍රී ලංකාවේ පිහිටුවීමට යෝජනා කළ හැකි බවත් එම නියෝජිතයෝ කියා සිටියහ.මේ ආකාරයෙන් දකුණු අප්‍රිකාවේ සාමය ඇති කරන්නට කටයුතු කළ ආකාරය පිළිබඳ අත්දැකීම් ශ්‍රී ලංකාවට ලබාදීම හැර කිසිදු බලපෑමක් සිදු කළ නොහැකි බව ද ශ්‍රී ලංකාවේ සාමය හා සංහිඳියාව ඇති කිරීම සඳහා වන තම උත්සාහයට සැමගේ සහය අවශ්‍ය බව ද උප ජනාධිපතිවරයා ඇතුළු නියෝජිත පිරිස වැඩිදුරටත් කියා සිටියහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=aa1407132</link>
    <topic>ඌවට සිවුකොන් සටනක්</topic>
    <author>සුනිල් දයා අල්විස්</author>
    <content>සුනිල් දයා අල්විස්ඌව පළාතේ බලය අල්ලන්න කරන සටන සිවුකොන් සටනක් වනු ඇතැයි වාර්තාවේ. ඌව පළාත් සභාවේ ආණ්ඩු පාර්ශ්වයේ මහ ඇමැති අපේක්ෂකයා ලෙස ශෂීන්ද්‍ර රාජපක්ෂ මහතා තරග කරන අතර එජාපයෙන් හරින් ප්‍රනාන්දු මන්ත්‍රීවරයා තරග කරයි. ජවිපෙන් තරග කරන්නේ සමන්ත විද්‍යාරත්න මහතා ය. ප්‍රජාතන්ත්‍රවාදී පක්ෂයෙන් ද අපේක්ෂක කණ්ඩායමක් ඉදිරිපත් වනු ඇත.ඌව පළාත් සභාව සඳහා නාම යෝජනා බාර ගැනීම මේ මස අවසන් සතියේ හෝ ලබන මස මුල් සතියේ සිදු කිරීමට ඉඩ ඇත. නාම යෝජනා පිළිබඳ ගැසට් නිවේදනය ප්‍රකාශයට පත් කරද්දී ඌව පළාත් සභාවේ බදුල්ල හා මොනරාගල දිස්ත්‍රික් දෙකේ පරිපාලන ස්වභාවය අනුව තේරී පත්විය යුතු මන්ත්‍රී සංඛ්‍යාව නාම යෝජනා දැන්වීම් සමඟ මැතිවරණ කොමසාරිස්වරයා විසින් ප්‍රකාශයට පත් කරනු ඇතැයි අපේක්ෂා කැ‍ෙර්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=aa1407133</link>
    <topic>බදුල්ලේ දුප්පත්කම දෙගුණයකින් අඩුවෙලා</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහපසුගිය වසර පහ ඇතුළත බදුල්ල දිස්ත්‍රික්කයේ දරිද්‍රතාව දෙගුණයකින් අඩුවී ඇතැයි බදුල්ල දිස්ත්‍රික් ලේකම් කාර්යාලීය සංඛ්‍යා ලේඛන අංශය පෙන්වා දෙයි. ඒ අනුව 2009 දි බදුල්ලේ දරිද්‍රතා අනුපාතය වූයේ සියයට 23.7 කි. 2013 අවසන් වන විට එය සියයට 13.3 දක්වා අඩුවී ඇත.2009 දි බදුල්ල දිස්ත්‍රික්කයේ ඒක පුද්ගල මාසික ආදායම වූයේ රුපියල් 5428 කි. ඒ මුදල 2013 වන විට රුපියල් 8313 දක්වා ඉහළ නැඟ තිබේ.මේ අතර බදුල්ල ජනතාවගේ කටයුතු සඳහා දිස්ත්‍රික්කය පුරා නව බස් නැවතුම්පළ 9 ක් ඉඳිකර තිබේ. මහියංගණය, දියතලාව, බදුල්ල, හාලිඇළ, පස්සර, ඇටම්පිටිය ලුණුගල වැලිමඩ ප්‍රදේශවල ඉඳිකළ බස් නැවතුම්වලින් ඒ අවට ජනතාවට ඉමහත් ප්‍රයෝජනයක් ලැබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=aa1407134</link>
    <topic>උසස් පෙළ මුහුණු මාරු කළොත් පොලිසියේ</topic>
    <author>සුභාෂිණී ජයරත්න</author>
    <content>සුභාෂිණී ජයරත්නඅගෝස්තු මස පැවැත්වෙන උසස් පෙළ විභාගයේදී විභාග අපේක්ෂකයා වෙනුවට වෙනත් අයකු පෙනී සිටියහොත් ප්‍රසිද්ධ විභාග පනත යටතේ එවෙලේ ම පොලිස් අත්අඩංගුවට පත්කොට උසාවියට ඉදිරිපත් කිරීමට කටයුතු කරන බව විභාග කොමසාරිස් ජනරාල් ඩබ්ලිව්.එම්.එන්.ජේ. පුෂ්පකුමාර මහතා පවසයි.උසස් පෙළ විභාගයේදී මෙවැනි විභාග වංචා අවම කිරීමට හා විභාග ශාලාවලට ආරක්ෂාව සැලසීමේ අරමුණින් විභාග ශාලා හා මධ්‍යස්ථාන අවට පොලිස් ජංගම රථ යෙදවීමට ද කටයුතු කර ඇත. මීට අමතරව අධ්‍යාපන අමාත්‍යාංශ ලේකම් ගේ අස්සනින් නිකුත් කළ චක්‍රලේඛයක් මඟින් උසස් පෙළ හා ශිෂ්‍යත්ව විභාග පැවැත්වෙන පාසල්වල විභාග කාලය තුළ සියලු ඉදිකිරීම්, පංති පැවැත්වීම් හා උත්සව සංවිධාන සම්පූර්ණයෙන් ම තහනම් කොට ඇත‍. යම් විභාග ශාලාවක විභාග අපේක්ෂකයන් විසින් යම් විභාග වංචාවක් සිදු කරන්නේ නම් 1911 දරන දුරකථන අංකයට දැන්විය හැකි ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=aa1407135</link>
    <topic>කොටස් වෙළෙඳපොළට විදෙස් ආයෝජකයන් වැඩි වෙලා</topic>
    <author>තාරක වික්‍රමසේකර</author>
    <content>තාරක වික්‍රමසේකරරටේ ආර්ථිකය ශක්තිමත් වීමත් සමඟ කොළඹ කොටස් වෙළෙඳ පොළ කරා ඇදී එන විදේශීය ආයෝජකයන් වැඩිවී ඇත. ඉකුත් සඳුදා (07) සමස්ත ගනුදෙනු 11435න් විදේශීය ආයෝජකයන් 256ක් ආයෝජනය කර තිබූ අතර 8 වැනිදා අඟහරුවාදා එම සංඛ්‍යාව 350ක් ලෙස දැක්වුණි. බදාදා විදේශීය ආයෝජකයන් 573ක් ද බ්‍රහස්පතින්දා 560ක් ද ආයෝජනය කර තිබුණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=aa1407136</link>
    <topic>පානීය ජල බෝතල් යළි භාවිතය එපා</topic>
    <author/>
    <content>පානීය ජල බෝතලයක් පාවිච්චියට ගත් පසු යළි යළිත් ජලය පුරවා පාවිච්චි නොකළ යුතු යැයි ජාතික විස තොරතුරු මධ්‍යස්ථානයේ අංශ ප්‍රධානී කායික රෝග විශේෂඥ වෛද්‍ය වරුණ ගුණතිලක මහතා කියයි.පානීය ජල ‍බෝතලයක අඩියේ ත්‍රිකෝණාකාර සලකුණ තුළ 5 ඉලක්කම හෝ ඊට වඩා වැඩි අගයකින් යුත් ඉලක්කමක් සටහන් කොට තිබේ නම් හා බෝතලේ BPA අකුරු සහිත ස්ටිකරයක් අලවා තිබේ නම් බෝතලයේ නිෂ්පාදනයට රසායනික ද්‍රව්‍ය යොදා නොමැති බව තහවුරු කරයි.තුනී පානීය ජල බෝතල්වල අඩියේ ද ත්‍රිකෝණ සලකුණ තුළ අංක 1 සටහන්ව තිබිය හැකිය.විශේෂයෙන්ම ළමයින්ට පානීය ජලය දීමේදී ප්ලාස්ටික් බෝතලයට වඩා වීදුරු බෝතලය හෝ මළ නොබැඳෙන බෝතලයක් යොදා ගැනීම ළදරුවන්ට කිරිදීමට හා බෝතලයෙන් බොන දියර දීමට ප්ලාස්ටික් බෝතලය වෙනුවට වීදුරු බෝතල භාවිතය සුදුසු බව ද වෛද්‍ය ගුණතිලක මහතා සඳහන් කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=aa1407137</link>
    <topic>තේ නිපැයුම මෙට්‍රික් ටොන් 5 කින් නඟී</topic>
    <author/>
    <content>ගිය වසරේ තේ නිෂ්පාදනය සමඟ සැසඳීමේ දී 2014 ප්‍රථම මාස 06 තුළ තේ නිෂ්පාදනය මෙට්‍රික් ටොන් 5.4 කින් වැඩි වී ඇතැයි ශ්‍රී ලංකා තේ මණ්ඩලය කියයි.ශ්‍රී ලංකා තේ මණ්ඩලයේ  අධ්‍යක්ෂ ජනරාල් යූ.කේ.එස්. මිහිඳු කුලසූරිය මහතා පැවසුවේ 2014 අයවැය මඟින් තේ වතු හිමියන් සඳහා පාංශු හා ජල සංරක්ෂණ කටයුතු සඳහා තේ වගාකරුවන්ට දුන් දිරිගැන්වීම් එයට හේතු වී ඇති බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=aa1407138</link>
    <topic>පලතුරු සැණකෙළිය හෙට ඇරැඹේ</topic>
    <author/>
    <content>පලතුරු සැණකෙළිය මහින්ද රාජපක්ෂ ජනාධිපතිතුමාගේ ප්‍රධානත්වයෙන් හෙට (14) හොරණ කනන්විල පලතුරු මධ්‍යස්ථානයේ දී ඇරැඹෙන අතර එය ජුනි 21 වෙනිදා දක්වා පැවැත්වෙයි. පරිභෝජනයට සුදුසු පලතුරු හඳුන්වා දීම සඳහා කල් නොයවා පිළියම් යෙදිය යුතු බව කෘෂිකර්ම අමාත්‍ය මහින්ද යාපා අබේවර්ධන මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=aa1407139</link>
    <topic>ඉකෝ සෝල්ව් පළමු ප්‍රදර්ශනාගාරය  නුගේගොඩ දී විවෘත වෙයි</topic>
    <author/>
    <content>විදුලිබල හා බලශක්ති අමාත්‍ය නීතිඥ පවිත්‍රා වන්නිආරච්චි මහත්මිය ECO Solve (ඉකෝ සෝල්ව්) සමාගමේ නව ප්‍රදර්ශනාගාරය විවෘත කළ අවස්ථාවේදී එහි සභාපති ඉන්දික නෙත්තසිංහ මහතා අමාත්‍යවරියට සමරු තිළිණයක් පිළිගැන්වූ අවස්ථාව. විදුලිබල හා බලශක්ති අමාත්‍යාංශයේ ලේකම් එම්. එම්. සී. ප්‍රදිනාන්දු මහතා හා ලංකා විදුලිබල මණ්ඩලයේ සභාපති ඩබ්ලිව්. බී. ගනේගල මහතා ද ඡායාරූපයේ සිටියි.LED, ආලෝකකරණයේ මෙරට ප්‍රමුඛ පෙළේ ආයතනයක් වන ඉකෝ සෝල්ව් (ECO Solve) සමාගමේ පළමු පාරිභෝගික ප්‍රදර්ශනාගාරය පසුගිය දා නුගේගොඩ, නාවල පාරේ, අංක 78 දරන ස්ථානයේදී විදුලිබල හා බලශක්ති අමාත්‍ය නීතිඥ පවිත්‍රා වන්නිආරච්චි මහත්මියගේ ප්‍රධානත්වයෙන් විවෘත විය.LED ආලෝකන විසඳුම් සම්බන්ධව පර්යේෂණ හා සංවර්ධන අංශයක් සතු එකම ශ්‍රී ලාංකේය ආයතනය ලෙස ECO Solve සමාගම පෙරමුණේ සිටින අතර මෙතෙක් LED ආලෝකන විසඳුම් ක්‍රියාවලිය මඟින් පරිසරයට මුදා හැරෙන්නට තිබූ අතිවිශාල කාබන් ප්‍රමාණයක් වළක්වා ගැනීමට හැකිවීම ද විශේෂත්වයකි.නුගේගොඩ, නාවල පාරේ, අංක 78 දරන ස්ථානයේදී ආරම්භ කෙරුණු ECO Solve නව LED ප්‍රදර්ශනාගාරය විවෘත කිරීමේ අවස්ථාවට විදුලිබල හා බලශක්ති අමාත්‍යාංශයේ ලේකම් එම්. එම්. සී. ප්‍රදිනාන්දු, ලංකා විදුලිබල මණ්ඩලයේ සභාපති ඩබ්ලිව්. බී. ගනේගල, ලංකා විදුලිබල මණ්ඩලයේ සාමාන්‍යාධිකාරී ශවින්ද්‍රනාත් ප්‍රනාන්දු, අමාත්‍යාංශයේ අතිරේක ලේකම් උපාලි දරණගම, ECO Solve සමාගමේ සභාපති ඉන්දික නෙත්තසිංහ යන මහත්වරු සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=aa14071310</link>
    <topic>සයිප්‍රසයේ ලංකාරාමයේ අතීතාවලෝකනය</topic>
    <author>දිනිති දීපිකා</author>
    <content>හිමිදිරියේම ළා හිරු රැස් දහරින් සම්බුදු සිරි පතුල් සිප නහවමින් දිනිසුරු, පියමන් කරන්නේ ලොවම ආලෝකවත් කිරීමටමය. අතුපතර විදාලු සුවිසල් තුරුහිසේ සිට භූමස්තකයෙහි පෙනෙන නොපෙනෙන තරමින් හිස ඔසවන්නා ළපටි පැලෑටිය තෙක් පළබර වන්නේ ලොවටම පුදන්නටය.. මිහිමව සනහාලමින් සිසිල බෙදමින් දිය කඳුරක් පවා ගලා බසින්නේ ලොවක පවස සංසිඳුවන්නටය. ස්වභාවදහමේ සියලු සංසිද්දීන් තුළින් බැලූ බැල්මට ගම්‍ය වන්නේ සරල සුගම බවක් වූවත් ඒවා සාක්ශාත්වීම තුළ ගැඹුරු හේතුඵලරූපී බවක් ඇත. එනම් හුදෙක්ම පරාර්ථචර්යාවමය. එයින් ලොවට පුදනවා මිස ඉන් ලබාගන්නා දෙයක් නැති තරම්ය.එලෙසම ලොවට දීම මිස ඉන් ගනු ගැන නොසිතා උත්තුංග පාරමිථාවේ පරාර්ථ සිතුවිල්ල ගැන ලොවට දේශනා කළේ අප ‍ගෞතම සම්මා සම්බුදුරදුන්මය. ඒ සම්බුද්ධත්වය ලබාගෙන ප්‍රථම ධර්මදූත කණ්ඩායම ලෙස රහතුන් වහන්සේලා සැට නමක් අමතමිනි. “මහනෙණි බොහෝ ජනයාගේ හිත සුව පිණිස මේ නියම්ගම් සිසාර ධර්ම චාරිකාවේ වඩින ලෙස ද දෙදෙනෙකු එක මග නොයන ලෙස ද උන්වහන්සේ දේශනා කළ සේක. බුද්ධ අනුශාසනාව එලෙසම ඉෂ්ට කරමින් අද්‍යතනයේ ද බුදු පුතුන් එමග යන්නේය. දේව වාදී යුරෝපයේ ග්‍රීක දෙවඟනගේ සුරතලිය වන් සයිප්‍රසයට ද එවන් එක් බුදු පුත්‍රයාණෝ නමක් වැඩම කළහ. අපට දැනෙන ලෙස පැවසුවහොත් සයිප්‍රසයට බුදුන්ගේ දහම් පණිවුඩය රැගෙන ආවේ බුදු පුතෙක්මය.මෙතැන් සිට ඇරඹෙන්නේ ඒ සදහම් චාරිකාවේ සුවඳ දිගහැරුමයි. මොරවක සෝරත හිමියන් සයිප්‍රසයට ගොඩබැස්සේ අප මෙන්ම කිසිවක් සතුව නොවේ. හිස් අතින් වුවත් උන්වහන්සේගේ සිත පිරී තිබුණේ උතුම් බලාපොරොත්තු ගොන්නකිනි. ඒ 2005 වසරයි. උන්වහන්සේගේ ආගමනයත් සමඟ සයිප්‍රසයට දහම් වසන්තයේ පෙරනිමිති පහළ වන්නට විය. 2005 වසරේ ජූලි මස 10 වැනි දින සයිප්‍රසයේ සීතා උද්‍යානය අතුරු සිදුරු නොමැතිව පිරී ඉතිරී ගියේ සදහම් සුවඳක් සොයමින් සිටියවුන් කෙතරම්දයි පසක් කරමිනි. ඒ ආනුභාවයෙන් සයිප්‍රසයේ බෞද්ෂ සංගමයක් ද ස්ථාපිත කෙරිනි. ස්විස්ටර්ලන්තයේ වැඩවසන ස්වාමින් වහන්සේ නමක් ඇතුලුව මහා සංඝරත්නයේ ආශිර්වාද මධ්‍යයේ එදින සයිප්‍රසය බුදු සසුනේ තවත් කේන්ද්‍රස්ථානයක් විය. සයිප්‍රසයට අමා වැසි වසින්නට වූයේ එතැන් සිටය.සුදු වතින් සැරසුනු දස දහස් ගණනක් සෙනඟ පිරිවරාගෙන සීතා උයනේ ඉඳිකළ දම් මණ්ඩපයක බුදු සුවඳ පතුරවන මල් පිපුනි. කුලී පදනමට ගත් ස්ථානයක බුදු කුටියක් නිමවා ලක්දිවෙන් වැඩම කළ බුදු පිළිම වහන්සේ තැම්පත්කොට පුද සත්කාර සියල්ල ද ඉටුකෙරිනි. සෙත් පිරිත් සජ්ජායනා මැද රෝපණය කළ පැළය අද නාඹර රුක්ෂයක් විලසින් අතු විහිදුවා නැගී සිටී. මූල බීජය ‍රෝපණය කිරීමේ සිට අතුපතර සිලිසිලිය නගමින් වැජඹෙන අද දින දක්වාම ඒ දෙස බලා සිටි මාගේ හිතට දැනෙන ශාන්තිය මෙපමනැක්යැයි කිව නොහැකි තරම්ය. රටක බුදු සසුනක් පිහිටවීමේ එවන් පූජනීය මොහොතකට සම්පත් දායකත්වයෙන් ශ්‍රම දායකත්වයෙන් සහභාගිවීමට වරම් ලැබෙන්නේ පෙර පිනක් නිසාම බව මෙහිලා සඳහන් කරනු කැමැත්තෙමි. ඒ මොහොත මා සන්තානයේ ද සදාතනික දහම් සමරුවක් ලෙස තැම්පත්ව හමාරය. එය මතක් වන වාරයක් පාසා සිත නිරාමිස ප්‍රීතියෙන් ඇලලී යයි.තමන් ශීලයේ පිහිටමින් අනෙකාවද ශීලයට යොමු කරවන්නට මඟ හෙළි කරමින් ක්‍රිස්තියානිය මූලික කරගත් රටක සමාජයක ඇවිදීම උඩුගං බලා පිහිනීමකි. බැලූ බැලූ අත කඳු මිස පල්ලම් දක්නට නොලැබිණි. එහෙත් ඒ අවදානමට මනා සූදානමකින් යුතුව ඉවසිලිමත්ව බුද්ධිමත්ව අපේ හාමුදුරුවන් පිය නගන සැටි ලෝකවාසී සියලු බෞද්ධයන්ට අපූරු ආදර්ශයකි.සිංහල සංස්කෘතියේ කේන්ද්‍රස්ථානය පන්සල බව නොරහසකි. අවිඳු අඳුර දුරලමින් එයින් දැල්වුණ බුදු දහම නම් පයන්සිලේ ආලෝකය අද විශ්වය පුරාම විහිදෙමින් පවතී. ලක්දිවේ චතුර ධර්ම කථිකයන් වහන්සේලා මෙන්ම අර්ථයෙන් දහමෙන් පෝශිත ස්වාමීන් වහන්සේලාවද සයිප්‍රසයට වැඩම කරවමින් එදා මෙදා තුර සිදුවූ විද ඇස අවදිකරවීමේ මහා ක්‍රියාදාමය අද සුවහසක් ජනී ජනයාගේ ආලෝකයටම හේතුවී ඇති බව පැහැදිලිය.එපමණක් නොව කලා රස හඳුනන ලක්දිවේ දක්ෂ පරිණත කලාකරුවන් කැන්දාගෙනවිත් වසරකට වරක් පවත්වන සිංහල අවුරුදු ගම්මානය මුලු ලෝකයේම ජීවත් වන්නන්ට පමණක් නොව සිංහල අවුරුද්ද නාඩගමක් කරගෙන ඇති ලංකාවට ද කදිම ආදර්ශයකි. ලක්දිවේ පවා වියැකී දියැවී ශේෂවී යන ජන ක්‍රීඩා ජන ගායනා ඇතුළු සියලු හරවත් තෙදවත් හෙළ දේශීය අභිමානය සයිප්‍රසයේ ලංකාරාමයට හිමිවී ඒ තුළ ආරක්ෂාවී ඇති බව ආඩම්බරයෙන් පවසන්නට අවශ්‍යමය. ඒ අරුමය පිළිබඳ තුඩ තුඩ රැව් පිළිරැව් දෙමින් දනන්ගේ ප්‍රසාදය හිමිවන විට රහසින් කඳුළක් පිස දමමින් සතුටු වන අවස්ථා මෙය ලියන මට ද නැතුවාම නොවේ.අව්වට වැස්සට දියවෙන යෞවනත්වය පමණක් නොව වින්ටර් සම්මර් ඍතු වලට දෑත්වල පිපෙන කර ගැට රටාවලින් ඔවුන් මේ පුදබිම සවිමත් කරවූ බව කවුරුත් දනිති. සමගියේ සවියෙන් අර්ථ සම්පන්න පුෂ්පයක් ඇත්නම් ඒ සයිප්‍රසයේ ශ්‍රී ලංකා බෞද්ධ සංගමයයි. නොහැක්කක් නොමැති බව ඔවුන් බොහෝ අවස්ථාවල පෙන්වා දී හමාරය. ඒ සියල්ලට පෙරගමන්කරු වන්නේ පන්සලේ වැඩ වසන නායක ස්වාමීන් වහන්සේත් අනෙකුත් ස්වාමීන් වහන්සේලාත්ය.ධර්මය පිපාසිත දනන්ගේ විඩාව සංසිඳුවමින් පුස්තකාලයක් ද මනාව කළමනාකරණය කරමින් ධර්මඥානය බෙදීමේ කර්තව්‍යයද මෙහිදී සිහිපත් කළ යුතුමය. එයින් ඵල නෙළා ගත්තෝ සිය දහස් ගණනකි. මනා ගිහි පැවිදි සම්බන්ධයක් පවත්වා ගනිමින් සියල්ලන්ගේම අධ්‍යාත්මය පෝෂණය කරමින් කාර්ය බහුල ජීවිතවලට සැනසිල්ලේ අමා වැසි පුරා වසර නවයක් පුරාවට වැස්සිනි. දිනෙන් දින මේ කර්තව්‍යය වැඩි දියුණු වූවා මිස අඩු වූයේ නැත. ගිහියන්ගේ දිවි මග සාධනීයව ඉහළ ස්තරයක රඳවන්නට දිවා රෑ නොබලා වෙහෙසවන පැලැම්පිටියේ මහින්ද පොඩි හාමුදුරුවන් ද මෙහිදී නමස්කාර පූර්වකව සිහි කළ යුතුමය.මෙලොව අවිද්‍යාව ඇසුරු කරන බහුතරයක් සහ නොයෙකුත් ප්‍රාතිහාර්ය වදන් පවසමින් දනන් මං මුලා කරවන මිනිසුන් පිරි යුගයක මේ බුදු පුතුන් සයිප්‍රසයේ ශ්‍රී ලංකාරාමය තුළ සිදු කරන හරවත් සමාජ සත්කාරයන් අභිමානනීයය. ප්‍රශංසනීයය. ඇගයුම් කළ යුතුමය. විදේශිකයින් පවා පැමිණ දහම් සුවඳ විඳගෙන යන සයිප්‍රසයේ පිංකෙත චිරාත් කාලයක් පවතීවායි යන්න අප කාගේත් පැතුමය. පැහැදුණවුන්ගේ පැහැදීම වැඩි කරමින් නොපැහැදුණ උන්ගේ පැහැදීම ඇති කරමින් සම්බුද්ධ ශාසනය පවතින තාක් කල් මේ බිමද පවතීවා.දිනිති දීපිකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=aa14071311</link>
    <topic>තායිලන්තයේ දී මහත් හරසර මැද රෝපණය කළ බෝ සමිඳු...</topic>
    <author>බුද්ධික සංජීව</author>
    <content>තායිලන්ත රජ පවුලට අයත් රාජකීය විහාරස්ථානය වන ඓතිහාසික වට් අරූන් විහාරස්ථානයේ මෙන් ම එරට උතුරු ප්‍රාන්ත අනුනායක ස්වාමීන්ද්‍රයාණන් වහන්සේ ඇතුළු තවත් ස්වාමීන් වහන්සේලා 09 නමකගෙන් සැදුම්ලත් තායිලන්ත විශේෂ බෞද්ධ ධර්ම දූත කණ්ඩායමක් පසුගිය වෙසක් මාසයේදී මෙරට කරන ලද වන්දනාමය සංචාරයකදී ජනාධිපතිතුමන් හා අග්‍රාමාත්‍යතුමන් බැහැදුටහ. එම ගමනේදී කරන ලද ඉල්ලීමක ප්‍රතිඵලයක් වශයෙන් තායිලන්තය වෙත බෝධීන් වහන්සේ නමක් පූජා කරන්නට අවැසි කටයුතු සූදානම් කරන්නට යෙදුණි.මහත් ගෞරව බුහුමන් මධ්‍යයේ එදා පිළිගත් බෝ සමිඳුන්, බැංකොක් අගනගරයේ සිට කිලෝමීටර් 75 ක දුරකින් පිහිටි අයුත්තායා පළාතේ විශාලතම විහාරස්ථානය වන ‘වට් පයිලොම්’ විහාරස්ථානය වෙත පෙරහරකින් වැඩම කරවන ලද්දේ බොහෝ ජනකායකගේ සහභාගිත්වයකිනි‍. සුන්දර ගම් දනව් පසු කරමින් පුරා පැය දෙකකට ආසන්න ගමනකින් අනතුරුව අප එම විහාරස්ථානය වෙත සම්ප්‍රාප්ත වූ අතර, විහාරස්ථානයේ තනන ලද විශේෂ කුටියක තබා ‍බෝ සමිඳුන් වෙනුවෙන් සියක් නමක් වූ මහා සංඝරත්නය විසින් පිරිත් සජ්ඣායනා කර විශේෂ ආගමික වතාවත් පවත්වා පිරිත් පැන් ඉස ඉතාමත් ඉහළ පූජෝපහාරයක් දක්වන ලදී.බෝ සමිඳු රෝපණය කිරීමෙන් අනතුරුව තම දෙනෙතේ නැඟුණු සතුටු කඳුළු මැදින් උත්සව සභාව ඇමැතූ විහාරාධිපති අතිගෞරවාර්හ, පාරා සන්තුර්දමනුවට් නායක ස්වාමින්ද්‍රයාණන් වහන්සේ, ‘ශ්‍රී ලංකාවත් - තායිලන්තයත් අතර අනාදිමත් කාලයක් තිස්සේ පැවත එන සමීප සබඳතාවය හේතුවෙන් සංස්කෘතිකමය වශයෙන් මෙන් ම ශාසනික වශයෙන් ද දෙරට අතර බොහෝ දේ හුවමාරු කරගන්නට හැකියාව ලැබුණු බවත්, මෙලෙස බෝධීන් වහන්සේ නමක් ශ්‍රී ලංකාවෙන් පූජා කරන්නට කටයුතු කිරීම, තායිලන්ත බෞද්ධයන් වෙනුවෙන් දක්වන ලද විශේෂ ගරු සැලකිල්ලක් වශයෙන් තමන් වහන්සේ සිතන බවත් පැවසූහ. ඒ වෙනුවෙන් ශ්‍රී ලංකාවේ ගෞරවනීය ස්වාමීන්වහන්සේලාට මෙන් ම මහින්ද රාජපක්ෂ ජනාධිපතිතුමා ප්‍රධාන සියලු ශ්‍රී ලාංකිකයන්ට ස්තුතිවන්ත වන බවත් උන්වහන්සේ වැඩිදුරටත් ප්‍රකාශ කර සිටියහ.මෙම උත්සව අවස්ථාව වෙනුවෙන් විශේෂ ශුභාශිංසන පණිවිඩයක් එවා තිබූ මහින්ද රාජපක්ෂ ජනාධිපතිතුමා සිය පණිවිඩය ඔස්සේ පෙන්වා දී තිබුණේ, මෙලෙස පූජා කරන්නට යෙදුණු මෙම බෝධීන් වහන්සේ තායිලන්ත වැසියන්ගේ පුද සත්කාර මැදින් බොහෝ සරුසාරව වැඩෙන්නා සේ ම, දෙරටේ සබැඳියාවන් තව තවත් දලු දා වැඩෙන බවයි. එමෙන් ම, ආධ්‍යාත්මික පරිසරයක් තුළින් දීර්ඝකාලීන සාමයක් හා මිත්‍රත්වයක් පවත්වාගෙන යාමට අවශ්‍ය වපසරිය ගොඩනැ‍ඟෙන බවත් එම පණිවිඩයේ වැඩිදුරටත් සඳහන් විණි.බුද්ධික සංජීවජනාධිපති මාධ්‍ය සම්බන්ධීකරණ නිලධාරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=aa14071312</link>
    <topic>නිදහස් චතුරස්‍රයේ නව ඉදිකිරීම් දෙවැනි අදියර අද ඇරේ</topic>
    <author/>
    <content>කොළඹ නිදහස් මාවතේ නිදහස් චතුරස්‍රයේ දෙවැනි අදියරේ ඉදිකිරීම් මහින්ද රාජපක්ෂ ජනාධිපතිතුමා අතින් අද (13) පස්වරු 4 ට විවෘත කෙරේ.විගණකාධිපති කාර්යාලය නාගරික සංවර්ධන අධිකාරියේ කාර්යාලයක් හා රස පරීක්ෂක දෙපාර්තමේන්තුවේ කාර්යාලය මෙහි පැරැණි ගොඩනැඟිලිවල පිහිටා තිබුණ අතර එම ගොඩනැඟිලිවල ආකෘතිය වෙනස් නොකර සංරක්ෂණය කරගනිමින් නිදහස් චතුරස්‍රයේ දෙවැනි අදියරේ ගොඩනැඟිලි නවීකරණය කිරීමේ කටයුතු යුද හමුදාව විසින් නාගරික සංවර්ධන අධිකාරියේ මෙහෙයවීමෙන් සිදු කරනු ලැබිණි.අද විවෘත කරන නව ගොඩනැඟිලි සංකීර්ණයේ සාප්පු සංකීර්ණ සඳහා ද ඉඩ වෙන් කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=ab1407131</link>
    <topic>රටක නීතියට පිටින් වැඩකරන්න එන්ජීඕවලට බැහැ</topic>
    <author>සංවාද සටහන</author>
    <content>- මහාචාර්ය ගාමිණී සමරනායකරාජ්‍ය නොවන සංවිධාන කියන්නේ අද පවතින ගෝලීය ක්‍රමය අනුව ලොව පිළිගත් සංවිධාන ක්‍රමයක්.මෑත භාගය තුළ රාජ්‍ය නොවන සංවිධාන යන සංවිධාන (එන්ජීඕ) ව්‍යූහය ලෝකය පුරා හතු පිපෙන්නාක් මෙන් ව්‍යාප්ත වෙලා තිබෙනවා.ඒ කිසිදු රාජ්‍ය නොවන සංවිධානයකට හැකියාවක් නැහැ තවත් රටක ජාතියට රටේ ආරක්ෂාවට එරෙහිව පිළිගත් අරමුණුවලට පිටින් ගොස් ඒ රටේ දේශපාලන විරුද්ධ ක්‍රියා ක්‍රියාත්මක කිරීමට.ශ්‍රී ලංකාව තුළ රාජ්‍ය නොවන සංවිධාන සම්බන්ධයෙන් පවත්නා නීතිය අසූ ගණන්වලින් පටන් අරන් පසුව අවස්ථා කීපයක සංශෝධනය කරල තියනවා.මේ නීතිවල තියන මුඛ්‍ය අදහස තමයි රාජ්‍ය නොවන සංවිධානවල මූලික අරමුණුවලට වෙනස්ව ඔවුන්ට කටයුතු කරන්න බැහැ කියන කාරණාව.මෑතක ආරක්ෂක අමාත්‍යාංශය යටතේ ඇති රාජ්‍ය නොවන සංවිධාන පිළිබඳ මහලේකම් කාර්යාලය මේ රාජ්‍ය නොවන සංවිධානවලට තමන් පිළිගත් අරමුණු මිස ඉන් පරිබාහිර කරුණුවලට යොමුවෙන්න එපාය කියල දුන්න පණිවුඩයට ඇතැම් රාජ්‍ය නොවන සංවිධාන වැරැදි අර්ථකථනයක් දීල ලෝකෙම නොමඟ යවන්න ගන්න උත්සාහයක් අද පේන්න තියනවා.මා හිතන්නේ තමන්ගේ අරමුණු අනුව කටයුතු කරන්න කියල නිකුත් කරපු ප්‍රකාශනයකින් ඒ පිළිගත්ත අරමුණු හා ප්‍රතිපත්ති අනුව කටයුතු කරන රාජ්‍ය නොවන ආයතනවලට කලබල වෙන්න කිසිදු හේතුවක් නැහැ. කලබල වෙනව නම් එසේ විය යුත්තේ එසේ නොකරන කුමන්ත්‍රණකාරී ලෙස කටයුතු කරන රාජ්‍ය නොවන සංවිධාන පමණයි කියලයි මා කල්පනා කරන්නේ.රාජ්‍ය නොවන සංවිධානවලින් හැම ආයතනයක්ම මේ චෝදනාවන්ට ලක් නොවන බවත් කිව යුතුයි.අපි දන්න ප්‍රජා මට්ටමේ බිම් මට්ටමේ කටයුතු කරන ග්‍රාමීය ජනතාව ප්‍රජා සංවර්ධනය මුල්කරගෙන කටයුතු කරන රාජ්‍ය නොවන සංවිධාන බොහොමයක් තියනවා. මේ ආයතන බොහොමයක් විවේචනවලට ලක් නොවී විනිවිදභාවයකින් කටයුතු කරගෙන යන බවත් අපි පිළිගත යුතුයි. ‍රටවැසියන් මුහුණදෙන ස්වාභාවික විපත්වලදී වගේ රටවැසියා‍ෙග් ජීවිත ආරක්ෂාව වගේ කටයුතුවලට මේ රාජ්‍ය නොවන සංවිධාන යුහුසුලුව කාර්යක්ෂමතාවයකින් කටයුතු කරන අවස්ථා අපි මේ රටේ විතරක් නෙවෙයි වෙනත් රටවලට මුහුණදීමට සිදුවූ විපත්වලදීත් ක්‍රියා කළ ආකාරය දැකල තියනවා.2004 සුනාමි විපත සිදුවූ අවස්ථ‍ාවේදී ක්ෂණිකවත් එම විපතෙන් පසුවත් සහනාධාර හා සුබසාධන පහසුකම් සපයන්න මුල් වුණේ රාජ්‍ය නොවන සංවිධාන. මම හිතන්නේ මේ වගේ සුබසාධනය සලසන රාජ්‍ය නොවන සංවිධාන ගැන කාටවත් ගැටලුවක් නැහැ. ගැටලුව පැන නැඟී ඇත්තේ මෙරට හා පිටරට ප්‍රතිපත්ති නැතිනම් මිනිස් අයිතිවාසිකම් හා යහපාලනය වගේ දේවල් ගැන කටයුතු කරනවා කියන රාජ්‍ය නොවන සංවිධාන ගැන. ඇතැම් විට මේ රාජ්‍ය නොවන සංවිධාන ව්‍යූහයේමත් යහපාලනය තියනවද කියල අපි දන්නේ නැහැ.පවතින රජය වෙනස් කිරීම (රෙජිම් චේන්ජ්) වගේ දේශපාලන අරමුණු අනුව කටයුතු කරන රාජ්‍ය නොවන සංවිධාන ජාලයක් මෙරට විතරක් නෙවෙයි අරාබි රටවල් ඇතුළු රටවල් සමූහයක ක්‍රියාත්මක වුණ බව අපි දන්නවා.මෙරට යුද්ධය පැවැති සමයේ සාමය සඳහා කටයුතු කරන බව කියමින් එල්ටීටීඊය දුර්වල කිරීමට බාධා වන අයුරින් මෙරට ක්‍රියාත්මක වූ ඊනියා සාම රාජ්‍ය නොවන සංවිධාන තිබුණා. සාමය අරමුණෙන් පිටරටවලින් මුදල් ලබාගෙන මෙරට යුද්ධය දිග්ගස්සන්නයි ඔවුන් කටයුතු කරන බව පෙනී ගියේ.රහස් න්‍යාය පත්‍ර අනුව කටයුතු කරන රාජ්‍ය නොවන සංවිධාන එදත් අදත් රටක ආරක්ෂාවට ඒ රටේ පැවැත්මට තර්ජනයක්. මෙවැනි රාජ්‍ය නොවන සංවිධාන එළිපිට වෙන දෙයක් ගැන කිව්වත් ඔවුන් ඇත්තටම විදේශ මුදල් ලබාගෙන කටයුතු කරන්නේ කූට අරමුණු ඇතිවයි.එවැනි කූට අරමුණු සහිතව කටයුතු කරන රාජ්‍ය නොවන සංවිධානවල කටයුතු කොහෙ වුණත් මතභේදාත්මකයි.මට මතකයි එක් අවස්ථාවක ඇමෙරිකා එක්සත් ජනපදයේ ජනාධිපතිවරණයේ දී ප්‍රජාතන්ත්‍රවාදී පක්ෂයෙන් තරග කළ ඇල්ගෝ මහතා සමූහාණ්ඩු පක්ෂයෙන් තරග කල බුෂ් මහතා පැරදවූ බවට ප්‍රචාරයක් ගියා. ඒ පිළිබඳව පසුව කමිටුවකින් ද පරීක්ෂා කෙරුණා. ඒ කමිටුවේ වාර්තාව පළවීමට තිබුණේ 2001 සැප්තැම්බර් 11 වැනිදා ඇමෙරිකා ලෝක වෙළෙඳපොළට ප්‍රහාරය එල්ල වූ දිනයේදීයි. මෙම ප්‍රහාරයත් සමඟ එම කමිටු වාර්තාවත් යටපත් වුණ බව දැනගන්න ලැබුණා.ඒ ඒ රටවල ප්‍රජාතන්ත්‍රවාදයේ ස්වභාවය විවිධයි.ලිබරල්වාදීන් ප්‍රජාතන්ත්‍රවාදය ගැන සැක පහළ කරනවා. පැරණි ග්‍රීක ශිෂ්ටාචාරයේ සිට ජේ.එස්.මිල්ටන් දක්වා ලිබරල්වාදීන් ප්‍රජාතන්ත්‍රවාදය ගැන සැක පහළ කළා. දෙවන ලෝක යුද්ධයෙන් පසුවයි ප්‍රජාතන්ත්‍රවාදී ආණ්ඩු ක්‍රම සම්පාදනය ගැන ඇල්මක් බැඳීමක් පෙන්නුම් කළේ.කිසිම රටක ප්‍රජාතන්ත්‍රවාදී ආණ්ඩු එක දවසකින් එක රාත්‍රියකින් ඇතිවන්නේ නැහැ. 1948 නිදහස දිනා ගැනීමට කලින් අවුරුදු 450ක කාලයක් මේ රටේ යටත් විජිත පාලනයක් තිබුණා. ඒක ප්‍රජාතන්ත්‍ර විරෝධී ආණ්ඩුවක්.1948 නිදහස දිනාගත් පසු තමයි මේ රටේ ප්‍රජාතන්ත්‍රවාදී ආණ්ඩු විකාශනය සිදුවුණේ. රහස් කුමන්ත්‍රණ හෝ ආයුධ සන්නද්ධ කැරලි මාර්ගයෙන් ආණ්ඩු වෙනස් කිරීම ප්‍රජාතන්ත්‍රවාදයට සම්බන්ධ ව්‍යාපාර නොවෙයි. ලංකාවේ ආණ්ඩු නිදහස දිනාගත් දා ඉඳලම නිදහස් ඡන්‍දයෙනුයි වෙනස් කරනු ලැබු‍ෙව්. විවිධ දුෂ්කරතාවලට මුහුණ දීල උතුරේ සන්නද්ධ කැරලි, දකුණේ සන්නද්ධ කැරලි අවස්ථා කීපයක පැනනැඟුණත් එම ප්‍රජාතන්ත්‍රවාදයේ සතුරන් පරාජය කරල නිදහස් ඡන්ද ක්‍රමය දිගටම රැකගන්න මේ රට සමත් වෙලා තියනවා.1931 මෙරටට සර්වජන ඡන්ද අයිතිය ලැබුණා. ඡන්ද අයිතිය ගැන මේ රටේ ජනතාව හොඳින් දන්නවා. පිටරටකින් කොහෙවත් තියන සංවිධානවලට සල්ලි දීල මේ රටේ ඡන්ද අයිතිය ගැන ඡන්දදායකයට කියාදෙන්න දෙයක් නැහැ.ඉන්දියාවේ වුණත් රාජ්‍ය නොවන සංවිධාන ක්‍රියාත්මක වෙන්නේ එරට ආණ්ඩුවේ සුපරීක්ෂණය යටතේ. චීනයෙත් කොහෙත් එහෙමයි. ඒ සුපරීක්ෂණය මත තමයි රාජ්‍ය නොවන සංවිධානවලට ක්‍රියාත්මක වෙන්න පුළුවන්. නැතුව රාජ්‍ය නොවන සංවිධානවලට විදේශ මුදල් අරගෙන ඕන ඕන දේවල් කරන්න රටක ආණ්ඩුවකට ඉඩ දෙන්න පුළුවන් කමක් නැහැ. ඒකයි හැම විටම රාජ්‍ය නොවන සංවිධාන අරමුණ අනුවම ක්‍රියා කරන්න ඕන කියන්නේ.විශේෂයෙන්ම මේ රටේ ඡන්ද බලය ලැබුණ දා ඉඳන් ආණ්ඩු බලය මාරු වුණේ ජනතා කැමැත්ත අනුවයි.මැතිවරණ දේශපාලනය ගැන රටේ ජනතාව හොඳ පරිණතභාවයකින් කටයුතු කරන නිසා අමුතුවෙන් ඡන්දදායකයා දැනුවත් කරන්න දෙයක් නැහැ. ඒ මුවාවෙන් ජනතාවට අවබෝධයක් දෙන මුවාවෙන් මේ රටේ රාජ්‍ය නොවන සංවිධානවලට ඩොලර් පොම්ප කරල රජය වෙනස් කරන්න යම් රටක් සූදානම් වෙනව නම් ඒකට ඉඩදෙන්න කොයිම රටක ආණ්ඩුවකටත් පුළුවන්කමක් නැහැ. එවැන්නකින් සිදුවන්නේ විදේශ මුදල් යොදවා ඒ රටේ රජය වෙනස් කිරීමෙන් ඒ රටේ ස්වෛරීභාවය හා ස්වාධිපත්‍යය උල්ලංඝනය කිරීමයි.ඒ නිසා රාජ්‍ය නොවන සංවිධානවල අරමුණු රටේ දියුණුවට රටේ පැවැත්මට හානියක් වෙන්න බැහැ. ඒවායේ කටයුතු රටට හානියක් නොවන ආකාරයට විය යුතුයි.අපි ත්‍රස්තවාදයෙන් අවුරුදු තිහක් බැටකාපු ජනතාවක් ඉන්න රටක්. නැවත මේ රට අස්ථාවර කරන්න දිනාගත්ත ස්ථාවරත්වය නැතිකරන්න කිසිවකුට ඉඩ දිය නොහැකියි.මහජන කැමැත්ත තුළ තමයි මේ රටේ පාලකයා හෝ ආණ්ඩුව වෙනස් වෙන්නේ. මහජන කැමැත්ත ඇතිතාක් ජනාධිපතිවරයාට හෝ ආණ්ඩුවට මේ රටේ පාලනය ගෙන යන්න පුළුවන්. ඒ මහජන කැමැත්ත ගිලිහුණා නම් ඒ පාලනය තවදුරටත් ගෙනියන්න බැහැ. එසේ තිබියදී මහජන කැමැත්ත නැති පාලකයෙක් හෝ පාලනයක් ගේන්න විදේශ රටක් මුදල් යොදවල බලහත්කාරකමක් කරන්න හදනව නම් ඒක සාපරාධී ක්‍රියාවක් වශයෙන් සැලකිය හැකියි.අද වෙනකොට බොහෝ රටවල ඒ රටවල සංවිධාන යොදාගෙන මේ බටහිර කුමන්ත්‍රණකාරී රටවලින් ලැබෙන මුදල් හා ආයුධ මත ක්‍රියාත්මක වන කල්ලි ඒ රටවල නීත්‍යානුකූල පාලනයට විරුද්ධව කැරලි ක්‍රියාත්මක කරමින් සිටිනවා. ඒ රටවල ආණ්ඩුවලට විරුද්ධ අවිගැනීම් වගේම මෙසේ අවිගත් එකිනෙකාට විරුද්ධ කල්ලි අතරත් ගැටුම් වාර්තා වෙනවා.ශ්‍රී ලංකාව ඉතාම අමාරුවෙන් දිනාගත් සාමය බිඳ දමන්න දැනටමත් බටහිර රටවල යෝජනා මත ගෙන ආ පරීක්ෂණ කොමිසමක් ක්‍රියාත්මක කරන්න උත්සහයක් තියනවා. මේ කණ්ඩායමට රට තුළට එන්න ඉල්ලීම් කෙරෙන අතරයි රාජ්‍ය නොවන සංවිධානවලට ඇමෙරිකාවෙන් සල්ලි පොම්ප කරන්න හදන කතාව පැතිර ගියේ.ඇමෙරිකාව කැමැති නැහැ කියල මේ රටේ ජන කැමැත්ත කෙනෙක් ඔවුන් ගේ සල්ලි යොදවල ජනමතය අවුල් කරල නායකයෙක් කරන්න බැහැ. ජනතාව තමන් කැමැති නැති නායකයෙක් විදේශ රටවල්වලින් මුදල් බෙදුව කියල මේ රටේ නායකයා කරන්න කැමැත්ත දෙයි කියල කොහොමවත් විශ්වාස කරන්න බැහැ. මේ ර‍ටට සාමය දිනාදුන් නායකයාට පමණයි අදත් ජනතා කැමැත්ත තිබෙන්නේ. තමන්ගේ සල්ලි මත රූකඩ නායකයන් ගෙනැවිත් බටහිර රටවල් ක්‍රියාත්මක කරන්න හදන නව යටත්විජිතවාදී අදහස්වලට අපේ රට කෙසේවත් හිස නොනැමිය යුතු බවයි කිවයුත්තේ.සංවාද සටහනසරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=ab1407132</link>
    <topic>මුල්ම හිතවත්කම් හිතින් මැකිලා යන්නේ නෑ</topic>
    <author>චන්දන බණ්ඩාර</author>
    <content>මංගල - අනුර සහ තිලංග මන්ත්‍රීන්ට කියයිගිය සතියේදී පුත්තලම දිස්ත්‍රික් සම්බන්ධීකරණ කමිටු රැස්වීමට ජනාධිපතිතුමා සහභාගී වුණේය. ඉන් අනතුරුව ජනාධිපතිතුමා කෙළින්ම පැමිණියේ පාර්ලිමේන්තුවටය. ඉන් අනතුරුව ජනාධිපතිතුමා පාර්ලිමේන්තුවේ පිහිටි ශ්‍රීමහා බෝධීන්වහන්සේගේ ශාඛා බෝධීන්වහන්සේට වසර දහයක් පිරීම නිමිත්තෙන් එයද සිහිපත් කරමින් වන්දනාමාන සිදු කළේය.ඉන් අනතුරුව ජනාධිපතිතුමා පාර්ලිමේන්තුවේ ජනාධිපති කාර්යාලයට පැමිණියේ පාර්ලිමේන්තුවේ එදිනට නියමිත වැඩසටහන් ගැන අවධානයට යොමු කොට ඉන් අනතුරුව පාර්ලිමේන්තු සභා ගර්භයට පිවිසීමටය. ඒ වෙන විට ජනාධිපතිතුමාගේ පැමිණීම නිසා මැති ඇමැතිවරු රැසක්ම පාර්ලිමේන්තුවේ ජනාධිපති කාර්යාලටය පැමිණ සිටියහ.නිමල් සිරිපාලද සිල්වා, අනුර ප්‍රියදර්ශන යාපා, ටි.බී ඒකනායක, ජගත් පුෂ්පකුමාර , නියෝජ්‍ය කථානායක චන්දිම වීරක්කොඩි, සරත් ගුණරත්න, ලොහාන් රත්වත්තේ, ජේ.ආර්.පී සුරියප්පෙරුම සහ තිලංග සුමතිපාල මැති ඇමැතිවරු ඒ අතර වුහ.අතීත දේශපාලන කථා සහ තවත් කථා මැද එම අවස්ථාව සියළු දෙනාටම සිටියේ සතුටිනි. " සර් මාස තුනකට වරක් නෙමෙයි. මාසයකට සැරයක්වත් පාර්ලිමේන්තුවට එනවා නම් මොන තරම් වටිනවාද? " අනුර ප්‍රියදර්ශන ඇමැතිවරයා ජනාධිපතිතුමාට කීවේය." ඔව් මං එහෙම එන්ඩ ආසයි. වෙලාව තමයි ප්‍රශ්නය." ජනාධිපතිතුමා කීවේය." සර්. විපක්ෂයේ ප්‍රධාන සංවිධායක ජෝන් අමරතුංග මන්ත්‍රීතුමා ශල්‍ය කර්මයකට ලක් කරලා රෝහල්ගත කරලා ඉන්නවා. " සරත් වීරසේකර නියෝජ්‍ය ඇමැතිවරයා ජනාධිපතිතුමාට කියා සිටියේය." එයා හොඳ මනුස්සයා. අපිත් බලන්ඩ යන්ඩ ඕනෑ. " ජේ.අර්.පී සුරියප්පෙරුම මන්ත්‍රීවරයා කියා සිටියේය. " ඒක තමයි එතුමා විපක්ෂයේ වුණාට අපිට මුණ ගැහෙන හැම වෙලාවකම එතුමා අවංකවම හිනා වෙලා කථා කරනවා. එතුමා සුන්දර මනුස්සයෙක් " ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ කීවේය." ජෝන් අමරතුංග මන්ත්‍රීතුමා මං දන්නේ බොහොම කාලයක ඉදලා. මාත් එතුමා බලන්ඩ යන්ඩ ඕනෑ." ජනාධිපතිතුමා කියා සිටියේය." සර් සමහර සුද්දෝ අපේ රටට එරෙහිව කරන වැඩ ඉවරයක් නෑ. සමහරුන් අපේ රටේ ජනතාවට පැය ගණන් දේශන තියාගෙන යනවා. " නියෝජ්‍ය කථානායක චන්දිම වීරක්කොඩි කීවේ සිය ජංගම දුරකථනයෙන් වෙබ් අඩවියකට ගොස් එවැනි සුද්දකුගේ කථාවක් ජනාධිපතිතුමාට පෙන්වා දෙමිනි." ඕවා නතර කරන එක පහසු නෑ. සමහර විදේශිකයෝ එහෙම කරද්දී අපේම රටේ සමහර අයත් ඕකම කරන එකනේ ප්‍රශ්නය " ජනාධිපතිතුමා කීවේය." අද පත්තරවල මුල් පිටුවල මගෙයි මංගලගෙයි පින්තූර දාලා හැමෝම මගෙන් එක එක දේවල් අහනවා. " ජනාධිපතිතුමා කියා සිටියේ සිනා සෙමිනි. ජනාධිපතිතුමා එසේ කියන විට අනුර ප්‍රියදර්ශන යාපා , පවිත්‍රා වන්නිආරච්චි , නියෝජ්‍ය කථානායක චන්දිම වීරක්කොඩි , ඒ එල්.එම් අතාවුල්ලා , තිලංග සුමතිපාල යන මැති ඇමැතිවරුද ජනාධිපතිතුමාගේ කාර්යාලයේ රැදි සිටියහ." සර් දැන් මට පැය භාගයකට කලින් මංගල සමරවීර මන්ත්‍රීතුමා මුණ ගැහුණා. ජනාධිපතිතුමාටයි ආණ්ඩුවටයි බණිමින් රට වටේ ගියාට ජනාධිපතිතුමා හමු වුණාම ඔක්කොම අමතක වුණා නේද කියලා මං මංගලගෙන් විහිළුවට ඇහුවා. " පාර්ලිමේන්තු මන්ත්‍රී තිලංග සුමතිපාල ජනාධිපතිතුමාට කියන විට ජනාධිපතිතුමාද සිනහ වෙමින් එය අසාගෙන සිටියේය." ඉතින් මංගල මොනවද කිව්වේ තිලංග" ජනාධිපතිතුමා විමසා සිටියේය. " සර් මංගල කිව්වා ඔව් ඉතින් ජනාධිපතිතුමා හමු වුණාම හිනා වෙලා කථා බහ නොකර බැහැ. පරණ යාළුකම් අමතක කරන්නවත් අමතක වෙන්නේවත් නෑ කියලා. " තිලංග සුමතිපාල මන්ත්‍රීවරයා කියා සිටියේය." මං මොකටද ඒ අයත් එක්ක තරහා වෙන්නේ තිලංග. ඒ අයට හොඳ නම් ඕන දෙයක් කරපුවාවේ . දැන් මට එයාලා විරුද්ධ වෙන්ඩ පුළුවන්. නමුත් ඒ කාලයේ අපි හොඳ මිත්‍රයෝ.මං තරහ තියාගෙන ඉන්න කෙනෙක් නෙමෙයි. මේ රටේ මිනිස්සු අපි එක්ක ඉන්නවානම් අපි මොකටද කාත් එක්කවත් තරහා වෙලා ඉන්නේ. මොකටද හිත අපිරිසුදු කරගෙන අසනීප හදා ගන්නේ." ඒ එක්කම පවිත්‍රා වන්නිආරච්චි ඇමැතිවරිය ජනාධිපතිතුමාගෙන් ඇසුයේ " සර් සුබ ආරංචියක් ලඟ ලඟම එනවා නේද "කියාය. ඒ සමගම ජනාධිපතිතුමා කථා කළේ හැඟීම් බරවය." මං මංගලට එක අමාත්‍යාංශයක් විතරක් නෙමෙයි අමාත්‍යාංශ තුනක්ම දුන්නා. විදේශ කටයුතු පිළිබද කැබිනට් ඇමැතිවරයා කියන්නේ මොන තරම් බලවත් ඇමැතිකමක්ද?. ඒ මදිවට තවත් අමාත්‍යාංශ දෙකක් එක්ක. " ජනාධිපතිතුමා කියා සිටියේය." අනික තමයි. ඒවා ඉතින් එක එක්කෙනාගේ වෙලාව අනුව වෙන්නේ. ඒවා ගැන වැඩිය හිතන්ඩ ඕනේ නෑ. ඒක තමයි මං හැම වෙලාවකම කියන්නේ. ඕන කෙනෙකුට මං ළඟට එන්ඩත් පුළුවන්. ඉන්න බැරි නම් යන්ඩත් පුළුවන්. ගියාට තරහකුත් නෑ. ගිය කෙනෙකුට ආයෙත් එන්ඩ බාධාවකුත් නෑ. " ජනාධිපතිතුමා කියා සිටියේය." සර්. මංගලගේ යාළුවෝ තමයි එතුමා නොමග යැව්වේ " මේ කථා මැද නියෝජ්‍ය කථානායක චන්දිම වීරක්කොඩි කියා සිටියේය.එ.ජා.ප පාර්ලිමේන්තු මන්ත්‍රී මංගල සමරවීර සහ ජනාධිපතිතුමා ගැන ගිය සතියේ මාධ්‍යවල කථාබහට ලක් වීය. ඒ ජනාධිපතිතුමාට මංගල සමරවීර මන්ත්‍රීවරයා විවාහ මංගල උත්සවයකදී මුණ ගැසීම නිසාය. මේ විවාහ මංගල උත්සවය පැවැතියේ කොළඹ තරු පන්තියේ හෝටලයකදීය. මධ්‍යම පළාත් සභාවේ එක්සත් ජාතික පක්ෂ මන්ත්‍රීනී චිත්‍රා මන්තිලක සහ ව්‍යාපාරිකයෙකු වෙන ගාමිණී අබේරත්න නොහොත් ටැක්සි අබේ යන දෙපළගේ දියණියගේ විවාහ මංගල උත්සවයේදී මේ හමුවීම සිදු වීය.විවාහයේ සාක්ෂි කරුවන් ලෙස අස්සන් කරනු ලැබුයේ ජනාධිපතිතුමා සහ විපක්ෂ නායක රනිල් වික්‍රමසිංහයි. එ‍.ජා.ප පාර්ලිමේන්තු මන්ත්‍රී මංගල සමරවීර සහ එ.ජා.ප යේ තවත් මන්ත්‍රීවරු සහ ආණ්ඩුවේ ඇමැතිවරුද මේ මංගල උත්සවයට පැමිණ සිටියහ.මේ මංගල උත්සවයේදී ඇතැමුන් මනාල යුවළ වෙත ගොස් සුභ පතද්දි තවත් අය ජනාධිපතිතුමා අසළට ගොස් එතුමන් සමග කථා බහ කරනු දක්නට ලැබිණි. ඒ වෙන විට මංගල සමරවීර, විපක්ෂ නායක රනිල් වික්‍රමසිංහ සහ තවත් එ.ජා.ප මන්ත්‍රීවරු තවත් මේසයක අල්ලාප සල්ලාපයේ යෙදී සිටියහ. මේ අතරතුර ජනාධිපතිතුමා විවාහ මංගල උත්සවයේ සිටි ඇතැම් පිරිස් සිටින මේස වෙත ගමන් කරමින් සුහද ලෙස කථා බහ කරන්නටද අමතක නොකළේය.මේ අතරතුර ජනාධිපතිතුමා‍ ගියේ විපක්ෂ නායක සහ එ.ජා.ප මන්ත්‍රී මංගල සමරවීර සිටි මේසය වෙතටය. ජනාධිපතිතුමා මංගල සමරවීර මන්ත්‍රීවරයා සිටි ‍මේසය අසළට ගිය විට මංගල සමරවිර මන්ත්‍රීවරයා ඇතුළු පිරිස ජනාධිපතිතුමාට අචාර කරමින් සිය අසුන්වලින් නැගී සිටියහ.ජනාධිපතිතුමාත් මංගල සමරවීර මන්ත්‍රීවරයාත් දෙස ඒ සමගම කාගේත් අවධානය යොමු වීය. ජනාධිපතිතුමා මංගල සමරවීර මන්ත්‍රීවරයාගේ අතින් අල්ලාගෙන සුහද ලෙස විහිළු තහළු කරමින් කතා බහ කළේය. මේ සිදුවීම ඉන් පසු දිනයේ පුවත්පත් රැසකම මුල් පිටුවේ ඡායාරූපය ලෙස පලවී තිබුණේය.එම ඡායාරූපය පුවත්පත් මුල් පිටුවල පළවු පසුව ඒ හා සම්බන්දව විවිධ කථාද පැතිර ගියේය. ඒ මංගල සමරවීර මන්ත්‍රීවරයා ආණ්ඩුවට ඒමේ ප්‍රවණතාව ගැන සදහන් කරමිනි. මේ කථාව පාර්ලිමේන්තුවේ මැති ඇමැතිවරු අතරද පැතිර ගියේය.මේ අතරතුර ගිය සතියේදී පාර්ලිමේන්තු කොරිඩෝවේදී පාර්ලිමේන්තු මන්ත්‍රී තිලංග සුමතිපාලට එ.ජා.ප පාර්ලිමේන්තු මන්ත්‍රී මංගල සමරවීර සහ ජනතා විමුක්ති පෙරමුණේ නායක පාර්ලිමේන්තු මන්ත්‍රී අනුර කුමාර දිසානායක මුණ ගැසුණේය. මංගල සමරවීර මන්ත්‍රීවරයා දුටු සැණින් තිලංග සුමතිපාල මන්ත්‍රීවරයා මංගල සමරවීර මන්ත්‍රීවරයාට විහිළුවක් කළේය." රට වටේට ගිහින් ජනාධිපතිතුමාටයි රජයටයි ඔයා බැන්නට අපි දැක්කානේ ඔයාගේ වැඩ ගැන. " තිලංග මන්ත්‍රීවරයා මංගල සමරවීර මන්ත්‍රීවරයාට සිනහ වෙමින් කීවේය." මුල්ම හිතවත්කම් කවදාවත්ම හිතින් මැකිලා යන්නේ නෑනේ. " මංගල සමරවීර මන්ත්‍රීවරයා සිනහ වෙමින් ඉංග්‍රීසි භාෂාවෙන් කීවේය.පසුගිය අඟහරුවාදා ශ්‍රී ලංකා නිදහස් පක්ෂ තරුණ සංවිධාන රැස්වීම් මාලාවේ දෙවන අදියර ලෙස හිනිඳුම ආසනයේ නෙළුව දෙල්ලුවින් උදේ 9.00 ට ආරම්භ වීය. මේ රැස්වීම් මාලාව සවස 6.00 ට පිටිගල නගරයේදී පැවති රැස්වීමකින් අවසන් විය.මෙහි නිල් බලකාය වෙනුවෙන් සංවිධාන කටයුතු පියසේන ගමගේ ඇමැතිවරයාගේ උපදෙස් අනුව පළාත් සභා මන්ත්‍රී රන්දිම ගමගේ ඇතුළු තරුණ තරුණියන් ඉතාමත් උද්යෝගයෙන් හා කාර්යක්ෂමව සංවිධානය කර තිබුණි.නාමල් රාජපක්ෂ මන්ත්‍රීතුමා, මනූෂ නානායක්කාර, උදිත ලොකු බණ්ඩාර, ශෙහාන් සේමසිංහ, කනක හේරත් යන පාර්ලිමේන්තු මන්ත්‍රීවරුන් මෙන්ම ඉසුරු දොඩන්ගොඩ, කංචන විජේසේකර ප්‍රමුඛ පළාත් සභා මන්ත්‍රීවරුන් පිරිස ඉතා උනන්දුවෙන් රැස්වීම් කටයුතු මෙහෙයවමින් එහි සංවිධාන කටයුතු වලට එකතු වී සිටියහ.බදාදා රාත්‍රියේ නිල් බලකායේ සතියකට වරක් පැවැත්වෙන මෙහෙයුම් කමිටු රැස්වීමට ප්‍රථමයෙන් නාමල් රාජපක්ෂ ප්‍රමුඛ තරුණ මන්ත්‍රීවරුන්ට ශ්‍රී ලංකාවේ දිස්ත්‍රික් මට්ටමින් පැමිණි තරුණ නායක නායිකාවන් 200 කට වැඩි ප්‍රමාණයක් මුණ ගැසීමට සහ ඔවුන් සමග අදහස් හුවමාරු කර ගැනීමට අවස්ථාව ලැබුණි. මුලින් පැය භාගයකට පමණක සීමා කර තිබූ හමුව පැය 3 කට වැඩි කාලයක් ඉතා උණුසුම්ව ඇදී ගියේ දිස්ත්‍රික්ක වලින් පැමිණි තරුණ නායක නායිකාවන් නාමල් මන්ත්‍රීතුමා ප්‍රමුඛ තරුණ මන්ත්‍රීවරුන්ගෙන් සහ තරුණ මන්ත්‍රීවරියන්ගෙන් නොයෙකුත් ප්‍රශ්න විමසීමට පටන් ගත් නිසාය.උපේක්ෂා ස්වර්ණමාලි මන්ත්‍රීතුමියගෙන් සිනමාවට, කලාවට රජය දක්වන සහයෝගය පිළිබඳ ප්‍රශ්න කළ තරුණ තරුණියන් නාමල් මන්ත්‍රිවරයාගෙන් වරක් ඇසුවේ දේශපාලනඥයන්ගේ දරුවන් වැඩි ප්‍රමාණයක් ශ්‍රී ලංකාවේ දේශපාලනයට පැමිණීම ගැන ඔබ දක්වන මතය කුමක් ද යනුවෙනි.එයට පිලිතුරු දුන් නාමල් මන්ත්‍රිවරයා කියා සිටියේ දේශපාලනඥයෙකුගේ දරුවකු වීම අතපය ඇතුළුව කටත් වසා දමා ඇස් දෙක පමණක් ඇර ලෝකය දෙස බැලීමට පමණක් ඉඩ තබන ඉතාම අපහසු ව්‍යායාමයක් වන බවය. ඒ නිසා දේශපාලනඥයින්ගේ දරුවන්ට දේශපාලනයේ ඉහළට යාමටත් සමාජයට මෙහෙවරක් කිරීමටත් ඉතා විශාල ඉඩක් ඇති බව නාමල් රාජපක්ෂ මන්ත්‍රීවරයා කීවේය.තවත් තරුණයෙක් ප්‍රශ්න කර සිටියේ මත්වතුරින් තරුණ පරපුර බේරාගත හැකි ක්‍රම ගැනය. එයට පිලිතුරු දුන් නාමල් රාජපක්ෂ මන්ත්‍රීවරයා කීවේ ප්‍රතිපත්තියක් ලෙස රජය එයට ඉඩ නොදෙන අතර, හම්බන්තොට සියළුම මත්පැන්සැල් වැසුවොත් හම්බන්තොට මත්පැන් පරිහරණය කරන්නන් අනිවාර්යයෙන්ම මාතරට යන බවයි. ඒ වගේම තරුණයින් සියළු දෙනා සිනස්සවමින් නාමල් පැවසුවේ පස්වෙනි ශික්ෂා පදය රැකීමට අප සියළුම මත්පැන්සැල් වසන්නේ නම් කාමේසු මිච්ඡාචාරා රැකීමට අප කළ යුත්තේ කුමක්ද කියායි.තවදුරටත් ඔහු ප්‍රකාශ කර සිටියේ ස්වයං විනය මේ සියළුම දේවල් වලට වැඩිය ඉහලින් තැබිය යුතු බවය. " දැන් බලන්ඩ මං ඉදිරිපිට මොන මස් මාංශ තිබුණත් මං කන්නේ නෑ. මොන වර්ගයේ මතැපැන් තිබුණත් මං බොන්නේ නෑ. ඒ නිසා තමන්ට ස්වයං විනයක් තියෙනවානම් ඒක වටිනවා. ඒ නිසා මං මේ ප්‍රතිපත්ති එක දවසක් නෙමෙයි ජීවිත කාලය පුරාම ආරක්ෂා කරනවා. " නාමල් රාජපක්ෂ මන්ත්‍රීවරයා කියා සිටියේය.සාධාරණ සමාජයක් සඳහා වූ ජාතික ව්‍යාපාරයේ නායක පූජ්‍ය මාදුළුවාවේ සෝභිත නාහිමි සහ ජාතික නිදහස් පෙරමුණේ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් ඇමැති විමල් වීරවංශ අතර විශේෂ සාකච්ඡාවක් පසුගිය අගහරුවාදා උදේ ජයන්තිපුර, බත්තරමුල්ලේ පිහිටි ජාතික නිදහස් පෙරමුණේ ප්‍රධාන කාර්යාලයේදී පැවැත්විණි.මේ සාකච්ඡාවට ජාතික නිදහස් පෙරමුණ වෙනුවෙන් එහි දේශපාලන මණ්ඩල සභිකවරු වන හිටපු සංස්කෘතික අමාත්‍ය පියසිරි විජේනායක, මාධ්‍ය ප්‍රකාශක , හිටපු පාර්ලිමේන්තු මන්ත්‍රී මොහොමඞ් මුසම්මිල්, හිටපු පාර්ලිමේන්තු මන්ත්‍රී ජයන්ත සමරවීර සහ සාධාරණ සමාජයක් සඳහා වූ ජාතික ව්‍යාපාරය වෙනුවෙන් එහි ජාතික මණ්ඩල නියෝජිතයෝ වන මහාචාර්ය ඩබ්ලිව්. එන්. ඒ. කේ. විජේතුංග, නීතිඥ එල්මෝ පෙරේරා, සිරිල් විජේසිංහ, සුනිල් ජයමහ, පාලිත ලිහිනියකුමාර එක්ව සිටියහ.මේ සාකච්ඡාව පැවැත්වූයේ සාධාරණ සමාජයක් සඳහා වූ ජාතික ව්‍යාපාරය ජාතික නිදහස් පෙරමුණෙන් කළ ඉල්ලීමක් අනුවය. පැය එකහමාරකට අධික කාලයක් ඉතාමත් සුහදශීලී ආකාරයට මේ සාකච්ඡාව පැවති අතර සාකච්ඡාවෙන් අනතුරුව දෙපාර්ශ්වයේ අදහස් දැන ගැනීමට දෙස් - විදෙස් මාධ්‍යවේදීහු රැසක් ජානිපෙ ප්‍රධාන කාර්යාලයට ඒ වන විට පැමිණ සිටියහ.‘‘ඇමතිතුමන්ලා මේ ස්ථානයට ඇවිත් හුගක් කල්ද?’’ සාකච්ඡාව ඇරඹීමට ප්‍රථම පූජ්‍ය මාදුළුවාවේ සෝභිත නාහිමියෝ විමල් වීරවංශ ඇමැතිවරයාගෙන් විමසා සිටියහ.‘‘ජනතා විමුක්ති පෙරමුණෙන් ඉවත්ව ජාතික නිදහස් පෙරමුණ බිහි කිරීමෙන් අනතුරුව අපි ප්‍රධාන කාර්යාලය පවත්වාගෙන යන්නේ මේ ස්ථානයේයි හාමුදුරුවනේ.’’ විමල් වීරවංශ ඇමැතිවරයා ඊට පිළිතුරු වශයෙන් කීය.‘‘මේ රටේ යහපාලනයක් ඇති කිරීමට අදාළ මූලික කරුණු තුනක් පිළිබඳව ජාතික නිදහස් පෙරමුණේ අවධානයට යොමු කරවීමට කැමතියි. විධායක ජනාධිපති ක්‍රමය අහෝසි කිරීම, 17 වැනි ආණ්ඩුක්‍රම ව්‍යවස්ථා සංශෝධනය ක්‍රියාත්මක කිරීම හා පවතින මැතිවරණ ක්‍රමයේ වෙනසක් ඇති කිරීම යන කරුණු තුන ඒවායි. අද වන විට මේ ආණ්ඩුක්‍රම ව්‍යවස්ථාව සකස්කල එක්සත් ජාතික පක්‍ෂයත් කියනවා, මේ ව්‍යවස්ථාව වෙනස් කළ යුතු බව.කවර ආණ්ඩුවක් යටතේ වුවත් රටේ යහපාලනය ඇති කිරීම සඳහායි අපි මෙවැනි මූලික යෝජනාවලියක් සාකච්ඡාවට ගෙනවිත් ඇත්තේ’’ පූජ්‍ය මාදුළුවාවේ සෝභිත නාහිමි සාකච්ඡාව අරඹමින් පැවසූහ.‘‘විධායක ජනාධිපති ක්‍රමයේ වෙනසක් කරනවා නම්, මැතිවරණ ක්‍රමයේද වෙනසක් සිදු විය යුතුව තිබෙනවා. පවතින මැතිවරණ ක්‍රමය යටතේ ස්ථාවර පාර්ලිමේන්තුවක් හදා ගැනීම දුෂ්කරයි. ඒ නිසා පවතින සමානුපාතික මැතිවරණ ක්‍රමය පවතිද්දී විධායක ජනාධිපති ක්‍රමය පමණක් අහෝසි කළොත් රට අස්ථාවර විය හැකියි. අපේ පක්ෂයේ ස්ථාවරය ඒකයි" ඇමැති විමල් වීරවංශ කියා සිටි‍යේය.ජාතික නිදහස් පෙරමුණ විසින් රට හමුවේ තබන ලද 12 වැදෑරුම් යෝජනාවලියේ පළමුවැන්න වන්නේ, නව ආණ්ඩුක්‍රම ව්‍යවස්ථා කෙටුම්පතක් කඩිනමින් රට හමුවේ තියන්ඩ ඕනෑ කියන දෙයයි. පවතින ආණ්ඩුක්‍රම ව්‍යවස්ථාව යටතේ පැන නැගී ඇති ගැටළුවකට විසඳුම් ලෙස එක් සංශෝධනයක් රැගෙන එන විට ඒ මගින් තවත් ගැටලුකාරී තත්ත්වයක් මතු වෙන්න පුළුවන්. ඒ නිසා අප පක්‍ෂයේ අදහස වන්නේ ‘1978 ආණ්ඩුක්‍රම ව්‍යවස්ථාව වෙනුවට ජනතාවාදී නව ආණ්ඩුක්‍රම ව්‍යවස්ථාවක් රැගෙන ආ යුතුයි’ යන්නයි.’’ විමල් වීරවංශ පෙන්වා දුන්නේය.‘‘නව ව්‍යවස්ථාවක් ගෙන ඒම හොඳයි. ඒත් ඒකට කාලයක් යනවානේ. මැතිවරණ ක්‍රමය වෙනස් කිරීම ගැන ගැටලුවක් නැහැනේ. ඊට අදාළ හුගක් ප්‍රශ්න විසඳීමට දිනේෂ් ගුණවර්ධන ඇමතිතුමාගේ ප්‍රධානත්වයෙන් පත් කළ කමිටුව කටයුතු කරලා තියෙනවා නේද?’’ මාදුළුවාවේ සෝභිත නාහිමියෝ විමල් වීරවංශ ඇමැතිවරයාගෙන් විමසා සිටියහ.‘‘එතැන ප්‍රශ්න කිහිපයක් ඇති වෙලා තියෙනවා. සමහර පක්‍ෂ ඒ ප්‍රතිසංස්කරණ ක්‍රියාත්මක කරන්ඩ දෙන්නේ නැහැ. ඒ වගේම 17 වැනි ආණ්ඩුක්‍රම ව්‍යවස්ථා සංශෝධනයෙන් පිහිටු වූ ස්වාධීන කොමිෂන් සභාවල ක්‍රියාකාරිත්වය ගැනත් අපට ගැටළු තිබෙනවා. මේ ස්වාධීන කොමිෂන් සභාවලට පත් වන ඇතැම් සාමාජිකයන්ගේ ස්වාධීනත්වය හා වගකීම ගැන ගැටළු මතු වෙලා තියෙනවා. ඔවුන් පාර්ලිමේන්තුවට වග නොකීමත් ගැටළුවක්.’’ විමල් වීරවංශ ඇමැතිවරයා පෙන්වා දුන්නේය.‘‘මේ මූලික කරුණු තුනට අමතරව 13 වැනි ආණ්ඩුක්‍රම ව්‍යවස්ථා සංශෝධනය ගැන අපේ අවධානය යොමු වෙන්ඩ ඕනේ නේද? එදා ඉදලාම අපි 13 වැනි ව්‍යවස්ථා සංශෝධනයට විරුද්ධයි. ඔබ වහන්සේත් එදා 13ට එරෙහිව නැගී සිටියා. සාධාරණ සමාජයක් සඳහා වූ ජාතික ව්‍යාපාරයට ඒ ගැන තියෙන්නේ මොන වගේ අදහසක්ද?’’ හිටපු ඇමැති පියසිරි විජේනායක සෝභිත නාහිමියන්ගෙන් විමසා සිටියේය.ඒ පැනයට පිළිතුරු දුන්නේ මහාචාර්ය ඩබ්ලිව්. එන්. ඒ. කේ. විජේතුංගය.‘‘විධායක ජනාධිපති ක්‍රමය අහෝසි කළා කියලා 13න් අලූත් බලපෑමක් ඇති වෙන්නේ නැහැ’’ මහාචාර්යවරයා ලබා දුන්නේ එවැනි පිළිතුරකි.‘‘ඒ ගැන අපි අනිවාර්යයෙන්ම සලකා බැලිය යුතුයි. විධායක ජනාධිපති ධුරය අහෝසි වීමත් සමග පළාත් ආණ්ඩුකාරවරයාගේ බලතලවලට මෙනාවද වෙන්නේ? පළාත් සභාවල ක්‍රියාකාරීත්වය පාලනය වන ක්‍රමවේදය මොකක්ද? මේ ගැටළුවලට විසඳුම් තියෙන්ඩ ඕනේ.’’ පියසිරි විජේනායක හා ජයන්ත සමරවීර පෙන්වා දුන්හ.‘‘ඒක ප්‍රශ්නයක් වෙන්නේ නැහැ. 13 වැනි ව්‍යවස්ථා සංශෝධනයට අදාළව ජනාධිපතිවරයාට තිබෙන බලතල, අප යෝජනා කරන විධායක ජනාධිපති ක්‍රමය අහෝසි කිරීමේ සංශෝධනයත් එක්කම හඳුන්වා දෙන පාර්ලිමේන්තුවට වගකියන එහි ප්‍රධානියා වෙන අගමැතිවරයාට පැවරෙනවා. ඒ නිසා ඒ බලතල අතුරුදන් වීමක් වෙන්නේ නෑ’’ නීතිඥ එල්මෝ පෙරේරා එහිදී වැඩිදුරටත් පැහැදිලි කළේය.‘‘සෑම ජනාධිපතිවරණයකට පෙර ‘විධායක ජනාධිපති ධුරය අහෝසි කිරීමේ’ සටන් පාඨය එනවා. නමුත් ඒක ප්‍රායෝගිකව කරන්නේ කොහොමද? ඊට පස්සේ පැන නගින ගැටළුවලට විසඳුම් හොයන්නේ කොහොමද? කියන කාරණා ගැන අවධානය යොමු වෙන්නේ නෑ.ඔබ වහන්සේ විධායක ජනාධිපති ධුරයට පත් වුණත් ඒ ධුරය අහෝසි කරන්ඩ ඔබ වහන්සේට බැහැ. ඒක කරන්න පාර්ලිමේන්තුවේ 2/3ක බහුතර බලයක් ඕනේ. අධිකරණය කීවොත් ජනමත විචාරණයකට යන්න කියලා ඒකටත් යන්න වෙනවා. එහිදී මතු වන ගැටලු සුළුපටු නැහැ. එවැනි ප්‍රායෝගික ගැටලුවලට විසඳුම් හොයන්නේ නැතිව සටන් පාඨයක් ඉදිරියට දැමීමයි හැම වෙලාවේම සිදු වුණේ.’’ විමල් වීරවංශ පෙන්වා දුන්නේය.‘‘අපි මේ ගැන දිගින් දිගටම සාකච්ඡා කර වත්මන් ජනාධිපතිතුමාට මේ ගැටලුුවලට විසඳුම් ලබා දෙන්න පුළුවන්. ඔබතුමාලාත් ආණ්ඩුවේ පාර්ශ්වකාර පක්‍ෂයක් ලෙස ඊට මැදිහත් වෙන්න’’ මාදුළුවාවේ සෝභිත නාහිමියෝ එදින සාකච්ඡාව අවසන් කරමින් කීහ.‘‘සමාජ සාධාරණත්වය, ප්‍රජාතන්ත්‍රවාදය හා යහපාලනය ඇති කිරීම සඳහා වූ ප්‍රතිසංස්කරණමය පියවර කරා රට යොමු කළ යුතුයි. ඒ සඳහා ආණ්ඩුවට අඛණ්ඩව බලපෑම් කිරීමට අපි කිසිසේත් පසුබට වන්නේ නැහැ’’ විමල් වීරවංශ ඇමැතිවරයා ඊට පිළිතුරු වශයෙන් පැවසීය.පසුගිය දා කහවත්ත පොළ භූමිය සංවර්ධනය කිරීමේ කටයුතු ආරම්භ වූයේ සබරගමු මහ ඇමති මහීපාල හේරත් මහතාගේ ප්‍රධානත්වයෙනි. කහවත්ත නගරය අයත් නිවිතිගල මැතිවරණ කොට්ඨාශයේ ශ්‍රී ලංකා නිදහස් පක්ෂ ප්‍රධාන සංවිධායක නියෝජ්‍ය අමාත්‍ය ප්‍රේමලාල් ජයසේකර මහතාගේ සහභාගීත්වයෙන් නියමිත වේලාවට උත්සවය ආරම්භ විය.මහ ඇමතිවරයා පිළිගැනීමට ඒ වන විටත් එම මැතිවරණ කොට්ඨාශයේ පළාත් සභා මන්ත්‍රී දෙපළ වූ නිලන්ත ජයකොඩි හා රම්‍ය කුමාර වීරසිංහ එහි පැමිණ සිටියහ. උත්සවය අතරතුර මහ ඇමතිවරයා සිය හිසකෙස් මෑත් කරමින් නළලත වූ තුවාල කැළලක් ප්‍රේමලාල් ජයසේකර සහ සෙස්සන්ට පෙන්විය."ඔය අද මානව හිමිකම් පිළිබද කතාකරන යූඑන්පි කාරයින්ගේ අතීත කෙරුවාවල්" එසේ කියමින් සිය නළල් තලේ තවමත් මැකී නොගිය තුවාල කැළලේ අතීත කතාව මහීපාල හේරත් සිය දේශපාලන සගයින්ට විස්තර කළේය."එතකොට තිබුණේ යූඑන් පී ආණ්ඩුවක්.1994 අවුරුද්දේ. එ වෙනකොට මම ශ්‍රීලනිපයේ රඹුක්කන ආසන සංවිධායකවරයා විතරයි.""එදා යූඑන්පීයේ භීෂණයටත් මර්දනයටත් එරෙහිව අපි දේශපාලනය කළ කාලේ. අද මානව හිමිකම් ප්‍රජාතතන්ත්‍රවාදී ඓතිවාසිකම් ගැන වැද බණ කියන යුඑන් පී කාරයෝ එදා මට වට කරගෙන ගැහුවා.මගේ නළලට පොලු පහරවල් දුන්නා.අන්තිමට මැහුම් 14ක් ගහලා දවස් ගණනක් සිහිසුන්ව රෝහල් ගතව ජීවිතයත් මරණයත් අතර සටන් කරන්න මට සිද්ධ වුණා.""අපි යූඑන්පී යේ මර්ධනයටත් භීෂණයටත් මුහුණ දී අපේ ආණ්ඩුවක් බිහිකරන්න කැපවුණේ ඒ ආකාරයෙන්.""එදා අපි ඒ තරම් දුක් මහන්සි මැද ජීවිත පරිත්‍යාගයෙන් සකස් කළ දේශපාලන පිටි වල අද නම් කොයි කවුරුත් බොහොම පහසුවෙන් කෙළි සෙල්ලම් කරනවා."මහීපාල හේරත් වේදිකාවේ අසුන් ගෙන සිටි මිතුරන් හමුවේ එසේ යටගියාව සිහිපත් කරන අතරතුර නියෝජ්‍ය අමාත්‍ය ප්‍රේමලාල් ජයසේකර පිලිබදව ප්‍රසාදයෙන් කතා කිරීමටද වග බලා ගත්තේ ය."ප්‍රේමලාල් ජයසේකර කියන්නෙත් මම වගේම අයුක්තියට එරෙහිව බරපතල ලෙස යූඑන්පීය මර්දනයට එරෙහිව සටන් කළ තරුණයෙක්." මහ ඇමැතිවරයා කීය.චන්දන බණ්ඩාරchandananewspolitic@gmail.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=ab1407134</link>
    <topic>විධායක ජනාධිපති ධුරය අහෝසි කිරීම බොරු සටන් පාඨයක්</topic>
    <author/>
    <content>කරළියට පැමිණි දේශපාලන මාතෘකා හා සටන්පාඨ කීපයක් ප්‍රමුඛව ඇත. ඒවා සාධාරණීකරණය කිරීම සඳහා හේතු සාධක ද ඉදිරිපත් කරනු පෙනේ. බැලු බැල්මට ජනතාවගේ හිතසුව පිණිස ඉදිරිපත් වීමක් ලෙස අර්ථ ගැන්නුව ද එහි යටි අරමුණු ඉතාම සාහසික ආත්මාර්ථකාමී ඒවා බව පැහැදිලිය.ජනතාව පැත්තෙන් ව්‍යාජව හිට ගනිමින් ජනතාව ආර්ථික අමාරුකම් වලින් පීඩිතව සිටින නිසා එයින් ගලවා ගැනීමත් මාධ්‍ය නිදහස නැති වී ගොස් ඇති නිසා එය ඇති කර ගැනීමත් ප්‍රජාතන්ත්‍ර අයිතීන් හා නීතියේ ආධිපත්‍යය බිඳ වැටී ඇති නිසා එය සුරක්ෂිත කර ගැනීමත් ආදී වූ ජනතාව ලෙහෙසියෙන් පොළඹවා ගත හැකි සටන්පාඨ මාතෘකා කොට ජනමතය විකෘති කිරීමට කටයුතු කරනු පෙනේ.මානවවාදී නායකයකු වන මහින්ද රාජපක්ෂ ජනාධිපතිතුමා විධායක ජනාධිපති තනතුර දැරීමෙන් රටට ජනතාවට සිදු වී ඇති හානිය කුමක් ද? එය පැවැතියත් නැතත් එය ජනතාවට දැනෙන ප්‍රශ්නයක් වී ඇද්ද? එය පොදු ජනතාවට නොදැනෙන දෙයක් නම් විධායක ජනාධිපති ධුරය අහෝසි කිරීමට අවශ්‍යව ඇත්තේ කාට ද?කොටි ත්‍රස්තවාදය ඉවත් කිරීමට විධායක ජනාධිපති ධුරය ඉවහල් වීම නිසා දෙමළ ජනතාවගේ නාමයෙන් කොටින් හා කොටින්ගේ හා උන්ගේ සුරතලුන්ගෙන් වාසි ලබන පරපුට්ටන් කෝප වී ඇත. තම පටු අභිමතාර්ථයන් සාක්ෂාත් කර ගැනීමට නොහැකිව ඉච්ඡාභංගත්වයට පත් වූ පිරිස්වලට විධායක ජනාධිපතිකම මහින්ද රාජපක්ෂ මැතිතුමා හෙබවීම නොරිස්සන්නකි. සකලවිධ ප්‍රතිගාමී බලවේගයන්ට ද එසේම දරා සිටිය නොහැකිය.ස්ථාවර ආණ්ඩුවක් පවත්වාගෙන යෑමට හේතු වන විධායක ජනාධිපති ක්‍රමයෙන් බැහැරව මහින්ද රාජපක්ෂ මැතිතුමා තබා ගත හැකි වන්නේ නම් අස්ථාවර ආණ්ඩුවක් මඟින් එතුමා පාලනය කර මෙහෙයවා ගෙන රිසි පරිදි තම උවමනාවන් ඉටුකර ගත හැකි වෙතැයි සිතනු පෙනේ. ජනතා ද්‍රෝහී දේශද්‍රෝහී බලවේගවලට උවමනා පරිදි මෙහෙයවිය හැකි පාලනයක් බිහි කිරීමට නම් විධායක ජනාධිපති ක්‍රමය ඉවත් කර ගැනීම කළ යුතු වන්නේය.සමානුපාතික ඡන්ද ක්‍රමය වෙනස් නොකර විධායක ජනාධිපති ක්‍රමය අහෝසි කර ගන්නේ නම් රට අස්ථාවර කර ගැනීම පහසුය. රූකඩ ආණ්ඩු පිහිටුවා ගත හැකිය. ලංකාවේ ස්වාධීනත්වය නිවහල් බව තුට්ටුවට දෙකට වෙන්දේසි කරන්නට ලෙහෙසියෙන්ම හැකි වන්නේ ස්ථාවර ආණ්ඩුව අහෝසි කිරීමෙනි.විධායක ජනාධිපති ක්‍රමය අහෝසි කිරීමේ සටන් පාඨය ඉදිරිපත් කරමින්ම එය මහින්ද රාජපක්ෂ ජනාධිපතිතුමා මඟින්ම කර ගැනීමට ද යෝජනාවකි. මේ කොයි එකෙන් වුවත් අපේක්ෂා කරන්නේ මහින්ද රාජපක්ෂ ජනාධිපතිතුමාගේ ක්‍රියාකාරිත්වය අඩපණ කිරීමය. එය එක්තරා ආකාරයක ඉරිසියාවෙන් මඩනා ලද එයින් මෙහෙයවන ලද චින්තනයක පිළිබිඹුවකි.ජනතා විශ්වාසය දිනාගත් වර්තමාන ජනාධිපතිවරයා ඉවත් කිරීමේ මූලික සටන් පාඨය මෙසේ විධායක ජනාධිපති ක්‍රමය අහෝසි කිරීමේ ප්‍රයත්නය ලෙස දැක්වුවත් කොයි ලෙසකින් ඒ දෙස බැලුවත් පෙනී යන්නේ එකම එක අරමුණක් සඳහා පෙළ ගැස්සවීමකි.පොදු අපේක්ෂකයා හා නිර්පාක්ෂිකයා විධායක ජනාධිපති ලෙස පත් කොට ඔහු හෝ ඇය හෝ මඟින් මේ ක්‍රමය වෙනස් කිරීමේ විහිළුකාර යෝජනාවක් ද එයි. දුර්වල පාර්ලිමේන්තුවක් සහිත විධායක ජනාධිපතිට ව්‍යවස්ථානුකූලව විධායක ජනාධිපති ක්‍රමය වෙනස් කළ හැකි වන්නේ ද? ආණ්ඩුක්‍රම ව්‍යවස්ථාව වෙනස් නොකොට එය කළ හැකි ද? 2/3 පාර්ලිමේන්තු බලයක් නොමැතිව එය කිරීමට ප්‍රතිපාදන තිබේ ද?පවතින ක්‍රමය තුළ තනි පක්ෂයකට හෝ එහෙන් මෙහෙන් ඇහිඳගත් දුර්වල පාර්ලිමේන්තු ආණ්ඩුවකට මේ ව්‍යවස්ථාව වෙනස් කළ හැකි ද? එසේ නව ව්‍යවස්ථාවක් 2/3 ඡන්දයෙන් සම්මත කර නොගෙන පවතින ව්‍යවස්ථාවේ ප්‍රතිපාදන උපයෝගී කර ගත හැකි ද? මේවා කොයි එකත් සාමාන්‍ය ජනතාවට ගෝචර නොවන පණ්ඩිතමාණි තර්ක විතර්ක වන්නා සේම ජනතාවට ඒවායින් ඇති වැඩක් ද නැත.ආණ්ඩු වෙනස් කිරීම හා ජනපති මාරු කිරීම ඉහතින් දැක්වූ අදහසේම තවත් විකෘති වූ පැතිකඩකි. “මැක්කගේ කථාව” යැයි ළමුන් අතර ජනප්‍රිය රචනාව මෙන්ම මෙයින් ද අපේක්ෂා කරනුයේ මහින්ද රාජපක්ෂ සාධකය ඉවත් කොට තම පෞද්ගලික අභිමතාර්ථයන් ඉටු කර ගැනීමේ දුෂ්ට ප්‍රයත්නයයි.සරලව ගත හොත් මේ ආණ්ඩුව පෙරළා දැමීමේ උවමනාව ඇති පිරිසක් සිටිති. ඒ පිරිස මහජනතාවගෙන් වසර ගණනාවක් තිස්සේ ප්‍රතික්ෂේප වන්නෝය. ඒ නිසාම තම අප්‍රසාදය කෙසේ හෝ ඉවත් කරගෙන ඔළුව ඉස්සීමට දඟලන්නෝය.ජනතාව ලෙහෙසියෙන්ම මුළාකර ගත හැකි ක්‍රමවේදය වන්නේ ජීවන වියදම මාතෘකාව ඉස්සරහට දැමීමෙන් ගොඩනඟාගත හැකි පරිසරයයි.ජීවත්වීම හරි අමාරුයි යන්න දැන් ජනප්‍රිය කරමින් ඉදිරියට ගෙන එනවා සේ දැනේ. මෙය මෙසේ වී ඇත්තේ උපයීමේ අඩුවක් නිසාම නොවේ. පරිභෝජන රටාවේ ඇති විෂමතාව නිසාය. එනම් ජීවන ක්‍රමයේ ඇති නොගැළපීමයි.උපයී‍මේ රටාව මෙන්ම වියදම් කිරීමේ රටාවේ ප්‍රමුඛතා පෙළ ගැස්සීමේ නොගැළපීම මෙයට බොහෝ සෙයින් ඉවහල් වේ. අත්‍යවශ්‍ය යැයි සැලකෙන බොහෝ දේ එසේ නොවේ. බොහෝ විට ජීවන රටාවේ මෙන්ම ආකල්ප වල නොගැළපීම මෙයට ප්‍රධාන වේ.සංවර්ධනයේ ශිඝ්‍රතාව වැඩිවීමත් සමඟ එය සමාජයට ඔරොත්තු නොදෙන තරමේ වේගයෙන් සිදු වෙයි. සාම්ප්‍රදායික සමාජ රටාව උඩු යටිකුරු වී සිටී. එහි මහා පරිමාණ වෙනස්කම් සිදු වෙයි. මෙය සමාජයට හා සමාජ බලවේගවලට දරා ගත නොහැකි මට්ටමකි.“සංවර්ධනයේ මහා පිම්ම” සමඟ එයට ගැළපෙන සංස්කෘතික හැඩගැස්ම හා දේශයට හිතකර ආකල්ප වැඩී නොයන්නේ නම් මේ අතෘප්තිකර සමාජ පරිසරය නිතැතින්ම බිහි වේ.අඩිපාරවල් කරත්ත පාරවල් පළල් වී මංමාවත් ඉදිවෙයි. ගම් මැද පාරවල් නවීකරණය වෙයි. මහාමාර්ග සකස් වෙමින් අධිවේගී මාර්ග අලුතෙන් ඇතිවෙමින් ප්‍රවාහනය හා ගමන් බිමන් පහසු වෙයි. කාලය හා අවකාශය අතර ඇති පරතරය හීන වෙයි.විදුලිය රට පුරා දිවෙයි. පානීය නළ ජලය මෙන්ම බෝතල් ජලය ද පැතිරෙයි. ළි‍ඳෙන් ඇදගත් වතුර වෙනුවට නිවාස තුළ කරාමයෙන් ඒ දේ කෙරෙයි. ඇළේ දොළේ තොටුපළේ දිය පාරේ ඇඟ පත සෝදා හිස් සෝදා නා ගැනීම ගේ ඇතුළෙන්ම කර ගත හැකි වෙයි.යම් තැනකට ගොස් කථා බස් කර කර ගත යුතු දේ නිවසේ සිටම නැත්නම් යන එන ගමන්ම කර ගැනීමේ පහසුව ලැබෙයි. පත්තරෙන් ගුවන් විදුලියෙන් ලබා ගත් තොරතුරු සජීවීව රූප රාමු සමඟ දැක බලා ගත හැකි වෙයි.නිවීහැනහිල්ලේ තිබූ ජීවිතය සංකීර්ණ වෙයි. අධි සුඛෝපභෝගී දේ සුඛෝපභෝගී වෙයි. සුඛෝපභෝගී දේ අවශ්‍ය දේ බවට පත් වෙයි. පසුව ඒවා සාමාන්‍යකරණය වී අත්‍යවශ්‍ය දේ බවට හැරෙයි. සංවර්ධනය නම් වූ පාරිභෝගික සමාජය විකෘති වූ පහසුකම් වැඩි කම්මැලි අතෘප්තකර හැඟීමෙන් යුතු සමාජ වටපිටාව බවට පත් වෙයි. මුදලේ සැප සම්පත් කාමභෝගී ජීවිත සාමාන්‍යකරණය වනු දැකීමට ප්‍රිය වෙයි. දියුණු යැයි අප සමහර විට කියන්නේ විදේශයන්හි නිපදවන ලද විදුලි බඩු හා අරුමෝසම් බඩු පිරි සාප්පුවක් සේ නිවස හදා ගැනීමයි.ක්‍රෝධය වෛරය ගොඩනැඟුණු මානසිකත්වයක්ඉතාලි මැද පෙරදිග යුරෝපා ආදි රටවල සේවයට ගොස් පැමිණි අය ඒ රටවල්වල පවතින ධනවත් සුඛෝපභෝගී අතිවිශාල මහල් නිවාස අපේක්ෂා කරයි. එසේ ගොඩනැ‍ඟෙන පිරිස් සමඟ සෙසු අය ද ඒ ජීවිත අපේක්ෂා කරති. මේ තුළ ඉරිසියාව මෙන්ම ක්‍රෝධය වෛරය ගොඩනැඟුණු මානසිකත්වයක් උරුම කර ගනියි.ශාරීරික මානසික කම්මැලිකමක් සමඟ පහසුකම් අපේක්ෂා කරයි. මෙසේ වීමේදී කොච්චර ඉපයුවත් මේ තරගකාරි ලෝකයේ ඉහළ මට්ටමේ සමාජයන් වීමට නොහැකිය. මැති ඇමැතිවරුන් ව්‍යාපාරිකයන් ඉහළ නිලධාරීන් විඳිනා සැප සම්පත් ළඟාකර ගැනීමට සිතා කටයුතු කිරීමට සෙසු අය පෙළඹෙති. ඒ සඳහා හැකි අය ඒ ආකාර බලපරාක්‍රමයන් ලබා ගැනීමට වෙහෙසෙයි. ඒ සඳහා එසේ නොහැකිව සිටින්නා වූ සෙසු අය නොයෙකුත් පොරොන්දු හා අපේක්ෂාවන් තුළ හිර කරමින් කටයුතු කරයි. මෙය ජනපති හා ආණ්ඩුව වෙනස් කිරීමට පවා යොදා ගැනීමට හැකි මට්ටමට හීලෑ කර ගැනීමට යත්න දරයි.අනිවාර්ය පහසුකම් යැයි සලකා අප භාවිත කරන දුරකථනය බලමු. ගමට එකක් වත් නොතිබුණ දුරකථන පහසුකම වෙනුවට නිවසේ ස්ථාවර දුරකථනවලට අමතරව තරාතිරම නොබලා හැකි මට්ටමේ ඉහළින්ම හැමෝම අත දුරකථන ඇත. සමහර විට නිවසේ සිටිනා සාමාජික සංඛ්‍යාවට වඩා දුරකථන ඇත.ඒ එක්කම එයට යා වූ විදුලි බිල වතුර බිල ආදිය ද එකතු වේ. එමෙන්ම දරුවන්ගේ අධ්‍යාපනයට ගමන් පහසුවට මෝටර් රථ වලට උපකාරක පන්තිවලට ගෙවන මුදල ද මෙයට එකතු වේ. ආහාරවලට ඇඳුම් පැලඳුම්වලට වඩා මූලික අවශ්‍යතා නොවන වියදම් වැඩි වේ. පයින් යා හැකිව සිටියදී බස් හෝල්ට් එකක දුරක්වත් පයින් යන්නන්ට වඩා වාහන සොයා ගෙන යන අය වැඩිය. කුලී රිය කොච්චර තිබුණත් මදිය.වඩු බාස් කෙනෙකුගේ මේසන් බාස් කෙනෙකුගේ දෛනික ඉපයීම කොච්චර ද? කුලීකරුවකුගේ ගස්ගෙඩි කඩන්නකුගේ ආදායම කොහොම ද? ඉපයීමේ අඩුවට වඩා සමාජ මට්ටම රැකගැනීමට ව්‍යාජ හර පද්ධතීන් ද ගොදුරුව අමාරුවේ වැටීම නේද සිදුවන්නෙ?ගම්බදට ගියත් පාර අයිනේ පලතුරු පමණක් විකිණීමට තිබෙන කඩ කොපමණ ද? එදා කෙසෙල් කැනක් එල්ලා තිබුණේ නම් ඒ තේ කඩයක හෝ හෝටලයක පමණි. අද පලතුරු කඩවල කෙසෙල් කැන් විකිණීමට කොපමණ තිබේ ද? පැණි කොමඩු අඹ ආදිය ගත්තත් එසේය. මිලක් නැතුව ගස් යට වැටී ගිය දිවුල් විකිණෙන්නේ කෙසේ ද? මේවායේ මිල ගණන් කෙසේ ද? පලතුරු හා එළවළු හැදෙන පළාත්වල මිලටම අගනුවර මිලත් සමාන නොවන්නේ ද?මේ පසුගිය වසර 10 ඇතුළත සිදු වී ඇති දියුණුව කොපමණ ද? එය දරාගත නොහැකි මට්ටමට විත් සාමාන්‍යකරණය වී ඇත. මේ නිසා අතෘප්තකර පාරිභෝගිකවාදී සමාජයක ප්‍රශ්න මිස මේවා විධායක ජනාධිපති මහින්ද රාජපක්ෂයන්ගේ පාලනය නිසා ඇති වූ අමාරුකම් නොවේ.උපරීම මාධ්‍ය නිදහසජනතාව රට පෙරට ප්‍රමුඛව ගෙන නොසිතීමේ දෝෂයත් දේශ ප්‍රේමීත්වය බොරු සළුපිළිවලින් වසන් කර විකෘති කිරීමත් ජීවන ක්‍රමය විදේශීය කරණය වීමත් ආදි නොයෙකුත් විෂම ක්‍රියා පිළිවෙත් නිසා වූ දුර්භාග්‍ය සම්පන්න රටාවෙන් මිදිය හැකි නම් මේ සිදුවන දියුණුවත් සම්පත් ප්‍රමාණයත් හොඳටම සෑහේ.ආණ්ඩුක්‍රම ව්‍යවස්ථාවේ මූලික නීතියේම සඳහන් පරිදි විධායක ජනාධිපති විවේචනය කිරීම කළ නොහැකි වුව ද මහින්ද රාජපක්ෂ මැතිතුමා හා ඒ තනතුර කොතරම් දුරට විවේචනය කරන්නෙ ද? සමහර විට ඒවා අපහාස මට්ටමේ ය. මාධ්‍ය නිදහස නැතැයි කියමින් මාධ්‍ය වලින් කොතරම් දුරට පහර දෙන්නේ ද? පුවත්පත් විකට චිත්‍රවලින් හා රූපවාහිනි වැඩසටහන්වලින් කොපමණ දුරට විවේචනය කරන්නේ ද?ප්‍රජාතන්ත්‍රවාදී ක්‍රියාකාරකම් ද එසේය. ඇත්තේ ප්‍රජාතන්ත්‍රවාදය සීමා වීමක් නොව ප්‍රජාතන්ත්‍රවාදය ඕනෑවටත් වඩා ලිහිල්ව ක්‍රියාත්මක වීමට සියලු ඉඩ පහසුකම් සලසා තිබීමයි.පසුගිය එක්සත් ජාතික පක්ෂ රජයන්ට වඩා නීතිය හා නීතියේ ආධිපත්‍ය කොතරම් දුරට ඉහළින් ඔසවා තබා තිබෙන්නේ ද?නිදහස හා ප්‍රජාතන්ත්‍රවාදය ජනතාවට හා දේශයට ලබා දීමට තම නිදහස කැප කළ විධායක ජනාධිපතිවරයකු නොවේ ද මහින්ද රාජපක්ෂ මැතිතුමා? අපට දැනෙන දේ නම් මේ සියල්ල සහ සියලු යහපත් සාධක ඕනෑවටත් වැඩිය ඉහළින් ස්ථාපිත කර තිබෙන බවයි.මේ රට මීටත් වඩා වේගයෙන් ඉහළට ඔසවා තබා ලෝකයේ ආදර්ශවත් දේශය බවට පත් කිරීමට නම් “වල්බූරු නිදහසින්” මිදුණු ප්‍රබල නායකයෙකුගේ මෙහෙයවීම මඟපෙන්වීම හා නායකත්වය මෙරටට තිබීම අත්‍යවශ්‍යම වඩාත් යෝග්‍ය වූ සාධකයක් ලෙස සැලකීම යුක්ත සහගත බව මගේ හැඟීමයි.අමරසිංහ කුඩගල්ආරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=af1407131</link>
    <topic>හරිම ලස්සනයි කොළොම්පු‍ෙර් ශ්‍රියා ශ්‍රියා...</topic>
    <author>නිහාල් පී අබේසිංහ</author>
    <content>මහින්ද රාජපක්ෂ ජනාධිපතිතුමා, ආර්ථික සංවර්ධන ඇමැති බැසිල් රාජපක්ෂ මහතා සහ ආරක්ෂක හා නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ මහතා මිහිඳු සෙන්පුර මහල් නිවාස සංකීර්ණය විවෘත කළ අවස්ථාව.අද මහින්ද රාජපක්ෂ ජනාධිපතිතුමා විවෘත කරන කොළඹ 7, ටොරින්ටන්හි නවීකරණය කළ විගණකාධිපති දෙපාර්තමේන්තු ගොඩනැඟිල්ල. සේයාරුව - විමල් කරුණාතිලක මීට වසර 8 - 9 කට පමණ පෙර කොළඹ පිටකොටුව හෙට්ටිවීදිය ප්‍රදේශවලට සවස්කාලයේ යන්නේ නම් යා යුත්තේ නාසය වසා ගෙන ය‍. එක අතකින් කොළඹ කුණුවල ගඳය අනික් අතින් කොළඹ මාළු කඩේ ගඳ ය. නමුත් දැන් පෙර තිබූ එකම ගඳක් වත් නාසයට දැනෙන්නේ නැත.එදා තැන තැන ගොඩ ගැසී තිබූ කුණු කඳු අද කොළඹ නගරයේ දක්නට නැත. එදා හෙට්ටිවීදිය හා ආසන්න ප්‍රදේශ ගද ගැස්සූ කොළඹ මාළු කඩේ ද අද එතැන නැත. ඒ වෙනුවට අද එතන රටේ ලොකුම රත්තරන් කඩේ ඉදිවෙමින් පවතී. මේ ගැන ඔබට සරලව ක‍ීවොත් අද මුළු කොළඹ ම ලස්සන වෙමින් තිබේ.මීට කලකට පෙර දසත දුර්ගන්ධය පැතිරවූ බේරේ වැව අද නෙත් සිත් පිනවන සුන්දර ජලාශයකි. අද ගංගාරාමය අසල සිට කොළඹ කොම්පඤ්ඤවීදිය දක්වාවූ බේරේ වැව අවට ප්‍රදේශය කියන්න බැරි ලස්සනකි. අලංකාරයකි.එපමණක් නොව නාවල තෙත් උයන කුරුණෑගල වැව් වටා ඉදිවෙන ශරීර සුවතා මංතීරු, මහියංගනය, දංකොටුව, රඹුක්කන, පඬුවස්නුවර, මහනුවර, ගාල්ල, වීරකැටිය, පාදුක්ක වැනි නගරවල ද නාගරික අලංකරණය වැඩිවී ලස්සන වැඩි වෙමින් තිබේ.කොළඹ නගරය මෙලෙස පූර්ණ සෞන්දර්යානුකූල අලංකාර සංවර්ධනයට ලක්වීම ඇරඹුණේ මහින්ද රාජපක්ෂ ජනාධිපතිතුමා විසින් ආරක්ෂක අමාත්‍යාංශයේ භාරයට නාගරික සංවර්ධන අමාත්‍යාංශයත් එක්කර ගැනී‍මත් සමඟ ය.‍ ඒ සමඟම ගෝඨාභය රාජපක්ෂ මහතා මෙහි ලේකම් පදවියට පත් කිරීමත් මේ සංවර්ධන වැඩකටයුතු ක්‍රමවත්ව වේගවත්ව සිදු කිරීමට ප්‍රධානම හේතුව විය.මේ අනුව ජනාධිපතිතුමා ආරක්ෂක ලේකම් තුමාට ලබාදුන් ප්‍රමුඛතම උපදෙස වූයේ 1978 සිට නාගරික සංවර්ධන අධිකාරිය ආ ඉබි ගමන වෙනුවට වේගවත් ගමනක් ආරම්භ කරන ලෙසයි. 1978 සිට 2005 - 2008 කාලය වන තෙක් ම නාගරික සංවර්ධන අධිකාරියේ ප්‍රමුඛතම කාර්යයන් වී තිබුණේ නගර සැලසුම් කිරීම ඇස්තමේන්තු සකස් කිරීම, අදාළ අවසර ලබාදීම පමණි. නමුත් කිසිම සංවර්ධන වැඩකට ඔවුන්ගේ දායකත්වය නොලැබුණි. මේ නිසා රටේ නාගරික සංවර්ධන කටයුතු ද ඉතා සෙමින් සිදුවිණි.නමුත් ජනාධිපතිතුමාගේ උපදෙස් අනුව ආරක්ෂක ලේකම් ගෝඨාභය රාජපක්ෂ මහතා අනුගමනය කළ නව කාර්යක්ෂම ක්‍රියාමාර්ග නිසා මුලින් ම කොළඹ ලස්සන කිරීමට කටයුතු සැලසුම් කර ක්‍රියාවට නැංවූවේ ය. මේ අනුව මුලින් ම ආරක්ෂක ලේකම්තුමා අත ගැසුවේ කොළඹ කුණු ප්‍රශ්නයට ය.ඒ දවස්වල කොළඹ නගරයේ කුණු දවස් ගණන් ගොඩ ගැසී රටේ අග නගරය ගඳ ගැස්සුවේ ය. මේ අතර කොළඹ මහ නගර සභාව විවිධ පෞද්ගලික ආයතනවලට කුණු බැහැර කිරීම සඳහා ඉහළ මිල ගණන්වලට කොන්ත්‍රාත් ලබාදී තිබුණි. නමුත් ඒ ආයතන හරියටම වැඩේ කළේ නැත.මේ නිසා කොළඹ අග නගරය කුණු එකතු කරන මධ්‍යස්ථානයක් බවට පත්වී තිබුණි. පසුව ආරක්ෂක ලේකම්තුමා අදාළ පිරිසුදු කිරීමේ ආයතනවලට උපදෙස් දී කොළඹ නගරයට පරිසර පොලිස් ඒකක ද පිහිටුවා නව පාරිසරික මෙහෙයුම් කණ්ඩායම් පිහිටුවා කුණු ප්‍රශ්නය විසඳීමට නව පියවර රැසක් හඳුන්වා දුන්නේ ය.ඉන්පසු කොළඹ නග‍රයේ සංචාරයෙහි නිරත වුණු ආරක්ෂක ලේකම්තුමාට වැටහුණේ උතුරු කොළඹ ප්‍රදේශයේ පැල්පත් හා මුඩුක්කු නිසා කොළඹ නගරය පවිත්‍රව ලස්සනට තබා ගැනීමට අපහසු බවයි.ප්‍රංශවත්ත, ඇපල්වත්ත, බේකරිවත්ත, කිඹුලාඇල වත්ත, වැනි වතුවල තිබූ උප සංස්කෘතිය වෙනස්කර ඔවුන්ට සුපිරි මහල් නිවාස ලබාදීමේ නව වැඩපිළිවෙළක් සකස් කළේ ඒ අනුවය.එලෙස ගණනය කළ ආකාරයට කොළඹ නගරයේ පැල්පත් 68812 ක් තිබේ. ඒ සියලු දෙනාට මහල් නිවාස ඒ ස්ථානවලම ඉදිකිරීමේ ව්‍යාපෘතියක් ආරක්ෂක ලේකම් තුමාගේ උපදෙස් මත නාගරික සංවර්ධන අධිකාරිය ආරම්භ කළේ ය. ඒ අනුව පුංචි පැල්පත්වල අපිරිසුදු පරිසරයක අපිළිවෙළකට විසූ පවුල්වලට ලස්සනට හැදූ විදුලි බලය, නළ ජලය, වැසිකිලි ඇති නවීන නිවාසයක හිමිකම ලබාදීමට කටයුතු කෙරිණි.කොළඹ කොටුව ලන්දේසි රෝහල නවීකරණයෙන් පසුනවීකරණය කළ පැරැණි තුරඟ තරග පිටියේ ගොඩනැගිල්ලපාදුක්කේ සති පොළඒ අනුව මුලින් ම දෙමටගොඩ මිහිඳු සෙන්පුර ව්‍යාපෘතිය විවෘත විය. එහි පවුල් 750 ක් පදිංචි කළ අතර ඔවුන්ගේ වාහන ගාල් කිරීමට පවා ඉඩකඩ ලැබිණි. තට්ටු 9 කින් යුත් මේ නව නිවාස සංකීර්ණය 2013 දී විවෘත වූ බව නාගරික සංවර්ධන අධිකාරියේ සභාපති නිමල් පෙරේරා මහතා කියයි.ඉතාම අවම පහසුකම් යටතේ දෙමටගොඩ ආරාමයවත්තේ පදිංචිව සිටි හා නාරාහේන්පිට බේකරිවත්තේ අනවසර පදිංචිකරුවන්ට මෙම මිහිඳු සෙන්පුර නව නිවාසවල හිමිකම ලැබිණි.මීට අමතරව කාසල් වීදිය ප්‍රදේශයේ අනවසර ලෙස ජලය විදුලිය පහසුකම් නැතිව ජීවත්වුණු පවුල් 50 ක් පමණ මිහිඳු සෙන්පුර නව නිවාස ලැබිණි.මෙලෙස අනවසර ලෙස පදිංචිව සිටි අය බොහෝ දෙනෙක් පදිංචිව සිටියේ වර්ග අඩි 100 - 200 අතර පුංචි තාවකාලික ලෑලි ගෙවල්වලය.එසේ වුවත් ඔවුන්ට අලුතින් ලැබුණු නව නිවාසවල වර්ග ඵලය වර්ග අඩි 450 ක් විය. කාමර දෙකක්, කුස්සියක්, සාලයක් හා නවීන පන්නයේ උපකරණ යෙදූ නාන කාමරයක් වැසිකිලියක් ඒ සෑම නිවසකටම අයත් විය. විදුලි බලය, ජලය පැය 24 පුරා ඔවුන්ට ලැබේ.‍රුපියල් ලක්ෂයකට වඩා අඩු වටිනාකමක් සහිතව ජීවත්වූ ඔවුන්ගේ තාවකාලික නිවාස වෙනුවට ඔවුන්ට ලැබුණු මිහිඳු සෙන්පුර නිවසක වටිනාකම ඉඩමත් සමඟ රුපියල් ලක්ෂ 70 ක් පමණ විය. අදාළ නිවාස හිමිකම් ඔප්පු ද ඔවුන්ගේ නමටම ලබාදීමට කටයුතු කෙරිණ.මීට අමතරව කොළඹ නගරයේ පැල්පත් වාසීන් සඳහා දැනටම නව සුපිරි මහල් නිවාසවල නිවාස ඒකක 14763 ක් ඉදිවෙමින් පවතින බව නාගරික සංවර්ධන අධිකාරියේ සභාපති නිමල් පෙරේරා මහතා පවසයි.දෙමටගොඩ මිහිඳු සෙන්පුර ප්‍රදේශයේ සහ 54 වත්තේ ඉදිකළ නව නිවාසවල දැනටම පවුල් 1200 ක් පමණ පදිංචි කර තිබේ. 60 වත්තේ නව නිවාස ඉදිකර ඇති අතර ඒවායේ ඒ අවට ජනතාවම පදිංචි කිරීම මේ මාසය ඇතුළත සිදු කිරීමට නියමිත බව නිමල් පෙරේරා මහතා පවසයි.මේ වසර ඇතුළත කොළඹ උතුර ප්‍රදේශයේ පවුල් 8263 කට නව මහල් නිවාස ලැබෙන බවත් ඔවුන්ට සියලු නාගරික පහසුකම් ලබා‍දීමට කටයුතු කරන බවත් සභාපතිවරයා පෙන්වා දෙයි.මේ සඳහා රුපියල් බිලියන 6.5 ක් ද මුළු ව්‍යාපෘතිය සඳහා අමෙරිකානු ඩොලර් මිලියන 420 ක් ද වැය වෙතැයි ගණන් බලා ඇත.කොළඹ නගර සංවර්ධනයේ තවත් දැවැන්ත සංවර්ධන ව්‍යාපෘතියක් ලෙස ඉදිකිරීම් කටයුතු නිමවෙමින් පවතින, කොළඹ කොටුව, බැස්ටියන් මාවතේ දියමත පාවෙන වෙළෙඳපළ (Floating Market) නාගරික සංවර්ධන අධිකාරිය ක්‍රියාත්මක කරනු ලැබූ තවත් නිර්මාණශීලී ව්‍යාපෘතියකි.කොටුව, පිටකොටුව, ප්‍රධාන දුම්රියපළ හා මධ්‍යම බස්නැවතුම්පළ ආශ්‍රිත ප්‍රදේශ කේන්ද්‍රකර ගනිමින් මෙම නව වෙළෙඳපළ ඉදිකර ඇත. කොළඹ නගර මධ්‍යයේ මහජන ප්‍රවාහන සේවා ආරම්භ වන ස්ථාන පිහිටා ඇති හෙයින් දිනකට විශාල පිරිසක් නගරයේ මෙම ප්‍රදේශයට පැමිණෙති.‍එම තත්ත්වය ද සැලකිල්ලට ගනිමින් ජනතාව ඉතා නිදහසේ විචිත්‍රවත් පරිසරයක සිට තම අවශ්‍යතා සපුරාගත හැකි වන අයුරින් මේ සාප්පු සංකීර්ණය නිර්මාණය කොට ඇත‍. තවද ගිමන් නිවන හරිත යායක් හා සුපිරි අවන්හලක් ද මෙහි ස්ථාපිත ය.කඩ කාමර 92 හා සුපිරි අවන්හලක් ද ඇතුළත් වන අතර අපේ රටේ ජනතාවට තවත් සුවිශේෂී අත්දැකීමක් එක් කරමින් දියමත පාවෙන වෙළෙඳ සල් කිහිපයක් ද නිර්මාණය කර ඇත. පිටකොටුව ප්‍රධාන බස් නැවතුම්පළ තදාසන්නව කිසිදු පහසුකමක් නොමැතිව පවත්වාගෙන ගිය ව්‍යාපාරික ප්‍රජාවට ඉතාමත් සුන්දර පරිසරයක් යටතේ නවීන පහසුකම් සහිත නව ව්‍යාපාරික ස්ථාන කොළඹ දියමත පාවෙන වෙළෙඳපළ ඉදිවීමත් සමඟ ඔවුන්ට ලැබී ඇත.මේ අනුව සුන්දරත්වය හා පිරිසිදුකම හේතුවෙන් කොළඹ නගරයට අවැසි ගාම්භීරත්වය නැවත උද්දීපනය කරමින් දෙස් විදෙස් සංචාරක කර්මාන්තයේ උන්නතිය වෙනුවෙන් මෙවැනි ව්‍යාපෘති ක්‍රියාත්මක කිරීම ඉවහල් වනු ඇත. කොළඹ මධ්‍යයේ පිහිටි ශාන්ත ජෝන් මාළු තොග වෙළෙඳ සංකීර්ණය කොළඹ නගරයට අනවශ්‍ය තදබදයක් හා කොළඹ නගර මධ්‍යයකට උචිත ව්‍යාපාරයක් නොවී ය.මේ අනුව මාළු තොග වෙළෙඳ මධ්‍යස්ථානය පෑළියගොඩ නව තොග වෙළෙඳ මධ්‍යස්ථානයට විතැන් කරන ලදුව, ඉන් අනතුරුව පැරණි ශාන්ත ජෝන් මාළු තොග වෙළෙඳ සංකීර්ණය මෙරට ප්‍රථම මැණික් හා ස්වර්ණාභරණ වෙළෙඳ මධ්‍යස්ථානයක් ලෙස නවීන පහසුකම් සහිතව නවීකරණය කිරීමට නාගරික සංවර්ධන අධිකාරිය කටයුතු කරන ලදී.මැණික් හා ස්වර්ණාභරණ කර්මාන්තයේ උන්නතිය හා දෙස් විදෙස් සංචාරකයන්ගේ ආකර්ෂණය වර්ධනය කරනු පිණිස මෙම ව්‍යාපෘතිය ක්‍රියාත්මක කෙරේ. රුපියල් මිලියන 400 ක වියදමින් නවීකරණය කරනු ලබන වෙළෙඳ මධ්‍යස්ථානයේ කඩ කාමර 83 ස්ථාපිත කර ඇති අතර, බැංකු හා ආපන ශාලා ඇතුළු නවීන පහසුකම් ද මැණික් හා ස්වර්ණාභරණ මිලදී ගැනීමට පැමිණෙන පාරිභෝගික ජනතාවට එහි ප්‍රමිතිය හා අවශ්‍ය උපදෙස් ලබා ගැනීම සඳහා ජාතික මැණික් හා ස්වර්ණාභරණ අධිකාරියේ මධ්‍යස්ථානයක් මෙහි ස්ථාපිත කෙරේ.මිහිඳු සෙන්පුර මහල් නිවාස සංකීර්ණයපිටකොටුව පාවෙන වෙළෙඳපොළතෙත් බිම් උයනමහල් 05 කින් සමන්විත මෙම ගොඩනැඟිල්ල පළමු අදියර යටතේ පළමු ‍හා දෙවන මහල් මැණික් හා ස්වර්ණාභරණ වෙළෙඳ මධ්‍යස්ථානය ලෙස නවීකරණය කරන ලද අතර මෙහි ඉදිකිරීම් හා සේවා කටයුතු ශ්‍රී ලංකා යුද හමුදාවේ 4 වන ඉංජිනේරු සේවා බළකාය විසින් සිදු කරනු ලබයි.කොළඹ කොටුවේ පිහිටි ගෆූර් ගොඩනැඟිල්ල, ඉංග්‍රීසි පාලන සමයේ ඉදිකරනු ලැබූ සුවිශේෂි වාස්තු විද්‍යාත්මක ලක්ෂණවලින් පිරිපුන් ගොඩනැඟිල්ලකි. ඓතිහාසික වටිනාකමක් ඇති මෙම ගොඩනැඟිල්ල කාලාන්තරයක සිට ගරා වැටෙමින්, විනාශ මුඛයේ පැවතිණි.මේ පිළිබඳ විශේෂ අවධානය යොමු කළ ලේකම් ගෝඨාභය රාජපක්ෂ මහතා, මෙම පෞරාණික ගොඩනැඟිල්ල සංරක්ෂණය කොට වාණිජ වටිනාකමක් ඇති මිශ්‍ර ව්‍යාපෘතියක් ලෙස සංවර්ධනය කිරීමට උපදෙස් ලබා දෙන ලදී. ඒ අනුව ක්‍රියාත්මක වූ නාගරික සංවර්ධන අධිකාරිය 2013 සිට සංවර්ධන කටයුතු ආරම්භ කරන ලදී.මෙහි බිම් මහල් රථ ගාල් හා සේවා පහසුකම් ස්ථාපිත කර ඇති අතර පළමු මහලේ සුපිරි වෙළෙඳසල් 06 ක් සඳහා පහසුකම් සලසා ඇත‍. පළමු, දෙවන හා තුන්වන මහල් සිටි හොටල් ව්‍යාපෘතිය (City Hotel) සඳහා වෙන්කොට ඇත.‍ කාමර හැට ගණනකින් සමන්විත සුපිරි පහසුකම් සහිත මෙම හෝටල් ව්‍යාපෘතිය සංචාරකයන්ගේ වැඩි ආකර්ෂණයක් දිනා ගනු ඇතැයි අපේක්ෂා කෙරේ.අපේ රටේ බ්‍රිතාන්‍ය පාලනය යටතේ හා ලන්දේසි පාලනය යටතේ ඉදිවී තිබුණු ගාම්භීර හා කලාත්මක මහා පරිමාණයේ ගොඩනැඟිලි පිළිබඳව ආරක්ෂක ‍ෙල්කම් ගෝඨාභය රාජපක්ෂ මහතාගේ අවධානය යොමුවිය.ලන්දේසි රටේ බ්‍රිතාන්‍යයේ විසූ දක්ෂතම වාස්තු විද්‍යාඥයන් නිර්මාණය කළ අපේ රටේ ඉපැරැණි නමුත් කලාත්මක පෞරාණික වටිනාකමක් ඇති ගොඩනැඟිලි රැසක් කිසිම නඩත්තුවක් නැතිව ගරා වැටෙමින් තිබෙන බව ආරක්ෂක ලේකම්තුමාට අවබෝධ විය.ඒවා ප්‍රතිසංස්කරණය කිරීමෙන් පසු ඒ ප්‍රදේශයම ලස්සන වන බවත් ප්‍රෞඪත්වය හා ගාම්භීරත්වය වැඩි වන බවත් එතුමා තීරණය කළේය. රජයේ දෙපාර්තමේන්තු, රජයේ අමාත්‍යාංශ මේවායේ තිබුණත් ඒවායේ කිසිම අලුත්වැඩියාවක් කර තිබුණේ නැත. එපමණක් නොව ඒ පෞරාණික වටිනාකමක් සහිත ගොඩනැඟිලිවල වටිනාකම පිළිබඳව කවුරුවත් සිතුවේ නැත.නමුත් මේ පිළිබඳව ආරක්ෂක ලේකම්තුමා අවධානය ‍ෙයාමු කළෙන් ඒ අනුව මුලින්ම කොළඹ කොටුව ලන්දේසි රෝහල නවීකරණය කර එම වැඩසටහන ආරම්භ කළේය. පසුව තුරග තරග පිටිය හා එහි ගොඩනැගිලි වෙත එතුමාගේ අවධානය යොමු විය.එහි වහලය කැඩී තිබිණි. උළු පැත්තක තිබුණේ නැත. පැත්තක් කඩාවැටෙන්න ඔන්න මෙන්න විය. පසුව නාගරික සංවර්ධන අධිකාරිය එය සම්පූර්ණයෙන් නවීකරණය කෙරිණි. අද ඒ තුරග තරග පිටිය හා ඒ අවට ‍‍ෙගාඩනැඟිලිවල ලස්සන කොහොමද? සැබෑ වෙනස එයයි.මෙලෙස ආරක්ෂක ලේකම්තුමාගේ අවධානයට යොමුවූ තවත් වැදගත් ස්ථානයක් වූයේ පැරණි විගණකාධිපති ගොඩනැඟිල්ලයි. එය යටත්විජිත පාලන සමයේ ඉදිවූ තවත් සුවිශේෂී ගොඩනැඟිල්ලකි. එම ‍ගොඩනැඟිල්ල කාලාන්තරයක සිට රජයේ කාර්යාලයක් ලෙස භාවිත වුවත් අද වන විට සුපිරි සාප්පු සංකීර්ණයක් බවට පත්වී ඇත.මෙය රාජ්‍ය ආරක්ෂක හා නාගරික සංවර්ධන අමාත්‍යාංශයේ නාගරික සංවර්ධන අධිකාරිය හා ත්‍රිවිධ හමුදාව එක්ව කොළඹ නගරය පුරා ක්‍රියාත්මක දැවැන්ත නාගරික සංවර්ධන ක්‍රියාන්විතයේ තවත් සුවිශේෂ ව්‍යාපෘතියකි.මෙහිදී පැරැණි රජයේ විගණකාධිපති ගොඩනැඟිල්ල බස්නාහිර පළාත් සභා ගොඩනැඟිල්ල එක් සාප්පු සංකීර්ණයක් ලෙස නවීකරණය කර ඇත. කඩ කාමර 40කින් යුක්ත වන මෙම ව්‍යාපෘතිය සඳහා රුපියල් මිලියන 500ක මුදලක් වැය කර තිබේ.කොළඹ නගරයේ මෙසේ ඇති ඓතිහාසික ‍ෙගාඩනැඟිලිවල අතීත ප්‍රෞඪත්වය හා පැරැණි ගෘහ නිර්මාණ ලක්ෂණ විනාශ නොවන අයුරින් සංරක්ෂණය කොට අ‍පගේ අනාගත පරපුරට උරුම කරදීමටත්, එම ගොඩනැඟිලි ජනතා ආකර්ෂණීය ස්ථාන බවට පත්කර ජනතාවගේ අවශ්‍යතා වෙනුවෙන් වෙන් වූ ස්ථාන බවට පත්කිරීමටත් කටයුතු යොදා ඇත. ඒ අනුව මේ ගොඩනැඟිල්ල ද නවීකරණය කර ඇත්තේ එහි තිබූ සාම්ප්‍රදායික ගෘහ නිර්මාණ ලක්ෂණවලට කිසිදු හානියක් සිදු නොවන ලෙසය.මේ අතර කොටුව පැරණි ඕලන්ද රෝහල් ගොඩනැඟිල්ල නාගරික සංවර්ධන අධිකාරියේ මූලිකත්වයෙන් නගරයේ සංචාරක ක්ෂේත්‍රයට අත්වැලක් වන සේ වාණිජමය ලෙස සංවර්ධනය කොට නිදහස් දර්ශනීය පරිසරයක් ගොඩනඟා ඇත. එහි පෞරාණිකත්ව රැක ගනිමින් කොටුව ලන්දේසි රෝහල් සාප්පු සංකීර්ණය අද වන විට සංචාරකයන්ගේ සිත්ගත් අපූරු ස්ථානයකි. නගරයට ද ආලෝකයකි.ලන්දේසි රෝහල් වෙළෙඳ සංකීර්ණයට සමගාමීව නාගරික සංවර්ධන අධිකාරිය ලන්දේසි රෝහල් වෙළඳ සංකීර්ණය දෙවන අදියර ලෙස තවත් වෙළෙඳ සංකීර්ණයක් කොටුව, චැතම් වීදිය මායිම්ව ඉදිකර ඇත. ලන්දේසි රෝහල් වෙළෙඳ සංකීර්ණයට නොදෙවෙනි අයුරින් ඉතා මනරම් පරිසරයක් නිර්මාණය කොට ඇති මෙම ආකර්ෂණීය සුපිරි වෙළෙඳ සංකීර්ණය මහල් දෙකකින් සමන්විත ය.පෞරාණික වාස්තු විද්‍යාත්මක ලක්ෂණ ආරක්ෂාවන අයුරින් ඉදිකර ඇති මෙය චැතැම් වීදියට ගෙන එන්නේ ප්‍රෞඩ ඉතිහාසයක මතකයයි.නිහාල් පී අබේසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=af1407132</link>
    <topic>තාත්තා බ්‍රාහ්මණ, අම්මා බෞද්ධ, ඒත් ජීසස් මගේ ජීවිතයට හුඟාක් සමීපයි</topic>
    <author>ඉනෝකා පෙරේරා බණ්ඩාර</author>
    <content>ප්‍රමිලා දේවියගේ චරිතය රඟපාන ශ්‍රී ලංකා / ඉන්දියා නිළිය පූජා උමාශංකර්'ජීවිතේ පළමු වතාවට ජීවත් වෙනවා කියල දැනෙනව මට...’හඟුරන්කෙත රජ මාලිගාවේ මේ හුදෙකලා සිරියහන් ගබඩාවට කොටුවෙච්ච ජීවිතේ, පාළු මූසල අඳුර මැකුණේ දස්කොන් අධිකාරමගෙ මෘදු පහස නිසා බව ප්‍රමිලට දැනෙන්න අරන්.නරේන්ද්‍රසිංහ රජුගේ ප්‍රථම අගබිසව වෙලා 1708 අවුරුද්දෙ මදුරාපුරයෙන් මෙහෙ ආවට ප්‍රමිලා දැන් අවලංගු කාසියක්.තවත් බිසෝවරු ගණනාවක් මැද්දේ අද තවත් එක් බිසවක් පමණක් බවට පත්වෙලා.ඉතින්, අෑ මේ ගෙවා දමන්නේ ගැහැනියකට මුහුණ දෙන්න අසීරුම කාල පරිච්ඡේදයක්...’හොර හොරෙන් හිතට රිංගපු දස්කොන් අධිකාරම, හිත පතුලෙම පැලපදියම් වෙලා සියලු දුක්ඛ දෝමනස්සයන් අකාමකා දැමුවා විතරක් නෙවෙයි, ප්‍රමිලගේ ජීවිතේ කුරුලු පිහාටුවක් තරමට සැහැල්ලුවෙන් පිරෙව්වා.රෑට රෑට ‍රජ වාසලට උඩින් ආකාසේ පායපු පුන් සඳත් සුදිලි තරුකැටත් තරමටම මේ ප්‍රේම කතාවේ අහුමුලු දැන උන්නු පිච්චගාලේ සුදු මල් අහුරු, හැමදාමත් සුවඳ දිදී අනුරාගයේ පැය කිහිපයකට උදව් කළා.ඒ හඳ එළියෙන් දස්කොන් දකින්න ආසම කළ දේ, ප්‍රමිලගේ ඇත්දළ පැහැ වටොරේ උපන් ලපය.ඒත් දවසක ප්‍රමිලා, පොළොවේ පස් කද්දී, අමානුෂික විදියට රජු, දස්කොන් මරා දැමුවෙත් ඔය උපන් ලපය නිසාමයි.පූජගේ ඇස්වල කඳුළු.‘දස්කොන් මගේ නමට ජීවිතේ දෙනවා ද...’ඈ හඬමින්ම ගයනවා.ආදරයේ පුරාවෘත්තයක් බඳු මේ ප්‍රේම කතාවේ ‘ප්‍රමිලා දේවි'ට ඇඳපු පූජව දුටු මනතින් මට මතක් වුණේ ‘පබාවති.’විරූපි ‘කුස'ට විවාහ කර දුන් ‘පබාවතී'ට ඇඳපු දවසෙත් පූජා මේ තරමටම හැඩයි.‘දස්කොන් හෙවත් කන්ද උඩ ගින්දර...’ ටෙලියක් බවට පත්වන්නේ 1739 අවුරුද්දට පෙර මිය ගිය චරිත ගොන්නක එකතුවෙන්.ඒ සළු පිළියෙන් බැහැරව, ප්‍රමිලා බිසෝගෙන් එළියට ආ පූජා අපට මුණගැහෙන්නේ, බම්බලපිටිය මහල් නිවාසවල ඇගේ නිවහනේදී.‘මේ තරම් සුන්දර නිළියෝ ඉන්න රටක පූජටමයි හොඳම චරිත...’ නෝක්කාඩුවකට නෙවෙයි නිසා, මට අහන්නම හිතුණා.“ඉතින් මං මොකද කරන්නේ... මං කිව්වේ නෑ එයාලට මාව ගන්න කියලා. මට කතා කළ නිසා හොඳ චරිතයක් නිසා මං කැමැති වුණා.දස්කොන්ගේ ආදරය මැද ප්‍රමිලා....ඒත් හුඟ දෙනෙක් මගෙන් ඇහුවේ, අයියෝ! ඇයි ඔයා මේ ටෙලියකට යන්නෙ කියලා. මේ ඉතිහාස කතාව මං ඉස්සර වෙලාම ඇහුවේ ‘කුස පබා’ කරන කාලේ සුනිල් ආරියරත්න සර්ගෙන්.අනික තමයි මේක කරන්නෙ ජැක්සන් අයියා. එයා කරන දේ ගැන මට විශ්වාසයක් තිබුණා. පැය දෙකකින් ඉවර කරන්න බැරි මේ ප්‍රේම පුරාවෘත්තය, කොටස් ගණනාවකින් හරි කරන එක ගැන මං සතුටුයි...”“අංජලිකා” කරන කාලේ ‘බඩගිනියි...’ කියලා විතරක් කියන්න දැනගෙන උන්නු පූජා අද සිංහල බස වහරන්නේ බොහොම අපූරුවට.“ෂූටින් ගියාම හැමෝම මා එක්ක කතා කරන්නේ සිංහලෙන්. කතා කරලමයි මං සිංහල හදා ගත්තේ. ඒත් මට ලියන්න බැහැ. අම්මා තමයි ‘ස්ක්‍රිප්ට්’ එක කියවලා මගේ දෙබස් ටික කණ්නඩවලින් හරි ඉංග්‍රිසියෙන් හරි ලියලා දෙන්නේ...”පූජගෙ පැටිකිරිය අපූරු එකක්. එහි සමහර දේ හරියට චිත්‍රපටයක් ව‍ෙගයි.බම්බලපිටියේ විශාඛාවට ගිය පූජගේ අම්මා, පුංචි කාලේ ඉස්කෝලෙ ආවේ ගම්පහ ඉඳන්.සීයා, ආච්චිවත් පූජගේ අම්මවත් ඉස්කෝලෙන් බස්සවලා ආපහු ගියාට පස්සේ ඉස්කෝලෙ ඇරෙනකල් ආච්චි වෙලාව ගත කළේ වජිරාරාම පන්සලේ.ඒ වෙන රස්තියාදුව සහ මහන්සිය දකින්නට අකැමැති වූ සීයා, බම්බලපිටියේ මේ ෆ්ලැට් එක ගත්තෙ අම්මටයි දූටයි හවස් වෙනකල් දවස ගත කරන්න.එහෙම ඉගෙන ගත්තු පූජගේ අම්මා අවුරුදු 18 පිරෙන්නත් කලින් ශිෂ්‍යත්වයක් ලබලා ඉන්දියාවට යනවා. පවුලට උන්නු එකම දරුවා ඉන්දියාවේ අවුරුදු පහක් ගත කරලා ආපහු එන්නේ, විවාහයට කෙනකුත් හොයාගෙනමයි. ඒ අලහබාද් විශ්ව විද්‍යාලයේම ශිෂ්‍යයෙක් වෙච්චි රාමා රාඕ උමා ශංකර් එක්ක.උග්‍ර සිංහල බෞද්ධයෝ වෙච්චි සීයවත් ආච්චිවත් මේ විවාහයට කැමැති නූනත් කාලයත් එක්ක හැමදේම වෙනස් වනවා. පූජගේ අම්මා විවාහ වෙලා ඉන්දියාවට ගියේ ඉන් පස්සේ.හැම දෙසැම්බරයකම ලංකාවට ඒම ශංකර් පවුලේ පුරුද්දක් බවට පත් වෙන්නෙ එතැන් පටන්.ඒත් පූජයි මල්ලියි දෙන්නම ඉපදුණේ වෙන කොහේවත් නෙවෙයි කොළඹ ජාතික රෝහලේ.මල්ලි ඉපදුණාට පස්සේ ගතවූ දෑවුරුද්දම පූජලා හිටියේ බම්බලපිටියේ, මේ ෆ්ලැට් එකේමයි. හැමදාමත් හවසට සීයගේ අතේ එල්ලිලා බම්බලපිටියේ මූදු වෙරළට යන පූජා, ඇති තරම් රැල්ල පාගනවා. මූදු වතුරයි වැලියි අනලා වැල්ලෙ මාලිගා හදනවා. එහෙම ආසා වුණත් අද නම් පූජගේ හිතේ මහ මුහුද ගැන තියෙන්නේ මහා බයක්.ආච්චිගේ අතේ එල්ලිලා වජිරාරාමෙට ගිහින් හාමුදුරුවෝ එක්ක අකුරු කියවපු හැටිත් පූජට අමතක නැහැ.අද එක පයක් ලංකාවේ තියාගෙන අනෙක ඉන්දියාවේ තියාගෙන ජීවත් වුණත් පූජගේ පුංචි කාලේ ගෙවිලා ගියේ ඒ විදියට.“අවුරුදු හතරේ ඉඳන් මායි මල්ලියි දෙන්නම හිටියේ හොස්ටල්වල. මම ගත කළේ කන්‍යාරාම ජීවිතයක්. මං ජීවත්වෙන හැටි ඉගෙන ගත්තේ සිස්ටර්ස්ලගෙන්.හොඳ විනයක් ඇතිවුණේ, මිනිස්සු කෙරෙහි දයාවෙන් බලන්න, අනික් අයට සමාව දෙන්න, උදව් කරන්න, දරා ගන්න, ආදරය කරන්න ඉගෙන ගත්තේ කොන්වන්ට් එකෙන්.ඒ ලබපු පන්නරය නිසා මට අද ලෝකෙ ඕන නපුරු මනුස්සයෙක් එක්ක වුණත් ජීවත් වෙන්න පුළුවන්.අනික මගේ අප්පයි අම්මයි උගත් අය. මමත් මල්ලිත් ඒ වගේ. අප්පා බ්‍රහම්මණ වෙලා හින්දු කෝවිල් යද්දි, අම්මා පන්සල් යද්දි, මේ දෙන්නගෙම ආගම වගේම ‘ජීසස්’ මට සමීපයි.මගේ දෙමවුපියෝ හැමදාම කිව්වෙ හොඳට ඉගෙන ගන්න. මේ මහ පොළොවෙ පය ගහලා ජීවත් වෙන්න කියලා.මට තේරෙන්නෑ ඇයි මේ මිනිස්සු ආගමට ජාතියට ඇනකොටා ගන්නෙ කියන එක... අනික මට ආදරය කරන මේ රටේත් ඉන්දියාවේත් ප්‍රේක්ෂකයෝ ජාති ආගම් කීයකට අයිති ද...මං ලැජ්ජා වෙන්නෙ බාගෙට ඇඳුම් අඳින්න විතරයි. මගෙ අප්පා මට දීලා තියෙන නිදහසට මට මොනව කරන්න බැරි ද... ඒත් කොන්වන්ට් ජීවිතෙන් මං ඉගෙන ගත්තු දේවලින් බොහොම හොඳට මං මගේ විනය පවත්වාගෙන යනවා.මදුරාපුරේ පබාවතීටයි, ප්‍රමිලාටයි දෙන්නටම පණ දුන්නේ ඉන්දියාවෙන් ආපු පූජාඉන්දියාවේ ගියාමත් මට අප්පා මුණ ගැහෙන්නෙ කලාතුරකින්. ඒ, තේවතු අධිකාරිවරයෙක් උපදේශකවරයෙක් විදියට අප්පා ඈත පළාත්වල යන නිසා. මං තනියම ෆ්ලැට් එකක. අම්මා, සීයා බලාගෙන මෙහේ. මල්ලි බිරිඳ දරුවො එක්ක දිල්ලිවල.පවුලක් හැටියට අපි හැමෝම එකතු වෙන්නෙ දෙසැම්බරයේ විතරයි. ඒත් ලංකාවෙදි...”ගෙදර හැමෝම එක එක වැඩවල නිරත වෙලා නිසා වරක් පූජා බැංග්ලෝරයේ පුවත්පතකට විරුද්ධව නඩු කිව්වේ තට්ට තනියම.“එයා, මගේ තාත්තටත් වඩා වයස කර්තෘ කෙනෙක්. මං සිගරට් අරක්කු බොනවා මහා නරක කෙනෙක් කියලා මගේ චරිතෙ විනාශ කරලා ලිපියක් ලියලා පළ කළා. මං ඒ පත්තරේට නඩු දැම්මා.හැබැයි, ‘බය වෙන්න එපා පූජා මං එන්නම් ඔයා එක්ක...’ කියන්න කවුරුත් හිටියේ නැහැ. හැමෝටම වැඩ. මට කිසිම බයක් ආවේ නැහැ. මං තනියම උසාවි ගියා. ඒ ශක්තිය මට ලැබුණේ දෙවියන්ගෙන්...”ගෙදර හැමෝම එපා කියද්දි පූජා ඒ නඩුව දැම්මේ දරාගන්න බැරි තරමේ කේන්තියකින්.නිරපරාදේ චරිතෙ ඝාතනය කරද්දි කොහොමටවත් අහක බලා ඉන්නෙ නැතිව ක්‍රියාත්මක වෙන්න තරම් පූජගෙ හිත හයියයි.සිංහ ලග්නෙ, සිංහ නවාංෂකයෙන් උපන් පූජා, වෙලාවකට පිරිමියකුටත් වඩා එඩිතරයි.ඒ එඩිතරකම දෙවැනි වෙන්නේ වෙලාවකට මෝඩකම් තරමට උග්‍ර වන පූජගේ හිත උණු වන ගතියට විතරයි කියලයි අම්මා කියන්නේ.“මං එහෙම කියන්නෙ නිකම් නෙවෙයි. දුක් මහන්සියෙන් හම්බ කරගත් බොහෝ දේ එයා සමහර අයට රැවටිලා නැතිකරගෙන තියෙනවා. එයාගේ හොඳ හිත නිසා එයා ඒවා දරා ගන්නවා.කේන්ති ගියාම යකෙක් වගේ වුණාට කාට හරි පිහිටවෙන එකෙන් එයා හරියට සතුටු වෙනවා. හදි හූනියම් තුට්ටුවකට තකන් නෑ. කවුරු දුන්නත් ඕන තැනක ඕන දෙයක් කනවා...”හරි හම්බ කරන දේ පිළිවෙළක් ඇතිව පරිහරණය කරන්න ඕනෙය කියන පාඩම පූජා මුලින්ම ඉගෙන ගත්තෙ හතේ පන්තියේ ඉන්නකොට. ඒ, අප්පාගෙන්.“කොන්වන්ට් එකේ ඉන්නකොට අප්පා මාසේට දෙන ‘පොකට් මනී’ රුපියල් සීය දෙසීය වුණත් වියදම් කරපු විදිය පොතක ලියන්න නියම කළා. නිවාඩුවට ගෙදර ගියාම අප්පා හැමදාම ඒ ‘අකවුන්ට්ස්’ බැලුවා. අවුරුද්ද අන්තිමේ මං ඒවා හොඳට කරලා තියෙනවා කියලා අප්පා මට රුපියල් 1000 ක් දුන්නා.ඒ තමයි, මං වැඩක් කරලා කීයක් හරි අතට ගත්තු පළමු වතාව. හතේ පන්තියේදී රුපියල් 1000 ලොකු ගාණක්. මං ඒක බැංකුවට දැම්මා...”කොයිතරම් අරපිරිමැස්මෙන් ජීවත් වුණත් සපත්තුයි ඇඳුම් විලාසිතායි ‍දැක්කම නම් වෙලාවකට ඒ ස්වයං නීති රීති සියල්ල පූජට අමතක වෙනවා. සමහර විට, නිළියක් ලස්සනට ඉන්න ඕනෙ නිසා වෙන්න ඇති.පුංචි කාලෙ පටන් පූජගේ හුඟක් ඇඳුම් මැහුවෙ අම්මා.බෝරිච්චි අත් දමලා, රැලි යොදලා නානාප්‍රකාර ඇඳුම් ඇන්දට කවදාවත් කර පළල් ඇඳුමක් නම් පූජට ලැබුණෙ නැහැ.“ඒ පුරුද්ද නිසා වෙන්න ඇති අදත් බාගෙට ඇඳුම් ඇඳීම නම් මට අරහං. මම ගෙදර ඉන්නකොට ෂෝට්ස් අඳිනවා. ඒත් අප්පා ගෙදර ඉන්නවනම් සල්වාර් හරි දිග කලිසම් හරි විතරමයි. චිත්‍රපටියක වුණත් මං රඟපාන්නෑ කොටට ඇඳගෙන.තව, මාල වළලු තැලි ඔක්කොම දාන්න ඕනෙ. නැත්නම් අප්පා බණිනවා, ‘මොකද ඔයා කණවැන්දුම් ද...’ කියලා. ඒ නීතිය අම්මටත් එහෙමමයි...”කාලයක් පූජා කිව්වෙ අප්පා අකැමැති නිසාත් කසාද බඳින්න ඕනෙ නිසාත් සිනමාවෙන් අයින් වෙනවා කියලා...ඒත් දැන් ඒ තීරණේ වෙනස් වෙලා.“මට හරියන හොඳ කෙනෙක් තවම හම්බ වුණේ නැහැ. ඉතින් එතකල් මං ගෙදරට වෙලා නිකම් ඉන්නද... හොඳ චිත්‍රපටියක් ලැබුණොත් මං කරනවා.කොන්වන්ට් එකේ ඉන්න කාලේ මගේ යාළුවෝ හැමෝටම වගේ කොල්ලෝ හිටියා. හැබැයි හැමදාමත් කවුරුහරි අඬනවා. ‘අනේ! එයා මාව දාලා ගියා...!’ ‘අනේ! එයා මගේ සල්ලි ටික අරන් ගියා...’ඔය වගේ අ‍ඳෝනා ඉවරයක් නැහැ. අයියෝ! මේ මොන වධයක් ද... කොල්ලො හින්දා හැමදාම අඬනවා.මං අම්මට කිව්වා, මට නම් යාළුවෙන්න බැහැ, අම්මා මං බඳින කෙනාව ඔයගොල්ලො හොයලා දෙන්න... කියලා. එතකොට මට 18 යි. තවමත් එයාව හොයනවා...”කාලයක් රොෂාන්ගෙ නම එක්ක පැටළුණාට, රොෂාන් වගේම නමක් ගෑවුණු තවත් කෙනෙක් පූජට හිටියා ඉන්දියාවේදී.“ආ... ඒ ආර්යා. මගේ පළමු චිත්‍රපටියේ මගේ පෙම්වතා. ඊට පස්සේ එයා එක්ක මං චිත්‍රපටි හතරක් කළා. ඒ කාලේ ඉන්දියාවෙ පත්තරවල කියැවුණේ පූජා - ආර්යා සම්බන්ධයක් තියෙනවා කියලා. හරියට ‘රොෂාන් - පූජා’ කතන්දරේ වගේ. අදත් ආර්යා මගේ හොඳ යාළුවෙක්. තවම බැඳලා නැහැ. ඉඳහිට හම්බ වුණාම විහිළු කරනවා.‘අයියෝ! පූජා මාත් මේ බඳින්නැතිව ඔයා එනකල් බලා ඉන්නවා කියලා...’ඒ වගේ යාළුකම් ඔනෙතරම් තිබුණට අතිජාත මිතුරියක් විදියට පූජා තවමත් සලකන්නේ ඉස්කෝලෙ කාලේ ඉඳලා හොඳම යෙහෙළි වෙච්චි සිමින් අමාසි විතරයි.ලංකාවේ මට හැමෝම හිතවත්. රොෂාන්, උමාලි, උපේක්ෂා සහ නිරෝෂා ළඟින් ඇසුරු කරන යාළුවෝ. ඒත් සිමින් තමයි මගේ ‘බෙස්ට් ෆ්‍රෙන්ඩ්.’ එයා මුස්ලිම්. ඉන්නෙ ඇමෙරිකාවේ...”පූජගේ ඔය යාළුවෝ අතරේ පොඩි ළමයි වගේම හිඟන්නොත් ඉන්නවා කියලයි අම්මා කියන්නේ.අප්පා - අම්මා සහ මල්ලී සමඟ“මෙයාගේ ‍ෆ්ලැට් එකේ පොඩි ළමයි ‘පූජා දිදි...’ කියාගෙන එක එක කෑම ජාති ගෙවල්වලින් අරන් එනවා. වෙලාවකට මං මෙයාට කෑම හදද්දි, ‘අම්මා තව චපාති දෙකක් වැඩිපුර හදන්න අදත් හිඟන්නෝ දෙන්නෙක් ඉන්නවා...’ කියාගෙන කෑම අරන් යනවා...”අවුරුදු දහයක් තිස්සේ සීයා නිසා ලංකාවට වෙලා ඉන්න අම්මා, ‘මේ ලෝකෙ එයා දැකපු හොඳම දුව කියලයි පූජා කියන්නේ.“දන්නවද... මං මේ ලෝකේ දැකපු හොඳම පෙම්වතා තමයි මගේ සීයා. එයාට දැන් 96 ක්. ආච්චි නැතිවුණේ මේ ළඟදී. ආච්චිගේ කොණ්ඩෙ ටිකක් කපාගෙන අදත් අතගගා ළඟින් තියාගෙන ඉන්නවා. ඒ දෙන්නගේ ආදරේ හරි පුදුමයි.මගේ අම්මයි අප්පයිත් ඒ වගේ. බිරියගේ මවුපියන්ට සලකන්න ඉඩ දීලා, අප්පා ඉවසලා ඉන්නවා. හොඳ ආදරවන්තයෝ, හොඳ දුවලා පුතාලා - බෑණලා මේ හැමෝටම උදාහරණ මගේ පවුල ඇතුළෙම තියෙනවා.මගේ කියවිල්ල ඉවසන, මාවත් ටිකක් යටත් කරගෙන ඉන්න ‘හස්බන්ඩ්’ කෙනකුටයි මං කැමැති. ගෑනු ළමයි වගේ මෘදු මොළොක් ගති තියෙන පිරිමින්ට මං කැමැති නැහැ. මොකද පවුලේ ප්‍රධානියා එයා වෙන්න ඕනෙ නිසා....”මැරෙන තුරා ජීවිතේ එක්ව බෙදා ගත යුතු සැමියා ගැන පූජා හිතන්නේ මහා ගෞරවයකින්. භක්තියකින්.MBA උපාධිය හදාරමින් හිටි කාලයේ බැංග්ලෝරයේ සාප්පු සවාරියකදී අහම්බයෙන් මුණගැසුණු ප්‍රකට දකුණු ඉන්දියානු කැමරා ශිල්පී ජීවාගේ හමුවීමත් එතැනින් ඇරැඹුණු සිනමා ජිවිතයත් සම්මාන ඇගැයුම් එක්ක මෙතෙක් ආ ගමනත් පූජාට තවම සිහිනයක්.ජීවිතේ හැමදාමත් ඉදිරියට යන්නෙ අහඹු සිදුවීම් එක්ක. ආදරයත් එහෙමයි. විවාහයත් එහෙමයි.හරියට මදුරාපුරයෙ ඉඳන්, ආදරේ හොයාගෙන ලංකාවට ආපු පබාවතියි, ප්‍රමිලයි දෙන්නගෙ විවාහ ජීවිතේ වගේ.ඊටත් වඩා ලොකුම අහඹුව, ඊට අවුරුදු සිය ගණනකට පස්සෙ ඒ දෙන්නටම පණ දෙන්න, ඉන්දියාවේ හිටන් මෙහෙ ආපු පූජටම සිද්ධ වෙච්චි එක.ඉනෝකා පෙරේරා බණ්ඩාරඡායාරූපය - ගයාන් පුෂ්පික  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=af1407133</link>
    <topic>ශ්‍රී ලාංකිකයකුගේ පිය සෙනෙහස ඩුබායි වැලිකතර කලඹයි</topic>
    <author>ටිරෝනි වෑවලගේ</author>
    <content>එලීනාමව් සෙනෙහස ගැන සෑම තැනකදීම මහා ඉහළින් කතා බහට ලක් වන්නේ ය‍. එසේ වුව ද පිය සෙනෙහස අවධානයට ලක් වන්නේ අඩුවෙන් ය. ඒ පිය සෙනෙහස මව් සෙනෙහස තරම් සංවේදී ලෙස ප්‍රදර්ශනය නොවන නිසා ද වන්නට පුළුවන. කෙසේ වුවද පසුගියදා ලෝකයම පිය සෙනෙහස ගැන අපූරු පුවතක් අත්වින්දේ ය. ශ්‍රී ලාංකික අපට ඒ පුවත එක් අතකින් දුකකුත් කනගාටුවකුත්, ආඩම්බරයකුත් දැනවීය. ඒ පුවත ශ්‍රී ලාංකික පියෙක් වටා ගෙතුණු බැවිනි.මේ පියා ක්‍රිෂ් ටයිලර් ය. ලංකාවේ වත්තල ප්‍රදේශයේ ජීවත් වූ ඔහු ඒ යුගයේ දී භාවිතා කළේ වෙනත් නමක් වුව ද ඩුබායි හි රැකියාවකට ගිය පසු ක්‍රිෂ් යන නම භාවිතා කළේ ය. ඩිරාම් මලු ගණන් ලැබෙතැයි සිතා ශ්‍රමය කැප කළද ක්‍රිෂ්ගේ සිතුම් පැතුම් එළෙසින්ම ඉටු වූයේ නැත.ඔහු තමා වැනිම තවත් ගැහැණු සහ පිරිමි කිහිපදෙනෙක් සමග ලාබ නවාතැනක දුෂ්කර ජීවිතයක් ගෙවමින් සිටියේ ය. 2009 වසරේදී ඩුබායි කරා පැමිණි පිලිපීන ජාතික කාන්තාවක් ද මේ ලාබ නවාතැනේ සෙවණ සොයා පැමිණීයාය. ඇයගේ අභිලාශය මුදල් ඉපයීම විය.නෑයෙක් සමීපතමයෙක් නොමැතිව කාශ්ඨක වැලි කතරේ ගෙවන ජීවිතය ක්‍රිෂ්ට මෙන්ම මේ පිලිපීන කාන්තාවට ද කිසිඳු ආශ්වාදයක් අත් කර දුන්නේ නැත. එනිසාම ඔවුහු නිරායාසයෙන්ම එකිනෙකා වෙතින් ආශ්වාදය සෙවූහ.පිලිපීන ජාතික කාන්තාව ඉක්මනින්ම මවක් වන ලකුණු පහළ කළා ය. නිසැකයෙන්ම ක්‍රිෂ් නම් ඒ පුවතින් ප්‍රීතියෙන් ඉපිල යන්නට ඇත. තම ජීවන කතරේ කුසුමක් පිපෙනු ඇතැයි ඔහු අපේක්ෂා කළා වන්නට පුළුවන. පිලිපීන ජාතික කාන්තාවට නම් මව් සෙනෙහස බොහෝ දුරක විය.ඇය දරුවා කුසේ සිටියදීම වරක් දෙවරක් විදේශ ගත වූවා ය. යළි පැමිණියා ය. විවාහ බැම්මෙන් බැඳී නොසිටි මේ යුවළ කුසයේ වැඩෙන දරුවා ගැන දැක්වූයේ කිනම් ප්‍රතිචාරයක් දැයි දන්නේ ඔවුන් පමණක්මය. නිසි දින ගණන් සැපිරූ පිලිපීන කාන්තාව අසල්වැසි එමිරේට්ස් හි ශාර්ජා පෞද්ගලික රෝහලේ දී දියණියක ප්‍රසූත කළාය.ඇයට තිබුණේ පියාට වඩා මවගේ මුහුණුවරය. මව් පිය දෙදෙනා ඇයට එලීනා යනුවෙන් නම් තැබූහ. පොතේ ලියවුණු කසාදයක් ද නොවූ බැවින් එලීනාට නීත්‍යානුකූල පියෙක් ද වූයේ නැත. එහෙත් පිය සෙනෙහසින් නම් ඇයට අඩුවක් තිබුණේ නැත. කසාද බැම්මෙන් තොර වුව ද නිත්‍යානුකූලව පියා ලෙසින් ලියාපදිංචි නොවුවද ක්‍රිෂ් තම දියණියට සෙනෙහසින් කිසිඳු අඩුවක් කළේ නැත.කාලය ගත වී ගියේ ය. ඒ වර්ෂ ගණනින් නොවේ. මාස ගණනිනි. එලීනා ලද මව් සෙනෙහස තීරණය වූයේ ද වර්ෂ ගණනින් නොව මාස ගණනිනි. ඇයට වයස මාස තුනක් වන්නටත් පෙර ඇයගේ පිලිපීන ජාතික මව ඇයත් පියාත් හැර දමා විදේශ ගත වූවාය. මින් පෙර සිදු වූ අන්දමින් ඇය යළි පැමිණෙතැයි ක්‍රිෂ් බලා සිටින්නට ඇත.එහෙත් ඇය ක්‍රිෂ්ට සෙනෙහස නොපෑවා වන්නට ඇත. එලීනා ඇයට සම්පතක් නොවන්නට ඇත. ඇය යළි ඔවුන් දෙදෙනා කරා පැමිණියේ නැත. ඇය සමගින් එලීනා සම්බන්ධ සියලු ලියකියවිලි ද අස්ථාන ගත විය.ඇයගේ වියෝගය ක්‍රිෂ්ව අන්තිම අඩියට ඇද දමන්නට ඇති බව නිසැකය. ඒ සමගින් ඔහුට ප්‍රශ්න ගලා එන්නට වූයේ ය. අන් කවදාවත් නොමැති තරමට අගහිඟකම් දැනෙන්නට විය. තුන් මසක් වයසැති අතදරුවකු සමග පිරිමියකුට තනි ජීවිතයක් කොතරම් අමාරු වන්නට ඇති ද? එහෙත් ක්‍රිෂ් ඒ සියල්ල දරා ගත්තේ ය.ඒ එලීනා වෙනුවෙනි. ඔහු මුදල් සෙවීමට නොකළ දෙයක් නැති තරම් ය. ඒ සෑම මොහොතකදීම තම දියණිය ඇස් මානයෙන් ඉවත් නොකිරීමට ඔහු වගබලා ගත්තේ ය. සියල්ල අහිමිව යන මොහොතක එකම සතුට දියණිය නිසා වන්නට ඇත. මුදල් ඉපයීමට ඔහු කාර් සේදුවේ ය. ඒ අත දරු දියණිය ද තමා අසලින් තබා ගෙනය.කාලය ගෙවී ගියේ ය. එහෙත් ක්‍රිෂ් වෙත පැමිණි ගැටලු අවසන් වූයේ නැත. ඩුබායි හි රැඳී සිටීමට ක්‍රිෂ් ට ලැබී තිබුණු කාලය අවසන් විය. එහෙත් වීසා දීර්ඝ කර ගැනීමට තරම් ප්‍රමාණවත් මුදලක් ඔහු සතු වූයේ නැත. ඒ අතරම ඔහුගෙන් අයවිය යුතු ඩිරාම් 18 000ක මුදලක් වෙනුවෙන් එරට බැංකුවක් ඔහු නීතිය හමුවට කැඳවූයේ ය. පසුගිය ජනවාරියේ ඩුබායි පොලීසිය ක්‍රිෂ් අත්අඩංගුවට ගත්තේ ය.තමාට කෙදිනක හෝ නීතිය ඉදිරියට යාමට‍ සිදුවන බව ක්‍රිෂ් දැන සිටිය ද එවන් මොහොතක දියණිය ට ලබා දෙන පිළිසරණ කුමක්දැයි ඔහුට අදහසක් තිබුණේ නැත. වෙනත් විකල්ප නොමැති තැන ඔහු ඩුබායි හි ශ්‍රී ලාංකික කාන්තාවකගෙන් උපකාර පැතුවේ ය.ටීනා ද සිල්වා නම් වූ ඇය ක්‍රිෂ් ට උපකාර කිරීමට ඉදිරිපත් වූවා ය. එහෙත් සිතූ තරම් ඉක්මනින් යළි දියණිය වෙත පැමිනීමට ක්‍රිෂ් ට හැකියාව ලැබුණේ නැත. ඩුබායි පොලිසිය ඔහු ගේ සිර දඬුවම් කාලය දීර්ඝ කළේ ය.එලීනා නිවෙසේ තබා රැකියාවට යාමට ටීනා ට ද හැකිවූයේ නැත. තමන්ට තමන් පමණක්ම ඉතිරි වන වියරු වැලි කතරේ එලීනා වෙනුවෙන් වෙන් කරන්නට තවත් කාලය නොවූ බැවින් ටීනා ඇයත් සමග ඩුබායි පොලිසිය වෙත ගියාය.ඩුබායි පොලීසිය කවදත් තදින් නීතිය ක්‍රියාත්මක කරන ආයතනයක් බවට ප්‍රසිද්ධය. එරට ශරියා නිතීය ද වඩාත් දැඩි මෙන්ම අමානුෂික යැයි සිතෙන තරම් ය. මේ අමානුෂික නීතිය ක්‍රියාත්මක කරන්නවුන්ට මානුෂිකත්වයට දීමට සිත්වල ඉඩකඩ ද නැති තරම් ය. එහෙත් ටීනා සමග පැමිණි පස් හැවිරිදි එලීනා දුටු ඩුබායි පොලිස් නිලධාරීහු තම සිත් තුළ සඟවා තිබූ මානුෂිකත්වය මඳකට ඉවතට ගත්හ.ඩුබායි පොලිසියේ කාන්තා හා ළමා කාර්යාංශයේ ප්‍රධානී කපිතාන් මොහොමඩ් භාගි අලෝලානි එලීනා ඩුබායි කාන්තා හා ළමා පදනම යටතට පත් ‍කළේ ය. ඉන්පසු ඇය වෙනුවෙන් කළ හැක්කේ කුමක්දැයි සොයා බැලුවේය. කළ යුත්තේ එකම දෙයකි. එනම් එලීනා සතුව මෙලොව සිටින ඇයට සෙනෙහස දක්වන එකම ඥාතියා වන ක්‍රිෂ් නිදහස් කිරීමය. එහෙත් ඩුබායි හි පෞද්ගලික බැංකුව ක්‍රිෂ් ගෙන් අයවිය යුතු මුදල් නොමැති ව ඔහු නිදහස් කිරීමට කිසිසේත් එකඟ වන්නේ නැත. එසේ නම් කළ යුත්තේ අදාළ මුදල බැංකුවට ගෙවා ක්‍රිෂ් නිදහස් කර ගැනීම ය.ඩුබායි පොලිස් නිලධාරීහු ක්‍රියාත්මක වූහ. ඒ සොරකු අල්ලන්නට හෝ කිසිවකුට දඩුවම් කරන්නට හෝ නොව, ක්‍රිෂ් නිදහස් කිරීමට මුදල් එකතු කිරීමට ය. අවසන පොලිස් නිලධාරීන්ගේ මූල්‍ය දායකත්වයෙන් අදාළ මුදල බැංකුවට ගෙවා දමනු ලැබීය. ශ්‍රී ලංකාවේ ක්‍රිෂ් ඩුබායි පොලිස් නිලධාරීන්ගේ මානුෂිකත්වය හමුවේ නිදහස ලැබුවේ ය.ඉන් වඩාත් ප්‍රීතියට පත් වුයේ එලීනා ද ක්‍රිෂ් දැයි හරියටම කියන්නට නොහැකි ය. පියාත් දියණියත් එකිනෙකා වැළඳ ගත්හ. ඒ වන විට එකිනෙකා නොදැක ඔවුහු මාස ගණනක් ගෙවා දමා තිබුණි. සෙනෙහස දොරේ ගියේ ය. එහෙත් තවමත් සැනසුම එහි වූයේ නැත‍.ලංකාව බලා පියාසර කිරිමට මොහොතකට පෙර ක්‍රිෂ් සහ එලීනා ඩුබායි නිලධාරියකු සමග ගුවන් තොටුපොළේ දීඩුබායි නීතිය අනුව ක්‍රිෂ් ට තවදුරටත් එරට රැඳී සිටිමට අවස්ථාව ලැබුණේ නැත. ශ්‍රී ලංකාවට පැමිණීමට තරම් මුදලක් ඔහු සතු වූයේ ද නැත. අනික් අතට එලීනා ශ්‍රී ලංකාවට ගෙන ඒමට නීත්‍යනුකූල අවසරයක් ද නොවීය. ඒ එලීනා නිත්‍යනුකූලව ඔහුගේ දියණියක් නොවූ බැවිනි. ක්‍රිෂ් යළිත් අසරණ වූයේ ය.යළිත් ඩුබායි පොලිසිය ඔහුගේ පිහිටට ආවේ ය. ක්‍රිෂ් ගේ ගුවන් ටිකට් පත් වෙනුවෙන් මුදල් එකතු කෙරිණි. ඩුබායි හි ශ්‍රී ලංකා කොන්සල් ජෙනරල් අබ්දුල් රහීම් ද සිද්ධියට මැදිහත් වෙමින් එලීනා ගේ ජීව විද්‍යාත්මක පියා ක්‍රිෂ් දැයි සනාථ කර ගැනීමට ඩීඑන්ඒ පරීක්ෂණයක් ඉල්ලා සිටියේ ය. පරීක්ෂණයෙන් පිය දියණි සම්බන්ධය තහවුරු වූ බැවින් එලීනාට ශ්‍රී ලාංකික පුරවැසිභාවය හිමි විය.එමිරේට්ස් හි ශර්ජා රෝහල පීරු කොන්සල් ජනරාල් කාර්යාල සේවකයෝ රෝහල් වාර්තා සටහන් ලබාගෙන එලීනාගේ ලියකියවිලි සම්පූර්ණ කර ඇයට නීත්‍යානුකූල භාවය ලබා දුන්හ. ඩුබායි පොලිස් නිලධාරීහු තවත් අමතර මුදලක් ක්‍රිෂ් අතට ලබා දුන්නේ ශ්‍රී ලංකාවට පැමිණි පසු ජීවිකාව සපුරා ගන්නා තෙක් දියණියට දුකක් නොදෙන්නටය.ඩුබාහි හි ශ්‍රී ලංකා කොන්සල් ජනාරාල් කාර්යාලයෙන් අප දුරකථන ඇමතුමට පිළිතුරු දුන් නිලධාරිනියක් තහවුරු කර සිටියේ පසුගිය විසි නව වැනිදා එලිනා සිය පියාද සමග ශ්‍රී ලංකාවට පැමිණි බවයි.ඊට ප්‍රථම ජනමාධ්‍ය වෙත අදහස් දැක් වූ ක්‍රිෂ් කියා සිටියේ ජීවත් වීමට එකම අරමුණක් තමා සතු වන බවත් ඒ දියණියට යහපත් අධ්‍යාපනයක් ලබා දීම පමණක් ම බවත් ය.මේ මොහොත වන විට එලීනා අප්‍රමාණ පිය සෙනෙහස විඳිමින් ලංකාවේ කොහෝ තැනක දිවි ගෙවනවා විය යුතුය. ඇතැම් විට ඔවුන් තමා පිළිඹඳ ව ලියවෙන මේ පුවත් කියවනවා වන්නට ද පුළුවන.සෙනෙහසින් නිම වෙන කතා ලිවීම පහසුය. කියවිම ද පහසුය. ඒ සෙනෙහසම සමස්තය මත කැටිවන බැවිනි. ලංකාවේ ඇතැම් පියවරු බිරිය සමගින් වන ආරවුලට තම දරුවන් එල්ලා මරන්නේ ය. දරුවන්ගේ ජීවත් වීමේ අයිතිය ද උදුරා ගනිමින් තම අන්තනොමතික තීරණයට අනුව දරුවන් ද රැගෙන ගං දියට පනින්නේ ය. එවන් වූ පියවරුද වෙසෙන රටකට, තමා කෙරෙහි නිත්‍යානුකූල අයිතිය ද නොවූ අවස්ථාවක තමා අත් නොහැර ගිය තම සැබෑ පියා සමග පා තැබූ එලීනා සැබවින්ම වාසනාවන්ත ය.පිය දියණි සෙනෙහස හමුවේ මුදල දෙවැනි තැනට දමා මනුස්සකමට මුල් ගැන දුන් ඩුබායි පොලිස් නිලධාරීන් ගැන අසන්නට ලැබීමද වාසනාවක් මය.ඛේදවාචක පමණක්ම අසන්නට ලැබෙන මෙවන් යුගයක සෙනෙහස සහ මනුස්සකම ගැන කියවෙන මෙවන් පුවත් ලියන්නට ලැබීම ද වාසනාවක් මය.ටිරෝනි වෑවලගේ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=af1407134</link>
    <topic>ඩෙංගුවලට බෙහෙතක් ලෝකෙ ‍කොහේවත් ‍ෙහායාගෙන නෑ</topic>
    <author>සාකච්ඡා ‍කෙළේ</author>
    <content>අංගොඩ උණ රෝහලේ ඩෙංගු කළමනාකරණ ඒකකයේ ප්‍රධාන වෛද්‍ය නිලධාරිකායික රෝග පිළිබඳ විශේෂඥ වෛද්‍ය ආනන්ද විජේවික්‍රමමෝසම් වර්ෂා සමයත් සමඟ පසුගිය මැයි ජූනි මාස දෙක තුළ මෙරට වාර්තා වූ ඩෙංගු රෝගීන්ගේ සංඛ්‍යාව ශීඝ්‍රයෙන් ඉහළ ගියේය. මොවුන් අතරින් මරණයට පත්වූ සංඛ්‍යාව පෙරට වඩා අඩු වුවද ඩෙංගු රක්තපාත තත්ත්වයට හා කම්පන තත්ත්වයට පත්වීමෙන් උග්‍ර ලෙස රෝගය උත්සන්න වූ රෝගීන් සංඛ්‍යාව බොහෝය. ඩෙංගු රෝගය හා එයින් වැළකීම පිළිබඳ රජය හා සෞඛ්‍ය සේවා මඟින් කොතෙක් දැනුවත් කිරීමේ වැඩසටහන් දියත් කළ ද තවමත් ජනතාව තුළ ඒ පිළිබඳ නිවැරැදි අවබෝධයක් ඇති බවක් නොපෙනේ.ඩෙංගු මාරාන්තික රෝගයක් නොවේ. එය මාරාන්තික වන්නේ රක්තපාත තත්ත්වය කල්තියා හඳුනාගෙන ඒ සඳහා නිසි ප්‍රතිකාර නොකිරීමෙන් හා කම්පන තත්ත්වයට පත් වූ විටය. ඩෙංගු රෝගය සඳහා පිළිගත් නිශ්චිත ඖෂධයක් තවමත් ලොව කවර රටකවත් නිපදවා නොමැත.එසේ වුවද අපේ රටේ ඒ සඳහා විකල්ප ඖෂධයක් සොයා ගත් බව ද ඒ ඖෂධ පානය කිරීමෙන් ඩෙංගු රෝගය සුව වෙන බවට ද විවිධ මාධ්‍යවලින් ප්‍රචාරය කැරිණ. ලොවම පිළිගත් ඖෂධ හා වෛද්‍ය ක්‍රමෝපාය වෙනුවට විකල්ප බේත් කිරීමට යාමෙන් රෝගය යටපත් වී ඩෙංගු රක්තපාත තත්ත්වයට හා කම්පන තත්ත්වයට පත් වීමට ඇති ඉඩකඩ වැඩිය.ගස් ලබු යුෂ මිශ්‍ර ඔසුවක් මඟින් ඩෙංගු රෝගය වහා සුවපත් වන බවට මාධ්‍ය මඟින් ප්‍රචාරය කැරිණි. වෛද්‍ය විද්‍යාවට අනුව මෙවැනි ඖෂධ මඟින් ඩෙංගු රෝගය සුව කළ හැකි ද යන පැනයට පිළිතුරු සපයන්නේ අංගොඩ උණ රෝහලේ ‍ ඩෙංගු කළමනාකරණ ඒකකය භාර ප්‍රධාන වෛද්‍ය නිලධාරි කායික රෝග පිළිබඳ විශේෂඥ වෛද්‍ය ආනන්ද විජේවික්‍රම මහතාය.මෝසම් වර්ෂාවත් සමඟ මදුරුවන් බෝවීමට ඇති අවස්ථාව වර්ධනය වීම මෙයට ප්‍රධාන හේතුවක්. අපේ ජනතාව නිසි පරිදි කුණු කසළ ඉවත් කරනවා නම්, ඉවත ලන හිස් ටින් යෝග‍ට් කෝප්ප, පොලිතින් කවර, ටයර්, පොල්කටු වැනි වතුර එකතු වන කුඩා ටොනික් මූඩියක්, රඹුටන් ලෙල්ලක් වැනි දෙයක් පවා ඩෙංගු මදුරුවන් බෝවන්නට ඉඩ තිබෙන තැන්. මේවා විනාශ කිරීමෙන් මදුරුවන් බෝවීම පාලය කරගන්න පුළුවන්.ඩෙංගු රක්තපාත තත්ත්වය පමාවී හඳුනාගැනීමත් පමාවී රෝහලට පැමිණීමත් මෙයට හේතුවක්.සාමාන්‍ය ඩෙංගු උණ මාරාන්තික නෑ. ඩෙංගු උණ නොසලකා හැරීමෙන් රක්තපාත හා කම්පන තත්ත්වයට පත්වීම මාරාන්තිකයි.ඩෙංගු රෝගයෙන් පෙළෙන බව දැනගත් මොහොතේ පටන් සුදුසුකම් ලත් වෛද්‍යවරයකු ගෙන් හෝ ළඟම පිහිටි රජයේ රෝහලකින් උණ පාලනය සඳහා ඖෂධ ලබා ගත යුතුයි. උණ ගැනී දින 3කින් පසුව කරනු ලබන සම්පූර්ණ රුධිර පරික්ෂණයකින් හෝ ඩෙංගු රක්තපාත තත්ත්වය හඳුනා ගැනීමට කරනු ලබන P.C.V. (Packed Cell Volume) පරීක්ෂණයේ ප්‍රතිඵල අනුව මේ තත්ත්වය කල් ඇතිව හඳුනාගන්නට පුළුවන්.දින 02 - 07 දක්වා පවතින තද උණ.ඇස් යට වේදනාවසමේ රතු පැහැ ලප මතුවීමඅධික හිසරදයකරකැවිල්ලපේශි සහ සන්ධි වේදනාවවමනය හෝ පාචනයදහදිය දැමීම, උදරයේ දකුණු පස උඩ කොටසේ වේදනාව, මුඛය, නාසය, ගුද මාර්ගය, යෝනි මාර්ගය වැනි යම් තැනකින් රුධිරය වහනය වීම, සිහිය විකෘති වීම, අත් පා සීතල වීම, කලබලයට පත්වීම, දිගටම පවතින වමනය, මුත්‍රා පිටවීම අඩුවීම, රුධිර පීඩනය අඩුවීම සහ රුධිර පීඩන පරතරය අඩුවීම‍.මෙහි සඳහන් ඇතැම් ලක්ෂණයක් හෝ ‍කිහිපයක් සාමාන්‍ය ඩෙංගු රෝගීන්ට ඇති විය හැකියි. එහෙත් වෛද්‍යවරයකු‍ මඟින් හෝ නිසි වෛද්‍ය පරීක්ෂණයකින් තොරව රෝගියාට මෙය හඳුනාගත නො හැකියි.රක්තපාත තත්ත්වයේ දී සිදුවන්නේ රෝගියා‍ෙග් රුධිර වාහිනී බිත්ති හරහා රුධිර ප්ලස්මාව කාන්දු වීමයි. මෙය අවදානම් අවදිය වන අතර එය පැය 24 සිට 48 දක්වා විය හැකිය.රක්තපාත තත්ත්වයේ දී රුධිර පට්ටිකා ප්‍රමාණය සාමාන්‍යයෙන් පහත වැටෙනවා. සාමාන්‍යයෙන් රුධිර පට්ටිකා ප්‍රමාණය 100,000ට වඩා හෝ මි.මී. 3 දක්වා අඩුවීම හෝ අක්මාව ඉදිමීම එහිදී සිදුවිය හැකියි.ඩෙංගු උණ පාලනය සඳහා දෙනු ලබන ඖෂධ, ඇඳ විවේකය හා නියමිත ප්‍රමාණයට තරල වර්ග ලබා දෙමින් ඉතා සැලකිල්ලෙන් රෝගියා බලා ගැනීමෙන් උණ මතු වී දින හතකින් පමණ පසු නිරායාසයෙන්ම සිරුරෙහි ප්‍රතිශක්තිය ඇතිවී රුධිර පට්ටිකා ප්‍රමාණය වැඩිවෙනවා.ඒ සඳහා අපි රුධිර පට්ටිකා ලබා දෙනවා.නෑ. ඇත්තවශයෙන්ම මෙයට වසර හයකට හතකට පෙර වෛද්‍යවරු පවා දැන සිටියේ රුධිර පට්ටිකා ප්‍රමාණය වැඩි කිරීමෙන් එම තත්ත්වය වැළැක්වෙන බවය. එහෙත් මෑතදී හඳුනාගෙන ඇත්තේ රුධිර පට්ටිකා සංඛ්‍යාව ඉහළ නංවා ගැනීම ඒ තරම් වැදගත් නොවන බවයි. දැන් අඩු වූ පමණින්ම රෝගීනට පට්ටිකා ලබා දෙන්නේ නෑ.බටහිර වෛද්‍ය විද්‍යාවේදී ඒ සඳහා රුධිර පට්ටිකා පාරවිලනය කිරීම හැර වෙනත් විශේෂ ඖෂධයක් නෑ.නියමිත පරීක්ෂණ හා පර්යේෂණවලින් සනාථ කරන ලද පිළිගත් ඖෂධ ප්‍රතිපත්ති හා අණ පනත්වලට අනුකූලව නිෂ්පාදනය කරන ලද ඖෂධ පමණයි රෝගීනට ලබා දිය යුත්තේ. ඔය කියන ඖෂධය එවැනි පිළිගත් විද්‍යානුකූල පර්යේෂණයකින් හෝ රෝගීන් සම්බන්ධව කරන ලද පුළුල් පර්යේෂණයකින් අනතුරුව ඩෙංගු රෝගීන් සදහා ලබාදීමට සුදුසු බවට සහතික කරන ලද බෙහෙතක් නොවේ.එවැනි ඖෂධයක් හෝ යුෂ වර්ගයක් ලබාදීමෙන් රුධිර පට්ටිකා ප්‍රමාණය ක්ෂණිකව ඉහළ ගිය විට රෝගය සුව වුණා යැයි වරදවා වටහා ගන්නට පුළුවන්. එවැනි අවස්ථාවක රක්තපාත තත්ත්වය පාලනය කිරීමට දෙනු ලබන ඖෂධත් නවතා දැමූවොත් අක්මාවට හෝ වකුගඩුවලට හානි වී වෙනත් සංකූලතා ඉස්මතු වන්නට පුළුවන්. එහෙයින් එවැනි සනාථ නොකළ යුෂ වර්ග හෝ ඖෂධ ලබාදීම නුසුදුසුයි.‍මෙය ඉතා අවදානම් ක්‍රියාවක්. ගස්ලබු කොළවල පැපේන් නමැති එන්සෛමය තිබෙනවා. මෙමඟින් ආමාශයට හෝ බඩවැල්වලට හානි සිදුවීමේ අවදානමක් තිබෙනවා. මෙහිදී ඉදුණු පැපොල් පලතුරු යුෂ නොවෙයි කොළවල යුෂයි රෝගීනට ලබා දෙන්නේ. මේවා කිසිදු පිළිගත් පර්යේෂණයකින් සනාථ නොකළ අවදානම් ද්‍රව්‍යයි.ඔව්. අප රෝහලේ දැනටත් රුධිර පට්ටිකා සංඛ්‍යාව 10,000 - 6000 දක්වා අඩු වූ ඩෙංගු රෝගීන් සිටිනවා. දැන් අප කලබල වී ඔවුන්ගේ රුධිර පට්ටිකා නැංවීමට රුධිරය ලබාදෙන්නේ නෑ. හොඳින් ඇඳ විවේකය ලබා දෙමින් ස්වභාවික ප්‍රතිශක්තිය තුළින් රුධිර පට්ටිකා වැඩි වීමට ඉඩ සලස්වනවා.පැරසිටමෝල්. එය වෛද්‍ය උපදෙස් අනුව නියමිත මාත්‍රාව නියමිත කාලවෙලාවට පමණක් ලබා ගත යුතුයි. පැරසිටමෝල් දෙන්නේ උණ සහ වේදනාව සමනය සඳහායි. පැරසිටමෝල් වලට උණ බසින්නේ නැත්නම් මඳ උණුසුම් වතුරින් තෙමන ලද තුවායකින් රෝගියාගේ සිරුර තෙමමින් විදුලිපංකාවක් යට සුළං වදින සේ තබා උණ අඩුකර ගත යුතුයි.විශේෂ ගුණයක් නෑ. ඒත් වෙළෙඳ පොළේ ඇති පැකට් කරන ලද ඇපල් යුෂ ලබා දීමෙන් කිසිදු විශේෂ වාසියක් ලැබෙන්නේ නෑ. ඇපල් යුෂ පමණක් නොවෙයි පහසුවෙන් ලබාගත හැකි වෙනත් පලතුරු යුෂ වර්ගත් ලබාදීමට පුළුවන්.හොඳම පානය තැඹිලි වතුර. දෙහි, දොඩම්, නාරං, අඹ හෝ ගස්ලබු වැනි පලතුරුවලින් එවෙලේම සකස් කරගත් පාන වර්ග වඩා සුදුසුයි. මින් අමතරව සුප්, කැඳ, කිරි, කොත්තමල්ලි වැනි පාන වර්ගත් සුදුසුයි.පලතුරු යුෂ හා වෙනත් පාන වර්ගවල ජලයට වඩා ලවණ ගතිය වැඩි නිසා. මෙම ලවණ රුධිර තරලය වර්ධනය සඳහා උපකාරී වෙනවා.වැඩිහිටියකු නම් දිනකට තරල ලීටර් 2 1/2ක් සහ ළමයින්ට නම් ළමය‍ාගේ බර අනුව දිය යුතු තරල ප්‍රමාණය වෛද්‍යවරයා විසින් තීරණය කරනු ලබනවා. පමණට වඩා තරල වර්ග ලබා දීම ද සුදුසු නොවේ.සාකච්ඡා ‍කෙළේසාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=af1407135</link>
    <topic>කාටුන් චිත්‍රවලින් මතු වන්නේ අපහාසය නොවේ උපහාසයයි</topic>
    <author>පාලිත ධර්මරත්න</author>
    <content>තලන්ගම ජයසිංහ යනු අපට සිටින ප්‍රවීණතම චිත්‍ර ශිල්පියෙකි. ඔහු පාඨක ලෝකයේ වඩාත්ම ජනප්‍රිය වූයේ චිත්‍රකතා නිර්මාපකයකු වශයෙනි. ඔහු අතින් නිර්මාණය වූ චිත්‍රකතා සංඛ්‍යාව 80 කට අධිකය. ඔහු නිර්මාණය කළ චිත්‍ර හා කාටුන් සංඛ්‍යාව දහස් ගණනකි.තලන්ගම ජයසිංහ නිර්මාණ ඇතුළත් ඒ තුමා හා පලාමල්ල කාටුන් චිත්‍ර පොත් දෙකක් පසුගිය දා හෙළි දැක්වීය.සුදෝ සුදු ජාතික ඇඳුමින් සැරසී ලේක්හවුස් ආයතනය තුළ ඉක්මන් ගමනින් යනෙන සිනහව පිරි වතින් යුත් මේ චිත්‍ර ශිල්පියා මට හඳුනා ගැනීමට ලැබුණේ මීට වසර තිහකට පමණ පෙරය.කාටුන් චිත්‍ර ශිල්පය නව මඟකට යොමු කළ මේ ප්‍රවීණයා පසුගිය දිනෙක ඔහු දීර්ඝ කලක් සේවය කළ සිළුමිණ කර්තෘ මණ්ඩලයට පැමිණියේ ද ඒ සුපුරුදු ඉක්මන් ගමනින්ය. සිනහව ද වෙනසක් නැතිව මුහුණේ රැඳී තිබිණි.ලේක්හවුස් ආයතනයේ ප්‍රවීණ චිත්‍ර ශිල්පියකු ලෙස මෙන්ම වසර 18 ක් මධුර චිත්‍රකතා පත්‍රයේ කතුවරයා වශයෙන් ද කටයුතු කළ තලන්ගම ඉතා ළෙන්ගතු තැනැත්තකු ලෙස අප සැමගේ හදවත්වල නොමැකෙන ලෙස සටහන් තැබීමට සමත් විය.ඔහුට විවිධ චිත්‍ර නිර්මාණ කිරීමට සෙවණ දුන් ‘සිළුමිණ’ කර්තෘ මණ්ඩලයේ අසුනක වාඩිගෙන ඒ කාලයේ චිත්‍ර නිර්මාණය කැරුණු ඔහුගේ මේසය හා පුටුව තිබූ ස්ථානය පෙන්වූයේ අතීතය මතකයට නංවමිනි.තලන්ගම අඳින චිත්‍ර මෙන්ම ඔහුගේ කතා ද මිහිරිය. ඔහු අධ්‍යාපනය ලැබුවේ රාජගිරියේ විද්‍යාවර්ධන හා හේවාවිතාරණ යන විදුහල්වලිනි. ඔහුගේ චිත්‍ර කලාවට ඇති දස්කම් මුලින්ම හඳුනාගෙන ඇත්තේ විද්‍යාවර්ධන විදුහලේ සමරනායක ගුරු පියාය. පාසලේදී චිත්‍ර කලාවේ මූලික ගුරුහරුකම් ලැබු තලන්ගම 1952 වසරේ රජයේ කලායතනයට පිවිසීමේ වරම් ලැබුවේය. ඔහුට එහිදී චිත්‍ර නිර්මාණය ගැන පමණක් නොව මූර්ති ශිල්පය ගැන ද හදාරන්නට අවකාශ ලැබිණි.තලන්ගම ලේක්හවුස් ආයතනයට බැඳීමේ අදහසින් ඉල්ලුම් පතක් යොමු කළේ 1957 අවුරුද්දේය. ලේක්හවුස් ආයතනයේ ඩෙන්සිල් පීරිස්, මීමන ප්‍රේමතිලක, ධර්මපාල වෙත්තසිංහ, එස්. සුබසිංහ, ඩී. එෆ්. කාරියකරවන, ප්‍රභාත් මානවසිංහ, පූජිත විජේතුංග, අනුල ද සිල්වා ආදීන්ගේ කර්තෘත්වය යටතේ සිය නිර්මාණ කිරීමට තලන්ගමට හැකි විය.ලේක්හවුස් ආයතනයේ ජනතා, තරුණි, සරසවිය, නවයුගය පුවත්පත් නාම හැඩවැඩ කොට නිර්මාණය කෙළේ ද තලන්ගමය.මීමන ප්‍රේමතිලක සිළුමිණ කර්තෘවරයා වශයෙන් කටයුතු කරද්දී වනගත ප්‍රදේශවල ඔහු සමඟ සැරිසරමින් මීමන ලියන රසබර කතාවලට චිත්‍ර නිර්මාණය කළේය. වල් අලින් හා වැද්දන් මැද මැයෙන් මීමන ලියූ පොතේ කතා උද්දීපනය වන ආකාරයෙන් තලන්ගම කළ චිත්‍ර නිර්මාණ ඔහුගේ ස්වභාව සෞන්දර්ය නිරූපණයට ඔහු තුළ තිබු සහජ දක්ෂතාවට හොඳම නිදසුනකි.සිය ජීවන අත්දැකීම් එකින් එක විස්තර කරන තලන්ගම තම දස්කම් පාඨකයා අතරට වැඩියෙන් යොමු වුණේ චිත්‍ර කතාවලින් බව සඳහන් කරයි. “මම සැන්දෑ අහස, මිනිස් දඩයම වැනි චිත්‍රකතා විශාල ගණනක් ලේක්හවුස් පුවත්පත් සඳහා නිර්මාණය කළා. මේ අතරින් බන්දුල හරිශ්චන්ද්‍ර සහ මා නිර්මාණය කළ ටී. බී. ඉලංගරත්නයන්ගේ නයනා චිත්‍රකතාව විශේෂයි. මම තමයි නයනා කතාව ඇඳීම ආරම්භ කළේ. මම මාසයක් පමණ ඒ කතාව ඇඳලා ඉතිරි කොටස අඳින්න බන්දුල හරිශ්චන්ද්‍රට බාර දුන්නා. ඔහු එය අවසානය වන තුරු ඇන්දා.සත්වැනි දවස ආරම්භ කළේ බන්දුල. ඔහු කොටස් 13 ක් පමණ ඇඳලා මට බාර දුන්නා. මම කතාව නිමාවන තුරු කොටස් 150 ක් පමණ ඇන්දා.චිත්‍රවල වෙනසක් හෝ මේ චිත්‍ර නිර්මාණය කළේ දෙන්නෙක් කියල කාටවත් හිතුණේ නෑ. අපි දෙන්නගෙම චිත්‍ර නිර්මාණ රටාවේ යම්කිසි සමානත්වයක් තිබීම ඊට හේතුවයි.”අවුරුදු 42 ක තරම් වන දීර්ඝ සේවා කාලයකින් පසු 1998 වසරේදී ඔහු ලේක්හවුස් ආයතනයෙන් සමු ගත්තේය.තලන්ගම හාස්‍ය රසය දනවන කවි නිර්මාණය කිරීමේ ද රුසියෙකි. දයා ආනන්ද රණසිංහ ලන්ඩන් නුවර මුද්‍රණය කළ ‘ලංකා විත්ති’ පත්‍රයට පිස්සු ඩබල් මැයෙන් හාස්‍යොත්පාදක පැදි පෙළක් කලක් තිස්සේ සැපයු අතර එය ලෝ පුරා ශ්‍රී ලාංකිකයන්ගේ නොමඳ අවධානයට ලක්වූ නිර්මාණයක් විය. මගේ ඒ තුමා හා පලා මල්ල නිර්මාණ පොත් වශයෙන් පාඨකයන් අතට පත් කළේ ඒ සඳහා පාඨකයන් අතර යම් උනන්දුවක් තියෙන නිසයි. අපේ පාඨකයන් හාස්‍යයට, උපහාසයට වගේ ම සරල වින්දනයටත් කැමැත්තක් දක්වනවා. කලා නිර්මාණ කියන්නේ විශාල ගසක්. එම විශාල ගසේ අතු එක් එක් දිශාවට විහිදී තියෙනවා. චිත්‍රකතා, තොරණ නිර්මාණ, පොත් කවර, වෙළෙඳ දැන්වීම්, කාටුන්, ළමා පොත්, චරිත කතා, කවි නිර්මාණ තව ක්ෂේත්‍ර ගණනාවක් මීට සම්බන්ධයි. මේ ගසේ් හැම අත්තකමමම ඉඳලා තියෙනවා.තලන්ගම චිත්‍ර කලාවේ ප්‍රබල නිර්මාණයක් වූ කාටුන් චිත්‍ර නිර්මාණයට අත ගැසුවේ ලංකාදීපය ඔස්සේය.“ලංකාදීප ප්‍රධාන කර්තෘ සිරි රණසිංහ මහත්මයා තමයි කාටුන් නිර්මාණ කලාව දෙසට මා යොමු කෙළේ. ඒ තුමා හා පලා මල්ල මා නිර්මාණය කළ කාටුන් නිර්මාණයි.ලේක්හවුස් ආයතනයේ සේවයේ යෙදී සිටියදී උපහාසය මතුවන ඇතැම් දේශපාලනමය හා සමාජයීය ප්‍රශ්න ගැන පාඨක අවධානය යොමු කරන කාටුන් නිර්මාණවලට මා යොමු වුණේ නැහැ.වර්තමානයේ මා කරන නිර්මාණවලින් මතු කරන්නේ උපහාසයයි. ඇත්තෙන්ම මගේ නිර්මාණවලින් කිසිදු පුද්ගලයකුට අපහාස කිරීම මගේ අරමුණ නොවේ.දිනපතා මේ රටේ සිදුවන විවිධ සිදුවීම් මට නිර්මාණ කරන්න ඕනැ තරම් මාතෘකා සපයනවා. මගේ නිර්මාණවලින් මේ රටේ විවිධ ක්ෂේත්‍රවල පාඨකයන් විශාල ආස්වාදයක් ලබන බව නම් පැහැදිලියි.ඒ තුමා හා පලා මල්ල නිර්මාණවලින් දේශපාලන ප්‍රශ්න කෙරෙහි උපහාසයෙන් බැලීම තමයි සිදුවන්නෙ. නිර්මාණයක් ලෙස බලා එහි රසය විඳින්න මේ රටේ පාඨකයෝ කැමැත්තක් දක්වනවා. එය දේශපාලනඥයන්ගේ සිට සාමාන්‍ය ජනයා දක්වා පරාසයක විහිදී යනවා.කුමක් හෝ සිදුවීමක් සිදුවූ විට සෑම පුවත්පතකම ඊට අදාළ ප්‍රවෘත්තිය පළ වෙනවා. කාටුන් ශිල්පියා කළ යුත්තේ ඒ ප්‍රවෘත්තියේ උපහාසය මුසු හාස්‍යයක් මතු කළ හැකි පැත්තක් තිබේදැයි නිරීක්ෂණය කිරීමයි.කාටුන් කලාව අද ජනතාව අතර බෙහෙවින් ජනප්‍රියයි. ඊට බෙහෙවින් හේතු වූයේ ජ්‍යෙෂ්ඨ මාධ්‍යවේදී බන්දුල පද්මකුමාර මහතා මෙහෙයවන ‘මුල් පිටුව’ වැඩ සටහන යැයි කිව හැකියි.පුවත්පත් විස්තර ගෙන එන බොහෝ වැඩ සටහන්වලින් අද කාටුන් චිත්‍ර සඳහා වෙනම කාල වේලාවක් ලබා දෙනවා. මේවා ප්‍රේක්ෂකයන් නරඹනවා. ඔවුනට සිතට අල්ලන යමක් එහිදී විකාශය වුවහොත් යළිත් පුවත්පත පෙරළා රස විඳින්න ඔවුන් පෙලඹෙනවා. ඇත්තෙන්ම කියනවා නම් කාටුන්වලට ප්‍රිය කරන පිරිසක් මේ නිසා බිහිවෙලා තියෙනවා. ඒ අලුත් මාධ්‍ය සංස්කෘතියක්.කාටුන් ශිල්පීන් ඔවුන්ගෙ චිත්‍ර රළු විදියට නිර්මාණය කළ යුතු නැහැ. කාටුන් චරිත දෙස පාඨකයා යොමු වන්නෙ ඔවුන් එම චිත්‍රවල යම් ආකර්ෂණයක් ඇත්නම්. ඒ වාගේම දේශපාලනය, සාහිත්‍යය, සමාජගත ඇබ්බැහිකම්, විවිධ පුද්ගලයන්ගේ චරිත ලක්ෂණ කාටුන් ශිල්පියකුට වැදගත්. ඒ වාගේම රටේ සිදුවන හැම දෙයක් ගැනම කාටුන් ශිල්පියා දැඩි අවධානයකින් පසුවිය යුතුයි.හැබැයි කාටුන් ශිල්පියා කිසිම කොටුවක සිරවිය යුතු පුද්ගලයෙක් නොවේ. අත දිග හැර තම සිතට නැඟුණු සිද්ධිය චිත්‍රයක් මඟින් නිර්මාණය කිරීමත් ඊට අදාළ චරිතවල මුවට නංවන දෙබස් මඟින් එම චරිත සැබෑ චරිත බවට පත්කොට පාඨකයාට යම් වින්දනයක් ලබාදීමත් ඔහු සතු වගකීමයි.මම හිතනවා මගේ ශක්ති ප්‍රමාණයට ඒ වගකීම මම ඉටු කරනවා කියලා. මගේ ඒ තුමා හා පලා මල්ල නිර්මාණ පොත් වශයෙන් පාඨකයන් අතට පත් කළේ ඒ සඳහා පාඨකයන් අතර යම් උනන්දුවක් තියෙන නිසයි. අපේ පාඨකයන් හාස්‍යයට, උපහාසයට වගේ ම සරල වින්දනයටත් කැමැත්තක් දක්වනවා.කලා නිර්මාණ කියන්නේ විශාල ගසක්. එම විශාල ගසේ අතු එක් එක් දිශාවට විහිදී තියෙනවා. චිත්‍රකතා, තොරණ නිර්මාණ, පොත් කවර, වෙළෙඳ දැන්වීම්, කාටුන්, ළමා පොත්, චරිත කතා, කවි නිර්මාණ තව ක්ෂේත්‍ර ගණනාවක් මීට සම්බන්ධයි. මේ ගහේ හැම අත්තකම මම ඉඳලා තියෙනවා.”කලකට පසුව සිය පැරැණි නිවහනට පැමිණ හිතවතුන් හමු වූ තලන්ගම ජයසිංහගෙන් ඔහු නිර්මාණය කළ චිත්‍ර ප්‍රමාණය කොපමණ දැයි මම විමසුවෙමි.“මගේ කලා ජීවිතයට අවුරුදු 65 යි. ඇඳපු චිත්‍ර කරත්තවල පැටෙව්වොත් කරත්ත පහක් හයක් පුරවන්න පුළුවන්.” තලන්ගම සිය සුපුරුදු ළෙන්ගතු සිනහව පාමින් කියයි.ජයසිංහ යන නාමයට ගමේ නම මුලට යොදා තලන්ගම ජයසිංහ වූ ඔහු මීට වසර තිහකට පමණ පෙර මා දුටු ඒ සුන්දර මිනිසාම නො වේදැයි මට සිතිණි.පාලිත ධර්මරත්නඡායාරූපය - සිරිපාල හල්වලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=af1407136</link>
    <topic>ආදරය නොලැබුණු තැන දෙදරු මවකගේ දිවි අහිමි කළ අධමයකුගේ කතාව</topic>
    <author>ඉනෝකා සමරවික්‍රම</author>
    <content>මියගිය රෝහිණී විවාහ වූදාවැලිගම පොලිසිය කියන්නේ රෝහිණී කාන්ති නැමැති  කාන්තාවගේ දෙවන පැමිණිල්ලට අනුව ඒ පිළිබඳව පරීක්ෂණ පැවැත්වීමට නිවෙසට ගියත් ඔවුන් එහි නොසිටිය බවයි. නමුත්; වැලිගම පොලිසිය විසින් මෙ පැමිණිල්ල සම්බන්ධව  හරි හැටි ක්‍රියාත්මක නොවූයේ මන්දැයි යන්න පිළිබඳව  මේ වනවිටත් පරීක්ෂණ පවත්වමින් යනවා. දැනටමත් තේරුම් ගිය දෙයක් තමයි ඔවුන් තම රාජකාරිය පැහැර හැර ඇති බව‍. ඉදිරියේදී මේ සම්බන්ධව ඊට අදාළ පාර්ශ්වයන්  වෙනුවෙන් විනයානුකූලව කටයුතු කිරීමට  පොලිස් දෙපාර්තමේන්තුව ක්‍රිය‍‍‍ා කරනවා.පොලිස් මාධ්‍ය පුකාශක ජ්‍යෙෂ්ඨ පොලිස් අධිකාරි - අජිත් රෝහණආදරය බලෙන් ලබා ගත නොහැකි සේම බලෙන් ලබාදිය නොහැකි ය. එහෙත් ඒ බව තේරුම් නොගත් තවත් මිනිසකුගේ යකඩ පොලු පහරකට ලක්ව ඉකුත් දා මාතර වැලිගම මිරිස්සේ දී දෙදරු මවක මිය ගියා ය.තව ටික දවසකින් මේ ඛේදවාචකය අමතක වී යනවා ඇත. එහෙත් මේ සිද්ධියේදී පොලිසිය පමණක් නොව සිද්ධිය ඇසින් දුටුවන් ද කටයුතු කළ ආකාරය සොයා බැලිය යුතුම ය. ඒ මෙබඳු තවත් අපරාධයක් සිදුවීමට ඇති මඟ ඇහිරීම සඳහා ය.“මගේ පුතා මැරුවා කියන කාන්තාව එයාට මරණ තර්ජන තියෙනවා කියලා පොලිසියට පැමිණිලි කළාලු. එහෙම නම් පොලිසියට තිබුණා මේ ගැන ඉක්මණින් ම සොයා බලන්න. එහෙම සොයා බැලුවා නම් අද මගෙ පුතත් ජීවතුන් අතර ඉන්නවා. ඒ කාන්තාවත් ජීවතුන් අතර. එහෙනම් අර පුංචි දරුවන්ට අම්මා නැති වෙන්නෙත් නැහැ.”හැත්තෑ හය හැවිරිදි සමරසිංහ කංකානම්ගේ දයාවතී පවසන්නේ හඬා වැටෙමිනි. උනහපුළුවාට උගේ පැටවා මැණිකකි. එසේ බලන විට මිනීමැරුමක් සිදුකළ ද ඒ අම්මාට දස මසක් කුස හොවා ලොවට බිහි කළ තම පුතු වටින්නේ ය. එහෙත් තම අම්මාට ආදරය කළත් තවත් එක් ගැහැනියකගේ නොව සිඟිති දරු දෙදෙනෙකුගේ මවකට ජීවිතය අහිමි කළ වැරැද්දට එහි වගකීම ගන්නට යැයි ඇඟිල්ල දික්කළ හැක්කේ කාට ද?ඉකුත් සතියේදී අසන්නට ලැබුණ මේ පුවත වාර්තා වූයේ මිරිස්ස ප්‍රදේශයෙනි.“අනේ මාමේ අම්මට ගහන්න එපා‍. මං වැදලා කිව්වා මගෙ අම්මට ගහන්න එපා කියලා. අම්මගේ අතේ හිටපු නංගි බිම වැටුණා. අම්මා බේරගන්න අහල පහල අය ආවත් ඒ මාම ඒ නැන්දලා මාමලාට එන්න දුන්නෙ නැහැ.මිරිස්සේදී අසල්වැසියකුගේ යකඩ පොලු පහරින් මියගිය රෝහිණීගේ වැඩිමල් පුතු වන නව හැවිරිදි ඕෂාන් නිමේෂිත පවසන්නේ ඉකි ගසමිනි.දරුවන් දෙදෙනාකාගේත් නෙත්වලට කඳුළක් ගෙන ආ මේ ඛේදවාචකය දෑසින් දුටුවෝ බොහෝ ය. එහෙත් ඒ කිසිවකුට මේ අසරණ ගැහැනියගේ ජීවිතය බේරා ගැනීමට නොහැකිවිම නම් කනගාටුවට කරුණකි.රෝහිණී කාන්ති නම් වූ ඇය තිස් හත් හැවිරිදි ය. අහංගම ප්‍රදේශයේ උපන් රෝහිණීට තුරුණු වියේදී චමල් ජයසිංහ හමුවිය. හෝටල් ක්ෂේත‍්‍රයේ රැකියාව කළ ඔහු රෝහිණී හා විවාහයෙන් පසුව මහරගම අතහැර මිරිස්ස ප්‍රදේශයට පදිංචියට ආවේ ය. රැකියාවට යාමට ඇති පහසුව නිසා ඔවුහු ඒ අසල කුලී නිවෙසක පදිංචි වූහ.“අපේ ලොකු ම බලාපොරොත්තුව ව‍ුණේ දරුවෝ දෙන්නටයි අපිටයි අපේම කියලා ගෙයක් හදා ගන්න එක. රෝහිණී දරුවෝ බලාගෙන ගෙදරට වෙලා හිටියා. අපි හැමදාම හිටියේ කුලී ගෙවල්වල. ලොකු පුතා ඉස්කෝලේ යනවා. පුංචි දුව තවමත් කිරි බොන වයසේ. අපි බොහෝ ම සමඟියෙන් හිටියේ.එක් දවසක් රෝහිණි මට කිව්වා මේ ගෙවල් ළඟම ඉන්න කෙනෙක් එයාට අයුතු යෝජනාවක් කළා කියලා. අපි බොහොම අහිංසක මිනිස්සු. කා එක්කවත් හැප්පෙන්න අපට උවමනාවක් තිබුණේ නැහැ. ඒ නිසා අපි වැලිගම පොලිසියේ පැමිණිල්ලක් දැම්මා. ඒ පැමිණිල්ලට මේ පුද්ගලයා‍වත් අපවත් පොලිසියට ගෙනාවා.එහිදීත් ඔහු මගේ බිරිඳට තර්ජනය කළා. ඊට පස්සේ පොලිසියෙන් ඔහු රක්ෂිත බන්ධනාගාර ගත කළා දින දාහතරකට. එහෙම ගිය ඔහු දවස් දා හතර ගෙවිලා ගෙදර ආවා‍. ඔහු ආයෙමත් මගෙ බිරියට තර්ජනය කරලා තිබුණා. බිරිය මට කිව්වා. අපි නැවත පොලිසියට කිව්වා. ඒත් ඒ ගැන ඉක්මනින් ම ක්‍රියාත්මක වුණේ නැහැ. එහෙම වුණා නම් අද අපට මේ වගේ දුකක් නැහැ දෙවියනේ.”රෝහිණිගේ සැමියා වන චමල් ජයසිංහ හඬා වැලපෙන්නේ බලා සිටින්නවුන්ගේ ද නෙතට කඳුළු එක්කරමිනි.රෝහිණිට ජීවිතය අහිමි කළේ යැයි කියන අසංක සනත් නැමැත්තා කලක් හමුදා සේවයේ යෙදී සිටි අයෙකි. ශ්‍රවණාබාධයන් හේතුවෙන් රැකියාවෙන් ඉවත්ව සිටි ඔහු මුහුදු රස්සාවට යන්නෙක් විය. දරුවන් දොළොස් දෙනකුගෙන් යුතු පවුලක එකොළොස් වැන්නා වූ අසංක අවිවාහකයෙකි. ඔහුට ඕනෑ වූයේ කෙසේ හෝ රෝහිණී සමඟ සබඳතාවයක් ගොඩනඟා ගැනීමට ය. එහෙත් ඔහුගේ යෝජනාවට එකඟ නොවූ රෝහිණී දකින හැමවිටම ඔහු ප්‍රතික්ෂේප කළේ ය.මේ ප්‍රතික්ෂේප කිරීම මරු පහරක් වූ නිසා අසංක ඇයගෙන් පළිගැනීමට ඉටා ගෙන සිටියේ ය.සැකකාර අසංකදයාවතී“මං උඹ මරනවා” ඔහු ශපථ කළේ ය‍. රෝහිණීට හා ඇගේ සැමියාට මේ අසල්වැසියාගේ තර්ජනය බියක් ගෙන ආවත් කළ හැකි කිසිවක් නොවීය. ඔවුහු වැලිගම පොලිසියට ගොස් පැමිණිලි කළහ.මේ සියල්ල මෙසේ සිදුවෙද්දී ඉකුත් ඉරිදා රෝහිණී තම වැඩිමහල් පුතු අතින් අල්ලාගෙන බාලදියණිය ද වඩාගෙන දහම් පාසල් යන්නට නිවෙසින් පිටවූවා ය. එහෙත් ඇයට තම දෙදරුවන් සමඟ යා හැකි වූයේ මද දුරක් පමණි. කොහේදෝ සැඟව සිටි යකඩ පොල්ලක් ද අතැතිව පැමිණි සැකකරු රෝහිණී ගේ හිසට පහර දුන්නේ ය.ඈ ‍කානුවට ඇද වැටුණ අතර සිඟිත්තිය පසෙකට ඇඳ වැටු‍ණා ය. “අනේ මාමේ අම්මාට ගහන්න එපා යැයි කියමින් පුතු හඬද්දීත් ඔහු ඇයට එක පිට එක පහර දුන්නේ ය. කිසිවකුට ඔහු නවතාලිය නොහැකි වීම නම් අරුමයකි.ආදරය කිසිදිනෙක බලෙන් ලබා ගැනීමට නොහැකි බව තේරුම් නොගත් මේ මිනිසා අවසන කිරි දරුවන් දෙදෙනෙකුට තම මව අහිමි කළේ ය.‍“මගෙ බිරියට පහර දුන්න ඔහු ඊට පසු ඔහුගේ නිවෙසට ගිහිල්ලා බාල්කේ එල්ලී දිවි නසාගත්තා. ඒ මිනිහා මැරුණා කියලා මගෙ දරුවන්ට දැන් ඉතිං අම්මා ලැබෙන්නේ නැහැනේ.අනේ දෙවියනේ ලස්සන පවුල් ජීවිතයක් ගත කළ අපි කොහොමද ඇය නැතිව ජීවත්වෙන්නේ‍. මගේ චූටි දුව තාමත් කිරිබොන වයසේ. උඩ ඉන්න දෙවියන්ටවත් අපිට වුණු අවනඩුව පේන්නෙ නැති හැටි” යැයි කියමින් තමන්ට වූ ඛේදවාචකය පිළිබඳව රෝහිණී කාන්තිගේ සැමියා හඬා වැලපෙන්නේ ය.මේ ලියන මොහොත වනවිට සියල්ල සිදුවී හමාර ය. රෝහිණී අවසන් ගමන් ගියා ය. ඇය ඝාතනය කළේ යැයි කියන සැකකරු ද අවසන් ගමන් ගියේ ය.සිද්ධිය වූ ස්ථානයඑහෙත්; මේ සියලු සිදුවීම ගැන සැකකරුගේ මව පවසන්නේ වෙනමම කතාවකි...“මගෙ පුතා තමයි මාව බලා ගත්තේ. එයා කිව්වොත් කියන දේ කරන කෙනෙක් කියලා මම දැනගෙන හිටියා. ඒ ගැන දන්න නිසා ම මං රෝහිණී කාන්තිට කිව්වා මේ ගෙදරින් යන්න කියලා.රෝහිණීලා පොලිසියට පැමිණිලි කරලා තිබුණා. ඒත් ‍පොලිසියෙන්වත් ඒ ගැන උනන්දු වෙලා තිබුණා නම්... අපේ පුතාගෙයි, රෝහිණීගෙයි මේ ආරවුල මෙතරම්ම දුර ගියේ ගමේ මිනිස්සුත් මෙයට උල්පන්දම් දුන්න නිසයි. මගෙ පුතා කාටවත් වරදක් කරන කෙනෙක් නෙමෙයි. මට මගෙ දරුවා ගැන දුකයි. ‍ඒ වගේ ම අර අම්මා අහිමි වෙච්ච දරුවෝ දෙන්නා ගැනත් දුකයි.”“සැකකරුගේ මව දයාවතී පවසන්නේ ද ඉකිබිඳ හඬමිනි.දැන් සියල්ල අවසන්ය. ඉකි බිඳුම් සුසුම් කඳුළ පමණක් නොව අම්මා නැති තවත් දරුවෝ දෙදෙනෙක් තනි වුණා. එපමණක් නොව මවකට පුතෙකු අහිමි විය.තමන්ට මරණ බය දැනෙන නිසා මියගිය රෝහිණී තමන්ට එල්ල වූ තර්ජනය පිළිබඳව දෙවන වර පොලිසියට පැමිණිලි කර තිබියදීත් පොලිසිය ඒ පිළිබඳව නිහඬව සිටියේ ඇයිද? මේ එකින් එක පිළිතුරු සෙවුවද සිදුවූ පාඩුව නම් කෙසේවත් සපුරා ලිය නොහැකි ය.ආදරය ඉල්ලා නොලැබුණ විට පිරිමියෙකුගේ අතින් මිය ගිය පළමු ගැහැනිය රෝහිණී නොවේ‍. එමෙන් අද සමාජය දෙස බලන විට ආදරය ප්‍රතික්ෂේප කිරීම නිසා මියගිය අවසන් ගැහැනිය ද රෝහිණී විය නොහැක. දිනෙන් ඉහළ යන අපරාධ රැල්ලේ දී මේ අඩු තැන් වසා දැමිය හැක්කේ මෙවැනි ඛේදවාචකයන් නවතා ලීමට කළ හැක්කේ කුමක්ද?අපට සිතෙන හැටියට නම් අම්මා නැති සොවින් වැලපෙන මේ දෙදරුවන් වෙනුවෙන් කළ හැකි සාධාරණය වන්නේ තවත් දරුවන්ට මෙවැනි ‍ඛේදවාචක වලට මුහුණ නොපා සිටීමට වගකිව යුත්තෝ වගබලා ගැනීම ය.ඉනෝකා සමරවික්‍රමඡායාරූප හා පසුබිම් කතාව ඩබ්ලිව්.පී. ධර්මසේන මාතර සමූහ   කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=af1407137</link>
    <topic>හෝකන්දර සය මහා මිනීමැරුම</topic>
    <author>උපාලි සමරසිංහ</author>
    <content>ප්‍රධාන විත්තිකාරඅමරදාසගේ බිරියසිරියාවතීතලංගම හිටපු පොලිස් ස්ථානාධිපතිසුරවීරහෝකන්දර යන නම ඇසූ පමණින් මිනිසුන් බියපත් වන තරමට ඒ සිදුවීම මහත් භයංකාර වීය. ඊටත් කලකට පෙර එක්සත් ජාතික පක්ෂ රජයක් යටතේ ජනතා විමුක්ති පෙරමුණේ කොල්ලන් විශාල ගණනක් එකම මිනි වළක රහසින් සොහොන් කැර තිබුණේ ද හෝකන්දරය. මේ සිදුවීම් දෙකට පෙර හෝකන්දර ප්‍රදේශය අතිශය සුරම්‍ය ප්‍රදේශයකි. දැන් දැන් නම් ඒ පෙදෙසේ ත්‍රාසය භීතිය දනවන එවන් සෝබර සිදුවීම් අසන්නට නැත. එනිසා දෝ මානව හිමිකම් කොමිසමේ උසස් නිලධාරින් පවා ඒ පෙදෙසේ අද පදිංචි වී සිටියි.මේ සිදුවීමට දැන් වසර 15 ක් ගත වී අවසන්ය. එකම පවුලේ අම්මා, තාත්තා, අක්කලා තිදෙනා හා මල්ලී යන සයදෙනා තම ගෙදරදීම ඉතා ම සාහසික ලෙස මරා දමා තිබුණේ 1999 පෙබරවාරි 10 වැනි දාය. අමරදාස හා ඔහුගේ පුතුන් දෙදෙනා, උක්කුවා හා තවත් කීපදෙනෙකුගේ නම් මේ අපරාධයට ඈදිණ. එයින් පස් දෙනෙක් මරණීය දණ්ඩනය ලබා තවමත් පෝරකය අබිමුව සිටිති. අමරදාසගේ පොඩි පුතා ළඟදි අවුරුදු 15 කට පසු නිදහස්ව ගෙදර ආවේය.ප්‍රධාන මරණකරු හා ඔහුගේ පවුලේ උදවිය අක්කර 2 ක් පමණ කුඹුරු යායකට යාබද ඉඩම් කට්ටියක නිවෙසක ජීවත් වූහ. ඔව්හු පැරණි ගම්වැසියෝ වෙති. අමරදාස රැකියාවට කළේ කසිප්පු පෙරා විකිණීමය. ඔහුගේ කසිප්පු හා ගෝඩා බැරල් හා වෙනත් උපකරණ තම වත්තේ සඟවනු ලබන්නේ යැයි මුලින් ම ප්‍රධාන මරණකරුගෙන් පොලිසියට පැමිණිල්ලක් ලැබිණ.ඒ පැමිණිල්ලට පෙර නිතර ම තම වත්ත හරහා කසිප්පු ඇල්ලීමට පොලිස් නිලධාරින් දිවීම හා හැම තැනම සෝදිසි කිරීම ඔහුට කරදරයක් විය. මේ පවුල් දෙක අතර ගැටුම නිර්මාණය වූයේ මේ මුල් සිද්ධිය හරහාය.ප්‍රධාන මරණකරුගේ එක් දුවක් ‘ලක්බිම’ පුවත්පත් ආයතනයේ ලිපිකාරිණියක් වූ අතර, තවත් දුවක් සරසවියක උගනිමින් සිටියාය. අනෙක් දුව ගෙදර කටයුතුවලට හවුල් වෙමින් සිටි අතර පුතා ද අධ්‍යාපනය හදාරමින් සිටියේය. ඔවුන් සියලු දෙනා නිශ්ශබ්ද ජීවිතයක් ගත කළ අය වූහ. ගමේ වැඩිදෙනා සමඟ ඔවුන් කතා කළේ අවශ්‍යතාවටම පමණි.අමරදාස ගමේ තරමක චණ්ඩියෙකි. උක්කුවා ද එහෙමය. අමරදාස මුලින් කී වත්ත පිටුපස කසිප්පු සැඟවූ බව කියැවෙන අතර, උක්කුවා මේ පවුලේ රූමත් බාල කෙල්ල චිත්‍රාංගනීගේ ආදරය ඉල්ලා මහ මඟදී කරදර කළේය. ඊට චිත්‍රාංගනීගේ මනාපයක් නොතිබිණ. මේ සියලු කාරණා එකිනෙක ගැට ගැසී අහිංසක පවුලකට වින කැටීම ආරම්භ වී තිබිණ.1999 පෙබරවාරි 10 වැනිදා අදේ දහයට පමණ සාහසිකයන් මුලින් කී ඒ නිවසට ඇතුළු වූයේ කැරුබිලියෙන් ඇතුළු වූ සොරුන් ‍පරිද්දෙනි. ඔවුන් මුලින් ම ගෙදර ප්‍රධාන හිමිකරු පියා අල්ලා එතෙක් තම පිට මත කමිසයට යටින් සඟවාගෙන සිටි මන්නා කඩු ආදියෙන් කැති ගා තිබිණ.ඔහු අමුවේ ම මරා දැමූ සාහසිකයෝ ඊළඟට ගෙදර ඒ වන විට සිටි ලොකු දුව අල්ලා ගත්හ. ඇයට දස වධ දුන් පසු ඔව්හු නාරාසනයක් ඇගේ යෝනි ප්‍රදේශයෙන් ශරීරයට ඇතුළු කැර කාමරයක එල්ලා දැමූහ. මේ අප ජීවත්වන බෞද්ධ රට දැයි සිතාගත නොහැකි ලෙස ක්‍රියා කළ මේ අමන රැළ ඊළඟට සූක්ෂ්මව ඒ ගෙදර දොරවල් වසා නිශ්ශබ්දව එහි ම රැඳී සිටියහ.අමරදාසලාට විරුද්ධව විභාග වූ නඩුවකට එදිනම උසාවිගොස් තිබුණේ ඒ ගෙදර අම්මා හා අනෙක් දුවය. දහවල් වන විට ඔවුන් දාඩිය මුනින් දාගෙන පැමිණ ලොකු දුවට ආමන්ත්‍රණය කැර ගෙට ගොඩවෙද්දි සාහසිකයෙක් ඒ අයද අල්ලා ගත්හ.ප්‍රධාන ගෘහණිය වන අම්මා ද කැති ගා දැමූ පසු ඔවුන් තුළ වූ තිරිසන් පහත් ආශාවන් ඉෂ්ට කැර ගැනීමෙන් ඉක්බිති ඒ කෙල්ල ද මරා දැමිණ. ඇය තම ජීවිතය හා පවිත්‍රත්වය තිරිසනුන්ගෙන් ගලවා ගනු පිණිස මහත් සේ පොර බදා ඇති බව සාක්ෂි සටහන් කළේය.ඊළඟ දුව පැමිණෙන්නේ සවස් කාලයේය. කලින් සැලසුම් කළ ආකාරයෙන් සූක්ෂ්මව ඇය ද ගෙට ගත් සාහසිකයෝ ඇගෙන් තම වුවමනා එපාකම් පිරිමහ ගනු ලබද්දී ඇය පොර බදා වත්ත පහළට දුවන්නට සැරැසුණාය. ඇයට මන්නා පහර කීපයක් හිසට හා පිට ප්‍රදේශයට එල්ල වී තිබුණේ ගෙදර වැසිකිළියට යාබද තැනෙකදීය.ගෙදර එකම පිරිමි දරුවා පැමිණියේ රාත්‍රිය තුනී සළු එළා හෝරාවක් පමණ ගෙවෙද්දීය. සාහසිකයන් පෙර පරිද්දෙන් ම ඔහු ද ගෙට ගෙන මරා දැමීමට මාන බැලුවත් ඒ කොල්ලා මේ මහ පිරිස සමඟ පොර බැදුවේය. තම අම්මා තාත්තා හා අක්කලාගේ විලාප හඩ ඔහුගේ සවන් මානයේ රැව් දෙන්නට විය. ඔහු ද ප්‍රධාන සාහසිකයා මරා මරාගෙන මැරෙන ක්‍රමයෙන් මිය ගියේය.මේ එදා සිදුවූ සෝබර ත්‍රාසජනක සිදුවීමයි. අවුරුදු 15 කට පසු ඒ නිවෙසට කුමක් වීද? ඔවුනගේ මළගෙදර කටයුතු කෙසේ සිදුවුණේ ද? අමරදාසගේ පවුලේ ඇත්තන් හා සාහසිකයන්ගේ අලුත් කතාව සොයා මම හෝකන්දර පීරමි. ලංකාවේ ඩී.එන්.ඒ. පරීක්ෂණයක් මුල්වරට පැවැත්වූ එමගින් සාක්ෂි සපයාගත් මුල්ම මිනීමැරුම හෝකන්දර සය මිනීමැරුමයි. මට මුලින් ම සම්මුඛ වන්නේ කඩුවෙල නගරාධිපති ජේ.එච්. බුද්ධදාස මහතාය.“මේ කම්පනීය සිදුවීම අහලා මාත් එදා එතැනට ගියා. පවුලම මරා දාලා තිබුණා. මිනී බාරගන්ඩවත් ඥාතියෙක් හිටියෙ නෑ. මේ මිනීවලටවත් සාධාරණයක් ඉෂ්ට කරන්ඩ ඕනෑ කයලා මට හිතුණා. පශ්චාත් මරණ පරීක්ෂණවලට පස්සෙ චන්ද්‍රා පනාගොඩ මල් ශාලාවට දීලා ඒ කටයුතු කරවලා මිනීපෙට්ටි අරන් අවසන් කටයුතු කරවලා දාන මාන දුන්නෙත් මගේ පෞද්ගලික මුදලින්.අපි සත්දවසෙ, තුන්මාසේ හා අවුරුද්දෙ දාන මානත් හොඳින් කළා. අමරදාස කියන මිනිහගෙ කසිප්පු ඒ වත්තේ හංගනකොට ඒ මිනිස්සු විරුද්ධ වුණා. ඒ මිනිස්සු අතුරුගිරිය පොලිසියෙ මේ පිළිබඳව පැමිණිලි 22 ක් දාලා තිබුණා. ඒ එකකටවත් පොලිසිය හරියට නීතිය ක්‍රියාත්මක කළේ නෑ.එහෙම මුල් අවස්ථාවෙ නීතිය ක්‍රියාත්මක වුණා නම් මේ වගේ ඛේදවාචකයක් වෙන්නෙත් නෑ. සොයා බලාගෙන ගියාම අමරදාසලගේ හිතවත් සාජන්ට් කෙනෙක් ඒ කාලෙ පොලිසියේ ඉඳලා තියෙනවා. මිනිහා මේ ඇන්ට්‍රි විභාග කරන්න ඉඩ තියන්නෙ නෑ.”“අන්තිමට මේ මිනී බාරගන්ඩවත් නොහිටපු නෑදෑයො පස්සෙ කාලෙක මේ වත්ත හා දේපළට අයිතිවාසිකම් කියන්ඩ ආවා. ඒත් අන්තිමට මේ දේපළ බාර වුණේ මහා භාරකාර දෙපාර්තමේන්තුවට. ඒකෙන් එතැන දැන් හමුදා නිවස්නයකට දීලා. නාගරික සංවර්ධන අධිකාරිය යටතේ ඒක පාලනය කරනවා. මේ සිදුවීම අතිශය ශෝචනීයයි. ඒ සිද්ධියට සම්බන්ධ වූ පිරිස් දැන් හිරගෙදර. පස්දෙනාටම මරණීය දණ්ඩනය ලැබුණා.කඩුවෙල නගර සභාවේ ප්‍රධාන ගණකාධිකාරි කේ.එච්.ආර්.පී. කුමාර සිද්ධියට අදාළ භූමියට නුදුරුව ජීවත්වන්නෙකි. ඔහුට ද කියන්නට යමක් තිබේ.කඩුවෙල නගරාධිපති ජේ. එච්. බුද්ධදාසඔය වත්තට කිව්වෙ දේගවත්ත කියලා. කුඹුරු ඉඩම් තිබුණ ඔය ගෙදර ප්‍රධානයාට ගමේ අය කිව්වෙ වෙද මහත්තයා කියලා. කාටවත් කරදරයක් නැතිව හිටි කට්ටියක්. එදා මේ කාලකණ්ණි සිදුවීම උදේ 10 ඉඳන් රාත්‍රි 7 විතර වෙනකම් සිදුවෙද්දී ගමේ අය දැනගෙන හිටියෙ නෑ.ඉතාම සූක්ෂ්මව සකස් කළ වැඩපිළිවෙළක් ක්‍රියාත්මක වෙලා තිබුණෙ. ඔවුන් ගම්කාරයෝ. වටේටම වෙන්දේසි ඉඩම් හා කුඹුරු වෙල්යාය. ඔය පවුලෙ එක ගෑනු ළමයෙක් කැම්පස් එකේ හිටියෙ. එක ගෑනු ළමයෙක් ‘ලක්බිම’ ආයතනයෙ වැඩ කළා. ඉතාම නින්දිත විදිහට මේ අය මරලා තිබුණා.මා දන්නා හැටියට ඒ කාලකණ්ණි සිදුවීම ඉව වැටුණු කෙනෙක් කොතරම් අතුරුගිරිය පොලිසියට ඇමතුවත් මේ ගැන තැකීමක් කරලා නෑ. අන්තිමට තලංගම පොලිසියේ ඕ.අයි.සී. සුරවීර මහත්තයායි පරීක්ෂණවලට මුලින්ම මෙහි ආවෙ.පවුලෙ එකම පිරිමි දරුවා ප්‍රධාන විත්තිකාර අමරදාස මරාගෙන ගේ පිටුපස පොල්වළේ මැරුණා කියන්නේ ඇත්තද? මම ඔහු විමසමි.ඒක වෙනම කතාවක්. මේ හරහා නොයෙක් වාර්තා පළවුණා. සමහර ඒවා අසත්‍යයි. අන්තිමේ මේ දේපළ බූදල් වුණා. හෝකන්දර සන්දේරිස් ජයන්ත මාවතේ පල්ලෙහා ඇති මේ ඉඩම දැන් නාගරික සංවර්ධන අධිකාරියට අයිති.අපි ඒ භූමිය සොයා ගියෙමු. එහි හමුදා නිවස්නයේ නිලධාරීනට මේ සිද්ධිය ගැන එතරම් දැනුවත් බවක් නැත. ඔවුන් වෙනත් පළාත්වලින් මෙහි පැමිණි අයයි. ඒ නිවෙස එදා තිබූ ආකාරයෙන් මුල් කොටස් එසේම තිබියදි පසුපස කොටස වෙනස් කැර සාදා තබේ. ඒ වත්තේ පොල්ගස්වල දිගු සෙවණැලි අතර හිඳ මම ඔවුන් හා සුහද වෙමි.මේ තරම් සුන්දර තැනක‍ මේ වගේ අසුන්දර දෙයක් සිදුවුණා කියලා හිතන්ඩවත් බෑ. මේ ගහකොළ අප වෙනස් කළේ නෑ. මේ ගහකොළ ඒ බියකරු විලාප ඇහුවා. ඒ කතාව හොඳින් දන්නවා... එක් නිලධාරියෙක් අපට කීවේය.අපේ මාධ්‍ය ජීවිතයේ තවත් බියකරු අත්දැකුමක් උදාවෙමින් තිබිණ. අමරදාසගේ නංගිගේ පුතෙක් හා ඔහුගේ පුත්තු අප වට කරගත්හ. ඒ අප මේ කතාව දන්නා තවත් ගම්වැසියෙක් සොයමින් සිටින අතරතුරය.ඔය කතාව දැන් අවුස්සන්නේ මොකටද? ඔය මාධ්‍යකාරයො කරන්නෙම බොරු. එදා වෙච්ච සිදුවීමෙන් පස්සෙ අපේ ගෙවල් ගිනි තිබ්බා. මාමාගේ ගේත් ගිනි තිබ්බා. අපෙ දූ දරුවො පාසල් යන්නෙ කොහොමද? අපි සමාජයට මුහුණ දෙන්නෙ කොහොමද? ඔව්හු මගෙන් අසති.ඒත් සමාජයේ ඇත්ත දැන ගැනීමේ වුවමනාව අප ඉෂ්ට සිද්ධ කළ යුතුය. රට පුරා ආන්දෝලනාත්මක ‍මේ සිදුවීමෙන් පසු ඒ පවුලට කුමක් සිදුවීද? අමරදාසලාට පවා කුමක් වීද? යන්න දැන ගැනීමට ඔවුන්ට අයිතියක් ඇත. අප ඉෂ්ට කරන්නේ ඒ වුවමනාවය. එසේම ඔවුන්ගේ පාර්ශ්ව කියන්නක් ලිවීමද අපේ යුතුකමය.මහත් ආයාසයක් යොදා අපි සිද්ධියේ ප්‍රධාන විත්තිකාර අමරදාසගේ බිරිය ඇම්. සිරියාවතී හමුවීමු. ඇගෙ බාල පුතා බුද්ධික ද මේ නඩුවට සිරගතව සිට දැන් නිදහස්ව පැමිණ සිටී. ඔහු ද අපේ සාකච්ඡාවට අපහසුවෙන් කැඳවා ගතිමු.දැන් මට අවුරුදු 62 යි. මේ සිද්ධිය වෙනකොට මගෙ මහත්තයට අවුරුදු 49 යි. අපට දරුවො දෙන්නෙක්. මේ බාල පුතා මෙයාට සිද්ධිය වෙනකොට අවුරුදු 16 යි. අපි ජීවත් වෙන්ඩ අරක්කු විකුණපු එක ඇත්ත. ඒත් අපි දැන් ඒවා සියල්ලම නවත්තලා. එදා සිද්ධිය වෙන කොටත් අරක්කු විකිණීම නවත්තලා හිටියෙ දරුවො ලොකු නිසා.අනෙක් පුතා (දැන් පෝරකයට නියමව ඉන්න) එයාටත් එදා අවුරුදු 18 යි. පිළිගන්ඩ! එදා මහත්තයා ගෙදර හිටියෙ. පොලිසිය රාත්‍රි 1ට විතර ඇවිත් නිදා හිටි මනුස්සයා නැගිටුවලා හොඳටම ගැහුවා. එයාව මරා දැම්මෙ පොලිසියෙන්. දැන් පොලිසිය කියනවා අර කොල්ලා අමරදාසව මරා දැම්ම බව. මේ ගේ ගිනි තිබ්බා. අපට ඉතිරි වුණේ ඇඳිවතත් මහපොළවත් විතරයි. මගේ තිබුණු ඉ‍ඩමක් විකුණලා මේ ගේ නැවත හදා ගත්තෙ.ගමේ ඇවිදින විට තවත් තොරතුරු අපට ලැබේ. පැමිණිලි විභාග නොකරන්නට වැඩ කටයුතු කළ අමරදාසගේ පවුලට කිට්ටු පොලිස් සාජන්ට් දැන් (සිද්ධියෙන් පසු) පිටරටය. අපරාධකරුවන් සොයා දැල එලෙන විට ඔවුන් විදේශගතවීම සාමාන්‍ය සිද්ධියකි.අපරාධවලට යටත් මේ නිවස පිහිටා ඇත්තේ තලංගම පොලිස් වසම හා අතුරුගිරිය පොලිස් වසම අවසන් වන සීමාවේය. එහෙත් වැඩිමනත් බල ප්‍රදේශය අතුරුගිරියයි. අතුරුගිරිය පොලිසියේ පැමිණිලි විභාග නොවීම සිද්ධිය ගැන දැනුම්වත් කිරීම්වලට මුලින් ක්‍රියාත්මක නොවීම යන පැනවලට පිළිතුරු සපයාගන්ඩ අපි වෙර දරමු. ඒ සඳහා එදා අතුරුගිරිය පොලිසියේ O.I.C ව සිටි දැනට විශ්‍රාමික අනුර ගුණතිලක මහතාගේ දුරකථන අංකය සොයාගෙන කීපවිටක් ම ඇමතීමු.ඔහු අපට හමුවීමට කීප විටක්ම‍ බලාපොරොත්තුව දී එය වෙනස් කළේය. අන්තිමේ ගවේෂණය සිදුවන ඒ මොහොතේදී හමුවීමට අවස්ථාවක් නුදුන්නේය. එනිසා අපේ වරදක් නැත. ලැබුණු තොරතුරු අනුව විශේෂාංගය සකස් කැරේ. අනුර ගුණතිලක මහතා විශ්‍රාම යන විට සිටියේ අපරාධ පරීක්ෂණ දෙපාර්තමේන්තුවේය. අප එතුමා සේවය කළ සියලුම පොලිස් ස්ථානවලට ද කතා කළෙමු.සුරවීර මහතා මේ සිද්ධිය වූ මොහොතේ තලංගම පොලිසියේ ස්ථානාධිපතිවරයාය. ඔහු විශ්‍රාම යන විට සේවය කළේ පොතුවිල් පොලිස් ස්ථානාධිපති වශයෙනි. දිගින් දිගට ම මේ කෲර අපරාධය සිදුවෙද්දී අතුරුගිරිය පොලිස් බල පෙදෙසට කතා කළත් අන්තිමේ මේ කීර්තිමත් පොලිස් නිලධාරියාට මොබයිල් ඇසුරින් මෙවන් දෙයක් සිදුවී ඇතැයි දැනගන්නට ලැබිණ. ඔහු එම රාත්‍රියේ ම මහ පිරිසක් සමඟ ඒ අපරාධ ස්ථානයට ගියේය. සුරවීර මහතාගේ පෞද්ගලික නිවෙස සොයා ගිය අපි ඔහු හා සම්මුඛ වෙමු.මේ සිද්ධිය මතක විදියට කියන්නම්. දැන් මටත් අවුරුදු 65 ක්. එදා අපි රෑ 10 ට විතර ඒ ගෙදරට ගියා. ගෙදර දොර වසා තිබුණේ පිටුපස දොර පැත්තෙන් ලේ ගංගාවක් ගලා යමින් තිබුණා. දොරට තදින් පහර දී ඇතුළු වුණා මතකයි. මුළු පළාතම අඳුරෙ. එක විදුලි පහනක් ඒ හරියෙ නෑ.කෑලිකපන්න අඳුර. ඇත්තට ම සිද්ධ වී තිබුණෙ මිනිස්සු අසල්වැසියො තම නිවසේ විදුලි එළි නිවා දමලා ජනෙල්වලින් හොරෙන් බලා ඉන්න එකයි. ගෙදර මහ මනුස්සයට මන්නා පහර කීපයක් ගහලා මරලා වී අටුවෙ දාලා තිබුණ.කේ. අච්. ආර්. පී. කුමරතව ගෑනු ළමයෙක් එල්ලලා එයාගෙ යෝනියට ගල්ඉන්නක් ගහලා. තව ගෑනු ළමයෙක් වැසිකිළිය ළඟ කැති ගාලා මරලා. ගෙදර අම්මත් මරලා. ගෙදර කොල්ලාව මරා තිබුණේ පොල්වළේ. හැබැයි එයා මැරිලා තිබුණේ අමරදාසවත් මරාගෙන.ඔබ එහෙම කීවත් අමරදාසගේ දරුවා හා බිරිය කියන්නෙ ගෙදර හිටි මිනිහා ඔබ ඇතුළු පිරිසක් පහර දී මරා දැමූ බවයි.... මම කීමි.අමූලික බොරු. එයා මැරිලා හිටියෙ පොල්වළේ. අමරදාස අපි අත්අඩංගුවට ගන්නෙ කොහොමද? එයාව මරලා දාලා තිබුණෙ. අපි ඒ රාත්‍රියෙම අපේ ඔත්තුකරුවන් ලවා තවත් කරුණු ගවේෂණය කළා. මිනීමරුවො ටික එදා රාත්‍රියේ නිදාගෙන හිටියෙ ඊට කිලෝමීටර 5 ක් විතර දුර අමරදාස දන්නා තැනෙක.ලේ වැකුණු පිහි, මන්නා හා ඇඳුම් ‍කොටස් තැනින් තැන තිබුණා. මේ කල්ලිය ඒ රාත්‍රියේම ‘සිරිපාදේ’ යන්ඩත් ඉඳලා තියෙන්නෙ. මට අතුරුගිරියෙන් සහයෝගය ලැබුණා. මේ සිද්ධිය පිළිබඳ වැඩිදුර පරීක්ෂණයේදි. A.S.P ජයන්තත් එතැනට ආවා. මේ සියලු දෙනා එදා රාත්‍රියේම අත්අඩංගුවට ගත්තා.සුරවීර මහතාගේ දියණිය අද නීතිඥවරියකි. ඇය මෙපවත් නැවත ඇසීම ගැන මගෙන් ප්‍රශ්න කළාය. මම නැවතත් තොරතුරු දැන ගැනීමේ අයිතිය පාඨකයාට ඇති බව කීමි.ඔබ කළ විශිෂ්ට මෙහෙවර වෙනුවෙන් පොලිස් දෙපාර්තමේන්තුව යම්බඳු මුදල් ත්‍යාගයක් දුන්නාද? මම සුරවීර මහතාගෙන් අසමි.මට විතරක් නොවේ. මෙහෙය‍ුමේ සිටි කාටත් මුදලක් ලැබුණා. මට මතක හැටියට මට රුපියල් 80,000 ක් හෝ 90,000 ක් ලැබුණා. එකක් මතක තියා ගන්න. D.N.A පරීක්ෂණයකින් මේ දරුවන් රේප් කළ බව ඔප්පු කැර ගත්තා. ඇය පොරකද්දි සැකකරුවන් හා දූෂකයන්ගේ කෙස් ආදිය ඇගේ නියපොතු අතර තිබුණා. මෙය එක්තරා විදියක පොලිස් දෙපාර්තමේන්තුවේ වික්‍රමයක්.උපාලි සමරසිංහඡායාරූප -දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=af1407138</link>
    <topic>මනමාලයා නැති මංගල්ලය</topic>
    <author>නිශ්මං රණසිංහ</author>
    <content>බ්‍රසීලයේ ලෝක කුසලාන පාපන්දු තරගාවලිය සංවිධානය කිරීම පහසු කටයුත්තක් නොවිණ. එයට බ්‍රසීලයෙන්ම නැග ආ දැඩි විරෝධය ලෙහෙසි පහසු එකක් නොවිණ. සමාජ සේවා සංවිධාන රාශියක් පාරට බැස එල්ල කළ දැඩි විරෝධය නොතකා හරිමින් බ්‍රසීලය ලෝකය හඳුනා ගන්නා සංකේතයක් බවට පත්ව ඇති පාපන්දු ලෝක කුසලානය එහි පැවැත්විය යුතුමය යන දැඩි තීරණයට එළැඹි බලධාරිහු ලෝක කුසලාන තරග සංවිධානය වෙනුවෙන් පෙරට තැබූ පය ආපස්සට නොගත්හ.බ්‍රසීලයට ලෝකය ආකර්ෂණය කර ගැනීමට ලොව ජනප්‍රියතම ක්‍රීඩාවේ මෞලි මංගල්ලය එරටට පැමිණීමෙන් හැකි වන බවට බ්‍රසීල දේශපාලනය තැබූ විශ්වාසය මෙන්ම එහි ඇති ආර්ථික වාසිය ද බ්‍රසීලයට වැදගත් විය.එසේම ලෝක කුසලාන තරග ඉතිහාසය ගත් විට පස් වරක්ම ලෝක කුසලානය දිනා ගෙන වැඩිම අවස්ථාවක් එය දිනා ගැනීමේ ගෞරවයට හිමිකම් කියන රට ලෙස ද බ්‍රසීලය වාර්තා පොතට එක් වන අතර මෙවර එය යළිත් තහවුරු කර ගැනීමට හැකි වනු ඇතැයි යන විශ්වාසය ද ලෝක කුසලානය බ්‍රසීලයේ පැවැත්වීම කෙරෙහි කල්පනා කිරීමට බලධාරීන්ට විශාල උත්තේජනයක් ඇති කළේය.නමුත් අද (13) වන විට සියල්ලේ අවසානයට පැමිණ තිබේ. ලෝක කුසලාන අවසන් තරය පැවැත්වෙන පිටියේ බ්‍රසීලය නැත. ඔවුන්ට ලෝක කුසලාන අවසන් පූර්ව තරගයක විඳින්නට වූ අවමන් සහගතම පරාජයට මඟ කියූ ජර්මනිය 7 - 1 ක දැවැන්ත පරාජයක් අත්කර දුන්නේ බ්‍රසීලය සෝ තැවුලින් පිරි රටක් බවට පත් කර මංගල්ලයට සූදානම් වෙමින් සිටි මනාලයා වෙනුවෙන් සැරසිලි කරන්නට සකසා තිබූ සියලු කළමනා තැන තැන විසිරී ඇත. රතු වූ කඳුළු දෙනෙතින් බ්‍රසීල ජනතාවට තමන් තැනූ පෝරුවට ජර්මනිය සහ ආර්ජන්ටිනාව ගොඩ වෙනු බලා සිටින්නට සිදු වී ඇත.ලෝක කුසලාන ඉතිහාසය ගත් විට ජර්මනිය සහ ආර්ජන්ටිනාව අතරින් වැඩිම වරක් ලෝක කුසලානය සිප ගැනීමේ භාග්‍යය ලද්දෝ ජර්මනියයි. ඔවුන් තෙවරක්ම (1954, 1974, 1990) ලෝක සූරයෝ වීමේ භාග්‍යය වී ද ඇත. එපමණක් නොව 1966, 1982, 1986 සහ 2002 යන වර්ෂවල අනු සූරයෝ වී ඇත්තේ ද ජර්මනිය ය.වඩාත්ම වැදගත් කාරණය 2002 සිට ජර්මනිය ලෝක කුසලාන තරගාවලියේ මුල් කණ්ඩායම් තුන අතර නිරන්තරයෙන් රැඳී සිටීමය. 2002 අනු සූරතාවය දිනා ගන්නා ජර්මනිය 2006 සහ 2010 වර්ෂවලදී ලෝක කුසලාන තරගාවලියේ තෙවන ස්ථානය දිනු කණ්ඩායම බවට පත් වන්නේය.එසේම ජර්මනිය සතුව මේ අවස්ථා තුනේදීම කණ්ඩායමේ රැඳී සිටි අත්දැකීම් බහුල මිරෝස්ලව් ක්ලෝස් (Miroslav Klose) රැඳී සිටින අතර ඔහු බ්‍රසීලයට අවසන් තරගය අහිමි කළ ඛේදනීය පරාජයට මඟ කියූ අවසන් පූර්ව තරගයේදී ද බ්‍රසීලයට එරෙහි දෙවන ගෝලය ලබා දෙමින් විශිෂ්ට දස්කම් පෑ ක්‍රීඩකයා විය.36 හැවිරිදි ක්ලෝසෙ එම ගෝලයත් සමඟ ලෝක කුසලාන තරගවලදී වැඩිම ගෝල රැස්කළ ක්‍රීඩකයා ලෙස ද ඉතිහාසයට එක් වූ අතර මේ වන විට ඔහු රැස් කර ගෙන ඇති ගෝල සංඛ්‍යාව 16 කි. මේ සියල්ලේ වාසිය ජර්මනිය සතුව ලෝක කුසලානයට ළඟා වීමේ ඉඩකඩ පුළුල් බව තහවුරු කළ ද ආර්ජන්ටිනාව සතුව සිටින ලයනල් මෙසී වැනි ක්‍රීඩකයකු ගේ ක්‍රීඩා කෞශල්‍යය ඇතැම් අවස්ථාවක දී මෙල්ල කර ගැනීම කණ්ඩායමක් එකතු වී හෝ කරගත නොහැකි තත්ත්වයකට පත්වන ආකාරයේ අස්වාභාවික කුසලතාවකින් පිරුණු එකකි. ඒ නිසා ජර්මනිය තරම් බැබළෙන්නේ නැති වුව ද ලෝක කුසලානය කුමන කණ්ඩායමක් අත බැබළේ ද යන්න කියන්නට අප ඉක්මන් විය යුතු නැත.ආර්ජන්ටිනාව ද ලෝක කුසලාන පාපන්දු තරග ඉතිහාසයේ පළමු තරගාවලියේ සිටම සූරතාවට බලපෑම් ඇති කරන අන්දමේ කණ්ඩායමක් ලෙස කීර්තිමත් ඉතිහාසයකට උරුමකම් කියන්නේ ය. 1930 පළමු ලෝක කුසලානය උරුගුවේ කණ්ඩායම අතට පත්වන මොහොතේ එය වැළැක්වීම සඳහා අවසන් සටනේදී ප්‍රතිවාදීන් ලෙස උත්සාහ ගෙන ඇත්තේ ද ආර්ජන්ටිනා කණ්ඩායමය.අනතුරුව ආර්ජන්ටිනාව බිහි කළ සුපිරිතම ක්‍රීඩකයා සේ සැලකෙන මැරඩෝනාගේ දෙපයේ විස්මය ආධාර කරගෙන ආර්ජන්ටිනාව 1978 සහ 1986 ලෝක කුසලානය ආර්ජන්ටිනාවට රැගෙන ගිය අතර 1990 දී මෙවර අවසන් තරගයේ ප්‍රතිවාදීන් වූ ජර්මනිය ලෝක කුසලානය දිනාගන්නා මොහොතේ අනූ සූරතාව දිනුවේ ද ආර්ජන්ටිනාව ය.මෙවර තරගාවලිය පිළිබඳ සලකා බලද්දී, ජර්මනිය දක්වන ක්‍රීඩා රටාව අති විශේෂ එකක් බව පැහැදිළිය. කණ්ඩායමක් ලෙස ඔවුන් සතුව සිටින ක්‍රීඩා බළඇණිය පළපුරුද්දෙන් අන් සියලු කණ්ඩායම් අබිබවන තරම්ය.එසේම ඒ පළපුරුද්ද මෙන්ම නව යොවුන් විය ද විශේෂයෙන් අත්දැකීම් බහුල ක්‍රීඩකයන් සතුව පවතින නොනැසී යොවුන් ජවය ද එකතු කරමින් ඔවුන් දක්වන ප්‍රවේගාත්මක ක්‍රීඩා රටාව අති විශිෂ්ටය. වේගය මෙන්ම පන්දුව එකිනෙකා වෙත හුවමාරු කර ගැනීමේදී ඔවුන් දක්වන වේගය මුසු පරිණත ක්‍රීඩා විලාශය අතිශයින් සුන්දර වන අතර එය ප්‍රවේගකාරී දිය රැළක් ගල් මුල් අතරින් ගලා වැටෙන තරමේ අපූරු දසුනකි.ආර්ජන්ටිනාව දක්වන්නේ ඊට වඩා ආරක්ෂිත ක්‍රීඩා රටාවක් බව පැහැදිළිය. විශේෂයෙන් මෙසී වැනි ක්‍රීඩකයන් පන්දුව පාලනයේදී දක්වන විස්මය දනවන ක්‍රීඩා රටාව ජර්මනියේ වේගයට පහසුවෙන් පාලනය කර ගැනීමට හැකි එකක් නොවනු ඇත. එසේ වුවහොත් ජර්මනියේ වේගයට තිරිංග යොදන්නා බවට ආර්ජන්ටිනාව පත් වනු ඇත.තවත් ආකාරයකින් කලාපයේ රටක් ලෙස බ්‍රසීලය මේ අවසන් තරගයේදී ආර්ජන්ටිනාවට ආධාර කරන්නට ඉදිරිපත් වීමේ වැඩි ඉඩක් පවතින බව නිබොරුය. එහෙත් මහා දැවැන්ත ජන ගංගාවක් මැද බ්‍රසීලයේ පෙරට ගලා යාම වළක්වන්නට වාං දොරටු බැඳි ජර්මනියේ ක්‍රීඩා රටාව ක්‍රීඩා පිටියේ හැකියාවන්වලින් මිස වෙනත් සාධක වලින් අඩපණ කළ හැකි යැයි සිතීම අපහසුය.විශේෂයෙන් අත්දැකීම් බහුල ක්‍රීඩකයන් රැසකගේ දායකත්වය හිමි ජර්මනිය, මහා ඝෝෂාවන් වලින් පාලනය කළ නොහැකි කණ්ඩායමක් බව සහතිකය. කෙසේ වුව මේ සියලු විචාරයන්හි සත්‍ය අසත්‍ය ලංකාවේ වේලාවෙන් ගත් විට හෙට හිරු නැ‍ඟෙන්නට හෝරා කිහිපයක් තිබියදී විස‍ඳෙනු ඇත.ලෝකයේ දැවැන්තම ආකර්ෂණීය ඉසව්වේ සූරයන් කවුරුන් ද යන්න තීරණ්‍ය කිරීම සඳහා අනාවැකි කීම පහසු නැත. වැඩියෙන්ම නිවැරැදි තීරණ ගැනීමේ ප්‍රවේගකාරී හැකියාව සතු වීම මෙන්ම කිසියම් වූ සුළු වරදකට ද කිසිවකුට ඉඩ නැත.තත්පර දශම ගණනකට වීරයන් තනන්නට මෙන්ම නසන්නට ද හැකිය. ලෝකයම ඇලුම් කරන ආස්වාදය සහ ආකර්ෂණය ඇත්තේ නිමේෂයකින් වෙනස් විය හැකි ඒ අපූර්වත්වයේය. තව පැය කිහිපයකින් උදාවන ඒ අපූර්වත්වයේ උරුමක්කාරයා කවුදැයි තීරණය වනු ඇත. ජය ගත යුත්තේ පාපන්දුවයි. එහි ආකර්ෂණීය අනන්‍යතාවයි. හොඳ සටනකට අපි දෙපිලටම ඒ වෙනුවෙන් සුබ පතමු!නිශ්මං රණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=af1407139</link>
    <topic>සැකකරුවන් රැසක් නිදැල්ලේ හැසිරීම අපරාධ වැඩිවීමට හේතුවක් වෙලා</topic>
    <author>කීර්ති මෙන්ඩිස්</author>
    <content>නීතිය හා සාමය ආරක්ෂා කිරීම පොලීසියේ යුතුකමය. නීතිය හා සාමය ආරක්ෂා කිරීමේ ක්‍රියාවලියේදී නීති කඩන අවස්ථා වැළැක්වීමත් අසාධාරණයට ලක්වන්නන්හට යුක්තිය ඉටුකර දීමත් පොලීසියේ වගකීමය. ඒ සඳහා අපරාධකරුවන් කොටුකර ගැනීම වැදගත්ය. අපරාධකරුවන් සමාජයේ ගැවසීම එතරම් සුබදායි නොවේ.අපරාධකරුවන් අතරින් ලියාපදිංචි අපරාධකරුවන් (I R C) විශේෂත්වයක් ගනී. අපරාධ වැළැක්වීමේ ආඥා පනතේ 18 වැනි වගන්තියට අනුව අපරාධ යනු කුමක්දැයි සවිස්තරාත්මකව පැහැදිලි කර තිබේ. සොරකම්, දිවා රාත්‍රී ගෙවල් බිඳුම්, කොල්ලකෑම් සමඟ තවත් වැරැදි එකසිය ගණනක් දණ්ඩ නීති සංග්‍රහයට අනුව අපරාධ ලෙස හඳුන්වා දී ඇත. එහෙත් ස්ත්‍රී දූෂණ මේ ගණයට නොවැටේ. එය අපරාධයක් ලෙස නොහඳුන්වන අතර එය වැරැද්දක් බව ප්‍රකාශ කර තිබේ.අයි. ආර්. සී. (දිවයිනේ ලියාපදිංචි අපරාධකරුවන්) ගණයට වැටෙන පිරිමි අපරාධකරුවන් සංඛ්‍යාව මේ වන විට 44,286 දක්වා ඉහළ ගොස් තිබේ. ගැහැනුන් 934 ක්ද අයි. ආර්. සී. කාරියන් ලෙස ලේඛනගත වී ඇත. ලියාපදිංචි පිරිමි අපරාධකරුවන් (ආර්. සී.) ගණන 333,024 කි. ගැහැනු (ආර්. සී.) 20,964 කි.මේ අපරාධකරුවන් වර්ගීකරණය පිළිබඳව අපි කොළඹ අපරාධ වාර්තා කොට්ඨාසයේ අධ්‍යක්ෂ ජ්‍යෙෂ්ඨ පොලිස් අධිකාරී ප්‍රියන්ත ජයකොඩි මහතාගෙන් විමසීමක් කළෙමු.“අධිකරණය මඟින් දඬුවම් ලැබෙන සෑම වරදක්ම අපරාධ ගණයට වැටෙන්නේ නැහැ. ලංකාවේ අපරාධ වැළැක්වීමේ ආඥා පනතේ ඇති උප ලේඛනයේ සඳහන් අපරාධවලට අයත් ඕනෑම අපරාධයක් කරපු පුද්ගලයකු මහේස්ත්‍රාත් අධිකරණයේදී වැරැදිකරු වුණොත් එහෙම නැත්නම් එවන් වැරැද්දක දෙවතාවකට වැඩි වාර ගණනක් වැරැදිකරුවකු වෙලා බන්ධනාගාර ගතවුණොත් ඔහු දිවයිනේ ලියාපදිංචි අපරාධකරුවකු (අයි. ආර්. සී.) ලෙස ලේඛනගත වෙනවා. ඒ වගේම එක් වතාවක් වැරැදිකරුවකු වුවහොත් ඔහු ලියාපදිංචි අපරාධකරුවකු (ආර්. සී.) වෙනවා.”මෙහිදී ඕනෑම අපරාධකරුවකුට තමන්ගේ නිර්දෝෂි භාවය ඔප්පු කිරීම සඳහා දුන් දඬුවමට එරෙහිව ඉහළ උසාවියකින් අභියාචනාවක් ඉදිරිපත් කළ හැකි අතර එය ද නිශ්ප්‍රභා වුවහොත් අධිකරණයෙන් දුන් ඉහත දඬුවම ක්‍රියාත්මක වනු ඇත. අධිකරණයේදී වරදකට දඬුවම් දීමට පෙර ඕනෑම පුද්ගලයකුගේ පෙර වැරැදි ඇත්දැයි සෙවීමට ඔහුගේ ඇඟිලි සටහන් ලබා ගැනීමක් සිදු කෙරේ. ඒ මීට කලින් ද ඔහු අපරාධවලට සම්බන්ධ යැයි සෙවීමටය.“ලංකාවේ තියෙන උසාවිවලින් දිනකට 300 ක් 400 ක් අතර ප්‍රමාණයක පමණ ඇඟිලි සටහන් පත්‍ර අපට ලැබෙනවා. මොවුන්ගේ පෙර වැරැදි විමසමින් ඒවා හැකි ඉක්මනින් සෝදිසි කර පෙර වැරැදි ඇත්නම් අධිකරණයට වාර්තා කිරීම අපගේ ක්‍රියාවලියක්” යැයි ද ජ්‍යෙෂ්ඨ පොලිස් අධිකාරිවරයා පැවැසීය.දිවයිනේ පිහිටි පොලිස් ස්ථාන 403 ක් ආවරණය වන පරිදි ස්වයංක්‍රීය ක්‍රමවේදයක් මඟින් ඇඟිලි සලකුණු නිරීක්ෂණය කිරීමට කොළඹ අපරාධ වාර්තා කොට්ඨාසයට හැකිවී ඇත. නවීන තාක්ෂණය උපයේගී කරගනිමින් පරිගණක පද්ධථියට ඇතුළත් කරන 3,70,000 ක්වූ අපරාධකරුවන් ඇඟිලි සටහන් සංසන්දනය කිරීමෙන් විනාඩි 3 ක් ඇතුළත ලබාගන්නා මෙම දත්ත අධිකරණයට ඉදිරිපත් කිරීමෙන් අපරාධකරු කඩිනමින් හඳුනාගැනීම සිදු‍ කෙරේ. ඒ අනුව ඔහු දෙවතාවක්ම අධිකරණය මඟින් අපරාධයකට දඬුවම් ලැබුවකුනම් ඔහු අනිවාර්යයෙන්ම දිවයිනේ ලියාපදිංචි අපරාධකරුවකු ලෙස ලැයිස්තු ගතවේ.ඒ අනුව ඔහු දිවයිනේ ලියපදිංචි අපරාධකරුවකු (අයි. ආර්. සී.) ලෙස ලේඛන ගත වූ පසුව ඔහු පදිංචි වසමේ පොලිස් ස්ථානාධිපති වෙත ඔහු සම්බන්ධ සියලු තොරතුරු වාර්තාවක් යැවෙනු ලැබේ.“ඒ අනුව ඒ පළාත භාර ඕ. අයි. සී. මොහු ගැන නිරන්තර පරීක්ෂාවෙන් ඉන්න ඕන. දිවා කාලය රාත්‍රී කාලය ඔහු ගැන සොයා බැලීම් කරන්න ඕනේ. තමන් පෞද්ගලිකව හෝ ඔත්තුකරුවන් මාර්ගයෙන් හෝ ඒ සොයා බැලීම කළ යුතු වෙනවා. ඒකෙන්‍ පොලීසිය අදහස් කරන්නේ ඔහු නැවත අපරාධයකට පෙලඹවෙන එක නතර කිරීමයි.”“එවන් නිරීක්ෂණවලදී ඔහු නැවතත් අපරාධවලට පෙලඹවෙන බවට තොරතුරු ලැබුණහොත් ඔහු යළි සැකපිට අත්අඩංගුවට අරන් සාක්කි ගොනු කර අධිකරණයට ඉදිරිපත් කළ හැකියි. එහිදී දණ්ඩ නීති සංග්‍රහයේ තියෙන වරදට දිය යුතු උපරිම දඬුවම අධිකරණයේ අභිමතය පරිදි ලබා දෙනවා. එය අත්හිටවූ සිර දඬුවමකට බන්ධනාගාර ගත කිරීමත් නැත්නම් දඩ ගැසීමක් කියලා තීරණය කරන්නේ අධිකරණය විසින්. කලින් අත්හිටවූ සිර දඬුවමක් මොහුට ලබාදීලා තියෙනවානම් ඒ දඬුවම යළි ක්‍රියාත්මක කරන්නත් අධිකරණයට පුළුවන්.”මෙවන් අපරාධකරුවන් පොලීසියේ පරිපාලන පහසුව තකා ඒ. බී. සී. යනුවෙන් කොටස් තුනකට බෙදා තිබේ. ‘ඒ’ ගණයට වැටෙන අපරාධකරුවන් පිළිබඳ සතියකට වතාවක් නිරීක්ෂණය කෙරෙන අතර ‘බී’ ගණයට වැටෙන අපරාධකරුවන් මාසයකට වතාවක් ද ‘සී’ ගණයට වැටෙන්නත් මාස දෙකකට වතාවක් ද පරීක්ෂණයකට යොමු කෙරේ. සෑම පොලීසියකම පරීක්ෂණ නිලධාරියකු විසින් එම නිරීක්ෂණය සිදු කරනු ලබයි. අපරාධකරුවාගේ වතගොත ඇතුළත් ‘හිස්ටරි ෂීට්’ එකක් සෑම පොලීසියකම පවත්වාගෙන යනු ලබන අතර මුළු ලංකාව පුරාම ඇති එවන් අපරාධකරුවන්ගේ සියලුම විස්තර අපරාධ වාර්තා කොට්ඨාසයේ ලේඛන ගතවී තිබේ.“මෙවන් අපරාධකරුවන් අයි. ආර්. සී. ලැයිස්තුවෙන් අයින් වෙන්න නම් ඔහුට වයස අවුරුදු 70 ලබන්න ඕන. ඒ වගේම අවසන් දඬුවම දීලා ඉවර වෙලා අවුරුදු 20 ක් හොඳින් ඉන්න ඕන. නැවත කිසිම වරදකට සම්බන්ධ නොවි... ඒ කියන්නේ වයස අවුරුදු 50 ත් 70 ත් අතර ඔහු කිසි වරදකට සම්බන්ධ නොවී සිටිය යුතු වෙනවා. එහෙම නැත්නම් ඔහු අනිවාර්යයෙන්ම මරණයට පත්විය යුතුයි. ඉන් පසුව ඔහුගේ මරණ සහතිකය සමඟ අනෙකුත් ලිපි ලේඛන පළාත් ඕ. අයි. සී. විසින් ඇඟිලි සටහන් රෙජිස්ටාර් වෙත ලබාදිය යුතු වෙනවා.”කෙසේ වෙතත් අපරාධකරුවන් ලෙස අධිකරණයෙන් වරදකරු නොවුණු සැකකරුවන් රාශියක් අද නිදැල්ලේ සිටීම හේතුවෙන් ද අපරාධ රැල්ලක් බිහිවී ඇතැයි අපරාධ විමර්ශකයන් පෙන්වා දෙයි. ඔවුන් මේ වන විටත් නඩුවලට පෙනී සිටීම ඊට හේතුව වී තිබේ. අධිකරණ ක්‍රියාදාමයේ ඇති දීර්ඝ භාවයත් සමහර අපරාධකරුවන්ට එරෙහිව සාක්කි හරිහැටි ලබා නොදීමත් නිසා ඔවුන් අධිකරණයේදී වරදකරුවන් ලෙස නම් කිරීම අපහසු වී තිබේ.ප්‍රියන්ත ජයකොඩිඅධ්‍යක්ෂ, ජ්‍යෙෂ්ඨ පොලිස් අධිකාරිඅපරාධ වාර්තා කොට්ඨාසයඋදාහරණයක් ලෙස පාතාල ක්‍රියාදාමයන්ට පොලීසිය මඟින් අත්අඩංගුවට ගෙන අධිකරණයට ඉදිරිපත් කරන පුද්ගලයන්ට එරෙහිව පැවතෙන නඩුවලදී ඔවුනට ඇති බිය නිසා බොහොමයක් සාක්කිකරුවන් සාක්කි ලබා නොදීම හේතුවෙන් ඔවුන් වැරදිකරුවන් ලෙස ප්‍රකාශයට පත් කිරීමට අධිකරණයට නොහැකි වී තිබේ. ඒ නිසා දිනෙන් දින කල්යන නඩු විභාග නිසා වරදකරුවන් ලෙස හංවඩු ගැසිය යුතු සැකකරුවන් තව තවත් අපරාධ කරමින් නිදැල්ලේ සිටීම දිගටම සිදු වේ. ඒ නිසා අධිකරණය මඟින් ඔවුන් වරදකරුවන් කිරීමේ ප්‍රතිශතය ඉතා අඩු මට්ටමක පවතී.“ලියාපදිංචි අපරාධකරුවන් ලේඛනගත කිරීමක් කිරීමෙන් පසුව වුවද ඔවුන්ට සාමාන්‍ය ජිවිතය ගත කළ හැකි වෙනවා. ඒත් ඔහු නිරන්තර පරීක්ෂාවට ලක්කිරීම පොලීසිය සතු කාර්ය භාරයක්. ඒ වගේම එවන් බොහොමයක් පුද්ගලයන් තවත් වැරැදි ක්‍රියාවලට යොමුවී පොලීසියට හසු නොවී සැඟවී සිටිනවා. එහෙත් කොතැනකදී හෝ ඔහු කිසියම් පොලීසියකට කොටුවුවහොත් ඔහු ඇත්තටම කවුදැයි දැනගැනීමට ඔහු ගේ ඇගිලි සටහන් ලබාගෙන අපරාධ වාර්තා කොට්ඨාසයට යොමු කළ යුතු වෙනවා. එහිදි විනාඩි තුනක් ඇතුළත ඔහු කවුදැයි ඇඟිලි සටහන් මාර්ගයෙන් හඳුනාගත හැකියි. ඒ අනුව අදාළ පුද්ගලයා පිළිබඳ පළාත බාර ඕ. අයි. සී. දැනුම්වත් කිරීමෙන් පසු ඔහුට එරෙහිව අධිකරණයේ නඩු පැවැරිය හැකි වෙනවා.”“අපරාධයක් සිදුවූ සැණින් සැකපිට අත්අඩංගුවට ගන්නා පුද්ගලයාගේ ඇඟිලි සලකුණු වගේම පතුල් සියුම්ව නිරීක්ෂණය කිරීමෙන් පසු ඔහු එම සටහන් අපරාධ වාර්තා කොට්ඨාසය වෙත යැවීමෙන් ඔහු කර ඇති අපරාධ දත්තයන් ලබාගන්න පුළුවන්. එමඟින් මොහු නියම අපරාධකරු හඳුනාගත හැකි වෙනවා. ඒ වගේම නඩුවක් ඔප්පු කර ගැනීම තරමට සාක්කි නොමැති විටදී ඇඟිලි සලකුණු සටහන් සාක්කි ලෙස ගෙන හැර පෑමෙන් මරණ දඬුවම් නියම වූ අවස්ථා ද අතීතයේ තිබුණා. ඒකට හේතුව තමයි සමාන ඇඟිලි සලකුණු ඇති කිසිවෙක් ලෝකයේ නොමැති වීමයි. ඇඟිලි සටහන් ක්‍රමය මුළු ලෝකයම පිළිගත් සාක්කියක්.”කෙසේ වෙතත් මරණ දඬුවම දුන් අයකුට වුවද ජනාධිපති සමාව ලබාදිය හැකි වුවද දිවයිනේ ලියාපදිංචි අපරාධකරුවකුට මෙතෙක් එවන් සමාවක් හිමි වී නැත. එලෙසම මොවුන් දඬුවම ලැබ බන්ධනාගාර ගත කිරීමෙන් මොවුන් නැවත යහපත් සමාජයකට යොමු වෙතැයි ද විශ්වාස කළ නොහැක.“අද එවන් දඬුවමක් දෙන්නේ ඔහු නැවත ඒ වරද නොකර යහපත් පුද්ගලයකු වනු දැකීමටයි. එහෙත් අපේ බන්ධනාගාර තුළ එවන් පුනරුත්ථාපනයක් වන්නේ නැහැ. වයස අවුරුදු 18 ට අඩු දරුවන් කඳවුරුවලට දැමීමෙනුත් ඔවුන්ගේ මනස පෑදීමක් සිද්ධ වෙනවා අඩුයි. හුඟාක් වෙලාවට වෙන්නේ බන්ධනාගාර ගත වුණාම ඔවුන් තව තවත් වැරැදි දේට පෙලඹීමයි. පොලීසිය කරන්නේ නීතිය ක්‍රියාත්මක කිරීම වුවත් ඔවුන් පොලීසිය දෙසත් බන්ධනාගාර නිලධාරීන් දෙසත් බලන්නේ වෛරයකින්.“ඒත් දියුණු රටවල මෙහෙම නැහැ. ඔවුන්ට වරද පෙන්වීමෙන් ඔවුන් පොලීසියට ස්තූති කරනවා. අපේ රටේ එහෙම නැහැ. ඒක කනගාටුවට කරුණක්.” යැයි මේ පිළිබඳ කළ විමසීමකදී ජ්‍යෙෂ්ඨ පොලිස් නිලධාරියෙක් කීවේය.කීර්ති මෙන්ඩිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=af14071310</link>
    <topic>ලෝකයේ පොහොසත්ම මිනිස්සු</topic>
    <author>කසුරි</author>
    <content>හිමිදිරිය තවමත් කළුවර ය. ලුණුමිදෙල්ල ගස් මුදුනින් එන අරුණලු තවමත් නැත. එය වේලාව පමා නොකොට නියමිත අයුරින් මතු වී එනු ඇත. ඒ සඳහා තවම වේලාව පැමිණ නැත. අපේ සිතේ නොඉවසීමට සොබාදහම වරදකරුවකු වන්නේ නැත. එහෙත් ලුණුමිදෙල්ල ගස යට ඇති පහන් කණුවෙහි ආලෝකය දුබල අයුරින් හෝ හිමිදිරි කළුවර පරාජය කරන්නට උත්සාහ දරමින් සිටී.මෝටර් සයිකලයක හඬක් මතුවෙමින් එයි. මම ඒ සයිකලය අපේ නිවෙස පසුකර යන තෙක් බලා සිටිමි. ජනෙල් පියන් පත් අතරින් ඒ දර්ශනය මට මැනැවින් පෙනේ. බයිසිකලය මා සිතාගෙන සිටියාටත් වඩා වේගයෙන් පැමිණ වේගයෙන් නොපෙනී ගියේය.එහෙත් දාරළුව දුම්රිය පොළ දෙසට ගමන් ගන්නන් තවමත් නැත. දවසේ මෙහෙවරට යන්නට ඔවුනට තවමත් වේලාව පැමිණ නැතුවා විය හැකිය. විශේෂ කිසිවක් සිදු නොවන බැවින් මම පහන් කණුව සහ පාර වෙතින් දෑස් මුදාගෙන කාමරය සිසාරා යවමි.රාක්කවල ඇති පොත් මා දෙස බලා සිටී. නින්දෙන් අවදිව බලා සිටින ජන සමූහයක් මෙනි. ඒවා මා දෙස බලා සිටින්නේ මා කිසිවක් කරන්නට පටන්ගන්නා තෙක් විය හැකිය. එහෙත් පුටුවෙහි වාඩිවී සිටිනවා විනා තවමත් කිසිවක් කරන්නට ආරම්භ කොට නොමැත්තෙමි.සුපුරුදු පරිදිම මේසය මත පොත් හතරක් පහක් විසිරී තිබේ. මේ අවුල මගේ මේසයට හොඳින් හුරු පුරුදු එකකි. මේසය පිළිවෙළට තබා නොහැක්කේ ඇයිදැයි මා මගෙන්ම ප්‍රශ්න කළ වාර අප්‍රමාණය. එහෙත් ඒ ප්‍රශ්න කිරීමෙන් කිසිඳු පලක් සිදු වී නැත.මේ පොත් හතර පහ අතරට අලුතින්ම පැමිණ ඇත්තේ පිටකවරයක්වත් නැති පරණ පොතකි. පිටකවරය ගැලවී ඇති අතර කොළ ගැලවී යා හැකියැයි සිතූ නිසාදෝ කිසිවකු විසින් පොතේ ඇමුණුම් දාරයට කඩදාසි තීරුවක් අලවා තිබේ. එබැවින් කොළ ගැලවී යන්නේ නැත.පසුගිය දිනෙක මේ පොත මට දුන්නේ රංජන් අමරරත්න මිත්‍රයා විසිනි. ඒ කියවා ඊට පසුදිනම නැවත ආපසු දෙන ලෙස කරනු ලැබු ඉල්ලීමක් ද සහිතවය. ඔහු මේ පොත මහාර්ඝ වස්තුවක් සේ රැකගන්නා එකක් බැව් මම ඒ ඉල්ලීමෙන්ම තේරුම් ගතිමි.එතරම් දීර්ඝ නොවූ කෙටිකතා හයකින් සමන්විත මේ කුඩා පොත හරියටම පිටු එකසිය පණහකට සීමා වූවකි.රංජන් මට පොත දුන්නේ එක් විශේෂ කෙටිකතාවක් කියවන ලෙසට ඉල්ලමින් ඒ කෙටිකතාව තිබෙන තැනට පැරැණි ලියුම් කවරයක් ‘බුක් මාර්ක්’ එකක් ලෙස ද තබමිනි.මසිත මෙසේ සටහන් කරන්නට පටන්ගත්තේ ඒ කෙටිකතාව කියැවීමෙන් අනතුරුවය.එය අගහිඟකම්වලින් පිරුණ ජීවිතයකට මැදිව සිටින ලේඛකයකු පිළිබඳව ලියැවුණ කෙටිකතාවකි. ප්‍රශ්න නිසා මත්පැනට ගොදුරු වන කතානායකයා මත්පැන් බීමට ඇබ්බැහි වීම නිසාම තවත් ප්‍රශ්න ඇති කරගනී. කෙතරම් අග හිඟකම් මැද වුවද ඔහු අදීනව සිටී. එහෙත් දරුවන්ගේ කෑකොස්සන් ගැසීම ද බිරිඳගේ නිහඬතාව ද ඔහුට ඉවසා සිටිය නොහැකිය. ඔහු බීමත්ව අහිංසක බිරිඳට පහර දෙයි.මේ ආදී සිදුවීම් මැදින් දිග හැරෙන කෙටිකතාවේ එක් සුවිශේෂ ඡේදයක් ළඟ මසිත නවතී.එය කෙටිකතාවේ කතානායක “හෝ” විසින් වෙනත් පොතකින් උපුටා ගෙන තම බිරිඳට ඇසෙන සේ කියවන ඡේදයකි. හෝ ගේ බිරිඳට ඒ කිසිවක් නොතේරුණත් තේරුණාක් මෙන් හිස වනමින් අසා සිටී. හෝ විසින් තම බිරිඳට කියැවූ ඒ ඡේදය මම මසිතෙහි මෙසේ සටහන් කරමි.“මං දන්නවා මගේ අසහනයට හේතුව හදාගෙන ඉන්නෙ මමමයි. ලොකුම හේතුව වෙලා තියෙන්නෙ ම ඕනැවට වැඩිය සාහිත්‍යයට ඇලිල ඉන්න එක. හුඟක් ලොකු පොහොසතෙක් වුණත් යම් විදියකින් යෝජනාවක් කළොත් එයාගෙ ජීවිතෙත් එක්ක මගේ ජීවිතය මාරු කරගන්න... මට විශ්වාසයි මං කැමති වෙන එකක් නෑ... මං හිතන්නෙ මේ වගෙ ඡේදයක් කියවල රස විඳපු කෙනකුට පුළුවන් හොඳ ආහාර වේලක් ගන්න වෙලාවක වගේ සන්තෝෂ වෙන්න. හරිම රසවත්... මේ තරම් හොඳ නිර්මාණ කරන්න තිබෙන හැකියාව පුදුමයි! ගෙදරින් ඈත්වෙලා තනිකමින් වේදනා විඳින මිනිසකුගේ තත්ත්වය විස්තර කරන්න එයා පාවිච්චි කරන්නෙ වාක්‍ය තුනක් පමණයි. ඔව්...! වාක්‍ය තුනයි...! ඔයාට තේරුණා ද? ඒ වාක්‍ය තුනත් හරිම සරලයි. හරිම ලස්සනයි”කියවන්නට ලැබෙන පොත්වල ඇතැම් ඡේද යටින් ඉරි ඇඳීමේ සිරිතක් මට ද පුරුදුව තිබිණි. ඒ පුරුද්ද අකා මකා වී ගියේ වැඩ රාජකාරි සංකීර්ණ වූ නිසාදැයි මම නොදනිමි.මේ කෙටිකතාවේම තවත් ඡේදයක් මෙහි සටහන් කරන්නැයි ‘මසිත’ මට බලකර සිටී. එය ‘අතරමග’ නම්වූ වෙනත් ලේඛකයකුගේ නවකතාවක් ගැන කෙටිකතාවේ කතානායක “හෝ” අවන්හලකදී තම මිත්‍රයන්ට දක්වන අදහසකි.“අතරමගට තියෙන්නෙ දේශීය වටිනාකමක් විතරයි. තමුසෙල දන්නෙ නැද්ද? ඒක පරිවර්තනය කෙරෙන්නෙ දේශීය පාඨකයන්ට විදේශීය චාරිත්‍ර ගැනත් දැනගන්න ඕනැ නිසා. ඒකෙන් විස්තර වෙන්නෙ සමාජයේ පිටපැත්ත විතරයි. ඒක සරල වැඩියි.නියම වටිනාකමක් ඇති වැඩක් වෙන්න නම් ඒක සියලුම වැටකඩුලු බිඳගෙන ඉදිරියට යන්න ඕනැ. පොදු මිනිස් වර්ගයා සඳහා කළ වැඩක් වෙන්න ඕනැ. කිසියම් ශක්තිමත් දෙයක්, උත්තරීතර දෙයක්, එහි සඳහන් වෙන්න ඕනැ. අවාසනාවට එරෙහිව කතා කරන්නක් වෙන්න ඕනෑ.උත්සාහය ගැන පෙන්නල තියෙන්න ඕනැ. ආදරය, සහෝදරත්වය, සාධාරණය ගැන නඟන හඬක් තියෙන්න ඕනෑ. මිනිසුන් එකෙක් අනෙකාට ළංකරවන්නක් වෙන්න ඕනැ. අන්න ඒ වගෙ වැඩක් පමණයි වටිනා වැඩක් හැටියට අගේ කරන්න පිළිවන්. තමුසෙලට තේරුණා ද? මං තවම බලාපොරොත්තු අත ඇරල නෑ... බලා හිටපල්ල... මං ලියන්නෙ එකම පොතයි. ඒක නෝබෙල් තෑග්ගත් දිනාගෙන මේ ලෝකෙ තියෙන හැම භාෂාවකටම පරිවර්තනය වේවි”වියට්නාම් ජාතික නාම් කාඕ නම් ලේඛකයාගේ මේ අපූරු කෙටිකතා පොත සිංහලයට පරිවර්තනය කර ඇත්තේ ලක්ෂමණ සපරමාදු නම් පරිවර්තකයකු විසිනි. සැබැවින්ම මා ඔහු ගැන අසා තිබුණේ නැත. එහෙත් මේ කෙටිකතා සමහරකට කුඩා කංචුක චිත්‍ර නිර්මාණය කළ උදුල බණ්ඩාර අවුසදහාමි ගැන මම අසා ඇත්තෙමි. එහෙත් කිසි දිනෙක හමුවී කතා කර නොමැත්තෙමි.1976 වසරේදී මුද්‍රණය කළ මේ පොත 1985 දී නැවත මුද්‍රණය කොට ඇත. ප්‍රකාශයට පත්කොට ඇත්තේ මා දිනපතා යන එන ගම්පහ හංසගිරි පාරේ මේධාවි නම් ප්‍රකාශන ආයතනය විසිනි. අද කන්තෝරු යන විට ඒ හරියෙදී විමසිලිමත්ව යාමට මම සිතා ගතිමි.කෙසේ වුවද මේ ඡේද දෙක පමණක් නොව සමස්ත කෙටිකතාවම වැදගත් ය.නාම් කාඕ නිර්මාණය කරන “හෝ” වැනි ලේඛකයකු වීමට අවශ්‍ය වන්නා වූ ආත්ම ශක්තිය සමීප වන්නේ කීයෙන් කී දෙනාට ද?අපේ බොහෝ දෙනා විකුණුම් භාණ්ඩ මිස සැබෑ ලේඛකයන් නොවේ යැයි නාම් කාඕ අපට සිහිපත් කර දෙයි. සැබැවින්ම සැබෑ ලේඛකයකුගේ ජීවිතය සමඟ හුවමාරු කර ගැනීමට තරම් ධනවතෙක් මිහිපිට නැතැයි මට සිතේ. දොස්තවොස්කි මෙතෙක් ලොව බිහිවූ පොහොසත්ම මිනිසකු වන්නේ එබැවිනි. ඔහුගේ පොහොසත්කම සන්සන්දනය කළ හැක්කේ ගොගොල්, ටෝල්ස්ටෝයි චෙකොව්, සමර්සෙට් මෝම්, ආචී බේ, කවබතා, මෝපසාං, ලෝරන්ස් ආදී පොහොසතුන් සමඟ පමණි.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=af14071311</link>
    <topic>නාන්න ගොස් එන ගමනේ කිඹුල් පැටියකු ගෙදර ගෙනගිය නරේන්ද්‍ර</topic>
    <author>සේමාලි කැල්ලපත</author>
    <content>ක්‍රිකට් ක්‍රීඩාවට ප්‍රිය කළද නරේන්ද්‍ර මෝදි කෙදිනකවත් ක්‍රිකට් සෙල්ලම් නොකළේය. මිතුරන් සහ සොහොයුරන් සමඟ එක්ව ක්‍රිකට් නැරැඹුවේය. ඔහු පිහිනීම ප්‍රිය කළාක් මෙන්ම පිහිනීමේ ද දක්ෂයෙකි. ශරීර ‍සුවතාව ගැන නිතර සැලකිලිමත් වූ ඔහු දිනපතා ව්‍යායාමවලද යෙදුණේය. ‍කුඩා කල සිටම සිය බාහිර පෙනුම ගැන උනන්දුවක් දැක්වීම නිසා මනා පෞරුෂ්‍යයකින් ද යුක්ත වූයේය. ඒ පෙනුම ඔහුගේ ආත්ම විශ්වාසය වඩාලූ අතරම කුඩා කල සිටම නායකත්ව ලක්ෂණ ප්‍රකට කරවීමට ද හේතු වූයේය.නරේන්ද්‍ර මෝදි අගමැති ධුරයට පත්වූ පසු බ්‍රිතාන්‍ය ගත්කතුවරයකු ඔහුගෙන් ළමාවිය පිළිබඳව විමසා තිබිණ. ළමාවිය සිහිපත් කරද්දී ඔහුගේ දෑස් දිළිසුණු බව ද ගත්කතුවරයා සඳහන් කර තිබුණේය.“මං ඉතා සාමාන්‍ය ළමාවියක් ගතකළා.” යන්න අගමැතිවරයාගේ පිළිතුර වූයේය.ඔහුගේ ළමාවිය පිළිබඳ කතාබහ කළ සැවොම පොදුවේ ප්‍රකාශ කළ කරුණ වූයේ ඔහු සිතට ආ දෙයක් කළ දඟකාර කොලුවකු බවය. මේ දඟකාර කොලුවාගේ පාසල් දිවිය ගැන තවමත් මතකයේ ඇති ගුරුතුමියක් වාද්නගර්හි ජීවත් වන්නීය. ඇය 79 හැවිරිදිය. ඇය පදිංචිව සිටිනුයේ ද මෝදි පවුලේ නිවෙසට විරුද්ධ පැත්තේය. නරේන්ද්‍ර හතරවැනි ශ්‍රේණියේ සිටියදී ඔහුගේ ගුරුතුමිය වූයේ ඇයය.“හතරවැනි පන්තියේදී මං නරේන්ද්‍රට ඔක්කොම විෂයන් ඉගැන්වූවා. මෙයා වාර විභාගවලදී පන්තියේ මුල් පස්දෙනා අතරට එනවාමයි. පන්තියේ වැඩ වගේම බාහිර වැඩටත් හවුල් වුණා. නරේන්ද්‍ර ගැන මට හොඳටම මතක දේ තමයි එයා පීනන්න දක්ෂයි. හැමදාම උදේට යාළුවො එක්ක නාන්න යනවා” යැයි ගුරුතුමිය සිය සිසුවා පිළිබඳ මතකය අවදි කරමින් පැවසුවාය.නරේන්ද්‍ර මෝදි ද කුඩා කල ක්‍රිකට් ක්‍රීඩාවට ප්‍රිය කළේය. ඔහු විශේෂත්වයක් දැක්වූයේ කණ්ඩායම් ක්‍රීඩා කෙරෙහිය. එනිසා ඒ කැමැත්ත ක්‍රිකට් ක්‍රීඩාව කරා ද විහිදුණේය. එහෙත් ඒ ක්‍රිකට් ක්‍රීඩා කිරීමට නොව නරඹන්නකු ලෙසින් පමණි.මෝදි පවුලේ පිරිමි දරුවෝම පස්දෙනෙකි. මේ පිරිමි දරුවන් සියල්ලන්ම සවස් යාමයේ එළිමහනේ සෙල්ලම් කළහ. එහෙත් නරේන්ද්‍ර ‘කෝ කෝ’ ක්‍රීඩාවට මෙන් ක්‍රිකට් ක්‍රීඩාවට එක් නොවීය. ඔහු කළේ අනෙක් අය ක්‍රීඩා කරද්දී බලා සිටීම පමණි.ඉතා පිරිසුදුව සිටීමට ප්‍රිය කළ ඔහු දිනපතා ස්නානය කරන්නෙකි. හෙතෙම පුරුදුව සිටියේ උදෑසන ස්නානයට ය.“යමු නාන්න” දිනක් නරේන්ද්‍ර උදෑසන නෑම සඳහා යෑමට ප්‍රාහ්ලාද් මල්ලිට කතා කළේය.“මට බැහැ. මට හීතලයි” මල්ලි අයියාගේ වදන් ප්‍රතික්ෂේප කරමින් පැවැසීය.“මං යනවා නාන්න” නරේන්ද්‍ර එසේ පවසමින් එළියට බැස්සේ මලයා නොමැති වුවත් සිය මිතුරු සුධීර් සමඟ හෝ නෑමට යෑමේ අදහසිනි.සුපුරුදු ලෙසම සුධීර් මිතුරා එනතුරු මඟ රැඳී සිටියේය. ඔවුන් නෑමට ගියේ ගමේ විලටය. නෑමෙන් පසු විලේ වල් වැවී ඇති ඉවුර අසලට නරේන්ද්‍ර සේන්දු වූයේ සැමදාම කරන්නාක් මෙන් පන්ගස් අස්සේ පීනන මාළුන් අතට ගැනීමටය.“සුධීර්, සුධීර් මෙහෙ වරෙන්” දියට එබීගෙන නරේන්ද්‍ර කෑගසයි. සුධීර් ද එතැනට පිහිනා ගියේය.නරේන්ද්‍රගේ වලාපට ගසාගත් සරම් ගොට්ටේ මාළු ගොන්නකි. ඒ අතර මඩකරි ද වූහ. සුධීර් තවත් ළංවී නරේන්ද්‍රගේ සරම් ගොට්ටට එබී බැලුවේය.“මේ මොකෙද්ද? මේ මාළුවෙක් නොවෙයිනේ”හතරවැනි ශ්‍රේණියේ දී ඉගෙනුම ලැබූ ගුරුතුමිය“මං මූ ගෙදර අරන් යනවා” නරේන්ද්‍ර පිළිතුරු දුන්නේය.සරම් ගොට්ටට එකතු වූ මාළුන් සියල්ල නිවෙසට රැගෙන ගිය නරේන්ද්‍ර උන් ටැංකියකට දැමීය. සුධීර් ද ඒ පස්සෙන්ම ගියේය. එදා උදෑසන දෙදෙනාගේ කාලය ගෙවුණේ ටැංකිය අසලය. පාසල් යෑම පමා කරමින් නරේන්ද්‍ර ටැංකිය අසල කරකැවෙනු බලා සිටි මව ඒ ගැන විපරම් කළාය.“අද ඉස්කෝලෙ යන්නෙ නැද්ද? මොකද්ද ඔතනට වෙලා කරන්නෙ” එසේ පවසමින් මව ද පැමිණ ටැංකියට එබී බැලුවාය.“මේ මොකෙද්ද?” ටැංකියේ මාළුන් අතරින් වෙන්ව අඩියට වී නිසොල්මනේ හුන් සතා දුටු ඕ කෑගැසුවාය.“මොකෙද්ද මේ අල්ලගෙන ඇවිත් තියෙන්නේ කිඹුල් පැටියෙක් නේද? ඉක්මනට ගිහින් දාපන්. කිඹුල්ලු ගෙවල්වල හදන්න බැහැ” මව අණ කළාය.මෝදිලාගේ ගමේ පිහිටි විලේ බොහෝ කිඹුලෝ වූහ. එදා උදෑසන නෑමට ගිය නරේන්ද්‍ර මාළු බැලීමට යද්දි දුටු කිඹුල් පැටියා ගෙදර රැගෙන ආවේය. ඔහු එදා කිඹුල් පැටියකු ගෙදර ගෙන ආ බව මව තම අසල්වැසි නිවෙසක විසූ ඔහුගේ පන්ති බාර ගුරුතුමියට ද සැල කළාය.ඇතැම් විට එදා ඔහු විලෙන් කිඹුල් පැටියා නිවෙසට රැගෙන ආවේ ඌ කිඹුල් පැටියකු බව දැනගෙනම විය හැකිය. නොබියව කිඹුල් පැටියා අතට ගත්ත ද ළමා සිත ඔහුට බල කළේ ඌ කෙසේ හෝ ඇතිදැඩි කර ගැනීමටය. එහෙත් මව ඔහුට හරස් වූවාය.කුඩා කල පිහිනමින් දිය කෙළි ශාමිස්ථා විලනරේන්ද්‍ර මෝදි ගුජරාටයේ මහ ඇමැති ධුරය දරද්දී නිතර ආ ගිය වාද්නගර්හි පිහිටි හට්කේෂ්වර් කෝවිලනරේන්ද්‍රලාගේ පවුලේ උදවිය මෙන්ම ගමේ සැවොම නෑමටත් රෙදි පෙරෙදි සේදීමටත් ගියේ විල වෙතය. එය නමින් ශාමිස්ථා විල විය. විශාල වපසරියක් පුරා පැතිර තිබූ ශාමිස්ථා විලේ කිඹුලෝ ද වූහ.විල් ඉවුරට මඳක් ඔබ්බෙන් විල් දියෙන් උඩට එසවුණු ගල් පොත්තක ගමේ දේවාලය වූයේය. ගමේ උදවිය බාරහාර හා පුද පූජා සඳහා මේ දේවාලය වෙත ගියහ.දේවාලයේ මංගල්‍යය දිනයේ දී එහි කොත මුදුනේ සවිකර තිබූ කොඩිය ගලවා වෙනත් කොඩියක් සවි කිරීම සිරිතක් ලෙස සිදුවිය. මේ කියන කාලවකවානුවේ මෝසම් වැසි වැටී ශාමිස්ථා විල දියෙන් පිරී තිබිණ.“වැහි වැටිලා දියේ වතුර වැඩියි. දේවාලයේ කොඩිය මාරු කරන්න ඕනැ” ගමේ වැඩිහිටියෙක් සැමදා සිදුකරන කාර්යය සිහිපත් කළේය.“කාවද ඉතින් දේවාලයට යවන්නේ. මේ දවස්වල වතුරෙ කිඹුලොත් වැඩියි”“මං කොඩිය මාරු කරන්නම්” වැඩිහිටියන්ගේ කතා කන වැකුණු නරේන්ද්‍ර දේවාලයේ කොඩිය මාරු කිරීමට ඉදිරිපත් වූයේය.නරේන්ද්‍රට ශාමිස්ථා විල සිය නිවෙස මෙන් විය. ඔහු නිතර දෙවෙලේ නෑවේ දියබුං ගැසුවේ මේ විලේය.“නෑ, නෑ, මේ දවස්වල විලට බහින්නෙ නෑ. වැස්ස නිසා විලේ වතුර වැඩියි. ඒ විතරක් නෙමෙයි ගල්පොත්ත පැත්තේ කිඹුලොත් ගැවසෙනවා” නරේන්ද්‍ර කොඩිය මාරු කිරීමට ඉදිරිපත් වූ බව අසා මව විරෝධය පෑවාය.එසේ වුවද මවගේ වචනයට අවනත වූවේ නරේන්ද්‍ර නොවේ. අලුතින්ම ගෙනා කොඩිය ද රැගෙන ඔහු විල් ඉවුරට ගියේය. ඔහුගේ මිතුරන් වූ මහේන්ද්‍ර සහ බාචු ද ඒ මොහොතේ විල් ඉවුරේ සිටියහ.“මහේන්ද්‍ර අපි ගල්පොත්තට පීනමු ද?” නරේන්ද්‍ර මිතුරාගෙන් ඇසුවේය.“හරි මං එන්නම්” මහේන්ද්‍ර ගල්පොත්ත කරා පිහිනා යෑමට නරේන්ද්‍රට එකතු විය.දෙදෙනා විලට බැස පීනා යද්දී බාචු ද ඔවුන්ට එක්වූයේය.වැස්ස නිසා දියෙන් පිරී තිබුණා පමණක් නොව දැඩි සීතලකින් ද යුතු වූ විල් දියේ කොලු ගැටව් තිදෙනා පිහිනන බව ඇසූ නරේන්ද්‍රගේ ගෙදර ඇත්තෝ මෙන්ම දන්න කියන උදවිය ද විල් ඉවුරට රැස්වූහ.කොලුවන් තිදෙනා ගල්පොත්ත ආසන්නයට එද්දී අයිනේ අව්ව තපිමින් සිටි කිඹුලෙක් කොලුවන් සිටි දෙසට පිහිනා එන්නට වූයේය. මේ දුටු අවට පිරිස කෑකෝ ගසමින් ඒ බව කොලුවන්ට පවසන්නට වූයේ නරේන්ද්‍රගේ මව හඬමින් කෑමොර දෙද්දීය.“ඉක්මනට දුවලා ගිහින් බෙර ටිකක් අරන් වරෙල්ලා” ඉවුරේ සිටි වැඩිහිටියෙක් වහා අණ කළේ කිඹුලා පලවා හැරීමට ඉවුරේ සිට බෙරය ශබ්ද කිරීම සඳහාය.කොලුවන් තිදෙනා ගල්පොත්ත කරා පිහිනා දේවාලයේ කොඩිය මාරු කර ආපසු එනතුරුම ගමේ පිරිස විල් ඉවුරට වී කිඹුලා බය කිරීමට බෙර වයමින් ඝෝෂා කළහ.කොලු කුරුට්ටන් ගැටවර වියට එළඹෙද්දී නාහෙට නාහන වැඩ කරන්නාක් මෙන්ම ජීවිත අවදානම නොතකා වීර ක්‍රියා කිරීමට ද පෙලඹීම සුපුරුදු දෙයකි. නරේන්ද්‍ර ද එදා කළ මේ ක්‍රියාව නිසා ඔහු එකරැයෙන් ගමේ වීරයෙක් බවට පත්විය. එදා ඔහුගේ නිර්භීතභාවය අනාගත නායකයකුගේ පූර්ව ලක්ෂණ පෙන්නුම් කිරීමකැයි විචාරකයෝ පවසති.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=af14071312</link>
    <topic>ටිකට් නැතුව කෝච්චියේ ගිහින් ෙකා්ටි 3 1/2 ක් දඩ ෙගවති</topic>
    <author>තාරක වික්‍රමසේකර</author>
    <content>පොලිසිය හොරු අල්ලන්නට එන විට හොරු පැන දුවති. වාහනයක ගමන් කරන්නේ නම් වාහනය අතර මඟ දමා හෝ බේරී යාමට ඔවුහු උත්සාහ දරති. එහෙත් ප්‍රවේශපත්‍ර නොමැතිව ගමන් කරන දුම්රිය මඟීන්ට හොරුන් දුවන්නා සේ දුවගොස් බේරීමට ඇති අවකාශය ඉතාම අඩුය. ඊට ප්‍රධාන හේතුව වන්නේ ප්‍රවේශපත්‍ර පරීක්ෂකවරුන් දුම්රිය තුළට ගොඩ වී පරීක්ෂා කිරීමයි.ඇතැම් අවස්ථාවන්හි දුම්රිය ස්ථානයන්හිද මේ පරීක්ෂාවන් සිදු කරති. එහෙත් දුම්රිය ස්ථාන තුළ සිදු කරනු ලබන මේ පරීක්ෂාවන් බොහෝ විටම සිදුවන්නේ උදෑසන සහ සවස් කාලයේදීය. තවත් ආකාරයකින් කියන්නේනම් කාර්යාලයීය මඟීන් වැඩිපුර ගැවසෙන වේලාවන්හිදීය.ඇතැම් අවස්ථාවලදී ප්‍රවේශපත්‍ර නොමැතිව ගමන් කරන මඟීන් මෙන්ම හදිසියේ අවසන් මොහොතේ පැමිණ වෙනත් දුම්රියක් නොමැති නිසා දුම්රියට ගොඩවන මඟීහුද සිටිති. එසේම නොදන්නාකමින් දුම්රිය ස්ථානයට ප්‍රවේශපත්‍ර රහිතව ඇතුළුවන පිරිස්ද සිටිති.තවත් අය දුම්රිය සීමාවන්ට ඇතුළුවන්නේ නීතිය ගැන කිසිදු ආකාරයක තැකීමක් නොකරමිනි. නීතිය නොදන්නාකම හෝ නීතිය නොතැකීම හෝ සමාවට කරුණක් නොවේ. කෙසේ වුවත් ඇතැම් අවස්ථාවන්හිදී නීතියට ඉහළින් මිනිසත්කම ඉස්මතු කළ යුතු අවස්ථාද ඇත.වරෙක සිය මව සමඟ අක්ෂි රෝහලට පැමිණි උපාධිධාරි තරුණියක අත ප්‍රවේශපත්‍ර නොවීය. ඇයට ගෙවීමට දඩමුදල් හෝ නොවූවාය. ඇය ප්‍රවේශපත්‍ර පරීක්ෂකවරුන් මඟ හැර ගොස් එවකට කොටුව දුම්රිය ස්ථාන අධිකාරි ලෙස සේවය කළ නිමල් විජේසිංහ මහතාට තමන්ගේ අසරණකම ගෙනහැර දැක්වූවාය.ඇයට පිහිටක් ලැබුණි. එමෙන්ම පසුගිය දිනක ව්‍යායාම පිණිස පැමිණි පුද්ගලයකු බම්බලපිටිය දුම්රිය පොළේ වේදිකාවේ ප්‍රවේශපත්‍රයක් නොමැතිව සිටියදී තමන් ව්‍යායාම පිණිස පැමිණි බව පැවසුවද ඔහුට විරුද්ධව දඩමුදල් නියම කර ඇති බවද වාර්තා විය.කරුණු කෙසේ වුවත් ඇතැමුන් සිතාමතාම පුරුද්දක් ලෙසම දුම්රියේ ප්‍රවේශපත්‍ර රහිතව ගමන් කරනු ලබන බව පෙනේ. බොහෝ විට මේ වැරැද්ද සිදු කරනු ලබන්නේ කාර්යාල මඟීන් බව දුම්රිය නිලධාරීහු පවසති. රංචු පිටින් මේ සඳහා පුරුදු වී සිටින බවද දැනගන්නට ඇත.මේ සඳහා බලපා ඇති හේතුව කුමක්ද? අපි මේ සම්බන්ධව දුම්රිය සේවයේ වැටලීම් සිදුකරනු ලබන අංශයන්ගෙන් ෙතාරතුරු විමසා බැලුවෙමු. ප්‍රවේශපත්‍ර සංචාරක පරීක්ෂකවරුන්ගේ මූලිකත්වයෙන් මෙන්ම දුම්රිය ආරක්ෂක සේවයේද මේ වැටලීම් සිදු කරනු ලබන බවට අපට දැන ගත හැකි විය.දැන් මේ වැටලීම් නිරතුරුවම සිදුකරනු ලබන බවට අපට පෙනී ගිය ප්‍රධාන කරුණක් විය. මීට ප්‍රධාන හේතුව කුමක්ද? අපි මේ සම්බන්ධයෙන් දුම්රිය වාණිජ අධිකාරි ජී.ඩබ්ලිව්. සිසිර කුමාර මහතාගෙන් විමසුවෙමු.‘ දුම්රියේ ප්‍රවේශපත්‍ර නොමැතිව මඟීන් ගමන් කිරීමෙන් විශාල ලෙසින් ආදායමක් අහිමි වී තිබෙනවා. මේ නිසා දෙපාර්තමේන්තුවට විශාල ගැටලුවකට මුහුණ පෑමට සිදුව තිබෙනවා. මේ නිසා වැටලීම් මගින් ප්‍රවේශපත්‍ර නොමැතිව ගමන් කරනු ලබන මගීන් අත්අඩංගුවට ගැනීමට කටයුතු කර තිබෙනවා.මෙය අලුත් දෙයක් නෙමෙයි. එහෙත් මේ වන විව වැටලීම් වැඩි කර තිබෙනවා. එමෙන්ම මේ වන විට බොහෝ දුම්රියයන්හි 2 වැනි පංතියේ මැදිරි යොදවා තිබෙනවා. බොහෝ විට 2 පංතියේ මැදිරි යොදවා ඇත්තේ මඟී ඉල්ලීම් අනුවයි.එම දුම්රියයන්ගේ 2 වැනි පන්තියේ මැදිරි තුළ 3 වැනි පංතියේ ප්‍රවේශපත්‍ර ලබා ගත් මඟීන් ගමන් කිරීම නිසා වැඩි මුදලක් ගෙවා 2 වැනි පංතියේ ප්‍රවේශපත්‍ර මිලට ගත් මඟීන්ට අසාධාරණයක් සිදු වනවා. එසේම එම මඟීන්ගෙන් නිරතුරුවම පැමිණිලි ලැබෙනවා.එම නිසා මේ පන්ති මාරු කිරීම සම්බන්ධයෙනුත් අපි සොයා බලා කටයුතු කරනවා. කොහොම වුණත් අපට සීමිත පිරිසක් ඉන්නේ සේවයට. ලංකාවෙම දුම්රිය පද්ධතිය ආවරණය කරන්න අපට ඉන්නෙ 80ක පමණ සේවක සංඛ්‍යාවක් විතරයි. ‘දිනකට ධාවනය වන මඟී දුම්රිය සංඛ්‍යාව 350කට ආසන්නය. එසේ සලකා බැලුවහොත් එක් දුම්රියක් සඳහා සංචාරක ප්‍රවේශපත්‍ර නිලධාරීන් 10 දෙනකු බැගින් යෙදවුවහොත් දිනකට යෙදවිය හැක්කේ දුම්රිය 8 කටය. වරින් වර වෙනත් දුම්රියයන් කරා ඔවුන් යොමු වුවහොත් එම සංඛ්‍යාව ආසන්න වශයෙන් 20 ක් හෝ 25 ක් හෝ විය හැකිය.ඒ අනුව සලකා බැලූ කල දිනපතාම ඔවුන් දුම්රිය පරීක්ෂාව පමණක් සිදු කළහොත් මසකට පරීක්ෂා කළ හැක්කේ ද සීමිත දුම්රිය ප්‍රමාණයකි. එමෙන්ම දුම්රිය ස්ථානයන්හිද පරීක්ෂණ කිරීම් මේ අතර සිදු කෙරේ. විශේෂයෙන්ම දුම්රිය ස්ථාන සලකා බැලීමේදී බොහෝ විට රාගම දෙමටගොඩ මහලේකම් කාර්යාල නැවතුම්පොළ. කොම්පඤ්ඤවීදිය, කොල්ලුපිටිය, බම්බලපිටිය වැනි දුම්රිය ස්ථානවලට මුල් තැනක් හිමි වේ.මේ අනුව අපට පෙනී යන්නේ වැඩි වශයෙන් කාර්යාල මඟීන් මේ නිලධාරීන්ගේ ඉලක්ක වී ඇති බවයි. එසේ කාර්යාල මඟීන් සම්බන්ධයෙන් වැඩි අවධානයක් යොමු කරන්නේ ඇයි? අපි මේ සම්බන්ධයෙන් දුම්රිය ආරක්ෂක සේවා අධිකාරි සේනක ජයසේන මහතාගෙන් විමසුවෙමු. ‘සංචාරක ප්‍රවේශපත්‍ර පරීක්ෂක නිලධාරීන්ට පමණක් මේ කාර්යය තනිවම සිදු කරන්නට අපහසුයි.මේ නිසා ආරක්ෂක නිලධාරීන් යොදවා දුම්රිය ප්‍රවේශපත්‍ර පරීක්ෂාව කරන ලෙස අපට දුම්රිය සාමාන්‍යාධිකාරිතුමා උපදෙස් ලබා දී තිබෙනවා. මීට ප්‍රධානම හේතුව ලෙසින් අප දකින්නේ ප්‍රවේශපත්‍ර සහිතව ගමන් කරනු ලබන මඟීන් ආරක්ෂා කිරීමයි. එමෙන්ම මඟියාට සාධාරණයක් ඉටු කිරීමයි.3 වන පංතියේ ප්‍රවේශපත් ලබා ගත් මඟියකු දෙවන පංතියේ මැදිරි තුළ ගමන් කිරීමේදී 2 පංතියේ ප්‍රවේශපත්‍ර මිලදී ගත් මඟියාට විශාල අසාධාරණයක් සිදු වනවා. එමෙන්ම මේ ප්‍රවේශපත්‍ර රහිතව ගමන් කරන පුද්ගලයන්ගෙන් සියයට 90 කටත් වැඩි පිරිසක් දෛනිකව ගමන් කරනු ලබන අය බව පෙනී ගොස් තිබෙනවා. ඒකට හොඳම උදාහරණය තමයි අපි ප්‍රවේශපත්‍ර පරීක්ෂා කරනු ලබන දිනවල අවට දුම්රිය ස්ථානවල විශාල ලෙසින් ප්‍රවේශපත්‍ර අලෙවිය පහළ යනවා. මෙයින් පැහැදිලියි ප්‍රවේශ පත්‍ර රහිතව පැමිණෙන අය හොඳින් අවධානයෙන් පැමිණෙන බව‘දුම්රිය ආරක්ෂක අංශයේ රාජකාරි පිණිස 700 ක පමණ නිලධාරීන් පිරිසක් සිටිය යුතු වුවත් මේ වන විට සිටින්නේ 500 ක පමණ පිරිසක් බවද ජයසේන මහතා පවසයි. එයින්ද වැඩි පිරිසක් විශ්‍රාම වයසට ආසන්න බවද ඔහු පෙන්වා දෙයි. බම්බලපිටිය දුම්රිය ස්ථානයේදී ප්‍රවේශපත්‍ර නොමැතිව දුම්රිය වේදිකාවේ ගමන් කළ මගියකුට දඩ මුදල් නියම කළ අවස්ථාවේදී ඔහු තමා ව්‍යායාම පිණිස පැමිණි බවත් පවසා පැමිණි මෝටර් රථයද පෙන්වා ඇතැයි ද එසේ වුවත් අනුකම්පා විරහිතව දඩ මුදල් නියම කර ඇති බවද එක් මාධ්‍යයක වාර්තා විණි.‘අපේ ආරක්ෂක නිලධාරීන් පුරුදු වෙන්න රාජකාරි කරන අය නෙමෙයි. එයාල බොහෝ දුරට දන්නවා මගියා දෙස බැලූ විට ඔහු ගේ ක්‍රියාව කුමක්ද කියා. එම තැනැත්තා පළමුව රටේ නීතිය අවබෝධ කර ගත යුතුයි. මෙරට දුම්රියට අයත් කිසිදු ස්ථානයකට අවසරයකින් තොරව කිසිවකුට ඇතුළු විමට බැහැ.පාරේ කහ ඉරෙන් පනින්න ඕන බව දන්නේ නැ කියල කාටවත් කියන්න බැහැ. පාරේ දකුණෙන් යන්න දන්නේ නෑ එහෙම යන්න කියල බෝඩ් එකක් කොහේවත් ගහල තිබුණෙ නෑ කියල කාටවත් කියන්න බැහැ. පළමුව අපි නීතියට ගරු කළ යුතුයි. ඇත්තෙන්ම ඒ පුද්ගලයා එසේ ව්‍යායාම කිරීම සදහා පැමිණියානම් දුම්රියක පැමිණි මගීන් පරීක්ෂා කරන අස්සෙන් යන්න අවශ්‍ය නැහැ.පසෙකට වී සිට මගීන් සියලු දෙනා පිටත්ව ගිය පසු ඇත්ත පහදා දී යෑමට තිබුණා. නිලධාරීන් එයට සවන් නුදුන්නේ නම් දුම්රිය ස්ථානාධිපතිවරයාට හෝ දන්වන්න තිබුණා. ඒත් පැමිණිල්ලක් ලෙස හෝ චෝදනාවක් ලෙසින් නෙමෙයි. සානුකම්පිත ඉල්ලීමක් ලෙස.එවන් ඉල්ලීමකට බොහෝ දුරට විසැදුම් ලැබෙනවා. එසේ නොමැතිව දුම්රියේ ප්‍රවේශපත්‍ර නොමැතිව අත් අඩංගුවට පත් මගීන් ඉදිරිපිටදීම තමන්ගෙ හයිකාරකම් පෙන්වන්න ගියහොත් එම නිලධාරීන් රාජකාරි කරනු ලබන්නේ කෙසේද?අනිත් මගීන් තමන් නිදහස් කරන ලෙස ඉල්ලීම් නැත්නම් බලපෑම් නොකර සිටින බවට කිසිවකුට හෝ සහතික වීමට පුළුවන්ද? වරදක් නොකරානම් එම අවස්ථා වේදී දඩමුදල් ගෙවීමට කටයුතු කෙළේ ඇයිද යන ප්‍රශ්නයත් මෙහිදී මතු කළ යුතුව තිබෙනවා“ ඒ ජයසේන මහතායි.දුම්රිය ආරක්ෂක සේවා අධිකාරි සේනක ජයසේනදුම්රිය වාණිජ අධිකාරි  ජී. ඩබ්ලිව්. සිසිර කුමාරනීතිය, මගියා, ප්‍රවේශපත්‍ර පරීක්ෂා කිරීම යන ත්‍රිකෝණය තුළ සිදුවන කැළඹීමක් මේ ලෙසින් වරින් වර අපට කතා කරන්නට සිදු වේ. නිලධාරීන් කියන කතා එක් අතකින් සැබෑය. මගියාට සාධාරණය ඉටු කිරීමට ඔවුහු උත්සාහ කරනු ලබන බව පෙනේ.ඔවුන් පවසන පරිදි දෙපාර්තමේන්තුවට ආදායම අහිමි විම වළක්වා ගෙන මගීන්ට තමන් විසින් ගෙවනලද මුදලට සරිලන පංතියේ ගමන් කිරීමට අවස්ථාව සැලසීම ඔවුන්ගේ අපේක්ෂාවයි. නීතියද එය ම වේ. මෙහිදී කාර්යාල මගීන් වැඩි වශයෙන් ප්‍රවේශපත්‍ර නොමැතිව ගමන් කරනු ලබන බවට ඔවුන් විසින් කරනු ලබන චෝදනාවේද යම් සත්‍යයතාවක් ඇති බව පෙනේ.එය වඩාත් හොදින් තහවුරු වන්නේ පාසල් නිවාඩු සමයන්හිදී ප්‍රවේශපත්‍ර රහිතව ගමන් කරනු ලබා අත්අඩංගුවට ගත් මගීන් පිරිස අඩු වීම නිසාය. අවුරුදු නිවාඩුව අගෝස්තු නිවාඩුව මෙන්ම දෙසැම්බර් නිවාඩු සමයන්හිදී අත්අඩංගුවට පත්වන මගීන් සංඛ්‍යාවේ අඩුවක් පෙන්නුම් කෙරේ.එමෙන්ම ප්‍රවේශපත්‍ර රහිතව ගමන් කරනු ලබන මගීන්ගේ යම් අඩුවීමක් පසුගිය වසර තුළදී දක්නට ලැබුණි. 2012 වසරේ ප්‍රවේශපත්‍ර රහිතව ගමන් කළ මගීන් සංඛ්‍යාව 15212 කි. ඔවුන්ගෙන් අය කරගත් දඩමුදල් ප්‍රමාණය රුපියල් එක්කෝටි හාර ලක්ෂහැටහත් දහස් එකසිය තිස්තුනකි. (10467133.00) 2013 වසරේ ප්‍රවේශපත්‍ර රහිතව ගමන් කළ මගීන් සංඛ්‍යාව 13855 කි. ඔවුන්ගෙන් අය කරගත් දඩමුදල් ප්‍රමාණය රුපියල් එක්කෝටි හැටනමලක්ෂහැත්තෑනමදහස් පන්සිය හැටපහකි. (16979565.00) මගීන් සංඛ්‍යාවේ අඩුවීමක් පෙන්නුම් කළද දඩමුදල් ප්‍රමාණය වැඩිවී ඇති බව පෙන්නුම් කෙරේ.මේ කතා කෙසේ වුවත් අප එක් සැවොම එක් කරුණක් දැන ගත යුතුය. ඒ දුම්රිය ප්‍රවේශපත්‍ර සංචාරක පරීක්ෂකවරුන්ගේ සහ ආරක්ෂක නිලධාරීන්ගේ සැබෑ හඬයි. නම් සදහන් කරමින් සැබෑ තොරතුරු සපයා දීමට ඔවුන්ට දෙපාර්තමේන්තුවේ අවසර නැත. ඒ හඬ අපි අපේ හඩෙන් පවසමු.ඔවුන්ද යම් පරිපාලන ව්‍යුහයක් යටතට සිටින රාජකාරියක් කරනු ලබන සේවක පිරිසකි. අද මගීන්ගෙන් ඔවුන්ට ලැබෙන්නේ ගැරවුම් රැවුම් ගෙරවිලිය. ‘ටික්කා‘ නැත්නම් ‘බාප්පා‘ යන සමච්ඡල් නාමයන් ඔවුන්ට පට බැඳී ඇත. යම් මගියකු ප්‍රවේශපත්‍ර රහිතව පැමිණ මේ නිලධාරියකුට පහර දී හෝ තල්ලු කර පලා ගිය අවස්ථාවන්හි මගීන් ගේ ‘හූ‘ හඩ නොඅඩුව ලැබේ.ඔවුන්ගේ දූ දරුවන් මෙන්ම බිරින්දෑවරුන්ද බොහෝ විට දුම්රියේම ගමන් යති. අනෙක් දූ දරුවන් බිරින්දෑවරුන් මෙන් නොව මේ අය රාජකාරියේ නියැළෙනු දුටු විට ඔවුහු මගහැර යති. තම හිතමිතුරන්ගේ සමච්ඡලයට ඔවුන් පත්වන නිසාවෙනි. ඔවුන්ද කරනු ලබන්නේ රාජකාරියක් බැවින් මගියා කළ යුතු වන්නේ නියමිත ප්‍රවේශපත්‍රය ලබාගෙන නියමිත පංතියේ පමණක් ගමන් කිරීමෙන් සහාය ලබා දීමය.මේ පන්ති මාරු කරනු ලබන මගීන්ගෙන් වැඩි පිරිසක් ගමන් කරනු ලබන්නේ වේයන්ගොඩ හා පානදුර අතරය. මෙරට වැඩිම දුම්රිය ප්‍රමාණයක් ලැබී ඇත්තේද ඒ අතරය. එසේනම් එම මගීන්ට තමන්ගේ එකම දුම්රිය වැරැදෙන නිසා කෙසේ හෝ මේ දුම්රියේ අසවල් පන්තියට ගොඩ වූවාව යැයි පැවසිය නොහැකිය.මහව සිට කොළඹට එන්නේ එකම එක කාර්යාල දුම්රියකි. මහනුවර සිටද එකම එක දුම්රියකි. පුත්තලමේ සිටද එකම දුම්රියකි. මාතර සිට ද එක් දුම්රියකි. එවන් මගියකුට යම් අතපසුවීමකදී සානුකම්පිත බව ලබා ගැනීමට නොහැකි වුවහොත් ඒ සඳහා වගකිව යුතු නිලධාරීන් යොමු විය හැකිය. එසේ නොමැතිව නීතිය අපගේ වාසියට හරවා නොගත යුතුය.ඇතැමුන් පවසන්නේ මන්දගාමී දුම්රියයන්හි 2 පංතිය නොමැති බවයි. එසේනම් පොල්ගහවෙල සිට වවුනියාව දක්වා කිලෝමීටර් 200 කටත් අධික දුරක් මන්දගාමීව ධාවනය වන රජරට රැජන දුම්රියේ 2 පංතිය තිබිය නොහැකිය. මහනුවර සිට කොස්සින්න හැර බදුල්ල දක්වා සියලුම දුම්රිය ස්ථානවල නවත්වන පොඩි මැණිකේ දුම්රියේ 2 පංතිය තිබිය නොහැකිය. මේ සියල්ල දෙස අප බලන්නේ කොළඹ කේන්ද්‍රීය කරගෙනය.පෙරවරු 8.06 ට මීගමුව බලා ධාවනය වන දුම්රිය පස්වරු 2.50ට පොල්ගහවෙල බලා ධාවනවය වන දුම්රිය මෙන්ම රාත්‍රී 8.45 ට පොල්ගහවෙල බලා ධාවනය වන දුරියයන්ගේ 2 පංතියේ මැදිරි ඇත්තේ 2 පංතියේ ප්‍රවේශපත්‍ර ලබා ගත් මගීන්ට පමණක් බව සිහිතබා ගත යුතුය.දුම්රිය ස්ථානයකට ඇතුළු වීමට අනිවාර්යයයෙන්ම රුපියල් 10.00 ක මුදලක් ගෙවා වේදිකා ප්‍රවේශපත්‍රයක් ලබා ගත යුතුමය. එසේම දුම්රිය මාර්ගයේ ගමන් කිරීම අධිකරණයට ඉදිරිපත් කළ හැකි වරදකි. වෙනත් දුම්රිය පරිශ්‍රයකට ඇතුළු වීම මෙන්ම කොළඹ කොටුවෙන් ගමන් ආරම්භ කරනු ලබන දුම්රියයන් අංගනයේ සිට පැමිණ මරදානේ නවත්තා තිබෙන විට එම හිස් දුම්රියයන්ට ඇතුළු විම පවා වරදක් බව සිහි තබා ගත යුතුය.මේ නිති රීති නොදැනීම සමාවට කරුණක් නොවන නිසා අවධානයෙන් ඒ සම්බන්ධව සොයා බැලිය යුතුය. මගියා තමන්ට අසාධාරණයක් වූ කල්හි පැමිණිලි කිරීමට ඉඩකඩ ඇත. ඒ සඳහා දුම්රිය සාමාන්‍යාධිකාරිවරයා මෙන්ම ඇතැම් දුම්රිය ස්ථානවල පැමිණිලි පොත්ද සවි කර ඇත.දුම්රිය ස්ථාන අධිකාරිවරුන්ට දුම්රිය ස්ථානාධිපතිවරුන්ට මෙන්ම වෙනත් වගකිව යුතු දුම්රිය බලධාරීන්ට මෙන්ම අවශ්‍ය නම් ප්‍රවාහන අමාත්‍යාංශය දක්වා යා හැකිය. එසේ නොකර තමන් අත දෝෂය තබා ගැනීම හෝ නීතිය නොදැනීම හෝ මේ සඳහා අවියක් කර නොගත යුතුය.හැමවිටම ඇත්තට මුහුණ දීම මෙන්ම අනෙක් තැනැත්තාගේ රාජකාරි ස්වභාවය ගැන හොදින් අවබෝධ කරගෙන කටයුතු කරන්නේ නම් ගැටලු බොහෝ දුරට අවම කර ගත හැකිය. හොඳම න්‍යායය ‘ෂේප් න්‍යායය‘ යනුවෙන් අපේ බොහෝ දෙනා පවසන්නේ එහෙයිනි.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=af14071313</link>
    <topic>‘සුපර් මාර්කට්’ රටට හඳුන්වා දුන් දාස මුදලාලි</topic>
    <author>කලාකීර්ති</author>
    <content>ඔහු එක්තරා කාලයක අපේ රටේ අංක එකේ ව්‍යාපාරිකයකුව සිටියේය. ශ්‍රී ලංකාවට පිටරටින් රෙදි නිමි ඇඳුම් නොගෙන්වූ යුගයක වටිනා ඩියුරෝ කමිස නිෂ්පාදනය කළ ඩියුරෝ සිත්තමින් බන්ස්ටයිල් මිල්ස්හි හිමිකරුවා ඔහුය. සුන්න දෙණිය ගුණදාස නොහොත් එස්. ඩී. ගුණදාස ඔහුගේ නාමයයි. එහෙත් අපේ රටේ කොයි කවුරුත් ඔහු හැඳින්වූයේ දාස මුදලාලි නමිනි.අපේ රටේ කවදත් කීර්තිමත් ව්‍යාපාරිකයන් බවට පත්වූයේ දකුණේ සිට කොළඹට කුඩා කාලයේදීම ඇඳිවත පමණක් රැගෙන ආ කොලු ගැටවුන්ය. ඇස්. ඩී. ගුණදාස මුදලාලි ද එවැන්නෙකි.අද පවතින සුපිරි වෙළෙඳසැල් ක්‍රමයේ ආරම්භකයා ඔහුය. අද හන්දියක් හන්දියක් ගානේ සුපිරි වෙළෙඳසල් තිබුණත් එදා 70 දශකයේ කොල්ලුපිටියේ බොරැල්ල හා කැලණියේ සුපිරි වෙළෙඳසල් ඉදිකළේ දාස මුදලාලිය. ඒ ඔහුට කුඩා කල සිටම තිබූ චිත්ත ධෛර්යයත් අධිෂ්ඨාන ශක්තියත් නිසාය. කුඩා ගුණදාස මරදානට ආවේ සිය වැඩිමල් සහෝදරයන් මරදානේ චීන ව්‍යාපාර කීපයක වැඩ කරමින් සිටි කාලයේය. මරදාන මහා විද්‍යාලයට ඇතුළුවන්නට ඔහුට ඉඩකඩ ලැබුණේ ඒ නිසාවෙනි.දෙවැනි ලෝක මහා යුද්ධය අවදියේ දී චීන ව්‍යාපාරිකයන් රට හැර යාමෙන් පසුව දාසගේ සහෝදරයන්ට එම ව්‍යාපාරවල හිමිකාරිත්වය පැවරිණි. ඒ නිසා වයස අවුරුදු 9 දී පාසල් දිවියට සමුදුන් ගුණදාසයන් සහෝදරයන් සමඟ එක්ව ව්‍යාපාර ලෝකයට අවතීර්ණ විය. පාසල් යන අවදියේ පවා ගුණදාස සිය අම්මාගෙන් ලද ගුරුහරුකම් නිසාදෝ සිය පාසලේ මිතුරු මිතුරියන්ට ඇක්සයිස් පොත් පැන්සල් ආදිය විකිණීමෙන් මුදලක් සොයා ගත්තේය.ගුණදාසයන්ගේ ගම රුහුණේ සුප්‍රකට දෙවිනුවර දේවාලයට සැතපුමක් පමණ දුරින් වූ තලල්ලය. ඔහුගේ දෙමාපියන් වන්නේ ඇස්. ඩී. රොමානිස් සිල්වා මහතා හා එම්. සී. කළුහාමි මහත්මියයි. ඔහුගේ පවුලේ සහෝදර සහෝදරියන් හ‍යදෙනෙකි. පිරිමි 4 කි. ගැහැනු 2 කි. 1931 සැප්තැම්බර් මස 6 වැනිදා උපන් ගුණදාස ගන්දර ඉස්කෝලයෙන් මූලික අධ්‍යාපනය ලැබීය. මව තම දරුමල්ලන් පෝෂණය කළේ ලණු අඹරා ගත් මුදලිනි.ජීවිතයටම පාසල් දෙකකට පමණක් ගිය ඔහු ඉගෙන ගත්තේ හතරවැනි පන්තියට පමණි. ගන්දර ඉස්කෝලයට ගිය ඔහු කුඩා වියේදීම වෙළෙඳාම ගැන උනන්දුවක් දැක්වීය. අයියලාගේ ව්‍යාපාර සාර්ථක වීමෙන් ලද පන්නරය අනුව දාස මුලින්ම කපුරු බෝල බැනියම් පොත් පැන්සල් ආදි ලිපිද්‍රව්‍ය විකිණීම ආරම්භ කළේ පදික වේදිකා වෙළෙන්දෙකු ලෙසිනි. ඔහුගේ මේ පුංචි ව්‍යාපාරයට දිරි දුන්නේ අම්මාය. අම්මාගෙන් ලද මුදලකින් පුංචි වට්ටියක් ගත් ඔහු එහි බැනියම් රෙදි ආදිය දමාගෙන කොළඹ නගරයේ පොළවල්වල හා වීදිවල ඇවිද්දේය.ඔහුගේ විකුණුම් බඩු අතරට කමිස, වීදුරු කෝප්ප, ආදිය ද ක්‍රමයෙන් එක්විය. ඉන්පසු මුද්දරප්පලම් තොග වශයෙන් ගෙන පැකට් කර විකුණුවේය. පසුව වට්ටිය වෙනුවට කරත්තයක් පාවිච්චි කළේ ව්‍යාපාරය තරමකට දියුණු වෙන්නට වූ බැවිනි.ගුණදාසගේ පාසල හැර යාම ද අමුතුම අන්දමේ කතාවකි. ගමේ පාසලේදී දාස පන්තියේ ‘මොනිටර්’ විය. ඔහු පුංචි පුංචි වෙළෙඳාම් කටයුතු ද ඒ අතරේ කළ නිසා මිතුරන් ඔහුට නොයෙකුත් නම් පටබැඳ තිබිණ. ඒ වගේම ‘මොනිටර්’ නිසා ඔහුට ගුරුතුමියගේ සැලකිල්ලක් ද තිබිණ.දිනක් ඔහුට පන්තිය බලාගන්නට පවරා ගුරුතුමිය මඳකට ඉවතට ගියාය. ඒ අවසරයෙන් ගුණදාස ද සිය පුංචි ව්‍යාපාරික කටයුත්තකට ගියේය. පන්තියේ දඟකාරයෙක් අසලක සිටි පූසෙකු ගුරුතුමියගේ ලාච්චුවට දැම්මේ ඒ අවසරයෙනි. ගුරුතුමිය ඇවිදින් ලාච්චුව අරිද්දී බළලා ඇගේ ඇඟට පැන්නේය. එහි වරද පැටවුණේ ගුණදාසටය. එදා පොත් ටික දෑතට ගෙන පාසලෙන් පිටවූ ඔහු ඉන්පසු ඒ පාසලට ගියේ නැත. ඔහු මරදානේ පාසලට ආවේ ඉන් පසුය.මේ සියල්ල කරද්දීත් ඔහු වයස දහයක දොළහක තරම කොලු ගැටයෙකි. ඔහු සිය ව්‍යාපාර සඳහා අවශ්‍ය පන්නරය ලබාගත්තේ අත්දැකීම් තුළිනි. ජනතාවට අවශ්‍ය දේ ඔහු මැනවින් හඳුනාගත්තේය. මෙසේ කාලයක් තැනින් තැන ජංගම ව්‍යාපාර කළ දාස තරුණ වියට එළඹෙත්ම බොරැල්ලේ පුංචි සාප්පුවක් මිලදී ගත්තේ තමා ඉතිරි කරගත් මුදලිනි. එකල පිටරටින් එන බොහෝ දේට ජනතාව ප්‍රිය කළ නිසා කමිස බැනියම් ආදිය පිටරටින් ගෙන්වා වෙළෙඳාම් කළේය. රටින් ගෙන්වූ ඔරලෝසු ද ඔහුගේ වෙළෙඳාමට එක්විය.පුංචි වෙළෙඳාම ටික ටික දියුණුවී බොරැල්ලේ සාප්පුව මිලදීගෙන වැඩි කලක් යන්නට පෙර ඔහු දාස මුදලාලි බවට පත්විය. 27 වැනි වියට පත් ඔහුට සහකාරියක අවශ්‍ය වූයේ මේ කාලයේදීය.දාස මුදලාලිගේ දියුණුවට හේතුව කුඩා කල සිටම ඔහු ක්‍රමානුකූලව වැඩ කටයුතු කිරීමට සමත් වීමය. උපයන සියලුම දෙය ක්‍රමවත්ව වියදම් කළ ඔහු එදිනෙදා දවසේ වියදම සවසට ගණන් බලා අනාගතය සඳහා මුදලක් ඉතිරි කළේය. දෙපයට සෙරෙප්පු දෙකක්වත් නැතිව එදා ගෙයින් ගෙට ඇවිද ගිය ඔහුට කවදා හෝ තමන්ගේ ස්ථිර ව්‍යාපාරයක් පිළිබඳ ඉලක්කයක් තිබිණ. තමා ව්‍යාපාර ගැන ඉගෙන නොගත්තත් අත්දැකීමෙන් ලත් දැනුම මත ඒවා වැඩිදියුණු කර ගැනීමේ හැකියාවක් ඔහු සතු විය.ඔහු සහකාරියක් සොයා ගැනීමේ කටයුත්ත දෙස බැලුවේ ද එසේය. තමන්ට සුදුසු සහකාරිය ඔහු තම ගමෙන්ම සොයා ගත්තේය. ඒ තලල්ලේ සිරිමතී එදිරිසිංහ මෙනෙවියයි. 1958 මැයි මස 15 දා හතරවරිගයේ නැදෑයින්ගේ කැමැත්ත මත විවාහ වූ ඔවුන් දෙපොළ පදිංචියට ගියේ දෙමටගොඩටය.බොරැල්ලේ කඩය දියුණු කර රටින් කමිස ගෙන්වීම නවතා තමාගේම කමිස නිෂ්පාදනයක් පටන්ගත්තේය. ‘ඩියුරෝ’ යනු 1970 දශකයේ අපේ රටේ තිබු හොඳම කමිස වර්ගයයි. ඩියුරෝ කමිස නිෂ්පාදනයට එවකට තිබු සමඟි පෙරමුණ රජය මඟින් ආධාර උපකාර ලැබිණ.එකල ලෝක බැංකුවෙන් ඩොලර් මිලියන 500 ක ණයක් ද ඔහුට ලබා දී ඇත. අනතුරුව ඩියුරෝ කමිස එතෙර වෙළෙඳපොළට විශේෂයෙන්ම යුරෝපයට හා ඇමෙරිකාවට ද යවන්නට ඔහුට හැකි විය. ඔහුගේ ඩියුරෝ කමිස ඔවුන්ගේ Pierre Cardin නමින් නම් කරන්නට ඇමෙරිකාවට අවසර දුන්නේය. පසුව ඔහු ශ්‍රී ලංකාවේ ප්‍රථම වරට දළුගම සහ ෙබාරැල්ෙල් සුපිරි වෙළෙඳ සංකීර්ණ දෙකක් විවෘත කළේය.දාස මුදලාලිගේ විශේෂ ගුණයක් වූයේ තමන් දියුණු වනවාත් සමඟ සිය සේවක සේවිකාවන්ට ද හොඳින් සැලකීමය. ඒ සේවකයින්ට දිවා ආහාරය ද ඔහු නොමිලේ සැපයීය. සේවකයන්ට කොණ්ඩය නොමිලේ කපන්නට ද ඔහු පියවර ගත්තේය. බොරැල්ලෙන් ඇරඹි ඔහුගේ ව්‍යාපාර දෙමටගොඩ කැලණිය දළුගම දක්වා ව්‍යාප්ත විය.1969 දී ඔහු සිය ව්‍යාපාරය අරඹද්දී එක්සත් ජාතික පක්ෂයේ රජයක් තිබුණ ද 1970 දී බලයට පත් සමඟි පෙරමුණ රජයෙන් ඔහුගේ ව්‍යාපාර සඳහා සහාය ලැබුණේ සිරිමාවෝ අගමැතිනියගේ දේශීය ව්‍යාපාර නඟා සිටුවීමේ ප්‍රතිපත්තිය මතය. එකල පිටරටවලින් බඩු ගෙන්වීම තහනම් වීම නිසා දාස මුදලාලිගේ දේශීය කමිස බැනියම් වැනි ව්‍යාපාර බලා සිටියදීම දියුණු විය.ඔහු කුඩා කල සිටම ශ්‍රී ලංකා නිදහස් පක්ෂ සාමාජිකයකු වීම සිරිමාවෝ බණ්ඩාරනායක මහත්මිය සමඟ සබඳතාව ඇතිකරගෙන තිබීම ඔහුගේ ව්‍යාපාර වැඩිදියුණු වීමට හේතුව යැයි බොහෝ දෙනා අතර මතයක් ද පැවතිණ.ව්‍යපාර ලෝකයේ ඉහළටම ගිය ඔහුට දරුවන් දහදෙනෙකි. ඒ දූවරුන් හයදෙනකු හා පුතුන් හතරදෙනකු වශයෙනි.ව්‍යාපාර ලෝකයේ රජ කළත් ඔහු බොහෝ සමාජ සේවා කටයුතුවල ද පෙරමුණ ගෙන සිටියේය. නොදියුණු ගම් සංවර්ධනයට ඔහු දායක විය. ළදරු පාසල්වලට ආධාර කළේය. සැඳෑ සමයේ අය දිවි ගෙවන වැඩිහිටි නිවාස සඳහා උදව් උපකාර කළේය. වියපත්ව සිය ව්‍යාපාර කටයුතු සිය දූ දරුවන්ට පැවරූ ඔහු සිය සැඳෑ සමය පින් දහම් කටයුතු සඳහා කැප කළේය. ඔහු දළදා මන්දිරයට රන් දොරක් පවා පූජා කළේය. සිය ළමා කාලය වයස අවුරුදු 9 දී නිමාවීම ගැන ඔහු පසු කලක දැඩි කනස්සල්ලට හේතු විය. ඔහු ගැමි දරුවන්ගේ අධ්‍යාපනය සඳහා දැඩි අවධානයකින් කටයුතු කළේ ඒ නිසාය.දාස මුදලාලිගේ කතාව ස්වඋත්සාහයේ හා දිරියේ කතාවක් වන්නේ ඔහුගේ ජයග්‍රහණයට ඔහු ලද අධ්‍යාපනයෙන් පිටිවහලක් නොවූ බැවිනි. ඔහු ජය ගත්තේ ජීවන අත්දැකීම් සමඟ අධිෂ්ඨානයෙන් හා ඉලක්කයකට වැඩ කිරීම තුළිනි. ඔහුගේ ජීවිතය සියලු දෙනාටම ආදර්ශයක් වන්නේ එහෙයිනි.දේශබන්දු, දක්ෂිණ ලංකා රෝහණ, යුග පුත්‍ර, බුද්ධ ශාසන කීර්ති ශ්‍රී වැනි සම්මාන ඔහුට ලැබුණේ ඔහු රටට දැයට ආගමට කළ මාහැඟි සේවය කෘතගුණ වශයෙනි. ඇස්. ඩී. ගුණදාස මහතා පරලෝකප්‍රාප්ත වූයේ අවුරුදු 83 ක් ආයු වැලඳීමෙන් පසුව වුවද ‘දාස මුදලාලි’ යන කීර්තිමත් ව්‍යාපාරික නාමය අපේ ව්‍යාපාර ලෝකය තුළ සදා නොමියෙනු ඇත.කලාකීර්තිආචාර්ය එඩ්වින් ආරියදාසකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=af14071314</link>
    <topic>දෙවියන් සමඟ සිටින දරුවන්</topic>
    <author>රමණී සුබසිංහ</author>
    <content>ශාස්ත්‍රපති දොඩම්පහළ ශ්‍රී රාහුල හිමිඑකිනෙකට සමීප ප්‍රදේශ තුනක, එකම රෝග ලක්ෂණ පෙන්නුම් කළ දරුවන් සිවු දෙනකු පිළිබඳ පුවතක් පසුගියදා අසන්නට ලැබුණි. නිට්ටඹුව, යක්කල, මිරිස්වත්ත, වේයන්ගොඩ ආදී ප්‍රදේශවල ජීවත්වන මේ දරුවන් ගේ ඉණෙන් පහළ කොටස අප්‍රාණික ය. එහෙත් කිසිදු වෛද්‍යවරයකුට රෝගය කුමක් දැයි නිගමනය කළ නොහැකි විය. සැබැවින් ම ඊට බලපෑ කිසිදු ශාරීරික හේතුවක් සොයා ගත නොහැකි වුණි. එහෙත්, යම් පූර්ව පිනක් නිසා මේ දරුවන් සිවු දෙනාම එක්තරා තැනකට යොමු වුණි. ඒ එක්තරා උපාසිකාවක් වෙතට ය. නිට්ටඹුවේ සිට තම දරුවාත් රැගෙන මුලින් ම ඇය සොයා පැමිණි වැඩිහිටියන්ට ඇය කීවේ, “මේ දරුවා විතරක් නොවෙයි, තවත් තුන් දෙනෙක් මේ අකුසල කර්මයට සම්බන්ධ වී සිටිනවා. ඒ අයත් දැන් ඉපදිලයි ඉන්නේ. සමහරවිට ඔවුන් ද අපට මුණ ගැසෙයි” යනුවෙනි. එහෙත් ඇය මේ වැඩිහිටියන්ට බලාපොරොත්තුවක් දුන්නී ය. ඒ දරුවා සුවපත් කළ හැකි බව ය. ඒ සඳහා දරුවා මෙන් ම වැඩිහිටියන් ද ප්‍රතිපදාවකට පැමිණිය යුතු ය. නිර්මාංශ ප්‍රතිපදාවට පැමිණ, පිරිත් සජ්ජායනයන්ට සම්බන්ධ වී දානමාන පිංකම් කරන ලෙස ඇය ඔවුන්ට උපදෙස් දුන්නී ය. මේ අකුසල කර්මය සත්ත්ව ඝාතන හා සම්බන්ධ වූවකි.නොබෝ දිනකින් ඉතිරි දරුවන් තිදෙනා ද මේ ලෙස ම උපාසිකාව බැහැ දකින්නට ආහ. ඔවුන්ට ද පෙර පරිදි ම උපදෙස් ලැබුණි. වයස අවුරුදු හත අට පමණ වූ මේ දරුවන් හරියටම අදාළ තුන් මාසය ඉක්ම යත් ම පය බිම තබා ඇවිදින්නට වාසනාවන්ත විය. ඒ අකුරටම ප්‍රතිපදාවන් ආරක්ෂා කිරීම නිසා ය.එහෙත් මේ අතරින් එක් මවක් තම දරුවා දෙපයින් නැඟී සිටිනු දැක ප්‍රීතිමත්ව“අනේ දැන් මගෙ දරුවාට සනීපයි. පෝෂණය වැඩි කෑම දෙන්න ඕනෑ’ යි සිතා එදිනම බිත්තරයක් තම්බා දරුවාට දුන්නා ය. එය ආහාරයට ගත් සැණින් පෙර පරිදිම දරුවා ගේ ඉණෙන් පහළ අප්‍රාණික විය. නිර්මාංශ ප්‍රතිපදාවෙන් බැහැර වීම නිසා ඇයට නැවත කටුක අත්දැකීමකට මුහුණ දෙන්නට සිදුවිය. දරුවා ඔසවා ගෙන නැවත උපාසිකාව වෙත දිව ගිය ඒ මවට දරුවා සුවපත් කර ගැනීම සඳහා තවත් මාස තුනක් නොකඩවා ප්‍රතිපදා රකින්නට සිදුවිය.මේ ලොව උපන් සියලු අංගවිකල මිනිසුන්, ශරීරාංග අප්‍රාණික වුවත් ඒ තත්ත්වයට පත්ව සිටින්නේ සත්ත්ව ඝාතන කිරීම නිසා යැයි මෙහිදී නොකිය වේ. එය අප හොඳින් අවබෝධ කරගත යුතු ය.ඔබ යම් රෝගාබාධයක් සඳහා ඖෂධ ලබා ගන්නේ යැයි සිතන්න. පැය හයෙන් හයට ගත යුතු බෙහෙත් වේලෙන් එක් වේලක් අතපසු වුවහොත් නැවත මුල සිට ම බෙහෙත් වට්ටෝරුව ගත යුතු ය. නිර්මාංශකරණය ද එවැනි ය. නිර්මාංශ බවින් සුවතාවය ලබන ජීවිත තිබේ නම්, මස් මාංශ තබා කුඩා කේක් කැබැල්ලක් පවා කෑමට ගත්තේ නම් සිදුවන්නේ නැවත මුල සිටම ඒ ඒ ප්‍රතිපත්ති අනුගමනය කිරීමට ය.බිත්තරයක් ආහාරයට ගැනීම නිසා පෙර කී දරුවා නැවත රෝගී භාවයට පැමිණීම තුළ බිත්තරයක ජීවයක් තිබේද, එසේ ජීවයක් තිබෙන්නේ ගම් බිත්තරවල පමණ ද, ‘ෆාම්’ බිත්තර ආහාරයට ගැනීමෙන් පව් නොපිරේද යනාදී ගැටලු පැන නැ‍ඟේ. ෆාම් බිත්තරයක් යනු සෛලයකි. ශාක දල්ලක් ද සෛලයකි. එසේ නම් ශාක දල්ලක් හෝ කෑමට හොඳ නැත. බිත්තරය කුමක් ද යන්න මෙහිදී ප්‍රශ්නයක් නොවේ. පොදුවේ බිත්තරයට ජීවයක් නැත. එහි ඇත්තේ බිත්තරයට අවශ්‍ය සංඝටක පමණි. බිත්තරය පැළ කරන්නේ උෂ්ණයෙනි. සත්ත්ව නිර්මාණයක් සිදුවන්නේ අදාළ උෂ්ණත්වය ලැබුවේ නම් පමණි.බෞද්ධ දර්ශනය අනුව යම් දෙයක් අනුභව කිරීම තුළ සීලයක් නැත. බුදුරජාණන් වහන්සේ දේශනා කොට වදාළේ කෙනෙක් ආහාර ගෙන පාරිශුද්ධ නොවන බව ය. නො කෑමෙන් පිරිසිදු වන්නේත් නැති බව ය. ඒ බෞද්ධ දර්ශනයයි. එහෙත් අප මෙහිදී කතා කරන්නේ යම් යම් අකුසල කර්ම නිසා සිදු වූ දේ පිළිබඳව ය. පෙර සත්ත්ව ඝාතන කිරීම නිසා මේ අත්බවයෙහි කෙනෙක් එම පාපය විඳවනවා නම්, තවදුරටත් සත්ත්ව ඝාතනයෙහි අනුබල දීමට ගියේ නම් සිදුවන්නේ පාපය වර්ධනය වීමයි. එම නිසා එවැනි පුද්ගලයෙක් එයින් වැළකිය යුතු ය. සැබැවින් ම මනුෂ්‍ය ශරීරයට සත්ත්ව මාංශ අවැසි ම නැත.දරුවෙක් නිරෝගී වන්නේ ම නිර්මාංශ වීමෙනි. ලෙඩ රෝගවලට බොහෝ විට හේතු වන්නේ අක්‍රමවත් ආහාර රටාව ය. දරුවාගේ සිතිවිලි ප්‍රසන්න වීමට, ශරීරය ප්‍රසන්න වීමට මාංශ අනුභවයෙන් තොරවීම සුදුසු ය. විශේෂයෙන් දෙවියන්ගේ ආශිර්වාදය ලැබීමට පුළුවන් වන්නේ නිර්මාංශ ප්‍රතිපදාවක පිහිටා විභාගයට යන දරුවකුට පමණි.මේ ප්‍රතිපදාවට පංච ශීලය ද ඇතුළත් විය යුතු ය. සතුන් මැරීමෙන්, සොරකමින්, කාම මිථ්‍යාචාරයෙන් බොරුවෙන්, රහමෙරපානයෙන් දුරු වීම ඉතා වැදගත් ය.සමහර දූ දරුවෝ, විශේෂයෙන් උසස් පෙළ වැනි විභාගවලට යහළුවන් සමඟ එක් රැස් වී පාඩම් කරති. ඒ එක්වීම්, මවුපියන් ගේ ඇස්වසා දුම්වැටි ඉරීම, මත්වතුර පානය, දක්වා ද අසැබි දසුන් බැලීම දක්වා ද දුර දිග යාම වර්තමානයේ සුලබ අත්දැකීම් ය. ඇතැම් ගැහැනු දරුවන් පවා මේ දුශ්චරිතවලට පුරුදු වේ. මේවා තරුණ දරුවන් කිසිසේත් ම අනුගමනය නොකළ යුතු දුශ්චරිත ය. එවැනි දරුවකුට, එක්රැස් වී පාඩම් කළේ යැයි, ප්‍රශ්නෝත්තර සාකච්ඡා කළේ යැයි විභාගයක් සමත් වීම අසීරු ය. එහෙත් මේ කණ්ඩායම් අතර වෙනස් දරුවෙක් සිටී යැයි සිතන්න. හේ අදක්ෂ ය. එහෙත් අනලස් ය. ප්‍රතිපත්ති ගරුක ය. ඒ නිසා ම මේ දරුවා ඉහළ ලකුණු අතරට පැමිණේ.සමහර දරුවෝ නිර්මාංශ නොවෙති. එහෙත් විභාගයක් ආසන්නයේ මස් මාංශ අනුභවයෙන් සම්පූර්ණයෙන් වැළකෙති. දෙවියන්ට පූර්ව හෝ පසු දේ වැදගත් නොවේ. මේ මොහොතේ ළං විය හැකි ද යන්න පමණක් විමසා බැලේ. ආශිර්වාද හිමිවන්නේ ‍එහෙයිනි.අධ්‍යාපනය ලබන දරුවකු ගේ ධාරණ ශක්තිය වර්ධනය කිරීමට නම් කළ යුතු දේ කුමක්ද? භික්ෂුන් වහන්සේට මෙතරම් ගාථා ප්‍රමාණයක් වන පොත් වන්නේ කෙසේ ද යන්නෙහි ඊට පිළිතුරු තිබේ.ඊට හේතුව උන්වහන්සේ නිරන්තරයෙන් තුනුරුවන් සමඟ සිටීම ය‍. බුදුරජාණන් වහන්සේ වැඩ සිටිනා තැන හිඳීම ය. ධර්ම රත්නය සමඟ සිටීම ය. බෝධීන් වහන්සේ සමීපයෙහි, ධාතුන් වහන්සේ වැඩ සිටින චෛත්‍ය රාජයාණන් වහන්සේ සෙවනෙහි සිටීම ය.මහාචාර්ය සුමනපාල ගල්මංගොඩ මහතා ඔබ දන්නා හඳුනන සුපතල චරිතයකි. භාවනාවෙන් දවස අරඹන, තුනුරුවන් සමඟ ජීවත්වන ඔහුට ඇත්තේ පුදුමාකාර මතක ශක්තියකි. වන පොත් වීමකි.දරුවකු ගේ දියුණුවට මිනිසුන්ගේ ආශිර්වාදය ද ඇවැසි ය. අනුන් වෙනුවෙන් හිතන, පරාර්ථකාමී දරුවකුට අනුන්ගෙන් ලැබෙන ආශිර්වාදය ඉතා බලගතු ය. මේ සියල්ල දේවාශිර්වාදය ලැබීම සඳහා දරුවෙකු වෙත තිබිය යුතු සුවිශේෂී ගුණාංගයන් ය.දෙවියන් ගේ ආදරය දිනා ගන්නට නම් දරුවකු ගේ ජීවන පැවැත්ම විනීත, විනය ගරුක හා ‍සරල විය යුතු ය. හැකි අවස්ථාවන් හි දී බෝධීන් වහන්සේට වන්දනා කොට බුදු ගුණ කියා ඒ ලැබෙන පින දෙවියන්ට අනුමෝදන් කළ යුතු ය. තෙරුවන් උදෙසා මල් පහන් පුදා ඒ පින් දෙවියන්ට දිය යුතු ය. අසරණයන්ට, වැඩිහිටියන්ට, ලෙඩුන්ට සැලකීමෙන්, මවුපියන්ට උදවු කිරීමෙන් ලැබෙන පින දෙවියන්ට අනුමෝදන් කළ යුතු ය. මෙවැනි පැවතුම් ඔස්සේ දරුවන්ට සිය අධ්‍යාපන කටයුතු හොඳින් කරගෙන යන්නට, ඉහළ ප්‍රතිඵල උදා කරගන්නට නිසැකව ම දේවාශිර්වාදය හිමිවේ.යම් දරුවෙක් උදේ සවස බුදුන් වැඳ, එසේත් නැතිනම් තම ආගම අනුව ස්තෝත්‍ර ගායනා කර පස් පවින් වැළකී සිටී නම්, ඒ දරුවා සමඟ දෙවියන් සිටී. එසේ දේව ආදරය ලැබෙන පරිදි ජීවත්වන දරුවාට විභාග ආසන්නයේ කිසිදු ආකාරයක හිසෙහි බර ගතියක් නො දැනේ. කායික අපහසුතාවක් ඇති නොවේ. සැහැල්ලුවෙන් පාඩම් කරන්නට ඉඩ ලැබේ.රත්නත්‍රයේ ගුණ ලියූ යන්ත්‍රයක් ගෙලෙහි පැලඳීම ද සුදුසු ය. එමෙන් ම දරුවා එය පැලඳි මොහොතේ පටන් පංච ශීලය ආරක්ෂා කරන්නෙක් විය යුතු ය. ධර්ම රත්නය යම් තැනක පවතී ද එතැනට දෙවියන් ගේ බලය තිබේ. දේව ආශිර්වාදය හිමි වේ. මෙහි දී සිදු වන්නේ ද කෙනෙක් යම් තඹ පතක රත්නත්‍රයේ ගුණ ලියා ගෙලෙහි හෝ අතෙහි හෝ පැලඳ තිබේ නම් දෙවියන් නිරන්තරයෙන් ඊට බැල්ම යොමාගෙන සිටීම ය. ඒ පුද්ගලයා පස්පවින් දුරු වී නම් දෙවියන් ‍ඒ ශරීරයට හානියක් වන්නට ඉඩ නොදේ.බුදුගුණ, තෙරුවන් ගුණ ලියූ සුරයක්, යන්ත්‍රයක් පැලඳි පුද්ගලයෙක් යම් හෙයකින් ඌරු මස් වැනි මාංශයක් අනුභව කළේ නම් එහි ගුණ බි‍‍ඳෙනවා යන්න සමාජයේ බොහෝ දෙනා විශ්වාස කරති. එහෙත් මෙවැනි ප්‍රකාශ පිළිබඳව ද අප අවධාරණය කරගත යුතු දෙයක් තිබේ. තුනුරුවන් ගේ ගුණයට වඩා ඌරාගේ බලය වැඩිවන්නේ නැති බව ය. සුදුසුම දේ වන්නේ අනවශ්‍ය කුණු කසල පුරවගෙන ශරීරය අපවිත්‍ර කර නො ගැනීම ය.දරුවන්ට වඩාත් හිතකර දෙවියන් කවුද? විෂ්ණු, කතරගම, සමන්, ගම්භාර වැනි දෙවිවරු වඩාත් සුදුසු ය. මේ දෙවිවරු බොහෝ ආදරණීය ය. සාංදෘෂ්ටිකය. එනම් මෙලොව වශයෙන් ම උපකාර කරති. ඔවුන් උදවු කරන බව, උදවු ලැබෙන බව අපට දැනේ. හැ‍ඟේ. දරුවෙක් කළ යුතු වන්නේ මේ එක් දෙවි කෙනෙක් පිළිබඳව විශ්වාසය තබා ගෙන ඒ දෙවියන්ට පුද පූජා පැවැත්වීම ය. සියලු දෙවියන්ට පුද පූජා පැවැත්වීමේ වරදක් නැතත් වඩාත් ප්‍රතිඵල දායක එක් දෙවිකෙනකු තමන් ගේ ඉෂ්ට දේවතා බවට පත්කර ගැනීම ය.ලබන සතිෙය්“අපවිත්‍ර බව පිළිකුල් කරන දෙවියෝ”රමණී සුබසිංහramaniksu@yahoo.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=as1407131</link>
    <topic>වකුගඩු රෝගයෙන් රට බේරාගන්න ළඟදීම ඔසු සහල්</topic>
    <author>ඉනෝකා පෙරේරා බණ්ඩාර</author>
    <content>වකුගඩු රෝගයෙන් රට බේරාගන්න ළඟදීම ඔසු සහල්සිංහල හාලේ බතට යළි හොඳ කලක්රට පුරා පැතිර යන වකුගඩු රෝගය රටම බිලි ගන්නා වසංගතයක් බවට පත්වෙමින් තිබේ. බෙහෙත්වලින් යළි ප්‍රකෘතිමත් කළ නොහැකි වකුගඩුවේ වස විසත් අප ගන්නා බතෙන් එළවළුවෙන් සිරුරට යන විසත් ඉවත් කිරීම ලෙහෙසි පහසු නොවේ. මේ සියල්ලට පිළියමක් ලෙස අනාගතයේදී කෘත්‍රිම පොහොර හා කෘමි නාශක භාවිතයෙන් තොරව වගා කළ හැකි වී වර්ග රටපුරා ගොවීන් අතර ව්‍යාප්ත කිරීමේ වැඩපිළිවෙළක් අරඹා තිබේ.මේ යටතේ වස විසට ඔරොත්තු දෙන අපේ ම සිංහල වී වර්ග හතරක බීජ ගොවීන් අතර නොමිලයේ බෙදා දීමට කටයුතු යොදා ඇත්තේ ය.වකුගඩු රෝගියකුගේ වේදනාවේ කටුක බව කවදා හෝ ඔබ දැක තිබේ ද... ඒ වේදනාව, බලා ඉන්නා කෙනකුගේ දෑසට මහා බරකි. රෝගියා තමන්ගේම කෙනකු නම් හදවතට දැනෙනුයේ ඊටත් වැඩි බරකි. බොන වතුර උගුරක් ගානේ පෙරා වෙන් කර දෙන වකුගඩුව, එන්න එන්නම අඩපණ වෙද්දී අතපය ඉදිමෙන්නට පටන් ගනී. ඒ, දුර්වල වූ වකුගඩුවෙන් තවදුරටත් පෙරා වෙන්කර ගත නොහැකි වස විස සියල්ල ලේවලට එක්ව ඇති බැවිනි. ඊළඟට ඇත්තේ කෘත්‍රිමව ලේ පිරිසුදු කිරීමේ (රුධිර පිරිපහදුව) විසඳුමයි. එයට ද සතියක් ගානේ අඩුම තරමේ රුපියල් තිස් හතළිස් දාහක්වත් වැය වේ.කොතරම් බෙහෙත් බීව ද වකුගඩුවේ ක්‍රියාකාරිත්වය පෙර තත්ත්වයට ගෙන ආ නොහැකි බැවින් වකුගඩු බද්ධය අවසන් විසඳුම බවට පත්ව තිබේ. නිශ්චිත විසඳුමක් නැති වකුගඩු රෝගයේ භයානකම අවස්ථාව එයයි. ගේ දොර, කණකර උකසට තබා ලක්ෂ ගණන් වැය කළත් අවසානයේ වකුගඩු රෝගියකු මිය යන්නේ පවුලම හිඟමනට වැටී සේසත ද නැති වූ විටය. එය ‘මරාගෙන මැරෙන රෝගයක්...’ ලෙස හඳුන්වන්නේ ද එනිසාය. උතුරුමැද පළාතේ වකුගඩු රෝගය දැන් දැන් වසංගතයක් බවට පත්වෙමින් තිබේ. ඒ, බලා ඉඳිද්දී ගොවි ජනතාව මරා දමන මාරාන්තික රෝගයක් සේ ව්‍යාප්ත වෙමිනි.‘වකුගඩු රෝග නිවාරණ ජනාධිපති කාර්ය සාධන බළකාය’ පිහිටුවන්නේ තත්ත්වය මෙසේ උග්‍ර වෙමින් පවතින පසුබිමකය. එම බළකායේ කෘෂිකර්ම ව්‍යාපෘතියේ අධ්‍යක්ෂ වෛද්‍ය චන්න ජයසුමන මහතා, වසවිසෙන් තොර වී වගාවක් ඇති කිරීම සඳහා ඉදිරි කන්නයේ කුඹුරු අක්කර 50,000 ක් වගා කිරීමට අවශ්‍ය බිත්තර වී ගොවීන්ට නොමිලේ ලබා දීමේ වැඩසටහන ආරම්භ කර තිබෙන්නේ ජාතික වැඩසටහනකට පළමු පියවර තබමිනි.කිසිඳු රසායනික පොහොරක් නොමැතිව මෙම බිත්තර වී ගැනීම සඳහා, මෙම කන්නයේ තෝරා ගත් ගොවීන් හරහා අක්කර 2000 ක් වගා කර ඇති බවත් තම කණ්ඩායම මේ වගාව පිළිබඳ නිරතුරු පරීක්ෂාවෙන් සිටින බවත් පැවසූ වෛද්‍ය ජයසුමන මහතා, අස්වැන්න කැපීමේදී ඒවා සියලු ගොවීන් ගෙන් කිලෝව රුපියල් 60 ගණනේ මිලදී ගන්නා බවත් පැවැසීය.බළකායක් ලෙස ඔහු ප්‍රමුඛ කණ්ඩායම අතගසා ඇත්තේ භාරදූර කාර්යයකටය. රසායනික පොහොර ප්‍රතික්ෂේප කරමින් දිනෙක රටපුරා වගා කිරීමට නියමිත ඖෂධීය සහල් වර්ග, බත් කන්නා වූ මේ රටේ ජනතාවට පුරුදු කරවීම එම අරමුණයි.එය කෘෂි රසායන මාෆියාවට අභියෝගයක් වනු ඇත.එමෙන් ම පිටරටින් ගෙන්වන සහල්වලට ද අභියෝගයක් වනු ඇත. නමුත් රාජ්‍ය අනුග්‍රහයත් ‘හෙළ සුවය’ සංවිධානයේ පූර්ණ සහයෝගයත් නිසා එය සාර්ථක කර ගැනීම හැකි වන අතර වඩාත් අත්‍යවශ්‍ය වන්නේ ජනතාව මේ ව්‍යවසනය තේරුම් ගෙන ඖෂධීය සහල් - බතට මාරුවීම බව ඔහු පවසයි.“කෘෂිකාර්මික වකුගඩු රෝගය ලෙස හඳුනාගත් ගොවි ජනතාව අතර පැතිර යන්නා වූ මේ වකුගඩු රෝගයට මුල් වී තිබෙන්නේ කෘෂි රසායන භාවිතයයි. නමුත් අද කාලේ තෙල් - බෙහෙත් - පොහොර නැතිව කුඹුරක් කරන්න බැහැ. ඒ වී වර්ග හදා තිබෙන්නේ මේ සියල්ල අවශ්‍ය වන විදියට. කෘෂි රසායනවල තිබෙන විෂ රසායනික, ශරීරගත වීමයි මෙහි තිබෙන ප්‍රධානතම කාරණය. කෘෂි රසායන ලෙස හඳුන්වන්නේ රසායනික පොහොර සහ කෘමි නාශක, වල් නාශක සහ දිලීර නාශක කියන පළිබෝධ නාශකයි. මේ රසායනික ද්‍රව්‍ය, කිවුල් වතුර හා මිශ්‍ර වීමෙන් පානීය ජලය හරහා ඒවායේ තිබෙන ආසනික්, කැඩ්මියම් සහ අනෙකුත් බැර ලෝහ සහ පළිබෝධ නාශක අවශේෂ කොටස් මේ රෝගීන්ගේ ශරීරගත ‍වනවා.1994 වසරේ පදවි ගොවි ජනපදයෙන් පළමු වරට මේ වකුගඩු රෝගය වාර්තා වුණේ, වයසක ගොවි මහතකුගෙන්. මුලදී වයස 50 - 60 ගොවීන් වාර්තා වුණත් දැන් අවුරුදු 25 - 30 අයත් බහුලයි. මේ අය ඉතා ඉක්මනින් වකුගඩු රෝගයෙන් මිය යෑම නිසා මේ වන විට පවුල් ගණනාවක් අනාථ වෙලා.සැල්වීනියා, නෙළුම් අල වගේ ජලජ ශාඛවලත් වැව් මාළුන්ගේත් විෂ උරා ගැනීම යම් ප්‍රමාණයක් වැඩියි.නමුත් ඇඟට යන ප්‍රධාන ප්‍රභවය වන්නේ, කිවුල් ජලයයි. බත් කෑමෙන් වුවත් මෙවැනි ජලජ ආහාරවලින් වුවත් ඝන ආහාර ලෙස විෂ ශරීරගත වීමේ දී සිදුවන්නේ ඒවා අක්මාවේ තැන්පත් වී දියවැඩියාව හෝ පිළිකාව ලෙස ශරීරයට බලපෑම් කිරීමයි. අද රටෙන් බාගෙකට දියවැඩියාව හැදෙන්නත් පිළිකා රෝගය බහුල වන්නත්, හේතු වී තිබෙන්නේ ආහාරවල මෙම විෂ රසායනයත් තැන්පත් වී තිබීමයි.ඒ දියවැඩියා රෝගීන් වුවත් කාලයක් යද්දී වකුගඩු රෝගීන් බවට පත්වනවා. සෘජුව මෙන්ම වක්‍රවත් සිදුවන මේ මහා ව්‍යසනයට පිළියමක් ලෙසයි, මේ ඖෂධ සහල් වගා ව්‍යාපෘතිය අපි ආරම්භ කළේ.අනුරාධපුර, පොළොන්නරුව, පොල්පිතිගම, ගල්ගමුව, ගිරිබාව, ගිරාඳුරුකෝට්ටේ, දෙහිඅත්තකණ්ඩිය, ශ්‍රීපුර, ගෝමරන්කඩවල, කන්තලේ, මාතලේ, විල්ගමුව, වැලිඔය, වවුනියාව දකුණ පමණක් මේ වන විට වාර්තා වී ඇති රෝගීන් ගණන 69,258 ක්. මීට අමතරව නිකවැරටිය, යාපහුව, දඹුල්ල, නාවුල, මහඔය, පදියතලාව, බුත්තල, වැල්ලවාය, තණමල්විල, ලුණුගම්වෙහෙර, වීරකැටිය, තිස්සමහාරාම, අඟුනකොළපැලැස්ස සහ කතරගම අලුතින් රෝගීන් වාර්තා වන ප්‍රදේශ බවට පත්වෙලා. මේ විදියට රට පුරා ක්‍රමයෙන් ව්‍යාප්ත වන මේ වකුගඩු රෝගය නිසා හුඟක් වෙලාවට අකාලයේ මිය යන්නේ පවුලේ ගෘහමූලිකයා හෙවත් දරුවන්ගේ තාත්තා.වෛද්‍ය චන්න ජයසුමනදෙහිඅත්තකණ්ඩියේ එක පාරක් අද නම් කර තිබෙන්නේ ‘වකුගඩු මාවත’ නමින්. මේ පාරේ හැම ගෙදරකම කවුරුන් හෝ කෙනෙක් වකුගඩු රෝගයෙන් මිය ගිහින්.මේ රෝගය එන්නේ අපිට නෙවෙයි ගොවීන්ටනේ... කියලා මේ රටේ කාටවත් හිත හදා ගන්න බැහැ. මොකද වහාම අපේ කෑම රටාව වෙනස් කර නොගතහොත් අනිවාර්යයෙන් වක්‍රව හෝ අපිත් මේ වකුගඩු රෝගයට ගොදුරු වනවාමයි.ජාතියක් හැටියට අපි දැන් විසඳුමකට යා යුතු කාලය උදා වෙලා. පොත්ත තද රතු පාරම්පරික සිංහල සහල්වල ඇති ‘Proanthocyanadine’ නම් දුර්ලභ රසායනය සහ අනෙකුත් ප්‍රතිඔක්සිකාරක, වකුගඩු රෝගය වැලඳුණු අයට ඉතාම යහපත් බව හුඟ දෙනෙක් දන්නෙ නැහැ.මේ රසායනය වැඩිදියුණු කළ අලුත්, සහල් වර්ගවල නැහැ. කටට රසට හැපෙන, ඇහැට ප්‍රිය වෙළෙඳපොළේ ඇති නානාප්‍රකාර අලුත් සහල් වර්ගවල ඇතැම් විටෙක නොහිතන විෂ සංඝටකයන් තිබෙනවා. මොකද ඒවාට විෂ උරා ගැනීමේ ප්‍රවණතාව වැඩියි. මේ විදියට කෑමවලින් දීර්ඝ කාලයක් තිස්සේ පොඩි ප්‍රමාණවලින් ශරීරයට ඇතුළුවන විෂ ඉවත් කරන්න ක්‍රමවේදයක් බටහිර වෛද්‍ය විද්‍යාවේ තවම නැහැ. තියෙන එකම ශක්තිය තිබෙන්නේ මේ සිංහල හාල්වල පමණයි.ශරීරයේ විෂ ඉවත් කිරීමට මෙන්ම විෂ සමඟ සටන් කිරීමට කළු හීනටි, මඩතවාලු, සියපත් ඇල් (පච්චපෙරුමාල්) සහ කුරුලුතුඩ කියන මේ හාල් වර්ග හතරට පුදුම හැකියාවක් තිබෙන බව පර්යේෂණවලින් ද ඔප්පු වී තිබෙනවා.අතීතයේ මෙන්ම අදත් බොහෝ විෂ වෙදුන් විෂ ශරීරගත වූ රෝගීන් බේරා ගන්නේ මෙවැනි දේශීය සහල් කැඳවලින්. පොළොං විසට කළු හීනටි හාල් කැඳ තමයි ප්‍රබලම ඖෂධය. ඒ අනුව, අදත් රටේ ඉතාමත් විරලව මේ හාල් වර්ග සුළු වශයෙන් හෝ වගා කරගන්නේ වෙද මහත්තුරු පමණයි. පොඩි ලියැද්දක් දෙකක් එහෙම වගා කරගත්තු නිසයි වාසනාවකට මේ හාල් තවමත් රටේ සුරැකිලා තිබුණේ.මේ පැරැණි සහල් වවන්න තෙල් පොහොර අවශ්‍ය නැහැ. එයින් පොළොවට එක්වන විෂ රසායන ප්‍රමාණය ද අඩු වනවා. මේ හාලෙන් බත් කනවා නම් හෝ කැඳක් බොනවා නම් ඇඟ ඇතුළේ තිබෙන සියලු විෂ ඉවත් වනවා. වකුගඩු රෝගීන්ටත් එය ස්වභාවික පිළියමක්.ජනාධිපතිතුමාට මේ කරුණු ඉදිරිපත් කළ පසු, විශේෂ කාර්ය බළකායක් පිහිටෙව්වේ. වහාම මේ වගා ව්‍යාපෘතිය රටපුරා ව්‍යාප්ත කිරීමටයි.ඊළඟට අපිට තිබුණු ලොකුම ගැටලුව වුණේ කොහොම ද මේ හාල් ටික වගා කරගන්නේ කියන එක.මොකද දැනට ලංකාවේ වසරකට අක්කර ලක්ෂ 25 ක් වී වගා කරනවා. මිනිස්සු පුරුදු වෙලා ඉන්නේ විෂ වුණත් කටට රහ හාල් කන්න විතරයි.ඒත් අඩුම තරමේ අක්කර එක්ලක්ෂයක්වත් වගා කරගන්න පුළුවන් වුණොත් තෙල් බෙහෙත් පොහොරවලට වාර්ෂිකව යන රුපියල් මිලියන 6250 ක් රටට ඉතිරි වනවා. මිල කරන්න බැරි වකුගඩු දහස් ගණනක් සුරැකෙනවා.දැනට එක වී අක්කරයක් සඳහා පොහොරවලට රුපියල් 15,000 ක්, පළිබෝධ නාශක සඳහා රුපියල් 10,000 - 15,000 ක් වැය වනවා.නමුත් දේශීය වී ගොවිතැනේදී මේ දෙකම සඳහා එකම සතයක් වැයවන්නේ නැහැ. අවට ගහකොළවලින් හදාගත් ඖෂධ දියරයක් පමණයි ඉසිය යුතු වන්නේ. ලැබෙන අස්වැන්නත් ඉහළයි.නමුත් වස විස නැති වී අක්කර 50,000 ක් වවනවා කියන එක මහා විප්ලවයක්. අපි රටපුරා හෙව්වා මේ පැරැණි වී වවන්න පුළුවන් තාක්ෂණය දන්නා පිරිස්. අපිට හම්බ වූ සාර්ථකම පිරිස තමයි, ‘හෙළ සුවය’ කණ්ඩායම.ඔවුන් භාවනාවෙන් සහ අධ්‍යාත්මිකව හිත දියුණුව ළඟා කරගත් පිරිසක්. ඔවුන්ගේ තාක්ෂණික උපදෙස් අනුවයි මේ අක්කර 2000 වගාව පටන් ගත්තේ.මේ සඳහා අවශ්‍ය පළමු බිත්තර වී ටික අවුරුදු දෙකකට කලින් අපිට වගා කරලා දුන්නේ කොළඹ රාජකීය විදුහලේ දරුවන්.විදුහල්පතිතුමා ප්‍රමුඛව ඔවුන් ඒ සඳහාම මාලබේ පුංචි කුඹුරක් කළා. ඔවුන් දීපු බිත්තර වී ටික රටපුරා ගොවීන්ට බෙදලා දුන්නා. ඒ විදියට කන්න හතරක් තිස්සේ රටේ විවිධ පළාත්වල වවලා ගුණනය කරගත්තු බිත්තර වී වලින් තමයි, මේ අක්කර 2000 සඳහා නොමිලයේ දෙන්න බිත්තර වී හදාගත්තේ.වකුගඩු රෝගය උග්‍ර පළාත්වල වගේම රටපුරා ඕනෑම තැනෙක වගා කරන්න කැමැති ගොවීන්ට රජයෙන් නොමිලයේම මේ බිත්තර වී ටික ලබා දෙනවා. රසායනික පොහොර නොයොදා අපේ නිරන්තර අධීක්ෂණය යටතේ දැන් මේ වී වගාව සිදු වෙමින් පවතිනවා.ගඳපාන, ලාඩප්පා කොළ (වැටමාර), මී ඇට, කැප්පෙට්ටියා කොළ, කොහොඹ කොළ සහ ඇට, අක්කාපාන, නීරමුල්ලිය, කුප්පමේනියා, ඉරිගු කොළ ඇතුළු කොළ ජාති 20 ක් පමණ වගේම ළිපේ අළුත් ගොම බෙටිත් මිශ්‍ර කරලයි මෙහි පොහොර සහ පළිබෝධ නාශකය හදා ගන්නේ.මේ බෙහෙත් වට්ටෝරුව දෙන්නේ හෙළ සුවයෙන්. පළාතෙන් පළාතට එය ඔවුන් වෙනස් කරනවා.ඒ තාක්ෂණය අකුරටම පිළිපදිමින් මෙතෙක් කළ සියලු වගාවන් සාර්ථක වුණා. අනෙක ගොවීන් හරි උනන්දුයි. කෘෂි රසායන කිසිත් නැතිව මේ තරම් හොඳ අස්වැන්නක් ලැබෙන බව ඔවුන් අත්දැකීමෙන් දුටුවා. තමන්ගේ ගෙදර පරිභෝජනයට වගේම රටේ ජනතාවටත් මේ වී වගා කර දෙන්න ඔවුන් කැමැතියි.නමුත් මේ රටේ දැනට ක්‍රියාත්මක කෘෂි රසායන මාෆියාව නැඟී නොසිටි යැයි අපිට සිතන්න අමාරුයි. මොකද මේ වන විට රටට එක අවුරුද්දකට ගේන තෙල් හා පොහොර ප්‍රමාණයට යන මුදල කෝටි 10,000 ක්. මේවා තුළ දැවැන්ත වාසි ලබන අයනම් මේ ව්‍යාපෘතියට කැමැති වන එකක් නැහැ.ඔවුන් කැමැති රටේම ජනතාවගේ වකුගඩු නරක් වුණත් තමන්ගේ මල්ල පිරෙනවට පමණයි. දැනට රෝහල් ආපන ශාලාවල ඇතුළු තැන් කිහිපයකදී මේ සහල් සුළු වශයෙන් මිලදී ගන්න පුළුවන්.අඩුම තරමේ පවුලේ හැමෝටම බොන්න පුළුවන් කැඳ කෝප්පයක් විදියටවත් මේ හාල් ආහාරයට ගන්නවානම් ඇ‍ඟේ තියෙන සියලු වස විස ඉවත් කරගන්න පුළුවන්. විශේෂයෙන් දියවැඩියාව ඇති දරුවන්ට මෙය අමිල ඖෂධයක්.දැනට රාජකීය විදුහලේ මේ කැඳ ව්‍යාපෘතිය ඉතාමත් සාර්ථකව ක්‍රියාත්මක වෙනවා. රටේම දරුවන්ට මේ කැඳ කෝප්පයක් ලබා දෙන්න පුළුවන් නම් ඔවුන් රෝග ගණනාවකින් මුදා ගත හැකියි.ඉතින්, මේ රටේ ගොවි මහතුන්ට අපිට දෙන්න ඕනෙ පණිවුඩය තමයි, තෙල් පොහොර නැතිව මේ රන් හා සමාන හාල් ටික වවන්න නොමිලේ බිත්තර වී ටික දෙනවා. වී කිලෝව රු. 60 ට ආපහු ගන්නවා. තාක්ෂණයක් ක්‍රමවේදයක් තියෙනවා. රජයෙන් පූර්ණ සහාය ලැබෙනවා. ජනාධිපතිතුමාගේ මැදිහත්වීම තියෙන නිසා රටම නිරෝගී කරන මේ මහා විප්ලවයට එක්වන්න කියන එක. අක්කර 100 ක් වැව්වත් බිත්තර වී ටික දෙන්නේ නොමිලයේ. අනික කිවුල් වතුර නම් බොන්නේ උණු කරලා නිවෙන්න තියලා මණ්ඩි ටික යටට බැස්සට පස්සේ බොන්න කියන එක.මුරුංගා, හේන් වැටකොළු සහ හේන් වට්ටක්කා සහ හේන් කොමඩු නිතර කෑමට ගන්න කියන එකත් රටටම කිව යුතුයි. මොකද මේ තුන් වර්ගයේම ශරීරයේ විෂ ඉවත් කිරීමේ යම් ගුණයක් තිබෙනවා...”ස්වභාවික ජලයට බලපෑම් කරන්නට හෝ වකුගඩු නරක් වූ තැන බද්ද කිරීමකට යන්නට මුදල් නැතිකම නිසා කළ හැකි එකම විසඳුම වන්නේ ශරීරයේ විස ඉවත් කළ හැකි මේ පැරැණි සහල් යළි ආහාරයට ගැනීම පමණි.එසේ නොවුණහොත් තව වසර 10 ක් ඇතුළත රජරට ජනතාව වකුගඩු රෝගීන්ව මිය යෑමත් මේ රටේ බත් සහ එළවළු කන සියලු දෙනා රසායනික විෂෙන් ලෙඩුන් වීමත් වළක්වාලනු නොහැකි කාරණාවක් වන බව වෛද්‍ය ජයසුමන මහතා පවසයි.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=as1407132</link>
    <topic>ලෝක පාපන්දු උන්මාදය සතුන්ටත්!</topic>
    <author>සේමාලි</author>
    <content>ලෝක පාපන්දු උන්මාදය සතුන්ටත්!එංගලන්ත පිලට ආවඩන අළු ගිරවාමේ දිනවල ලොව පුරා පැතිර ඇත්තේ පාපන්දු උන්මාදයයි. එංගලන්තයේ වෝර්සෙස්ටර්හි පදිංචි ෆ්‍රෑන් මෙන්ම ඔහුගේ සය හැවිරිදි පුතු රෙයිලි ද පාපන්දු ක්‍රීඩා එකක් නොහැර නරඹන්නෝය. බ්‍රසීලයේ දී එංගලන්ත පිල තරග වදින අන්දම සිය නිවහනේ සිට රූපවාහිනී තිරයෙන් මේ පිය පුතු දෙදෙන නරඹද්දී ගෙයි පිලේ සිට තවත් කෙනෙක් ‘කමෝන් රූනී’ යනුවෙන් එංගලන්ත පිලේ ජනප්‍රිය ක්‍රීඩකයකුගේ නම කියමින් හඬ තලයි.‍ෆ්‍රෑන් ගේ නිවෙසේ සිටින මේ අනෙක් පාපන්දු ලෝලියා අප්‍රිකානු අළු ගිරවෙකි. එංගලන්ත පාපන්දු පිලට ආවඩන්නකු වන මේ ගිරවා නමින් ස්ලිප්මැට් ය.පාපන්දු තරග ආරම්භ වූ මොහොතේ සිට ලෝක පාපන්දු කුසලාන ගීත ගායනයේ යෙදෙන ස්ලිප්මැට් එංගලන්ත පිල පිටියට බසින අන්දම රූපවාහිනී තිරයේ දිස්වෙද්දී එංගලන්ත කණ්ඩායමේ ගීතය උරුහම්බාමින් කියයි. තරගය ආරම්භ වූ මොහොතේ සිට ඌ එංගලන්ත පිලට ආවඩමින් කෑගසන්නේය.ස්ලිප්මැට්ට මේ ආකාරයට විසිල් කරමින් උරුවම් බෑමට උගන්වා ඇත්තේ ෆ්‍රෑන්ගේ සය හැවිරිදි පුතුය. දැඩි පාපන්දු ‘උණකින්’ පෙළෙන රෙයිලි තමා ප්‍රිය කරන එංගලන්ත පිලේ ක්‍රීඩකයාට ‘චියර්’ කරන අන්දම ද ගිරවාට උගන්වා ඇත්තේය. එපමණක් නොව එංගලන්ත කණ්ඩායම ලෝක පාපන්දු සංචාරයන්හි යෙදෙද්දී ඒ සමඟ යන වාදක කණ්ඩායම නිතර වාදනය කරන ‘The Great Escape’ නමැති ගීතය ද අපූරුවට විසිල් කරමින් කීමේ හැකියාව ද මේ ගිරවාට ඇතැයි වාර්තා වේ.එපමණක් නොව පාපන්දු තරගාවලියක් පැවැත්වෙන අතරතුර දී පිටියෙන් නැ‍ඟෙන ඝෝෂාව විසිල් හඬින් අනුකරණය කිරීමේ හැකියාව ද ස්ලිප්මැට්ට ඇතැයි පැවැසේ.“මේ සතා කුඩාකල මිලදී ගනිද්දී උන් බෝ කරන අය මට පැවසුවේ ගිරවාට කතා කරන්න මාස හත අටක් ගතවන බවයි. නමුත් මාස තුනක් ගතවෙද්දීම ස්ලිප්මැට් අපූරුවට කතා කරන්න පටන් ගත්තා”යැයි ගිරවාගේ අයිතිකරු වන ‍ෆ්‍රෑන් පවසයි.සේමාලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=as1407133</link>
    <topic>සෙව්වේ බෝතල් ලැබුණේ සිඟිත්තියක්</topic>
    <author/>
    <content>සෙව්වේ බෝතල් ලැබුණේ සිඟිත්තියක්එදා 50 හැවිරිදි සියෝං ජියැන්ගුවෝ කුණු බක්කිය ඇවිස්සුවේ ප්ලාස්ටික් බෝතල් සෙවීමටයි. ඔහු ජීවත්වන්නේ ප්‍රතිචක්‍රීයකරණය සඳහා ප්ලාස්ටික් බෝතල් සපයා සුළු ආදායමක් ලබා ගනිමිනි. එහෙත් එදා කුණු බක්කියේ පියන විවෘත කරන විට ඔහුගේ පුදුමයට දක්නට ලැබුණේ කාඩ්බෝඩ් පෙට්ටියක නිදි කරවා සිටි සිඟිති දැරියකි. එම පෙට්ටියේ “2007 ඔක්තෝබර් 15 උපත ලැබීය” යනුවෙන් සඳහන් වූ කොළ කැබැල්ලක් ද විය.මෙම අසරණ දැරිය දුටු සියෝං ගේ සිත උණු වී සිඟිත්තිය නවාතැනට ගෙන ගියේ ඇය හදා වඩා ගැනීමටය. ඔහු ඇයට යැං යැං යන නාමය ද දුන්නේය.“මේ දරුවා කාට හෝ හදාගන්න බැරුව දාල ගිය කෙනෙක් වෙන්න ඕනේ. ඈ සිටිය අසරණ තත්ත්වය දැකල මට හරියට දුක හිතුණා. මම හිතාගත්තා මට පුළුවන් හැටියට දුකසේ හරි ඇයව හදාගන්නව කියල” යි සියෝං පැවැසීය. ඔහු තම බිරිය සමඟ ජීවත් වූයේ කුඩා කාමරයකය.“මමයි මගේ බිරියයි එදා වේල හොයා ගන්නේ ඉතාම අමාරුවෙන්. ඒත් මේ දරුවව අපට පුළුවන් හැටියට හදා වඩා ගන්නවා. ඇයට තනියෙන් හිට ගැනීමට පුළුවන් වෙනතුරු ඇයව බලා ගන්නවා” යි සියෝං මහත් අධිෂ්ඨානයෙන් යුතුව පැවැසීය.සියෝං එතරම් ඉගෙනීමක් නොලද අයකු වුවත් ඔහු තමා දන්නා පමණින් කුඩා යැංයැංට ලියන්න කියන්නත් ගී ගායනයත් ඉගැන්වූයේය. ක්‍රමයෙන් උස් මහත් වූ යැං යැං කවි සින්දු ගායනා කරමින් අසල්වැසියන් පිනවූ ආකාරය දුටු සියෝං මහත් ප්‍රීතියට පත්විය.එහෙත් සියෝංගේ ජීවිතයේ තවත් දුක්බර අවස්ථාවක් උදාවූයේ ඔවුන් සිටි කාමරය ඇතුළු නිවස ප්‍රාදේශීය සභාව මඟින් කඩා බිඳ දැමීමෙන් පසුවය. ඒ සමඟම ඔහුගේ බිරිය ඔහු හා යැංයැං දියණිය ද තනිකර අතුරුදන් වූවාය.දැන් සියෝං හා යැංයැං නැංචැං නගරයේ පාලමක් යට ජීවත් වෙති.දැන් දැනුම තේරුම ඇති දැරියක් වන යැංයැං පවසන්නේ “මගේ පියා ඉන්න තැන තමයි මගේ ගෙදර” යි අසරණ සිනහවක් පාමින් පැවසුවාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=as1407134</link>
    <topic>බැටළු වර්ල්ඩ් කප්!</topic>
    <author/>
    <content>බැටළු වර්ල්ඩ් කප්!බ්‍රසීලයත් කොළොම්බියාවත් අතර ලෝක පාපන්දු කුසලානය සඳහා පැවැති තරගයට සමගාමීව තවත් පාපන්දු තරගයක් පසුගිය දා කොළොම්බියාවේ නොබිසා නගරයේදී පැවැත්විණි.මේ තරගයට සහභාගි වූ ක්‍රීඩකයන් වූයේ බැටළුවන් ය. පාපන්දු ක්‍රීඩකයින් අතර පාපන්දුව ඒ මේ අතට යැවීම සිදුවන්නාක් මෙන් නොබිසා නගරවාසීන් සංවිධානය කර තිබු මෙම තරගයේදී ද පාපන්දුව එහෙට මෙහෙට විසි විය. එහෙත් එලෙස දෙපිලේ බැටළු ක්‍රීඩකයන් මෙහෙයවා පන්දුව ඒ මේ අතර යැවීමට සිදුවූයේ නගරවාසීන්ටය.කොළොම්බියානු හා බ්‍රසීල වර්ණවලින් යුත් ටී ෂර්ට් හා කොට කලිසම් හැඳ සිටි මේ බැටළු ක්‍රීඩකයින් පිටියට රැගෙන එනු ලැබුවේ නගරවාසීන් කිහිප දෙනකු විසිනි. මෙම බැටළු ක්‍රීඩකයින්ට ද සාමාන්‍ය ක්‍රීඩකයින්ගේ නම් හා නොම්මර දී තිබිණ.පාපන්දු තරගයෙන් කුමන පිල ජයගත්තාදැයි වාර්තා වී නැතත් බැටළුවන් පාපන්දුවට පහරක් දුන්නේ එම තරගය සංවිධානය කළ අයගේ අවශ්‍යතාවය මත පමණක් බව නම් වාර්තා විය.නොබිසා නගරය අයත් වන බොයාසා පළාතේ පසුගිය දා බැටළුවන් සහභාගි කරගත් රූප සුන්දරී වැඩසටහනක් ද පවත්වන ලදී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=as1407135</link>
    <topic>ලොව වයස්ගතම බද්ධ නිවුන්නෝ</topic>
    <author>දයා ඩී. ෆොන්සේකා</author>
    <content>ලොව වයස්ගතම බද්ධ නිවුන්නෝජීවිතය පුරාම එකට බැඳුණු රොනී හා ඩොනීරොනී හා ඩොනී ගැල්යොන් වසර 62 ක් පුරා ඉණෙන් එකට ඇලී සිටින බද්ධ නිවුන් සහෝදරයන් දෙදෙනෙකි. ලබන ඔක්තෝබර මස වයස 63 ලැබු පසු ඔවුහු ලොව වැඩිම කලක් ජීවත්වූ බද්ධ නිවුන් සහෝදරයන් ලෙස වාර්තා වනු ඇත.ඔවුන් බද්ධ වී සිටින්නේ ඉඟටියෙනි. දෙදෙනාටම වෙන් වෙන්ව අත් දෙකක් කකුල් දෙකක් හදවතක් කුසක් ඇතත් ඔවුන්ගේ ජීර්ණ පද්ධතිය එකකි.එහෙත් දෙදෙනාටම ඇත්තේ එකම පුරුෂ ලිංගයකි. එයට හිමිකම් කියන්නේත් ප්‍රතිලාභය ලබන්නේත් ඩොනී ය.1951 ඔක්තෝබර් මාසයේ දී උපන් ඔවුන් දෙදෙනා වසර දෙකක්ම ජීවත් වුණේ රෝහලේ ය. එහිදී වසර දෙක පුරාම දොස්තරවරු ඔවුන් දෙදෙනා වෙන්කළ හැකිදැයි පරීක්ෂා කළහ. ඔවුන් වෙන් කළහොත් දෙදෙනාගේම ජීවිත පිළිබඳව වගකීමක් හෝ සහතිකයක් දිය නොහැකි බව දොස්තරවරුන් පැවසු බැවින් ඔවුන්ගේ දෙමාපියෝ ද ඔවුන් වෙන් කරනවාට අකමැති වූහ. ඒ නිසා මේ නිවුන්නුන්ට වුණේ එකාවන්ව බද්ධ වී ජීවිතයට හැඩ ගැහෙන්නට ය.“දෙවියන් වහන්සේ අප මවා තියෙන්නේ මෙහෙමයි. අපි එයට අවනත වෙනවා.” ඔවුහු දෙදෙනා පසුව කීහ.අනතුරුව වයස අවුරුදු 4 සිට ඔවුන්ට සර්කස් කණ්ඩායමක සාමාජිකයන් වී සිය දෙමවුපියන්ට බරක් නොවී සිටීමට හැකි විය.උ. ඇමෙරිකාවේත්, මධ්‍යම හා දකුණු ඇමෙරිකාවේත් සර්කස් හා සැණකෙළිවලට සහභාගි වීමෙන් ඔවුහු සෑහෙන මුදලක් උපයා ගත්හ.පාසලට ඇතුළු කරන්නට ගිය ඔවුන් බාර ගැනීම පාසල් බලධාරීන් ප්‍රතික්ෂේප කළේ ඔවුන් අනෙක් අයගේ උසුළු-විසුළුවලට ලක්විය හැකි වීමත් ඔවුන් නිසා අනෙක් දරුවන්ට ද අධ්‍යාපනය හරිහැටි කිරීමට නොහැකිවේ ය යන කරුණු නිසාය. ඉන්පසු පාසල් නොගිය ඔවුහු සර්කස් සඳහාම ජීවිතය කැප කළහ.ඔවුන් දෙදෙනාට ඇමෙරිකාව පුරා තිබුණේ සුප්‍රසිද්ධ සිනමා තරුවලට තිබු තරමේ සැලකිල්ලකි.එහෙත් ඔවුන් දෙදෙනාට වයස අවුරුදු 39 වෙද්දි ඔවුහු සිය සර්කස් රැකියාවෙන් විශ්‍රාම ගත්හ. ඉන්පසු ඔවුහු ඔවුන්ට වඩා අවුරුදු 11 කින් බාල වූ තම එකම සොහොයුරු ජිම් සමඟ වාසයට ගියහ.හදවතේ රෝගයකින් පීඩා විඳින රොනී සමඟ රෝහල් ගතවන්නට ද ඩොනීට සිදුවූයේ ඉන් පසුවය.මේ වන විට ඔවුන් දෙදෙනා සිය සොහොයුරු ජිම් හා ඔහුගේ බිරිය වන මාරිගේ රැකවරණය යටතේ ජීවත් වන්නේ නිතර නිතර පුනරුත්ථාපන රෝහලකට යමින් එමින් ප්‍රතිකාර ගනිමිනි.ජිම් හා මාරි ඔවුන් ආදරයෙන් රැක බලා ගැනීම ඔවුන්ට දැන් ඇති එකම සැනසිල්ලයි.දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=as1407136</link>
    <topic>ලෝක සාමය වෙනුවෙන් ආපස්සට</topic>
    <author>රෝහණ ආර්යරත්න</author>
    <content>ලෝක සාමය වෙනුවෙන් ආපස්සට“අපේ රටේ පමණක් නොවේ මුළු ‍ලෝකය පුරාම ත්‍රස්තවාදය ඉහවහා ගිහිල්ල. හැමතැනම බෝම්බ පුපුරනවා, අහිංසක මිනිසුන් මැරෙනවා. තරුණයන් බොහොමයක් නොමඟ ගිහිල්ලා.”මෙසේ මහත් කනස්සල්ලෙන් පවසන තමිල්නාඩුවේ මනී මනිදන් එම තත්ත්වය නැති කොට ලෝකයට සාමය උදා කිරීමේ අරමුණින් පසුපසට ඇවිදීමට පටන්ගෙන ඇත. මෙය එක්තරා විධියක බාරයක් හැටියට සලකන හෙතෙම දැනට අවුරුදු 25ක් පමණ කාලයක් ඒ අයුරින් පසුපසට ඇවිද යෑම කරනු ලබයි.මෙතරම් කාලයක් ඒ අයුරින් ගමන් කිරීම නිසා ඉස්සරහට ඇවිදීම ඔහුට අමතක වී ඇත. ගෙදරදීත්, මහපාරේදීත්, පඩිපෙළ නඟින විටත්, බස්රථවලට ගොඩනඟින විටත් ඔහු ගමන් කරන්නේ පසුපසටය.ජංගම දුරකථන වෙළෙඳාමේ නියුතු මනිදන් තමිල්නාඩුවේ අග්‍රාහරාම් ගමේ වාසය කරන අතර ඉන්දියාවේ සිදුවූ ත්‍රස්ත ක්‍රියා සැහැසිකම් පිළිබඳව කලකිරී ඒවා නතර කිරීමේ අරමුණින් 1989 ජූනි 14 වැනි දින ආපස්සට ගමන් කිරීම ඇරඹූ අතර මුලින්ම ඔහුගේ ගමේ සිට සැතපුම් 300ක් පසුපසට ඇවිදිමින් චෙන්නායි නගරයට පියමං කළේ නිරුවතිනි.“සාමාන්‍ය විධියට ඉස්සරහට ඇවිදීම මට මහත් අභියෝගයක්. මට එසේ ඇවිදීම අමතක වෙලා” ඔහු පවසයි.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=as1407137</link>
    <topic>දෙවියනේ! මේ මොකක්ද කරගත‍්තේ කොණ්ඩෙට මක්වුණාද?</topic>
    <author/>
    <content>දෙවියනේ! මේ මොකක්ද කරගත‍්තේ කොණ්ඩෙට මක්වුණාද?කුඩා ගෙවුයන අතුගාන යුවතිය දෙස බලාහුන් ගීත් සුසුමක් හෙළුවේය. ජ‍ෙන්ලයෙන් දිස්වන නදීත් මල් පඳුරුත් ළා හිරු කිරණත් සිත්තරකු ඇඳි සිතුවමක් සදිසිය. ඔහුගේ හද පුබුදු විය. තමාගේ ප්‍රථම ප්‍රේමයට දීර්ඝායුෂ හිමි නොවුණ ද ඇය දෙස බලා සිටින්නට ඔහු ප්‍රිය කළේය. කොළ රොඩු එක්තැන් කළ නදී ඒ වෙත නැඹුරු වූවාය. අනතුරුව ඉහළ නැංගේ දුම්රොටුවකි. ඉතා සෙමින් දැල්වෙන කොළ රොඩු දකිත්ම ඔහුට සිහිපත් වූයේ දිනපොතයි.“සුජිත් උසයි සුදුයි.. ලස්සන ක්‍රේල් කොණ්ඩයක් තිබ්බා. ඕනම ගෑනු ළමයෙක් ආසා කරන රූපයක් ඒ. ම‍ගේ හිත එයාට බැඳුණා තමා. ඒත් ඒක ආදරයක් නෙමේ ගීත්. පුංචි ළමයෙක් තමන්ගෙ සෙල්ලම් බෝනික්කට දක්වන ආසාවක් මිසක. මං මගේ මුළුහිතින්ම ආදරේ කළේ ඔයාට. ඒ ආදරේ අනුකම්පාවක් කියල වරදවා වටහාගන්න එපා. මං දන්නවා.. ඔයා බයයි.. ඔයා ගමේ නිසාත් මං කොළඹ නිසාත් ඔයා බයයි.. ඔයා හිතනවා ඔයා දුප්පත් මම පෝසත් කියලා. ඇයි ඔයාට හිතන්න බැරි ඔයා වගේම මාත් ආදරෙන් හිත පුරෝගත්ත අහිංසක ගෑනු ළමයෙක් කියලා”ඇය තමාගේ දිනපොතේ ලියා තිබූ දිගු ලිපිය යළි කියවන්නට සිතුණ ද අතුල කිනම් මොහොතක කාමරයට පැමිණේදැයි ඔහු නොදනී.“නාගන්න ඕන ගීත්.. හවසනෙ අපි ඩොක්ට ළඟට යන්නෙ. කැම්පස් එකේ මාත් එක්ක එකට හිටපු යාළුවෝ දෙතුන් දෙනෙක් ඉන්නවා.. කරන්න වැඩකුත් නැති එකේ මං පොඩ්ඩක් උන්ව මුණගැහිලා එන්නම්. ගීත්ට කම්මැලි නෑනේ.. පොතක්වත් කියවන්න මං එනකම්..යි උදාසනම අවදි වූ අතුල සිය ගමන් මල්ලෙන් ගත් නවකතා පොත් දෙකක් ගීත් වෙත දිගුකළේය. ඕනෑම වෙලාවක ඔහුගේ ගමන් මල්ලේ පොතක් දෙකක් නොවරදී.හිස සැලූ තරුණයා පොත් දෙක දෝතින්ම බාර ගත්තේය. එහෙත් පොතක් කියවීමට තරම් ඔහුගේ සිත නිරවුල් නැත.දිනපොත අතින් ගත් ගීත් ඉක්මන් ගමනින් මිදුලට ගියේය.ඉදල පේර ගසට හේත්තු කළ නදී මල් නෙළන්නට පටන්ගත්තා විතරය. අමරා උදය සවස බුදුන් වඳියි. තමා පසුකර ගිය තරුණයා දෙස හිස හරවා බලන්නට ඇය නොවෙහෙසුණාය.එහෙත් ඔහු ගේ පිය හඬ ඇසෙත්ම ඇගේ ළය ගැහෙන්නට විය. ඉකුත් රාත්‍රියෙහි ඔහු තමා ලියූ ලිපිය කියවන්නට ඇති. සියල්ල අමතක කර ඇය වෙත ප්‍රේමණීය සිනාවක් පෑමේ අරමුණින් ඔහු මිදුලට බසින්නට ඇති. ඔව්. ඔහුට කිසිවක් කීමට නුපුළුවන.“මං ඔයාට ආදරෙයි නදීයි කියාගන්නට බැරි පෙම්වතකුගෙන් කුමන පලක් දැයි ඇයට සිතිණ. ඒ හාම ඇය සුසුමක් හෙළා ඒ සිතිවිල්ල මුලිනුපුටා දමන්නට වෑයම් කළාය. එසේ සිතන්නට තරම් තමා අකාරුණික වූයේ කෙලෙසදැයි පුදුමයට පත්වූවාය.ගිනිමැලය වෙත ළං වූ ගීත් දිනපොත ඒ වෙත විසි කළේය. නෙතගින් දුටු ඒ දසුන අදහගන්නට බැරිව ඇය ගල් ගැසුණාය. ඊළඟ මොහොතේ සිහි එළවාගත් යුවතිය මල්වට්ටිය බිම හෙළා ඔහු වෙත දිව්වාය.“එපා... අනේ ඇයි ඒ?”ඔහු ඇය දෙස බැල්මක් නොහෙළුවේය. ගිනිදැල් අතර දැවෙන දිනපොත දෙස බලා ගත්වනම සිටියේය.“අපරාදෙ... ලස්සන කවි ලස්සන චිත්‍ර... ඇයි පුච්චන්නේ?”ඇය අඩක් පිළිස්සුණු දිනපොත අහුලාගන්නට තැත්කළාය. ඔහු එය වළක්වාලූයේ නිර්දය ලෙසිනි.“මාව අතාරින්න.. අනේ ඒක ගන්න දෙන්න..”ඔහුගේ සවිමත් දෑතේ ග්‍රහණයෙන් ගැලවගන්නට වෙර දරමින් ඇය කෑගෑවාය. එහෙත් ඔහු ඇය අත හැරියේ දිනපොත මුළුමනින්ම ගිනිගෙන දැවුණ පසුවය.“මගේ ලියුම හින්දද ඩයරිය පිච්චුවේ...?”යළි පිළිසකර කළ ‍ෙනාහැකි ලෙසින් දැවී ගිය දිනපොත දෙස බලමින් ඇය ප්‍රශ්න කළාය. නිම්හිම් නැති කෝපයෙන් සැලුණාය.ඔහු ආපසු හැරුණේය. ඔහු වෙත කඩාපැන්න ඇය දෑතින්ම ඔහුට පහර දුන්නාය.“ඊට වඩා හොඳයි මාව පුච්චලා මැරුව නම්...යි හඬා වැටුණාය. ගීත් නොසන්සුන් වූයේ අමරාට හෝ අතුලට ඇගේ හඬ ඇසෙන්නට බැරි නැතැයි සිතමිනි.“කොහොමද එහෙම දෙයක් කළේ? කොහොමද?”කෝපයෙන් ද ශෝකයෙන් ද උතුරා ගිය යුවතිය වැලඳගන්නට සිප සනසන්නට උවමනාවෙන් ඔහුගේ දෑත වෙව්ලන්නට විය. එහෙත් මහත් ආයාසයක් දරා හැඟීම් මැඬගත් තරුණයා ඇ‍ෙගන් මිදී යළි කාමරයට වැදුණේය.“නදී... නදී..”අමරාගේ උස් හඬින් බියපත් නදී වහ වහා කඳුළු පිසගත්තාය.උදාසන කෑම මේසයේ දී ඇගේ ශෝකාකූල වත දුටු අතුල පුදුමයට පත් විය. ආගන්තුක සත්කාරයෙහි නිරත වූ අමරා සිය මිනිබිරියගේ වෙනසක් දැක ගන්නට සමත් නොවූවාය. ඇය වෙතින් මුහුණ සඟවාගන්නට නදී නිරතුරුව වගබලාගත්තාය.සරදම් බසක් කියන්නට පවා අතුලට සිත් නොදුන්නේය. නදී මෙන්ම ගීත් ද ශෝකයෙන් පසුවන බව වටහාගත් ඔහු නිවෙසින් පිටවූයේ ඒ මන්දැයි යළි යළි සිතමිනි.“සුදු ආච්චි.. මං සැලොන් එකට ගිහිල්ල එන්නං”නදී දැනුම් දුන්නේ සූදානම් වී මිදුලට ද බැසීමෙන් පසුවය. ආලින්දයෙහි වාඩිවී සිටි ගීත් පිටුපා යන යුවතිය දෙස බැලුවේය. දිගු කලිසමකින් ද ටීෂර්ටයකින් ද සැරසී සිටින නදී නෙත පිනවන සොඳුරු දසුනක් විය. එහෙත් ඔහුගේ සිත කීරිගැසී ගියේය. ඇය එවන් ඇඳුම් අඳිනු ඇතැයි ඔහු නොසිතුවේය.“කෝ මේ ළමයා?”අමරා එබිකම් කළේ විමතියෙන් දෑස දල්වා ගනිමිනි.“ගියායි කියාගත නොහැකිව ගීත් යළි පොත වෙත මුහුණ ඔබාගත්තේය.“චාපා නම් කොච්චරවත් සැලොන් එකට දුවනව තමා. ඒ වුණාට නදී කවදාවත් යන්නෑනෙ..යි කොඳුරමින් අමරා නිහඬ තරුණයා දෙස බැලුවාය. ඔහු සමඟ කතාකිරීමෙන් පලක් නැතැයි අවබෝධ කරගත් ඇය නිවෙස තුළට වැදුණේ සුසුමක් ද හෙළමිනි.“අ‍ෙන් මන්දා ගිය තැනකින් ඉක්මනට ආවොත් හොඳයි.. අපේ පුතා වැඩ ඇරිල ආවොත් මං මොනව කියන්නද? චාපා තනියම එහෙ මෙහෙ ගියාට නදී කවදාවත් ඔහොම යන්නෙ නෑනෙ..”ඇගේ වදන් ගීත්ගේ දෙකනේ හැපෙයි. ඔහු පොත පහත හෙළුවේය. නදී කොතැනක ගියේ දැයි කුහුලක් ද බියක් ද ඔහු තුළ උපන්නේය.“ඇයි මං ඩයරිය පිච්චුවේ? මට ඕන වුණේ අපි අතරෙ සිද්ද වෙච්ච හැමදෙයක්ම ඉවරයි කියල පෙන්නන්න.. ඒත් මං ඒ කරපු වැඩෙන් නදීගෙ හිත හුඟක් රිදුණ..යි සිතූ ඔහු රිදුම් දෙන නළල අතකින් පිරිමැද්දේ ය.දිවා ආහාරය සඳහා වේලාව ළංව තිබුණ ද අමරා ගෙමිදුලේ සක්මන් කළේ මිනිබිරිය පිළිබඳව තැවෙමිනි.“අර ළමයට බඩගිනි ද දන්නෑ..යි සිතුව ද ඇය ඔහුට කෑමට ඇරයුම් නොකළාය.“අතුල එනකම් ඒ ළමය කෑම කන එකක් නෑ.. නදී දකිනකම් මටත් වතුර උගුරක්වත් පෙවෙන්නෑනෙ..”අන්තිමේදී මධ්‍යහ්නය ඉක්ම යද්දී නදී ආපසු පැමිණියාය.ඇය වෙත හෙළූ පළමු බැල්මෙන්ම අමරා කොතෙක් කැලඹුණේ ද කිවහොත් “අනේ දෙයියනේයි කෑගෑවාය. නොසන්සුන් වූ ගීත් පොත පුටුව මත දමා ගේට්ටුව වෙත දිව ආවේය.“චුට්ටක් පරක්කු වුණා තමා. කලින් එපොයින්ට්මන්ට් එකක් දාගත්තෙත් නෑනෙ... සැලොන්වල හරියට සෙනඟ සුදු ආච්චි... කෙල්ලො විතරක් නෙමේ.. අපේ අම්මලගෙ සුදු ආච්චිලගෙ වයසෙ අයත් ඉන්නවා...”සැහැල්ලුවෙන් සිනාසෙන යුවතිය වෙත යොමු වූ සිවු නෙත විමතියෙන් ද ශෝකයෙන් ද දුර්වර්ණ විය.“මොකක්ද මේ කරල තියෙන අපරාදෙ..?”අමරා වේගයෙන් හුස්ම ඉහළ පහළ හෙළුවාය.“මොකක්ද?”කිසිත් නොවැටහෙන දැරියක මෙන් නදී අවිහිංසක බැල්මක් හෙළුවාය.“ඇයි කො‍ණ්ඩෙ කැපුවෙ?” ගීත්ට අසන්නට උවමනා කළ ප්‍රශ්නය අමරා ඇසුවේ මහ හඬිනි.යුවතියගේ දිගු කෙස් කළඹ දෙවුර තෙක් කෙටිවන සේ කපා දමා තිබිණ. කොතෙකුත් ඇගේ නිතඹේ නැළවුණු කොණ්ඩා කරල සිහි කළ ගීත් වේදනාවෙන් මිරිකුණේය. ඇය නාගරික යුවතියක බව ඔහු වෙතින් වසන් කළේ ඒ දිගු වරලසයි.“මොකද මේ..? බය වෙලා වගේ ..? හරි වැඩක්නෙ.. මම කැපුවෙ මගෙ කොණ්ඩේ..”අමරාගේ සුරත නදීගේ කම්මුලක් මත පතිත විය.“ආයි..යි වේදනාවෙන් කෑ ගෑ යුවතිය රවා බැලුවාය.“ඇයි මට ගහන්නෙ? මං මොකක්ද කරපු වැරැද්ද?යි ඇය හඬ ගා ඇසුවේ රිදුම් දෙන කම්මුල අතකින් වසා ගනිමිනි.ලබන සතියේ තව කොටසක්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=as1407138</link>
    <topic>ඩුප්ලිකේට් රන්ජා බලා ඔරිජිනල් දුල් ද බලන්න</topic>
    <author>අරුණි මුතුමලී</author>
    <content>ඩුප්ලිකේට් රන්ජා බලා ඔරිජිනල් දුල් ද බලන්නඑංගලන්තයේ ලීඩ්ස්හි ක්‍රිකට් උණුසුම මෙරට ක්‍රීඩා ලෝලී නිවෙස් පුරා විහිදී තිබුණේ එංගලන්තයේදී එංගලන්ත පිල පරාජය කිරීමේ ඓතිහාසික අවස්ථාව ශ්‍රී ලංකා පිලට ලැබේවා යන පැතුමත් සමඟය. කෙතරම් වැදගත් වැඩසටහනක් මැද දී වුව ද වෙළෙඳ දැන්වීම් ප්‍රචාරය කිරීමේ ක්‍රියාවලියට රූපවාහිනිය ඇබ්බැහි වීමත් සමඟ එම යන්ත්‍රය තැනූ පුද්ගලයාට වඩා දුරස්ථ පාලකය තැනූ පුද්ගලයාට පින් දෙමින් වෙනත් නාලිකාවලට මාරු කිරීම පුරුද්දක්ව ඇති නිසා, තරගය අතරේදී ද වරින් වර චැනල් මාරු කිරීම සිදු වූයේ නිසඟයෙනි. මෙසේ එක් නාලිකාවක් අසු වූ විට එහි දෙමළ චිත්‍රපටයක් විකාශය විය.ඒ දෙස ද මොහොතක් බලා සිටීමට සිතුණේ එය මීට පෙර දැක පුරුදු දර්ශනවලින් සමන්විත වී තිබූ නිසාය.කිරි අප්පට බල්ලො පැනපි! මේ පෙන්නන්නේ ඊයේ පෙරේදා අප බැලූ ‘රන්ජා’ චිත්‍රපටයේම දෙමළ කතාවය. දැන් ක්‍රිකට් උණුසුමට වඩා රන්ජාගේ කතාව දෙමළ බසින් පෙන්වීම පිළිබඳ වාදයේ උණුසුම වැඩි වූ තරම්ය. සෑම බෝලයක් අවසානයේ වෙළෙද දැන්වීමක් තිබුණත් නැතත් මේ කතාව බැලීමට අපට අවශ්‍ය විය. අවසන් බෝලයට පෙර බෝලයේදී විකට්ටුවක් දවා ගැනීමට හැකි වූ නිසා ඒ ඓතිහාසික ජයග්‍රහණය ශ්‍රී ලංකාවට හිමි වූයේ ක්‍රිකට් ක්‍රීඩාවේ මහ ගෙදර පිලට අපේ කොල්ලන්ගේ තරම සැක හැර දක්වමිනි. එහෙත් ‘රන්ජා’ හා ‘දූල්’ අතරින් සැබෑ වීරයා කවුද යන්න පිළිබඳ ඇති වූ සැකය ඒ මොහොතේ අවසන් වූයේ නැත.සිංහල උප සිරැසි සහිත ‘දූල්’ චිත්‍රපටයේ ඩීවීඩී පටයක් ගෙන බැලූ විට සිංහල සිනමාව ගැන සිංහලයකු ලෙස මට ඇති වූයේසැබෑ අනුකම්පාවකි. ඒ දූල් මහානර්ඝ කෘතියක් නිසා නොව අපට හරියට කොපියක්වත් කරගන්නට නොහැකි වීම නිසාය.මේ රටේ සිනමා ඉතිහාසය පුරා දෙමළ චිත්‍රපට ඒ අයුරින් ම සිංහල නළු නිළියන්,දෙබස් යොදා සිංහල ප්‍රේක්ෂකයාට ඉදිරිපත් කළ බව රහසක් නොවේ. මෑත ඉතිහාසයේ යසපාලිත නානායක්කාර අධ්‍යක්ෂවරයාගෙන් පසු ඒ ප්‍රවණතාව යහමින් ඉදිරියට ගෙන යාමට සමත් වූවකු සිටියාද යන්න සැකයකි. රන්ජා නරඹා දූල් චිත්‍රපටය පිළිබඳ තොරතුරු සොයා ගත් පසු ඒ අදහස තවත් තහවුරු විය. ඒ තොරතුරු සන්සන්දනය කිරීම මෙහිදී වැදගත් වේ.‘රන්ජා’ අධ්‍යක්ෂණය, තිර රචනය, කතාව හා දෙබස් සුදේෂ් වසන්ත පීරිස්, නිෂ්පාදනය සුනිල් ටී. ප්‍රනාන්දු, රන්ජාගේ චරිතයරංජන් රාමනායක, ප්‍රධාන නිළි (විහඟි) - හිමාලි සිරිවර්ධන, රංජාගේ මිතුරා-ටෙනිසන් කුරේ, ඇමති- ශ්‍රීමාල් වෙඩිසිංහ, පොලිස් නිලධාරියා - රොජර් සෙනෙවිරත්න, පාතාල රැජින(ස්වර්ණක්කා)- පියුමිබොතේජු, ස්වර්ණක්කාගේ මල්ලි (කළුවිජේ) -වසන්ත කුමාරවිල, නිරූපිකාව (ටානියා)- නිපුනි විල්සන්, නිළිය - සුමනා ගෝමස්, නිෂ්පාදිත වර්ෂය 2013/10/19, ප්‍රදර්ශනය 2014/05/28.‘දූල්’ දෙමළ චිත්‍රපටය අධ්‍යක්ෂණය - ධාරණි, නිෂ්පාදනය- ඒ. එම්. රත්නම්, සංගීතය- විද්‍යාසාගර්, ප්‍රධාන නළු (ආරුමුගම්) -වික්‍රම්, ප්‍රධාන නිළි (ඊස්වරී) - ජ්‍යෝතිකා, ආරුමුගම්ගේ මිතුරා ( නාරායන්ස්වාමි)- විවේක්, ඇමති- සසාජි සින්ඩේ, පොලිස් නිලධාරියා- මනොජ් කේ ජායන්, පාතාල රැජින (සොර්ණා)- තෙලංගනා සකුන්තලා, සොර්ණාගේ මල්ලි(ආදි) - පසුපති, නිරූපිකාව (ස්වප්නා)- රීමා සෙන්, නිෂ්පාදිත වර්ෂය - 2003/01/10. වියදම ඉන්දියන් රුපියල් කෝටි 7යි.කතා සාරය- ගමේ පිහිටි කර්මාන්ත ශාලාවකින් පිටවන විස ද්‍රව්‍ය නිසා පානීය ජලප්‍රශ්නයක් මතුවේ. මේ පළිබඳ ගම්මුන් එකතු වී ගනනා තීරණයකට අනුව ගමේ ශක්තිමත් තරුණයකු හා උගත් තරුණියක ඇගේ ආච්චී ද සමඟ ගමෙන් තේරී පත්වුණු ඇමතිවරයාගේ සහයෙන් මේ ප්‍රශ්නය විසඳා ගැනීම සඳහා නගරෙට යවයි. තරුණයාට වශීවන නිරූපිකාව මුණ ගැසෙන්නේ එහිදීය. තරුණයාගේ මිතුරකුගේ නිවසේ නවාතැන්ගෙන ඇමතිවරයාට මේ ප්‍රශ්නය ඉදිරිපත් කරන අතර ගමේ තරුණයා පාතාල රැජිනගේ මල්ලීගේ දාමරික කම්වලට විරුද්ධ වීම නිසා ගැටුමක් ඇති වේ. අවසානයේ මේ පාතල කල්ලි ඇමතිවරයා සමඟ සම්බන්ධ බව දැන ගැනීමත් සමඟ තරුණයා ඇමතිවරයාට විරුද්ධ වෙයි. මේ නිසා තරුණයා මරා දැමීමට උත්සහ කළද එය ව්‍යර්ථ වන අතර වඩා ශක්තිමත්ව නැඟී සිටින තරුණයා පාතාලයත්, ඒ හා සම්බන්ධව අසාධාරණකම් කරන ඇමතිවරයාත් සමාජයෙන් තුරන් කිරීමට කටයුතු කරන අතර එයට අවංක පොලිස් නිලධාරියාගේ ද සහය ලැබෙන්නේ දහසක් බාධක මැදය.මේ සියලු දර්ශන එක ලෙසම දෙබස් ද ඇතුළුව චිත්‍රපට දෙකේම දැක ගත හැකි වුව ද දූල්හි අවසානය ප්‍රේක්ෂකයාට වීරයා කෙරෙහි මහත් ගෞරවයක් ඇති වන පරිදි නිම වන අතර රන්ජා නිම වන්නේ ගමේ තරුණිය හා නගරේ තරුණිය අතරින් කවුරුන් තොරා ගන්න දැයි හරි අදහසක් නැතිව දෙදෙනා සමඟම ගීයක් ගයමින් එන රංජාගේ දර්ශනයකිනි. වානිජමය සිනමාවක අත්‍යවශ්‍ය අංගයක් වන්නේ වීරයා අභියෝගය ජය ගෙන ප්‍රශ්න විසඳීම මෙන්ම අවංක ප්‍රේමවන්තයකුද වීමයි.එහෙත් තරුණියන් පිළබඳ ප්‍රශ්නය නිසා රන්ජාට කතාවේ ප්‍රධාන ගැටලුව වූ ගමේ කර්මාන්ත ශාලාව නිසා ඇති වූ ප්‍රශ්නය අමතක වූවා සේය. එයින් ප්‍රේක්ෂකයාට මෙතෙක් වීරයා කෙරෙහි ඇති විශ්වාසය බිඳීයයි. මෙසේ සිදු වූයේ චිත්‍රපටය නිම කිරීම පිළිබඳව දැක්වූ නොසැලකිලිමත්බව නිසා යන්න පැහැදිලිය. අඩුම තරමේ තමන් පරිවර්තනය කර ගත් චිත්‍රපටයේ අවසානය තෙක් කල්පනාවෙන් බැලුවානම් මේ සුළු දර්ශන කීපය එක් කර අවසානයක් සහිත කතාවක් ඉදිරිපත් කිරීමට අවස්ථාව ඕනෑතරම් තිබිණි. එහෙත් ගමේ ගැටලුව නොවිසඳීම නිසා මෙහි රංජා ලෙස රඟපාන රංජන් රාමනායක ප්‍රවීණ නළුවාටද ඔහු නිරතවන දේශපාලන භූමිකාවට ද සිදුව ඇත්තේ අසාධාරණයකි. එසේ වුවත් කිව යුතු වැදගත් කරුණක් ඇත. එනම් දෙමළ චිත්‍රපටයේ පාතාල නායිකාව වන සොර්ණාට වඩා අපේ ස්වර්ණක්කාගේ චරිත නිරූපණය හොඳ බවයි.පියුමි බොතේජු තෙලිඟු නිළයක වූ තෙලංගනා ඉදිරිපත් කළාට වඩා වෙනස් ආකාරයකින් තම නිරූපණය කර ඇත්තේ විභාග කොපි කිරීමේ දී වැඩි ලකුණු ලබා ගැනීමට සමත්වන්නෙකු ලෙසය. ඇයටම ආවේනික හැසිරීම් රටාවක් ඇය තම භූමිකාව ගොඩ නැඟීමට උපයෝගී කරගෙන ඇත. ඇමතිවරයාගේ, පොලිස් නිලධාරියාගේ හා කළු විජේ ගේ චරිත නිරූපනයේ දීද ඒ නළු නිළියන් ස්වාධීනව එවැනිම උත්සාහයක නිරත වූ බව යන්තමින් හැඟේ. එහෙත් ආරුමුගම්ගේ මිතුරා මෙන් නගරයට ගොස් යම් රැකියාවක නිරතවනමුත් නෝන්ජල් ගති ඇති පුද්ගලයා මෙන් නොව රන්ජාගේ මිතුරා එලොවටත් මෙලොවටත් නැති ඕපපාතිකයකු බවට පත්කිරීම අපේ මිනිසුන්ට කරන නිගාවකි.එසේම ත්‍රීරෝද රථ රියැදුරා ආරුමුගම්ලා සමඟ කතා බහේ යෙදෙන්නේ සාමාන්‍ය පරිදි වුවත් රන්ජාට හමුවන ත්‍රීරෝදරථ රියදුරා ඔවුන්ට සලකන්නේ පහත් අයුරිනි. එය අපේ ගැමියන්ට මෙන්ම ත්‍රීරෝද රථකරුවන්ගේ වෘත්තිය ස්වභාවයට නිගාවකි. හරි විදිහට නම් දෙමළ චිත්‍රපටයේ පෙන්විය යුතු දර්ශනයක් වූ මාධ්‍යවෙදියාගේ අත කපා ඒ කොටස ඔසවා පෙන්වීම දූල් හි අප නැරඹු ඩීවීඩී පටයේ නොතිබුණත් රන්ජා හි පෙන්වීම ජුගුප්සාජනක බවින් යුතුය. දෙබස්, දර්ශන ආදි සියල්ල හැම අතින්ම පාහේ සමාන වුවද මෙවැනි වෙනස්කම් එක් කළේ අපේ සමාජය පිළිබඳ වැරදි අවබෝධයක් සාමාන්‍යකරණය කිරීමට ගත් උත්සාහයක් ලෙස දැයි වරෙක සිතේ.එසේම දූල් හි ඊටම ආවේනික වූ සංගීතයක් තිබුණද රන්ජා උත්සහ කරන්නේ අපේ පැරණි ජනප්‍රිය චිත්‍රපට ගීතවලින් ගොඩ යෑමටය.අනෙක් කාරණය නම් මේ චිත්‍රපටය පිළිබඳ එහි නිෂ්පාදක සුනිල් ටී. ප්‍රනාන්දු මහතා සරසවියට පවසා තිබුණු කරුණුය. ඔහු දේශීය සිනමාව වෙනුවෙන් නොකඩවා කෘති 55ක් නිෂ්පාදනය කරමින් කළ මහඟු සේවය පිළිබඳ අපේ නොවක් ස්තුතිය පළ කිරීම පළමුව අවශ්‍යය. එහෙත් 2003 දෙම බසින් නිර්මානය වූ මේ කෘතිය එලෙසින්ම සිංහලයට හරවා 2013 නිපදවනවිට කිසිසේත් නොතිබුණු රතු පස්වල ප්‍රශ්නය මෙයට ඈඳාගෙන ප්‍රචාරක කටයුතු කිරීම එවැනි පරිනත නිෂ්පාදකයකු ගෙන්අපට බලාපොරොත්තු විය හැකි ක්‍රියාවක් නොවේ. ඔහු එම සම්මුඛ සාකච්ජාවේදි පවසන්නේ මෙරට ප්‍රේක්ෂකයන්ගේ අවශ්‍යතාව හඳුනාගෙන ඒ අනුව චිත්‍රපටයක ප්‍රචාරක කටයුතු කිරීමට සමත් අයකු බවයි.දෙමළ ප්‍රේක්ෂකයන් පවා මේ චිත්‍රපටය පොරකකා නැරඹූ බවත්, රංජන් රාමනායක මහතාටවත් ඉඳගැනමට පුටුවක් නැතිවන තරමට සෙනඟ සිටි බව තවත් පුවත්පතක සදහන් වුවද මා රංජා බැලීමට ලිබර්ටි සිනමා හලට ගිය විට මාත් සමඟ ඕ.ඩී.සී ප්‍රේක්ෂකයන් සිටියේ පස්දෙනෙකි. රංජා රූගත කරන කාලයේ කිසිසේත්ම නොතිබුණු සංවේදී ප්‍රශ්නයක් තමන්ගේ ප්‍රචාරක කටයුතු සඳහා යොදාගෙන, ඒ නිසා චිත්‍රපටය තහනම් කිරිමට යනවා යැයි කියමින් ප්‍රේක්ෂකයා මුලා කිරීම මෙවැනි නිෂ්පාදකයකුට කෙතරම් සෑහේද යන්න අපට ගැටලුවකි. ඒ නිසාම රැඟුම් පාලක මණ්ඩලයේ සභාපති දිවයින පුවත්පතේ ප්‍රධාන කර්තෘ ගාමිණී සුමනසේකර මහතාගෙන් මේ පිළිබද විමසන්නට සිත් විය. “මේ චිත්‍රපටය නරඹද්දී දෙමළ අනුකරණයක් බව චිත්‍රපට ගැන උනන්දු වන ඕනෑම කෙනකුට හඳුනා ගන්න පුළුවන්. ඒ වගේම ප්‍රේක්ෂක මතය ගොඩ නැඟුණා මෙය දූල් චිත්‍රපටය සිහිගන්වන බවට.රැඟුම්පාලක මණ්ඩලයට මෙය කොපියක් ද නැද්ද යන්න අදාළ වන්නේ නැහැ. අපෙන් ඉල්ලා ‍තිබුණේ මෙය වර්ගීකරණය කර දෙනලෙස පමණයි. ඒ නිසා වානිජ චිත්‍රපටයක් ලෙස සිමාවකින් තොරව නැරඹීමට අප අනුමැතිය දුන්නා. එහි දී අප සොයා බලන්නේ මේ මඟින් ජාතික, ආගමික, සංස්කෘතික හා දේශපාලනික වශයෙන් ගැටුම්කාරී තත්ත්වයක් මේ චිත්‍රපටය නිසාඇති වනවාද යන්නයි. ඒ වගේම අසැබි වචන යොදා ගැනීමත් මිනිසුන්ගේ පහත් හැඟීම් ඇවිස්සෙන ආකාරයේ දේවල් තිබේද යන්නත් අප නිරීක්ෂණය කරනවා. මේ චිත්‍රපටයේ වුණත් සමහර ජුගුප්සා ජනක දෙපිට කැපෙන වචන තිර රචනයේදක්නට ලැබුණා. එයින් තිර රචකයාගේ, අධ්‍යක්ෂවරයාගේ ප්‍රශ්නය තමයි පේන්නේ. එවැනි ඇතැම් ග්‍රාම්‍ය දේ තිබුණත් අප ඒවා නොසලකා හරිමින් මෙයට අවසරය දුන්නේ මෙවැනි චිත්‍රපටයක් තහනම් කිරීමට උත්සහ කිරීමෙන් අනවශ්‍ය වටිනාකමක් එයට ලබා දිය යුතු නැතැයි සිතූ නිසයි.”“එහෙත් මෙය අපට ඉදිරිපත් කරන විට කිසිසේත්ම මේ නිර්මාණය රතුපස්වල ප්‍රශ්නයට සම්බන්ධයක් තිබෙන බව කීවේ නැහැ. නමුත් තම නිර්මාණයට සම්බන්ධයක් නැති කාරණයකින් අනවශ්‍ය ප්‍රචාරයක් ලබා ගැනීම සටන් පාඨ ඉදිරිපත් කරමින් දේශපාලන මුහුණුවරක් ගැනීමට යෑම අප නතර කළා.”“මේ වගේ ඉන්දියාවේ කබල් දමළ චිත්‍රපට අනුකරණය කිරීමෙන් තමන්ගේ වියදමේ ජාම බේරගන්න පුළුවන් වුණත් කර්මාන්තයට නම් කිසිම වැදගැම්මක් නෑ. ජයවිලාල් විලේගොඩ මහත්මයා වරක් කීවා දෙමළ නළුනිළියන්ට සිංහල ඇඳුම්, දෙබස් දුන් පමණින් චිත්‍රපටය සිංහල වන්නේ නෑ කියලා. ඒ වගේම මටත් කියන්න තියෙන්නේ කසිකබල් දෙමළ චිත්‍රපට කොපි කළ පමණින් ඒවා සිංහල ප්‍රේක්ෂකයන් බාර ගන්නේ නෑ කියන එකයි.”ඔහු පැවසූ එම කාරණය රන්ජා පිළිබඳ වෙබ් අඩවිවල පළ වී ඇති ප්‍රතිචාරවලින්ම අපට සනාථ විය. මේ ලිපියේ අරමුණ රංජාට පහර ගැසීම හෝ අනවශ්‍ය ප්‍රචාරයක් ලබා දීම නොවේ. අපේ සිනමා ප්‍රේක්ෂකයන් මේ ලෙස අපහසුවට පත් නොකරන නිර්මාණ බිහිවේවාය යන සුපහන් පැතුම වෙනුවෙනි.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=as1407139</link>
    <topic>නෙළුම්විල</topic>
    <author/>
    <content>නෙළුම්විලවේගයෙන් දුවගෙන ආ ඔහු අද්දන දුම්රියේ පා පුවරුවට නැග ගත්තේ ය. ඊට ඔබ්බෙන් මිතුරු පිරිස අතර සිටි මම ඔහුට ඇතුළට ඒමට ඉඩ සලසා දීමි.අප අතරින් රිංගා අත් බෑගය බිම තැබූ හේ නැමීගෙන ම හති අරින්නට වූයේ ය.විනාඩි කිහිපයක් නොසැලීම හති හළ’ මුත් හතිය නො නැවතුණේ ය‍. හති හඬට සෙසු මගීහු ද හැරී බැලූහ.තරුණයකු මෙන් දිව ආ ඔහු මැදි වයසේ පසුවන්නකු බව මට පෙනුණේ මෙවිට ය.ආගන්තුකයා මදෙස බැලුවේ ය.‘කිලෝ මීටර් දෙකයි දිව්වෙ. ඌරෙකුට වගේ හැති! ඉස්සර නං මෙහෙම නෑ. කොච්චර දිව්ව මිනිහෙක් ද මං? මොනව වුණා ද මන්ද?” හති ලන මුවින් එවදන් පිට වූයේ කඩින්කඩ ය.ටිකකින් හතිය අකා - මකා විය.“හරිද?”“හරි!” ආගන්තුකයාට යාන්තම් හිනාවක් ගියේ ය.ඒ හිනාව දැක මට ඉස්පාසුවක් දැනිණ.“පුදුම වැඩේ කියන්නෙ, මට කොහොමවත් නින්ද යන්නෑනෙ. දැං අවුරුදු දෙකක් තිස්සෙ මං බුදියන් නෑ” ඔහු වහා මාතෘකාව වෙනස් කළේ ය.එබසින් පුදුමයට පත් අපි උනුන් මුහුණු බැලීමු.“බේතක් ගත්තෙ නැද්ද?” මට ඇසිණ.“යාළුවො මාව විශේෂඥයො ළඟටත් එක්ක ගියා‍. අන්තිමේදී මට දුන්නෙ අලින්ට දෙන බේත්. ඒව බීපුහම ඇඟට සත පහක පණක් නෑ. මාව අබලං වුණේ ඕවයිං තමයි.”ඒ කතාවෙන් පසු ආගන්තුකයාගේ තත්වය පිළිබඳව යම් අවබෝධයක් ලත් මා මිතුරෝ එන පොට හරි නොයන බව දැනීදෝ කර ඇරියහ. එහෙත් මට නම් ඔහු කෙරෙන් මිදීමට නොසිතිණ.ආගන්තුක තෙමේ යළිත් මාතෘකාව වෙනස් කළේ ය.තමා සති අන්තයේ වත්ත - පිටියත්, ගේ ‍- දොරත් සුද්ද - බුද්ද කර මදුරුවන් බෝවීමේ ඉඩ - කඩ නැති කළ’ මුත් අද උදේ කුස්සියේ පිඟන් රාක්කය අස්සේ මදුරුවන් කිහිප දෙනකු සිටිනු දුටු බව ඔහු කීවේ ය.“අපි කොච්චර මහන්සිවෙලා මදුරුවො නැති කෙරුවත් කොහෙං හරි මදුරුවො බෝවෙනව. ඒකට අපිට දඩ ගහල හරි යනවද? අපි උං ඇති කෙරුව යැ? ඉස්සර රටේ තිබුණු කඩදාසි බෑග්. යෝගට්ටෙක තිබුණොත් කඩදාසි රවුමකනෙ‍. දැං හැම එකටම ප්ලාස්ටික්. රටම විස වෙලා. ඕව හැමතැනම දාල. වතුර රැඳිල මදුරුවො බෝවෙනව. කවුද ප්ලාස්ටික් කවර හැදුවෙ? කවුද ගෙන්නුවෙ? අපි යැ?”එකෙණෙහි ම මාතෘකාව යළි වෙනස් විය.“අද තරුණ පරපුරට හැඟීම් නෑ. මිනිස්සුන්ට ආදරේ නෑ. ඒ මොකද? කියවන්නෑ. ඉස්සර අපි කියෙව්ව. ගෙදරට බඩු ඔතාගෙන ආපු පත්තර කොළ ටික එකතු කරල ගත්තම පුංචි පුස්තකාලයක් හැදුණා. ඒව කියෝල තමයි අපි දැනුම දියුණු කර ගත්තෙ. මිනිස්සු එක්ක ජීවත්වෙල තමයි අපි මනුස්සකම ඉගෙන ගත්තෙ?”මට ඔහු කෙරේ පැහැදීමක් ඇති විය‍.“දැං බලන්ඩ අපේ කෙල්ලො - කොල්ලො දිහෑ. උං සේරම වයරිං කරල. කන්දෙකෙන් වයර් එල්ලෙනව. ෆෝන් එකයි, ටැබ් එකයි අත් දෙකේ. මිනිහෙකුගෙ මූණ බලල හිනාවෙන්නෙ නෑ‍. අරකයි, මේකයි ඔබ - ඔබ ඉන්නව!”මා මිතුරෝ මුව වසාගෙන හිනාවෙන්නට වූහ.“අද ඉන්න වැඩි දෙනා ගොළුවො. එදා මං ඕං කෝච්චියෙ කුරුණෑගල් යනව. මං ඉස්සරහ යස ඉලන්දාරියෙක් ඉන්නව. වයරිං කරල! අතේ ටැබ් එක. ඇඟිල්ල එහාට අරිනව, මෙහාට අරිනව ඉවරයක් නෑ. මං මිනිහත් එක්ක ටිකක් කතා කරන්ඩ බැලුව. බැලින්නං මිනිහ ගොළුවෙක්නෙ. මාත්තෙක්ක කතා කෙරුව ගොළු බාසාවෙන්නෙ. මාත් ඉතිං ගොළු බාසාවෙන් ම කතා කෙරුව. මිනිහ ඇත්තටම ගොළු ද කියල බලාගන්ඩ ඕනෑ හින්ද මං කුරුණෑගලින් බහින්නෙ නැතුව මිනිහත්තෙක්ක දිගටම ගියා. ඕං අනුරාධපුරේදි මිනිහ බැස්ස. මාත් බැස්ස. මාත්තෙක්ක මෙච්චරවෙලා ගොළු බාසාවෙං කතා කර කර ආපු එකා මෙන්න බොලේ යාළුවෙකුට කෝල් කරල කියනව “මචං මං ආව. හෙල්මට්ටෙකකුත් අරගෙන බයික්කෙකේ වරෙං” කියල. වෙච්ච දේ මට හිතාගන්ඩ බැරුව ගියා!”මට බකස් ගා හිනා ගියේ ය. ඔහු ද උස් හඬින් හිනා වුණේ ය.ඒ සමඟම ඔහු කියන්නට වූයේ හිතවතකු ගේ මඟුල් ගෙයක් ගැන ය.“මං එහෙ ගිහිං දවස් හතරක් තිස්සෙ කරන්ඩ පුළුවන් සේරම වැඩ කරල දුන්න. ගෙවල් දොරවල් පිරිසිදු කෙරුව. වත්ත පිටිය සුද්ද කෙරුව. පොල් ටික කඩා ගන්ඩ විදිහක් නෑ කිව්වම ඒකත් කරල දුන්න. වළං පිඟං හේදුව. හට් - බට් ගැහුව. රැයක් දවාලක් නැතුව කරන්ඩ පුළුවං හැම දෙයක් ම කරල දුන්න. වෙඩින් එකදා තමයි මට ඉස්පාසුවක් ලැබුණේ. එදා මං ටිකක් රහට කන්ඩ ඕනෑ කියල හිතල පොඩි ෂොට් එකක් අරං පැත්තකට වෙලා හිටිය. එහෙම ඉද්දි මට ඇහෙනව ටයි - බයි දාගෙන ආපු අපේ සමහර යාළුවො කියන කතා.“අර බලහල්ලකො අරූ මෙතන බීල, වණ කරනවනෙ. හරි නෑ නේද මචං වැඩේ?” මට දුක ගෙදර මිනිස්සුත් ඒ බහට ම හැරිච්ච එක ගැන. ටයි පටිය ගහං ඇවිත් රුපියල් දාහ දික්කරපු එකයි ලොකු! දවස් හතරක් තිස්සෙ මං කරපු උදව් කැලේ! කමක් නෑ කියල මං ඔහෙ ඉඳල ඉතුරු ෂොට් එකත් දාගෙන කෑම කන්ඩ ගියා. අරුං කජු ටිකයි, මස් ටිකයි, කට්ලට් ටිකයි සේරම කාල! මං ඔය ඉතුරු වෙච්ච දෙයක් කාල වතුර ටිකක් බිව්ව. ඔන්න අපිට වෙන දේ!”මට ඒ කතාවෙන් මැවුණේ හිත හොඳ මිනිහෙකි, එහෙත් මට යමක් හිතන්නට ඉඩ නොදී ඔහු තවත් මාතෘකාවකට බැස්සේ ය.“මං කාලයක් මාරක ළි‍ඳේ මෝටර් බයිසිකල් පැද්දනෙ. ඒක හෙන ත්‍රිල් ජීවිතේ. දවසක් මීගමු පැත්තෙ පදිද්දි බයිසිකලේ වළෙන් පැනල උඩින් ම කැරකිල ගිහිං වැටුණෙ නැතෑ! හොඳ වෙලාවට මාව වැටුණෙ වැල්ලට, එතෙන්දි තමයි මට පොලිසියෙ ලොකු මහත්තේක් අඳුර ගන්ඩ ලැබුණෙ. මං එයා ගැන හාර - හාර විස්තර අහනකොට එයාට තරහ ගිහිං “තමා කවුද මගෙන් ඕව හාර හාර අහන්ඩ?” කියල සැර කෙරුව. මං කිව්ව ‘සර්’ මං මනුස්සයන්ට ආදරෙයි. ඒකයි අහන්නෙ” කියල. එදා ඉඳං අපි දෙන්න හොඳ යාළුවො.”ඒ කතාවෙන් මගේ මිතුරන් පැහැදෙන හැටි මට පෙනිණ.ආගන්තුකයා තවත් කතාවක් ඇද ගත්තේ ය.“මගෙ හොඳ තරුණ කාලෙ ගත කෙරුවෙ යහපත් සමාජයක් හදන උදාර චේතනාවෙන්‍. අපේ කට්ටියෙ කාටත් තිබුණෙ ඒ උදාර චේතනාවම තමයි. ඒ හැඟීමෙන් මත් වෙච්චහම කන්ඩ බොන්ඩ ඕනෑ නෑ. කෑන්වස් සපත්තු දෙක පිටින් ම ගස් නැගල බැනර් දානව. රැස්වීම් සංවිධානය කරනව. පෙළපාළි යනව. පොදු වැඩ කරනව. එදා එහෙම කරපු අපි කට්ටිය අද කෝ? හුඟ දෙනෙක් සීතල කාමරවල ටයි - බයි දාගෙන ලොකු ලොක්කො වෙලා කාටදෝ වැඩ කරනව. මං තනිවෙලා! ඇයි එහෙම වුණේ? මට මේ ගැ කතා ‍කරන්ඩ ඕනෑ. ඒත් කතා කරන්ඩ කවුරුවත් නෑ. කා එක්කද කතා කරන්නෙ? උං වෙනස් වෙලානෙ. මං පහුගිය කාලෙම කල්පනා කළේ ඕක ගැන තමයි. කල්පනා කරගෙන, කල්පනා කරගෙන කල්පනා කරගෙන යනකොට මේ බොලේ මට නින්ද යන්නෑ. ඕකයි වුණේ?”රෝග නිදානය එළියට පැන්නේ ය. අපේ නෙතු පුදුමයෙන් මහත් විය. වටිනා ජීවිතයක් අපතේ ගිය හැටි අපට වැටහිණ.ඔහු දිගින් දිගටම කතා ‍කෙළේ ය. එහෙත් ඒවා දරා ගැනීමට අපට ශක්තියක් නොවීය.මට ඔහු කෙරෙහි මහා දයානුකම්පාවක් ඇති විය. මම ඔහු දෙස බලාගෙන ම සිටියෙමි.“මට ඔයත් එක්ක කතා කරන්ඩ ආසයි. අපි කතා කර කර යංද?”දුම්රියෙන් බසින විට ඔහු මට සමීපව යෝජනා කළේ ය.“මට ආසයි ඔයාට කන් දෙන්ඩ. අපි වෙලාවක දිගටම කතා කරමු. දැං අපි වෙන්වෙමු” මම ඔහු ගෙන් සමුගෙන බසයක එල්‍ලුණෙමි.මා නැඟුණ බසය වාහන තදබදයේ හිරවිය. මම පාපුවරුවේ එල්ලී සිටියෙමි.ඔහු මවෙත දිව ආවේ ය.“මං ආසයි ඔයත් එක්ක කතා කරන්ඩ. ඒකනෙ මං මෙච්චර වෙලා කතා කෙරුවෙ” ඔහු කීවේ ය.  නිට්ටඹුවේ ජයන්ත ජයසේකර මහතා විසින් යොමු කරන ලද ලිපියක් ඇසුරිනි.  පෞද්ගලික අංශයේ ඉහළ රැකියාවක නිරත ව සිටින පියෙක්මි.මගේ දරුවන්ට සියලු යුතුකම් ඉටු කොට හමාරය.එහෙයින් රටේ ආර්ථික ප්‍රශ්න ඇති වෙනත් දරුවන් දෙදෙනකුට උදවු කිරීමට කැමැත්තෙන් සිටිමි.මා උදවු කිරීමට කැමැත්තෙන් සිටින එක දරුවකු සිසුවකු විය යුතු අතර දෙවැන්නී සිසුවියක විය යුතු ය.සිසුවා උසස් පෙළ විද්‍යා අංශයෙන් හදාරා විශ්ව විද්‍යාලයට නොතේරුණු අයකු විය යුතුය. ආර්ථික දුෂ්කරතා ඇති, කොළඹින් පිට පවුලක දක්ෂයකු විය යුතු ය. ඔහු රැකියාවකට පුරුදු කොට ඔහු ගේ අනාගතය යහපත් කිරීමට කැමැත්තෙන් සිටිමි.සිසුවිය උසස් පෙළ විද්‍යාව හෝ වාණිජ අංශයෙන් අධ්‍යාපනය ලැබ විශ්ව විද්‍යාලයට නොතේරුණ කොළඹින් පිට තැනැත්තියක් විය යුතු ය. වැඩිදුර අධ්‍යාපනය දෙනු පිණිස ඇය පෞද්ගලික විශ්ව විද්‍යාලයකට ඇතුළු කොට පියකු මෙන් සියලු වියදම් දැරීමට කැමැත්තෙමි.මේ දෙදෙනා ම සිය ආර්ථික තත්වයන් සනාථ කැරෙන ග්‍රාමසේවා සහතික ඉදිරිපත් කළ යුතු ය.  අනන්‍යතාව සඟවා සිටීමට කැමැති සිළුමිණ පාඨකයකු විසින් යොමු කරන ලද ලිපියක් ඇසුරිනි.සටහනමේ සඳහා ඉදිරිපත් වීමට සුදුසුකම් ඇති අයට තම ඉල්ලීම් ‘පිය සෙනෙහස, නෙළුම් විල, ලේක් හවුස්, කොළඹ 10.’ යන ලිපිනයට යොමු කළ හැකි ය. ඉල්ලීම් ලිපි සියල්ල අදාළ පරිත්‍යාගශීලියා වෙත ලබා දෙනු ඇත.නෙළුම්විල සිළුමිණලේක්හවුස් කොළඹ 10.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=as14071310</link>
    <topic>සුමාන දෙකෙන් දෙකට ලේ දන් දෙන හාමුදුරුවෝ</topic>
    <author>සුනිල් දයා අල්විස්</author>
    <content>සුමාන දෙකෙන් දෙකට ලේ දන් දෙන හාමුදුරුවෝ“මම ලේ දෙන්න ගියා”“මම ලේ බැංකුවට ලේ දන් දුන්නා” අපේ රටේ රුධිර පරිත්‍යාගශීලීන් කියන්නේ එසේ ය. කවුරුත් ලේ බැංකුව යයි හඳුන්වන ආයතනයේ වර්තමාන නාමය වන්නේ ජාතික රුධිර පාරවිලයන සේවාව ය. මේ ලේ බැංකුවට වාර්ෂිකව රුධිර ඒකක 3,50,000 ක් ඉක්මවූ ප්‍රමාණයක් රුධිර දායකයන් ගෙන් රුධිරය ලැබේ. මෙපමණ වූ රුධිරය ප්‍රමාණයක් දන් දෙන්නට නැතිනම් ලේ බැංකුවට පරිත්‍යාග කරන්නට අපේ ජනතාව ඉදිරිපත් වී කටයුතු කරන්නේ ස්වෙච්ඡාවෙන්මය.ලෝකයේ රටවල් අතරින් අපේ ජාතික රුධිර පාරවිලයන සේවාව ඉතා හොඳින් පවත්වාගෙන යන සේවාවක් ලෙස සම්මානයට ද පාත්‍ර වී තිබේ. මේ ලේ බැංකුවට වසර ගණනාවක් තිස්සේ රුධිරය ලබාදෙන පරිත්‍යාගශීලීන්ගේ කතාවයි මේ.දර­ණා­ගම සුම­න­ර­තන හිමිඇස් ඉස්මස් ලේ දන් දෙන මිනිසුන් අද සමාජයේ නැතැයි විටෙක ඔබ සිතන්නට පුළුවන්. ඒ රටේ බොහෝ ව්‍යසනයන් දකින විටය. එහෙත් උඩුයටිකුරු වූ මේ සමාජයේ වුවද මිනිසුන් වෙනුවෙන් බොහෝ දෙනෙක් තම සිරුරේ රුධිරය සහ රුධිර පට්ටිකා කිසිඳු ලෝබකමකින් තොරව පරිත්‍යාග කිරීමට පෙලඹෙති.ලේ දන්දීමේ කඳවුරකදී විශේෂ උත්සව සහ පින්කම් අවස්ථාවලදී රුධිරය පරිත්‍යාග කිරීමට ද බොහෝ දෙනා ඉදිරිපත් වෙති. එසේ ම මුල් වරට රුධිර පරිත්‍යාගයෙන් පසු අඛණ්ඩව රුධිරය රුධිර පට්ටිකා සහ රෝගියකුට රුධිරය ලබාදීමට පෙර සිදු කෙරෙන සැසඳුම් පරීක්ෂණයට සුදුසු රුධිරය ඇති හඳුනාගත් විශේෂිත වූ රුධිරදායකයන් කිහිප දෙනෙක් ද නාරාහේන්පිට ජාතික රුධිර මධ්‍යස්ථානය හා නිරන්තරයෙන් සම්බන්ධව සිටිති.මොවුන් කිසිඳු මුදලක් හෝ ලාභ ප්‍රයෝජනයකින් තොරව තම රුධිර හා රුධිර පට්ටිකා පරිත්‍යාගයන් පිළිබඳව කියන කතා හරිම අපූරුය. බොහෝ වාර ගණනක් තිස්සේ රුධිර පරිත්‍යාගයේ යෙදෙන කිහිප දෙනකුගේ අදහස්වලට සවන් දෙමු.“කෙනෙකුගේ ජීවිතයක් බේරා ගැනීමට රුධිරය දීමෙන් ලබන්නේ ලොකු තෘප්තියක්. සතුටක්. රුධිරය ලබා දෙන හැම වාරයක් පාසාම මම හිතන්නේ තව කෙනකුගේ ජීවිතයක් ජීවත් කරන්නට මම කරන රුධිර පරිත්‍යාගය ප්‍රයෝජනයක් වේවා යන ප්‍රාර්ථනයයි. එසේ කියන්නේ විසිතුන් වසරක් තිස්සේ රුධිරය පරිත්‍යාග කරන ලද කේ. රම්‍ය අතුල විජේසේකරයි. අතුල තම පියාගේ උපන් දිනය යෙදී තිබුණ ජනවාරි 2 වැනිදා ඔහු රුධිරය පරිත්‍යාග කළ පළමු දිනයයි. ඒ එක්දහස් නවසිය අසූඑක වර්ෂයයි.“මම එදා රුධිරය දෙන්න ගියේ හමුදා රෝහලටයි. එතැනින් මාව ආපසු හරවා එව්වා කොළඹ මහ රෝහලේ මධ්‍යම ලේ බැංකුව වෙත. එදා මුල් වරට මගේ රුධිර පරිත්‍යාගයෙන් පස්සේ මම මාස තුනෙන් තුනට රුධිරය පරිත්‍යාග කළා. මාස තුනකට වරක් වෙනුවට රුධිර පරිත්‍යාගශීලීන්ගේ මාස හතරකට වරක් රුධිරය ලබා ගැනීම වඩාත් සුදුසු ක්‍රමය ලෙස වැඩ පිළිවෙළක් ක්‍රියාත්මක වීම නිසා මාස තුනකට වරක් වෙනුවට මාස හතරකට වරක් බැගින් මම ජාතික රුධිර මධ්‍යස්ථානයට ගොස් වාර 62 ක් ලේ දුන්නා. ඉන් පසුව 2008 ජනවාරි 2 වැනිදා සිට මම සෑම සති දෙකකට වරක් ජාතික රුධිර මධ්‍යස්ථානයේදී රුධිරය හා සමාන ලෙසින් අසරණ රෝගීන්ට අවශ්‍ය වන රුධිර පට්ටිකා වාර 140 කට වැඩි ප්‍රමාණයක් මේ වන විට පරිත්‍යාග කරලා තියෙනවා”.කේ. රම්‍ය අතුල විජේ­සේ­කර55 වියෙහි පසුවන අතුල තිදරු පියෙකි. ඔහු වාරිමාර්ග දෙපාර්තමේන්තුවේ ඉංජිනේරු සහකාර ලෙස සේවය කරයි. නාලන්දා විද්‍යාලයේ ද ආදි සිසුවෙකි. “දවස් දාහතරෙන් දාහතරට මගේ ඇ‍ඟේ රුධිර පට්ටිකා ලබා දුන්නා කියා මගේ ඇඟට දෙයියන්ගෙ පිහිටෙන් කිසිම අමාරුවක් නැහැ. මගේ ඇ‍ඟේ ලේ පිරිසිදුයි. සීනි, කොලෙස්ටරෝල් නැහැ. මගේ රුධිරය ලබාදෙන සෑම වාරයකදීම මම හිතන්නේ මේ මම කරන්නේ මිනිස් ජීවිතයක් වෙනුවෙන් කරන උදව්වක් හැටියට. ජාතික රුධිර මධ්‍යස්ථානයේ රුධිර සේවය සමඟ මම නිතරම සම්බන්ධ නිසා මගේ ලොකුම ආසාව හා බලාපොරොත්තුවක් තියෙනවා රුධිර පරිත්‍යාගයට මිනිස්සු තව තවත් යොමු කරවන්න. මේකට ලේ බැංකුවේ ගීතය ලෙස හැඳින්වෙන ‘රුධිර පූජා ජිව පූජා’ ලෙස තියෙන තේමා ගීතය මේ රටේ මිලියන ගණනින් භාවිතයට ගැනෙන ජංගම දුරකථන ජාලයේ ‘රිගින් ටෝන්’ එකකට යොදා භාවිත කරන්න යයි මා ඉල්ලා සිටිනවා”.ලෝබකමින් තොරව මිනිසුන්ට උදව් කිරීමට අවංක සිතින් උනන්දුවෙන් හා කැපවීමකින් ක්‍රියා කරන උපුල් ගමගේ තවත් දිරිමත් රුධිර පරිත්‍යාගශීලියෙක්. 1992 ජනවාරි 20 වැනිදා රුධිර පරිත්‍යාගයට පළමුවරට යොමුවීමෙන් පසු වසර 2007 දක්වා වාර පනහක් අසරණ රෝගීන් වෙනුවෙන් රුධිරය ලබාදුන් ඔහු 2007 වසරේ සිට පසුගිය ජූලි 11 වැනිදා දක්වා රුධිර පට්ටිකා අනූවාරයක් පරිත්‍යාග කර ඇත. මොහු ජීවිතයේ මුල් වරට රුධිර පරිත්‍යාගයට යොමු වී ඇත්තේ තම මිතුරෙකුගේ පියෙකුට රුධිර පරිත්‍යාගයක් සිදු කිරීමෙනි. එදා රුධිරය දන් දීමෙන් හිතට ඇතිකර ගත් චිත්ත ධෛර්යය අධිෂ්ඨානය අද ඔහු දින දාහතරකට වරක් ලබාදෙන රුධිර පට්ටිකා පරිත්‍යාගයට රුකුලක් වී ඇත.නිතිපතා පන්සිල් සමාදන්ව බණ භාවනාවල නිරතව දැහැමි දිවි පෙවතකට යොමු වී සිටින උපුල් මස් මාළු නොකන සෑම පෝය දිනයකටම සම්පූර්ණ දවසක් සිල් සමාදන් වන අයෙක්. ඔහු හතළිස් දෙහැවිරිදි වියෙහි පසුවන උපුල් තමාගේම ව්‍යාපාරයක් පවත්වාගෙන යයි. කොතරම් වැඩ තිබුණත් සෑම දවස් දාහතරකට වරක් ඔහු රුධිර පට්ටිකා ලබා දීමට අමතක නොකරයි. දාන පාරමිතාව සිහිපත් කරගෙන මම මේ පරිත්‍යාගය කරන්නෙ. රෝගී ජීවිතයකට ප්‍රයෝජනවත් උපකාරයක් කියල හිතනකොට හිතට දැනෙන්නෙ ලොකුම සතුටක් සැනසිල්ලක්. උපුල් තම පරිත්‍යාගශීලී ක්‍රියාව දෙස බලන්නේ එලෙසිනි.රුධිරය පරිත්‍යාග කිරීම මඟින් රුධිර දායකයාට ලැබෙන හිතේ සතුට ඔහුගේ මානසික සෞඛ්‍ය නැංවීමට ද ප්‍රබල අනුබලයක් ලබා දෙයි. පාණදුර වෑකඩ පදිංචි පනස්නව හැවිරිදි කේ. ටී. කල්දේරා ජාතික රුධිර මධ්‍යස්ථානයට විශේෂ වූ රුධිරදායකයෙකි. ඔහු සතු රුධිරයේ ඇති විශේෂ ද්‍රාවණය වෙනත් රුධිර හා ගැළපීමට සුදුසු සැසඳුම් පරීක්ෂණ සඳහා යොදා ගැනීමට හැකියාව ජාතික රුධිර මධ්‍යස්ථාන හඳුනාගෙන තිබේ. කල්දේරා වැනි එම සුවිශේෂී රුධිරය සහිත පරිත්‍යාගශීලීන් ඔහු සමඟ හඳුනාගෙන සිටින්නේ දොළොස් දෙනෙක් පමණකි. මේ අයගෙන් ජාතික රුධිර මධ්‍යස්ථානය මාස හතරකට වරක් මේ විශේෂ රුධිර වර්ගය ලබා ගනී.උපුල් ගමගේකේ. ටී. කල්දේරමෙහිදී තවත් විශේෂත්වයක් වන්නේ ජාතික රුධිර මධ්‍යස්ථානයට මේ ලේ වර්ගය අවශ්‍ය වූ විට කල්දේරාට දන්වා ඔහුගේ නිවසටම ගොස් රුධිරය ලබා ගැනීමට පියවර ගැනීමය. පනස් වතාවකදී පමණ රුධිරය පරිත්‍යාග කර ඇති කල්දේරා ඊට අමතරව මේ වන විට තිස්අට වාරයක් තම රුධිරයේ සුවිශේෂී රුධිර වර්ගයන් සඳහා ද පරිත්‍යාග කිරීම් සිදු කර තිබේ.ලක්සල ආයතනයේ සේවය කර විශ්‍රාම ලබා සිටින කල්දේරා සිය මුල්ම රුධිර පරිත්‍යාගය සිදුකර ඇත්තේ 1972 වෑකඩ පන්සලේ ලොකු හාමුදුරුවන් අසනීප වූ අවස්ථාවකදීය. 2006 වර්ෂයේදී ඔහු වකුගඩු රෝගියකු වෙනුවෙන් තම වකුගඩුවක් ද පරිත්‍යාග කර තිබේ. තම දියණිය පුතා ද ජාතික රුධිර මධ්‍යස්ථානයට විශේෂ වර්ගයේ රුධිරය සකස් කිරීමේ අවශ්‍ය රුධිර දායකයන් ලෙස හඳුනාගෙන සිටින දෙදෙනෙකු බව කල්දේරා පවසයි.තම බිරියත් දහඅට වතාවක්ම රුධිරය පරිත්‍යාග කිරීමට යොමුකර ඇති කල්දේරා පවුල් හැමෝම රුධිර දායකයන් ලෙස යොමුකළ සුවිශේෂී පුද්ගලයෙක්.ලේ දන්දීමේ කඳවුරු 65 ක් මේ වන විට ඔහු සංවිධානය කොට පවත්වා තිබේ. පසුගිය මැයි 27 වැනිදා පාණදුරේ වැවවිල මුස්ලිම් පල්ලියේදී සංවිධානය කළ ලේ දන්දීමේ කඳවුර මෙතෙක් පැවැත්වූ ලේ දන්දීමේ කඳවුරුවලින් තම මතකයෙන් බැහැර නොයන කඳවුරක් බව කල්දේරා පවසයි. සාමාන්‍යයෙන් මුස්ලිම්වරුන් ලේ දන් දෙන්නේ නැතැයි යන සමාජයේ පවතින මතය දුරලමින් එදා මුස්ලිම්වරුන් බොහෝ දෙනෙක් ලේ දන්දීමේ කඳවුර සාර්ථක කර ගැනීමට ලේ දන් දුන් බව ඔහු පවසයි. ලේ දන්දීමට ජාති ආගම් බේද බලපාන්නේ නැත. එමෙන්ම කුමන ජාතියක අයෙකුගේ ඇ‍ඟේ වුවද දුවන ලේවලට වර්ගවාද බලපාන්නේ ද නැත.රුධිර පරිත්‍යාගශීලීන් අතර උනන්දුවෙන් සිය රුධිරය පරිත්‍යාග කරමින් මේ වන විට රුධිර පට්ටිකා දින දාහතරකට වරක් පරිත්‍යාග කරන භික්ෂුන් වහන්සේ නමක් ද මේ අතර කැපී පෙනේ. ආඬිඅම්බලම සරණතිස්සගම ශ්‍රී ජයරාජාගම විහාරාධිපති දරණාගම සුමනරතන හිමියෝ අවුරුදු දහඅටක් තිස්සේ රුධිරය පරිත්‍යාග කරති. මේ වන විට උන්වහන්සේ වසර දෙකක කාලයක් තිස්සේ සෑම දින දාහතරකට වරක් රුධිර පට්ටිකා පරිත්‍යාග කිරීමට ජාතික රුධිර මධ්‍යස්ථානයට වැඩම කරති.“මගේ ශරීරයෙන් රුධිර පට්ටිකා සඳහා රුධිරය පරිත්‍යාග කරලා පන්සලට වැඩම කළාට පස්සේ ඊළඟා වාරය එළැඹෙන දවස් දාහතර ගතවන තුරු මම හැමදාම දින ගණන් කරමින් ඉන්නේ ලොකු උනන්දුවකින්. මට නියමිත දිනයට මම අනිවාර්යයෙන්ම ඇවිත් මගේ රුධිර පට්ටිකා ලබා දෙනවා. ඒ උතුම් දානය මම ලබාදීලා මම ලොකු හිතේ සතුටක් ලබනවා. කවුරුහරි අසරණ රෝගියකුට මගේ රුධිර පට්ටිකා ලැබිල ඔහු සුවපත් වේවායි මම ප්‍රාර්ථනා කරනවා.”සුමනරතන හිමියන් තම ප්‍රථම රුධිර පරිත්‍යාගය සිදුකර ඇත්තේ කෑගල්ල හරිගල ඉද්දමල්පාන විහාරස්ථානයේදීය. මේ වන විට උන්වහන්සේ රුධිරය සහ රුධිර පට්ටිකා පරිත්‍යාගය හැටහත් වාරයක් සිදුකර ඇත. අසරණ රෝගියකුගේ ජීවිතයක් රැකගන්නයි රුධිරය දෙන්නෙ. ඒක ලොකු පින්කමක්. මනුස්ස ජීවතයක් බේරා දෙන්න රුධිරය අවශ්‍ය වෙලාවක ඒ රුධිරය මිස ආගම, ජාතිය ගැන නොවෙයි බලන්න ඕනෙ මනුස්සකම ගැනයි. ලේවලට ජාති ආගම් කුලමල බේදයක් නැහැ. ලේ බිඳක් දීම හරි ලොකු දාන පාරමිතාවක්. සසර ගමන කෙටි කරගන්න මට පුළුවන් තාක්කල් මම මගේ රුධිරය ලබා දෙනවා.සුමනරතන හිමියන් පවසන්නේ දැඩි අදිටනකින්. මේ රුධිර පරිත්‍යාගශීලින් වූ මේ හැමෝම අද මෙන්ම හෙටත් මේ පින්කමට දායක වෙමින් කරනු ලබන්නේ මහඟු පුණ්‍යකර්මයකි.සුනිල් දයා අල්විස්ඡායාරූප - රුවන් සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=av1407132</link>
    <topic>මම මගේ විශ්වාසය අතහැරියේ නැහැ</topic>
    <author>ටානියා මෝසස්</author>
    <content>මම මගේ විශ්වාසය අතහැරියේ නැහැ‘දෙරණ ඩ්‍රීම් ස්ටාර්’ එම්. ජී. ධනුෂ්කදෙරණ සිහින තරු මාවතේ පස් වන අදියරේදී දිදුලන තරු අතර සුපිරි තරුව ලෙස අභිසෙස් ලැබීමේ වාසනාව මෙවර හිමි වුයේ ඒම්. ජී ධනුෂ්කටය. ඩිජිටල් කරණයට හසුවු නූතන ලාංකේය සංගිතයට පෑයු 'ඇනලොග් තරුව' ලෙස රසික රසිකාවියන්ගේ ඉමහත් ආදරය දිනා ගත් එම්. ජී. සිහින තරු මාවතේ සැබෑ වු ඔහුගේ සොඳුරු සිහිනය ගැන අප හා දොඩමළු වන්නට එකතු වුණා.ඔබට එම්. ජී කියන්නද ධනුෂ්ක කියන්නද?ඒම්. ජී කියන්න. මේ තරගයෙන් මට ලැබුණු උතුම් ම දේ තමයි මේ නම. ගායකයෙකුට ලේසියෙන් මතක හිටින ඉක්මනින් ජනප්‍රිය වෙන්න පුළුවන් නමක් ලැබෙන්නේ ඉතාම කලාතුරකින්. ඒ නිසා මම හිතනවා මේ තමයි මට ගැළපෙනම නම කියලා.සිහින තරු මාවතේ 'සුපිරි තරුව' වීම ගැන ඔබේ හැඟීම?වචනයෙන් විස්තර කළ නොහැකි වීශාල සතුටක් දැනෙනවා. වසර හතරක් මුළුල්ලේ මම දැකපූ හිනය මේ වසරේ සැබැවක් වුණා. ඒත් මෙය මගේ තනි ජයග්‍රහණයක් නෙමෙයි. මගේ අම්මා තාත්තා බාප්පා ඇතුළු පවුලේ සැමගෙන් ලැබුණු සහයෝගය , විශේෂයෙන්ම ඇඹිලිපිටිය ජනතාවගේ හා මුළු ලංකාවේම මං වෙනුවෙන් එකතු වුණු හැම දෙනාගේම ශක්තිය හා ආශිර්වාදයේ ජයග්‍රහණයක් යන්නයි මගේ හැඟීම. හැම තරඟයකටම වඩා මට මිනිස්සු අතරට යන්න දක්ෂතාව වාසනාව ඩ්‍රීම් ස්ටාර් ඔස්සේ ලැබුණා.ඩ්‍රීම් ස්ටාර් කිරුළ ඔබට හිමි වේවී යැයි සිතුවද?මෙවර තරගයට සහභාගී වීමේදි මගේ අරමුණ වුණේ අවසන් දොළහ. නමුත් අවසන් තුන්දෙනා තේරූ පසු මම ඩ්‍රීම් ස්ටාර් වෙයි කියලා විශ්වාසයක් තිබුණා. අවසන් තිදෙනාගෙන් තෙවැනි ස්ථානය තෝරා ගනිද්දි ඒ මම වෙයිද ? එහෙම වුණොත් මෙච්චර කල් වෙච්ච මහන්සිය බලාපොරොත්තු සියල්ල බිඳ වැටේවී නේද යන චකිතයකුත් තිබුණා. ඒත් විශ්වාසය අත ඇරියේ නැහැ.මේ තරඟාවලිය පුරාවට ඔබටම ආවේණික වූ සැලසුම් රටාවක් තිබුණා ?මින් පෙර 'දෙරණ ඩ්‍රීම් ස්ටාර්' තරඟ හතරක් මම නියෝජනය කරලා තිබුණත් ඉන් එකකින්වත් අවසන් වටයට එන්න හැකි වුණේ නැහැ. ඉතින් ‍මෙවර තරගයේදී මා ගැනම ස්වයං අධ්‍යයනයක යෙදෙන ගමන්ම පසු ගිය තරග හතරේදිම එකිනෙකා තරඟ කරන විදිහේ සිට මයික් එක අසුරුවන අයුරු පවා අධ්‍යයනයක යෙදුණා.තරඟය පුරා ගායනා කළ ගීත අතුරෙන් වැඩිම ප්‍රතිචාර ලැබුණු ගීතය කුමක්ද?'හිස් ටින් එකක්'. ඕනෑම කෙනෙකුට එක වගේ රස විඳින්න පුළුවන් ගීතයක් නිසා මගේ ගීත අතරින් බොහෝ දෙනෙකුගේ අවධානය සොරා ගත් ගීතය බවට මේ ගීය පත් වුණා.ඔබට අභියෝගයක් වේවී යැයි සිතුණු තරග කරුවෙක් හෝ තරගකාරියක් සිටියාද?අභියෝගයක් තිබුණේ නැහැ. මොකද ඩ්‍රිම් ස්ටාර් තරඟයේ සිටි හැමෝටම ඔවුනොවුන්ට ආවේණික විවිධ ආර තිබුණා. හැමෝම තමන්ගේ ගීතය තුළ යම් වෙනසක් කරමින් ප්‍රෙක්ෂකයා පිනවීමටයි උත්සහ කළේ. හැමෝම එකිනෙකාට වෙනස් වුණු නිසා කවුරුත් කාටවත් අභියෝගයක් වුණේ නැහැ.ලැබුණු තෑගී බෝග වලින් එම්.ජී මොනවද කරන්න හිතන් ඉන්නේ?මට ලැබුණු ජීප් එකෙන් මගේ අම්මවයි තාත්තවයි කොහේ හරි එක්කරගෙන යන්න ලොකු ආසාවක් තියෙනවා. දෙමාව්පියන්ව සතුටින් තියන්නත් ඕනේ. සංගීතය ගැන වැඩිදුර හදාරන්න වගේම සංගීතයට ළැදි පිරිසට පුළුවන් මට්ටමින් උදව් කරන ගමන් මුළු ලාංකේය ජනතාවගෙන් මට ලැබුණු මේ ආදරය පොඩ්ඩක්වත් අඩු කර ගන්නේ නැතුව ඔවුන් වෙනුවෙන් හොඳ නිර්මාණ බිහි කරන්නත් මට ලැබුණු තෑගී උපයෝගි කර ගන්නවා.තරු මාවතට පිවිසෙන බොහෝ තරු කාලයත් සමඟ නිවී යනවා. ඔබත් එහෙම වේවිද?අපේ රටේ වෙන්නේ වැල යන පැත්තට මැස්ස ගහන එකනේ. මම මේ හැම දේම හොඳට තේරුම් අරන් ඉන්නේ. ඉතින් හොඳට සැලසුම් කරලා හරි වෙලාවට හරිම දේ හරිම තැනට දෙන්න තමයි මම හිතන් ඉන්නේ.කේමදාස මාස්ටර් කෙනෙක් වෙන්න හැමෝටම බැරි වුණත් අමරණීය නිර්මාණ ජනතාවට දීමයි මගේ අරමුණ.ඔබේ සිහින තරු මාවතේ හැරවුම් ලක්ෂ්‍යයක් තිබුණා?එක්තරා තරඟ වටයකදි නදික ගුරුගේ මහත්මයා මට කියනවා “ධනුෂ්ක ඔයාට ගැළපෙන්නේ ශාස්ත්‍රීය වත් සරල ශාස්ත්‍රීය ගීතවත් නෙමෙයි. ඔයා යන්න ඕනේ වෙනස්ම රටාවකට” කියලා. එදා ඔහු කියු දේ අනුගමනය කරමින් ඉන් පසු ගායනා කළ හැම ගිතයකටම වැඩිම ප්‍රේක්ෂක මනාප දිනා ගැනිමට මට හැකි වෙනවා. එය තමයි මගේ දෙරණ ඩ්‍රීම් ස්ටාර් ගමන් මගේ හැරවුම් ලක්ෂ්‍යය.ඔබත් එක නාළිකාවකට කොටු වේවිද?නැහැ. එහෙම වෙන්නෑ. දෙරණින් මට හැමෝවම හඳුන්වලා දුන්නා. ඉදිරියේදී මම දෙරණ 'ඩ්‍රීම් ස්ටාර්' ආපු තරුවක් කියන නම රැදෙන්න දෙයක් කරනවා.එම්. ජී ගේ ඉදිරි ගමන කොහොම වේවිද?මේ වැඩ කටයුතු ඉවර වුණාම නිදහසේ ටිකක් ඇවිදින්නත් ලංකාව වටේ ඉන්න මගේ රසික රසිකාවන් හැකි පමණින් හමු වී ඔවුන්ට මගේ ස්තූතිය පිරිනමන්නත් දෙරණ වෙනුවෙන් යම් දෙයක් ඉදිරියේදි කරන්නත් හිතන් ඉන්නවා.ටානියා මෝසස්ඡායාරූප - තුසිත කුමාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=av1407133</link>
    <topic>චැලෙන්ජ් එකක් කිව්වහම මාර 'කික්' එකක් දැනෙන්නේ</topic>
    <author>ටානියා මෝසස්</author>
    <content>චැලෙන්ජ් එකක් කිව්වහම මාර 'කික්' එකක් දැනෙන්නේ - ලෝචනා ඉමාෂිඇය ඉන්න තැනක නම් පාළුවක් කාන්සියක් අහලකවත් නැහැ.. ඒ ඉතින් ඇගේ තොරතෝංචියක් නැති කියවිල්ල නිසා. හැබෑට කවුද ඇය? මේ තවත් එක් ටෙලි සිත්තමක චරිතයක් නම් නොවෙයි. අපේ කටකාර හැඩකාර රංගන ශිල්පිනි ලෝචනා ඉමාෂි සමඟයි මේ අද අපේ කතා බහ...කොයි වෙලේ බැලුවත් ලෝචනා හරිම බිසි නේ ?එහෙම ලොකුවට නෑ...ටිකක් විතර. ෂූටිං නිසා එකම තැන රැඳෙන්න වෙන්නෙත් නැහැ.. ඒත් මගේ පවුලේ කට්ටිය හා යාළුවෝ එක්ක විනෝද වෙන්න කොහොම හරි වෙලාව වෙන් කර ගන්නවා.ඇයි මේ කටකාර, විසේකාර චරිතම රඟපාන්නම තෝර ගන්නේ ?අපෝ මට අහිංසක චරිත කරන්නත් පුළුවන්. ඒත් ඉතින් හැමෝම හිතන් ඉන්නේ විසේකාර චරිත විතරයි මට ගැළපෙන්නේ කියලනේ. මම අහිංසක අඬන සීන් කරලා තියෙනවා නමුත් මං හිතන්නේ මිනිස්සු ගොඩක් කැමැති අඬන සීන් බලන්න නෙමෙයි වගේ. ඒකනේ මගේ විසේකාර චරිත වලට හොඳ ප්‍රතිචාර ලැබෙන්නේ.දැන් ඉන්න ජනප්‍රිය නිළියෝ බහුතරයක් රඟපාන්න තුන් හිතකවත් තිබුණේ නෑ ලු. ඔබත් එහෙමද ?මම ළමා නිවේදිකාවක් විදිහට නේ ආවේ. පුංචි කාලෙත් ටෙලි නාට්‍ය වලට නම් හිටියා. හැබැයි කැමැත්ත තිබුණේ නිවේදනයට. ඒත් නිළියක් වුණා. වෙලාව වෙන්න ඇති..නේද?ලෝචනා අභියෝග භාර ගන්නත් හරිම කැමැතියි වගේ ?ඔව් ඔව් ඔව්... හරිම කැමැතියි. වයසේ වැරැද්ද ද මන්දා චැලෙන්ජ් එකක් කිව්වහම මාර කික් එකක් දැනෙන්නේ.ඔය තොරතෝංචියක් නැති කච කචේ අඩු කරගන්න කියලා කවුරුත්ම කියලා නැද්ද?ගොඩක් අය නම් කියනවා. ගෙදරින් තමයි හැමවෙලේම කියන්නේ. හැබැයි ඒ අතරේ මගේ තොරතෝංචියක් නැති කියවිල්ලට කැමැති අයත් ඉන්නවා.එහෙනම් ඒ ලෝචනාගේ පෙම්වතා වෙන්නැති ?ඔන්න ඇහුවා වැරැදි ප්‍රශ්නයක්. දැන් මට පෙම්වතෙක් නැහැනේ.. අපේ වේලාවල් වල ප්‍රශ්නයක් නිසා ඒක නැවතුණා.ලෝචනා හරිම පණ්ඩිතයි කියලත් කියනවා ?ලෝචනාට පිස්සු කියලා කියනවා මිසක් පණ්ඩිතයි කියලා නම් කවුරුත් කියලා නෑ.කන්නයි ෂොපිං කරන්නයි තියෙනවා නම් ඒ තරම් දෙයක් නෑ ලූ නේද ?හේ හේ.. එහෙම දෙයක් නම් තියෙනවා. හැබැයි මම පෙරේතයෙක් වගේ කන්නේ නෑ අනේ. අලුත් අලුත් කෑම ජාති ට්‍රයි කරලා බලන්න ආසයි.ලෝචනා අද ගැන මිසක් ආයේ හෙටක් ගැන හිතන්නේම නෑ නේද?ඒ ප්‍රශ්නේ භාගයක් හරි ඉතුරු භාගේ වැරැදියිනේ. මං අද සතුටින් ඉන්නවා හෙට ගැන ලොකු බලාපොරොත්තු තියා ගන්නේ නැහැ. අරමුණු තිබුණත් එන විදිහට මගේ වැඩ ටික කර ගෙන ඉන්නවා.ඒ නිසාද විවාහයටත් හැමදාම බාලගිරි දෝෂේ ?ඒක නම් බාලගිරියාගෙන්මයි අහන්න ඕනේ.ටානියා මෝසස්ඡායාරූප - ගයාන් පුෂ්පිකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=av1407134</link>
    <topic>පිහි ඇනුමකින් විඳ දරාගත් පරාජය</topic>
    <author>කුමාර සිරිවර්ධන</author>
    <content>පිහි ඇනුමකින් විඳ දරාගත් පරාජයආසියාකරයේ රටවල ක්‍රිකට් උන්මාදයක් පැවතුණ ද යුරෝපයේ හා ලතින් ඇමෙරිකාවේ, අරාබිකරයේ සහ අප්‍රිකාවේ බොහෝ රටවලත් පවතින්නේ පාපන්දු උන්මාදය. සිවු වසරකට වතාවක් එය දෙගුණ තෙගුණ වන්නේ පාපන්දු ලෝක කුසලාන තරගාවලිය පැවැත්වෙන අවදියේදීය.මේ වන විට එම උන්මාදයේ උච්චතම අවස්ථාව එළඹ තිබෙන්නේ අද (13) එහි අවසන් තරගය පැවැත්වීමට නියමිත හෙයිනි. සඳුදා හිමිදිරිය වන විට ඉදිරි වසර හතර සඳහා ලොව පාපන්දු ශූරයන් කවුරුන්ද යන්න ශ්‍රී ලාංකේය ක්‍රීඩා ලෝලීන්ට දැනගන්නට ලැබෙනු ඇත.මෙවර පාපන්දු ලෝක කුසලාන තරගාවලිය විවිධ සිදුවීම් රැසකින් සමන්විත වූයේය. බ්‍රසීල ජනතාව තරගාවලිය එරට පැවැත්වීම පිළිබඳ දැඩි විරෝධය පළ කළ ද කිසිදු බාධාවකින් තොරව සියලු තරග පැවැත්විණි. ක්‍රීඩා පිටියේ දී ඇතිවූ සිද්ධීන්ට අමතරව පිටියෙන් පිටත ද බොහෝ සිදුවීම් වාර්තා වූයේය. අප පසුගිය සතියේ සටහන් කළේ එංගලන්තය මුල් වටයේදීම තරගාවලියෙන් ඉවත්වීම දරාගත නොහැකිව එංගලන්ත ක්‍රීඩා ලෝලියකු සිය රටේම ක්‍රීඩා ලෝලියකුගේ කන් පෙත්ත වෙන් වන්නටම සැපීම පිළිබඳ සිද්ධියකි.මෙවර තරගාවලියේ දෙවැනි වටයට කොස්ටාරිකා කණ්ඩායම පිවිසියේ තරගාවලි ඉතිහාසයේ පළමු වතාවටය. සිය කණ්ඩායම නෙදර්ලන්තය පරදවා අර්ධ අවසාන වටයට පිවිසෙනු ඇත යන්න එරට ක්‍රීඩා ලෝලීන්ගේ බලාපොරොත්තුව වූයේය. එම බලාපොරොත්තු තව තවත් ඉහළ නංවමින් කොස්ටාරිකා කණ්ඩායම නෙදර්ලන්තය හා තරගවදිමින් නියමිත කාලය නිම කළේ අපරාජිතවය. දෙපිලටම එක ‍ගෝලයක් හෝ ලබා‍ගත නොහැකි වූ බැවින් අතිරේක කාල දෙකක්ම ලබාදීමට විනිසුරුවරුනට සිදුවිය. එම අතිරේක කාලයන්හි ද තරගයේ තීරණයක් ලබා ගත නොහැකි වූ බැවින් දඬුවම් පහර හරහා තරගයේ තීරණයක් ලබාගන්නට විනිසුරුවන්ට සිදුවිය. එහි ප්‍රතිඵලය වූයේ ගෝල 4 -3ක් ලෙස නෙදර්ලන්තය හමුවේ කොස්ටාරිකා පිල පරාජයට පත් වීමයි.බොහෝ අය තරගාවලි ඉතිහාසයේ කොස්ටාරිකා පිල මෙවර ආ දුර ගැන සෑහීමකට පත්වූහ. බොහෝ විට ගැටලුකාරී අර්බුදකාරී තත්ත්වයන් ඇති වන්නේ ලද දෙයින් සතුටු නොවන්නන් නිසාය. කොස්ටාරිකා පිලේ පරාජය පිළිබඳ ක්‍රීඩා ලෝලීන් කඳුළු සලද්දී ඒ කඳුළුවලට රුධිරය මිශ්‍ර වූයේ ලද දෙයින් සතුටට පත්විය නොහැකි ආවේගශීලී ක්‍රීඩාලෝලීන් කිහිප දෙනකු නිසාය.කොස්ටාරිකා - නෙදර්ලන්ත තරගය එරට ක්‍රීඩා ලෝලීන්ට මහත් උත්කර්ෂවත් අවස්ථාවක් වූ අතර රට පුරා දැවැන්ත රූපවාහිනී තිරවලින් තරගය නැරඹීමට බොහෝ ක්‍රීඩා ලෝලීහු තැන් තැන්වලට රැස්වූහ. එරට අගනගරය වූ සැන් ජොසේ හි විශාල රූපවාහිනී තිරයක තරගය සජීවීව පෙන්වූ ස්ථානයට ක්‍රීඩා ‍ලෝලීහු දහස් ගණනින් රුස්ව සිටියහ. එම ස්ථානය හැඳින්වූයේ ‘ප්‍රජාතන්ත්‍රවාදයේ චතුරස්‍රය’ යනුවෙනි. ප්ලාසා ඩිල ඩිමොක්‍රසියා යන නම සහිත එම විශාල ඉඩෙහි රැස්ව තරගය නැරඹූ සියලු දෙනා කම්පනයට පත්වූයේ දඬුවම් පහර හරහා නෙදර්ලන්තය තරග ජය හිමි කරගැනීමත් සමඟිනි. ඒ සමඟම ප්‍රේක්ෂකයන් අතර ඇතිවූයේ ඝෝෂාවකි.කලබලයට පත් ප්‍රේක්ෂක පිරිස් අතරින් ඉදිරියට දිවවිත් බිම ඇද වැටුණු පුද්ගලයකුගේ පිට පෙදෙසේ ඇමිණී තිබුණේ පිහියකි. පිහියා ඇනුම් කෑ තවත් දෙදෙනෙක් එහි තැන් දෙකක බිම ඇද වැටී සිටියහ.සමහර අය පැවසූයේ පරාජය විඳ දරාගත නොහැකි වූ ක්‍රීඩා ලෝලියකු අවට සිටි තිදෙනකුට පිහියෙන් ඇන්නා කියාය. පරාජය විඳගත නොහැකිව දෙපිරිසක් අතර ඇතිවූ ගැටුම්වලින් තිදෙනකු පිහියා ඇනුම් තුවාල ලැබූ බව තවත් අය කියති. පොලිසිය සිද්ධියට සම්බන්ධ අටදෙනකු අත්අඩංගුවට ගෙන ඇති අතර පිහියා ඇනුම් කා බරපතළ තුවාල ලැබූ තිදෙනා මේ වන විට ප්‍රතිකාර ලබමින් සිටිති. මේ වනතුරු ද සිද්ධියේ සුලමුල හෙළිවී නැත.“එක් දඬුවම් පහරකින් සියල්ල වෙනස් වුණා. අපට දුකයි. ඒත් අප නැවත අපේ රටට යන්නේ හිස් කෙළින් තබාගෙන” කොස්ටාරිකා පාපන්දු පිලේ කළමනාකරු ජෝර්ගෙ ලුයිස් පින්තු පැවසුවේය.එහෙත් ක්‍රීඩකයන් ඩාදිය වගුරුවමින් ලබාගන්නා අභිමානයට කැළැල් ඇතිකරන්නේ අමනෝඥ ක්‍රීඩාලෝලීන්ය.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=av1407136</link>
    <topic>‘මා කැමැතිම කාන්තාවෝ’</topic>
    <author>තුෂාරි නේරංජා වික්‍රමසිංහ</author>
    <content>‘මා කැමැතිම කාන්තාවෝ’‘මා කැමැතිම කාන්තාවෝ’ විශේෂාංගයට මෙවර එක්වන්නේ ප්‍රවීණ මාධ්‍යවේදියෙක්, රංගන ශිල්පියෙක්, මෙන්ම වැඩසටහන් නිර්මාණකරුවකු ද වන වසන්ත දුක්ගන්නාරාලයි. වසන්ත ඔහු කැමැතිම කාන්තාවන් පිළිබඳ මතකය අවදි කළ සොඳුරු මොහොතයි මේ.මගේ අම්මා පළිඟු මැණිකේ රත්නායකඅම්මා ගුරුවරියක්. ඇය අද ජීවතුන් අතර නැහැ. ඇගේ මතකය ආදරය තවමත් මා ළඟ සුරැකිව තිබෙනවා. පුතෙක් වුණාම දුවකට වඩා හැමදාමත් අම්මාටයි වැඩිපුරමළැදි. ඊඩිපස් සංකීර්ණය මෙය පසක් කරනවා. මමත් මගේ අම්මත් එක්කමයි හැදුණේ වැඩුණේ. මොකද අප්පච්චි ටිකක් සැරයි. අම්මාගේ ගතිගුණ තමයි මගේ ළඟත් තියෙන්නේ. මට මතකයි ඇය වයලින් වාදනය කරන හැටි. අම්මට ලස්සනට සින්දු කියන්න පුළුවන්. ඇගේ කලා හැකියාවන් තමයි අද මා තුළින් ඉස්මතු වෙන්නේ. මගේ හදවතේ හැමදාමත් ඉහළින්ම රැ‍ඳෙන කාන්තා චරිතය මගේ අම්මායි.මගේ බිරියගේ මව බන්දුවතී පුරවැඩිගේමම විවාහ වුණාට පස්සේ ඇගේ ලොකුම බෑණා වුණේ මමයි. ඇය ඇගේ කුසින් බිහි කරපු දුවට වඩා මට ආදරෙයි. මම කලාකරුවෙක් විදිහට පවුලට එකතු වීම ගැන ඇය හැමදාමත් සතුටු වෙනවා. ඒ වගේම මගේ නැන්දම්මා හරිම සංවේදී චරිතයක්. මගේ මව මා ළඟ නැති වුණත් අද ඇය මට මගේ මව වගේ ලබා දෙන සෙනෙහෙස විශාලයි. ඇය ඉතාම සංවේදී චරිතයක්. පුංචි දෙයකට වුණත් ඇගේ ඇහෙන් කඳුළක් වැටෙන්න මොහොතක් ගත වෙන්නෙ නැහැ. මගේ මවට වගේම මගේ බිරියගේ මවටත් මම හරිම ආදරෙයි.මගේ බිරිය මනෝජා ප්‍රියදර්ශනීමනෝජත් මමත් අපි දෙන්නම රූපයෙන් එක වගේ වුණා. පාට එකම වගේ වුණා. මට ඇයව මුණ ගැහෙන්න මගේ ජීවිතේ අසීරු අවදියක. ආර්ථික අතින් වුණත් හැම පැත්තෙන්ම අසීරු අවදියක. ඒ වෙනකොට මම ජනප්‍රිය පුද්ගලයෙක් නෙමෙයි. ඇය හැම අතින්ම ශක්තිවන්ත ගැහැනියක්. භෞතික දේවල් ගොඩනඟා ගන්න ඇය මට උදව් කළා. දරුවන් හදාගෙන ඒ අයගේ පාසලේ වැඩ කටයුතු සියල්ල ඇය දිරියවන්තව ඉටු කරනවා. දැන් වසර 13 ක්ම ඇය මාත් සමඟ ජීවිතය හැමදේම බෙදා හදා ගන්නවා. පුංචි පුංචි සණ්ඩු සරුවල් අපි අතර ඇතිවුණත් මහා විරසක වීම් මේ වසර 13 පුරාවට අප අතර ඇති වෙලා නැහැ. ඒ අපේ අවබෝධය නිසයි. හැමදාමත් මම ඇයට ආදරෙයි.තෙරේසා මවු තුමියතෙරේසා මවු තුමියගේ ස්වභාවයට හැඩරුවට, ඒ හැමදේම අබිබවා ඇය ලොවට කළ සේවයට මම කැමැතියි. ඇගේ ගතිගුණ ගුණ යහපත්කම් අද සමාජයට ආදර්ශයක් ‍බවයි මගේ හැඟීම. ලොවක් වෙනුවෙන් තම දහදිය, කඳුළු හෙළු ඇයට හැමදාමත් මම කැමැතියි.ප්‍රියංකා චොප්රාමම ඇගේ හැඩරුවට, ඇගේ රංගනයට ආසයි. ඇය හරිම වෙනස් රංගන ශිල්පිනියක්. ඒ වගේම ඇගේ සිතුවිලිත් වෙනස්. ඇය සිනමා නිර්මාණයක රඟන රංගන තුළ පවා නැවුම් වෙනසක් මම දකිනවා.රාණි මුඛර්ජීඇගේ හිනාව, හඬ, රංගනය හැමදාමත් මාව පුදුමයට පත් කරනවා. හරිම ශෘංගාරාත්මක බවක් ඇගෙන් මම දකිනවා. රංගන ශිල්පිනියක් විදිහට ඇගේ ඇති රංග හැකියාව ගැන හැමදාමත් මම පුදුම වෙනවා. ඒ රංගනයන් නරඹන්න හැමදාමත් මම උත්සුක වෙනවා.බ්‍රිතාන්‍ය හිටපු අගමැතිනි මාගරට් තැ‍චර්මම දේශපාලනඥවරියක් විදිහට ඇයට හරිම කැමැතියි. ඇය හරිම සෘජු තීරණ ගන්නා හොඳ පෞරුෂයක් සතු කාන්තාවක්. ‘අයන් ලේඩි’ ලෙස ලොවක් හැඳින්වූ ඇය ගැන තැනුණු ‘අයන් ලේඩි’ චිත්‍රපටය නරඹන විට ඇය ගැන ඇති පැහැදීම තව තවත් වැඩි වෙනවා.අරුන්දතී රෝයිඇගේ එකම පොත ‘ද ගෝඩ් ඔෆ් ස්මෝල් තිංග්ස්’ කියවන්න මම කැමැතියි. ඇය ලෝකයේ විප්ලවීය චරිතයක්ලෙස මම දකිනවා.මගේ මුල් ගුරුතුමිය ලසඳ මිස්මගේ පුංචි අවදියේ මට හමුවූ ප්‍රථම ගුරුතුමිය ඇයයි. ඇගේ සිරියාවන්ත බව, ලස්සන මට අදටත් හීනයක් වගේ මතකයි. පුංචි දවස්වල අපි බයේ හඬන කොට අම්මා වගේ ඇය අපිව බලා කියා ගත් හැටි තවමත් හිතට දැනෙනවා. ඇය මගේ පරමාදර්ශි ගුරුවරිය කිව්වොත් එය නිවැරැදියි.වළගම්බා රජුගේ බිසව සෝමා දේවියසෝමා දේවිය කියන්නේ තම ස්වාමි පුරුෂයා වෙනුවෙන් තම දිවිය පරදුවට තැබු කාන්තාවක්. එවන් කාන්තාවන් අද දුර්ලභයි. ඇගේ අධිෂ්ඨානය, ශක්තිය, ස්වාමියා වෙනුවෙන් තිබු කැපවීම, විශේෂයෙන්ම වළගම්බා වැනි නිතරම කැලෑවල්වල ආරක්ෂාව සොයමින් ජීවත් වූ රජෙක් සමඟ දිගු කාලයක් රැඳුණු බිසවක් විදිහට ඇය කළ කැපවීම විශිෂ්ටයි.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=av1407137</link>
    <topic> දැන් සාමාන්‍ය විදියට පාරේ බැහැල යන්න බෑ</topic>
    <author>තුෂාරි නේරංජා වික්‍රමසිංහ</author>
    <content> දැන් සාමාන්‍ය විදියට පාරේ බැහැල යන්න බෑ‘සිරස සුපර් ස්ටාර්’ගයාන් අරෝෂසිරස සුපිරි තරු මාවතේ හයවැනි අදියරේ අවසන් අභිෂේක මංගල්‍යය පසුගිය දා නිමාවට පත් වූයේ සුපිරි තරුව ලෙස මහරගම සිට පැමිණි ගයාන් අරෝෂ ට කිරුළ පලදවමින්. මහරගම ජනාධිපති විදුහලේ ආදි ශිෂ්‍යයකු වන ගයාන් සමඟ යෙදෙන මේ සංවාද සටහන ඔහු ගේ ජයග්‍රහණය නිමිත්තෙනි.මේ ලැබූ ජයග්‍රහණය ගැන පළමුව කතා කරමු.හුඟාක් සතුටු වෙනවා. මේ ජයග්‍රහණය පිළිබඳ මට වඩා සතුටු වෙන්නේ මගේ වටේ ඉන්න පිරිස. මාව මෙතනට ගෙන එන්නට කියන්න බැරි තරම් පිරිසක් වෙහෙසුණා. ඔවුන් සතුටු වෙන හැටි දුටුවම කියා නිම කරන්න බැරි තරම් සතුටක් මට දැනෙනවා.ලැබෙන ප්‍රේක්ෂක ප්‍රතිචාර කොහොම ද?ඉතාමත් ඉහළයි. කියන්න බැරි තරම්. ඇත්තට ම ඉස්සර නම් බොහොම සාමාන්‍ය විදිහට පාරේ යන්න පුළුවන්. ඒත් ඉතින් දැන් එහෙම යන්න බැහැ. ඒක තමයි මං හිතන්නේ දැන් මට ලැබෙන ලොකුම ප්‍රතිචාරේ.මේ තරම් දුරක් තරගාවලියේ එන්න හැකිවෙයි කියා මුල දී හිතුව ද?නැහැ. ඇත්තටම එහෙම හිතුනෙ නැහැ.ඔබට ලැබුණු ත්‍යාග ගැන කතා කළොත්...?පළමුවැනි ත්‍යාගය කෝටියක්. තවත් ආයතන රැසකින් විශාල ත්‍යාග කන්දරාවක් මට ලැබුණා.ඒ දේවල් වලින් ඔබ කරන්න බලාපොරොත්තු වෙන දේ කුමක් ද?සංගීත ක්ෂේත්‍රයේ යමක් කරන්න තමයි හිතාගෙන ඉන්නේ. මම සංගීතය හදාරා තිබෙන්නේ උසස් පෙළට යනතුරු පමණයි. මම සංගීතය හැදෑරිය යුතුයි. මම දන්නා දෙයක් තමයි සම්ප්‍රදායක් වෙනස් කරන්න නම් සම්ප්‍රදායක් ඉගෙන ගත යුතුයි කියලා. යමක් හොඳට ඉගෙන ගන්න මම උත්සාහ කරනවා.දෙමවුපියන්ගෙන් ලැබුණේ මොන වගේ පිළිගැනීමක් ද?දරුවෙක් ගැන වැඩි වශයෙන් ම සතුටු වෙන්නේ අම්ම තාත්තා. අම්මයි තාත්තයි නංගියි ගොඩක් සතුටු වෙනවා.ඔබත් සමඟ වේදිකාවට ගොඩවැදුණු අනෙක් සහෝදර තරගකරුවන් ගෙන් ලැබෙන ප්‍රතිචාර මොන වගේද?ඒ අය හුඟාක් දක්ෂයි. ඒ අයත් එක්ක තරගයක් තිබුණා නම් ඒ තිබුණේ වේදිකාව මත විතරයි. එතනින් එහාට අපි අතරේ තිබුණේ සහෝදර බැඳීමක් හා හැඟීමක්. ඒක තමයි මේ තරම් දුර අපි හැමදෙනාම ගෙනාවේ කියා මම හිතනවා.අන්තිමට ම වේදිකාවේ දී ඔබ තරගය වෙනුවෙන් ගායනා කළ ගීතය මතකද?මතකයි. ‘මා මිණි මා මිණි මා දෙයියෝ’ ගීතය.මේ ගීතය ගැයීමත් එක්ක සුපිරි කිරුළ ඔබට හිමිවෙයි කියා ඔබට හිතුණේ නැත්ද?එතන ගීත ගායනයෙන් විතරක් නෙමෙයි SMS මනාපත් බලපෑවා. නමුත් ඒ ප්‍රේක්ෂකයො ඔක්කොම ඒ මොහොතේ ඒ ගීතය ඇතුළේ හිටියා කියා මට හිතෙනවා.අවසන් ප්‍රතිඵලය ‍ඉදිරිපත් කරන්නට සූදානම් වෙද්දී ඔබට දැනුණු හැඟීම මොන වගේද?ඒක විස්තර කරන්න හරිම අමාරුයි. මම දැන හිටියේ නැහැ මාව තේරෙයි ද නැද්ද කියලා. මම මාව විශ්වාස කරනවා. අනෙක් අයට මං ගැන බලාපොරොත්තුවක් තිබුණා. ඒ බලාපොරොත්තුව ඉෂ්ට වෙයි කියලා මම වේදිකාවේදී කිව්වා මතකයි.ප්‍රතිඵල නිකුත් වූ පසු ඔබට දැනුණේ මොනවගේ හැඟීමක්ද?මට විනාඩි 5 ක් 10 ක් යනකං හිතාගන්න බැරි වුණා.ඔබට මුලින්ම සුබ පැතුවේ කවුද?චාමර සුබ පැතුවා.ඔබ වැඩිපුරම ආස මොන සංගීත කලාවට ද?මම සම්භාව්‍ය සංගීතයට කැමැතියි. එය මිනිසුන්ට විඳින්න පුළුවන් දෙයක්.ඔබට ස්තූති කරන්නත් පිරිසක් ඇති?ඔව්. විශේෂයෙන් ම අපි වගේ තරුණයින්ව ඉදිරියට ගෙන එන්නට නිබඳව කැප වී කටයුතු කරන සිරස ආයතනයටත් මගේ දෙමවුපියන්ටත් ප්‍රේක්ෂකයන්ට මාව මේ තැනට ඔසවා තැබූ හැම දෙනාට ම මම නිහතමානීව ස්තූතිවන්ත වෙනවා.ඉදිරියේදී සංගීතය ඔස්සේ රසිකයන් වෙනුවෙන් කරන්නට බලාපොරොත්තු වන්නේ කුමක් ද?දැනට අවසන් තරගකරුවන් වන අපි හැම දෙනාටම සිරස ආයතනයෙන් තමන්ගෙම කියල ගීතයක් නිර්මාණය කරලා දෙනවා. දැනට මගේ ගීතය නිර්මාණය කරල ඉවරයි. එයට මියුසික් වීඩියෝ එකක් කරන එක තමයි මගේ බලාපොරොත්තුව. තවම ඒ සින්දුව අවුට් කරල නැහැ. ළඟදීම එය අහන්න ලැබේවි.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=av1407138</link>
    <topic>යාත්‍රා</topic>
    <author>තුෂාරි නේරංජා</author>
    <content>යාත්‍රාසිංහල ගීත ක්ෂේත්‍රය ආලෝකවත් කළ ප්‍රවීණ ගායන ශිල්පියෙක් තමයි සිසිර සේනාරත්න. සිසිර සේනාරත්නයන් වෙනුවෙන් උපහාර උලෙළක් සහ ප්‍රසංගයක් පැවැත්වීමට සූදානම් වන පුවතක් අපිට දැනගන්නට ලැබුණා. මේ ගැන සිසිර සේනාරත්න‍ෙග් ප්‍රිය බිරිය ගායන ශිල්පිනී ඉන්ද්‍රාණි විජේබණ්ඩාර අප සමඟ කතාබහ කළා.“සිසිරගේ ගීත ගායනා කෙරෙන ප්‍රසංගයක් සමඟ සිසිර වෙනුවෙන් උපහාර උ‍ලෙළක් පැවැත්වීමට එයා රැකියාව කළ රේගුව මඟින් මේ දවස්වල කටයුතු සූදානම් කරගෙන යනවා. බණ්ඩාරනායක සම්මන්ත්‍රණ ශාලාවේදී තමයි සිසිරගේ උපහාර උලෙළට සමගාමීව ගී ප්‍රසංගයක් පැවැත්වීමට බලාපොරොත්තු වෙන්නේ. දැන් සිසිරගේ ගීත අපේ සමීර පුතා ගායනා කරනවා. අපේ රසිකයන් ඒ ගැන හුඟාක් සතුටු වෙනවා.”ප්‍රේමාදරේ මායා දැලේ - අප පැටලිලා ලෝකයේ මේ වගේ ඉමුදෝ රහසේ - වෙරළේ ඇඳි සිතුවම් ලෙසේ ජෝජ් රොබ්සන් ද සිල්වා පද රචනය කළ මේ ගීතය අතුල අධිකාරිගේ සංගීතයට ෂෙල්ටන් මුතුනමගේ සමඟ චන්ද්‍රලේඛා ‍ෙපරේරා ගැයූ ජනප්‍රිය ගීතයක්. මේ ගීතය නැවුම් හඬකින් ළඟදීම රසිකයන් අත පත් කරන්න සූදානම් වන පුවතක් අපිට දැනගන්නට ලැබුණා. ඒ ෂෙල්ටන් මුතුනමගේ ගේ දියණිය වන වයංගා සිතාරා මුතුනමගේ ගේ හඬින්. සිනමා නිර්මාණ කිහිපයකට ද දායක වී ජනප්‍රියත්වයට පත්ව සිටින වයංගා නිරූපණ ශිල්පිනියක් ලෙසත් කටයුතු කරනු ලබනවා. මේ හැම දේ ගැනම දැනගන්නට වයංගාට අපි කතා කළා.“මම නිරූපණ ශිල්පිනියක ලෙස කටයුතු කළාට ගීත ගායනයට පුංචි කාලේ ඉඳලාම ඇල්මක් තිබුණා. ඒ මගේ පියා ගායකයකු වීම නිසා. ඒ ඇල්ම නිසාමත් නොවෙයි ඒ සඳහා මට පුංචි හැකියාවකුත් තිබෙනවා මේ හැමදේම නිසා ‘ප්‍රේමාදරේ මායා දැලේ’ ගීතය ගායනා කරමින්ම ක්ෂේත්‍රයට එන්නට මම අදහස් කළා.”කිෂානි අලංකි නව පරපුරේ දක්ෂ රංගන ශිල්පිනියක්. කිෂානි පසුගිය දවස්වල ටෙලිනාට්‍ය රූගත කිරීම් කීපයකටම දායක වුණා. ඇය මෙතෙක් රඟපෑ නාගරික තරුණියන්ගේ චරිතවලින් මඳකට බැහැරව පළමු වතාවට ගැමි චරිතයක් රඟපාන බව අපිට දැනගන්නට ලැබුණා. මේ ගැනත් කිෂානි ගේ අලුත්ම තොරතුරු විමසා බලන්නට අපි කිෂානි අලංකිට කතා කළා.“මම හුඟාක් වෙලාවට මෙතෙක් කාලයක් රඟපෑ‍ෙව් නාගරික පැලැන්තියේ චරිත. ඒත් පසුගිය දවසක වෙද මුදියන්සේ ටෙලිනාට්‍යයේ ගැමි චරිතයකට දායක වෙන්න මට අවස්ථාව හිමිවුණා. එය මම ආශාවෙන් රඟපෑ‍වා. ඒ වගේම මේ දවස්වල මම ඉන්නේ ඇමෙරිකාවේ. ඒ මගේ අධ්‍යාපන කටයුතු වෙනුවෙනුයි.ටෙලිනාට්‍ය රැසක නිෂ්පාදන කළමනාකරුවකු ලෙසත් විධායක නිෂ්පාදකවරයෙක් ලෙසත් කටයුතු කරන චන්න සෙනෙවිරත්න ටෙලිනාට්‍යයක සංස්කරණ කටයුතු සඳහා දායකවීමට යන අවස්ථාවේ රිය අනතුරකට මුහුණ පෑ පුවතක් අපිට දැනගන්න‍ට ලැබුණා. මේ ගැන ඔහුගෙන්ම විමසා බලන්නට අපි කටයුතු කළා.“මම මේ දවස්වල ගිහාන් රෝහණ අධ්‍යක්ෂණය කරන අලුත්ම ටෙලිනාට්‍යයක සංස්කරණ කටයුතු සොයා බලන්න බස්රථයකින් සංස්කරණ කටයුතු සිදුවන ස්ථානයට යමින් සිටියා. ඒ ලේලන්ඩ් වර්ගයේ බස් රථයක්. බසයේ ඉදිරි දොරෙන් බිමට බහින්න හදද්දී විශාල බ්රේක් පහරක් වැදුණා. මාව එළියට විසිවී ඇදවැටුණා. බස් රථයේ රෝදය මගේ විලුඹ උඩින් ගියා. මාව ඉක්මනින් රෝහල්ගත කළා. වෛද්‍යවරුන්ටත් පුදුමයි මගේ කකුලට වාසනාවකට මොනවත්ම සිදුවී තිබුණේ නැහැ. වේදනාවක් පමණක් තවමත් තිබෙනවා. ඒ සිදුවීම ගැන මම තවමත් පුදුමයෙන් ඉන්නේ.ඓතිහාසික කතා පුවත් සිනමාවට නැඟීමේ මෙරට ප්‍රමුඛතම අධ්‍යක්ෂවරයෙක් ලෙස සනත් අබේසේකර ඉතිහාසගත වෙනවා. මේ වන විට ඓතිහාසික කතා පුවත් රැගත් චිත්‍රපට වැඩිවශයෙන්ම නිර්මාණය කර තිබෙන්නේ සනත් අබේසේකරයි. සනත් ගේ අලුත්ම චිත්‍රපට නිර්මාණය ලෙස ‘චූලෝදර මහෝදර’ ඓතිහාසික කතා පුවත ඇතුළත්ව නවතම සිනමා නිර්මාණයක් ඒ නමින් කිරීමට සනත් මේ වන විට සූදානම් වන බව අපිට දැනගන්නට ලැබුණා.“2019 වර්ෂයේ දී බුදුන් වහන්සේ කැලණිය රජමහා විහාරයට වැඩම කරලා වසර 2550ක් සම්පූර්ණ වෙනවා. ඒ නිමිති කරගෙන කැලණියේ ඓතිහාසික වටිනාකම මතුකර දැක්වීම වෙනුවෙන් තමයි මේ සිනමා නිර්මාණය ගෙන එන්නේ.මෙහිදී අධ්‍යක්ෂණයෙන් මමත් සම අධ්‍යක්ෂණයෙන් හා සම නිෂ්පාදනයෙන් රවීන්ද්‍ර ගුරුගේත්, සුනිල් ටී ප්‍රනාන්දුත් දායක වෙනවා. ඒ වගේම කැලණිය විහාරාධිපති මහාචාර්ය කොල්ලුපිටියේ මහින්ද සංඝරක්ඛිත නාහිමි‍ගේ උපදෙස් මත පුරාවිද්‍යා චක්‍රවර්තී එල්ලාවල මේධානන්ද නාහිමිගේ ඓතිහාසික මූලාශ්‍ර තොරතුරු මත මෙම සිනමා නිර්මාණය ගොඩනැඟෙනවා.”තුෂාරි නේරංජාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=av1407139</link>
    <topic>සොල්දාදුවන්ට නිවාඩු නැත</topic>
    <author>කුමාර සිරිවර්ධන</author>
    <content>සොල්දාදුවන්ට නිවාඩු නැතthe Holiday2014 වර්ෂය ආරම්භයත් සමඟම බොක්ස් ඔෆිස් වාර්තා තබමින් ප්‍රදර්ශනය වූයේ සල්මන් ඛාන් රඟපෑ ‘ජායි හෝ’ සිනමා පටයයි. එම චිත්‍රපටය තැබූ සියලු ආදායම් වාර්තා බි‍ඳෙන්නට ගතවූයේ සමසක කාලයක් පමණි. පසුගිය ජුනි 6 දා සිට ප්‍රදර්ශනය ඇරඹූ අලුත්ම හින්දි චිත්‍රපටය. ‘හොලිඩේ’ මේ වන විට ‘ජායි හෝ’ තැබූ බොක්ස් ඔෆිස් වාර්තා සියල්ල බිඳ දමා අවසන්ය.කුතුහලය හා ත්‍රාසය සපිරි ක්‍රියාදාම චිත්‍රපටයක් ලෙස හැඳින්විය හැකි ‘හොලිඩේ’ හි තිර රචනය හා අධ්‍යක්ෂණය ඒ.ආර්. මුරුගදෝස් ගේය. විපුල් ෂා නිෂ්පාදනය කළ මෙම චිත්‍රපටයේ ආක්ෂේ කුමාර් සහ සෝනාක්ෂි සිංගා ප්‍රධාන චරිත රඟපාති. මෙයට දශකයකට පමණ පෙර බොලිවුඩයේ අතිශය ජනප්‍රිය නළුවකු වූ ‍ගෝවින්ද කලකට පසු මෙම චිත්‍රපටයෙන් ප්‍රේක්ෂකයන් හමුවට පැමිණීම විශේෂ කාරණයකි.2012 වසරේ කොලිවුඩයෙන් බිහිවූ දෙමළ චිත්‍රපටය ‘තුප්පක්කි’ ආදායම් වාර්තා තබමින් ප්‍රදර්ශනය වූ අතර එය ඒ.ආර්. මුරුගදොස් ගේ සිනමා පටයක් වූයේය. ‘හොලිඩේ’ එම දෙමළ චිත්‍රපටයේ ම බොලිවුඩ් නිෂ්පාදනයයි.ඉන්දීය හමුදාවේ කපිතාන්වරයකු වූ විරාත් මුම්බායි හි තම නිවහන වෙත පැමිණෙන්නේ ‍රාජකාරියෙන් නිවාඩු ලබාය. ඔහුගේ දෙමවුපියන් ඔහුට සයිබා මුණගස්වන අතර ඔවුන්ගේ කැමැත්ත වන්නේ විරාත් හා සයිබා අතර විවාහයයි. එහෙත් විරාත් සයිබාව ප්‍රතික්ෂේප කරන්නේ ඇය පැරැණි විලාසිතා ගරු කරන තැනැත්තියකැයි පවසමිනි.එහෙත් සිය දෙමවුපියන්ගේ අභිලාෂය පරිදි පැරැණි විලාසිතා වන්ගෙන් සැරසී විරාත් ඉදිරියට පැමිණිය ද සයිබා බොක්සිං ශූරියකි. නූතන විලාසිතාවන්ට ගරු කරන නවීන සමාජයේ හැසිරෙන්නියකි. ඇය සහභාගි වන බොක්සිං තරගයක් නැරඹීමට යන විරාත් එදින තමන් දකින සයිබාට කැමැත්ත පළ කරයි.තම සහයකයකු වන මුකුන්ද් සමඟ බසයක ගමන් කරමින් සිටියදී විරාත් දකින්නේ අහිංසක මිනිසුන්ට මරු කැඳවමින් සිදුවූ බෝම්බ පිපිරීමකි. ඔහු එම බෝම්බය පුපුරුවා හළ පුද්ගලයා අල්ලා ගත්තද දූෂිත පොලිස් නිලධාරියකු ඔහු බේරා යවයි. මේ බව දැනගන්නා විරාත් පොලිස් නිලධාරියාට බල කරන්නේ දිවි නසා ගන්නටය.තවත් බෝම්බ පිපිරීම් කිහිපයක් ම බොම්බාය නගරයේ සිදු කිරීමට ත්‍රස්තයන් සැලසුම් කර ඇති බව වටහා ගන්නා විරාත් ඒවා ව්‍යර්ථ කරයි. ඒ සමඟම විරාත් ත්‍රස්ත සංවිධානයේ ඉලක්කය බවට පත්වෙයි. තම ජීවිතයට ද තර්ජන එල්ල කරන ත්‍රස්තවාදී සංවිධානයේ සුල මුල සොයමින් යන විරාත්ට වැටහෙන්නේ ඉන්දීය හමුදාවේ අතිශය ප්‍රබල තැනැත්තකු පවා ත්‍රස්තවාදී සංවිධානයේ සාමාජිකයකු බවය.රාජකාරි නිවාඩු පිට සිටියද තම හමුදා සෙබළ කණ්ඩායම බොම්බායට කැඳවා විරාත් ත්‍රස්ත සංවිධානය විනාශ කොට ඊට සම්බන්ධව සිටි ඉහළ බලධාරියාට බල කරන්නේ සිය දිවි හානි කරගන්නට කියාය.ආක්ෂේ කුමාර්, සෝනක්ෂි සිංහා, සුමිත් රාඝවන්, ගෝවින්ද, සකීර් හුසේන්, දිපේන්ද්‍ර ෂර්මා ආදීන් රඟන ‘හොලිඩේ’ ඉන්දීය රුපියල් කෝටි 30 ක වැයකින් නිපැයුණු චිත්‍රපටයකි. ප්‍රීතම් චක්‍රබෝති සංගීත අධ්‍යක්ෂණය කළ මෙය ගීත හතක් ඇතුළත් චිත්‍රපටයක් වෙයි. මෙම චිත්‍රපටයේ රඟපෑම සඳහා ම ආක්ෂේ කුමාර් බර අඩුකර ගෙන ශරීරය කෘෂ කරගත් බවත් හමුදා නිලධාරියකු ගේ පෙනුම ගනු පිණිස හිසකේ ඉතාමත් කොටට කැපූ බවත් බොලිවුඩ් ආරංචි මාර්ග පවසයි.කුමාර සිරිවර්ධන කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=av14071310</link>
    <topic>මං පාරට බැස්සොත් පස් හය දෙනෙක් මාව වටකර ගන්නවා</topic>
    <author>හේමාලි විජේරත්න</author>
    <content>මං පාරට බැස්සොත් පස් හය දෙනෙක් මාව වටකර ගන්නවාමහේන්ද්‍ර පෙරේරාඋදයකාන්ත වර්ණසූරිය අධ්‍යක්ෂණය කළ ‘කොස්තාපල් පුඤ්ඤසෝම’ චිත්‍රපටය මේ දිනවල අසීමිත ප්‍රේක්ෂක ප්‍රතිචාර මැද දිවයින පුරා සිනමා ශාලා රැසක තිරගත වේ. මෙහි ‘කොස්තාපල් පුඤ්ඤසෝම’ ලෙසින් රංගනයට එක්වන ප්‍රවීණ රංගන ශිල්පී මහේන්ද්‍ර පෙරේරා පසුගිය දිනක අපට හමුවිය. පාරට බැස්සොත් දහයක් දොළහක් වටකර ගන්නා තරමේ ප්‍රතිචාර ලබමින් අතිශය කාර්ය බහුල ජීවිතයක් ගෙවන ඔහු මේ දිනවල නවතම ටෙලි නාට්‍යයකට රංගනයෙන් දායක වෙමින් සිටියි.‘කොස්තාපල් පුඤ්ඤසෝම’ ලැබෙන ප්‍රතිචාර කොහොම ද?ඉතාම ඉහළ ප්‍රතිචාර ලැබෙමින් පවතිනවා. කොටින්ම කිවුවොත් පාරට බැස්සොත් පස් හය දෙනෙක් වටකර ගන්නවා. ප්‍රේක්ෂකයින්ගෙන් ලැබෙන මේ ප්‍රතිචාර මගේ ගමනට අතිවිශාල ධෛර්යයක්. මේ චරිතය බොහොම පරිස්සමින් බොහොම මහන්සියකින් කළ චරිතයක්.මේ චරිතය ඔබට ලැබුණාම ‘කොස්තාපල් පුඤ්ඤසෝම'ව ඔබ අවබෝධ කරගත්තේ කොයි ආකාරයට ද?උදයකාන්තත් සමඟ මම මීට පෙරත් මෙවැනි චිත්‍රපටයක වැඩ කරලා තිබෙනවා. නමුත් ඔහුට අවශ්‍ය වුණේ ඉන් වෙනස් වන ආකාරයේ රංගනයක් මේ චිත්‍රපටයට ගන්න. අපි හුඟක් සාකච්ඡා කළා. අලුත් විදිහකට මේක කොහොම ද කරන්නෙ කියලා. දෙබස් පිළිබඳ 100% ක් අපි අවධානයට යොමුකළා. කාගෙවත් හිත නොරිදෙන අන්දමට, කාටවත් අපහාසයක් නොවන අන්දමට හාස්‍යය මතු කරන්න අපි උත්සාහ කළා.උදයකාන්ත සමඟ ඔබ මීට කලින් කරපු ‘බහුභූතයෝ’ චිත්‍රපටයත් මෙවැනිම ප්‍රහසනයක් නේද?‘බහුභූතයෝ’ චිත්‍රපටයේ හාස්‍යය තිබුණට ඒක මේ තරම් අපහසුවෙන් කරපු චිත්‍රපටයක් නොවෙයි. ‘බහුභූතයෝ’ රඟපාද්දී මට සීමා තිබුණේ නෑ. නමුත් ‘කොස්තාපල් පුඤ්ඤසෝම’ රඟපාද්දී ඒ අසීමිත නිදහස මට තිබුණේ නෑ. විශේෂයෙන් පොලීසිය කියන ආයතනය මේ රටට කිසියම් මෙහෙවරක් කරන තැනක්. එය අපහාසයට ලක් නොවන විදියට මේ නිර්මාණය කරන්නෙ කොහොම ද? කියන එක බැරෑරුම් කාර්යයක්. ඒ නිසා උදයකාන්ත සමඟ නැවත නැවතත් සාකච්ඡා කරමින් කිසියම් සීමිත බවකින් යුතුව තමයි කොස්තාපල් ගේ චරිතය රඟපෑවේ.ඔබේ රංගන ජීවිතය දිහා බලත්දි ඔබ වරෙක අප හමුවට හාස්‍යය රැගෙන එනවා. තවත් විටෙක බැරෑරුම් චරිත රැගෙන එනවා. සරල හාස්‍යමය චිත්‍රපටවල රඟපානවා කියලා සමහරු ඔබට දොස් කියනවා. මේ විවිධත්වය ඔබ දකින්නේ කොහොම ද?මම කොහොමත් විවිධත්වයට කැමැති කෙනෙක්. රංගනය කියන දේ විවිධ විය යුතුයි කියලා මම විශ්වාස කරනවා. හාස්‍යෝත්පාදක චරිත, දරුණු චරිත, ගැඹුරු චරිත, සංවේදී චරිත වැනි විවිධාකාර චරිත නිරූපණය කරන්න නළුවෙකුට ලැබෙනවා කියන්නේ ඒක හරිම සුන්දර දෙයක්. සරල විනෝදාත්මක චිත්‍රපටවල මම රඟපාන්නේ හරිම කැමැත්තෙන්. ඒකට හේතුව එකම චරිතවලට කොටුවෙන්න මගේ තිබෙන අකැමැත්ත සමහරු මගෙන් ප්‍රශ්න කරනවා ඇයි මේ වගේ චිත්‍රපටවල රඟපාන්නේ කියලා. කවුරු කොහොම කිවුවත් චරිත ස්වභාවය පිරික්සනවා සේම ජීවත්වීමේ අර්බුදයටත් මේ සමඟම මම මුහුණ දෙන්න ඕනනේ.ඔබ කියන්නේ වෘත්තීය නළුවෙකුට චරිත තේරීමේදී ජීවන අරගලය ගැනත් හිතන්න වෙනවා කියන එක ද?අනිවාර්යයෙන්ම ඔව්. මම වෘත්තිය නළුවෙක්. මම ජීවත්වෙන්නේ රඟපාලා හම්බවෙන සල්ලිවලින්. මගේ ගෙදර දොර වියදම්, මගේ දරුවන්ගේ අධ්‍යාපනය, මේ සියල්ල කරන්නේ මේ ආදායමෙන්. මට අන්තවාදී වෙලා ජීවත්වෙන්න අමාරුයි. නමුත් මම ප්‍රතිපත්තියක් විදියට කොටස් 100 කට එහා යන මෙගා ටෙලි නාට්‍යවල පමණක් රඟපාන්නේ නෑ. ඒ හැරුණාම මම අනෙක් මට ලැබෙන නිර්මාණවල චරිත දිහා බලලා තීරණයක් ගන්නවා. හොඳ දේ විතරයි කරන්නේ කියන තීරණේ ඉන්න බෑ. රඟපාන්නේ ජීවත්වෙන්න ද? ජීවත්වෙන්නේ රඟපාන්න ද? කියන ප්‍රශ්නෙ අස්සෙ හිරවෙලා ඉන්නේ.ඔබ සරල වාණිජමය චිත්‍රපටවල සේම, සම්භාව්‍ය ගණයේ චිත්‍රපටවල සීරියස් චරිත වලිනුත් අපට හමු වෙනවා. මීට ප්‍රථම අපි සිනමා සක්විති ගාමිණී ‍ෙෆාන්සේකා වැන්නන් ගෙනුත් ඔය ලක්ෂණය දැක්කා. ඔහු ඔබේ පරමාදර්ශි චරිතයන් ද?ගාමිණී ‍ෙෆාන්සේකා මහත්මයාත් එකම දෙයකට හෝ එකම වර්ගයේ චරිතවලට කොටු වෙන්න උත්සාහ කරපු නළුවෙක් නොවෙයි. ඔහු ‘නිධානයේ’ රඟපෑවා වගේම ‘හතරදෙනාම සූරයෝ’ වැනි වාණිජ චිත්‍රපටවලත් රඟපෑවා. ඔහු වැනි නළුවෙකුගේ රංගන ප්‍රතිභාවට අපට සම වෙන්න බෑ. නමුත් ඔහුගේ ඒ සංකල්පය අපට පරමාදර්ශයක්.රංගනය වෘත්තියක් විදියට කරගෙන සාර්ථක වෙන්න පුළුවන් ද?මගේ මතකය අතීතයට දිව ගියොත් පුංචිම කාලේ ඉඳලා මගේ හිතේ කැමැත්තක් තිබුණා රඟපෑමට. මම තර්ස්ටන් විද්‍යාලයේ ඉගෙන ගන්න කාලේ සංගීත විෂයය හැදෑරුවට මට ඕන වුණේ රංගනය හදාරන්න. ඒත් ඒකට මම කලබල වුණේ නෑ. ඊට පස්සේ තමයි ආචාර්ය සාලමන් ෆොන්සේකා ළඟට නාට්‍ය කලාව හදාරන්න යන්නේ. නළුවෙක් වෙලා ඒක ජීවන වෘත්තිය කරගත්තම කාල බීලා, දරුමල්ලන් බලා කියාගෙන මගේ පාඩුවේ ඉන්න පුළුවන්. ඒ මම ලද දෙයින් සතුටු වන නිසා. හැබැයි ඉතින් කෝටි ගණන් ඉතිරි කරන්න බෑ, අහස උසට බිල්ඩින් ගහන්න බෑ, මේ වෘත්තියේ යෙදිලා. ඒකට නම් ව්‍යාපාරයක් කරන්න ඕන. මේ රටේ කොහොමත් පොඩි පටලැවිල්ලක් තිබෙනවානේ. බණ කියන්න ඕන අය චණ්ඩි වෙනවා. චණ්ඩි වෙන්න ඕන අය බණ කියනවා. ක්‍රිකට් ගහන්න ඕන අය වෙන වෙන දේවල් කරනවා. ඉතින් ඔය පටලැවිල්ල මට කරන්න බෑ. මට කරන්න පුළුවන් මගේ මනසට, මගේ ඇඟට දැනෙන දේ මේක තමයි. ඉතින් මම ඒක කරලා ජීවත් වෙනවා.ඔබ ‘රංගනය’ ඉගැන්වීම සහ පුහුණු කිරීම සඳහා පාසලක් පවත්වාගෙන ගියා නේද? තවමත් ඒක තියනව ද?කිරිබත්ගොඩ පමණක් කරගෙන යනවා. ඒකෙන් කරන්නේ රංගනය පිළිබඳ දැනුම්වත් කිරීමක් පමණයි. මොකද රංගන පාසලක් කරලා සහතික පත්‍රයක් පිරිනැමුවත් කාට පෙන්වන්න ද? කොම්පියුටර් කෝස් එකක් කරලා සහතිකයක් තිබුණොත් කාටහරි පෙන්නලා රැකියාවක්වත් ලබා ගත්තහැකි. නමුත් රංගනය පිළිබඳ සහතිකයකට අද ඒ තැන නෑ.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=av14071311</link>
    <topic>බ්‍රසීලය හඬා වැටෙද්දී නේමාර් ජාතියෙන් සමාව ගනී</topic>
    <author>ෆවුස් මොහොමඩ්</author>
    <content>බ්‍රසීලය හඬා වැටෙද්දී නේමාර් ජාතියෙන් සමාව ගනීබ්‍රසිල පාපන්දු තරග ඉතිහාසයට කළු පැල්ලමක් එකතු කරමින් පසුගියදා පැවැති ලෝක කුසලාන පාපන්දු අවසන් පූර්ව තරගයේ දී ජර්මනිය හමුවේ අන්ත පරාජයට පත්වී බ්‍රසිල කණ්ඩායම තරගමාලාවෙන් ඉවත්වීම ගැන බ්‍රසීලයේ සුපිරි ක්‍රීඩක නේමර් එරට ක්‍රීඩාලෝලීන්ගෙන් සමාව අයැද සිටියේය.‘මගේ එකම සිහිනය වුණේ මේ ලෝක කුසලානය රටට දිනා දීමයි. ඒත් අවාසනාවන්ත විදිහට මම තුවාල ලැබුවා. ඒත් ඒ සිහිනය සැබෑ කරන්න මගේ සගයන්ට නොහැකිවුණා. ඒකට එයාලට දොස් කියන්න බෑ. එයාලා මමත්, නායක තියාගෝ සිල්වාත් මේ තරගයේදී අහිමිවිම එයාලගේ මානසිකත්වයට දරුණු විදිහට බලපාන්න ඇති. මේ පරාජය ගැන මම ක්‍රීඩාලෝලීන්ගෙන් සමාව ඉල්ලනවා.‘ නේමර් හැඬූ කඳුළින් යුතුව එසේ කීවේය.තරගමාලාව ආරම්භයේ සිටම බ්‍රසීලයේ ලක්ෂ සංඛ්‍යාත ක්‍රීඩාලෝලීන්ගේ එකම පැතුම වූ 22 හැවිරිදි නේමර් මෙවර පාපන්දු කිරුළ බ්‍රසිලයට දිනා දෙනු ඇතැයි අනාවැකි පළවී තිබු අතර එය තහවුරු කරමින් මූලික වටයේ තරගවල දී ඔහු දස්කම් පිට දස්කම් දක්වමින් සිය කණ්ඩායමේ ජය මාවත විවර කර දුන්නේය. ඔහුට ජර්මනිය සමග පැවැති අවසන් පූර්ව තරගය අහිමිවූයේ කොලොම්බියාව සමග පැවැති අර්ධ අවසන් පූර්ව වටයේ අන්තිම මොහොතේ ප්‍රතිවාදී ක්‍රීඩක ජුවාන් සුනිගා ගේ දණිස් ඔහුගේ පිටකොන්දේ වැදී ඔහු ආබාධයකට ලක්ව රෝහල්ගත කිරීම හේතුවෙනි.කොඳුඇටයේ පිපිරීම සුවවෙන්න කාලය නේමර්ට කාලය අවශ්‍ය බවත්, ඉන්පසුව ඔහු යළි පිටියට පිවිසෙනු ඇති බවත් බ්‍රසීල කණ්ඩායමේ වෛද්‍ය ජොසේ ලුවිස් කීවේය.සුනිගාගේ දණිස් ප්‍රහාරයට ලක්වීමෙන් පසුව බ්‍රසීල සුපිරි පාපන්දු ක්‍රීඩකයා ගිලන් ඇඳක් මතින් පිටියෙන් ඉවත්ව ගියේ කඳුළු පුරවාගෙනය. ඔහු වහා හෙලිකොප්ටර් යානයකින් රෝහල කරා ගෙන ගියේය. මේ සම්බන්ධව පසුව සුනිගා සිය කනගාටුව ප්‍රකාශ කර තිබිණි.‘ඒක මම හිතාමතා කළ එකක් නෙවී. ක්‍රීඩා පිටියේ එවැනි දේවල් සිද්ධවෙනවා.‘සුනිගා එසේ කීවේය.එහෙත් මෙය හිතාමතා සිදුකළ එකක් බවටත්, තරග තුනක් තිස්සේම නේමර්ව දඩයම් කිරීමට ප්‍රතිවාදී ක්‍රීඩකයන් බලා සිටි බවත් බ්‍රසීල පුහුණුකරු ලුයිස් ෆිලිප් ස්කොලාරි චෝදනා එල්ල කරමින් කීවේය.‘නේමර්ට මේ විනාශය සිදු කළ සුනිගාට අඩු තරමින් කහ කාඩ් පතෙන්වත් දඬුවම් දුන්නේ නෑ.‘ ඔහු තරග විනිසුරුවරයාට ද චෝදනා කළේය.තරගයට පෙර බ්‍රසීල කණ්ඩායමේ සියලු ක්‍රීඩකයන් නේමර් වෙනුවෙන් ජයග්‍රහණය අත්කර දෙන බවට ප්‍රතිඥා දීමත්, තරගය ආරම්භයට පෙර ජාතික ගීය වාදනය වන අවස්ථාවේ දී එම තරගයේ නායකයා ලෙස කටයුතු කළ ඩේවිඩ් ලුයිස් අංක 10 සහිත නේමර්ගේ ජර්සිය ඔසවාගෙන සිටි අයුරු එදා තරගය නැරැඹූ සියලුදෙනාගෙම දෑසට කඳුළු ගෙනදුන් සංවේදී දසුනක් විය.‘නේමර් අපි එක්ක ඉන්නවා. අපි තනිවෙලා නෑ..‘ තරගයට පෙර ලුයිස් සිය සගයන්ට එසේ කීවේය.“මගේ කණ්ඩායම මේ කුසලානය දිනාගෙන ශූරයන් වනු ඇතැයි මට සහතිකයි. මමත් ඔවුන් සමග සිටීවි. මුළු බ්‍රසීල ජනතාවම ළඟදීම මේ ජයග්‍රහණය උත්සවාකාරයෙන් සමරාවි.” නේමර් රෝහලේ සිට සුබපැතුම් එක් කළේය.එහෙත් ඔහුගේ මෙන්ම සමස්ත බ්‍රසීලයේම සතුට උදුරාගත් ජර්මානුවෝ තරගයෙන් වාර්තාගත පරාජයක් බ්‍රසීලයට උරුමකර දුන්හ.තමා රෝහල්ගත කර ප්‍රතිවාදීන් සිය කණ්ඩායම අභිබවා ගියත් එය සදාකාලික නොවන බව නේමර් කීවේය.‘හැමදාම එයාලට මේ වගේ දේවල් කරලා මාව වට්ටන්න බෑ. මම ආපහු එනවා. මගේ රටට ආපහු තරග දිනාදෙන්න කවුරුවත් නොහිතන වෙලාවක මම ආපහු එනවා.‘ෆවුස් මොහොමඩ්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=av14071312</link>
    <topic>සොබා දහමේ විසිතුරු ඡායාරූපයට නැඟූ තිලාන් චමින්ද මෙන්ඩිස්</topic>
    <author>තුෂාරි</author>
    <content>සොබා දහමේ විසිතුරු ඡායාරූපයට නැඟූ තිලාන් චමින්ද මෙන්ඩිස්ගහ කොළවලට, සතා සිවුපාවුනට, ස්වභාවධර්මයට පෙම් බඳින තාරුණ්‍යය අතර තිලාන් චමින්ද මෙන්ඩිස් ද විශේෂ වෙනවා. තිලාන් කුඩා කල සිටම ස්වභාව ධර්මයට ඇලුම් කළා. එනිසාම ඔහු ස්වභාව ධර්මයේ විවිධ ඉසව් සොයමින් ඒ සුන්දර ස්ථාන ඡායාරූප ගත කිරීමට කටයුතු කළා. ඒ හැබෑවටම ස්වභාව ධර්මයට ආදරය කරන ඡායාරූප ශිල්පියෙක් විදිහට, විනෝදාංශයක් ලෙසයි. මෙසේ ආරම්භ වුණු විනෝදාංශය නිසාම පසුව ඔහු මහරගම ජාතික තරුණ සේවා සභාවේදී ඔහුගේ ප්‍රථම ඡායාරූප ප්‍රදර්ශනය පවත්වනවා. මේ ගැන ඔහු අපිත් එක්ක කතාබහ කළා.“මම හුඟාක්ම කැමැති ස්වභාවික පරිසරයේ සුන්දරත්වය අත්විඳින්න. විශේෂයෙන්ම වනජීවී ඡායාරූපවලට මම ප්‍රමුඛත්වය දෙනවා. මගේ ඡායාරූප කලාවට ගහකොළ පරිසරය තමයි මූලික කරගත්තේ. අනුරාධපුරය, පොලොන්නරුව ආශ්‍රිතව වනජීවීන් පිළිබඳ මම ලබාගත් සොඳුරු දසුන් තමයි මගේ ප්‍රථම ඡායාරූප ප්‍රදර්ශනයට එක්කළේ. මම වෘත්තියෙන් ඉදිකිරීම් ක්ෂේත්‍රයේ නියැළුණත් ඡායාරූප කලාව විනෝදාංශයක් ලෙස සිදු කරනු ලබනවා. ඒ අනුව පසුගිය දා මගේ ප්‍රථම ඡායාරූප ප්‍රදර්ශනය මහරගම ජාතික තරුණ සේවා සභාවේදී ‘ස්ප්ලෙන්ඩිඩ් වීව්’ නමින් පවත්වනු ලැබුවා. මම ඡායාරූපයට නැඟූ ස්වභාව ධර්මයේ විවිධ ඉසව් රැගත් ඡායාරූප බොහෝ ප්‍රමාණයක් මෙහිදී රසිකයනට දැක බලාගන්නට හැකි වුණා. ඉදිරියේදීත් මෙවැනිම ඡායාරූප ප්‍රදර්ශනයක් පවත්වන්නට මම බලාපොරොත්තු වෙනවා.තුෂාරි  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=av14071313</link>
    <topic>තාත්තාගේ සින්දු REMAKE කරලා වැඩක් නෑ</topic>
    <author>ටානියා මෝසස්</author>
    <content>තාත්තාගේ සින්දු REMAKE කරලා වැඩක් නෑ කසුන් පැස්කුවල්සංගීත ක්ෂේත්‍රයේ දැවන්තයෙක් ලෙස කීර්ති නාමයක් රැන්දු සිය පියාණන්ගේ අඩි පාරේම යමින් ඔහුගෙන් ලැබු ආභාසය ඔස්සේ තමාගේ අනන්‍යතාවයක් ගොඩ නැඟීමට වෙර දරන ඔහු කිර්ති පැස්කුවල් නම් වූ ප්‍රවීණ සංගීතඥයාගේ පුත් කසුන් පැස්කුවල්ය. පසු ගිය දා එළි දැක්වූ ඔහුගේ නව නිර්මාණය ඇතුළු තව අලුත් තොරතුරු බෙදා ගන්නට මෙවර පිළිසඳරට කසුන් අප හා එක් වුණා.අලුතෙන් රිලිස් කළ 'පැරදුණු සෙනෙහසට' ලැබෙන ප්‍රතිචාර කොහොමද?හොඳයි. ගීතය සහ වීඩියෝ එක රිලිස් වෙලා තවම සති දෙක තුනක් වුණත් වෙනස් ආරෙක සින්දුවක් නිසා මේ වෙන කොටත් අන්තර්ජාලයෙන් ඊට හොඳ ප්‍රතිචාර ලැබෙනවා. කසුන් ප්‍රිමාල්ගේ පද රචනයක් වූ මේ ගීතය සංගීතවත් කළේ සඳරුවන් ජයසිංහ.ඔබ සහ චේතනා ගායනා කළ 'නිල් වන් ජලාසේ' ගීතය ඊට වඩා ජනප්‍රිය වුණා?ආදරය ගැන කියැවෙන යුග ගීතයක් නිසා ඊට හොඳ ප්‍රතිචාර ලැබුණා. හිත් වලට දැනෙන, අද කාලෙට ගැළපෙන ගීතයක් ලැබෙනකන් මම මඟ බලමිනුයි හිටියේ.නමුත් ගීතයට වඩා වැඩි ප්‍රතිචාර ලැබුණේ විෂුවල් එකටයි?එහි ඇත්තක් තියෙනවා. ඒ ගීතයේ තිබෙන 'කැචි' ගතිය තව තවත් ඉස්මතු කරන්න මට වුවමනා වුණේ ඒ තරමට ඒ ගීතයේ ලොකු වටිනාකමක් තිබුණ නිසයි. ගීතයේ හා විෂුවල් එකේ තිබුණු සංයෝජනය ආනන්ද බණ්ඩාර ඇතුළු කණ්ඩායම තවත් ඔපවත් කර තිබුණා.කසුන්, ඔබ පියා නිසා ගායකයෙක් වූ කෙනෙක්ද?එහෙම වෙන්නත් පුළුවන්. සංගීතයට යොමු වීමට පොඩි කාලේ ඉඳන් අපේ ගෙදර තිබුණු සංගීත පසුබිම සහ ඒ ආභාසය ඉවහල් වුණා. ඉතින් සංගීතයට තිබෙන ඇල්ම සමඟ මටත් මේ ක්ෂේත්‍රයට ගුණාත්මක යමක් එකතු කරන්න් පුළුවන් වෙයි කියලා විශ්වාසයක් තියෙනවා.ඔබ තවමත් පියාගේ අනන්‍යතාවයෙන් යැපෙනවා මිසක ඔබගේම අනන්‍යතාවයක් ගොඩනඟා ගෙන නැහැයි කිව්වොත්?ඇත්තටම ඒ කතාව හරී. මටත් මගේ අනන්‍යතාවයක් ගොඩ නඟා ගැනීමේ ලොකු වුවමනාවක් තියෙනවා. නමුත් ඉන් කිර්ති පැස්කුවල් ගේ පුතා කියන දේ නැති වෙන්නේ නැහැ නේ. මගේ පියාව හඳුනන ඕනෑම කෙනෙක් මාව දකින්නෙත් ඔහු ගේ පුතා විදිහටයි. ඉතින් ඒකේ වැරැද්දකුත් නැහැ. සමහර අය තාත්තාගේ හඬ මට පිහිටලා තියෙනවා කිව්වට මගේ සින්දු අහන ගොඩක් අය කියන්නේ මට තියෙන්නේ වෙනස්ම හඬක් කියලයි. තාත්තගේ හඬ මට නැති වුණාට ඔහුගේ හැකියාව හරි මට ලැබිලා තියෙනවා. ඇත්තටම ඔහු ගේ අනන්‍යතාව නිසයි මම අද ගායකයෙක් ලෙස රැඳිලා ඉන්නේ.සංගීත ක්ෂේත්‍රෙය් අද පවතින තරගකාරීත්වයත් සමඟ ඔබේ අනන්‍යතාව ගොඩ නඟා ගැනීමේ අභියෝගයට මුහුණ දෙන්නේ කොහොමද?ඔය කාරණයේදී කීර්ති පැස්කුවල් ගේ පුතා කියන අනන්‍යතාව මට ලොකු රුකුලක් වෙලා තියෙනවා. නමුත් ඔහු ගේ පුතා වුණත් මට හැකියාවක් නැත්නම් මේ ක්ෂේත්‍රයේ සිටින දක්ෂයෝ සහ ඒ තරගකාරීත්වයත් සමඟ ඉදිරියට එන්න බැරි වෙනවා. ඒ තත්ත්වය උඩ මට ලැබිලා තියෙන වරප්‍රසාද සියල්ල උපරිම ඵලදායි සහ නිවැරැදි ලෙස යොදා ගැනීමයි මගේ බලාපොරොත්තුව. තරගකාරීතවයක් තියෙන ඕනෑම ක්ෂේත්‍රයක ඉදිරියටම එන කෙනාට හොඳ වටිනාකමක් ලැබෙනවා.ඔබත් චැනල්ස් වලට කොටු වෙලා ඉන්න කෙනෙක්ද?එහෙම කොටු වීමක් නැහැ. තාත්තා සංගීත ක්ෂේත්‍රයේ දැවැන්තයෙක් වීම හා ඔහුට තිබෙන ආදරය සහ ගෞරවය නිසා ඔහුගේ පුතා විදිහට හැම මාධ්‍ය ආයතනයකින්ම ලොකු සපෝට් එකක් ලැබෙනවා. හැම මාධ්‍යයකින්ම උපරිම සහයෝගයක් ලැබෙනකොට මට එක මාධ්‍යයකට පමණක් කොටු විය යුතු නැහැ.ගායකයෙක් ලෙස දිගු ගමනක් යන්න බලාපොරොත්තු වුණාට ඔබේ ගමන හරිම හෙමින්නේ?ඔව්. මම ඉබි ගමනක යන කෙනෙක් නම් තමයි. සමහරක් වෙලාවට නිර්මාණයක් රිලිස් කරන්න කලින් ඒ ගැන ටිකක් හිතලා බලලා පසු බිම ගැන ස්ටඩි කරලා එළියට දාන එක තමයි හොඳම දේ. ගුණාත්මක භාවය ගැන හිතන නිසා වෙන්නැති සින්දුවක් කළත් මම ඒක සෑහෙන කාලයක් තියාගෙන ඉන්නේ. හෙඳ දේවල් බිහි වෙන්න ටිකක් කල් යනවා නේ.පියාගේ ගීයක් රීමෙක් කළොත් වඩා ජනප්‍රිය වෙන්න පුළුවන් කියලා හිතෙන්නේ නැද්ද?තාත්තගේ පරණ ගීතයක් රිමේක් කරන්න කියලා ගොඩක් අයගෙන් මට ‍යෝජනා ඇවිත් තියෙනවා. නමුත් වුවමනාවක් නොතිබුණු නිසා ඔය කියන රීමේක් කලාව ගැන ඇත්තටම මම හිතලා නැහැ. ගායකයෙක් ලෙස තාත්තා හැකියාවෙන් සහ ජනප්‍රියත්වයේ තවමත් උපරිම තලයක ඉදිද්දි ඔහු ගේ ගීතයක් රීමේක් කිරිම කිසිම අරුතක් නැති වැඩක් ලෙසයි මට හැඟෙන්නේ. එවැනි ජනප්‍රියත්වයකින් මට හෝ සංගීත ක්ෂේත්‍රයට කිසිම ඵලක් නැහැ . මගේ ප්‍රධාන පරමාර්ථය රටට සහ රසිකයන්ට ගුණාත්මන දෙයක් දෙන්නයි.'නිල් වන් ජලාසේ' විඩියෝවේ ඔබ දෙපළ සැබැ පෙම්වතුන් ලෙස තාත්වික රංගනයක යෙදෙනවා?අනේ එහෙම දෙයක් නැහැ. චේතනා මගේ හොඳම යෙහෙළියක්. සෑහෙන කාලෙක ඉඳන් ඈව හඳුනනවා.පියා ගේ ප්‍රසංගයේ කටයුතු සමඟ ඔබ කාර්යබහුල වෙලා වගෙයි?ජූලි 20 වැනිදා 'කීර්ති එකොස්ටිකා' තෙවැනි අදියර පැවැත් වීමට සුදානම් වෙනවා. මේ ප්‍රසංගය වෙනස් මුහුණුවරකින් මෙවර පැවැත්වීමට මේ දිනවල සැලසුම් කරමින් පවතිනවා. එදාට සහභාගී වෙන හැමෝටම මේ ප්‍රසංගය අලුත් අත්දැකීමක් වේවි යැයි බලාපොරොත්තු වෙනවා.ටානියා මෝසස්ඡායාරූපය - ගයාන් පුෂ්පිකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=av14071314</link>
    <topic>20වැනි ලෝක පාපන්දු කිරුළ කාටද?</topic>
    <author>ඉඳුනිල් වීරරත්න</author>
    <content>20වැනි ලෝක පාපන්දු කිරුළ කාටද?පසුගිය ජූනි 12 වැනිදා ආරම්භ වුණු වසර 4කට වරක් පැවැත්වෙන පාපන්දු ක්‍රීඩාවේ මහා මංගල්‍යයේ කූටප්‍රාප්තිය, ‍ෙලාවම නිදි නොමැතිව බලා සිටින අවසන් මහා තරගය අද (13 වැනිදා) රාත්‍රී 12.30ට බ්‍රසීලයේ රියෝද ජනයිරෝ හි ‘මරකානා’ ක්‍රිඩාංගණයේ දී (14 වැනිදා අලුයම 00.30ට) පැවැත්වෙයි.මුළු ලොවම නොනිදා පහන් කරන මේ මිනිත්තු 90 තුළ ප්‍රබල ජර්මනිය සමඟ තරග වදින්නේ කවුද? 2014, 20 වැනි ෆීෆා පාපන්දු කිරුළ හිමිකරගන්නේ කවුද? යන්න මෙය ලියන මොහොත වන විට නිශ්චිතව පැවසිය නොහැකි වුවද පුරා මාසයකට ආසන්න කාලයක් එක් එක් කණ්ඩායම් පැමිණි ගමන් මඟ දෙස ආපසු හැරී බැලීමේදී ලෝක පාපන්දු කිරුළට හිමිකම් කියන්නට හැක්කේ කාටද යන්න පිළිබඳව ඉඟියක් සැපයිය හැකිය.පසුගිය 13 වැනිදා A කාණ්ඩය යටතේ සත්කාරක බ්‍රසීලය සමඟ ක්‍රොඒෂියාව තරග වැදෙමින් ආරම්භ වුණු තරගාවලියේ මූලික වටයේ තරග 48ක් 27 වැනිදා දක්වා පැවැත්විණි.ඒ අනුව A කාණ්ඩයෙන් බ්‍රසීලය සහ මෙක්සිකෝවත්, B කාණ්ඩයෙන් නෙදර්ලන්තය සහ චිලියත්, C කාණ්ඩයෙන් කොලොම්බියාව සහ ග්‍රීසියත්,D කාණ්ඩයෙන් කොස්ටාරිකාව සහ උරුගුවේ කණ්ඩායමත්, E කාණ්ඩයෙන් ප්‍රංශය සහ ස්විට්සර්ලන්තයත්, F කාණ්ඩයෙන් ආර්ජෙන්ටිනාව සහ නයිජීරියාවත්, G කාණ්ඩයෙන් ජර්මනිය සහ ඇමෙරිකාවත්, H කාණ්ඩයෙන් බෙල්ජියම සහ නයිජීරියාවත් 16 දෙනාගේ වටයට තේරුණේ පෙරළිකාර ජයග්‍රහණ රැසක්ම වාර්තා කරමිනි.16 දෙනාගේ වටයේ දී චිලිය සමඟ තරග වැදුණු බ්‍රසීලය දඬුවම් පහර මඟින් 3 - 2ත් ලෙස ජයගනිමින් අර්ධ අවසන් පූර්ව වටයට පිවිසියේය.මෙම තරගාවලියේ මූලික වටයේ පසුපසින් සිටි නෙදර්ලන්තය අවසන් මොහොතේ ඉදිරියට පැමිණෙමින් ගෝල 2 - 1කින් මෙක්සිකෝව පරදා සුපිරි 8 වටයට සුදුසුකම් ලැබීය.එහිදී නෙදර්ලන්ත ක්‍රීඩක ක්ලාස් ජෑන් හන්ටලාර් සහ ආජෙන් රොබෙන් මෙම ජයග්‍රහණයේ නියමුවෝ වූහ.කොස්ටාරිකා සහ ග්‍රීසිය අතර තරගයේ දී පෙනල්ටි පහර මඟින් 5 - 3ක් ලෙස ජය ගනිමින් කොස්ටාරිකාව සුපිරි 16 දෙනාගේ වටයට සුදුසුකම් ලබාගත්තේය.ජර්මනිය සහ ඇල්ජීරියාව සමඟ තරගයේ දී දෙකට එකක් ලෙස ජයගනිමින් ජර්මනිය 8 දෙනාගේ වටයට සුදුසුකම් ලබාගත් අතර නයිජිරියාව සහ ප්‍රංශය අතර තරගයෙන් 2 - 0 ලෙස ජයගනිමින් ප්‍රංශය 08 දෙනාගේ වටයට සුදුසුකම් ලැබීමට සමත්විය.සුපිරිතම ක්‍රීඩක ලයනල් මෙසී සහ ඒන්ජල් ඩි මරියා ගේ සුපිරි ක්‍රීඩා විලාසය නිසා 1 - 0 ලෙස ප්‍රබල ස්විට්සර්ලන්තය පරාජය කළ ආර්ජෙන්ටිනාව සුපිරි 8 වටයට පිවිසියේය.සුපිරි 8 දෙනාගේ වටයට පිවිසීම සඳහා විනාඩි 120ක් වැනි දීර්ඝ කාලයක් ප්‍රබල අරගලයක නිරත වෙමින් තරගාවලියේ ඉදිරියට යන්නට උත්සාහ කළ ඇමෙරිකානුවන්ගේ පාපන්දු සිහිනය බොඳ කරමින් බෙල්ජියම 2 - 1 ලෙසින් ජයගනිමින් තරගාවලියේ ඉදිරියට ගියේය.20 වැනි ෆීෆා පාපන්දු ලෝක කුසලානය පිළිබඳව බොහෝ දෙනෙක් විවිධ අනාවැකි පළකළහ. මෙම තරගාවලිය තුළ තරග කළ ප්‍රබලම කණ්ඩායම් හතර අවසන් පූර්ව වටයට නැතිනම් සුපිරි සිවුදෙනාගේ වටයට සුදුසුකම් ලබාගත්තේ එම අනාවැකි බොහොමයක් සැබෑකරමිනි.පළමු අර්ධ අවසන් පූර්ව ප්‍රංශය සහ ජර්මනිය අතර පැවැති අතර එහි 13 වැනි විනාඩියේ දී මැටිස් හුමෙල්ස් ලබාගත් ගෝලයක් ලබාගනිමින් 1 - 0 ලෙස ප්‍රංශය පරාජයට පත් කරමින් අවසන් පූර්ව වටයට සුදුසුකම් ලැබීය.ඒ අනුව පාපන්දු ලෝක කුසලාන අවසන් මහා තරගාවලි ඉතිහාසයේ පිට පිට සිවු වරක්ම අවසන් පූර්ව වටයට ළඟා වූ පළමු සහ එකම රට ලෙසින් ජර්මනිය නව වාර්තාවක් තැබීය.මේ වන විට තෙවරක් (1954, 1974 සහ 1990) ලෝක පාපන්දු කිරුළ දිනා සිටින ජර්මනිය සිය සිව්වැනි ලෝක කුසලානය දිනාගැනීම සඳහා සත්කාරක බ්‍රසීලය සමඟ පසුගිය 08 වැනිදා තරග වැදී 7 - 1 ක් ලෙස ජය ගනිමින් අවසන් මහා තරගයට සුදුසුකම් ලබා ගත්තේය.1930 ඇරැඹි පළමු ලෝක කුසලාන තරගාවලියේ සිට මෙතෙක් පැවැති සියලුම ලෝක කුසලාන තරගාවලි නියෝජනය කළ බ්‍රසීලය මේ වන විට ලොව වැඩිම ලෝක පාපන්දු කිරුළ දිනූ කණ්ඩායමයි.1958, 1962, 1970, 1994 සහ 2002 වසරවල ශූරතා දිනාගත් බ්‍රසීලය සිය 6 වැනි ලෝක ශූරතා ජයග්‍රහණය සඳහා කොලොම්බියාව ගෝල 2 - 1 ක් ලෙසින් පරාජයට පත්කර අවසන් පූර්ව වටයට සුදුසුකම් ලැබීය. එහිදී බ්‍රසීලයේ සුපිරි ක්‍රීඩක තියා‍ගෝ සිල්වා සහ ඩේවිඩ් ලුවිස් ගෝල 2 ලබාගත් අතර නේමාර් ආබාධයට ලක්වීමත්, තියාගෝ සිල්වා කහ කාඩ්පත් ලබා ක්‍රීඩා නොකිරීමත් නිසා බ්‍රසීලයේ ලෝක කුසලාන සිහිනය ජර්මනිය විසින් පහසුවෙන් බිඳ දැමීය.මෙහිදී 11 වැනි මිනින්තුවේදීම තෝමස් මුලර් පළමු ගෝලය වාර්තා කළේය. ඉන්පසුව 23 වැනි මිනිත්තුවේදී මිරස්ලෝව් ක්ලෝස් ගෝලයක් වාර්තා කළ අතර එය ඔහුගේ 16 වැනි ලෝක කුසලාන ගෝලය විය.ඒ අනුව බ්‍රසීලයේ හිටපු ක්‍රීඩක රොනාල්ඩෝ තබා තිබූ වාර්තාව (ගෝල 15) බිඳ දැමූ ක්ලෝස් ලෝක කුසලාන තරගාවලි ඉතිහාසයේ වැඩිම ගෝල ලබාගත් ක්‍රීඩකයා ලෙසින් වාර්තා පොතට එක්විය. ඉන්පසු 24 සහ 26 වැනි මිනිත්තු වලදී ටෝනි කෲස් ගෝල 2 ක්ද 29 වැනි මිනිත්තුවේදී සාමි කෙඩේරා ගෝලයක් ද 69 සහ 79 වැනි මිනිත්තු වලදී අන්ඩ්‍රේ ෂෲලේ ගෝල 2 ක් ද ලබා ගත්තේ බ්‍රසීල ක්‍රීඩකයන් නරඹන්නන් බවට පත්කරවමිනි.එසේම දෙවරක් (1978, 1986) ලෝක කුසලානය දිනා සිටින දෙවරක් අනුශූරයන් වී සිටින ආර්ජෙන්ටිනාව අර්ධ අවසන් පූර්ව වටයේ දී බෙල්ජියම 1 - 0 ලෙසින් පරාජයට පත්කර අවසන්පූර්ව වටයට පිවිස සිටී.මෙතෙක් පැවැති ලෝක කුසලාන තරගාවලි හිදී 1974, 1978 සහ 2010 වසරවල 3 වැනි ස්ථානයේ සෑහීමකට පත්වූ නෙදර්ලන්තය මෙවර පෙරළිකාර කණ්ඩායම බවට පත්වෙමින් අර්ධ අවසන් පූර්ව වටයේ දී කොස්ටාරිකාව පරාජයට පත් කරමින් අවසන් පූර්ව වටයට පිවිසියේය.එහිදී නියමිත කාලය තුළ එකදු රටකට ගෝලයක් ලබාගත නොහැකි වුණු අතර අවසානයේ දඬුවම් පහර මඟින් නෙදර්ලන්තය 4 - 3ක් ලෙස කොස්ටාරිකාව පරාජය කළේය. පුවත්පත මුද්‍රණයෙන් එළි දකින විට ජර්මනිය සමඟ අවසන් මහා තරගයට ක්‍රීඩා කරන්නේ ආ‍ෙජන්ටිනාවද නෙදර්ලන්තයද යන්න තීරණය වී හමාරය.ආරම්භයේ සිටම පෙරළි ගණනාවක් සිදුවෙමින් ආ 20 වැනි ලෝක කුසලාන තරගාවලියේ ප්‍රතිඵලය දෙස මුළු ලොවම දෑස් දල්වා බලා සිටිති.පාපන්දු ක්‍රීඩාව උපන් එංගලන්ත‍යත්, පසුගිය තරගාවලියේ ශූරයන් වුණු ස්පාඤ්ඤයත් මූලික වටයෙන්ම ගෙදර යැවූ සුපිරි ක්‍රීඩකයන් ගණනාවක් ක්‍රීඩාපිටියේ උණුසුම් පුවත් මැවූ ලෝක කුසලාන තරගාවලියේ දී ‘වර්ග වාදයෙන් තොර ක්‍රීඩාවක්’ යන FIFA තේමාව අනුව යමින් දිනයේ දක්ෂතා වැඩියෙන්ම දක්වන කණ්ඩායම ශූරයන් වනු ඇත. සාමය සමඟිය අගයන ක්‍රීඩාශීලී ජනතාවක් ලෙස අපි ඔවුනට සුබ පතමු!ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=av14071315</link>
    <topic>‘පැතූ සිහිනය‘ සමඟ ගායන ලොව ජයගත්</topic>
    <author>සුසන්ත</author>
    <content>‘පැතූ සිහිනය‘ සමඟ ගායන ලොව ජයගත්රොෂාන් අනුරුද්ධපැතූ සිහිනයේ - සිටියෙ ඔබමයි මගෙ ආදරේ - ඔබ විතරමයි...//මේ දිනවල ගුවන් විදුලි නාළිකා කීපයකින් විකාශය වන ඉහත ගී පදවැල් ඇතුළත් මියුරු ගීතය ඔබට මතකද? එම ගීතයේ හිමිකරුවා යොවුන් ගායන ශිල්පී රොෂාන් අනුරුද්ධය. ගායන දිවිය පිළිබඳවත් තම බලාපොරොත්තු පිළිබඳවත් රොෂාන් “රසඳුන” වෙත පළකළේ මෙවන් අදහස් සමූහයකි.“මගෙ ගම අත්තනගල්ල. පාසල් ගියේ කොළඹ අශෝක විද්‍යාලයට. පුංචි කාලෙ ඉඳලම ගායනයට මම ඉතාම කැමතියි. ඒ වගේම කිසියම් දක්ෂතාවයකුත් තිබුණා. පාසලේ විවිධ උත්සව අවස්ථා වලදී ගීත ගායනා කරල මගේ ගායන හැකියාව ඉදිරිපත් කළා. පුංචි කාලෙ ඉඳලම මට තිබුණු හීනය තමයි මගේ ම ගීත කීපයක් ගයමින් ගායන ලොවට එක්වෙන්න. පාසල් අධ්‍යාපනයෙන් පසුව මම “පෙරේරා ඇන්ඩ් සන්ස්” ආයතනයේ රැකියාවට එක්වුණා.රැකියාව කරන අතරේ විවිධ රියැලිටි ගායනා තරගවලට ඉදිරිපත් වුණා. ඒත් පළමු වටයෙන් දෙවැනි වටයෙන්ම මට ඉවත් වෙන්න සිදුවුණා. හැබැයි මම මගේ උත්සාහය අතහැරියේ නෑ. රැකියාවෙන් උපයාගත් මුදල් යොදවල මම මගේ කුලුඳුල් ගීත නිර්මාණය පටිගත කළා. එය ගුවන් විදුලි නාළිකා කීපයකින්ම ප්‍රචාරය වුණා. එම ගීතයේ පද රචනය මැණික් ජයසිංහගේ. සංගීතය රොෂාන් අනුරුද්ධගේ. ඉන් ටික කලකට පසුව මම තවත් ගීත දෙකක් නිර්මාණය කළා. ඒ සඳහා මට මගේ මිතුරන් කීප දෙනෙක් උදව් කළා. ඉන් එක් ගීතයක් රූප රචනා සමඟ මේ දිනවල හිරු TV නාළිකාවෙන් විකාශය වෙනවා. මම මේ වනවිට ගයල තියෙන මගෙම ගීතවලට මම දන්න කියන අයගෙන් වගේ ම රටේ විවිධ ප්‍රදේශවල සිටින අයගෙන් හොඳ ප්‍රතිචාර ලැබෙනවා. ඒ ගැන මට හරිම සතුටුයි. මම මේ දවස්වල හේෂාන් ගමගේ සර් යටතේ සංගීතය විෂයක් ලෙස හදාරනවා. මට අවශ්‍ය මා තුළ සුළුවෙන් හෝ තිබෙන ගායන හැකියාව ඔප මට්ටම් කරගෙන දක්ෂ ගායකයෙක් ලෙස ගායන ලෝකයට එන්න. ඒ සඳහා මට මගෙ අම්ම තාත්ත වගේ ම රැකියාව කරන ආයතනයෙනුත් විශාල සහයෝගයක් ලැබෙනවා. හැම දේකටම මගේ ළඟින්ම ඉන්නේ මගේ මිතුරන්. කාගේත් මතකයේ රැ‍ඳෙන ගීත කීපයක් ගායනා කරමින් ගායන ලොවේ රැඳීමයි මගේ අනාගත බලාපොරොත්තුව.සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=av14071316</link>
    <topic>ප්‍රේමකීර්ති වෙනුවෙන් සමාජ සත්කාරක සමරු වැඩ සටහන් මාලාවක් කරනවා</topic>
    <author>ජෝජ් රොබ්සන් ද සිල්වා</author>
    <content>ප්‍රේමකීර්ති වෙනුවෙන් සමාජ සත්කාරක සමරු වැඩ සටහන් මාලාවක් කරනවා- නිර්මලා ද අල්විස්ප්‍රේමකීර්ති ද අල්විස්25 වැනි ගුණානුස්මරණසමරු ප්‍රණාම ප්‍රවේශය “රිදී කඳුළ” අද සවස 3 ට.සෑම තරාතිරමකම ජන හදවත් වසඟයට ගත් ප්‍රවීණ ගී පද රචක මාධ්‍යවේදී ප්‍රේමකීර්ති ද අල්විස් කලාකරුවාණන්ගේ 25 වැනි ගුණානුස්මරණය මෙම 30 වැනිදාට යෙදී ඇති අතර ඒ නිමිත්තෙන් පැවැත්වෙන සමරු වැඩසටහන්, ග්‍රන්ථ එළිදැක්වීම් සහ ප්‍රේමකීර්ති පිළිරුව විවෘත කිරීම ඇතුළු උපහාර උත්සව කිහිපයක්ම මේ වනවිට සංවිධානය කෙරෙමින් පවතී. ඒ අතරින් පී.ඒ. කරුණාපාල අනුස්මරණ කලා පදනම මඟින් පවත්වනු ලබන “ප්‍රේමකීර්ති ද අල්විස් 25 වැනි ගුණානුස්මරණ සමරු ප්‍රණාම ප්‍රවේශය - රිදී කඳුළ” උපහාර උලෙළ අද (13) සවස 3.00 ට කොළඹ මහජන පුස්තකාල ශ්‍රවණාගාරයේ දී පැවැත්වීමට කටයුතු යොදා ඇති අතර මෙහිදී නැවත මුද්‍රණය කළ ප්‍රේමකීර්ති ලියූ “අන්තිමයා” (නවකතාව) සහ “නොසැලෙන ඉන්ද්‍රඛීලය සේ” (කවි) පොත් එළිදැක්වීමට ද නියමිතව ඇත. ඒ පිළිබඳව ප්‍රේමකීර්තිගේ බිරිය නිර්මලා ද අල්විස් “රසඳුන” සමඟ කළ කෙටි කතාබහකි මේ.“ප්‍රේමකීර්තිගේ 25 වැනි ගුණානුස්මරණයයි මේ වසරේ යෙදී තියෙන්නේ. ඒ වෙනුවෙන් විවිධ උපහාර වැඩසටහන් හා උත්සව කිහිපයක්ම මෙවර පැවැත්වෙනවා. ඒ අතර මාත් පුතාත් (පූර්ණ සම්පත්) ‘රිදී කඳුළ’ නමින් රට පුරා සමාජ සත්කාරක සමරු වැඩසටහන් මාලාවක් පැවැත්වීමට කටයුතු යොදා ගෙන යන අතර ඉදිරි වසර පුරාම ප්‍රේමකීර්ති වෙනුවෙන් එම කටයුත්ත කරගෙන යාමට බලාපොරොත්තු වෙනවා. ඊට විවිධ කලා සංවිධාන, පදනම සහ ආයතන අප සමඟ එක් වෙනවා.”* අද පවත්වන ගුණානුස්මරණ වැඩසටහන “ප්‍රේමකීර්ති ද අල්විස් ගුණානුස්මරණ සමරු ප්‍රණාම ප්‍රවේශය - රිදී කඳුළ” නමින් හඳුන්වන්නේ ඇයි...?“පී.ඒ. කරුණාපාල අනුස්මරණ කලා පදනම හැම අවුරුද්දකදීම කලාකරුවෙකු වෙනුවෙන් උපහාර උලෙළක් පවත්වා ගෙන යන මනෝජ් ආරච්චිගේ සංවිධානයෙන් යුත් පදනමක්. මනෝජ් ආරච්චිගේ සිය පියාණන් පී.ඒ. කරුණාපාල වෙනුවෙන් තමයි මේ පදනම පිහිටුවා තියෙන්නේ. මෙවර ප්‍රේමකීර්තිගේ 25 වැනි ගුණානුස්මරණය වෙනුවෙන් උපහාර උලෙළක් පවත්වන්න ඔවුන් ඉදිරිපත් වුණාම අපි තමයි යෝජනා කළේ ‘රිදී කඳුළ’ නමින් මෙය හඳුන්වන්න.විශේෂයෙන්ම පී.ඒ. කරුණාපාල අනුස්මරණ කලා පදනම මඟින් පවත්වනු ලබන මෙම උපහාර උලෙළෙන් අපි රට පුරා පැවැත්වීමට කටයුතු යොදා ගෙන යන ‘රිදී කඳුළ’ ප්‍රේමකීර්ති ද අල්විස් 25 වැනි ගුණානුස්මරණ සමාජ සත්කාරක සමරු වැඩසටහන් මාලාවට ප්‍රවේශ වෙනවා. එම නිසා තමයි අපි මෙය ප්‍රේමකීර්ති ද අල්විස් ගුණානුස්මරණ සමරු ප්‍රණාම ප්‍රවේශය - ‘රිදී කඳුළ’ ලෙසින් හැඳින්වූවේ.”* මෙහිදී ප්‍රේමකීර්ති ලියූ පොත් දෙකක් එළිදැක්වීමටත් නියමිතයි නේද..?“ඔව්. ප්‍රේමකීර්ති ජීවත්ව සිටිද්දී මීට අවුරුදු තිහකට පමණ පෙර පළ කළ ඔහුගේ ‘අන්තිමයා’ නවකතා පොතයි ‘නොසැලෙන ඉන්ද්‍රඛීලය සේ’ නම් කවි පොතයි නැවත මුද්‍රණයෙන් එළිදැක්වීමත් සිදු කෙරෙනවා. කවි පොතට ප්‍රේමකීර්තිගේ මීට ඉහත පළ නොවූ කවි පන්ති දෙකකුත් ඇතුළත් වෙනවා. මෙම පොත් එළිදැක්වීමේ දී ප්‍රධාන දෙසුම පවත්වන්නේ මහාචර්ය සරත් විජේසූරිය වන අතර උපහාර උලෙළේ ප්‍රධාන ආරාධිතයා වන්නේ ආචාර්ය වික්ටර් රත්නායකයි.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=av14071317</link>
    <topic>අද තියෙන ‘කොත්තු සංගීතය’ සතුටින් ඉන්න වෙලාවට විතරක් හොඳයි</topic>
    <author>අරුණි මුතුමලී</author>
    <content>අද තියෙන ‘කොත්තු සංගීතය’ සතුටින් ඉන්න වෙලාවට විතරක් හොඳයිඑස්. එම්. චන්ද්‍රසේනරට කරවන පිරිස අතර බොහෝ දෙනා කලාවට ළැදියෝය. සමහරු ගීත ගායනයට, නර්තනයට, රංගනයට විශේෂ හැකියාවන් දක්වන්නෝ වෙති. ඒ අතර සුවිශේෂී කලාවකට කැමැත්තක් දක්වන්නකු වන්නේ විශේෂ ව්‍යාපෘති ඇමැති සහ ආර්ථික සංවර්ධන හා ගොවිජන සේවා නියෝජ්‍ය ඇමැති එස්. එම්. චන්ද්‍රසේන මහතා ය. ඒ බව ඔහු අපට කීවේ මෙසේ ය.‘කලාකරුවා’ ගැන ඔබේ විග්‍රහය?ස්වභාව ධර්මයා මේ ලෝකයට දායාද කළ ඉතා දුර්ලභ ගණයේ විශේෂිත නිර්මාණයක්.කතාවක් තිබෙනවා සෑම මිනිසකු තුළම කුමක් හෝ කලාවක් යම් ආකාරයකින් හෝ පිහිටනවා කියලා?මනුෂ්‍යයන්ට විතරක් නෙවෙයි සතුන්ට, ගහ කොළට පවා කලාව, විනෝදය අවශ්‍යයි කියලා දැන් තේරුම් ගෙන තිබෙනවා. ඒත් හැමෝටම කලාකරුවෝ වෙන්න බැහැ. ඒක උපතින්ම ගේන්න ඕන.ඔබ ඒ විශේෂිත ගණයට අයත් කෙනෙක් ද?මම පුංචි කාලේ ‘මිහිර’ පත්තරේට එහෙම කවි ලීවා. ඒවා පළ වුණාම පුදුම සතුටක් දැනුණේ. අවුරුදු 13 විතර ඉඳන් තමයි ඔය නිසඳැස් එහෙම ලියන්න ගත්තේ. ඒත්, උසස් පෙළ ඉවර වෙනවාත් සමඟම දේශපාලනයට යොමු වුණු නිසා ඒවා මඟ හැරුණා.එහෙම මඟ නොහැරුණානම්?ඇත්තෙන්ම අද ඒ ගැන දුකකුත් තිබෙනවා. එහෙම දිගටම කරගෙන ආවානම් අද කවියෙක් ගීත රචකයෙක් වෙන්නත් ඉඩ තිබුණා.ඔබ කව්, ගී රචනා කරන්නකු හැටියට අපේ ගිත රචකයන්ගෙන් වඩාත් අගය කරන්නේ කාව ද?මහාචාර්ය සුනිල් ආරියරත්න තමයි ප්‍රධාන වශයෙන්ම කැමැති. අපේ පල්ලේගම හේමරතන හිමි, රඹුකන සිද්ධාර්ථ හිමි වගේම අජන්තා රණසිංහටත් කැමැතියි. ප්‍රේමදාස ශ්‍රී අලවත්තගේ ලියු ‘අඳුරු කුටිය තුළ’ ගීතයට තමයි මම බොහොම කැමැති.ගායක ගායිකාවන්?අමරදේව මාස්ටර්ට තමයි කැමැති. එතුමාගේ ‘සන්නාලියනේ’ ගීතය මගේ හිතෙන් කවදාවත් මැකෙන්නේ නෑ. ඒ වගේම නන්දා මාලිනීගේ ‘අම්මාවරුනේ’ ගීතයත් මගේ හිතේ දෝංකාර දෙනවා.අද කාලේ ගායක ගායිකාවන් ගැන මොකද හිතෙන්නෙ?මම ඇත්තටම හරි කනගාටු වෙනවා. අමරදේවලා, නන්දා මාලනීලා, වික්ටර් රත්නායකලා, සුනිල් එදිරිසිංහලා, දිවුල්ගනේ, අමරසිරි පීරිස් වගේ ශිල්පීන් මේ ක්ෂේත්‍රයට නැති වූ දාක ඒ වගේ අය බිහිවන ලකුණක් පේන මානයකවත් නෑ. දැන් කපුගේ මිත්‍රයා අපට නැති වුණාට පස්සේ ඒ වගේ කවුරුත් බිහි වුණේ නෑනේ.ඇයි විවිධ තරගවලින් තරු බිහිවෙන්නෙ?ස්ටාර්ලා එනවා යනවා. නැවතුණු කෙනෙක් නෑ. හරියට සෝඩා බෝතල් වගේ අපේ රටේ සංගීත කලාවේ ලොකු හිඩැසක් ඇති වෙනවා. මේ තත්ත්වය දිගටම ගියොත්.ඔබ නව පරපුරේ ගීත රස විඳින්නෙ නැද්ද?ඒවා ඒ වෙලාවට සතුටු වෙන්න විතරක් තිබෙන කොත්තු සංගිත. අපේ පැරැණි ගීත පවත්වාගෙන යන්න නම් දෙවැනි පිරිසක් බිහි වුණා. ඒත් අනාගතේ එහෙම පෙනුමක් නෑ. අද සංගීතය අපට ගැළපෙන්නේ නෑ.ඔබ චිත්‍රපට ගැනත් දකින්නේ එහෙම ද?ඔව්. මම පොඩි කාලේ ඉරිදාට පුෂ් බයිසිකලේ ගිහින් ශත 55 ට ගැලරියේ ඉඳන් චිත්‍රපට බැලුව කෙනෙක්. ‘සංදේශය’, ‘ගම්පෙරළිය,‘ ‘නිධානය,‘ ‘සුරතලී‘ වගේ චිත්‍රපට හරිම ලස්සනයි. අර්ථාන්විතයි. එහෙම සිනමාවක් උරුම කාලයක් අපට තිබුණා. නමුත් දැන් ඒවත් බොල් වෙලා.කැමැතිම නළුවා, නිළිය?ගාමිණි ෆොන්සේකාට මම කැමැත්තෙන් හිටියා. නමුත් ඔහු දැන් අප අතර නෑනේ. ජීවතුන් අතර ඉන්න අයගෙන් රවීන්ද්‍ර රන්දෙණියට මම කැමැතියි.නිළියන් අතරින් මම හැමදාමත් කැමැති ‘පුංචි බබා’ චිත්‍රපටයෙන් දැක්ක මාලනී ‍ෆොන්සේකාටයි.දැන් ඇය ඔබ සමඟ පාර්ලිමේන්තුවේ අසුන් ගන්නවා?ඔව්. අද ඇය දකින විට මට ඒ මුහුණ ඇතුළෙන් ‘පුංචි බබා’ චිත්‍රපටයේ සිටි මාලනී ෆොන්සේකා පේනවා.ඔබ රඟපාලා නැද්ද?තියෙනවා. අපේ ගම්වල තිබුණු නාට්‍යවල මම රඟපාලා තිබෙනවා. කලාවැව අක්කරපිටිය තමයි මගේ ගම. මට මතකයි තාමත් ‘මනමේ’ කතාවේ මම හිටියේ වැදි රජුට.චිත්‍ර?අඳින්නෙ නෑ. ඒත් චිත්‍රවලට කැමැතියි.පොත්?අහුවන ඕනැම පොතක් කියවනවා. නවකතා, කෙටිකතා ඕන එකක්. ඒ අතරින් මම කැමැතිම පොත තමයි ‘හොරොව්පතානේ පළමුවැනි ඩී ආර් ඕ’ කියන පොත. එයින් අනුරාධපුරේ පැරැණි ගැමි ජීවිතය ගැන හොඳින්ම විග්‍රහ වෙනවා.වර්තමාන පොතුත් කියවනවා ඇතිනේ?ලේඛන කලාවේ නම් මට පේන විදිහට ලොකු පිරිහීමක් නෑ. සංගීතය වගේ ක්ෂේත්‍ර එක්ක සැසඳුවාම තවමත් බේරිලා තිබෙනවා. හැබැයි ශාස්ත්‍රීය ග්‍රන්ථ බිහිවනවා අඩුයි.ඔබ විශේෂ කැමැත්තක් දක්වන්නේ මොන වගේ කලා විෂයයකට ද?කවි මඩුවලට. පතිරාජ තෙන්නකෝන්, ටී. බී. තෙන්නකෝන්, වැනි කවියන් වගේම හිටිවන කවි කියන බොහෝ දෙනකුට මම හරි කැමැතියි. සෝමවීර චන්ද්‍රසිරි මැතිතුමත් දේශපාලන රැස්වීම්වල හිටිවන කවි එහෙම කියනවනේ. මම මේ දේශපාලනයට යොමුවන්න මුලත් ඒ කවි මඩු බලන්න යෑම.ඔබ හිතන්නේ වඩා ප්‍රබල දේශපාලනය ද කලාව ද?කලාව. හැබැයි කලාව වැළඳගත් දේශපාලනයත් නරක නෑ.ඔබ දේශපාලකයකු නොවුණා නම්?මාධ්‍යවේදියකු වෙනවාමයි. අදටත් මම මාධ්‍ය සමඟ බොහොම සම්බන්ධයි. හැබැයි මම බඩගෝස්තරවාදී මාධ්‍යවේදයට විරුද්ධයි. පෞද්ගලික ලාභ ප්‍රයෝජනය උදෙසා මාධ්‍ය හැසිරවීම තරම් අසාධාරණ වැඩක් ගැන මට කියන්නවත් වචන නෑ.අරුණි මුතුමලීඡායාරූපය-රංජිත් අසංකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=av14071318</link>
    <topic>වාද බයිලා කියන්නත් මම හරි කැමතියි</topic>
    <author>ගාමිණී සුසන්ත</author>
    <content>වාද බයිලා කියන්නත් මම හරි කැමතියිනාරි හා ප්‍රසවවේදය පිළිබඳවිශේෂඥ වෛද්‍යවිජිත් විද්‍යා‍භූෂණඔහු ගිටාරය වයමින් මියුරු ලෙස ගීතයක් ගයයි. ගිටාරයේ තත් මත ඔහුගේ ඇඟිලි තුඩු දිවෙන්නේ පළපුරුදු ගිටාර් වාදක‍යකුගේ මෙනි. ඔහු‍ ගයන්නේ රූකාන්ත ගුණතිලකයන්ගේ ‘අනාත මාරුතේ - කුණාටු සාගරේ’ නම් ගීතයයි. ඔහුගේ ගායනයේත් වාදනයේත් ඇත්තේ අපූර්වත්වයකි. එය වෘත්තීය මට්ටමේ ගායනයක් නොවුවද දිගින් දිගටම ඒ හඬ අසා සිටින්නට සිතේ. ගිටාරය වයමින් මේ අයුරින් මියුරු ලෙස ගායනයක් ඉදිරිපත් කළ ද ඔහු වෘත්තියෙන් ගායකයෙකු හෝ වාදකයකු ද නොවේ. ඔහු ලංකාවේ සිටින ඉතා ජනප්‍රිය, දක්ෂ නාරි හා ප්‍රසව විශේෂඥ වෛද්‍යවරයෙකි; ඉතා සුන්දර මිනිසෙකි.‍ ඔහු විශේෂඥ වෛද්‍ය විජිත් විද්‍යාභූෂණ මහතා ය. පසුගිය දිනෙක අප ඔහුගේ නිවසට ගියේ ඔහුගේ ජීවන ගමනේ මෙතෙක් ආ මඟ පිළිබඳවත්, කලාවට ඔහු තුළ තිබෙන සමීප බව පිළිබඳවත් ‘ඉසිවර වරුණ‘ විශේෂාංගයෙන් ඔබ වෙත තොරතුරු ගෙන එන්නට ය. මෙහි සටහන් වන්නේ විශේෂඥ වෛද්‍ය විජිත් විද්‍යාභූෂණ මහතා අප සමඟ පැවසූ ඔහුගේ කතාව ය.“මම ඉපදුණේ හැදුණේ වැඩුණේ බදුල්ලේ. මගෙ තාත්තා විශේෂ කොමසාරිස්වරයෙක්. අම්මා හෙද නිලධාරිනියක්. නංගි කෙනෙකුත් මල්ලි කෙනෙකුත් මට ඉන්නවා‍. මම තමයි පවුලේ වැඩිමලා. මගෙ මල්ලි රසායනඥයෙක්. (Chemist). නංගි වෛද්‍යවරියක්.‍ ඒ දෙන්නම ජීවත්වන්නේ විදෙස් රටවල. මම පාසල් ගියේ බණ්ඩාරවෙල සාන්ත තෝමස් විද්‍යාලයට. පුංචි දවස්වල ඉඳලම මාව පාසලේ නේවාසිකාගාරයේ (හොස්ටල් එකේ) නවත්තල උගන්වන්න මගෙ දෙමවුපියෝ තීරණය කළා. නමුත් හොස්ටල් එකේ නවතින්න මම කැමැති වුණේ ම නෑ. කොහොම හරි තාත්තා මාව හොස්ටල් එකේ නතර කළා. එහෙම කළේ මගේම හොඳටයි කියල දැනුයි මට තේරෙන්නේ. .”“‍උසස් පෙළ පන්තිවල ඉන්නවිට හොස්ටල් එකේ මමයි, මාත් එක්ක හිටිය යාළුවොයි හරි අපූරු වැඩ කළා. සතියක බ්‍රහස්පතින්දා දවසක පෝයක් වගේ ප්‍රසිද්ධ නිවාඩුවක් තිබුණොත් සිකුරාදත් එක්ක දවස් හතරක් නිවාඩු දෙනවා. එතකොට අපි ගෙදර යන්න ඕන. ඒවගේ නිවාඩුවක් ලැබුණු අවස්ථාවක අපි කට්ටිය තීරණය කළා ගෙවල්වලට හොරෙන් සිරී පාදෙ යන්න.එහෙම කතා කරගෙන බ්‍රහස්පතින්දා හොස්ටල් එකෙන් පිටත් වෙලා බණ්ඩාරවෙල ටවුන් එකේ නිවාඩු නිකේතනයක නැවතිලා සිකුරාදා ‍උදේම කෝච්චියෙන් සිරීපාදේ ගියා. ඒක හරිම සුන්දර ගමනක්. කිසි දෙයක් නොවෙච්ච ගානට සෙනසුරාදා අපි ගෙවල්වලටත් ගියා. අපේ අම්මලා තවමත් දන්නෙ නැහැ හොරෙන් සිරීපාදෙ ගිය ඒ ගමන ගැන. ඒ වගේ ම උසස් පෙළ කරන කාලෙ සමහර දවස්වලට 9.30 ෂෝ එක බලන්න බණ්ඩාරවෙල ටවුන් එකේ තියෙන චිත්‍රපට ශාලාවට ගිහින් තියෙනවා.”මගේ අම්මා හෙද නිලධාරිනියක් නිසා රෝහල් ජීවිතය පුංචි කාලෙ ඉඳලම මට හරිම පුරුදුයි. මගේ අම්මගෙ ලොකු බලාපොරොත්තුවක් තිබුණා මා වෛද්‍යවරයෙක් කරන්න. ඒකට මාව නිතරම උනන්දු කළා.උසස් පෙළ විභාගයට මම පෙනී සිටි අවුරුද්දේ ඌව පළාතෙන් හොඳම ලකුණු ලැබුණේ මට. පුංචි කාලෙ ඉඳලම කරන වැඩේ උපරිම කැපවීමකින් කරන්න මම උත්සාහ කළා. ඒ නිසා තමයි මට එවැනි ජයග්‍රහණයක් ලැබ‍ුණේ. කොළඹ වෛද්‍ය විද්‍යාලයට ඇතුළත් වෙලා වෛද්‍ය උපාධිය හැදෑරුවා. පුංචි කාලෙ ඉඳලම ගිටාරයට තිබුණේ පුදුම ආශාවක්‍. ගිටාර් වාදනයට මට ගුරුවරයෙක් නැහැ. ගිටාර් වාදනය ගැන ලියැවුණු, සින්දු වල කෝඩ්ස් තියෙන පොත්පත් බලාගෙන තමයි මම ගිටාර් වාදනය ඉගෙන ගත්තේ. වෛද්‍ය විද්‍යාලයේ ඉන්න කාලයේ ගිටාර් වාදනයට මම ගොඩක් යොමුවෙලා හිටියා‍. වෛද්‍යවරයෙක් හැටියට මුල්ම පත්වීම ලැබුණේ කොළඹ ද සොයිසා කාන්තා රෝහලට.රිජ්වේ ආර්යා ළමා රෝහලේත් මම වැඩ කළා. ඉන් පසුව මගෙ පශ්චාත් උපාධිය සමත්වෙලා නාරි හා ප්‍රසවවේදය පිළිබඳව විශේෂඥ වෛද්‍යවරයකු ලෙස කළුබෝවිල ශික්ෂණ රෝහලේ කලක් සේවය කළා. විශේෂඥ වෛද්‍යවරයෙක් වෙන්න නාරි හා ප්‍රසවවේදය විෂය තෝරාගන්න මගෙ හිතට එක් හේතුවක් බලපෑවා. ශල්‍ය වෛද්‍ය ක්ෂේත්‍රය පිළිකා ක්ෂේත්‍රය, හෘද රෝග ක්ෂේත්‍රය වැනි සෑම ක්ෂේත්‍රයකදීම වෛද්‍යවරුන්ට හමු වෙන්නේ ‍රෝගයක් නිසා දුක් විඳින රෝගීන්. නමුත් නාරි හා ප්‍රසව වේදය කියන ක්ෂේත්‍රය තුළ සියයට අනූවක්ම හමුවන්නේ දරුවකුගේ සුන්දර සිහිනය සැබෑ කරගන්න උත්සාහ කරන අය. දරුවකු ලැබුණාම ඔවුන් රෝහලකින් පිටවෙලා යන්නේ හරිම සතුටකින්. ඉතින් මේ ක්ෂේත්‍රය තුළ වැඩියෙම තියෙන්නේ සතුට. ඒකයි මම මේ ක්ෂේත්‍රය තෝරා ගත්තේ. මගේ ළඟට එන අය රෝගීන් ලෙස හඳුන්වන්නත් මම එතරම් කැමැති නැහැ. මොකද ‍දරුවකු ලැබීම රෝගයක් නෙමෙයිනේ.”“මගේ බිරිය ප්‍රමිශ්කා. ඇය මට හමුවුණේ සාදයකදී. ප්‍රමිශ්කා ලංකාවේ ප්‍රසිද්ධ ආයතන කිහිපයකම කළමනාකරණ ක්ෂේත්‍රයේ රැකියා කරල තියෙනවා. දැන් ඇය දරුවන්ගේ වැඩ කටයුතු නිසා රැකියාවෙන් ඉවත් වෙලා පුද්ගලිකව වැඩ කරනවා. මගේ බිරිය කලා පවුලකට සම්බන්ධ කෙනෙක්. ඇගේ මව ජනප්‍රිය නිළියක වන කාන්ති ලංකා මහත්මිය. මට ඉන්නේ දුවලම දෙන්නෙක්. ලොකු දුව දුල්‍යා. පොඩි දුව විශාඛ්‍යා. විවාහ වෙලා ටික දවසකින් මම බිරියත් එක්ක එංගලන්තයට ගියා වැඩිදුර ඉගෙන ගන්න. එහේදි මම අවුරුද්දකින් කරන්න ඕන විභාගයක් මාස හයකින් කරල අවසන් කළා. ඉන්පසුව ‘අල්ට්‍රා සවුන්ඩ් ස්කෑන්’ පිළිබඳව විශේෂයෙන් ඉගෙන ගත්තා.ඒ හැම දේටම මට උදව් කළේ මගේ බිරිය. එංගලන්තයේ දී මට රැකියාවන් කීපයක් ම ලැබුණා ලොකු වැටුප් සමඟ. නමුත් මම ඒවා දාල ලංකාවට ආවෙ ලංකාවට කිසියම් සේවයක් කරන්න. එහෙම ඇවිත් රජයේ සේවයට බැඳුණා. මට අවශ්‍ය වුණා ‘අල්ට්‍රා සවුන්ඩ් ස්කෑන්’ පරීක්ෂණ ලංකාවේ සුලභ කරන්න. ඒකට මට අවස්ථාවක් ලැබුණේ නැහැ. රජයේ සේවයේ ඉන්න කාලේ, විටින් විට අම්පාර මහියංගණය වැනි ඈත ප්‍රදේශවලට මාව මාරු කළා. ඉන්පසුව රජයේ සේවයෙන් ඉවත්වෙලා මම පුද්ගලිකව ප්‍රතිකාර කරන්න ගත්තා. රජයේ රෝහලක සේවය කරමින් ලංකාවේ මිනිසුන්ට සේවයක් කරන්න නොලැබීම ගැන මට කණගාටුවක් තියෙනවා. මම පෞද්ගලික සේවයේ සිටියට දිනකට පරීක්ෂා කරන්නේ රෝගීන් කිහිප දෙනයි. ඒ ‍රෝගීන්ට ඔවුන්ගේ තත්ත්වය පිළිබඳව හොඳින් පහදලා දෙනවා. ඒ හැකියාව මට ලැබුණේ මේ රටේ මාධ්‍ය නිසා. විවිධ මුද්‍රිත සහ විද්යුත් මාධ්‍ය මගින් මගේ දැනුම බෙදා දෙන්න මේ වනවිට මට හැකිවෙලා තියෙනවා.”“සංගීතයට තමයි මම වැඩියෙන් ම ප්‍රිය කරන්නේ. අමරදේවයන්ගේ ගීතවලටත් සුනිල් පෙරේරාගේ ගීතවලටත් මම එක වගේ ම කැමැතියි. හැබැයි ක්ලැරන්ස්ගේ ගීතවලට තමයි මගේ වැඩි ඇල්මක් තියෙන්නේ. චිත්‍රපට නැරඹීම අපේ පවුලේම විනෝදාංශයක්. ගිය සතියේ කොස්තාපල් පුඤ්ඤසෝම නැරඹුවා. පසුගිය කාලෙ තිරගත වුණු ‘සිරිදළදාගමනය’, ‘සිරිපැරකුම්’, ‘මහින්දාගමනය’ වැනි චිත්‍රපට සේරම නැරඹුවා. සංචාරය කරන්න මම හරිම කැමැතියි. ඓතිහාසික ස්ථානවල වගේ ම වනෝද්‍යානවලත් සංචාරය කරනවා. මේ ළඟදී කවුඩුල්ලට ගියා.”“අපේ මිතුරන් එකතුවන සාදවලදී ගීත ගයන්න මට ආරාධනා ලැබෙනවා. එවැනි අවස්ථාවලදී මම ගීත ගයනවා. වාද බයිලා කියන්නත් මම හරිම කැමැතියි.”මම බෞද්ධයෙක්. මගේ බිරිය කතෝලික ආගම අදහන කෙනෙක්. ආගම ඇදහීම ගැන ‍අපේ ගෙදර කිසිම ගැටලුවක් නැහැ. අපි පන්සලුත් යනවා; පල්ලිත් යනවා. මේ වනවිට මගේ ජීවිතයට හැම දේම ලැබිල තියෙනවා කියල මම හිතනවා. හොඳ රැකියාවක්, හොඳ බිරියක් සහ දරුවන්. ඒවගේ ම වෘත්තීය මට්ටමිනුත් මගේ ක්ෂේත්‍රය තුළ උපරිම ස්ථානයකට ඇවිත් කියල මම හිතනවා. ඒ ගැන මට සතුටක් දැනෙනවා.”ගාමිණී සුසන්තඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=av14071319</link>
    <topic>මේරියන්ස් ඇකඩමිය ටියුෂන් කඩයක් නෙමේ</topic>
    <author>ජෝජ් රොබ්සන් ද සිල්වා</author>
    <content>මේරියන්ස් ඇකඩමිය ටියුෂන් කඩයක් නෙමේනලින් පෙරේරාජීවිතය විඳගන්න එන්න මගේ ඉසව්වට ආදරය විඳගන්න රස වදන් තෙපලන්නට...!(පද - ලක්ෂ්මන් හුළුගල්ල)එම ඇරයුම “මේරියන්ස්” නලින් පෙරේරා ගෙනි. නලින්ගේ ජංගම දුරකථනයේ ringing tones අලුත් වෙලා. එසේම ඔහුගේ ජීවිතයත් අලුත් වෙලා. වසර කිහිපයක් තිස්සේ සිය බිරියගෙන් වෙන් වී සිටි නලින් දැන් නැවත ඇයත් දරුවන් දෙදෙනාත් සමඟ එක්වෙලා. ඒ සමඟම නලින් සංගීත ක්ෂේත්‍රයට සුවිශේෂිව පුළුල් මෙහෙවරක් ඉටු කළ හැකි සිය “මේරියන්ස් ඇකඩමිය” පසුගිය දා ආරම්භ වුණා. නලින් සමඟ මේ කතාබහට අපි එක්වුණේ ඒ අතරතුර ලැබුණු මඳ විරාමයකදී ය.“අපේ ලංකාවේ හැම මවුපියෙක්ම වගේ දරුවන්ට කියන්නේ පොත් ගන්න, පාඩම් කරන්න, ටියුෂන් යන්නයි. හරියට හරක් දක්කනවා වගේ ඒකාකාරී අධ්‍යාපන රටාවක් තුළ එක තැනකට මේ දැක්කීම කරනවා මිස වෙන කරන්න දෙයක් වැඩිහිටියන් වුණාට ඒ මවුපියන් දන්නෙත් නැහැ. ඔය 5% ක් හෝ 10% ක් පමණ මවුපියන් තමයි තම දරුවකුව බාහිරව සෞන්දර්යමය වශයෙන් වැදගත් අධ්‍යාපනයකට යොමු කරන්නේ. ඒත් ඔවුන්ටත් සමහර විට තම දරුවා එවැනි ක්ෂේත්‍රයකට යොමු කරන්න ආසාව තිබුණත් සුදුසු තැනක් නැති ප්‍රශ්නය බලපානවා.ඉතින් මම සෑහෙන කාලයක් තිස්සේ මේ ගැන කරුණු කාරණා හොයලා බලලා ජීවිතේ හොඳම පැත්ත වගේම නිවැරැදිම පැත්ත සැලසුම් කරලා තමයි මේ ඇකඩමිය ආරම්භ කළේ. මේකේ නම - Marians Academy of Performing Arts. මෙය පිහිටා තියෙන්නේ මීගමුව, තිඹිරිගස්කටුව, දළුපත පාරේ, අංක 345/3 දරන ස්ථානයෙයි. ශ්‍රී ලංකාවේ ස්ථාපිත කෙරෙන මෙම ඇකඩමිය මේ ක්ෂේත්‍රයේ වැදගත් ඇකඩමියක් බවට පත් වේවි.”“විශේෂයෙන් වර්තමානයේ කලා ක්ෂේත්‍රයට පිවිසෙන්න බලාපොරොත්තුවෙන් ඉන්න පිරිස්වලට වගේම දැන් වසර කිහිපයක් පුරාම විවිධ reality programs වලින් stars ලා වෙලා හෝ නොවී අතරමංව අසරණව ඉන්නා පිරිස්වලට අපේ මේරියන්ස් ඇකඩමියෙන් මහඟු මෙහෙවරක් ඉටු කරන්න අපි බලාපොරොත්තු වෙනවා. අපිට එක්වෙන හැමෝගෙම චරිතයේ, පෞරුෂයේ ප්‍රතිභාවේ ප්‍රගතිය පිළිබඳ වැඩි අවධානයක් යොමු කෙරෙනවා. අපි ජාත්‍යන්තරයට නොගොස් ලෝකයෙන් වෙන් වී හුදකලා වී හිටියා දැන් හොඳටම ඇති. මේරියන්ස් ඇකඩමියෙන් අපේ දක්ෂ දරුවන්ව සහ අපේ නිර්මාණ ජාත්‍යන්තරයට ගෙන යාමටත් අපි අරමුණු කරගෙන ඉන්නවා.”. “ඇකඩමි” නමින් බොහෝ ව්‍යාපාර සංගීත ක්ෂේත්‍රයේ පවතින හෙයින් ඔබේ මෙම ඇකඩමියත් ඒ අතර තවත් එක් ඇකඩමියක් ලෙස පමණක් සැලකේ ද...?“නැහැ, එහෙම වෙන්නේ නැහැ. අපේ පරමාර්ථ, ක්‍රියාකාරීත්වය සහ කළමනාකරණය ප්‍රායෝගික වෙද්දී වෙනස සහ සැබෑව පැහැදිලි වේවි. පැහැදිලිවම මේක තවත් ටියුෂන් කඩයක් නොවේ. මෙහිදී අපි අදාළ විෂය නර්තනය, රංගනය, කථනය, වාදනය, ගායනය පමණක් නෙමේ එම Programmers වලට අමතරව දරුවන්ගේ පෞරුෂය, ආධ්‍යාත්මය ගොඩනගන ක්‍රමවේද භාවිත කරනවා. සෑම වෘත්තියක් උදෙසාම ඉහළ මට්ටමේ විනයක් ඕනේ. ඒ සඳහා බාල අවදියේ පටන් මානසික කළමනාකරණය අවශ්‍යයි. අධ්‍යාපනය සමඟ යහපත් ජීවන පුරුදු සහ ආධ්‍යාත්මික පැත්ත, මානසික කළමනාකරණයත් මේ ඇකඩමියට සම්බන්ධ වන දරුවන්ගේ ජීවිත තුළ අපි ගොඩ නඟනවා.”. ඔබේ ‘මේරියන්ස්’ ඇකඩමියෙන් හැදෑරිය හැකි කලා ශිල්ප මොනවා ද...?“නර්තනය, රංගනය, ගායනය, වාදනය, කථනය, ජනමාධ්‍ය, සිනමාකරණය, ඕඩියෝ වීඩියෝ ඉංජිනේරු තාක්ෂණය හා සෞන්දර්ය විෂයන් ගණනාවක් සම්බන්ධව පරිපූර්ණ ශිල්ප දැනුම ජිවිතයට ප්‍රයෝජනවත් වන අයුරින් ලබා දීමටයි සැලසුම් කර තිබෙන්නේ. පාරම්පරික හා නිර්මාණාත්මක නූතන නර්තන කලාව, පැරණි සම්භාව්‍ය සහ ස්පාඤ්ඤ ගැමි සංගීත ගිටාර් වාදන කලාව, ලතින් සහ බෝල්රූම් නැටුම් කලාව, උච්චාරණ විධි කලාව වැනි ක්ෂේත්‍ර සුවිශේෂ වේවි.බලන්න අද එෆ්. එම්. නාළිකාවල නිවේදක නිවේදිකාවන් වැඩි පිරිසක් සිංහල නෙමේනේ උච්චාරණය කරන්නේ. එක උදාහරණයක් ලෙස සමහර නිවේදක නිවේදිකාවන් ‘මාර පට්ට’ යනුවෙන් කරන සඳහන ගැන හිතමු. සිංහල භාෂාවෙන් මොන අර්ථයක් ද ඔය වචනවල තියෙන්නේ. සිංහල භාෂාවත් අපේ සාහිත්‍ය රසයත් මරාගෙන තමයි අද ඔවුන් ඔවුන්ගේ මාධ්‍ය ගමන යන්නේ. ඒ තත්ත්වය වෙනස් කරන්න පියවර නොගෙන ඔවුන්ට ඇඟිල්ල දිගු කර කර දොස් කිය කියා ඉඳලා පලක් නැහැ. අපි නිවැරැදි මඟ පෙන්වීම් හා දැනුම ලබා දී පරපුරක් හදාගන්න ඕනේ ඊළඟ යුගය පෝෂණය කරන්න. අපේ ‘මේරියන්ස්’ ඇකඩමියෙන් හැදෑරීමට හැකි ඉහත කලා ශිල්ප හරහා මේ රටේ සෞන්දර්ය ක්ෂේත්‍රයට ජාත්‍යන්තර මට්ටමේ හැකියාව සතු පරපුරක් බිහි කරන්න අපි බලාපොරොත්තු වෙනවා. මෙහි ඉගැන්වීම් කටයුතු කරන්නේ ඒ ඒ ක්ෂේත්‍රයන්හි ප්‍රවීණ ගුරුවර ගුරුවරියන් විසිනුයි. ඔවුන් අපේ බලාපොරොත්තුව ඉටු කිරීමට පෝසත් බව මම විශ්වාස කරනවා.”. එම ගුරුවර ගුරුවරියන් කවුරුන් ද...?“චන්න විජයවර්ධන, කෙවින් නුගාරා, ශ්‍යාමි ෆොන්සේකා, අමරනාත් රණතුංග, පයිසාල් බොංසු, කැළුම් ශ්‍රීමාල්, රංග දසනායක වැනි තමන් නියුතු ක්ෂේත්‍රයන්හි ප්‍රවීණයින් තමා මේ මේරියන්ස් ඇකඩමියේ ආචාර්ය මඬුල්ල ලෙස කටයුතු කරන්නේ. ඉදිරියේදී සනත් ගුණතිලක, මහේන්ද්‍ර පෙරේරා වැනි රංගධරයන් පවා සම්බන්ධ වෙනවා. එමෙන්ම ජාත්‍යන්තරයේ ඉන්න ප්‍රවීණයින්ව කැඳවා ගන්නත් අදහස් කරගෙන ඉන්නවා.”. අපේ රටේ ප්‍රවීණ ආචාර්ය මණ්ඩලයක් සිටිද්දී විදේශීය ප්‍රවීණයින්ව කැඳවා ගන්නේ කුමට ද...?“අපි අපේ අනාගත දරු පරපුර පෙළ ගස්වන්න ඕනේ ජාත්‍යන්තරය සමඟ ගැටෙන්නයි. පිටස්තර ලෝකය සමඟ ඉදිරියට යන්න අපි අපේ දරු පරපුරට පුරුදු පුහුණු කළ යුතුයි. ජාත්‍යන්තරයේ ප්‍රවීණයින් සමඟ වැඩමුළු මෙන්ම ප්‍රායෝගිකව එක්ව කටයුතු කිරීමෙන් අපේ දරුවන් බිය සැක නැතුව ජාත්‍යන්තරය තලයේ නිර්මාණ කටයුතු කරා යොමු වෙනවා. අධ්‍යාපනයේ ප්‍රායෝගික පැත්ත අනිවාර්යෙන්ම දියුණු කිරීමෙන් අපට එය කළ හැකියි. මට තියෙන සම්පත් සහ සම්බන්ධතාවලින් අපේ ළඟට එන දරුවන්ට මම මේ කියන කොටස කරන්න පුළුවන්. එසේම London College of Music Exams සඳහා ඉදිරිපත් කිරීමත් අප විසින් කරනු ලබනවා. මම බය නැතුව මවුපියන්ට කියන්නෙ - ‘ඔබේ දරුවෝ ඉගෙනීමට දක්ෂ නොවුණත් අපේ මේරියන්ස් ඇකඩමිය හරයා එයාලා කැමැති සුදුසු කලා ශිල්පයකට යොමු කර එය ඔප් නංවන්න.’ එවිට හෙට දවසේ අප බිහි කරන දක්ෂ දරු පරපුරේ ඔබේ දරුවාත් සිටිනු දැක ඔබට ආඩම්බර වෙන්න පුළුවන්.”. “මේරියන්ස්” ඇකඩමියට ඇතුළත් වීම සඳහා වයස් සීමාවත් තිබෙනවා ද...?“මෙහෙමයි. දරුවෙකු මූලාරම්භයේ සිට මෙහෙයවීමෙන් තමයි සාර්ථක ප්‍රතිඵල නිසැක වීමට හැකි වෙන්නේ. එහෙයින් අපි වයස අවුරුදු තුනහමාරේ සිට දරුවන් තමා බඳවා ගන්නේ. එතැන් සිට වයස් බේදයකින් තොරව තරුණ වැඩිහිටි කාට වුණත් අපේ ඇකඩමියට ඇතුළත් විය හැකියි. විශේෂයෙන් මෙතැනදී දරුවන්ගේ ජීවිතයට ලැබිය යුතු රැකවරණය ඇතුළු සියලු වරප්‍රසාද ලබා දීමට අපි කටයුතු යොදා තිබෙනවා. විශේෂයෙන්ම පොත පතේ දැනුම ඇති නැති කොයි දරුවා වුණත් එක සේ සලකා ඔවුන්ට සමාජයේ ගැවසෙන්න, කතා බහ කරන්න තැන් පටන් ඔවුන්ගේ කලා ශිල්ප අදාළ අයුරින් වැඩි වර්ධනය කරගෙන වෘත්තීය සුදුසුකම් ලබා ගැනීම දක්වාම දියුණු වෙන්න අපි කැපවී කටයුතු කරනවා. අපි අද තනන දරුවන් තව අවුරුදු 10 කින් මේ රටේ දක්ෂතා සපිරි සුපිරි දරුවන් වෙනවා. පියෙක්, කලාකරුවෙක් ලෙස මා දකින සිහිනයක් ඒක. එය මම සැබෑ කරගන්නවා අපේ මේ මේරියන්ස් ඇකඩමියට එක්වෙන දරුවන් තුළින්. මෙතැන ඉගෙන ගන්න දරුවන් අපි ජාත්‍යන්තරයට යවනවා. අන්න එය මම නිසැකවම මෙහිදී සඳහන් කරනවා. එමෙන්ම අපේ ඇකඩමියෙන් තරුණ සිරකරුවන් වෙනුවෙන් විශේෂ සද්ක්‍රියාවක නියැළෙන්නත් අදහස් කරනවා.”. එම සද්ක්‍රියාව කුමක් ද...?“එය නොමිලේ මේරියන්ස් ඇකඩමියෙන් ඉටු කරන සද්ක්‍රියාවක්. පවතින රජයට හෝ වෙනත් වගකිව යුත්තන්ට චෝදනා කරමින් ඉන්නවාට වඩා අපට පුළුවන් තරමින් පුළුවන් දේ කරන්නයි අපි වෑයම් කරන්නේ. මොකද සිරකරුවන් පෝෂණය කරන්න යන මුදල ඉගෙන ගන්න දරුවෙකුට යොදන්න පුළුවන් ද? බැහැනේ. ඒත් අපිට පුළුවන් ළමා, තරුණ සිරකරුවන් අතරට ගොස් ඔවුන්ට හොඳ යහපත් සිතිවිලි සහ ආකල්ප දෙන්න. වැරැදි කරන්න හේතු තියෙනවා. ඒවා හඳුනාගෙන ආකල්පමය වෙනසක් තුළින් ඔවුන්ට සමාජගත වෙන්න, මේ රටේ යහපත් පුරවැසියන් වෙන්න, නායකයින් වෙන්න, කලා ශිල්ප හැකියාව තුළින් ඉදිරියට එන්න අත හිත දෙන්න අපිට පුළුවන්. මීගමුවේ තියෙනවා තරුණ සිරකරුවන්ගේ කඳවුරක්. අපි එතැනින් මේ සද්ක්‍රියාව අරඹනවා. මමත් ජිවිතයේ වැරදුණු තැන් හදාගත්ත මිනිහෙක්නේ.”. ඒ වැරදුණු තැන් හදා ගත්ත මිනිසා පිළිබඳවත් තොරතුරු බිඳක් කියන්න කැමැති ද...?“කියමු. මම කවදත් විවෘතව කතා කළ මිනිහෙක්නේ. හැබැයි මං විවෘත වෙන්නේ සමාජයට යහපතක් කරන්න ප්‍රාර්ථනා කරගෙන මිසක් ප්‍රසිද්ධ වෙන්න නෙමේ. කාට වුණත් වරදින තැන්වලදී තමා ජීවිතයේ වටිනාම තැන කොතැන ද කියලා දැනෙන්නේ. දෙවියන් වහන්සේ කාලය තුළින් තමයි විසඳුම් ලබා දෙන්නේ. මමත් මගේ බිරියත් (නිල්මිණි) වෙන් වී සිටි කාල පරිච්ඡේදය අපිට ජීවිතය තේරුම් ගන්න ලැබුණු කාලපරිච්ඡේදයක් වෙලා දැන් අතීතයට එක්වෙලා. වර්තමානය තුළ අතීතය ස්ථාපිත කිරීමක් අවශ්‍ය නැහැ. කාලය වැදගත්. මගේ ජීවිතේ වැරදුණු තැන් තිබුණා. ඒවා හදාගෙන තියෙනවා දැන්. මගේ ජීවිතය තුළ ඉන්න ඕනේ කියා මම බලාපොරොත්තු වෙච්ච කෙනා (බිරිය) අද දවසේ ඉන්නවා. දෙවියන්ගේ පිහිටෙන් අපි දරුවන් දෙන්නා එක්ක සතුටින් සුන්දර ජීවිතයක් දැන් ගත කරනවා. මට කවදත් ඕනෑ වුණේ හොඳ සැමියෙක්, හොඳ පියෙක් සහ මේ රටේ හොඳ පුරවැසියෙක් ලෙස ජීවත් වෙන්නයි.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=av14071320</link>
    <topic>BOLLYWOOD NEWS</topic>
    <author>සුජීව තේවහෙට්ටිගේ</author>
    <content>BOLLYWOOD NEWSරූමත් බවත්, රංගන දක්ෂතාවත් නිසා ඉදිරියට ගමන් කරමින් සිටින ශ්‍රද්ධා කපූර් රඟපෑ අලුත්ම චිත්‍රපටය, ‘ඒක් විලන්'. මොහිට් සූරි අධ්‍යක්ෂණය කළ මේ චිත්‍රපටය දැන් ඉන්දියාවේ සිනමාහල් රැසක සාර්ථකව තිරගත කෙරෙනවා. මේ නිමිත්තෙන් විශේෂ සාදයක් පසුගියදා ඉන්දියාවේ සුපිරි හෝටලයක පැවැත්වුණේ එම චිත්‍රපටයේ රඟපෑ නළු නිළියන්ගේ සහභාගිත්වයෙන්.සාදයේ උච්චතම අවස්ථාව උදාවුණේ ‘ඒක් විලන්’ චිත්‍රපටයේ රඟපෑ ප්‍රධාන නළු නිළියන් වේදිකාවට පිවිසෙන මොහාත එළඹෙද්දීයි. අධ්‍යක්ෂ මොහිට් සූරි, ‘ඒක් විලන්’ හි රඟපෑ රිටීෂ් දේශ්මුඛ්, ශ්‍රද්ධා කපූර් සහ සිද්ධාර්ත් මල්හොත්‍රාට ඒ සඳහා ඇරයුම් කළා. ඔවුන් සියලු දෙනාම වේදිකාවට ගොඩවුණා. එතෙක් වේලා එහි රැඳී සිටිමින් එහෙ මෙහෙ දුවමින් ඡායාරූප ගත් ඡායාරූප ශිල්පීන් මේ මොහොතේ එක්වරම ‘අක්‍රිය’ වූ බවක් දකින්න ලැබුණා. වේදිකාවට පිවිසුණු නළු නිළියන්ගේ ඡයාරූප ගැනීමේ උවමනාවක් ඔවුන් තුළ තිබුණේ නැහැ. ඔවුන් එකිනෙකාට කටු කුටු ගාමින් පසුවනු කාටත් දකින්න ලැබුණා.මේ වෙනස වටහාගත් අධ්‍යක්ෂවරයා ඔවුන්ගෙන් ඒ ගැන විමසුවා. එවිට එහි සිටි ඡායාරූප ශිල්පියෙකු පැවසුවේ මීට කලින් දිනයකදී ශ්‍රද්ධා කපූර්ගේ ඡායාරූප ගන්නට සැරසුණු තමන් සියලු දෙනාටම ඇයගේ අහංකාරකම්වලට මුහුණ දෙන්නට සිදුවූ බවයි. එහිදී ඇය, ඇගේ ඡායාරූප ගැනීමට කිසිසේත් ඉඩ නොදුන් බවත්, එමනිසා ඊට විරෝධය දැක්වීම සඳහා මෙලෙස ඡායාරූප ගැනීමෙන් වැළකී සිටින බවත් ඔවුන් ප්‍රකාශ කළා. ශ්‍රද්ධා වේදිකාවෙන් ඉවත් වූවොත් පමණක් තමන් සියලු දෙනා ඡායාරූප ගන්නා බව ද ඔහු පැවසුවා.මෙහිදී අධ්‍යක්ෂවරයා ඇතුළු සියල්ලන්ම දැඩි අසීරුතාවකට පත්වුණා. ඒ මොහොතේ ශ්‍රද්ධා වෙතින් දිස්වූයේ දැඩි අසරණ බවක්. ඇගේ දෙනෙත් කඳුළින් පිරී තිබුණා. මෙහිදී රිටීෂ් දේශ්මුඛ් සහ ශ්‍රද්ධාගේ කළමනාකරු ඡායාරූප ශිල්පීන්ට බැගෑපත් වෙමින් ඉල්ලා සිටියේ ඡායාරූප ගන්නා ලෙසයි. ඒත් ඒ ඉල්ලීම් ක්‍රියාත්මක වුණේ නැහැ. අන්තිමේදී, ශ්‍රද්ධාට වේදිකාවෙන් ඉවත් වෙන්නට සිදුවුණා. ඉන්පසුවයි කැමරා ක්‍රියාත්මක වුණේ.දවසක් දා පාන්දර 2ට පමණ සුපිරි නිළි කරීනා කපූර්ගේ ජංගම දුරකථනය නාද වුණා. ඒත් ඒ නාදය ඇයටවත් ඇගේ සැමියා සායිෆ් අලි ඛාන්ටවත් ඇසුණේ නැහැ. ඒ වන විට ඔවුන් දෙදෙනාම තද නින්දේ පසුවුණා. පසුවදා අවදිවී මඳ වේලාවකින් කරීනා තමන්ගේ ජංගම දුරකථනය අතට ගත්තේ හිතවත් අයෙකුට ඇමතුමක් ගන්නයි. ඒ මොහොතේ ඇය දුටුවා, කිසිවෙකු පෙර දින රැයෙහි තමන්ව අමතා ඇති බව. ඒ අන් කිසිවකු නොව තම ඥාති සොහොයුරු රන්බීර් කපූර් බව ඇය හඳුනාගත්තා. ඒ වන විට රන්බීර් රැඳී සිටියේ දකුණු අප්‍රිකාවේ. ඔහු එරටට ගියේ චිත්‍රපටයක රූගත කිරීම් කිහිපයක් වෙනුවෙන්. රන්බීර්ට කරදරයක්වත්දැයි කරීනාට සිතුණා. ඇය වහාම තම ඤාති සොහොයුරාට කතා කළා. කරීනාගේ ඇමතුමට ප්‍රතිචාර දැක්වූ රන්බීර් කී කතාවෙන් කරීනාගේ බිය සැක දුරුවුණා.ඇය ඒ ගැන මෙලෙස ප්‍රකාශ කළේ සැහැල්ලුවෙන්....“රන්බීර් මට කතාකරලා නැහැ. ඇත්තටම, එයා‍ත් නොදැනයි එයාගෙ ෆෝන් එකෙන් ම‍ෙග් අංකය ප්‍රෙස්වෙලා තියෙන්නේ. රන්බීර්ගෙ ෆෝන් එක ඒ වෙලාවෙ තිබිල තියෙන්නෙ එයාගෙ පිටිපස්සෙ සාක්කුවේ. වැරදීමකිනුයි ම‍ගේ අංකය වැදිල තියෙන්නෙ. මම මේ මිස් කෝල් එක දැක්කෙ පහුවදා උදේ. ඒ වෙලාවෙම මම රන්බීර්ට කතාකළා. මම කතාකරන තුරු එයා දන්නෙත් නැහැ මොකක්ද වුණේ කියලා. කොහොම හරි, මම ටික වෙලාවක් රන්බීර් එක්ක කතා කළා. එයා හරි කැමැතියි අපේ ගෙදර ඇවිත් මොනව හරි කාල බීල කතාබහ කරල යන්න. හැබැයි එයා ගොඩක් වෙලාවට යාළුවොත් එක්ක පාන්දර ජාමෙ තමයි එන්නෙ. මට මිස් කෝල් එකක් වැදුණ පාන්දර 2ට විතරම තමයි එන්නෙ. ඉතින් මම රන්බීර්ට නිතරම කියන්නෙ ඔය වගේ වෙලාවල්වලට අපේ ගෙදර එන්න එපා කියලයි.”සිනමා රංගනයට එක්වී කෙටි කලකින්ම ජනප්‍රියත්වයක් හිමිකර ගත් මල්ලිකා ෂෙරවට් නම් වූ මේ හැඩකාරිය, බොලිවුඩ් සිනමාවෙන් හොලිවුඩ් සිනමාවටත් අවතීර්ණ වුණා. හොලිවුඩයේ චිත්‍රපට කිහිපයක රඟන්නට වරම් ලද ඇය ප්‍රංශයේ පැවැත්වෙන ලෝකප්‍රකට කාන්ස් සිනමා උලෙළට සහභාගිවීමටත් වරම් ලැබුවා. ලෝක සිනමාවේ ජනප්‍රිය නළු නිළියන් කිහිපදෙනකු සමඟ කතාබහ කර ඔවුන් සමඟ හිතවත්කම් ගොඩනඟාගන්නට මල්ලිකාට හැකි වුණේ ඉන්පසුවයි. ඒ අතර සිටි ස්පාඤ්ඤ සිනමාවෙන් ලොවට එක්වූ ඇන්ටෝනියෝ බැන්ඩරොස් නම් වූ ප්‍රවීණ නළුවා මල්ලිකා සමඟ පැවැත්වූයේ හුදු හිතවත්කමක්ම නොවෙයි. ඊට එහා ගිය සමීප සබඳකමක්. නළුවකු මෙන්ම චිත්‍රපට අධ්‍යක්ෂවරයකු සහ නිෂ්පාදකවරයකු වන ඇන්ටෝනියෝ, මල්ලිකා සමඟ සමීප සබඳකමකට මුලපුරා ඇත්තේ 2012 දී. මෙය, තහනම් ප්‍රේමයක්. පනස්තුන් වියැති ඇන්ටෝනියෝ විවාහකයෙක්. ඔහු‍ෙග් බිරිය, මෙලනී ග්‍රිෆිත්. ඇය, හොලිවුඩයේ ජනප්‍රිය නිළියක්.මීට වසර දෙකකට පෙර ඇන්ටෝනියෝට මල්ලිකාව මුණගැසුණේ ඇමෙරිකාවේ එක්තරා හෝටලයක පැවැත්වුණු සුපිරි සාදයකදී. එහිදී මල්ලිකාගේ රුව දැකීමෙන් මෝහනයට පත්වූ ඇන්ටෝනියෝ තමන් සමඟ ආලිංගන නැටුමකට එක්වන ලෙස ඇයට ඇරයුම් කළා. ඒ ඇරයුම නොපැකිළව පිළිගත් ඇය, ඔහු සමඟ අනුරාගය වෑහෙන රැඟුමක් ඉදිරිපත් කළේ අවට සිටි අය විස්මයට පත් කරවමින්. මේ රංගනය වීඩියෝ ගත කෙරුණු බව මේ කිසිවකු දැන සිටියේ නැහැ. කාටත් හොරෙන් මේ රංගනය වීඩියෝ ගත කළේ මල්ලිකාගේ වේෂ නිරූපණ ශිල්පියකු වන අයිවන් බිටන්. 2012 මැයි 25 දා ඇන්ටෝනියෝ සහ මල්ලිකා නැටූ මේ නැටුම වීඩියෝ ගතවී වසර දෙකක්ම සැඟවී තිබුණා.මෙය, එක්තරා වෙබ් අඩවියකින් එළියට ආවේ මෑතකදී මේ අතර තුර කාලයේ දී ඇන්ටෝනියෝ සහ මල්ලිකා ඉතා සමීපව ඇසුරු කර තිබෙනවා. මේ බව ඇන්ටෝනියෝ ‍ගේ බිරිය කිසිවක් දැන සිටියේ නැහැ. ඒත් මල්ලිකා, ඇන්ටෝනියෝ සමඟ රටවල් කිහිපයක සංචාරය කරලා. ඒ විතරක් නොවෙයි, මේ සංචාරවලදී මල්ලිකා, ඇන්ටෝනියෝගේ පවුලේ ඥාතීන්ව ද හමුවී තිබෙන බවයි පැවසෙන්නේ.මේ කාරණා කටයුතු ඇන්ටෝනියෝගේ බිරියට දැනගන්නට ලැබී ඇත්තේ මෑතකදී. ඒ ගැන බෙහෙවින් කම්පාවට පත්වූ ඇය පසුගිය ජූනි 6 දා තීරණයක් ගෙන තිබෙනවා. ඒ ඇන්ටෝනියෝගෙන් වෙන්වීමටයි. මේ ගැන ඇන්ටෝනියෝ මල්ලිකාටවත් මෙතෙක් කිසිවක් ප්‍රකාශ කර නැහැ. කොහොම වෙතත්, බොලිවුඩයේ ගිනිසිළුවක් වූ මල්ලිකා ෂෙරවට් මේ වන විට පවුල් ගිනි තබන ගිනි දැල්ලක් වී ඇති බවයි සමහරු පවසන්නේ.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=am1407131</link>
    <topic>කසානා හැදුණොත් මුළු පවුලටම බෝවෙලයි නවතින්නේ</topic>
    <author>සාකච්ඡා කෙළේ</author>
    <content>කසානා හැදුණොත් මුළු පවුලටම බෝවෙලයි නවතින්නේසමහර විට දරුවන්ගේවකුගඩුත් නරක් වෙන්න පුළුවන්  විශේ­ෂඥ වෛද්‍ය ආරි­ය­සේන යූ. ගමගේපණු රෝගයක් ලෙස බොහෝ දෙනා වරදවා වටහා ගත්ත ද ඉකිලි කැසීම දිළීර රෝගයකි. ලජ්ජාව නිසා වෛද්‍ය ප්‍රතිකාරවලට යොමු නොවීමෙන් වෙනත් අතුරු ආබාධ පවා ඇතිවිය හැකි ඉකිලි කැසීමේ රෝගය හා දරුවන්ට වැල‍ඳෙන පණුහොරි රෝග හෙවත් ‘ස්කේබීස්’ රෝගය අතර සම්බන්ධයක් තිබේ ද? ස්කේබීස් හෙවත් කසානා රෝගයට අනිවාර්යයෙන් ම වෛද්‍ය ප්‍රතිකාර ලබාගත යුතු වන්නේ ඇයි? මෙම රෝග වළක්වා ගැනීම අපහසු ද? නිට්ටාවට සුව කළ හැකි ද? අද ඔබ දැනුම්වත් කෙරෙන්නේ ඒ පිළිබඳවයි.ඉකිළි කැසීම පණු රෝගයක් ද?නෑ. ඉකිළි කැසීමට හේතුව දිලීර වර්ගයක්. එහෙත් ඉංග්‍රිසි බසින් හැඳින්වෙන්නේ ‘Ring worm’ යන නමින්. ‘මුදු පණුවා’ යන්න එහි සිංහල අරුතයි. සමෙහි මුද්දක ආකාරයට පණුවෙකු සිරවී සිටින ආකාරයක් පිටතට පෙනීම නිසා ඒ නම පටබැඳුණු බව සිතිය හැකියි. එවැනි රෝග ‘පණු කැවිලි’ ලෙස ජනවහරේ පවතින්නේ ද ඒ නිසා විය හැකියි.කුඩාවට බොත්තමක ප්‍රමාණයට හටගන්නා අළු හෝ කළු පැහැති ලප ක්‍රමයෙන් විශාල වී, අළුහම් පැතිරෙන අයුරින් එහි පිටත මායිම අක්‍රමවත්ව සිතියමක ආකාරයට පැතිර යයි. අධික ලෙස කැසීම නිසා එම ලපයෙහි පිටත මායිම් රතු පැහැ වී ඉස්සී, ඉලිප්පී තුවාල වීමට ද පුළුවන්.මේ රෝගය ඇති වන්නේ ඉකිළිවල පමණ ද?මේ දිලීර රෝගය බොහෝ විට ඇති වන්නේ දහඩිය එකතු වන, හමේ ස්ථර දෙකක් එකට ගෑවෙන ඉකිළි, පියයුරු යට ඉණ වැනි ස්ථානවලයි. වැඩි වශයෙන් එවැනි ශරීරාංගවල ඇති වුවද සමෙහි ඕනෑම තැනක හෝ හිසෙහි කෙස් අතර ද ඇතිවිය හැකියි.ඉකිළි කැසීමේ රෝගය වළක්වා ගත හැකි ද?පෞද්ගලික පිරිසුදු බව ආරක්ෂා කරගන්නේ නම් රෝගය පහසුවෙන්ම වළක්වා ගත හැකියි. යම් කෙනකුගේ හිසෙහි දිලීර රෝගය ඇති වී තිබුණානම් භාවිත කළ පනා, බුරුසු ආදිය ඉවත් කිරීම නුවණට හුරුයි. ඒ වගේම අපි එදිනෙදා සාමාන්‍යයෙන් භාවිත කරන විෂබීජ නාශක මඟින් රෝග කාරක දිලීරය විනාශ කළ නොහැකි බව ද මතක තබා ගත යුතුයි.රෝගියා භාවිත කරන තුවා සහ ඇඳුම් පැලඳුම් නිවසේ අනෙක් සාමාජිකයන් විසින් පරිහරණය නොකිරීම ඉතා වැදගත්. එමෙන්ම දිලීරය වැඩුණු ප්‍රදේශය ස්පර්ශ කිරීමෙන් පසු අත් හොඳින් සබන් දමා සේදීම ඉතාම වැදගත් වන්නේ රෝගය පැතිරිම වැළැක්වීමට එය ඉවහල් වන නිසයි.රෝගය පාලනය කිරීම සඳහා නිවසේදී කළ හැකි වෙද හෙදකම් මොනවා ද?ඔබේ හෝ පවුලේ වෙනත් කෙනකුගේ සිරුරෙහි කසන අළුහම් වැනි ලප එසේත් නැතිනම් ගැමි වහරේ එන ‘පණු කැවිලි’ දුටුවේ නම් සම්පූර්ණ සිරුරම හොඳින් පරීක්ෂා කළ යුතුයි. සමෙහි පැතිර ඇති වෙනත් ලප වේ නම් ඒවා ද හඳුනා ගැනීම වැදගත්. ඉන්පසු ඒවා පණුකැවිලි බවට සැකයක් වේ නම් වෛද්‍ය ප්‍රතිකාර සඳහා යොමු විය යුතුයි. ඊට හේතුව රෝගයට නිවසේ දී ප්‍රතිකාර කිරීම නුවණට හුරු නොවීමයි.පාසල් යන දරුවකුට මෙම රෝගය වැලඳී තිබුණේ නම් වෛද්‍ය ප්‍රතිකාර අරඹන තුරු පාසල් යාමෙන් වැළැක්වීම ද වැදගත්. එමෙන් ම සිරුර පරීක්ෂාවෙන් පසු අත් සබන් ගා හොඳින් සෝදා ගත යුතුයි. එම විෂබීජ ඔබගේ සමෙහි ද ස්පර්ශ වී රෝගය බෝවීමට ඉඩ තිබීම ඊට හේතුවයි.මෙම රෝගය සඳහා නිර්දේශ කෙරෙන්නේ දිලීර නාශක ආලේපන ඖෂධ පමණ ද?රෝගය පැතිර ඇත්තේ සමෙහි සුළු ප්‍රදේශයක නම් ඔබගේ වෛද්‍යවරයා විසින් ඒ මත ආලේප කිරීම සඳහා දිලීර නාශක ඖෂධයක් නියම කරනු ඇති. එහෙත් රෝගය විශාල ප්‍රදේශයක පැතිරී තිබේ නම් බීමට පෙති වර්ග ද නියම කෙරේ. ඒ වගේම පණුකැවිල්ල නිට්ටාවට සුව වීමට නම් දිලීර නාශක පෙති වර්ග සති කිහිපයක් ගැනීමට සිදුවේ. එසේ නැතහොත් නැවත රෝගය මතුවීමට ඉඩ තිබේ.රෝගය (පණුකැවිල්ල) සුව වී ඇති බව දැනුණ පසු දිලීර නාශක ආලේපනය නැවැත්විය යුතු ද?නෑ. ආලේප කිරීම සඳහා ඔබට ලබාදෙන ආලේපනය රෝග ලක්ෂණ පහව ගිය පසුව ද සතියක් පමණ ආලේප කිරීම ඉතා වැදගත්. එසේ නොකළහොත් යටපත්ව තිබූ දිලීරය නැවත සම මතුපිට මතුවෙමින් නැවත පණුකැවිල්ල ඉස්මතු විය හැකියි.ප්‍රතිකාර අරඹා සුළු කාලයකින් රෝගය සුව කළ හැකි ද?ඔව්. ඉකිළිවල සහ සමේ ඇතිවන පණුකැවිලි සතියක් වැනි සුළු කාලයකදී සුව විය හැකියි. එහෙත් හිසෙහි කෙස් අතර ඇතිවන පණුකැවිලි සුව වීමට බොහෝ කාලයක් ගත වීමට පුළුවන්. සමහර විට එම කාලය මාසයක් හෝ දෙකක් විය හැකියි. ඒ නිසා රෝග ලක්ෂණ මුළුමනින් ම පහව යනතුරු ප්‍රතිකාර ගැනීම ඉතා වැදගත්.ඉකිළි කැසීමේ රෝගය ඇති කෙනකුගෙන් නිරෝගී අයකුට රෝගය බෝවන්නේ කෙසේ ද?මෙය ඉතාම ලෙහෙසියෙන් බෝවන රෝගයක්. ඇඳුම් පැලඳුම්, තුවා මඟින් සහ ස්පර්ශයෙන් බෝවිය හැකියි. භයානක රෝගයක් නොවුණ ද ඉතා කරදරකාරී මෙම රෝගය ඔබ අන්‍යයන් අතර පිළිකුළට භාජනය කිරීමට සමත්. එම නිසා ඉතා ඉක්මනින්, රෝග ලක්ෂණ දුටුවාම ප්‍රතිකාර කිරීම කළ යුතුයි.මේ පණුකැවිලි පැසවිය හැකි ද?ඔව්. පණුකැවිල්ල මත ද්විතීයික බැක්ටීරියා ආසාදනයක් වූයේ නම් එය පැසවිය හැකියි. විශේෂයෙන් අධික ලෙස කැසීම නිසා ඇතිවන තුවාලවලට නියපොතුවලින් විෂබීජ ඇතුළුවීම නිසා ඒවා පැසවිය හැකි බැවින් පරෙස්සම් විය යුතුයි.ඉකිළි කැසීමේ රෝගය කුඩා දරුවන් අතරත් දකින්නට ලැබෙනවා ද?කුඩා දරුවන් නිතර මුත්‍ර පහ කරනවා. මුත්‍රා රැඳුණු ඇඳුම් දීර්ඝ වේලාවක් ඇඳ සිටීමෙන්, අදාළ ප්‍රදේශ සේදීමෙන් පසු සබන් ඉතිරි වීමෙන් මෙම රෝගය ඇතිවිය හැකියි. කුඩා දරුවන් සෝදා පිරිසුදු කොට ඇතැම් වැඩිහිටියන් පවුඩර් වර්ග ආලේප කරනවා. ඔවුන් එයින් බලාපොරොත්තු වන්නේ සම වියළිව තබා ගැනීමයි. එහෙත් ඇතැම් දරුවන්ට පවුඩර් වර්ග අසාත්මික විය හැකියි. යම් හෙයකින් පවුඩර් ආලේපනයෙන් පසු දරුවාගේ සමෙහි බිබිළි වැනි දෙයක් ඇතිවූයේ නම් නවතා දැමිය යුතුයි. සමහර විට පවුඩර් නිසා ද ඉකිළි කැසීම ඇතිවිය හැකියි.ඉකිලි ආශ්‍රිත ප්‍රදේශවල ඇතිවන කැසීම වැළැක්වීමට සමහර අය මද උණුසුම් ජලයෙන් එම ප්‍රදේශ සෝදනවා. එය සුදුසු ද?නෑ. එවැනි තත්ත්වයකදී බිබිළි ඇතිවී, එසේත් නැතිනම් සම පිළිස්සී රෝගය තවත් උත්සන්න විය හැකියි. උදාහරණ ලෙස පසුගිය දාක තරුණයෙක් වෛද්‍ය ප්‍රතිකාර සඳහා පැමිණියා. ඔහු ඉකිළිය ප්‍රදේශය උණුසුම් ජලයෙන් සෝදා විෂබීජ විනාශ කිරීමට සිතාගෙන ඩෙටොල් ආලේප කර තිබෙනවා. ඒ නිසාම අදාළ ප්‍රදේශයේ සම පිළිස්සී තිබුණා. කළ යුතු වන්නේ යාන්තමින් රස්නය ඇති ජලයෙන් අදාළ ප්‍රදේශය සෝදා පිරිසිදු කොට තෙත මාත්තු කිරීමෙන් පසු දිලීර නාශක / විෂබීජ නාශක ක්‍රීම් වර්ගයක් ආලේප කිරීමයි.ඉකිළි ආශ්‍රිතව නිතර තෙත් ගතිය රැඳී තිබීම ඉකිළි කැසීමේ රෝගයට බලපානවා ද?ඔව්. විශේෂයෙන් දහදිය එක්රැස් වී අදාළ ප්‍රදේශය අපිරිසුදු වීමෙන් රෝගයට අදාළ පුස් වර්ග වර්ධනය විය හැකියි. විශේෂයෙන් යට ඇඳුම්වල පවිත්‍ර බව ඉතා වැදගත්. ඒ වගේම නයිලෝන් රෙදි වර්ගවලට ජලය උරා නොගැනීම නිසා ඉකිළි ආශ්‍රිතව ජලය රැඳී තිබෙන්නට පුළුවන්. ඒ නිසා කපු ඇඳුම් පමණක් තෝරා ගැනීම වැදගත්.කුඩා දරුවන්ට වැල‍ඳෙන පණුහොරි (කසානා) රෝගය සහ ඉකිලි කැසීම අතර සම්බන්ධයක් තිබෙනවා ද?නෑ. ඉකිළි කැසීමේ රෝගය ඇතිවන්නේ දිලීර වර්ගයක් නිසා. එය අළුහම් විශේෂයක්. පණුහොරි ඇතිවන්නේ කීඩෑ වර්ගයක බලපෑමෙන් ‘සාකොප්ටිස් ස්කේබායි’ නමින් එම කීඩෑ වර්ගය හැඳින්වෙනවා.කසානා හෙවත් ‘පණුහොරි’ පිළිබඳව හැඳින්වීමක් කළ හැකි ද?පණුහොරි රෝගය විද්‍යාත්මකව හඳුන්වන්නේ ‘ස්කේබීස්’ නමින්. එය ජනවහරේ දී ‘කසානා’ නමින් හැඳින්වෙනවා. ඉහත සඳහන් කළ කීඩෑ වර්ගය සම තුළ කුහර සෑදීම නිසා සම අධික ලෙස කැසීමටත්, ඒ හේතුවෙන් තුවාල වන්නටත් පටන් ගනී. එමෙන් ම එසේ තනාගත් කුහර තුළ බිත්තර දැමීමෙන් ඒවා තවදුරටත් බෝ වෙනවා. ඒ වගේ ම මේ කුහර තුළ කීඩෑවන් බැහැර කරන අපද්‍රව්‍යවල විෂවීම නිසා අධික ලෙස කසන අතර රතු පැහැවී බිබිලි හට ගන්නා චර්ම රෝගයක් ඇති වෙනවා. සරල ලෙස සඳහන් කළොත් මෙම චර්ම රෝගය අධික ලෙස කැසීම නිසා කසානා ලෙසත්, අවසානයේ දී ඒවා සැරව සහිත තුවාල බවට පත්වන නිසා ‘පණුහොරි’ ලෙසත් හැඳින්වෙනවා.පණුහොරි වැඩිපුරම දකින්නට ලැබෙන්නේ සිරුරේ කුමන ප්‍රදේශවල ද?පණුහොරි වැඩිපුරම දක්නට ලැබෙන්නේ අත්වල. විශේෂයෙන් ඇඟිලි කරු අතරේ. මීට අමතරව වළලුකර, කකුලේ ඇඟිලි අතර, ලිංගේන්ද්‍රියන් අවට සහ වැලමිට ප්‍රදේශයේ ද දැකගත හැකියි. බෙල්ල ප්‍රදේශයේ ඉහළ පණුහොරි දක්නට ලැබෙන්නේ ඉතාම කලාතුරකින්.පණුහොරි (කසානා) රෝගය පහසුවෙන් බෝවෙනවා ද?ඔව්. එයට ද පෞද්ගලික පිරිසුදු බව බලපානවා. පණුහොරි ඇති කරන කීඩෑවා රෝගියකුගෙන් තව කෙනකුගේ ශරීරයට ස්පර්ශ වීම මඟින්, ඇඳුම් පැලඳුම් මඟින් හෝ ඇඳ ඇතිරිලි මඟින් මාරු වී ඔහුට ද රෝගය ඇතිකළ හැකිය. මේ නිසා රෝගී පුද්ගලයන්ගේ ඇඳ ඇතිරිලි ආදිය භාවිතයෙන් වැළකීම වැදගත්.පණුහොරි එසේත් නැතිනම් කසානා භයානක රෝගී තත්ත්වයක් ද?ඉකිළි කැසීමේ රෝගය මෙන් ම පණුහොරි ද ඉතාමත් කරදරකාරී රෝගයක්. තැන නොතැන නොබලා කැසීමත්, කල් පවතින හොරි ඇති වීමත් එයට හේතුවයි. එහෙත් ඉකිළි කැසීමේ රෝගය මෙන් නොව ‘පණුහොරි’ කුඩා දරුවන්ට බරපතළ ආසාදන ඇතිකළ හැකියි. දරුවන්ට වැල‍ඳෙන පණුහොරි බැක්ටීරියා විෂබීජ මඟින් ආසාදනයට ලක් වුවහොත් ඒවා වකුගඩුවලට බලපා තීව්‍ර වකුගඩු ආසාදනය (Acute Nephritis) ඇතිවිය හැකියි. එවිට කුඩා දරුවන්ගේ ශරීරය ඉදිමීම සිදුවෙයි. එය භයානක රෝගී තත්ත්වයක්.රෝගය හඳුනා ගැනීමට සහ හඳුනා ගැනීමෙන් පසුකළ යුතු වන්නේ කුමක් ද?පණුහොරි නිසා වඩාත් තදින් කැසීම ඇති වන්නේ රාත්‍රී කාලයේදීයි. ඔබගේ දරුවා හෝ ඔබගේ හෝ ශරීරය තදින් කසන්නේ නම් සම මත හටගෙන ඇති බිබිලි දෙස විමසිලිමත්ව පරීක්ෂා කරන්න. එවිට සමෙහි හැරූ කුඩා කුහර තුළ දියර පිරි බිබිළි සේ දිස්විය හැකියි.එම පරීක්ෂාවේ දී ඔබගේ දරුවාට ‘ස්කේබීස්’ හෙවත් පණුහොරි රෝගය ඇතැයි සැක කරන්නේ නම් වෛද්‍ය ප්‍රතිකාර ලබා දෙන තුරු ඔහු පාසල් යැවීම සුදුසු නොවේ. අනෙක් පාසල් දරුවන්ට ද රෝගය පහසුවෙන් ම බෝවිය හැකිවීම ඊට හේතුවයි.එමෙන් ම රෝගය නිසා අධික ලෙස කැසීමේ අවශ්‍යතාවක් ඇති වුවහොත් එය එතරම් හොඳ දෙයක් නොවේ. කැසීමේ දී නිය තුළ ඇති විෂබීජ එම කුහර තුළට ඇතුළු වී ආසාදනයට ලක්වී සැරව පිරුණු පණුහොරි ඇතිවිය හැකියි. ‘ස්කේබීස්’ යනු එක් පුද්ගලයකුට පමණක් වැලඳී නතර වන රෝගයක් නොවන බව ද මතක තබා ගත යුතුයි. එය මුළු පවුලටම ලෙහෙසියෙන් වැලඳිය හැකි නිසා පවුලේ අනෙක් අයට ද රෝග ලක්ෂණ තිබේදැයි පරීක්ෂා කර බැලිය යුතුයි.රෝගය වළක්වා ගැනීමට කළ යුතු වන්නේ කුමක් ද?මූලිකම දේ පවුලේ කෙනකුට රෝග ලක්ෂණ පහළ වූ විට අනෙක් සියලු දෙනාම ප්‍රතිකාරයට ලක්වීමයි. ඒ වගේ ම ඇඳුම් පැලඳුම් සෝදා පවිත්‍රව පරිහරණය කිරීමයි. එවිට රෝගය ලෙස පැතිරීම වළක්වා ගත හැකියි.ඒ වගේම පාසල් ගුරුවරුන් විශේෂයෙන් දුර බැහැර, ගම්බද ප්‍රදේශවල හා ජනගහනය අධික නාගරික ප්‍රදේශ ආශ්‍රිතව (පැල්පත් නිවාසවල) දරුවන් පිළිබඳ පරීක්ෂාවෙන් සිටීම ඉතා වැදගත්. රෝගයෙන් පෙළෙන දරුවන් හඳුනා ගත් විගස ඔහු පාසලට පැමිණීම වළක්වා මවුපියන් දැනුම්වත් කොට වෛද්‍ය ප්‍රතිකාර වෙත යොමු කිරිම ඔවුන්ගේ ද යුතුකමයි.වෛද්‍ය ප්‍රතිකාර ලබා ගැනීමෙන් රෝගය ඉක්මනින් සුව කර ගත හැකි ද?ඔව්. ස්කේබීස් රෝගීන්ට බොහෝ විට නිර්දේශ කෙරෙන්නේ සිරුරේ ගැල්වීම සඳහා ආලේපයක්. එමඟින් රෝග කාරක කීඩෑවන් විනාශ කරනවා. එම ආලේපන බෙල්ලෙන් පහළ සිරුර පුරාම ආලේප කිරීම වැදගත්. ඉන්පසු එය දවසක් හෝ දෙකක් ශරීරයේ ගල්වා තිබුණු පසු සිරුර සෝදා නැවත පෙර ලෙසම ආලේප කළ හැකිය. තුන් වරකට වඩා ආලේපනය කිරීම සුදුසු නොවන්නේ එම ආලේපනයේ විෂ නිසා චර්මයට අමතර ආබාධ ඇතිවිය හැකි බැවින්.රෝගියාගේ ඇඳුම් සෝදා, අව්වේ වියළා ඉස්තිරික්ක කර නැවත ඇඳීමට ගැනීම වඩාත් සුදුසුයි. එමඟින් කීඩෑවන් විනාශ වී යන අතර කීඩෑවකුට රෙදිවල තනිව ජීවත්විය හැකි උපරීම කාලය දවස් හයක් පමණයි.සාකච්ඡා කෙළේරමණී සුබසිංහramaniksu@yahoo.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=am1407132</link>
    <topic>විස කුමක් වුවත් පරික්ෂාවට තැනක්</topic>
    <author>සකස් කළේ සුනිල් දයා අල්විස්</author>
    <content>විස කුමක් වුවත් පරික්ෂාවට තැනක්වෛද්‍ය පර්යේෂණායතනයේඖෂධවේදී අංශ ප්‍රධානීවිශේෂඥ වෛද්‍යදර්ශන් ද සිල්වාවිසවීම් නිසා ඇතිවන රෝගී තත්ත්වයන් හේතු කොටගෙන ඇතැම් රෝගීහු මියයති.බැර ලෝහ විස වකුගඩු ලෙඩ කරන්නට හා හානියට පත් කරන්නටත් හේතු සාධකයක් වී තිබේ.මේ බැර ලෝහ විස, මත්පැන්වලින් සිදුවන විස, ඖෂධයකින් ආහාරයකින් ඇතිවන විස, ආඝ්‍රාණය කිරීමකින් ඇති වන විස, සම මතුපිටින් ශරීර ගතවන විස, පානය කිරීමෙන් ශරීරයට ඇතුළු වන විස වැනි ශරීරයට බලපාන කවර මට්ටමේ විසක් වුවත් එම විස පරීක්ෂාවට නවතම අංශයක් බොරැල්ල වෛද්‍ය පර්යේෂණායතනයේදී ළඟදීම ආරම්භ වෙයි.එම පර්යේෂණායතනයේ ඖෂධවේදී අංශයේ විසවීම් සම්බන්ධව අදාළ පරීක්ෂණ සිදුකරනු ඇත.පරීක්ෂණ සඳහා නිදර්ශක වශයෙන් යොදා ගනු ලබන්නේ රෝගියාගේ ලේ, මුත්‍රා හෝ ආමාශයික යුෂ හෙවත් වමනය කිරීමේදී වමනයේ සාරයයි.විස සිරුරට ඇතුළු වී එය ශරීරයට කොතරම් දුරට බලපා ඇත්ද හානි කර තත්ත්වයක් උදාකර දී තිබෙනවාද කියා පර්යේෂණයට ලක්කර වාර්තා ලබා දීමට මේ නව පර්යේෂණ අංශයට හැකියාව තිබේ.සර්ප දෂ්ටනය නිසා හට ගන්නා විස එකක්. එමෙන්ම ඖෂධ විෂ නිසා ඇති වන විසවීම් තවත් එකක්. මත්ද්‍රව්‍ය විසවීම වෙනත් විසක්. මේ විස තත්වයන් ද මෙහි පරීක්ෂාවට ලක්වේ. වකුගඩු රෝග සම්බන්ධයෙන් හා වකුගඩුවක් පරිත්‍යාග කරන පරිත්‍යාගශීලියා සම්බන්ධයෙන් කරන පරීක්ෂණවලදී ඔවුන්ට ලබා දෙන හා ලබා ගන්නා ඖෂධවල ප්‍රමාණයන් හා මාත්‍රාවන් සුවිශේෂ පරීක්ෂණයකට භාජනය කරන්නේ ද වෛද්‍ය පර්යේෂණායතනයේ සුවිශේෂී අංශය වන ඖෂධවේදී අංශයයි.සකස් කළේ සුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=cr1407131</link>
    <topic>මේ ඉතිහාස පොතේ පමණක් තිබූ චන්දන ගාමයද?</topic>
    <author>ෙටක්ලා පද්මිණී කාරියවසම්</author>
    <content>මේ ඉතිහාස පොතේ පමණක් තිබූ චන්දන ගාමයද?මහාචාර්ය රාජ් සෝමදේවකල්තොට නිම්නයේ පුරාවිද්‍යා ගවේශන කටයුතු පසුගියදා සිදු කෙරිණි.ශ්‍රී ලංකාවේ මානව පරිණාමය පිළිබඳ කැලණිය විශ්ව විද්‍යාලයීය පුරා විද්‍යා පශ්චාත් උපාධි ආයතනය අඛණ්ඩව සිදු කරනු ලබන ගවේෂණයේ එක් අදියරක් ලෙස කල්තොට නිම්නයේ ගවේෂණයේ එක් අදියරක් ලෙස කල්තොට නිම්නයේ ගවේෂණ කටයුතු සිදු විය. ඒ පිළිබඳව මහාචාර්ය රාජ් සෝම දේව මහතා සමඟ සිළුමිණ කළ සාකච්ඡාවකි.ශ්‍රී ලංකාව ජනාවාස වීම පිළිබඳ ලිඛිත ඉතිහාසයක් අප සතු ය. එහෙත් ඒ ඉතිහාස කතාවේ සැඟවී ගිය තැන් සොයා දිගින් දිගටම පුරාවිද්‍යාඥයෝ ගවේෂණ පර්යේෂණ හා කැණීම් සිදු කළහ. මහාචාර්ය ශිරාන් දැරණියගල මහතා විසින් අනුරාධපුර ගෙඩිගේ කැණීමෙන් ලත් තොරතුරු මත ලාංකේය මානවයා ක්‍රිස්තු පූර්ව 900 දී කෘෂි කර්මාන්තයෙහි යෙදුණු බව අනාවරණය කළේ ය. ලංකාවේ ස්වදේශීය ජනයා යකඩ භාවිතය වළං සැදීම වැනි ශිෂ්ටාචාරය සංස්කෘතික කටයුතු ක්‍රිස්තු පූර්වයෙන් 2400 දී පවා සිදුකළ බවට කාල නිර්ණය දත්ත මඟින් සනාථ කළ මහාචාර්ය රාජ් සෝමදේව මහතා ලංකා ඉතිහාසයේ කෘෂිකාර්මික යුගය අදින් වසර 2400 ඈතට තල්ලුකර දැමුවේ ය.මහාචාර්ය රාජ් සෝමදේව විසින් පසුගිය වසර හයක් පුරා කරන ලද කැණීම් හා ගවේෂණවලදී වසර ලක්ෂයකට පෙර මෙරට ජීවත්වූ ප්‍රාග් ඓතිහාසික මිනිසා තමන්ගේ තාක්ෂණික සංස්කෘතිය වෙනස් කරගන්නට උත්සාහ ගත් අයුරු පැහැදිලි කරගනිමින් සිටී.සංචාරක දඩයක්කරුවා ශාක ආහාර මත යැපීමේ ලක්ෂණ මධ්‍ය කඳුකරයේ දකුණු බෑවුමේදී හඳුනාගත හැකි‍ විය‍. ඒ සමඟම සකපෝරුව භාවිතය, මැටි වළං භාවිතය යකඩ උණුකිරීම පිළිබඳ සාක්ෂි මෙන් ම මානව සංස්කෘතියක විශේෂ අංගයක් වූ භෂ්මාවශේෂ තැන්පත් කිරීම ද ලංකාවේ ස්වදේශීය ජනයා විසින් ක්‍රි.පූ. දෙවැනි (2) සහශ්‍රක වර්ෂයේදී ද සිදුකර තිබේ.හුනුගලා ගල කැණීම ආශ්‍රයෙන් අතීත මානවයාගේ යාතුකර්ම ස්ථානයක් (දේවාලයක්) ලෙස භාවිත කළ ස්ථානයක් කැණීමට ලක්කිරීමෙන් ස්ත්‍රි පුරුෂ ලිංග සංකේත වෙස් මුහුණු (ගලින් කළ) හඳුනාගෙන තිබේ. එතැනින් හමුවූ පුරාවස්තු අතර අතින් සාදා අව්වේ වේලා භාවිතයට ගත් වළං විශේෂ වේ. එම වළං පුලුස්සා නැත. අතින් සැකැසූ නොපිලිස්සූ වළං හමුවූ පළමු අවස්ථාව මෙය වේ. එහි කාල නිර්ණ වාර්තාව ලැබීමෙන් පසු ලංකාවේ ස්වදේශීය මානවයා ගේ කුඹල් කර්මාන්තයේ ඉතිහාසය හඳුනාගත හැකිවනු ඇත.කල්තොට ලෙන් විහාර සංකීර්ණයෙන් හමු වූ සෙල් ලිපි සහ ගල් ලෙනක්...ස්වදේශීය ජනයා කෘෂි සංස්කෘතියට පරිවර්තනය වූ කාලයේ භාවිත කළ ධාන්‍ය හා අනෙකුත් ආහාර, ආහාරයට ගත් සතුන් පිළිබඳ විමර්ශනය කිරීම කල්තොට සිට ඇරඹි ගවේෂණයේ අරමුණු වී තිබිණි. ශ්‍රී ලංකාව‍ට ‘වී වගාව’ ලැබුණේ ඉන්දියාවෙන්’ ය යන්න බොහෝ දෙනාගේ විශ්වාසය වුව ද, දිගුකලක් තිස්සේ පරිවර්තනයට ලක්වෙමින් ආ ස්වදේශීය දඩයක්කාරයා වී වගාව ගෘහාශ්‍රිතව සිදුකළ බව විශ්වාසයක් ගොඩනැඟී ඇති බව මහාචාර්ය රාජ් සෝමදේව පවසයි.ගල් යුගයෙන් කෘෂි යුගයට ක්‍රමයෙන් පරිවර්තනය වූ ස්වදේශීය ජනයා ඉතිහාසය හා වංශ කතා මඟින් හඳුන්වනු ලබන්නේ යක්ෂ දේව නාග යන ගෝත්‍ර නාමවලිනි. වංශ කතාවට අනුව ස්වදේශීය ජනයා විජයාගමනයෙන් පසු සමූල ඝාතනය කරන ලදී. එය කිසිසේත් විශ්වාස කළ නොහැකි ප්‍රබන්ධයකි. එලෙස රටක ජනයා සමූල ඝාතනය කිරීමේ හැකියාවක් නැත. එම ව්‍යාකූල වකවානුව පිළිබඳ විමර්ශනය කරමින් එම ජනයා රටේ ශිෂ්ටාචාරය සමඟ සම්බන්ධ වූයේ කෙසේද යන්න පිළිබඳ විමසීම වටී‍.ඉන්දියාවෙන් ලංකාවට ආ නාවුක හා වෙළෙඳ කණ්ඩායමක් රැගෙන ආ පාලි සංස්කෘත භාෂා ස්වදේශීය ජනයා ඉතා ඕනෑකමින් වැලඳ ගත්හ. එහෙත් ස්වදේශීය කඳුකර ජනයා ගංමෝය ආශ්‍රිතව විසූ ජනයා සමඟ සම්මිශ්‍රණය වූයේ ද සමාන්තරව සිටියේ ද එසේත් නොමැති නම් ඔවුන්ගෙන් වෙන්ව සිටියේ ද යන්න තවදුරටත් විමසිය යුතුව ඇති බව මහාචාර්යවරයා පවසයි.වර්තමානයේ දකින්න නැති ඓතිහාසික නිර්මාණවල හා වංශකතාවන්හි පමණක් වෙසෙන කඳුවලින් පහළට බැස ආ ස්වදේශීය ජනතාවට සිදුවූයේ කුමක්ද?හල්දුම්මුල්ල වැල්මීතලාව කුරුගල වෑඑළිය තැනිතලාව හා බැ‍ඳෙන කල්තොට ෙමාහොර ප්‍රදේශයේ කිලෝ මීටර් 12 ක පමණ ප්‍රදේශයක පිහිටා ඇති ගුහා විහාර සංකීර්ණය විමසීමෙන් ස්වදේශීය මානවයා පිළිබඳ තොරතුරු අනාවරණය කරගත හැකි බව මහාචාර්ය රාජ් සෝමදේව පවසයි.ප්‍රදේශයේ කඳු බෑවුමේ ව‍ූ ගුහා විහාර සංකීර්ණයේ ගුහා 200 - 250 පමණ ඇති බව පවසන මහාචාර්යවරයා එම විහාර සංකීර්ණය නඩත්තු කිරීමට නම් ඒ ආසන්නයේ විශාල ජනාවාසයක් තිබිය යුතු වූ බව පවසයි. එම මතය තහවුරු කරමින් විශාල ජනාවාස දෙකක් කල්තොට හඳගිරියාය ප්‍රදේශයෙන් හමුවී ඇත. එසේ හමුවූ එක් ජනාවාසයක වළං කටු නියැදිය අක්කර 12 ක් පමණ විශාල බව හඳුනා ගෙන තිබේ.රුහුණේ පැවැති විශාල ජනාවාස අතරින් එකක් කල්තොට තිබෙන්නට ඇති බව මහාචාර්යවරයා සඳහන් කරයි. ශ්‍රී මහ බෝධි ෙරා්පණයට ආරාධනා ලැබූ කුඹුක්කන් ඔය ආශ්‍රිතව විසූ කතරගම ක්ෂත්‍රියයන් හා චන්දන ගාම ක්ෂත්‍රියයන් ගැන ඉතිහාසයේ කියැවේ. බොහෝ විට මේ හමුවූ වළං කටු නියැදිය ඉතිහාස පොත්වල පමණක් සඳහන් චන්දන ගාම ක්ෂත්‍රියයන් ගේ ජනාවාසය වන්නට ඇත, යන්න මහාචාර්යවරයා ගේ මතයයි. එම මතය තහවුරු කිරීමට විමර්ශන, කැණීම් ද්‍රව්‍යමය සංස්කෘතික අධ්‍යයන හා කාල නිර්ණය වාර්තා සපයාගත යුතුව ඇත‍.මෙම වැළලී ගිය ජනාවාසයේ විසූ ජනයා පිළිබඳ තොරතුරු අනාවරණය කරගැනීමට ඇති එක් සාක්ෂියක් ලෙස කල්තොට සිට වැලිගල් පොළ දක්වා විහිදී ඇති ගුහා විහාර සංකීර්ණ හඳුනාගෙන ඇත. එම ගල් ගුහාවන්හි අවකාශය, ව්‍යුහය හා සැකැස්ම නිරීක්ෂණය කරද්දී ඉතා පැරණි මෙන් ම මෑත කාලීනව සැකසූ ගුහා දක්නට ඇති බව පෙනී යයි. මෙම ලෙන් අතරින් ඇතැමක කටාරම් කොටා ඇත. තව සමහරක කටාරම් ‍බිඳ වැටී තිබේ. ඇතැම් ලෙන්හි කටාරම් කොටා නැත. ඒ අනුව මෙම ගුහා විහාර සමූහයේ ලෙන් අතර කාල පරතරයක් ඇති බව හඳුනාගෙන ඇත. මෙම ලෙන් විහාර සංකීර්ණයේ භාවිත තාක්ෂණය අනුව මෙම ලෙන් සමාජ සැකැස්ම ස්ථරිකරණ වීමට පෙර සකසන ලද ඒවා සහ සමාජය ස්තරිකරණය වූ පසු දියුණු තාක්ෂණය භාවිතයෙන් සැකැසූ ලෙන් ලෙස වෙන් කොට හඳුනාගත හැකිය යැයි මහාචාර්යවරයා පවසයි.පැරණි ලෙන් විහාරයන්හි සෙල් ලිපි දැක ගත නොහැක. එහෙත් සෙල්ලිපි සහිත ලෙන් හි සඳහන් කරුණු විමසීමේදී පෙනීයන්නේ එකල විසූ ස්වදේශීය ජනයා බුදු දහම දැනගෙන ව්‍යවහාර සම්ප්‍රදායේ භාවිතයේ යෙදූ බවයි. බුදු දහමේ ප්‍රතිපත්ති පිළිබඳ එකල ජනයා අවධානය යොමු කළ බව ඇතැම් ලෙන් නම් කර ඇති අයුරු විමසීමෙන් පෙනේ. උදාහරණ ලෙස ‘පටිභාන කුටිය’ මෙහි විශේෂ ධර්ම කරුණු සැඟව ඇත. ප්‍රතිපත්තිය, ගැඹුරු බව, විදර්ශනාවක පිරිසිදු බව යන තේරුම් මෙමගින් ලබා දෙන බව මහාචාර්යවරයා පවසයි. ධර්මයේ ගැඹුරු කොටස් ජීවිතයට සම්බන්ධ කර ගැනීමට උත්සාහ කළ ජන කොටස් මෙහි විසූ බව ඉන් ප්‍රකට වේ. එක් සෙල් ලිපියක ‘අපරිමිත ලෝක ධාතුවේ මහා සංඝයා’ යන්න සටහන් වන බව ද, ඉන් මේ විශ්වය ඉක්මවූ වෙනත් විශ්වයක් පිළිබඳ විශ්වාසයක් එකල ජනයාට තිබූ බව ද සනාථ වේ.‍එම සෙල් ලිපි හා බැඳී ඇති ‘නාග’ ‘දේව’ යන වදන් ද එම සෙල් ලිපිවල සඳහන් අශ්ව දේව, ශිව දෙව්, කෙර ආදී නාමයන් ද අතීත ලංකාවේ විසූ ස්වදේශීය මානවයා යක්ෂ නාග දේව යන ගෝත්‍රයන්ට අයත් බුදු දහම බුද්ධ කාලයේ සිට හඳුනාගත් ජන කොට්ඨාසයක් බව තහවුරු කරයි.‍බුදුන්ගේ ලංකාගමනය හා බැඳී ඇති සිද්ධීන් විමසීමෙන් ද පරිපාලන ව්‍යුහයක් හා දියුණු සංස්කෘතික ලක්ෂණ සහිත සමාජයක් ලංකාවේ පැවැති බව සනාථ වෙයි. එයට අවශ්‍ය උදාහරණ වංශ කතාව (මහාවංශය) සපයා ඇත.‍එහෙත් වංශ කතාකරුවා විසින් සඟවා ලූ ස්වදේශීය මානවයා සොයා යාමේ කටයුත්ත පුරාවිද්‍යා පශ්චාත් උපාධි ආයතනය මගින් අරඹා ඇත. ඒ ගමනේ දී සෙල්ලිපි අතර තිබූ අක්ෂර රූපයන්ගේ වෙනස්කම් කෙරෙහි ද අවධානය යොමු කිරීමට අධ්‍යයන කණ්ඩායම උත්සාහ දරයි.සමන්ත කූට වර්ණනාවට අනුව මහියංගණයට වැඩි බුදුන් දකින්නට ගිරි ශිඛරවල සිට පැමිණි යක්ෂයෝ මෙහි ස්වදේශීය ජනතාව බවත් මනා පරිපාලන ව්‍යුහයක් සහිත කැලණියට පැමිණ චූලෝදර මහෝදර නාග ගෝත්‍රික නායකයන්ට බුදුන් ධර්මය දේශනා කළ බවත් සමන් දිව්‍ය පුත්‍රයා (දේව) ගේ ආරාධනා වෙන් බුදුන් සමස්ත කූටයට වැඩම කළ බවත් කියැවෙන ඉතිහාසය ලියැවෙද්දී කාලීන සමාජ, සංස්කෘතික, දේශපාලන හේතූන් මත එදා යථාර්ථයක් වූ ස්වදේශීය ජනයා යටපත් කොට තබා ඇති බව මහාචාර්ය රාජ් සෝමදේව ප්‍රකාශ කරයි. ලංකාවේ ස්වදේශීය ජනයා බුදු දහම වන් ගැඹුරු දහමක් අවබෝධ කොට ප්‍රතිපත්තියෙහි නියැළුණු පිරිසකි යන්න යටපත් කිරීමට වංශ කතා කරුවා ගත් උත්සාහයක් මිස මෙය බුදු දහම පිළිබඳ ගැටලුවක් නොවේ ය යන්න මහාචාර්යවරයාගේ අදහසයි.මහින්දාගමනය කල්පිතයක් නොවන බව රජගල මිහිඳු හිමියන් ගේ භෂ්මාවශේෂ සහිත ‍ෛචත්‍යය අසල ඇති සෙල් ලිපිය සනාථ කරයි.මහින්දාගමනය සමඟ ලංකාෙව් දේශපාලනය, නීතිය, කලාව, ගෘහ නිර්මාණ ශිල්පය යන සියලු අංශයන් මතට බුදු දහමේ ප්‍රතිබිම්බය වැටිණි.මහින්දාගමනයට පෙර ලංකාවේ ස්වදේශීය ජනයා කෙසේ කොයි යම් ප්‍රමාණයකින් බුදු දහම භාවිත කළා ද වැලඳ ගෙන සිටියා ද යන්න විමසීම කල්තොට ලෙන් විහාර සංකීර්ණයේ ඉදිරි ගවේෂණ හා කැණීම් කටයුතු මගින් අවබෝධ කර ගැනීමට හැකිවනු ඇත.කල්තොට විහාර සංකීර්ණය නඩත්තු කළ එහි භික්ෂුන් හට සිව් පසයෙන් සංග්‍රහ කළ චන්දන ගාමයේ ජනයා පිළිබඳව තොරතුරු ද ඒ සමඟම අනාවරණය කරගත හැකි වනු ඇත.ෙටක්ලා පද්මිණී කාරියවසම්ඡායාරූප -පුරා විද්‍යා පශ්චාත් උපාධි ආයතනයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=cr1407132</link>
    <topic>සර්පයා නූතන වාදයෙන් ඔබ්බට</topic>
    <author>සමන් වික්‍රමාරච්චි</author>
    <content>සර්පයා නූතන වාදයෙන් ඔබ්බටසර්පයකු හා සටන් වැද - කේ‍. කේ. සමන්කුමාරඑකක් පිටු තුන හතරකට වඩා නොවූ කෙටිකතා 12ක් තුන්වන මුද්‍රණයේ දී පිටු 150ක් විශාල වියමනක් බවට පත්වීම පශ්චාත් - නූතන සිදුවීමකි. සර්පයකු හා සටන් වැද කෘතිය එහි වපසරිය විශාලනය කර ගන්නේ පෙර වදනකින්, පසු වදනකින්, උප ග්‍රන්ථයකින් සහ පොත ගැන ලියවුණු ක්ෂුද්‍ර විවරණ රාශියක් එකතුවීමෙනි. මෙහි ඇති පශ්චාත් - නූතන ලක්ෂණය නම් මේ එකතුවීම් මඟින් කෙටිකතා පොතක් ඊට වඩා වූ දෙයක් බවට පත් කිරීමත් එමඟින් එය සංස්කෘතික භාණ්ඩයක් (Cultural Product) බවට මාරුවීමත්ය. (හෙයිඩගර් පැවසුවේ දෙයක් (thing) ලෙස පවතින කිසිවක් කලා කෘතියක් වන්නේ එම දෙය ඊට වඩා වූ දෙයක් වීමෙන් බවය. කියවන්න. මාටින් හෙයිඩර්ගර් ගේ Poetry, Language, Thought).සර්පයකු හා සටන් වැද පිළිබඳව මා පවසන්නේ කලා කෘතිය පිළිබඳ හෙයිඩගරියානු ප්‍රවාදයට වෙනස් අදහසකි. කෙසේ වෙතත් එක් අතකින් දීප්ති කුමාර ගුණරත්න ලියන පසුවදන මේ පොත ගැන වූ සියලු ලිවීම් අවසන් කර ඇත.නූතනවාදී කාලසන්දර්භයක පළවූ කෙටිකතා 12ක් තුන්වන මුද්‍රණයේ දී පශ්චාත් - නූතන ප්‍රකාශනයක් ලෙස නැවත එළිදැක්වීම සර්පයා ගේ (කේ.කේ.සමන් කුමාර) සවිඥානික ක්‍රියාවකි. ඔහු පළමුව නූතනවාදය පිළිබඳ න්‍යායික කියවීමක් පෙරවදන සේ ගෙන පසුවදන ලිවීම දීප්තිට බාරදෙයි. මෙම කෙටිකතා 12 අතරින් දිගින්දිගටම තොරොම්බල් කළ සර්පයකු හා සටන් වැද නමැති කෙටිකතාව පිළිබඳ විවරණය තුළ ව්‍යභිචාරි ආශාවේ අවිඥානික බව සේම සවිඥානික ස්වරූපය ද විග්‍රහ කෙරේ. ඊඩිපස් කතාවේ ඊඩිපස් ජොකස්ටා සමඟ විවාහ වන්නේ ඇය තම මව බව නොදැනය. එබැවින් එම නොදැනීම ව්‍යභිචාරි ආශාව අවිඥානික බව සංඥා කරණය කරයි. එහෙත් සර්පයකු හා සටන් වැද කතාවේ පියාගේ ව්‍යභිචාරය අතිශය සවිඥානකව සිදුවන ක්‍රියාවලියකි. මේ නිසා එම කතාව නිවැරැදිව වටහා ගැනීමට අවශ්‍ය ආකෘතිය අපට සපයන්නේ හැම්ලට් නාට්‍යය බව දීප්ති අපට පෙන්වා දෙයි.මෙම කෘතියේ කෙටිකතා 12ට ප්‍රස්තුත වන්නේ ජොකස්ටාගේ (ඊඩිපස් ගේ මව) සිට ‍ලොලීටා දක්වා වූ ස්ත්‍රීන්ය. ඒ අනුව සර්පයකු හා සටන්වැද කතාවට ප්‍රස්තුත වන්නේ ලොලිතාවකි. අප ඇසිය යුතු ප්‍රශ්නය නම් ලිංගිකව පරිණත ජොකස්ටාවන් වෙනුවට ලොලිතාවන් තෝරා ගැනීමට පෙලඹීමක් ඇතිවන්නේ ඇයි? යනුවෙනි. ලිංගිකකරණය වූ අද්‍යතන සංස්කෘතික සන්දර්භය තුළ ෆැන්ටසිමය ලෙස ලොලිතාවන් (ගැටිස්සියන්) ප්‍රිය කරන පුරුෂ සමාජයක් දක්නට ලැබෙන්නේ මන්ද? මෙම ප්‍රශ්නවලට පිළිතුරු අප සෙවිය යුත්තේ සර්පයකු හා සටන් වැද කෙටිකතාවේ පෙළ ඉක්මවා ගිය කියවීමක් තුළය. එය වූ කලී ස්ත්‍රීත්වය පිළිබඳ පශ්චාත් -නූතන පුරුෂ ෆැන්ටසින් පිළිබඳ කාරණයකි. මේ පශ්චාත් - නූතන පිරිමියා ඔහුගේ ආශාවේ වස්තුව (object of desire) පරිණත (ලිංගිකව) ස්ත්‍රියගේ සිට ගැටිස්සියන් දක්වා මාරු කර ඇත. එය හුදු ජනප්‍රිය සංස්කෘතියේ පෙලඹවීමෙන් (දැන්වීම් සඳහා ගැටිස්සියන් යොදාගැනීම) නිර්මාණය වූ ෆැන්ටසියක් පමණක් ද?ප්‍රාථමික ෆැන්ටසියක්‍ ලෙස ඊඩිපසියානු ෆැන්ටසිය විෂය සහ ව්‍යභිචාර තහනම අතර පවතින සබඳතාව නියමානුකූල කරයි. ඒ වූ කලී සංකේතික නීතිය හඳුන්වාදෙන අතරතුරම ආශාව හැඩගස්වන සබඳතාවකි. වස්තුවක් ආශාවේ වස්තුවක් බවට පත්වන්නේ එය තහනමට ලක්වන ප්‍රමාණයටය. (an object becomes an object of desire only in so far as it is prohibited) යන ලැකානියානු ප්‍රවාදය මෙහිදී මතකයට නැඟිය යුතුය. ජිජැක් එය වර නඟන්නේ ආශාව කඩකිරීම සඳහා බාධාවක් ලෙස නීතියක් සහ තහනමක් ඉල්ලා සිටී යනුවෙනි. ඒ අනුව ආශාවේ විය නොහැකි වස්තු හේතුව (impossible object - cause of desire) වෙනුවට ෆැන්ටසිය මඟින් සමාජ සහ සංස්කෘතික නියමයන් කඩකිරීම් සඳහා වන වස්තුවක් (object) ලබා දෙයි. එවිට විෂයයාට (Subject) සැබෑ වස්තුව ක්ෂතිමය ලෙස (traumatic) හමුවීම වැළකේ. නිදසුනක් ලෙස තහනම් ආලයක පැටලී සිටින්නකුට සමාජ සදාචාර නීති කඩකිරීමට සිදුවන බව ඇත්තය. එහෙත් ඔහුගේ ආදරයේ වස්තුව (object of love) සැබෑ වස්තුව නොවන බැවින් ව්‍යභිචාරයට ඉඩක් නැත. ගැටිස්සියකට ආලය පෑම එ‍සේ සඟවා ලූ නැතහොත් අවරෝධනය කළ ආශාවේ පුනරාගමනයකි.එහෙත් සැබෑ තත්ත්වය නම් ඊඩිපස් ෆැන්ටසිය එහි වෙනත් ආකාරයකින් ක්‍රියාත්මක වන බවය. මෙය මැනවින් වටහා ගත හැකි නිදසුනක් නම් Park Chan - Wook ගේ Oldboy (2003) නමැති චිත්‍රපටයයි. එහිදී කතානායකයා වූ ඩායි සූ (Choi Min - Sik) අවුරුදු 15ක් සිරකරනු ලැබ සිට නිදහස් කරයි. ආපසු පැමිණෙන ඔහු මි-ඩො (Kang Hue Jung) නම් දැරියට පෙම්කර ඇය සමඟ ලිංගිකව එකතු වේ. ඔහු සිරගත කිරීමත් එලෙස ඇය සමඟ ලිංගික බැඳීමකට පෙලඹවීමත් කුමන්ත්‍රණයකි. කෙසේ හෝ මිඩෝ තමාගේම දියණිය බව ඔහුට දැනගැනීමට ලැබෙයි. මෙම කතාවේ සිදුවීම් ඊඩිපසියානු ආශාවේ ව්‍යූහයන් අර්බුදයට පත් කරනසුළුය. සිනමාපටයේ එන අපේ කාලයේ ඊඩිපස් එලෙස තමාගේම සුජාත දියණිය සමඟ ප්‍රේමයෙන් බැඳීම සොෆොක්ලියානු කතාන්තරයේ නැවත කියවීමකි. අවසානයේ දී ඊඩිපස් සත්‍යය නොදකිනු පිණිස තම දෑස් අන්ධ කර ගනිද්දී Old boy සිනමා පටයේ කතානායකයා සත්‍යය සන්නිවේදනය වීම ප්‍රතික්ෂේප කිරීම හැඟවීම පිණිස තම දිව කපා ගනී.ඊඩිපස් කතාවේත් වර්තමාන සිනමා පටයේත් ව්‍යභිචාරය අවිඥානිකය. එහෙත් සර්පයකු හා සටන් වැද කෙටිකතාවේ ව්‍යභිචාරික හැසිරීම එම අවස්ථා දෙකටම වෙනස්ව සවිඥානකව එළිපිට සිදුවේ. දීප්ති එම කෙටිකතාව කියවීමේ ආකෘතිය ලෙස ඊඩිපස්ට වඩා හැම්ලට් යෝජනා කරන්නේ එබැවිනි. එහෙත් එහිදී අප අවධාරණය කළ යුතු කරුණු නම් පුරුෂයාගේ තෝරාගැනීමයි. ඔහු ජොකස්ටාවක් වෙනුවට ලොලිටාවක් තම ආශාවේ වස්තුව ලෙස තෝරාගනී. ඇය වූ කලී ජනප්‍රිය සංස්කෘතිය විසින් නිර්මාණය කළ පශ්චාත් නූතන ස්ත්‍රියයි. සර්පයකු හා සටන් වැද කෙටිකතා පොත (නැතහොත් එම කෙටිකතාව) අප කියවන්නේ නූතනවාදී කෙටිකතාවක් ලෙස නම් ව්‍යභිචාරය එලෙස එළිපිට ප්‍රකාශමාන වීමට හැරීම ඕලාරික ප්‍රයත්නයක් ලෙස දකින්නට ඉඩ තිබිණි. එහෙත් වයස්ගතව එය පශ්චාත් නූතන සන්දර්භයක තෙවැනි වර පළවන විට නූතනවාදය ඉක්මවා ගිය දේශපාලනික කියවීමක් අපට හසුවේ. එහි සිටින්නේ ජිජැකියානු ප්‍රවාද මගින් නිතර වර නැ‍ඟෙන පශ්චාත් නූතන පුරුෂයා සහ ස්ත්‍රියයි.සමන් වික්‍රමාරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=cr1407133</link>
    <topic>අධිෂ්ඨානය</topic>
    <author>කෑගල්ලේ උපනන්ද</author>
    <content>අධිෂ්ඨානයමොකද පොඩිනම මේ කලබලය.’‘විහාර ගේ දොර ළඟ පොඩි ළමයෙක් ඉන්නවා හාමුදුරුවනේ.’‘අනිත් අය විහාර ගේ ඇතුලේ වන්දනා කරනවා ඇති.’‘මම තාම විහාර ගේ දොර ඇරියෙත් නෑ.’‘එහෙනම් බෝධීන් වහන්සේ දිහාවේ ඇති.’‘මම හැමතැනම බැලුවා.... කවුරුවත් කොහේවත් පේන්න නෑ.’‘යමුකෝ එහෙනම්.’‘අර ඉන්නේ හාමුදුරුවනේ. එතන පොඩි පොට්ටනියකුත් තියෙනවා.’ඒ අසලින් ඇන තියා ගත් නායක හාමුදුරුවන් දරුවා හොඳින් පරීක්ෂා කළහ.‘පොඩි නම... මේ දරුවා තාම නිදි. වැඩිහිටියන් වෙන උවමනාවකටවත් වත්ත පහළට යන්න ඇති. ඔබ වහන්සේ ටිකක් සෝදිසි කරලා බලන්න.’‘එහෙමයි.’රෙදි අතරට ගුලි වී නිසොල්මනේ නිදා සිටින දරුවා දෙස බලා සිටින නායක හාමුදුරුවන්ගේ සිතට නොයෙක් සිතුවිලි පහළ වන්නට විය. මේ වන් කිරිකැටි දරුවකු මෙලෙස අතරමං කර යෑම මොන තරම් බරපතළ වරදක්ද? මොන තරම් පාපකර්මයක්ද? සිතිවිලි දාමයන් අතරේ දරුවා වෙත නෙත් යොමා සිටි උන්වහන්සේට, දරුවා මෙතෙක් සිටි ඉරියව් වෙනස් කරමින් ඒ මේ අතට දඟලන අයුරු දුටහ. කිසි දිනක දරුවකු වඩා ගෙන නොමැති මා මේ දරුවා දෝතට ගන්නේ කෙසේද? නමුත් ඒ දේ මා කළ යුතුය. පහත් වී තිබූ සිවුරුපට උර හිසෙහි රඳවා ගත් උන්වහන්සේ නිදා සිටි රෙදි කඩ සමඟින්ම පරිස්සමින්ම දරුවා දෝතට ගත්හ. ‘ලොකු හාමුදුරුවනේ කොහේවත් කවුරුවත් පේන්න නෑ.’‘පොඩිනම අපේ සියදෝරිස් උපාසකවයි හාමි‍ෙන්වයි ඉක්මනින් පන්සලට අඬ ගහගෙන එන්නකෝ.’‘එහෙමයි.’‘අපේ හාමුදුරුවනේ ඔබ වහන්සේ....’‘ඔව් උපාසක මහත්තයෝ... අපේ පන්සලට කවුරු හෝ ඇත්තෙක් දරුවෙක් පූජා කරලා ගිහිල්ලනේ.’‘කවුද අප්පේ මේ වගේ පව්කාර වැඩක් කරන්නේ... දෙන්න හාමුදුරුවනේ දරුවා මගේ අතට. ඔබ වහන්සේගේ සිවුරත් තෙමලා. අපි දැන් මොකද කරන්නේ ගමේ දායකයන්වත් ගෙන්නලා...’උපාසක අම්මට පුළුවන් නේද දරුවා ගෙදර අරන් ගිහිල්ලා කිරි ටිකක් එහෙම පොවලා ‍හිමින් සැරේ පන්සලට අරන් එන්න.’‘අනේ පුළුවනි අපේ හාමුදුරුවනේ මහ ලොකු දෙයක්යැ.’සියදෝරිස් සමඟ බිරිය දරුවා කිහිලි ගන්නාගෙන නැවත පන්සලට පැමිණියේ බොහෝ වේලාවකට පසුවය.‘උපාසක අපි දැන් තීරණයක් ගන්න ඕනෑ මොකද කරන්නේ කියලා. පන්සලට දරුවා ගෙනත් දැම්මත් මට පුළුවන් කමක් නෑ මේ වගේ නොදරුවෙක් හදාවඩා ගන්න. නමුත් දේහ ලක්ෂණ බලපු විට මට තේරුණ කරුණක් තමා මෙයා හොඳ පින්වත් දරුවෙක් බව, උපන් වේලාව වත් තිබුණා නම් සහ සුද්දෙටම ඒක බලන්න තිබුණා. කොහොම වුණත් මට හිතෙන අයුරින් කටයුතු කරන්න නම් ගිහියන්ගේ උදව් ඕනෑ කරනවා.’‘මේ දරුවා ලැබුණ විදිය ගම්මුන්ගෙන් රහසක් වශයෙන් තියා ගෙන, දරුවාට අවුරුදු හතරක් පහක් වෙනතුරු හදා වඩා ගන්න පුළුවන් කමක් ඇත්නම් ඒ යන විය පැහැදම් මට දරන්න හැකියි. ඉන් පස්සේ දරුවා මගේ භාරයට ගන්නම්. මොකද උපාසක අම්මාගේ අදහස. එහෙම අපහසුවක් තියේ නම් අපි වෙනත් විකල්පයක් ගැන බලමු.’‘දරුවෙක් මල්ලෙක් නැති අපි දෙන්නට අපේම දරුවෙක් වගේ හදා වඩා ගන්න පුළුවනි හාමුදුරුවනේ. මගේ නංගී ඉන්නේ හිඟුරක්ගොඩ, ගමේ අයට මම කියන්නම් නංගිගේ දරුවෙක් ගෙනත් මම හදාගන්න බව.’‘එහෙම නම් හාමුදුරුවනේ අපි බොහොම සතුටින් දරුවා බාර ගන්නම්. දරු මල්ලෙක් නැතිව හිටපු අපට දරුවකු ලබා දීම ගැන ඔබ වහන්සේට පින් සිද්ධ වෙනවා.’පියල් දසනායක වශයෙන් ඔහුට නම් තබන ලදින් කාලයත් සමඟින් ඔහු නිරෝගීව හැදී වැඩුණි. සියදෝරිස්ගෙත් පන්සල හා ඇති අසුර පියල්ට ද හුරුවිය. පොඩි උන්නාන්සේ ද ඔහුට බොහෝ සෙයින් ඇලුම් කළහ. පියල්ට පාසලේ මිතුරන් සිටියද ඒ හැමටම වඩා ඔහු ඇලුම් කළේ පොඩිහාමුදුරුවන් හටය.දිනක් සවස පියල් පන්සලට පැමිණියද පොඩි හාමුදුරුවන් පෙනෙන්නට නොසිටි නිසා, බෝ මළුව අසල සක්මනෙහි යෙදී සිටි නායක හාමුදුරුවන් අසලට ගොස්‘පොඩි හාමුදුරුවෝ කොහේ හරි වැඩියද? හාමුදුරුවනේ.’‘පිරිවෙන් ගිහිල්ලා ආපිට වැඩියේ නෑ.’‘ලොකු හාමුදුරුවනේ ඔබ වහන්සේගෙන් අහන්න කියලා මම....’‘ඔය ළමයට මොකක්ද දැන ගන්න ඕනෑ.’‘හාමුදුරුවනේ මාත් මහණ වෙන්න කැමතියි.’ලොකු හාමුදුරුවන් ටික වේලාවක් නිහඬව සක්මනෙහි යෙදුණාහ. පියල් ද උන්වහන්සේ පිටුපසින් පියවර මැන්නේ පිළිතුරක් ලැබෙන තුරුය.‘ළමයෝ... දෙමව්පියන්ගේ අවසරයක් නැතිව දරුවෙක් මහණ කරන්න බෑ. ඔය ළමයා අම්මා තාත්තාට මේ ගැන කීවද?’‘මම කීප සැරයක්ම මේ ගැන ඇහුවා. ඒත් එයාලා මොකුත් උත්තරයක් දුන්නේ නෑ.’‘උපාසක පන්සලට ආපු වෙලාවක මම මේ ගැන අහන්නම්.’‘එහෙමයි.’දිනක් උපාසකත් නායක හාමුදුරුවනුත් සතුටු සාමිචියේ යෙදී සිටි අවස්ථාවක‘යම් කාරණයක් ගැන ඔබවහන්සේට පවසන්නයි හිතාගෙන හිටියේ....’‘මොකක්ද උපාසක.’‘අපේ.... දරුවා දැන් නිතරම කියන්නේ එයාට මහණ වෙන්න ඕනෑ කියලා.’‘මගෙනුත් දවසක් ඇහුවා. ඒත් මම උත්තරයක් දුන්නේ නෑ. දරුවා මෙතෙක් කාලයක් හදා වඩා ගත්තේ ඔබලායි. ඒ ගැන තීරණයක් ගන්න ඕනෑ ඔබ දෙපළයි. කෙනෙක් සසුන් ගත වීම මහා පුණ්‍ය කර්මයක්. එහෙම හිතක් හැමෝටම පහළ වෙන්නෙත් නැහැ. ඒ දරුවා නිතර පන්සල් ආවා ගියා තමා, නමුත් කිසි දවසක එහෙම අදහසක් අපි ළමයාගේ ඔළුවට දැම්මෙ නෑ.’‘මේ දරුවගේ අතීතයත් එක්ක බලනකොට මේක ජන්ම පුරුද්දක් වෙන්න ඇති. අනික අපි දෙන්නා තව කොච්චර කාලයක් ජීවත් වෙයිද කියලා කවුද දන්නේ, එයාට ඉදිරියට යන කල දවසක් තියෙන්න ඕනෑ. කොහොම වුණත් ඔබ වහන්සේ ළඟ ඉන්න එක ළමයගේ ඉදිරි අනාගතය ආරක්ෂිතයි. අපේ විරුද්ධත්වයක් නෑ. හාමුදුරුවනේ දරුවගේ මනාපෙට අපි ඉඩ දෙමු.’ටික කලකට පසුව පියල්, මුත්තෙට්ටුවේ පියනන්ද නමින් පැවිදි බිමට ඇතුළත් වූහ. නායක ස්වාමින් ‍ගේ අටවන ගෝල නම උන්වහන්සේ විය. සාසනික කටයුතු මෙන්ම අධ්‍යාපනය කෙරෙහිද දැඩි උනන්දුවෙන් කටයුතු කළ උන්වහන්සේ ගිහි පැවිදි කාගෙත් සිත් දිනා ගැනීමට සමත් වූහ. ලොකු හාමුදුරුවන්ගේ සියලුම ගෝල හිමිවරු දිනක් පන්සල වෙත කැඳවූහ. දහවල් දානය වළඳා තම ගෝල බාලයන් සමඟ සතුටු සාමිචියේ යෙදී සිට... අද මා මේ සියලුම ස්වාමින් වහන්සේලාට පන්සලට පැමිණෙන ලෙස ආරාධනා ‍කළේ විශේෂ හේතුවක් මතයි. ‘මම මේ සාසනේට ඇතුල්වෙලා දැන් අවුරුදු පනහක් විතර වෙනවා. මේ කාලය තුළ දී සාසනයේ පැවැත්ම වෙනුවෙන් මම උපරිමයෙන් දායක වෙලා තියෙනවා.ඒ වෙනුවෙන් යහපත් සංඝ පරම්පරාවක් ඇති කළා. ධර්මය අවබෝධ කරදී සමාජය යහපතට ගැනීමට මා ක්‍රියා කළා. නමුත් මට තාමත් නොහැකි වුණා මගේ අ‍ාධ්‍යාත්මය, මා බලාපොරොත්තු වූ ඉලක්කය වෙත ළඟා කර ගන්න. ඒ සඳහා උත්සාහයක් ගැනීමට මේ කාලය සුදුසු යැයි මා සිතනවා. මේ බාහිර සමාජෙන් ටික කලට ඈත්ව සිට බවුන් වැඩීමට අප කීප නමක් සූදානමින් වැඩ සිටිනවා. ඉන්දියාවේ පිහිටි ඒ සඳහා සුදුසු ස්ථානයක් අපි තෝරාගෙන තියනවා. ලබන මාසේ විසි හතර වෙනිදාට අපි ඉන්දියාවට වැඩම කරනවා. වසරක පමණ කාලයක් එහි ගත කිරීමටයි බලාපොරොත්තුව. එසේ මා වැඩම කළ පසු මේ පන්සලේ ඉන්නේ මේ පොඩි උන්නාන්සේලා දෙනම පමණයි. ඒ දෙනමට තාම දැනුම් තේරුම් මදි. ඒ නිසා කවුරු හෝ වැඩිහිටි නමක් මේ පන්සලේ නතර වෙන්න ඕනෑ. ඔබවහන්සේලාම ඒ ගැන සාකච්ඡා කරලා මට දැනුම් දෙන්න.නායක හාමුදුරුවන් ඉන්දියාව බලා වැඩම කරන දිනය උදා විය. අනෙක් ස්වාමින් වහන්සේ එකිනෙකා දණ නමා වඳිමින් උන්වහන්සේගෙන් සමු ගන්නා අයුරුත්, තම අතින් සසුන් ගත කොට හදා වඩා ගත් භික්ෂූන් වෙත ආශිර්වාද පිරිනමන කරුණාබර මුහුණ දෙස බලා සිටි පියනන්ද පොඩිනම තම දෑස්වල මතු වූ කඳුළු සිවුරු පොටින් පිස ගත්හ. තම වාරය පැමිණෙන තුරු පසෙකට වී සිටි උන්වහන්සේට හැඟීම් පාලනය කර ගැනීමට නොහැකි විය. පොඩි දරුවෙකු කලකට පසු තම මව හමු වූ විටකදි ඒ මව වැලඳගන්නාක් මෙන් නායක හාමුදුරුවන් වැලඳ ගත් පොඩි නම, සිවුර තුළ මුහුණ සඟවා ගන තම දෑස්වල කඳුළු වියළෙන තුරු එලෙසින් සිටියහ. නායක ස්වාමින් වහන්සේ ද උපේක්ෂා සිතින් යුතුව ඔහු‍ෙග් ග්‍රහණය මිදෙන තුරු නිහඬව වැඩ උන්හ. ටික වේලාවක් යනතුරු පන්සල තුළ තිබුණේ දැඩි නිහඬ බවකි.නායක හාමුදුරුවෝ ඉන්දියාව බලා වැඩම කළ පසු, දින කීපයක්ම යන තුරු පොඩි නමගේ සිතේ පැවතියා වූ ව්‍යාකූල බව පහව නොගියේය. දුක්ඛ දෝමනස්මයන් ගැන තම සිත තුළින්ම මතුව ආ සත්‍යවබෝධය, තුළින්ම ඒවා මැඩ ගත්හ. මෙයින් තම සිතට ඇති වූ ධෛර්යය ‍හේතුවෙන් ඉදිරි වැඩ කටයුතු කරගෙන යාමට අදිටන් කර ගත්හ. පිරිවෙන් අධ්‍යාපනය, පතපොත කියවීම මෙන්ම භාවනා ක්‍රම පිළිබඳව ද වැඩි වැඩියෙන් උනන්දු දැක්විය. මෙලෙසින් කාලය ක්‍රමයෙන් ගෙවී ගොස් නායක හාමුදුරුවන් පෙරළා වඩින දිනය උදා විය.තම දෙවුරු වැසෙන සේ සිවුරු පට සකසා ගත් උන්වහන්සේ පද්මාසනයෙන් ගල් තලාව මත අසුන් ගත් සේක. පළමුව සමථ භාවනාවකට සිත යොමා සිත එක්තැන් කර ගත් පසුව, විදර්ශනාවකට සිත යොදවා ‍එලෙසින් බොහෝ‍ වේලාවක් වැඩ උන්හ. භාවනාවෙන් මිදී දෙනෙත් විවර කළ විට අවට මඳ ආලෝකයක් පැතිර ඇති අයුරු දක්නා ලදී. මෙතෙක් වේලාවක් තමා ලද චිත්ත ප්‍රිතියත් සිතෙහි ඇති ස්වාභාවයත් මෙනෙහි කළ උන්වහන්සේ නැඟී සිට ආවාස ගේ දෙසට යෑම සඳහා පියවර තැබූහ. නායක හාමුදුරුවන් තමන් ඉදිරියේ වැඩ සිටින අයුරු දුටු පොඩිනම‘ලොකු හාමුදුරුවනේ ඔබ වහන්සේ වේලාසනින්ම වැඩම කරලා.’‘පොඩි නම ගැන මට බොහොම ආඩම්බරයි.‘අපි යමු හාමුදුරුවනේ පන්සලට.’‘ඔබවහන්සේ දැන් ටිකක් උස ගිහිල්ලා... ඉතින් කියමු බලන්න පසුගිය කාලේ විස්තර...’‘ඔබ වහන්සේ කියලා ගිය විදියට අපි වැඩ කළා. දෙවෙනි උන්නාන්සේ අපි ගැන හොඳින් සොයලා බැලුවා. ගමේ දායකයනුත් නිතර පන්සලට ආව ගියා, අපේ අඩුපාඩු ගැන බැලුවා. ඔබ වහන්සේ නැති අඩුව විතරයි තිබුණේ.අපට සිතින් හා කයින් දුක් ඇති වෙනවා. දුක, දුක ඇති වීමට හේතුව එය නැති කර ගැනීම ගැන බුදුරජාණන් වහන්සේ දේශනා කර ඇති ආකාරය, ගැන ඔබ වහන්සේම ධර්ම දේශනාවලදී දේශනා කර ඇති බව මගේ සිහියට නැගුණා. ඒ ගැන පොත්පත්වල සඳහන්ව ඇති දේ මා කියවා බැලුවා. දෙවැනි උන්නාන්සේගෙන් අහලා දැන ගත්තා. ඇති වීම, නැති වීම, දුක, වේදනා, මේ සෑම දෙයක් ගැනත් ඉන් මිදෙන්න පුළුවන් ක්‍රමයන් ගැනත් තථාගතයන් වහන්සේ පැහැදිලිව දේශනා කර තිබියදීත් මම ඒවා අනුගමනය නොකරන්නේ මන්දැයි සිතුවා.‘පොඩි නම ඔබ මේ කෙටි කාලය ඇතුළත‍ බොහෝ දුරක් ගමන් කර ඇති බව පෙනෙනවා. මට වුණත් යථාර්ථවාදීව ලෝකය දකින්න පුළුවන් වුණේ සසුන් ගත වී බොහෝ කලකට පසුවයි. ඒත් ඔබ වහන්සේ කෙටි කලකදි ඒ අවබෝධය ලබා ගත්තා. බාහිරින් දැනුම ලබා ගත්තෙත් ඔබේ ගුරුවරයා වුණෙත් ඔබ සිතමයි. තව ඉදිරියට බොහෝ දේ මනසින් දකීවි. ඔබ මෙතෙක් කල් ප්‍රගුණ කළ භාවනා ක්‍රම මොනවාද, ඒ කෙරෙහි ඔබේ සිත කොතෙක් දුර ගමන් කරවිය හැකිද යන්න මට දැන ගත යුතුව තියනවා. මොකද භාවනාව ක්‍රමවත් විය යුතුයි. නැත්නම් එයින් අයහපත් ප්‍රතිඵල ලැබෙන්න පුළුවන්. ඒ නිසා ඒ ගැන බලා කමටහන් දිය යුතුයි. මා ලියූ පොත්වල ඒ ගැන සඳහන් කර ඇති නිසා ඒවා අනුගමනය කළා නම් නිවැරදියි.මුල් අවදියේම ඔබ මා දෙස බලමින් මගේ ගමන් විලාසය, කථාව අනුකරණය කරමින් මට දක්වන ඇල්ම ඔබේ අභිවෘද්ධියට බාධාවක් වේය කියලා මම හිතුවා. යම් දෙයක් ගැන සිත ඇලී පැවතීම දුකට හේතු බවත් ඒ සියල්ල අනිත්‍ය බවත් ඔබම පසක් කර ගත්තා. තථාගතයන් වහන්සේ රූපය බලා ප්‍රීති වෙමින් සිටි වක්කලී තෙරුණ් වහන්සේට ‘කිංතේ වක්කලීකා ඉමිනා ප්‍රති කායෙන දිට්ඨෙන, යොචො වක්කලී ධම්මං පස්සති සෝමං පස්සති’ මහණ ඔබ මේ කුණු කය දැකිමෙන් කවර ප්‍රයෝජනයක්ද යමෙක් ධර්මය දකීද ඔහු මා දකින්නේය. එලෙසින් එදා බුදුන් වහන්සේ දේශනා කළා. ඔබට එසේ නොවී ධර්මය ‍තේරුම් ගැනීමට පුළුවන් වුණා.’‘හොඳයි පොඩිනම දැන් මට ටිකක් ‍විවේක ගන්න ඕනෑ.’‘මම ඔබ වහන්සේගේ කුටිය පිළියෙල කරලයි තියෙන්නේ.’පොඩිනම මේ වයසට ලබා ඇති ආධ්‍යාත්මික දියුණුව ගැන නායක හාමුදුරුවන්ගේ සිතට නැගුණේ බලවත් සතුටකි. එය ඔහුගේ සංසාර ගත පුරුද්දක් තුළින් මතුව ආ දෙයක් විය. පන්සලේ අතරමං කර ගිය දරුවෙක්. මොහු වෙනත් ස්ථානයක නොදා පන්සල වෙතම ගෙන ඒම, හදාවඩා ගැනීම, සසුන් ගත කිරීම, එදා සිට අද දක්වා වූ සිදුවීම් එකිනෙක සිතින් ආවර්ජනය කළහ. දහවල් කාලය විවේක සුවයෙන් වැඩ විසූ උන්වහන්සේ රාත්‍රී තම කුටියට වැඩියේ සිතේ ඇති කර ගත් දැඩි අධිටනකින් යුතුවය. බාහිර සමාජයෙන් සම්පූර්ණයෙන්ම ඈත්ව, විශේෂ වූ උපදෙස් පිළිපදිමින්, අසපුවක් තුළ බවුන් වැඩුවෙමි. එහෙත් ඉන් ලද ප්‍රතිඵල අල්පය. මා බලාපොරොත්තු තැබූ අරමුණු කරා මට ළඟා වීමට නොහැකි විය. එයට අවශ්‍ය චිත්ත ශක්තිය මා තුළ වර්ධනය නොවූ බව දැන් මට වැටහේ. එම ධෛර්ය ඇති කර ගැනීම සඳහා පොඩි උන්නාන්සේ උදාහරණයක් විය. ඒ අනුව නතර වූ තැන සිට ඔබ්බට ගමන් කළ යුතුය.තම බලාපොරොත්තුව අරමුණු කොට නැවතත් සමාධි ගත වූහ. එලෙසින් එතුමා හට ප්‍රත්‍යවේක්ෂණ විථි පහළ විය. නිවී සැනසී ඇති සිතින් යුතුව නැවත නැවතත් ඒ ගැන සිතා බැලූහ. තමා බලාපොරොත්තු වූ ඉලක්කය කරා තම සිත පැමිණ ඇති බවට උන් වහන්සේට පසක් වූ සේක. සිසිල් වූ ද පිරිසුදු අරුණැල්ලට පෙර ලෝකය වෙත තම නිවී සැනසුණ දෙනෙත් විවර කළහ. බුදුන් උපන් දේශයේ සිට වැඩ කළා වූ කිරිගරුඬ බුද්ධ ප්‍රතිමාව තම කුටියෙහි මේසය මත වැඩ සිටිති. දොහොත් මුදුන් තබා එයට නමස්කාර කළ උන්වහන්සේ ‘මේ විමුක්ති මාර්ගයට ළඟා වීමට මාගේ සිතට ධෛර්ය ලබා දුන් පොඩි උන්නාන්සේට ද නමස්කාර වේවා.’ සියලු සත්වයන් නිදුක් නිරෝගි වේවා. මෙතෙක් වේලාවක් සිටි එකම ඉරියව්ව වෙනස් කරමින් නැගී සිටි උන් වහන්සේ තම කුටියේ දොර පියන් විවර කළ සේක.කෑගල්ලේ උපනන්දකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=cr1407134</link>
    <topic>ගුණදාස ලියනගේ සූරීන් සමඟ ඒ ගමන ගියෙමි</topic>
    <author>මහාචාර්ය</author>
    <content>ගුණදාස ලියනගේ සූරීන් සමඟ ඒ ගමන ගියෙමිවෘත්තිය වශයෙන් පොත් ලියන විදේශීය ලේඛකයන් කීපදෙනකුගේ චර්යා පද්ධතින් මට සිහිපත් විය. මේ හමුවීමෙන් පසුව මට දිනක් වතාවක් සේනානායක මහතා මුණගැසිණි. එක් වතාවක් මා සේනානායක මහතාගේ රෙක්ස් හෝටලයේ උඩ තට්ටුවේ කාමරයට ගියේ මා මිත්‍ර කරුණාරත්න අමරසිංහයන් සමඟය. අප පිළිගත් සේනානායක මහතා මුලින්ම කී දේ මට මතකය.“මිස්ටර්ලා ආවට කමක් නෑ සාහිත්‍ය කලා ගැන එහෙම මාත් එක්ක කතා කරන්නේ එහෙම නෑ”එය අප දෙදෙනාට පැනවූ අපූරු තහංචියක් විය. ජී.බී.සේනානායක වැනි ඉහළ පෙළේ ලේඛකයකු හා සමඟ සාහිත්‍ය කලා ගැන කතාබහ නොකොට අන් කුමක් ගැන කතා බහ කරන්ට දැයි මට සිතිණ. අපි බොහෝ වේලා නිශ්ශබ්දව සිටියෙමු. එවිට සේනානායක මහතා කතාව ආරම්භ කළේ හැන්දෑවේ පළවන ‘ඔබ්සර්වර්’ පුවත්පතේ පළවූ කිසියම් පුවතක් ගැනය.ඒ පුවත පාසලක් විවෘත කිරීමක් හෝ ඊට සමාන පුවතක් විය යුතුය. දැන් එය මට මතක නැත. කෙසේ වෙතත් ජී.බී.සේනානායක මහතා හුදෙකලාව වෙසෙමින් පොත්පත් කියවමින් ලේඛනයේ නියැළුණු හුදෙකලා වූ‍වකු බව මම පසුවද හඳුනාගතිමි. ඊළඟට මට ජී.බී. සේනානායක මහතා මුණගැසුණේ එකල විශාඛාවත්ත නමැති ප්‍රදේශයේ නිවහනකදීය. එවිට සේනානායක මහතා දෑස් නොපෙනී සිටියේය. මම විශාඛාවත්ත නිවසට යන විට දුටුවේ ඔහුගේ ඥාති සොහොයුරියක වූ ධීමතී සේනානායක මහත්මිය ඔහුට ඇප උපස්ථාන කරමින් සිටින අයුරුය. මම, සේනානායක මහතා බැහැදැකීමට පැමිණි බව සැලකළෙමි.“ආ මිස්ටර් නේද? හුඟ කාලෙකට පස්සෙ මේ කො‍ෙහ් යන ගමන්ද?” ඔහු ඇසීය.“යන ගමන් බලල යන්ට කියල ආවා. ළඟ පාත යාළුවෝ දෙනේනෙකුත් ඉන්නවා”“කවුද?”“එක පැත්තක ලෙස්ලි බොතේජු අනිත් පැත්තේ ජේ.එච්.ජයවර්ධන”“මාව බලන්න ආපු එක හොඳයි” යනුවෙන් ‍ සේනානායක මහතා මිමිනුවේය. ඉන් එහාට ඔහු සමඟ කිසිවක් කතාබහ කිරීමට නොමැති වගක් පළවිණ. මා සමඟ විශාඛාවත්ත නිවසට පැමිණ සිටියේ මගේ එතෙර හිතවතකු වූ ජගත් ප්‍රසාද් ජෝජි නමැති නේපාල ජාතික උගතෙකි. ජෝජි මහතාට මා කොතෙකුත් දේ ජී.බී.සේනානායක ගැන ඒ වන විට පවසා තිබිණ.“වෙලාවක ගිහින් හමුවෙමුද?යි ජෝජි මගෙන් ඇසූ අයුරු මට මතකය.“අපි යන එන ගමනකදි ගිහින් හමුවෙමු. මම ජෝජි මහතාට සේනානායක මහතා ලියූ පොත් පත් ගැන විස්තර කළෙමි. ඒ අතරින් මා වඩාත්ම ප්‍රිය කරන පොත් දෙකක් ගැන කිමි. ඒවා නම් කැප්ටන් මැරියට් ගේ ‘මාස්ටමන් රේධි’ කෘතියේ අනුවාදයක් ලෙස සකස් කරන ලද “රණරාළ” පොතත්, ‘සාහිත්‍ය සේසත්’ යන පොතත්ය.“සේනානායකගේ නිර්මාණ ඉංග්‍රිසියට පරිවර්තනය වෙලා නැද්ද?” ජෝජි මගෙන් විමසීය.“මගේ හිතේ දුප්පතුන් නැති ලෝකය එක කෙටිකතා කීපයක් මහාචාර්ය සරච්චන්ද්‍ර ඉංග්‍රිසියට පරිවර්තනය කරල තියෙනවා” මම කීමි.“ඒ පොත් මිලදී ගන්ට පුළුවන්ද?”“මගේ හිතේ තවම ප්‍රකාශනයට පත්වෙලා නෑ”“අත් පිටපතක් වුණත් කමක් නෑ. මට කියවීමේ ඇල්මක් තිබෙනවා”“මම, මහාචාර්ය සරච්චන්ද්‍රගෙන් අහල බලන්නම්.”සැබැවින්ම එක් වතාවක් මම ඒ පිළිබඳව මහැදුර සරච්චන්ද්‍ර විමසුවෙමු.“මට උවමනාවක් තිබු‍ණා ජී.බී.සේනානායකගෙ කතා කීපයක් ඉංග්‍රිසියට පෙරලල මුද්‍රණය කරන්න. ඒත් මේ මනුස්සය ඉල්ලන ගාස්තුව දෙන්නට පුළුවන් ප්‍රකාශකයෙක් ‍ෙසායාගැනීම අමාරුයි. මම කතා කීපයක්ම ඉංග්‍රිසියට පරිවර්තනය කෙරුවා. එහෙම කරල පැත්තක තිබ්බ” මහාචාර්ය සරච්චන්ද්‍ර අතීතයේ ජවනිකාවක් සිහිපත් කරමින් කී අයුරු මට මතකය. එසේ පරිවර්තනය කරන ලද ජී.බී. සේනානායකයන්ගේ කෙටිකතා දැන් කොහි ඇද්දැයි කීමට කෙනෙක් ඇත්ද? එසේ සොයාගැනීමට හැකිවේ නම් ඒවා පළ කළ යුතු කාලය මෙය නොවේදැයි මට සිතේ. මෙබඳුම තවත් ජවනිකාවක් මගේ සිහියට පිවිසේ. එය තරමක් මෑත කාලයේදී සිදුවූවකි.අප මිත්‍ර ප්‍රවීණ පුවත්පත් කලාවේදියකුවූ අභාවප්‍රාප්ත ගුණදාස ලියනගේ මෙකියන කා‍ලයේ මහජන බැංකුවේ අනුග්‍රහයෙන් ප්‍රකාශයට පත්වූ “කල්පනා” සඟරාවේ ප්‍රධාන සංස්කාරකයා වී සිටියේය. ‘කල්පනා’ සඟරාවට මුල සිටම විවිධාකාර ලිපිලේඛන සැපයීමේ කාර්යය මට ද පැවරී තිබිණි. එක් දවසක් ගුණදාස ලියනගේ මහතා අපේ නිවසට ආවේ සුපුරුදු කඩිසර බවිනි.“මොකද හවස් වරුවේ කරන්නේ?” ඔහු ඇසීය.“තරමක් විවේකයි”“එහෙමනන් මාත් එක්ක පොඩි ගමනක් යන්ට එන්ට පුළුවන්ද?”“කොහේද?”“ජී.බී. සේනානායක යාළුවෙක් නේද?”“ඔව්”“අපිට ඕනැකරල තියෙනවා ජී.බී.සේනානායක ගැන විශේෂාංගයක් කරන්ට යමුද?”මම, ගුණදාස ලියනගේ සූරීන් සමඟ ඒ ගමන ගියෙමි. එය දැඩි ඇල්මකින් ගිය ගමනක් බව මට මතකයි. අපේ ගමනට පාලිත ලක්ෂ්මන් ද සිල්වා නම් වූ ඡායාරූප ශිල්පියාත් තවත් කීපදෙනකුත් එක්වූ බව යම්තමින් මතක ඇත. ධීමති සේනානායක මහත්මිය අප පිළිගෙන කී දේ මට මතකය.“අයියා දැන් නිදි - තව ටිකකින් ඇහැරේවි. එතකන් ඉඳගෙන ඉන්න පුළුවන්ද?අපි නිශ්ශබ්දව සිටියෙමු. වැඩි වෙලා නොගොස් එළියට ආවේ ජී.බී. සේනානායක මහතාය. ඔහු අතින් අල්ලාගෙන පැමිණි ධීමති මහත්මිය ඔහුට ඉඳගැනීමට පහසු අසුනක් සැලැස්සුවාය.“මේ කට්ටිය ඇවිල්ල ඉන්නේ අයියත් එක්ක කතාබහ කරන්න”ඉන්පසුව ඇය ලියනගේ යන නමත් සුනන්ද යන නමත් සිහිපත් කළාය.“මිස්ටර්ලාට මොනවද මගෙන් දැනගන්ට උවමනා?” සේනානායක මහතා විමසීය.“මිස්ට සේනානායකත් එක්ක ටිකක් කතාකරල අපේ සඟරාවට ‘කල්පනා'වට විශේෂාංගයක් සකස් කරන්න හිතුවා”“ඒක බැංකුවක වැඩක් නේද?” සේනානායක මහතා ඇසීය.“ඔව්. බැංකුවේ සල්ලි යොදවල කරන්නේ”“එතකොට මාත් එක්ක කතාකරනවා. මට ‍කොච්චර දෙනවද?”“මිස්ට සේනානායක කීයක්ද බලාපොරොත්තු වෙන්නේ?”“සල්ලි වැය කරන වැඩවලදි අපි මොකටද යම් යම් දේ නොමිලේ කරන්නේ?” යි ඊළඟට සේනානයක මහතා ඇසීය.“මිස්ට සේනානායකට සල්ලි ටිකක් දෙන්ට අපිට පුළුවන්කමක් තියෙනවා” ලියනගේ කීය.“මට රුපියල් 500ක් දෙනවද?” සේනානායක මහතා ඇසීය.“ඒ මොකද මම ජීවත්වෙන්නෙත් කවදත් ජීවත්වුණෙත් පොත් ලියලා” ගුණදාස ලියනගේ මහතා මගේ මුහුණ දිහා බැලීය. ඊළඟට ඔහු සාක්කුවට අත දමා රුපිල් 500ක් අතට ගත් බව මට මතකයි. සැබැවින්ම මේ මොහොතේ මගේ වීරයා බවට පත්වූයේ සේනානායක නොව, ලියනගේය.“මේ සල්ලි ටික තියාගන්න මිස්ට සේනානායකයි ලියනගේ කී බව මට මතකය. එහෙත් ඒ මුදල් අතට ගත්තේ ධීමතී සේනානායක විය යුතුය.ජී.බී. සේනානායක මහතා සමඟ සම්මුඛ සාකච්ඡාව පටන් ගැනිණි. අපේ හැම ප්‍රශ්නයකටම සේනානායක මහතා හෙමින් හෙමින් ප්‍රතිචාර දක්වන්නට පටන්ගත්තේය. එක් වතාවකදී ගුණදාස ලියනගේ මහතා රුබයියාත් ගැන ප්‍රශ්නයක් නැඟූ බව මට මතකය. ‍ සේනානායක මහතා පැවසූ දේ නිවැරැදිව මතක නැතත් ඔහු කී දේ හරය මට මතකය.“මම, ඕමාර් ඛයියම්ගේ රුබයියාට් පොත ඉංග්‍රිසියෙන් කියෙව්වේ හුඟාක් තරුණ කාලේ. මම ඒ පොත දහ පහළොස් වතාවක් කියවල ඇති. ඇවිද ඇවිද කියවල තියෙනවා. ඇතැම් ඡේද නැවත නැවතත් කියවල තියෙනවා. මම දන්නේම නැතුව තමයි ඒක ම‍ගේ අතින් සිංහල නිදහස් කවියට නැඟුණේ. ඒ කාලේ මම නිදහස් පද්‍ය ගැන හුඟාක් හෙව්වා. ඇමෙරිකන් කවියකු වූ වෝල්ට් චිට්මන්ගේ Leaves &amp;amp; grass තමයි මම හුඟාක්ම කැමති. මම ඒක කොටස් කීපයකින් සිංහලට පරිවර්තනය කරල තියෙනවා. කීප තැනකම මම ඒවා පළකරල තිබෙනවා.”ජි.බී. සේනානායක මහතා මුණගැසීමට ගිය ඒ ගමන මට පුදුමාකාර අත්දැකීම් සමුදායක් අත්පත් කරදෙන අවස්ථාවක් වූ බව කිව යුතුය. ඒ කෙතරම්ද යත් මට අන් සියලුම වැඩ කටයුතු නතර කොට ජී.බී.සේනානායක නමැති මහා ලේඛකයා ආපසු සොයා යෑමේ ගමනක් ආරම්භ කළ යුතු යයි සිතිණ. මම, මේ කාරණය මෑත කාලයේ දී කොළඹ විශ්වවිද්‍යාලයේ සිංහල අධ්‍යයන අංශයාධිපති මහාචාර්ය අගලකඩ සිරිසුමන හිමියන්ට ද පැවැසීමි. කොළඹ විශ්වවිද්‍යාලයේ සිංහල අධ්‍යයන අංශය ජී.බී.සේනානායක අනුස්මරණ සාහිත්‍ය කලා උලෙළක් පැවැත්වීය. එදින සේනානායක මහතා ලියූ කාලයෙන් මැකී ගිය පොත් ගණනාවක්ම සිරිසුමන ගොඩගේ මහතා නවතාවෙන් ප්‍රකාශයට පත් කළේය.මහාචාර්යසුනන්ද මහේන්ද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=cr1407135</link>
    <topic>සාහිත්‍ය ප්‍රශ්න පත්තරය</topic>
    <author>ඉනෝකා පෙරේරා බණ්ඩාර</author>
    <content>සාහිත්‍ය ප්‍රශ්න පත්තරයපොත් කියැවීමේ පුරුද්ද විමසන මෙම ප්‍රශ්න මාලාව ඇරැඹෙන්නේ, පාඨක ඔබටත් ගත හැකි යමක් එහි ඇති බැවිනි.ඔබේ ප්‍රියතම ප්‍රබන්ධ කෘතිය...මාර්ටින් වික්‍රමසිංහයන්ගේ තුන් ඈඳුතු නවකතාව, ගම්පෙරළිය - කලියුගය සහ යුගාන්තය. එය, ලාංකේය සමාජයේ විද්‍යාත්මක පරිවර්තනය හේතුවාදී ලෙස දකින සමාජ විද්‍යාත්මක ප්‍රබන්ධයක්. සිංහල නිර්මාණ සාහිත්‍ය තුළ මෙය ඉක්මවා යන වෙනත් ප්‍රබන්ධයක් මෙතෙක් බිහිවී නැති බවයි මගේ හැඟීම.ප්‍රබන්ධ නොවන කෘතිය...එහෙම නම් මට විචාර කෘතීන් දෙකක් තිබෙනවා. මාර්ටින් වික්‍රමසිංහයන්ගේ ‘බුදු සමය හා සමාජ දර්ශනය එකක්. අනෙක තමයි, ෆෙඩ්රික් එංගල්ස්ගේ ‘සොබා දහමේ දයලෙක්තිකය.’ එංගල්ස් මේ කෘතියෙන් සොබා දහමේ න්‍යායන් විද්‍යාත්මක ලෙස විමසන අතර, වික්‍රමසිංහ මහතා එම විදු දැක්ම බුදුසමය ඇසුරින් වඩාත් ප්‍රවර්ධනය කරනවා.ගුණසේන විතානමේ දිනවල ඔබ කියවන්නේ....එකක්, සලමන් රූෂ්ඩි සංස්කරණය කළ, ‘Indian writing'. එය 1947 - 1997 දක්වා ඉන්දියාවේ නිදහසින් පසු බිහි වූ විවිධ ජාතික ලේඛකයන්, උසස් ඉන්දීය සාහිත්‍යයක් ගොඩනැඟීමට ගන්නා ලද ප්‍රයත්නයන් හඳුන්වාදෙන විචාරයක්. අනෙක තමයි, ගුණදාස අමරසේකරයන්ගේ ‘මතක වත'. මේ පොත් දෙකම මේ දිනවල බොහොම ආසාවෙන් කියවනවා.කෙනකුට කියවන්න යැයි ඔබ නිර්දේශ කරන කෘතින් තුනක්...ඩී. ආර්. විජයවර්ධනයන්ගේ බෞද්ධ විප්ලවය.මාර්ටින් වික්‍රමසිංහයන්ගේ විරාගය.උඩකැන්දවල සිරි සරණංකර හිමියන්ගේ ‘සටනක සටහන්'. මේ තුන ජීවිතයට එක් වරක් හෝ කියැවීම වැදගත්.පොතක ඔබ වඩා වැදගත්කොට සලකන්නේ රචනා ශෛලියද... අන්තර්ගතය ද නැතිනම් අවසානයද...ලේඛකයා හුදෙක් අකුරු අමුණන්නකු නොවෙයි. ඔහු ද කලාකරුවෙක්. ඔහුගේ කෘතියක සෞන්දර්යයත් නිර්මාණයත් එක්තැන් වූ සක්‍රීය අන්තර්ගතයක් තිබිය යුතුයි. අවාසනාවකට අද නිකුත්වන බොහො පොත්වල ඒ ගුණාංගය නැහැ, නමුත් මා වැදගත්ම කොට සලකන්නේ එයයි.ඔබ ළමා කාලය කියැවූ හොඳම පොත...මම කුඩා වියේදී මාර්ටින් වික්‍රමසිංහගේ, රෝහිනි කියවා ඉන් වශී වුණා. නමුත් මා තුළ එක්තරා දෙමළ විරෝධී සිතක් ද ඇති වුණා. එහෙත් ‘මඩොල් දූව’ කියවීමෙන් පසු මම වඩාත් සර්වකාලීන වූ ආස්වාදයක් ලැබුවා. ඉතින්, මේ පොත් දෙක ම ළමා කාලය හා ඉතා තදින් බැඳී තිබෙනවා.ඔබ කියවීමට කැමති විශේෂ වර්ගයක ග්‍රන්ථ තිබෙනවාද....ඔව්. සමාජ යථාර්ථය විද්‍යාත්මකව දකින නිර්මාණ හා විචාර, පරිශීලනය කිරීමට මං ඉතාමත් කැමැතියි. ම‍ගේ ළමා වියේදීම මම මාර්ටින් වික්‍රමසිංහගේ ‘සප්ත සන්තතිය’ මහත් කුතුහලයෙන් කියැවූවා. ඒ ඇසුරෙන් මම මිනිස් පරිණාමය, මිනිස් සමාජය, ඔහුගේ රාජ්‍යය ආදිය විද්‍යාත්මකව බිහිවූ සැටි අධ්‍යයනය කළා.ඉංග්‍රිසි, ජර්මන්, රුසියන් විද්‍යාඥයන්ගේ කෘතින් ගැඹුරින් අධ්‍යයනය කිරීමට පෙළඹුණා. එමඟින් සම්ප්‍රදායික මිත්‍යාවන්ගෙන් සිත නිදහස් කර ගැනීමට මට හැකි වුණා.මෙතෙක් කියැවූ පොත්වලින් ජීවිතයට ලැබුණු දේ...මිනිසා මිත්‍යාවෙන් මිදී විද්‍යාත්මකව සිතන්නටත් ඒ අනුව නව ලොවක් ගොඩ නඟන්නටත් ගන්නා උත්සාහය මම බොහෝ පොත්වලින් හඳුනා ගත්තා. මම පොතින් ලද දැනුමෙන් ඩාවින් වාදියකු සහ මාක්ස්වාදියකු වූවා. එමඟින් මිත්‍යාවන්ගෙන් මිදුණු උත්තර සමාජයක් ගොඩනැගිය හැකි සත්‍යයන්ගෙන් බිඳක් හඳුනාගත්තා. එය මගේ ජීවිතය පෝෂණය කළ කාරණාවක්.ඔබට අනුව පොතකින් තැනුණු හොඳම චිත්‍රපටය....මම කේ. ජයතිලකගේ ‘චරිත තුනක්’ නැවත සිනමා පටයෙන් කියවා මහත් ආස්වාදයක් ලැබුවා. ‘චරිත තුනක්’ එක් ගැමි පවුලක් ගම තුළ කරන සටන ප්‍රදර්ශනය කරයි. මාර්ටින් වික්‍රමසිංහ ‘ගම්පෙරළිය’ මගින් ද ගමේ පවුලක කතාව කියයි. ඔහු එම කෘතියෙන් ජයතිලක ඉක්මවා ගමහැර යතත් ජයතිලකගේ චරිත ජීවත්වීමට සමත් කරයි. සිංහල ගම ඇසුරින් නිර්මාණය වූ ගම්පෙරළිය - තුන්මං හන්දිය ඉක්මවන ‘චරිත තුනක්’ සාර්ථක වී ඇතැයි මා හිතනවා.ඔබ ඉහළින්ම අගයන කතුවරයා..මාර්ටින් වික්‍රමසිංහ නූතන සිංහල ප්‍රබන්ධ සාහිත්‍යයයේ සහ අදීන විචාරයෙහි පුරෝගාමී මෙහෙවරක් ඉටු කළ ප්‍රධානම විද්‍යාත්මක ලේඛකයා ලෙසයි මා සලකන්නේ. සෑම නිර්මාණයකම මෙන් ම ඔහුගේ සෑම ලේඛනයකම අලුතින් සිතන්නට පාඨකයා පොළඹවනවා. එබැවින් ඔහු ඉක්මවන වෙනත් ලේඛකයකු මට මෙතෙක් හඳුනා ගන්නට ලැබී නැහැ.ඔබේ ප්‍රියතම සම්භාව්‍ය කෘතිය...මා ප්‍රිය කරන සම්භාව්‍ය කෘති දෙකක් තිබෙනවා. අර්නස්ට් හෙමිංවේගේ ‘මහල්ලා සහ මුහුද’ ත් චිංගීස් අයිත්මාතව්ගේ ‘අම්මා සහ මිහිකත’ ත් මම සමාන්තරව සම්භ්‍යත්වයෙන් ප්‍රණාමය කරනවා. මම කතුවරුන් දෙදෙනාම මනුෂ්‍යත්වයේ අපරාජිත ආත්ම ගුණයකින් ප්‍රතිනිර්මාණය කරන උතුම් අරමුණු ඔවුන්ගේ මෙම කෘතින් දෙක ගැඹුරින් අධ්‍යයනය කිරීමෙන් පසක් කර ගත හැකියි.ඔබේ ප්‍රියතම පරිවර්තන කෘතිය....ජ'මන් ජාතික බෲනෝ අසෙට්ස්ගේ නේකඩ් ඒමං වුල්ෆ් ඇසුරින් සිරිල් සී. පෙරේරා පරිවර්තනය කළ ‘වෘකයන් අතර නග්නව’ මම වඩාත් ප්‍රශස්ත පරිවර්තනය වශයෙන් දකිනවා. එය මගේ ඇරැයුමකින් කරන ලද ඉතාමත් සාර්ථක පරිවර්තනයක් වූ නිසා මම වඩාත් තෘප්තියට පත්වූවා.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=cr1407136</link>
    <topic>දොස් නිදොස්</topic>
    <author/>
    <content>දොස් නිදොස්ඩී. එ‍ෆ්. කාරියකරවනවල - වලට - වලින්අචේතනික ශබ්දවලට පරව යෙදෙන ‘වල - වලට - වලින්’ යන ප්‍රත්‍යය වෙන් කැර ලිවීම වැරැදිය. ‘ආයතනවලින් ආයතන වලට ආයතනවල’ යන ආදී වශයෙන් වෙන් කොට ලිවීම පුංචි තිරයෙහි නිතොර දකින්නට ලැබේ.ආධුනිකයන් සඳහා විකාශනය වන වැඩසටහනක ආචාර්යවරුන් හා වරියන් බොහෝ දෙනකු ලියන්නේ ඉහත කී ප්‍රත්‍යයන් වෙන් කොට ය.එසේ ම ඒ වැඩසටහනෙහි වාත්තු කැරුණු අපභ්‍රංශ වචන ද දකින්නට ලැබේ.පැනයයි“රැඳවියන් දෙදෙනෙකු පැන යයි” යන්නක් ගිය සතියේ පුවත්පතෙක විය.මෙය නිවැරැදි විය යුත්තේ “රැඳැවියෝ දෙදෙනෙක් පළායති” යනුවෙනි.කට්ට සම්බල්මිරිස්කුඩු හා උම්බලකඩ සහිත මිශ්‍රණයට ලුණු හා ඇඹුල් දමා ගත් කල්හි එය හැඳින්වෙන්නේ කට්ට සම්බල් කියා ය.කට්ට සම්බලයට පොල් ද දැමූ කල්හි එය පොල් සම්බල් නම් වේ.කට්ටලඑකකට වැඩි සමූහය කට්ටල නම් වේ‍. මෙ වදන අචේතනික හා සචේතනික දෙපක්ෂය හා සමඟ ම යෙදේ. සමූහය යන අදහස ද කට්ටලය යන්නෙහි ඇත.ප්‍රදේශය හෝ කොට්ඨාසය යන්නට ද කට්ටලය යෙදේ.සීමාව, ප්‍රමාණය, තරම යන්නට ද කට්ටලය යෙදේ.උසාවියකින් නිකුත් කැරෙන නියෝග හා ආඥා ද කට්ටල නම් වේ.ලගින“කුකුළන් ළඟින වහලේ” යන්න පුවත්පතෙක දකින්නට ලැබිණි. ‘ළඟින’ යන්න වැරැදි ය. එය ‘ලගින’ විය යුතු ය.මෙහි අරුත 1. නවාතැන් ගැනීම - ලැගුම් ගැනීම, නැවතී සිටීම, නතර වී ඉන්නවා 2. හොවිනවා, නිදනවා, සයනය කරනවා යන අරුත් ද ඇත.ලගු1. ඇලුණු - බැඳුණු 2. සුළු - ස්වල්ප 3. සැහැල්ලු 4. කෙටි - ලුහු - ලඝු 5. ළපටි, ලැගුම් ගනු, නවාතැන් ගනුඅන්දර1. කතන්දර 2. උකුළ - ඉඟ 3. එදිරිය - විරුද්ධතම 4. ප්‍රතිපක්ෂතාව 5. ආන්ධ්‍රාදේශය හා එහි භාෂාව 6. මූකලන්වල වැවෙන කටු ගස් වර්ගයක් - වැටවල් සඳහා සිටුවන කුඩා කටු පඳුරක්අන්දම්විලාසිතා - හැඩය, ස්වරූපය, ආකාරය, පිළිවෙළ.අන්දර කෙක්කඇවිළි ඇවිලී රණ්ඩුදබර කරන, තැනැත්තා, දබර කරන්නාඑක ම අදහසඑක ම අදහස දෙන්නට වෙන වෙනත් යෙදුම් භාවිතය කලින් කලට වෙනස් වේ.1. එදා යෙදුණේ ආවැඩීම ය. 2. ඊළඟට ‘පන්දම් ඇල්ලීම්’ ය 3. අද යෙදෙන්නේ ‘කඩේයෑම’ ය.කෙනකුට ආවඩනවා, කෙනකුට පන්දම් අල්ලනවා හා කෙනකුට කඩේ යනවා ය කියන්නේ එකම අදහසිනි.කාලගුණයකාලගුණය යන්න තවමත් කාළගුණය යනුවෙන් ප්‍රදර්ශනය කරන විද්යුත් නාළිකා ඇත.කාලය කෙසේ වේවි දැයි කියන්නට මූර්ධජ අවශ්‍ය නැත. හැම දාම කාලය දන්තජ ය.නාළිකාවවිද්යුත් නාළිකාව කියන තැන ද නිවැරැදි වන්නේ මූර්ධජ ‘ළි’ කාරයයි.නාළිකාව හැදෙන්නේ නළවලිනි. එහෙයින් මෙය භාවිතා විය යුතු ය. නාලිකාව වැරැදි ය.කජු කිරි කොල්ලෝකජු හෝ කිරි අර්ථයක් මෙහි නැත.මේ කියමනෙන් අදහස් කැරෙන්නේ නො මේරූ නව යොවුන් වියේ අත්දැකීම් නැත්තවුන් ය.කට ඇද කරනවාකෙනකුට පරිභව වශයෙන් කටේ තොලේ හැඩ රුව වෙනස් කොට ඇදයක් දැක්වීම මෙනමින් හැඳින්වේ.කඩ චෝරුකඩ චෝරු යන්න මුලින් ම හැදුණේ කඩෙන් කන බත ය. ‘චෝරු’ යනු දෙමළෙන් බත් ය. එදා කඩේ බත කඩචෝරු විය. අද ‘අනන් මනන්’ කෑම වර්ග කඩචෝරු ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=cr1407137</link>
    <topic>කව් සිළුමිණ</topic>
    <author/>
    <content>කව් සිළුමිණසංස්කරණය - රත්න ශ්‍රී විජේසිංහ  සට­හන : මව­කට සිය පුතු යෞව­නෝ­ද­යෙහි සිටිය දී වුව කිරි­සු­ව­ඳින් නොතො­රය. එය මව­කගේ සිහි­න­යක් ම නොව, පුතුගේ විය­පත් වීම අද­හ­න්නට අක­මැති වන මාතෘ­ත්වය ද වේ. පීතෘ භූමි­කාව ඊට වෙනස් ය කිරි­දරු අත­වර නොරි­සිව බැහැර යන ඔහුගේ ය‍හනෙහි අඩ ද පුතු විසින් ම සපු­රනු ලැබේ. එය ජීව හා මනෝ­වි­ද්‍යා­ත්මක චර්යා­වන් සමඟ සම­පාත වන චර්යා­වන් ද වේ. අලං­කා­රෝක්ති අඩු, අර්ථ මූලික කව් මගක් අනු­යන සුද­ර්ශනී මේ කව, මේත­රම් දිගු නොකළා නම් වඩාත් මැනවි.“දෙන්න ඔහුට කාම­ර­යක්.. ඇඳක් වෙන ම වැඩී ඇත දැන් ඔහු... දැඩිය දැන් අත­පය.. මුදන්න ඔබ තුරු­ලෙන්..” කියනු මුත් ඔබ.. හිමි­යනි, සිහින් දැලි රැවුල යට විම­සන්න.. නොදැ­නේද දෙතො­ලෙහි කිරි­සු­වඳ.. බලන්න ඔහු දෙස.. සිනි­ඳුය තාම දෙකො­පුල.. නිදන්න එක් වරක් ඔහු ළඟ අහන්න නින්දෙන් හුස්ම ගන්නා අයුරු... වේගෙන්.. හදි­සියේ විහි­දුවා අත­පය.. සොයයි ඔහු ඔබ... සැනහී නිදයි යළි.. තුදුස් වස­ර­කට පෙර පැමිණි කල අප අත­රට.. අන­ව­රත හැඬී­මද.. කිරි­පෙ­වී­මද නිදි­මැ­රී­මද තෙත­රෙදි මාරු කෙරු­මද ඔබේ ඉව­සුම ඉක්මවා ගිය දින­යක.. අර­ගෙන පොරෝ­නය කොට්ටය සමඟ ගුලි­කොට.. ඔබ ගියා නිද­හසේ නිද­න්නට.. එදා සිට.. මගේ යහ­නෙහි ඉතිරි අඩ කිරි සුව­ඳින් ම පිර­වූ­යේය ඔහු.. කොට්ට පවු­රෙන් වට­කොට ඇ‍ඳෙන් බසිනා විට, සීරු­වට... නැගෙන කිරි­කි­රි­යට.. පවා.. කීරි ගැහුණා හිත.. ඩහ­නැ­ගෙන බින­ර­මස ඇද පොරෝ­නය ඉණ­තෙක්.. පහ­ළට.. පහ­සුව සදමි ඔහු­හට... සීත උඳු­වප් රෑ සීතල නිය පහුරු මුදු සිරුර විනි­විද.. රිද­ව­තැයි බිය ගෙන අර­ග­නිමි තුරු­ලට.. වැදෙයි තෙත හුස්ම මගේ කම්මුල මත.. දැනෙයි මට කිරි සුවඳ.. මගේ ය‍හනෙහි ඉතිරි අඩ.. පිරෙයි කිරි සුව­ඳින්...!සුහ­ර්ෂිණී ධර්‍ම­රත්න  අඩු­කළ යුතු මම­ත්වය ලිහිල් කළ යුතුය බන්ධන කළො­තින් සංවර සිතය කය ද වච­නය කළ හැකිය දව­සක සංසාර ගමන කෙළ­වර දේශනා කරති හිමි­නම බුදු හිමි දෙසු සද­හම “අස­වල් තැනට යති එති අස­වල් තැනින් කති බොති බැංකු ගිණුම ද තර­වෙති රෑ පානේ වැඩ­ම­වති..” කණ වැකුණු තතු දහ­වල එල්බ­ගෙන සිත විසිරේ “අනුන් ගැන නොසො­යන්න තමන් ගැන පම­ණක්ම සොයන්න...” සම්බුදු හිමි දෙසූ වග එකෙ­ණෙ­හිම සිහි­ප­ත්වෙයි.. විසිරි සිත එක්තැන් කර යළි බණ අස­න්නට සැර­සෙමි.. පංති ගිය මුනු­පුරු පැමි­ණි­යෙද යළි නිව­සට මිනි­බි­රිය දඟ මල්ලකි වැටු­නො­තින් ටයිල් පොළො­වෙහි නිසැ­ක­වම ලොකු දූ යළිත් දොස් පව­රනු ඇත.. බණ අසන අත­රෙම හිත ගෙදර ගොස් තනි­යම ස්වාමිනි කියා දෙනු මැන ලිහිල් කළ හැකි අයුරු බන්ධනපද්මිණී ශ්‍රියා­ලතා  එහා ඉවු­රට පනින කහ ඉර මතින් කෙලෙ­සක එතෙර වන්නෙද දුටු­වාද ගත සලිත කරනා - තාර උණු කළ රුධිර පැල්ලම, කහ ඉරේ තිබෙනා - ටිප­රයේ රළු ටයර පැල්ලම ගෙයින් පිට වී, නැවත එන­තුරු බියෙන් ඇලලී ගෙවූ කාලය නිමා කළ මුත්, යළිදු ඇවි­දින් - තවත් මරු­වෙකු විය­රු­වෙන් ඇදෙනා නිමයි ජීවිත තරම නොබලා බියයි මහ මග යන්න - මෙකලා ඉදි­රි­යෙන් - පිටු­ප­සින් එනවා ත්‍රස්ත­යන් - සිහි­වි­කල් වූ ලෙසටාතිස්ස කුමාර කෝරා­ළගේ  භද්‍ර යවු­ව­නය තුළ සැරි­ස­රන යවු­ව­නිය සිත්ක­ලුය - පිය­ක­රුය එලෙ­සින්ම නෙත්ක­ලුය නමුත් ඒ වගක් ඈ නොදන්නා බව දනිමි! සක්සු­දක් ලෙසින් මම සුසුදු අරු­නලු වැටෙන සොඳුරු අරු­ණෝ­දයේ කඩ­ප­තට වහල් වී මේ සොඳුරු යවු­ව­නිය නීල ඇහි බැමි පුරා අගුරු පැහැ අදින්නී උණු­හු­මුට උරණ වී සුමුදු දෙකො­පුල් පුරා ලාටු මැටි උලන්නී නීල නෙත් යුග ඔබේ ආල වැඩු වත ඔබේ සීන් සියො­ළඟ ඔබේ රෝස තොල් පෙති ඔබේ සිත බැදුණු මා සිතේ සතුට හොරු අරන් ගොස් ඊට වග කියනු මැන! මගේ සිත වෙන තැනෙක බැ‍ඳෙන්නට පෙරා­තු­ව‍‍ඩ­බ්ලිව්.කේ. සරත් විම­ල­සිරි  “නැවක් නම් ඔබ මම යි කුඹ­ගස” කියූ ඔබ තුත්තිර ගසක් විය ඇ‍ඟේ ඇලි ඇලි එල්ලි එල්ලී යනෙ'න හැම තැන මට ම වධ දෙන රුවල් නැති ජීවිතේ යාත්‍රාවේ හුදෙ­කලා ගීත­යට කන් නො දෙමින් නගර ආර­ණ්‍යයේ හති දමනා මැයි ගසක් යට විඩා­වට හිඳිනා බාඳුරා කුසු­මක් තරම් ව ත් ඔබට මා නො වටී ය මෙද­වස මා කුසේ පිළි­සි­ඳුණු දරු සිහිනේ එන්න­තක් ගෙන සිඳින්නැ යි කියනා හසෙකු මෙන් රත­ඹ­රට තුඩු දී කුළු­ඳුලේ මා මවක කරවු ලෙයින් ඔබගේ උපන් කළ­ලය නො රිසි­නම් ජීවත් කර­න්නට කිම්ද මා හා යහ­න්ගත වූයේ? සකිය, පර­සතු උය­න්වතු සොයනා අක­ර­දා­රුව ඉරා විසි­කර කමක් නෑ ඔබ යන්න! මඟ හැර එපා සොයිස වාට්ටුව මට ගෙදර දී බිහි කරමි දරු­මිණ නො වැල­පෙම් මී - දෙනක මෙන් මුර ගා දිරිය මව වෙමි මපුුතු හට සැම දාතබ්බෝවේ වික්‍රම  වැටෙන සඳ­රැස් අහු­ල­මින් එයින් සෙව­ණැලි රටා විය­මින් වන­ස්ප­ති­යන් තුටූ සිතින් උල්ප­තින් දිය ගෙන බොමින් දිගැර වාත­ල­යට සුසුම් මනූ සතට සෙව­ණක් දෙමින් මහී තලයේ සියලු විය­පැන් උරා­බොයි ඔවු­නගේ ගතින් සිඳී­ගොස් වණ­අ­රණ නිහ­ඬය, ගිනි ගැනී වන­යාය හැම­තැන නොමළ ඉති­රිව ඇති කුඩා පැළ ළඳළු සඟවා පිනි කඳුළු ලනඋත්‍රා කුමාරී රණ­සිංහ  ගෲෂා හනි­කට එන්න ගෲෂා! ඔයා කොහේද එන්න හනි­කට පුළු­වන් තරම් වේග­යෙන් දුව­ගෙන දුව­ගෙන එන්න කොළො­ම්තොට හත­රමං හන්දි­යට කවුද අම්මා කෙනෙක් දමා ගිහින් කාණු­වක පුංචිම පුංචි දරු­පැ­ටි­යෙක් මයි­කල් කුමා­රය වගේ­මයි කූඹි පෙර­හැ­රක් ළඟ­ටම ඇවිත් පෙක­ණි­යෙන් ලේත් ගල­වනා මිනිස් කට හ‍ඬේ පළමු ස්වර­පං­තිය නොක­ඩවා ගය­නවාරත්න­සිරි අලුත්ගේ  මීරැයි මීරැයි කියා පෙර දා වර­දවා වටහා ගත් යත­රුත් පසක් වීමෙන් පැසුළු නිසා කොවු­ළන් වන අපගේ බඩ­ගිනි මැසි­විල්ලේ පිළි­රව කවර දා අඳු­රුම රහ­සින් සංමි­දේදෝ හෝ!?රොබට් බ්‍රිජස්ගේ “නයි­ටිං­ගේල්ස්” NIGHTINGALUES” පද්‍ය­පන්ති ඡායා­නු­වා­ද­යයි. asපරි­ව­ර්ත­නය මාදම්පේ ඇම්. අසෝක ද. සිල්වාරොබට් බ්‍රිජස් - අර්ථ­පූර්ණ කාව්‍ය­මය දැක්මක් ඇති ඉංගි­රිසි කාව්‍ය නිබ­න්ධ­ක­යකු වූ බ්‍රිජස් ජෝන් තීට්ස් මෙන් බුද්ධි­මය පාඨ­ව­ය­කින් සම­න්විත වූයේය. සංකේත භාවි­තයේ දැක්වූ කුස­ල­තා­වය මේ රච­ක­යා­ගෙන් පළවූ සුවි­ශේ­ෂ­ත්ව­යයි.දේවිකා නුඹේ දෙනෙතේ ගිනි ගන්නා දුක දෙවි­යන් ලඟ­ටම නෑවිත් පව­සන්නේ කිම පුසාරි මම - අලුත් තාමත් නැන්දේ නුඹ දැක නෑ තහ­න­මක් ඉතින් කාටත් දැන් දෙවොලේ බිම කොයි කෝවිලේ උනත් පිදුණේ වද පිච්ච මල් තමයි දෙවි­ඳුට ඇයි නුඹ ගෙනාව මල විත­රක් තියලා දොර­කඩ එක සුවඳ දුම් තමයි නැගුණේ හැම පුද­සුනේ ඉතින් හව­සට අපි කාගේ උණත් හිත නැමෙන්නෙ එක වාගෙයි ඒ සුව­ඳටතුසිත් ශ්‍රියා­නන්ද ගුණ­සේ­කර  මතක රුපු සෙන් අවි අමෝරා වසර ගණ­නක එපි­ට­හක සිට යොදුන් ගව් දුර ගෙවා ඇවි­දින් අඳුරු තුරු­පත් අතර සැඟවී හිත් කවු­ළු­වෙන් කරයි; හොල්මන් සඳ දියෙන් තෙමී අහිං­සක බිම පවා නොතකා මොහො­ත­කට වත් ප්‍රාර්ථනා රතු රුහිරු රත්වී ආද­රය රළු සේ වියරු වී වර්ත­මා­නය මත රැඳී කරයි තර­වටු උස් හඬින් හෙට දිහා දෙස නෙත් යොමා ක්‍රෝධයේ අව­තාර කළු පැහැ දත් විලිස්සා පලි දරයි නොසං­සි‍ඳෙනා වෛර­යක් දැයි හිතා ගනු බැරි දෙගි­ඩි­යා­වකි විවර කර­ගෙන සිටි­න්නෙම්දෝ මෙහිත් කවු­ළුව තවත් නම් වසා ගත යුතු නොවේ දෝ ඉතා­මත් වූ තදින් බිය­කරු වූ රැය බොහෝ දිගු­මය;‍ අරු­ණෝ­ද­යට නම්... කල්ප කාල­යක් සේ ම ය.සන්ධ්‍යා කුමු­දුනී ලිය­නගේ  මහ ගල් කුලෙක ගල් කටු­වෙන් නිම­ ක­රන දහ සක් පඩි නඟින විට සිහි­නෙ­න් පෙ­නෙන යහ මඟ නොමඟ ගුණ දොස් තෝරා­ කි­යන සිහ සුන කොතැ­නක ද ඔබ හා මම ­සො­යන හෙළි කොට කටු පඳුරු ගල් මුල් රැඳු­ණු­ බිම ගිනි ලා කුර­ක්කන් මුං මෑ ඉසි­නු­ කිම ඉනි වැට කඩුලු බැඳ අවුරා කළ දන ිම අවු­රන්නේ කෙළෙස මහ වැසි සුළං­ සැම නිරු­දක කතර දිය සොය­නා­ස­තුන්නේ කෙළෙ­සක කවදා ද ඊත­ණ­ද­කින්නේ තරු­වක ලකු­ණින් ද යන තැන‍ෙ­සා­යන්නේ සස­රක දුර ද දුක් ගින්ද­ර­කි­යන්නේසුනිල් සිරි­සේන  කර්තෘ - නේමි­න්දර දිසා­නා­යක ප්‍රකා­ශ­න­ය - අග­හස් ප්‍රකා­ශ­න­යකි.‘බිනර සඳට සමු­දෙමි’, නේමි­න්දර දිසා­නා­ය­කගේ පළමු කවි සර­ණිය වුව ඉන් පළ­වන්නේ ඔහු බොහෝ දුරට ආධු­නි­ක­ත්වය ඉක්මවූ කවි­යකු බවය. තමා වට - අවට නිරී­ක්ෂ­ණය කරන අයුරු හා ඉන් සිය කාව්‍යෝක්ති සඳහා සම්පත් රැස් කරන අයුරු මගින් පැහැ­දිලි වන්නේ, නේමි­න්දර අභ්‍යා­සය විසින් හෙට දවසේ වඩාත් පරි­ණත කවි­යකු බවට ද පත්ක­රනු ඇති බවය. ගාලු කොටු පවුර මත, හෝරා කුලුන යට ඉන්නා පෙම් යුව­ළක් හා ඔර­ලෝසු වේ කටු සම­පාත කර­මින් නේමි­න්දර ගොඩ­න­ඟන මේ කව ඔහුගේ උත්පා­දක ශක්ති­යත්, එහි අපූ­ර්ව­තා­වත් මැන­වින් හෙළි කර­න්නකි.ගලින් ගල උසට බැඳි ගාලු කොටු බැම්ම උඩ ඊට වැඩි උසක් ගිය කාල මණු කුලුන යට දකිමි සෙව­ණැලි දෙකක් අඳුරු ලන සැඳෑ­වක ගල්ලෑලි බංකු­වක අතින් අත වෙළී ගෙන මිනිස් ඇස නොගැ­ටෙනා ලෙස සෙමින සෙල­වෙ­මින පැය මනුවෙ පැය කටුව පසු පසින් දිගු කටුව ඉඳ හිටක යන්ත­මින හමු­වෙ­මින වෙන්වෙ­මින එක තිතක පා ගසා හර­වුම කැර­කෙන යුවළනේමි­න්දර‍ ගේ පරි­ක­ල්ප­නය තියු­ණුය. වට අවට පරි­සර සූච­නය මගින් ඔහු සිය කාව්‍ය පාත්‍ර­යින් ද, ඔවුන්ට පසු­බිම් වන ලෝකය ද චිත්‍ර­ණය කරන අයුරු කදි­මය. කවි­ය­කුට සිය සංස්කෘ­තියේ උප­චාර, අභි­චාර ආදිය මහත් සම්ප­තකි. නේමි­න්දර ඒ බැව් දැන සිටී. දැන සිටිනු මතු නොව ඉන් මහඟු ප්‍රති­ඵල ද ලබයි.පතිනි සිහි­නය බොඳව දිනෙන් දින ගෙවුණා ම ගොම්මනේ සුදු හීන කුමරු කළු ගැහුණා ද තනි දැනී ජීවිතේ දුර යන්න බැරි දාක ගොම්මනේ අදිසි රුව සරණ දෙවි වූවාද?‘බිසෝ ගොම්මනේ දිෂ්ටි වැටු­ණාය’ නම් රච­න­යෙන් ඒ උපුටා ගැනුණේ.ඇතැම් රචනා අන­වශ්‍ය ලෙස දිගු කිරීම් මඟින් ද, කාව්‍යෝ­චිත, භාෂා­වක් ගැන අන­ව­ධා­න­යෙන් කට­යුතු කිරී­මෙන් ද තම කවි­යට පමු­ණුවා ගන්නා හානි පිළි­බ­ඳව නේමි­න්දර අව­ධාන සහිත විය යුතුය. අභ්‍යා­සය ම ඔහුට නිසි මග කියනු ඇත.අභි­නව ගුප්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=cr1407138</link>
    <topic>පොත් පුවත්</topic>
    <author/>
    <content>පොත් පුවත්මතුගම සෙනෙවිරුවන් විසින් රචිත “සිංහල බෞද්ධ රාජ්‍ය සම්ප්‍රදාය” කාලීන විමර්ශනාත්මක ග්‍රන්ථය මේ මස 18 සිකුරාදා සවස 3.00 ට කොළඹ 07, නිදහස් මාවතේ, ජාතික පුස්තකාල සේවා මණ්ඩල ශ්‍රවණාගාරයේදී දොරට වඩී.මහරගම, නාවින්න ‘සාහිත පොත් පියසෙහි’ නවතම ප්‍රකාශයක් වන මෙම ග්‍රන්ථයෙන් කූරගල ගවේෂණය සහ අද්‍යතන පුරා වස්තු සංහාරය ආදී මාතෘකා රැසක් විස්තර කර ඇත.දේශප්‍රේමී භික්ෂු පෙරමුණේ ලේකම් පූජ්‍ය බෙංගමුවේ නාලක හිමියන්ගේ සහ තාක්ෂණ පර්යේෂණ හා පරමාණුක බලශක්ති අමාත්‍ය පාඨලී චම්පික රණවක මැතිතුමා‍ගේ ප්‍රධානත්වයෙන් මෙම උලෙළ පැවැත්වේ. පුරාවිද්‍යා පශ්චාත් උපාධි ආයතනයේ මහාචාර්ය රාප් සෝමදේව මහතා සහ ආචාර්ය චමිල ලියනගේ මහතා මෙහිදී විශේෂ දෙසුම් පවත්වති.පූජ්‍ය කිරිබත්ගොඩ ඤාණානන්ද ස්වාමීන් වහන්සේ ප්‍රේත වස්තුව ඇසුරින් කරන ලද ධර්ම සාකච්ඡා ඇසුරු කොට මාධ්‍යවේදිනී නයනා නිල්මිණි මහත්මිය සංස්කරණය කළ ‘දුකසේ විඳින කර්ම විපාක’ බෞද්ධ ග්‍රන්ථය මේ මස 15 වැනිදා අඟහරුවාදා උදේ 10.00ට කොළඹ මරදානේ, දයාවංශ ජයකොඩි සහ සමාගමයේ නව පොත් ප්‍රදර්ශනාගාරයේ දී දොරට වඩී.‘දුකසේ විඳින කර්ම විපාක’ නම් මෙම ග්‍රන්ථයට පදනම් වී ඇත්තේ ප්‍රේත වස්තුවෙන් තෝරා ගත් කථා වස්තු කිහිපයකි.මේ බෞද්ධ ග්‍රන්ථය එදින විශේෂ අඩු මිලකට සැදැහැවතුන්ට ලබා ගැනීමට අවස්ථාව සලසා ඇත.කර්තෘ - බළන්ගොඩ ආනන්ද මෛත්‍රෙය හිමිමිල - රු.200ප්‍රකාශනය - අධ්‍යාත්මික මිතුරෝමෙය පූජ්‍ය අග්ගමහා පණ්ඩිත බළන්ගොඩ ආනන්ද මෛත්‍රෙය මහ නාහිමියන් විසින් 1939 දී ‘සිංහල බෞද්ධයා’ පුවත්පතට කොටස් වශයෙන් ලියන ලද නවකතාවකි. මේ කතාව මඟින් කතු හිමියෝ සමකාලීන භික්ෂු සමාජය තියුණු විවේචනයකට ලක් කරති. බෞද්ධ භික්ෂුවක විසින් රචනා කරන ලද පළමුවන නවකතාව මෙය විය හැකිය.කර්තෘ - ඩී.ඇම්.සේනානායකමිල - රු.400ප්‍රකාශනය - කර්තෘ ප්‍රකාශනයකිසියලුම රාජ්‍ය සේවා තරග විභාග හා අ.පො.ස. (උ.පෙළ) සාමාන්‍ය පොදු පරීක්ෂණය සඳහා නිර්දේශිත සාමාන්‍ය දැනීම අළලා ලියූ කෘතියකි. 2014 ජූනි මස දක්වා ලොව නවතම තොරතුරු සහිත ඉලක්කගත ප්‍රශ්න හා සවිස්තරාත්මක පිළිතුරුවලින් සමන්විතය.කර්තෘ - ඩබ්ලිව්.එස්.පීරිස්මිල - රු.250ප්‍රකාශනය - කර්තෘ ප්‍රකාශනයකි.සමාජයේ තමා අත්විඳින බොහෝ දේ වෙනත් අයට ඉතා පහසුවෙන් වින්දනය කිරීමේ සමත් කෙටිකතාකරුවෙකු ලෙස කතුවරයා හැඳින්විය හැක. වයස අවුරුදු 83ක් වූ මේ වයෝවෘද්ධ ලේඛකයා තමාගේ අත්දැකීම් තුළින් සජීවී කෙටිකතා රැසක් නිර්මාණය කර ඇත.කර්තෘ - පුෂ්පා රම්ලනීමිල - රු.300ප්‍රකාශනය - ෆාස්ට් පබ්ලිෂින් (ප්‍රයිවට්) ලිමිටඩ්කොසෝවා, නැ‍ඟෙනහිර ටිමෝරය, ඇෆ්ගනිස්තානය, නේපාලය හා සූඩානය ආදී විදේශයන්හී සේවය කරද්දී කතුවරිය විසින් අත්දකින ලද හද කම්පාකරවන සිදුවීම් රැසක් ඇය මේ කෘතියෙන් ඉදිරිපත් කරයි. විශේෂයෙන්ම කාන්තාවන්ට සිදුවන අසාධාරණකම් ඇගේ කතාවලට පාදක වී තිබීම විශේෂයකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=cr1407139</link>
    <topic>‘තිරුක්කුරල්’ ද්‍රාවිඩ සංස්කෘතියේ හැරවුම් ලක්ෂ්‍යය</topic>
    <author>සංවාද සටහන - කල්ප</author>
    <content>‘තිරුක්කුරල්’ ද්‍රාවිඩ සංස්කෘතියේ හැරවුම් ලක්ෂ්‍යයවිඩ සංස්කෘතිය යනු දෙමළ, තෙලිඟු, කණ්ණඩ, තුලු, මලයාලම් ආදී උපජාති විශාල සංඛ්‍යාවක සංයුතියකි. දක්ෂිණ භාරතයේ භූ විෂමතා ලක්ෂණ යම් පමණක් තිබේ ද ඒ හැම භූ විෂමතාවක් තුළ ම ද්‍රවිඩ මූල වංශයට අයත් ජාතිහු මහත් රාශියක් ජීවත් වෙති. ඔවුනගේ භාෂා අතර අන්‍යොන්‍ය වශයෙන් සමීප සාදෘශ්‍යතා දක්නට ලැබෙන අතර ප්‍රාන්තීය විෂමතා ද බොහෝ ය. මේ සියලු ම ප්‍රාන්තීය හා භූගෝලීය විෂමතා එකතුකොට එය අපි ද්‍රවිඩ සංස්කෘතිය වශයෙන් හඳුන්වමු. සින්දු ගංගාවේ උප ගංගාවක් වන රාවි නදී තීරයේ පිහිටා තිබුණු හරප්පා නැමැති ඉපැරැණි ශිෂ්ටාචාරයත්, සින්දු ගංගා‍ෙව් මධ්‍යභාගයේ පිහිටා තිබුණු මොහෙන්ජොදාරෝ ඉපැරණි ශිෂ්ටාචාරයත් සින්දු ගං මෝයට ආසන්නව පිහිටා තිබුණු වන්හුදාරෝ ඉපැරණි ශිෂ්ටාචාරයත් යන මේ ත්‍රිවිධ ශිෂ්ටාචාරයන් ප්‍රාග් ඓතිහාසික ද්‍රවිඩ සංස්කෘතියේ නිජබිම් විය හැකි යැයි ඉතිහාස ගවේෂකයින් විසින් තීරණය කරනු ලැබ තිබුණ ද වර්තමාන ඉතිහාසඥයෝ එම තීරණ පිළිගැනීමට මැළිවෙති.එයට ප්‍රධාන සාධක වශයෙන් ඔවුන් දක්වන්නේ හරප්පා මොහෙන්ජෙදාරෝ නෂ්ටාවශේෂයන් අතර තිබී සාරා ගන්නා ලද විවිධ සංකේත ආකෘති හා ඇතැම් ප්‍රතිමා ද්‍රවිඩ සංස්කෘතියේ මූලිකාංග අතර නොගැළපීම් ඇති කිරීම යැයි කියති. භාෂාවත් ආගමත් අන්‍යොන්‍ය ප්‍රතිබද්ධ ගමන් කිරීම ලොව සියලුම ජාතීන් අතර පවත්නා පොදු ධර්මතාවකි. කිසියම් ජාතියක ජීවය වන්නේ භාෂාවයි. එය දියුණු නොදියුණු ඕනෑම ජාතියක් සතුව අනිවාර්යයෙන් ම පවතින සාධකයකි. දෙවැන්න වන්නේ ආගම හෙවත් ඇදහිලි විධීන් ය. කෙතරම් නොදියුණු සංස්කෘතියක ජනයා වුවත් ස්වකීය එදිනෙදා ව්‍යවහාර භාෂාව සංකේතවලට නැගීමට පෙලඹෙන්නේ නිරායාසයෙනි. එක් ජනකොටසක රුචි අරුචිකම් තවත් ජනකොටසකට තේරුම් කරදීම සඳහා පහසුම මාධ්‍යය වනුයේ සංකේතයි. එදා එම සංස්කෘතීන්හි භාවිතා කරන ලද සංකේත අපි අද අකුරු වශයෙන් හඳුන්වමු.හරප්පා මොහොන්ජොදා‍රෝ සංස්කෘතින්හි භාවිත එම සංකේතාක්ෂරත් පශ්චාත් කාලීන ද්‍රවිඩ සංස්කෘතිය ප්‍රචලිත වුණු ප්‍රදේශවල ජනයා විසින් භාවිතා කරන ලද සංකේත අක්ෂරත් අතර සමානතා දක්නට නැත. ඇතා, අශ්වයා, ගොනා යන සතුන්ගේ සංකේත හරප්පා මොහෙන්ජොදාරෝ සංස්කෘතික නෂ්ටාව ශිෂ්ටයන් අතර දක්නට ලැබෙන නමුදු, ද්‍රවිඩ සංස්කෘතියේ අශ්වයාට හෝ ඇතාට තැනක් ලැබී නැත. ගොනා හෙවත් ගවයා ඕනෑම කෘෂි සමාජයක දැකිය හැකි ය. එය වර්තමානයේ පවා ද්‍රවිඩ සංස්කෘතියේ ප්‍රමුඛස්ථානයක් ගන්නා සත්වයෙකි. එය බෞද්ධ සංස්කෘතිය තුළ පවා අද ද දක්නට ලැබේ.පැරණි හරප්පා මොහෙන්ජොදාරෝ සංස්කෘතිය තුළ බිහිවූ ජගන්මාතා වන්දනාව ද්‍රවිඩ සංස්කෘතියේ නැත. එමෙන් ම ද්‍රවිඩ සංස්කෘතියේ ඉතා පැහැදිලි ශිෂ්ණ වන්දනාව පැරණි හරප්පා මොහෙන්ජොදාරෝ සංස්කෘතියෙහි පැවැති බවට සාධක හමුවී නැත. මෙවන් හේතු යුක්ති රාශියක් පදනම් කොට ගෙන වර්තමාන ඉතිහාසඥයා ඉපැරණි ඉන්දීය හරප්පා හා මොහෙන්ජොදාරෝ සංස්කෘතිය ද්‍රවිඩ සංස්කෘතිය සමඟ සැසඳීමට මැළිවෙයි.පුරාණයේ සත්ලෙජ්, බාහුයි හා සුලෙයිමාන් කඳු වළයයන් අතර හා නැ‍ෙඟනහිරින් නීලගිරි ආදී කඳු අතර හෙක්ටයාර් දශලක්ෂ ගණනක් පුරා පැතිරී ඉතිරී ගිය මහා ඝන වනාන්තර ඒ ආදී කල්පිකයින්ගේ වාසස්ථාන වූ අතර ඔවුහු ඒ පූර්වතම අවධිවලදී කෘෂිකර්මය ගැන දැන නොසිටියහ. ඔවුන්ගේ ප්‍රධාන ආහාරය මත්‍යමාංශ වූ අතර පළාපල ද විණි. අල වර්ග ද අවශේෂ ආහාර වන්නට ඇත. එවන් සමාජයක අද පවත්නා ශාකාහාර භක්ෂකයන් (සෛවාහාර) සිටියේ යැයි සිතීම පවා හාස්‍යජනක ය.මෙසේ ශිලායුග, දඩයම්යුග පසු කරමින් කෘෂි යුගය කරා එළඹීමෙන් පසුවය සෛවාහාර පරිභෝජනයට යොමුවන්නට ඇත්තේ‍. ඒ සත්‍ය වශයෙන් ම අන් බලපෑමක් නොව ශිව, කෘෂ්ණ ආදී දේව සංකල්පවල බලපෑමයි. ශිව දෙවියාගේ වාහනය ‍ගවයෙකි. ශ්‍රී කෘෂ්ණගේ වාහනය ද ගවයෙකි. ශිව පාර්වතී, ක්‍රිෂ්ණා ලක්ෂ්මී ආදී දේව වන්දනා ඔවුන්ගේ ජීවිතවලට ප්‍රවිෂ්ට වීමත් සමඟම ගව ඝාතනය කෙතරම් අපරාධයකැයි ද ඔවුන් සිතන්නට පෙලඹීමේ ප්‍රතිඵලයක් වශයෙන් ගව මාංශයෙන් පමණක් නොව කුමන ආකාරයක හෝ සතෙකුගේ මාංශ අනුභවය පාපයකැයි සිතන්නට පුරුදුවීමේ ආනුශංශික ප්‍රතිඵලයක් වශයෙනි, නිර්මාංශ ආහාර පරිභෝජනයට ඔවුන් පුරුදු වූයේ.ක්‍රි.පූ. දෙවන තෙවන සියවස්වල දක්ෂිණ භාරතයේ විසූ තිරුවල්ලුවර් නැමැති ශ්‍රේෂ්ඨ කවියාගේ ‘තිරුක්කුරල්’ නැමැති ප්‍රබන්ධය ලියැවෙන කාලවකවානුව වනවිට මේ නිර්මාංශ භාර සංකල්පය දකුණු ඉන්දියානු ජනජීවිතයට ඉතා තදින් කාවැදී තිබිණි. තිරුවල්ලුවර් නිසැක වශයෙන් ම උසස් ගණයේ සමාජ සුධාරකයකු වූ හෙයින් එවකට සමාජයේ පැවැති දුෂ්ක්‍රියා පෙළක් තම කෘතියෙහි සඳහන් කොට ඒවා නොකළ යුතු යැයි කියයි. ඒවාට බොරු කීම, සොරකම් කිරීම, සාවද්‍ය කාමය යනාදී අයහපත් දේ අතරට මස්මාලු අනුභවය ද නොකටයුත්තක් කොට දක්වයි. තිරුක්කුරල්හි ‘පුලාල් මරුත්තල්’ (මත්ස්‍යමාංශයෙන් වැළක‍ීම) නැමැති අධිකාරයෙහි කුරල් 10 කින් මේ මත්‍යමාංශයෙන් වැළකීමේ අනුසස් ප්‍රකාශ කරයි. මේ කිම් සාමාන්‍යයෙන් විධානයක ස්වරූපයෙන් හෝ ආගමික නායකයකුගේ ඉගැන්වීමක ස්වරූපයෙන් නොව අන්‍යතම භාෂා ශෛලියකින් කියා තිබීම මෙහි ඇති විශේෂයයි.“කොල්ලාන් පුලාලෛ මරුත්තානෛක් කෛකුප්පිඑල්ලා උයිරුම් තොළුම්”“සතුන් නොමරණ, අන් අයෙකු විසින් හෝ මරණ ලද කුමන සතෙකුගේ හෝ මස් අනුභව නොකරන්නාට මෙලොව වසන සියලුම ප්‍රාණීහු දොහොත් මුදුන් දී නමස්කාර කරති” යනු එම කුරලේ සාමාන්‍ය අර්ථයයි.මේ අප විසින් මෙහිදී උදාහරණයට ගන්නා ලද්දේ කුරල් 1330 කින් සමන්විත සමස්ත තිරුක්කුල් ග්‍රන්ථයෙන් එකම එක් කුරලක් පමණකි. මේ තනි කුරලින් වුවත් එය මෙලොව මස්මාළු අනුභව කරන සමස්ත මානව ප්‍රජාවට ගෙන දෙන ‘පාරිශුද්ධිය’ පිළිබඳ ඉඟිය කොතරම් විශාල ද? එම පුලාල් මරුත්තල්හි” එන කුරල් දහයම එකින් එක විග්‍රහ කිරීමට වුව ද තනි තනි පරිච්ඡේදවලින් සමන්විත කෘතිය බැගින් ලිවිය හැකි ය.තිරුක්කරල්හි ඉෂ්ට දේවතා නමස්කාරයෙන් පටන්ගෙන ආකායෙහි ශ්‍රේෂ්ඨත්වය, ධර්මයෙහි හැසිරීම, ගෘහ ජීවිතය, ජීවිතයක සහකාර සම්පත, දරුවන් ලැබීම, දයාර්ද්‍රතාව ආදී වශයෙන් කුරල් දහයෙන් දහය විස්තර කරමින් අවුත් 1330 වෙනි කුරල වන,“කුඩුදල් කාමත්තිට්කු ඉන්බම් අදට්කු ඉන්බම් කුඩි මුයංගප් පෙරින්” (1330) යන කුරලින් අවසන් කරන විට මෙහි සියලුම අඩංගු කරුණු 1330 කි. ඒ එක් එක් කුරල වෙනුවෙන් ම විශාල විෂය පථයක් ආවරණය කරන හෙයිනි. දළ වශයෙන් ගත්කළ මෙහි මාතෘකා 133 කි. මේ හැම මාතෘකාවක් ම අපගේ ජන ජීවිතය හා බැඳී පැවතීම මෙහි ඇති විශේෂත්වයයි.ආරම්භයේදී හෙවත් සියවස් සියයකට පමණ පූර්වයේ හෝ ඊටත් පෙර පටන් වංශාවලියක් ලෙසට පැවැත එන මෙම ද්‍රවිඩ වංශයේ විවිධ සන්ධිස්ථාන පසුකර ආවත්, තිරුවල්ලුවර් තුමාගේ මේ තිරුක්කුරල් නැමැති මහාර්ඝ නිර්මාණය එම ද්‍රවිඩ සංස්කෘතිය එතෙක් ආ මගින් වෙනත් මගකට යොමු කළ ඉතාම වැදගත් සන්ධිස්ථානය කැයි අපට සෝදාහරණව ප්‍රකාශ කළ හැකි ය.රාජකීය පණ්ඩිත ප්‍රවීණ දෙමළ ආචාර්යවජිර ප්‍රභාත් විජයසිංහ  ඩොමිනික් ජීවා‘මල්ලිකෛ’ යනු පිච්චමලයි. මේ පිච්චමල අවුරුදු හතළිස් ගණනක් පුර‍ා උතුර - දකුණ යා කරන සංස්කෘතික පාලමක් හදන්න කැප විය. පිච්චමලේ නිර්මාතෘවරයා ඩොමිනික් ජීවා ය. දැනට දෙමළ සාහිත්‍යය නියෝජනය කරන ජ්‍යෙෂ්ඨතම ලේඛකයා‍ත් ඩොමිනික් ජීවා හැටියට හැඳින්වූවාට වරදක් නැත. පසුගිය ජූනි 27 වෙනිදා වැල්ලවත්ත ‍රාමක්‍රිෂ්ණන් ශාලාවේදී 88 වන විය සපුරණ ඩොමිනික් ජීවා වෙනුවෙන් උපහාර උලෙළක් පැවැත්විණ. මේ සටහන යාපනේ පිච්චමලට සිංහල සමාජයේ සුබපැතුම් පිරිනැමීම පිණිස ය.දෙමළ - සිංහල දෙබස මැනවින් හැසිරවීමේ සමත් දික්වැල්ලේ කමාල් ලේඛක මිතුරාත් සමඟ මීට වසර කිහිපයකට පෙරාතුව මම ඩොමිනික් ‍ජීවා දකින්නට ගියෙමි. ඒ එකල මා සිළුමිණ ‘පුන්කලස’ වෙනුවෙන් ලියූ ලිපි පෙළක් වෙනුවෙනි. හෝරා කිහිපයක් පුරා පැවති කතා බහේ දී මේ ජ්‍යෙෂ්ඨ ලේඛකයා සිය මුළු දිවි පවතම අප හමුවේ දිග හැරියේ ය. ඔහුගේ එම කතාව දික්වැල්ලේ කමාල් විසින් දෙමළ බසින් සිංහලට පරිවර්තනය කර පවසද්දී මට සැණින් මතකයට නැගුණේ අර්නස්ට් හෙමිංවේ මහා ලේඛකයාගේ මේ සුප්‍රසිද්ධ කියමනයි. එනම් ‘මිනිසකු විනාශ කළ හැකි ය‍. එහෙත් ඔහු පරාජය කළ නොහැකි ය’ යන්නයි.ඩොමිනික් ජීවා ද හෙමිංවේ මෙන් අභියෝග හමුවේ පලා නොගිය සටන්කාමියෙකි. ජීවිතය නම් මහ ගිරිදඹ තරණය කිරීමේ දී වැටි වැටී නැඟිටිමින් මුදුනට ම පිය නැඟූ අපරාජිත මිනිසෙකි. බාලවියේ සිප් හතර උගනිද්දී ඔහු සිහින මැව්වේ පේරාදෙණිය විශ්වවිද්‍යාලයට ඇතුළු වී ඔවුන්ගේ සනුහරයට ම ගෞරවයක් අත් කර දෙන්නට ය. මන්දයත් ඩොමිනික් ජීවලාගේ පරපුර වූ කලී යාපනයේ කුලහීන ජන සමාජයයි. බ්‍රහ්මණවාංශික කුලීනයෝ ජීවලාගේ පන්තියට නිතරම අඩත්තේට්ටම් කළහ. ඩොමිනික් ජීවා නම් නිර්මාණශීලී ලේඛකයා බිහි වන්නේ ද බාල වියේදී ම ඔහුට මුහුණපෑමට සිදුවූ එවන් අඩත්තේට්ට‍මක ප්‍රතිඵලයක් වශයෙනි. ජීවාගේ වචනවලින් ම අපි ඊට සවන් දෙමු.“මට අද වගේ මතකයි නවසිය තිස් නවයේ සැප්තැම්බර් එකළොස් වෙනිදා මගේ ජීවන ගමන සම්පූර්ණයෙන් ම වෙනස් වූ හැටි. එතකොට මම හිටියේ පස්වෙනි පන්තියේ. අපේ ගුරුතුමා බෝඩ් ලෑල්ලේ ගණනක් හැදුවා. මම දැක්කා ඒකේ වරදක් තියෙනවා. ගුරුවරයකුගේ වැරදි හොයන්ඩ යන එක හොඳ නැති වුණත් මගේ හිත ඉඩ දුන්නේ නැහැ කට පියාගෙන ඉන්න‍. මම නැගිටලා කිව්වා ගණන හදපු හැටි වැරදියි නේද කියලා. ‘එහෙනං ඇවිල්ලා හරියට හදපං’ කියලා ගුරුතුමා හුනුකූර ‍මගේ අතට දුන්නා. මම ගණන හරියට හදන කොට පන්තියේ ළමයි හිනා වුණා. ගුරුතුමා මගේ අතින් හුනුකූර උදුරලා අ‍රන් මගෙ මූණට දමලා ගැහැව්වා “උඹලා මෙහෙ ඇවිත් අපට කරදර නොකර ගිහින් තාත්තගෙ රස්සාව කරපල්ලා” කිව්වා. එදා තමා මම පාසල් ගිය අන්තිම දවස.”පන්තියෙන් එළියට බට ඩොමිනික් ජීවා ඊළඟට නැවතුණේ යාපනයේ කස්තුරි වීදියේ ‘ජොසප් සැලුන්’ එකේ දොරකඩ ය. තාත්තාත් පොඩි අයියාත් එහි වැඩ කරමින් සිටියහ. බාබර් සාප්පුව තුළට ගිය ජීවා සාප්පුවේ පොළවට අත ගසා තමාටම මෙසේ දිවුරා ගත්තේ ය. ‘මම කවදා හරි ගුරුතුමාට උත්තර දෙනවා’මෑත ඉතිහාසය බඳු සමයක නම් සමහර විට මෙවන් අත්දැකීමකට මුහුණපෑ කෙනෙකු සිය ගුරුවරයාට පිළිතුරු දෙන්නේ ආයුධයකිනි. එහෙත් එදා කුඩා ඩොමිනික් ජීවා ඒ වෙනුවට තෝරාගත්තේ බුද්ධියේ හා නිර්මාණශීලිත්වයේ නිම්වළලු පුළුල් කරගැනීමේ මාවත ය. පියතුමා හා බාල සොහොයුරා සමඟ බාබර් සාප්පුවේ වැඩ කරන ගමන් ජීවා පොත පත ඇසුරට නැඹුරු විය. අද ද ශාඛා කිහිපයකින් යුත් යාපනයේ පූබාලසිංහම් පොත් සාප්පුව එදා ජීවාගේ කියවීමේ පිපාසය සංසිඳුවන මධ්‍යස්ථානය විය.“පොත් සාප්පුව අයිති පූබාලසිංහම් මහත්තයා වගේ ම සාප්පුවට නිතර ආව ගිය රාජගෝපාල් ගුරුතුමාත් මාව ලේඛන කලාවට පෙලඹෙව්වා‍. ටික කාලයක් යන කොට ලංකාවේ විතරක් නෙවේ ඉන්දියාවේ පත්තර සඟරාවලත් මගේ නිර්මාණ පළ වුණා.”ලේඛන කලාව ඔස්සේ ජීවා වාමවාදී දේශපාලනයට පිවිසියේ ය. එවකට කොමියුනිස්ට් පක්ෂයේ ශාඛාවක් යාපනයේ ක්‍රියාත්මක විය. ඩොමිනික් ජීවා ඇතුළු ප්‍රගතිශීලී තරුණයෝ රැසක් එහි සාමාජිකත්වය දැරූහ. ඒ සමයේ පැවැති දරුණු කුල පීඩනයට එරෙහිව ඔවුන් කළ එක් සටනක් පිළිබඳව ජීවා මෙසේ මතකය අවදි කළේ ය.“ඒ කාලේ සොහොන් බිම් පවා කුල භේදය අනුව වර්ග කරලයි තිබුණේ. මළවුන්ට පවා කුල පීඩනය එල්ල කරපු ඒ කුලීනයන්ට විරුද්ධව අපි සටනක් දියත් කළා. අපි එකතුවෙලා කුලහීන කාන්තාවකගේ දේහයක් කුලීනයන්ගේ කනත්තක වළලන්ඩ පෙළපාලියකින් අරන් ගියා. අතරමඟදී බලපුළුවන්කාර කුලීනයෝ අපිට වෙඩි තිබ්බා. සටනට නායකත්වය දීපු තරුණයා එතනම මිය ගියා. මට තව තවත් ලියන්න බලකෙරුවේ මෙන්න මේ වගේ ජීවමාන අත්දැකීම්.”සංස්කෘතික අමාත්‍යාංශය දෙමළ සාහිත්‍ය කෘති සඳහා රාජ්‍ය සම්මාන පිරිනැමීම ඇරඹුවේ 1961 දී ය. ඒ අවස්ථාවේ වසරේ හොඳම දෙමළ කෙටිකතා පොතට හිමි රාජ්‍ය සම්මානය පිරිනැමුණේ ඩෙ‍ාමිනික්ගේ ‘තන්නීරුම් - කන්නීරුම් (වතුරයි - කඳුළුයි) කතා සංග්‍රහයට ය. ඩොමිනික් ජීවා සම්මානය ද රැගෙන කොළඹ සිට යාපනයට යනවිට යාපනයේ නගරාධිපතිවරයා දුම්රිය පළේ දී ඔහු පිළිගත්තේ ය. එහෙත් කුලීනයෝ එය වර්ජනය කළහ. ගුරු අභ්‍යාස විද්‍යාලයේ කුලීන ගුරුවරයෙක් සිය සිසුන්ට පවසා තිබුණේ බාබර්ලාට සම්මාන දී දෙමළ සාහිත්‍යය විනාශ කරන්ඩ හදන බවකි.ඩොමිනික් ජීවා මෙවැනි අවලාද අපහාස තුට්ටුවකටවත් මායිම් කළේ නැත. ඔහු තව තවත් සිය පන්හිඳට පණ පෙවීය. ප්‍රගතිශීලී දේශපාලන ව්‍යාපාරයේ ක්‍රියාකාරී සාමාජිකයකු ලෙස කටයුතු කළේ ය. උතුර දකුණ අතර සංස්කෘතික පාලමක් තැනීමේ වැදගත්කම කල් ඇතිවම තේරුම් ගෙන ‘මල්ලිකෛ’ සඟරාවට මුල පිරීය. උතුරේ තරුණ පෙළ සන්නද්ධ අරගලයකට ලක ලෑස්ති වනු දුටු ජීවා වෛරී දේශපාලන ව්‍යාපාරයකට අවසානයේ අත්විය හැකි ඛේදවාචකය ඔවුන්ට පෙන්වා දුන්නේ ය. ඒ වනවිටත් අන්තවාදයේ ගිලී සිටි තරුණයන් ජීවා දුටුවේ සතුරු පිළේ නියෝජිතයකු හැටියට ය. ඔවුන්ගෙන් ගැලවීම පිණිස ජීවාට උපන් බිම හැර දමා අගනුවරට සම්ප්‍රාප්ත වීමට සිදුවිණ.මෙලොව එළිය දුටු 1927 ජූනි මස 27 වනදා සිට යාපනයේ දිවි ගෙවූ ඩොමිනික් ජීවාට දිවි රැක ගනු වස් උපන් ගමෙන් නික්ම යාමට සිදුවිය. කොළඹට පැමිණි ඔහු දිගටම ‘මල්ලිකෛ’ සඟරාව පළ කළේ ය. සිය සාහිත්‍ය කටයුතුවල අනලස්ව නිරත විය. දකුණේ සිංහල දෙමළ හා මුස්ලිම් ලේඛකයන් සමඟ අත්වැල් බැඳගනිමින් වාර්ගික සුහදත්වය වෙනුවෙන් උපරිම මෙහෙයක් ඉටු කළේ ය.යාපනයේ ජෝසප් බාබර් සාප්පුවෙන් බිහිවූ ඩොමිනික් ජීවා ලේඛකයාට දැන් වයස අවුරුදු 88 කි. ප්‍රගතිශීලී යෞවනයකු ලෙස එදා උතුරේ පීඩිතයන් වෙනුවෙන් හඬ නැඟූ ඔහු 88 වියට පා තබා සිටියදී වුව ක්‍රියාශීලීව සිටිනු දකින විට අප සිත් තුළ උපදිනුයේ පහන් හැඟීමකි‍. සුදු වේට්ටියත් ජාතික කමිසයත් හැඳ සිනා පිරුණු මුහුණින් රාමක්‍රිෂ්ණ ශාලාවට පැමිණි ජීවා, ඔහුට සුබ පැතීමට පැමිණ සිටි දෙමළ මුස්ලිම් හා සිංහල ලේඛක ලේඛිකාවන් සමඟ ඉතා ළෙන්ගතු ලෙස කතා බහ කරනු දක්නට ලැබිණි. ‘ජ්‍යෙෂ්ඨ ලේඛකයාණනි, ඔබට අප වෙනුවෙන් තවත් බොහෝ දේ ලිවීමට අවැසි ආයු, වර්ණ, සැප, බල හා ප්‍රඥා වැඩේවායි ඒ මොහොතේ මම ඉත සිතින් ඔහුට‍ සුබ පැතීමි.සංවාද සටහන - කල්පජාතික භාෂා හා සමාජ ඒකාබද්ධතා අමාත්‍යාංශය විසින් වාර්ෂිකව සංවිධානය කරනු ලබන ‘සමාජ ඒකාබද්ධතා සතිය’ මෙම ජූලි මස 14 වැනි දින සිට 20 වැනි දින දක්වා පැවැත්වීමට නියමිත ය.ජාතික භාෂා හා සමාජ ඒකාබද්ධතා අමාත්‍ය වාසුදේව නානායක්කාර මහතාෙග් අදහසකට අනුව මෙවර තේමාව වී ඇත්තේ “සමාජ ඒකාබද්ධතාව තුළින් ජාතික සමඟිය” යන්නයි. ජාතික භාෂා හා ඒකාබද්ධතා අමාත්‍යාංශයේ ශ්‍රවණාගාරයේදී ජූලි 01 දින පැවැති මාධ්‍ය හමුවක් ඇමතූ අමාත්‍යවරයා පැවසුවේ ජාතික සමගිය ඇතිවන්නේ සෑම දෙනාටම සමාන අයිතිවාසිකම් භුක්ති විඳීමට ඉඩකඩ ලබාදීමෙන් බවයි.මෙම මස 14 වැනි දින පොලොන්නරුවේ දී සමාජ ඒකාබද්ධතා සතියෙහි සමාරම්භක උලෙළ පැවැත්වීමට නියමිත අතර සමාප්ති උලෙළ කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදී පැවැත්වීමට නියමිත ය. මෙවර මෙම වැඩසටහන මඟින් මවුපියන් අහිමි දරුවන්හට විශේෂ වැඩසටහන්, නීති ආධාර ජංගම සේවා, 5 ශ්‍රේණියේ ශිෂ්‍යත්ව විභාගය සඳහා සම්මන්ත්‍රණ, සමාජ ඒකාබද්ධතා සිනමාපට දැක්ම, සරුංගල් උත්සව ආදිය සංවිධානය කර ඇති බව සමාජ ඒකාබද්ධතා අමාත්‍යාංශයේ ලේකම් එම්.එස්. වික්‍රමසිංහ මහත්මිය පැවසුවා ය.කවරයේ පින්තූරය ලෙස දුර්ගා මෑණියන්ගේ කෝවිලෙහි ගෝපුරෙහි පින්තූරය සහිතව අරුළ් ඔළි සඟරාවේ 95 වන කලාපය නිකුත්වී ඇත. සුපුරුදු ලෙස ආගමික ලිපි, කවි, සටහන් සහ ඡායාරූපවලින් සමන්විත මෙම සඟරාවේ සංස්කාරක ආචාර්ය තිරුමුගන්ය. මෙය ශ්‍රී දුර්ගා දේවි කෝවිලෙහි ප්‍රකාශනයකි. ශ්‍රී දුර්ගා දේවි කෝවිල පිහිටා ඇත්තේ තොලිප්පළෛහිය. දෙවියන් වෙනුවෙන් කපුරු දල්වන්නේ මන්ද, කෝවිලේදී පොල් ගැසීමට හේතු, වෙසක් මාසයේ ඇති විශේෂත්වය යනාදිය පිළිබඳ තොරතුරු ඇතුළත් ලිපි රැසකින් මෙම සඟරාව සමන්විත ය.ඉන්දුජා සිවදාසන්ගේ භරත නාට්‍ය අරංගේට්ට්‍රම් වැඩසටහන ලන්ඩන් හි ඇස්ක්‍රොෆ්ට් රඟහලේ දී උත්සව ශ්‍රීයෙන් මෑතකදී පවත්වනු ලැබිණි. වයස අවුරුදු හතේ සිට භරත නැටුම් පුහුණුවීමට යොමුවුණ ඉන්දුජා මෙම කලඑළි දැක්ම පැවැත්වූයේ පුරා වසර 08 ක පුහුණුවකින් පසුවයි. ඇගේ දක්ෂතා එහි පැමිණ සිටි සැමගේ ඉමහත් පැසසුමට ලක්විය.හේමචන්ද්‍ර පතිරණපාලමට ලියන්නසෑම දෙසතියකටම වරක් පළවන පාලමට ඔබේ අදහස්, යෝජනා හා නිර්මාණ ද යොමු කරන මෙන් ඇරියුම් කරමු.සංස්කාරක - ‘පාලම’, සිළුමිණ, ලේක්හවුස්, කොළඹ 10.FAX-2429260 Email- malkap@yahoo.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=ay1407131</link>
    <topic>දේශපාලනයෙන් තොර වූ රාජ්‍ය සේවයක් මේ රටේ කිසිදා තිබුණේ නැහැ</topic>
    <author>සුනිල් මිහිඳුකුල</author>
    <content>තිස්ස දේවේන්ද්‍රඔබේ සම්පූර්ණ නම?තිස්ස දේවේන්ද්‍රඋපන්නෙ?1929 ඔක්තෝබර් 29. දැන් මට අවුරුදු අසූපහක්.ගම කොහේද?ගාල්ලේ කලේගාන. ගමත් එක්ක කවදාක්වත් අපේ කිසිම සම්බන්ධයක් තිබුණේ නැහැ. ඒ නිසා නැදෑයෝ කවුද කියල කියන්නවත් අපි දන්නෙ නැහැ.පියා?ඩී. ටී. දේවේන්ද්‍ර. දොන් තෝමස් දේවේන්ද්‍ර. දොන් කියන පෘතුගීසි කෑල්ල පහතරට හුඟක් සිංහලයන්ට තිබුණනේ. පිරිමින්ට දොන්, ගැහැනුන්ට දෝන. තාත්තා ගුරුවරයෙක්. ලේඛකයෙක්. පුරාවිද්‍යා කොමසාරිස්වරයෙක්. බෞද්ධ විශ්ව කෝෂයේ කර්තෘවරයෙක්. තාත්තා ඇන්දේ ආරිය සිංහල ඇඳුම. මොකද තාත්තා ඒ කාලේ තිබුණු ජාතික ආගමික ප්‍රබෝධයේ වැදගත් චරිතයක්. පී. ද එස්. කුලරත්න, මහාචාර්ය මලලසේකර, ඩී. බී. ධනපාල, ආනන්ද මීවනපලාන වගෙ අය ඒ කාලේ තාත්තගේ යාළුවෝ.මම ඔබේ පියා ලියපු ‘සඳකඩ පහණ සහ වෙනත් ලිපි’ කියන පොත බොහෝම කාලයකට පෙර කියවලා තියෙනවා.ඔව්. ඒ පොතෙන් තාත්තා කිව්වෙ සඳකඩ පහණට මහ ලොකු අර්ථ විවරණ අවශ්‍ය නැහැ. ඒක නිකං කැටයම් කරපු පාපිස්නක් කියලා. වටින දෙයක් නම් බිම පාගන්න දාන්නෙ නැහැනේ.ඔබේ මව?අම්මා ලන්සි. ඇගේ නම ක්ලැරිස් ෆෙල්සියාන්ස්. විවාහ වෙන්න පෙර ගුරුවරියක් විදියට කටයුතු කරලා තියෙනවා.ඒ කියන්නෙ ඔබ දෙමුහුන් සංස්කෘතික චරිතයක්?ඔව්. නමුත් බෞද්ධ ඉස්කෝලවලට ගිය නිසා මම මූලික ප්‍රවාහයට එකතු වුණා. තාත්තත් හොඳ ඉංග්‍රීසි උගතා. දෙපැත්තෙන්ම ඉංග්‍රීසි භාෂා පෝෂණය මට ලැබුණා.ඔබේ පවුලේ කී දෙනයි ද?සහෝදරයයි, සහෝදරියන් දෙන්නයි. මම තමයි වැඩිමහල්.ඔබ පාසල් ගියේ?තාත්තා නාලන්දා විද්‍යාලයේ ආරම්භක ගුරුවරයෙක්. ඒ නිසා මං ටික දවසක් එහේ ඉඳලා පසුව තාත්තත් එක්කම මහනුවර ධර්මරාජයට ගියා. ඊට පස්සේ නාවලපිටිය අනුරුද්ධ, රත්නපුරේ සීවලි ගිහිං කොළඹ රෝයල් එකෙන් විශ්ව විද්‍යාලයට ඇතුළත් වුණා.ඒ මොන වසරේ ද?1948 දී. අපි තමයි විශ්වවිද්‍යාලයේ පළමුවැනි අවුරුද්දෙ කට්ටිය. විශ්වවිද්‍යාලයේදී මම ඉංග්‍රීසි නාට්‍ය සංගමයේ සභාපති ධුරය දැරුවා. මං ඊ. එෆ්. සී. ලුඩොවයික්ගේ නාට්‍ය කීපයකම රඟපාලා තියෙනවා. බ්‍රේෂ්ට්ගේ ‘ගුඩ් වුමන් ඔෆ් සෙට්සුවාන්’ නිෂ්පාදනයේත් මම රඟපෑවා. ඒ වගේම ‘මැටි කරත්තය’ ඉංග්‍රීසි නිෂ්පාදනයේත් රඟපෑවා.ඔබේ මුල්ම වෘත්තිය මොකද්ද?ඒ කාලේ උපාධිධාරින්ට රැකියා ප්‍රශ්නයක් තිබ්බෙ නැහැ. අඩුම ගාණේ ගුරු පත්වීමක් හරි ලැබෙනවා. මට දිස්ත්‍රික් ඉඩම් නිලධාරි (ඩී. එල්. ඕ.) තනතුරක් ලැබුණා. මුල්ම පත්වීම ලැබුණේ ත්‍රිකුණාමලයට. පස්සෙ කාලෙක මම ත්‍රිකුණාමලයේ දිසාපති වෙලත් හිටියා.ඇයි පරිපාලන ක්ෂේත්‍රයට බැ‍ඳෙන්න හිතුණේ?හුඟක් අත්දැකීම් ලැබෙන වෘත්තියක්. අනෙක මිනිස්සුත් එක්ක සම්බන්ධ වෙලා වැඩ කරන්නත් පුළුවන්.තරුණයන්ට ගොවිජන පදවලින් ඉඩම් බෙදා දීමටත් ඔබ සම්බන්ධ වුණා නේද?සී. පී. ද සිල්වා ඇමැති වෙලා ඉන්න කාලේ තරුණයන්ට අනුරාධපුර, පොලොන්නරුව වගෙ පළාත්වලින් ඉඩම් දුන්නා. මම තමයි ඒ තරුණයන්ව තේරුවේ. ඊට හුඟ කාලෙකට පස්සෙ මං ඒ ගොවිජන පදවලට ගියා. එක ගමක් තිබුණා ‘තිස්සපුර’ කියලා. මං ඇහැව්වා ඇයි ඒ වගේ නමක් දැම්මෙ සද්ධාතිස්ස රජ්ජුරුවෝ සිහිපත් වෙන්න ද කියලා. එතකොට ඒ අය කිව්වා “නැහැ අපිට ඉඩම් දුන්නේ තිස්ස කියලා මහත්තයෙක්. ඒ මහත්තයා මතක් වෙන්න තමයි ‘තිස්සපුර’ කියන නම දැම්මෙ” කියලා. මං හිතන්නේ ඒ ගම තාම ඒ නමින් හඳුන්වනවා වෙන්නැති.ගොවි ජනපද ව්‍යාපාරවලින් ජන සංයුතියේ වෙනසක් වුණයි කියලා සුළු ජාතීන්ගෙන් චෝදනා තියෙනවා.නැහැ. ඒ චෝදනාව වැරැදියි. දෙමළ පළාත්වල සිංහල ගොවි ජනපද පිහිටෙව්වෙ නැහැ.ඔබ කේම්බ්‍රිජ් විශ්ව විද්‍යාලයේ උපාධිධාරියෙක්?ඔව්. මම එයින් ‘සංවර්ධන අධ්‍යයන විෂයයට පශ්චාද් උපාධියක් ලබනවා. එංගලන්තයේ ඉද්දි අපි කාර් එකක් අරන් මුළු යුරෝපයේම ඇවිද්දා. අපි ටෙන්ට් එකකුත් අරන් ගියා. රෑට ඒක ඇතුළේ නිදාගත්තා. හරිම රසවත් ජීවිතයක්.ඔබ දිසාපතිවරයෙක් වෙන්නෙ කොයි කාලේ ද?1970 දි මම මාතර දිසාපති. ඊට පස්සේ ත්‍රිකුණාමලයේ දිසාපති. ඔය ඉන්න අතරේ මට යාපනයත් භාර දුන්නා. මම වැඩට ගියේ ප්ලේන් එකේ. රත්මලාන ගුවන් තොටුපළින් නැඟලා ත්‍රිකුණාමලයට යනවා. එතැන දවස් දෙක තුනක් ඉඳලා යාපනයට යනවා. යාපනයේ ඉඳලා ආයේ කොළඹ එනවා. ඒ කාලේ මට කිව්වේ ‘ෆ්ලයින් ජී. ඒ.’ කියලා. මම යාපනයේ ඉඳන් ආපු දවසෙ තමයි ප්‍රභාකරන් ඇල්‍ෆ්‍රඩ් දොරේඅප්පාව ඝාතනය කළේ.ඒ වෙනකල් උතුරේ ත්‍රස්තවාදයක් තිබුණේ නැහැ.මම ත්‍රිකුණාමලයේ අවුරුදු හයක් හිටියා. ඒ කාලේ ජාති තුනම එකා වගේ හිටියා. තුනෙන් පංගුවක් සිංහල, තුනෙන් පංගුවක් දෙමළ. තුනෙන් පංගුවක් මුස්ලිම්. කවුරුත් සුහදතාවයෙන් හිටියා. මම දන්නෙ නැහැ ඒ ගොල්ලන්ගේ හිතේ මොනව තිබුණ ද කියලා.ඇත්තටම ජාතිකත්ව ගැටලුව ඇතිවෙන්නෙ කොතැනින් ද?ඒක කියන්න අමාරුයි. ඕක දේශපාලන ප්‍රශ්නයක්නේ.පනස් හයේ භාෂා ප්‍රශ්නය ද මේකට හේතුව?නැහැ. එහෙම කියන්න බැහැ. ඊට කලිනුත් පොන්නම්බලම්ලා පනහට පනහ ඉල්ලුවනේ. ඉස්සර ඉඳන් ඔය ප්‍රශ්නය තිබුණා. සුළු ජාතීන් හිතනවා තමන්ට අගතියක් වෙනව කියලා. ඒක ස්වභාවික හැඟීමක්. ඒ හැඟීම එංගලන්තය වගෙ රටකට ගියාම අපිටත් ඇතිවෙන්න පුළුවන්. මොකද සුද්දෝ අතර අපි සුළු ජාතියක්නේ.විරෝධතා සත පහකට ගණන් ගන්නෙ නැතුව බණ්ඩාරනායක - චෙල්වනායගම්, ඩඩ්ලි චෙල්වනායගම් ගිවිසුම් ක්‍රියාත්මක කළානම් පසු කාලයක මෙවගේ ත්‍රස්තවාදයක් ඇතිවෙන්නෙ නැහැ කියන එකයි මගේ හැඟීම.මට ඒ ගැන යමක් කියන්න බැහැ. මං දේශපාලනඥයෙක් නෙමෙයිනේ.71 කැරැල්ල වෙලාවේ ඔබ කොහිද හිටියෙ?ත්‍රිකුණාමලයේ. එහි ත්‍රිවිධ හමුදාවම හිටියනේ. චයින බේවලට එයාර් ෆෝස්. ඩොක්යාඩ් එකේ නේවි. මට බලතල දීලා තිබුණා ඔවුන්ව මෙහෙයවන්න. ඒ වෙලාවේ සිවිල් පරිපාලකයන්ගෙන් මම විතරයි ඒ තුන් ගොල්ලොම මෙහෙයවපු එකම කෙනා. කොහොමත් වරායක් තිබුණු නිසා මුල ඉඳලම වගේ මට තවත් රාජකාරි තිබුණා. ආගමන විගමන පාලක, රේගු බදු අය කිරීම, නැව් ගමනාගමන පාලන වගේ.ඉස්සර පරිපාලන සේවය දේශපාලනඥයන්ටත් ඉහළින් තිබුණයි කියලා අපි අහලා තියෙනවා?ලංකාවේ කවදාක්වත් ස්වාධීන, නිදහස් රාජ්‍ය සේවයක් තිබුණේ නැහැ. එහෙම තිබුණයි කියනව නම් ඒක මිථ්‍යාවක්. දේශපාලන බලපෑම් හැමදාම තිබුණා. ඒත් ඒක එළිපිට වුණේ නැහැ. එදා වුණත් ඇමැතිවරයකුගේ පුතකුට හෝ බෑනා කෙනකුට සිවිල් සේවයට පස්ස දොරින් ඇතුළු වෙන්න බැරිකමක් තිබුණේ නැහැ. නමුත් මේවා එළිපිට කෙරෙන්න පටන්ගත්තේ පනස් හයෙන් පස්සෙයි. “මේක අපේ ආණ්ඩුව. අපිට ඕනැ දෙයක් කරන්න පුළුවන්, අපිට කරන්න බැරි දෙයක් නෑ” කියන හැඟීම් මැති ඇමැතිවරුන්ට ආවා.1972 ව්‍යවස්ථාවෙන් රාජ්‍ය සේවා කොමිෂන් සභාව සම්පූර්ණයෙන්ම අහෝසි කරලා දැම්මයින් පස්සෙ තත්ත්වය තවත් බරපතළ වුණා. හැම පත්වීමක්ම කැබිනට් එකෙන් දෙන්න පටන්ගත්තා.ඒත් ජේ. ආර්. 1978 දී යළිත් මේ කොමිසම බලගන්වනවා.ඔව්. ජේ. ආර්. මේක නැවත පත් කරනවා. හැබැයි ඉහළ පත්වීම් ටික දීමේ අයිතිය කැබිනට් එකට තියා ගන්නවා.ඔබත් ආණ්ඩුවේ මැති ඇමැතිවරුනුත් අතර කිසිම දවසක ගැටුමක් ඇති වෙලා නැද්ද?මගේ වාසනාවට මම වැඩියෙන්ම හිටියේ සුළු ජාතීන් ඉන්න පළාත්වල. ඒ නිසා බලය තිබුණේ මගෙ අතේ. කිසිම පණ ඇති මන්ත්‍රි කෙනෙක් හිටියේ නැහැ මාත් එක්ක හැප්පෙන්න. මට බලතල තිබුණා, වෙනත් පළාත්වලට නැති.ඔය කාලෙදිම නේද ‘දිස්ත්‍රික් දේශපාලන අධිකාරි’ පිහිටෙව්වෙත්. ඒකෙන් බලපෑම් ආවේ නැද්ද?ඕක ශ්‍රී ලංකා නිදහස් පක්ෂය කරපු ගොං වැඩක්. ඒ පළාතේ හිටපු ජ්‍යෙෂ්ඨතම මන්ත්‍රිවරයා පත්කළා ඒකට. හැබැයි සියලු නිත්‍යනුකූල බලතල තියෙන්නෙ දිසාපතිටයි කියලා මං ඒ බලපෑමට යටවුණේ නැහැ.අද තියෙන පරිපාලන සේවය ගැන මොකද්ද ඔබේ දැක්ම?අන්තයටම පිරිහිලානේ. දේශපාලනඥයන් ආවම අද පරිපාලන නිලධාරීන් පියන්ගෙ තත්ත්වයට වැටෙනවා. මල්මාලා දාන්නෙ ඒ අය. දේශපාලනඥයන් ඉදිරියේ දෙකට තුනට නැමෙනවා. ලොකුම ලැජ්ජ නැති වැඩේ තමයි ගෙදර ඉන්න ගෑනියි, ළමයිනුයි කන්තෝරුවට එක්ක ඇවිල්ලා ඔවුන් පිටිපස්සෙ තියාගෙන අත්සන් කරන එක. ඒ විතර ද? භික්ෂුවයි, පාදිලි උන්වහන්සෙයි, පූසාරියයි ගෙන්නලා ආගමික වතාවතුත් කරනවා. ඕවා අවශ්‍ය නැහැනේ. කවුරුත් කරන්නෙ රාජකාරිය. අපි නම් ඔය ලැජ්ජ නැති වැඩ කළේ නැහැ. තානාපති සේවාවල වුණත් තත්ත්වේ ඕකමයි.ඔබේ මතයට අනුව අපේ රටේ හිටපු විශිෂ්ටතම සිවිල් නිලධාරීන් කවුද?(මම කීපදෙනකුගේ නම් සිහිපත් කළෙමි)නම් තියෙන ඇතැම් අය ඔය ගොල්ලො වගෙ පත්තරකාරයෝ අල්ලගෙන පුම්බගත්තු අය.ඔබ පසු කාලෙක හුඟක් ප්‍රකට වුණේ වැටුප් කොමිසමෙන්?ඒ පවරපු වගකීම අපි හරියාකාරව ඉටුකළා.ඒ කොමිසම ක්‍රියාත්මක වුණා ද?අද මේ රටේ බෞද්ධ ධර්මය අදහනව ද? ක්‍රිස්තු ධර්මය අදහනව ද? ඉතිං තිස්ස දේවේන්ද්‍ර කොමිසමේ නිර්දේශ පිළිගන්නෙ කවුද?ඔබේ නිරීක්ෂණය අනුව රජයේ සේවයේ මොනව ද අඩුපාඩු?ඇබෑර්තු නැති තැන්වලට සේවකයෝ බඳවගෙන තිබුණා. අතිකාල දීමනා වැඩියි. ඒ අතිකාල දීමනාවලට යන මුදලින් තව කෙනකුට රස්සාවක් දෙන්න පුළුවන්. අකාර්යක්ෂමතාව. ඒකනේ පෞද්ගලික අංශ මීට වඩා දියුණු.ඔබ දැරු වෙනත් තනතුරු මොනව ද?මම සමාජ සේවා අධ්‍යක්ෂ වෙලා හිටියා. මුදල් අමාත්‍යාංශයේ ජ්‍යෙෂ්ඨ සහකාර ලේකම් වෙලා හිටියා. රාජ්‍ය සේවා කොමිෂන් සභාවේ සභාපති වෙලා හිටියා. ඔය විදියේ තව තනතුරු කීපයක්ම දැරුවා.ඔබේ බිරිය ගැන යමක් කියන්න?ඉන්ද්‍රානි මීවනපලාන. අපේ තාත්තාගේ යාළුවා ආනන්ද මීවනපලාන‍ගේ දුව. ආනන්ද මීවනපලාන තමයි අරිය සිංහල ඇඳුම ඇඳගත් ලංකාවේ පළමුවැනි නීතිඥවරයා.ඔබේ දරුවන්?දුවයි පුතයි. පුතා තේ සමාගමක අධ්‍යක්ෂවරයෙක්. දුව බැඳලා ඉන්නේ ගල්කිස්ස මහා හෝටලයේ අයිතිකරුගේ පුතාව.ඔබ පොත් කීපයක්ම ලියා තිබෙනවා.මං පොත් ලියන්න පටන්ගත්තේ විශ්‍රාම ගියායින් පස්සේ. හැබැයි මං ලියන්නේ ඉංග්‍රිසියෙන්. සිංහලෙන් පොත් ලියන්න මං දන්නේ නැහැ. THE TALES FROM THE PROVINCES කියන පොත නම් ‘කච්චේරි කාලයේ රමණීය කතා’ නමින් සිංහලට පරිවර්තනය වෙලා තිබෙනවා.ඔබේ මේ පොතේ පරිවර්තක ලෙස සඳහන් වන්නේ දෙණිපිටියේ ගමරාල. ඒ කවුද? අපි එහෙම කෙනෙක් ගැන අහලා නැහැ.ඒක ආරූඪ නමක්. තමාගේ නම සඳහන් කරන්න පරිවර්තකයා කැමැති නැහැ.ඔබේ පොතේ එක් තැනක සඳහන් වෙනවා, “ආදරයක් බිඳ වැටුණත් - වැඩ වැඩිවෙන්නේ දිසාපතිටමයි” කියලා.ඔව්. ඒ වගේ අත්දැකීම් ගණනාවකටම මුහුණ දෙන්න මට සිද්ධ වෙලා තියෙනවා. කොටින්ම දික්කසාද නඩු පවා විසඳන්න සිදුවෙලා තියෙනවා.ඔබ චිත්‍රපට තිර නාටකත් ලියලා තියෙනවා.වාර්තා චිත්‍රපට දෙක තුනකට ලිව්වා. එකක් ජෝර්ජ් කීට්ගේ 80 වැනි උපන් දිනය ගැන. ඒක අධ්‍යක්ෂණය කළේ තිස්ස ලියනසූරිය. තව එකක් ප්‍රඥාසෝම හෙට්ටිආරච්චි අධ්‍යක්ෂණය කළා. ලාල් ඇන්තනීස් එක්ක අලි ගැන ස්ක්‍රිප්ට් එකක් ලිව්වා. ඒකට මොනව වුණා ද මන්දා.දේශපාලනය ගැන ඔබේ එච්චර උනන්දුවක් නැහැ වගේ.ඔව් මං දේශපාලනය කරන්නේ නැහැ.ඔබ ජ්‍යෝතිෂය එහෙම විශ්වාස කරනව ද?නැහැ. බිංදුවක්වත් විශ්වාස කරන්නෙ නැහැ. ඒ විශ්වාසය අපේ තාත්තට තිබුණෙත් නැහැ.ආපසු හැරිලා බලද්දි මොනව ද හිතෙන්නෙ?මං ගැන ද? රට ගැන ද?මුලින්ම ඔබ ගැන කියලා ඉන්නකෝ?දැන් මට අවුරුදු 85 ක්. ජීවිතය සතුටින් ගත කළා යැයි කියන්න පුළුවන්.රට ගැන?වටපිට බලනකොට ලොකු කනගාටුවක් ඇති වෙනවා. සංඝයා වහන්සේලාගේ, දේශපාලනඥයන්ගේ ක්‍රියාකාරකම් දැක්කම හරිම කනගාටුයි. ඒ වගේම තමයි ජනතාවගේ මෝඩකම්. අපේ මුනුපුරු මිණිබිරියන් මොන වගෙ තත්ත්වයක් යටතේ ලොකු මහත් වෙයි ද කියන එකයි මට තියෙන ප්‍රශ්නේ.සුනිල් මිහිඳුකුලඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=ay1407132</link>
    <topic>බිරිඳට බොරු කියා හොර්ටන් තැන්නේ ගිහින් කන්දකින් පහළට වැටුණා</topic>
    <author>අරුණි මුතුමලී</author>
    <content>අම්බලන්තොට ලුනව උපන් කුඩා සිරිල් විජේසුන්දර එහි ගහ කොළ සතා සීපාවා පිළිබඳව දැක්වූයේ මහත් උනන්දුවකි. ඒ නිසාම තෙලිජ්ජවිල මධ්‍ය මහා විද්‍යාලයේ දී උසස් පෙළට විද්‍යා විෂයන් හැදෑරූ ඔහුට විෂය භාර ගුරුවරියගෙන් ලැබුණේ නොමඳ සහයකි. එහි ප්‍රතිඵලයක් ලෙස පේරාදෙණිය විශ්ව විද්‍යාලයේ උද්භිද විද්‍යා විශේෂ උපාධිය හිමිකර ගන්නට සමත් වූ ඔහු තාක්ෂණ හා පර්යේෂණ ආයතනය ලෙස අද හඳුනවන සී.අයි එස්. අයි.ආර් හි කලක් සේවයේ නිරත විය.ඉන් පසු පොළොන්නරුව පරාක්‍රම සමුද්‍රයේ ඇල්ගී පිළිබඳ අධ්‍යයනය කළේය. සිය විද්‍යාපති උපාධියට හග්ගල වැදි රක්ෂිතයේ ශාක ප්‍රජාව පිළිබඳ පර්යේෂණය ඉදිරිපත් කළ ඔහු එංගලන්තයේ කිව් උද්භිද උද්‍යානයේ පුහුණුවකින් පසු ඇමරිකාවෙ නිව්යෝක් විශ්ව විද්‍යාලයෙන් ආචාර්ය උපාධිය හිමිකර ගත්තේය. මේ වන විට ජාතික උද්භිද උද්‍යාන දෙපාර්තමේන්තුවේ අධ්‍යක්ෂ ජනරාල් ලෙස කටයුතු කරන ආචාර්ය සිරිල් විජේසුන්දර මහතා ඔහු එතෙක් මෙතෙක් දුටු ලස්සනම පරිසරය පිළිබඳ මෙසේ විස්තර කළේය.“මම වැඩිපුර අධ්‍යයනය කර තිබෙන්නේ කඳුකර වනාන්තර ගැන. නිතර හග්ගල හා පේරාදෙණිය උද්භිද උද්‍යාන අතර දෝලනය වෙමින් රැකියාවේ නිරත වීමටත් සිදු වූ නිසා ඒ වැනි පරිසර පද්ධති පිළිබඳ මගේ ඇල්ම වැඩි වුණා.”වෘත්තිය සමඟ බැඳුණු සිය කැමැත්ත පවසමින් ඔහු කතාව ඇරැඹුවේය.“කඳුකර වනාන්තර අතරින් ම‍ගේ සිත උදුරා ගත් පරිසර පද්ධතියක් තමයි හෝර්ටන් තැන්න. එහි තිබෙන ගතික බව බව වගේම කැලෑව සමග යා බදව පවතින තෙත් බිම්, පතන බිම් හා ජලාශ්‍රිත තෙත් බිම් ආදිය සමඟ බැඳුණු විවිධ ක්‍රියාවලි දකින්න පුළුවන්. ඒ වගේම ඒවා වරින් වර වෙනස්කම්වලට භාජනය වනවා.”ඉන්පසු ඔහු හොර්ටන් තැන්නේ සෞන්දර්යය එකින් එක ගෙන විස්තර කරන්නට වූයේය.“හෝර්ටන් තැන්නේ ඈත ඉමටම පෙනෙන්නේ නිල්වන් අහස. හිටි හැටියේ එන මීදුම අපට අපවත් පේන්නේ නැති තරමට ඇස් වසන් කරනවා. දවසක් විශ්ව විද්‍යාලයේ ශිෂ්‍යාවන් පිරිසක් සහ ආචාර්යවරියන් සමඟ හොර්ටන් තැන්න අධ්‍යයනය කරන්න ගිහින් ලෝකාන්තයේ ඉදන් වෙන පාරක එන්න හදලා මීදුම වැඩිවෙලා, පාර වැරදිලා අතරමං වෙලා ටිකක් රෑ වුණා. කාන්තාවන් විතරක් නිසා ආරක්ෂාව පිළිබඳ එහෙමත් බය වැඩියි. මීදුම සෑහෙන වෙලා තිබිලා තුනී වුණාට පස්සේ තමයි යන්තම් පාර හොයාගෙන ආවේ. ඒ වගේ සිදුවීම් විඳින්න පුළුවන් ලෝකාන්තේදි. ඒ වගේම කැලෑවේ විවිධ අතු පතර එක එක කාලෙට එක එක පාට ගන්නවා. වසන්ත ඍතුව ලබන මාර්තු අප්‍රෙල් කාලෙට ලපටි දලුවල ලස්සන ලස්සන පාට මතු වෙනවා. ඒ නිසා උඩු වියනේ මැවෙන රටා බලන්න ලස්සනයි. ඒ තරම් අසිරිමත් වර්ණවත් උඩු වියනක් කොහේවත් දකින්න ලැබෙන්නේ නැහැ.”“ඒ වගේමයි අපි දකින ගස් කොළන් ඊළඟට නැති වෙන විදිහ. මොකද මේ කැලෑව හිටි හැටියේ මැරෙනවා. ඒ මොකද කියලා අදටත් අප හැමෝටම තිබෙන්නේ කුතුහලයක්. මේ සංසිද්ධිය නිසා කැලයේ විවිධ හිඩැස් ඇති වෙනවා. ඒ හිස් තැන් ආයේ පිරෙනවා නෙළුවලින්.”“අවුරුදු දොළහකට වරක් පිපෙන නෙළු හතර වතාවක් දකින්න මම වාසනාවන්ත වුණා. 2013, 2001, 1989, 1977 කියන වාර හතරෙම මම නෙළු දැක්කා‍‍‍. මේ නෙළු ගැන අපට වඩා දකුණු ඉන්දියාවේ විශාල උනන්දුවක් තිබෙනවා. ඒකට හේතුව නෙළු මල් වටා ඒ රටේ විශාල සාහිත්‍යයක් ගොඩ නැඟී තිබීමයි. සංගම් කවි ආදියේ නෙළු මල ප්‍රධාන තැනක් ගන්නවා. අපේ රටේ ශිෂ්ඨාචාරය ගොඩ නැඟුණේ පහත් බිම්වල නිසා, ඈතට දිවෙන කඳුකර ශිෂ්ඨාචාරයක් නෑ. ආදි මානවයා ඇවිත් මොනවා හෝ ගෙන ගිය බව කියනවා. ඒත් සුද්දන්ගේ ආක්‍රමණවලට පසු තමයි මිනිසුන් පදිංචි වෙන්න ගත්තෙ.”අතීත රජ දරුවන් මෙසේ උස් බිම් අතහැරියේ නිකම්ම නොවේ. පාරිසරික වශයෙන් සිදුවන බලපෑම ගැන අපට වඩා අවබෝධයක් තිබුණු නිසාය. සුද්දා මේ කිසිවක් නොදැන කඳුකරයට කළ දෙයින්, පසු කාලීනව හොර්ටන් තැන්නට වන්නට ගිය ව්‍යසනයක් පරිසරවේදීන් බේරා ගත් අයුරුද ආචාර්ය විජේසුන්දර සිහි කළේ මෙසේය.“තෙත් පතන බිමේ සිදුවන දේ අතර 1978-79 කාලේ අල වගා කිරීම විශේෂයි. අක්කර විශාල ගණනක සිදු වූ ඒ අල වගාව නිසා මේ පද්ධතියට විශාල හානියක් සිදු වෙමින් තිබුණා. අල වගාව නවත්වන්න පරිසරවෙදීන් කළ සටන මෑත ඉතිහාසයේ පරිසර ක්ෂෙත්‍රයේ ලද විශාල ජයග්‍රහනයක් හැටියට සළකන්න පුළුවන්.”“ඊට පස්සේ මේ තෙත් බිමේ අක්කර ගණනාවක් පුරා උස තණ කොළ වර්ග වන ගවර මාන , මානා, පැඟිරි වගේ පඳුරු වැඩෙන ශාකත් නැති වෙලා බිම දිගේ යන කිකියු වගේ තණ කොළ වැඩෙන්න ගත්තා. මේවා බොහෝ විට ‍අඹේවෙල වැනි ගොවිපොළවලින් සුළ‍ඟේ ඇවිත් පැතිරුණා වෙන්න පුළුවන්. නමුත් මෙය පෝෂ්‍යදායී ආහාරයක් වගේම ගෝනුන් ට හොඳ ආරක්ෂක වට පිටාවක් තනන්න හේතු වුණා.”“ඉස්සර ගෝන්නු ස්වාභ‍ාවික උස තණ පඳුරු අස්සේ ඉද්දි ඒ අස්සේම හැංගී ගෙන ළඟටම එන දිවිය‍ාගේ ගොදුරක් වෙන්න ඉඩ වැඩියි. නමුත් ක්‍රීඩා පිට්ටනියක් වගේ තිබෙන තණකොළ නිසා ඈත ඉඳන් ම දිවියා එන බව ගෝනුන් ට පේනවා. මෙය ගැලවී යාමට හොඳ අවස්ථාවක්. ඒ නිසා දැන් දැන් ගෝන ගහනය වැඩි වෙනවා කියලත් දැන ගන්න ලැබුණා. ඒ වගේ ම දිවි ගහනයත් වැඩි වෙලා.”“දවසක් මම දැක්කා ගෝන්නු රංචුවක් තණ කමින් ඉන්නවා. ඒ හරියේ තැන තැන උස මානා පඳුරුත් තිබෙනවා. ඒවා අස්සෙන් පූසෙක් එනවා කියලයි මම හිතුවේ, ඒ තරමට කොට වෙලා දිවියෙක් බිම බඩගාගෙන වගේ පඳුරකින් පඳුරකට මාරු වෙවී එනවා, හරියට කව්බෝයි චිත්‍රපටයක වෙඩි තියද්දී කණුවලට මුවා වෙලා දුවනවා වගේ. එහෙම ආව දිවියා පොඩි ගෝනෙකුට ළං කළා.”“පතනට ගිනි තිබ්බාම හොඳට පැතිරෙනවා. ඔරොත්තු දෙන්නෙ මහරත්මල් විතරයි. ඒවා තැන තැන තනි වෙලා පේනකො‍ට වෙනම ලස්සනක් තිබෙන්නේ. ටික කාලෙකදි මහ රත්මල් පැතිරෙන්න ගන්නවා. මේ දේවල් අවුරුදු පහක් විතර එක දිගට පටිගතකරලා ඒ පටය වේගයෙන් ඉදිරියට ධාවනය කර බැලුවොත් හරියට චිත්‍රපටයක් වගේ. මම ඒ චිත්‍රපට දර්ශන වසර 30ක් පමණ තිස්සේ දැක තිබෙනවා”ආචාර්ය විජේසුන්දර කීවේ වසර තිහක රූප පෙළක් මේ මොහොතේ තමන් ඉදිරියේ මැවී පෙනුණා වැනි ප්‍රබෝධයකිනි. ඉන් පසු මල්, කුරුල්ලන්, සර්පයින් වැනි සතුන්ගේ හැසිරීම් පිළිබඳ කළ අධ්‍යයනයන්ද ඔහු අපට හෙළි කළේය.“වගුරු බිම්වල උණ වර්ග වගේම කඳුකර බිම්වල උඩවැඩියා වර්ග විශේෂයි. අනෙක කුරුලු වර්ගත් බොහොමයක් ඉන්නවා. ආක්‍රමණික ශාක වැඩියි. සමහර අපේ කුරුල්ලෝ ආක්‍රමණික ශාකවල මල් පැණිවලට හුරු වෙලා. සෙස්ට්‍රම් ඕරැන්ටියාකම් කියන රන්වන් පැහැති මලේ කෙමිය අපට ආවේනික එක් කුරුල්ලෙකු‍ගේ හොටේ දිගටම ගැලපෙන්නයි තිබෙන්නේ. ඒ නිසා ඒ මල් පරාගනය වැඩි වෙනවා. ෆොරස්ට් බුල් බුල්, යෙලෝ ඉයර්ඩ් බුල්බුල් වැනි කුරුල්ලන්ගේ ගහනයත් මේ නිසා වැඩි වෙලා. ඒත් මේ කරුල්ලන්ගෙන් පරාගනය වන අපේ ආවේනික ශාක ඒ කුරුල්ලන් එනතුරු මඟ බලා ඉන්නවා. ”“මුදු කරවලා වගේම තණ කොළ යට ජීවත් වන සර්පයින් මේ තණ බිම්වල දකින්න පුළුවන්. ඒ වගේම විවිධ මාලු වර්ග මේ දිය පරවල වෙසෙනවා. කැරිඩයිනා සිංහලෙන්සිස් කියන කූනිස්සන් වර්ගය ලෝකෙන් ම වෙසෙන්නේ අපේ හෝර්ටන් තැන්නේ එක් දිය පහරක එක තීරයක ම විතරයි.”ඔහු හෝර්ටන් තැන්නට කෙතරම් ආදරය කරන්නේදයත් සිය බිරියට මුසාවක් කීමට පවා පෙළැඹුණේය.“මගේ බිරිඳ මට හැම තිස්සේම උපදෙස් දෙනවා කඳු නඟින්න එහෙම එපා. අවදානම් තැන්වල යන්න එපා පරෙස්සමින් වැඩ කරන්න වගේ කියමින්. හෝර්ටන් තැන්නට යන වෙලාවකත් එහෙම කීවම මම කීවා මේ යන්නේ හෝර්ටන් තැන්නට. තැන්නේ කොහෙද කඳු කියලා. ඒත් ඒ බොරුව කීවට මොකද මට යන්න ඕන වුණේ බේකර්ස් ඇල්ල පහල තිබෙන ඔස්මණ්ඩා කියන පරිනාමයේ මුල් අවධියට අයත් මීවන ශාකයක් බලන්න. ඒවා බලන්න පහළට යද්දි එතැන කඳු ගැටයේ ලිස්සලා මාව පහලට වැටුණා. එදා ඉඳන් මේ වගේ ගමනකදි බොරු කියන්නෙත් නෑ. ඒ වගේම ආයේ ඒවගේ අවදානම් තැන්වලට යන්නෙත් නෑ කියලා හිතාගත්තා.”තමන්කැමතිම ස්ථානයේ ලද විවිධ අත්දැකීම් මෙසේ අපට හෙළි කළ ආචාර්ය සිරිල් ‍විජේසුන්දර මහතා ඒ රසත් සිදුවීම් පවසන අතර තවත් දෙයක් අපට පැවසුවේ කාගේත් අවධානය යොමුවනු පිනිසය. ඒ මෙවැනි සුන්දර බිම් නැරඹීමට යෑම අප සියලු දෙනාගේ ආශාව මෙන්ම අයිතිය වුවද ඒවා අනාගත පරපුර වෙනුවෙන් රැකගැනීම අපේ පරම යුතුකම බව අමතක නොකළ යුතු බවය.අරුණි මුතුමලීaruni@silumina.lk පසුගිය සතියේ පළ වූ ලිපිය හා සම්බන්ධයි...පසුගිය සතියේ පළ වූ බණ්ඩාරවෙල මිහිමඩල ගොවි පොළේ නිර්මාතෘවරයා වන්නේ පරිසරවේදී අතුල බණ්ඩාර මහතාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=ay1407133</link>
    <topic>වරම් නැත</topic>
    <author/>
    <content>පටු පවුරු බිඳ දමා යන්න නොහැකි ය අපට ඔවුන් හද සතුට වෙත පුද කරමු අප කඳුළු වසා­ගමු දෙනෙ­ත්පෙති පෙම් සුවඳ නොදැ­නෙන්ට මේ බවේ ඔබට මට වරම් නැත ළංවෙන්න ක්‍රෝධ තණ්හා බැඳී එන ඔවුන් හඬ අරා අපේ ආදර වචන නොඇසේ ය ඔවු­නටා සිහින, මාලිග වැටී පැතුම් පොදි මිලින වී ආද­රෙන් අපි දෙදෙන වත්ක­මට රැස් කළේ දුක, කඳුළු පම­ණක් ද?පණ්ඩු කර­ඳන  දුටුව හමු­වුණ මුල් දිනේ - නෙත් දෙකෙනි සිනහා වුණේ අගය දින දින වැඩි­වුණේ - හමුව සැනෙ­කින් සිදු­වුණේ දොඩ­ම­ලුව ළංවූ සැනේ - ලොවම අම­තක වුවනේ අවට සැමදේ නොපෙ­නුනේ - ආල­යෙන් අඳ නිසානේ ඇසුර ටික ටික අඩු­වුණේ - නෑයො යාළුවො නැති­වුණේ ලොවම ජය­ගත් විල­සිනේ - එකතු වන්නට හැකි­වුණේ ටික දිනකි ඉන් ගත­වුණේ - අඩු ලුහු­ඬු­කම් දැන් පෙනේ නොමැති වැර­දිත් සොය­මිනේ - අඩ දබර ගෙයි ඇවි­ලුණේ පෙරදි ලද පිය­කරු සෙනේ - වියළි සුළ­ඟට අසු­වුණේ රුවේ ලස්සන කොයි තැනේ - දිය­වුණා දැයි නොම දැනේ මිහිරි සුමි­හිරි වද­නිනේ - මෙමට ඇමතු මුල් දිනේ වෙන්දේ­සි­යේදී විකි­ණුනේ - වෙන්ව යාමයි සිදු­වුණේපිය­සෝම රුද්‍රිගු අවි­ස්සා­වේල්ල  ආද­රයේ සොඳු­රුම දේ හමු­වීම පසුව පැතුම එක වහ­ළ­ය­කට වීම නොදැන කරුණු කළාට ඉක්මන් වීම හිතන තරම් ලේසි ද? “එක­ගෙයි කෑම?”ඩබ්ලිව්. එම්. ගීෂානි නදී­මාලී කයි­කා­වල  ආද­රය දයා­වෙන් යුතුව ළයා­ද­රව රඳවා ගැනී­මට නොහැකි තැන යන්නම යනවා නො කියාමජී. ජී. ප්‍රසා­දනී නය­න­මාලී කටු­ග­ස්තොට  රතු පාට ලේ සෙල්වා... උඹෙත් මගෙ වගෙම රතු පාට ලේ කැපු­වො­තින් ගලන ඇන්නො­තින් හැලෙන උඹෙත් මගෙත් එක පාට ලේකසුන් වර්ණ­කු­ල­සූ­රිය ශ්‍රී ජය­ව­ර්ධ­න­පුර විශ්ව විද්‍යා­ලය  පියුම් විලෙහි තද රෝස පැහැති මලක් පිපි සුළ­ඟින් ලතා­ව­කට ලෙළ­දෙයි මට ඔබව සිහි වෙයි ඔබ ද රෝස මලක් මෙන් පිය­කරු ය පිවි­තුරු ය නමුත් ඔබ අද මා ළඟ නැත ඔබ අන් අයකු හා ගොස් ඇත මුලින් මා දුටු ඔබගේ පිය­කරු බව පිවි­තුරු බව ඔහුගේ සිත නළ­වනු ඇත මම ඒ පියුම් විලෙහි සුළ­ඟින් ලෙළ­දෙන මල දෙස බලා සතුටු වෙමි ඔබට වෛර නොක­රමි වරක් ආද­රය කළ ඔබට වෛර කිරීම පාප­යක් ලෙස සිතා සිත සදහා ගනිමිඅයි­ලීන් සෝවිස් රාගම  අතු ඉති ඉහ­ළට විසු­රුවා සුවි­සල් තුරු නොදේවි ඉඩ ඉහ­ළට එසෙ­වෙන්න යට පෙළ වැඩෙන කුඩා තුරු­ව­ලට නමුදු හැකි තරම් වැර වීරිය ගෙන කුඩා තුරු එම සුවි­සල් තුරු අතර යටව නොසිට එසෙවී සිටී සිප අහස් කුස ලෙළෙ­මින්අ. ද. සුනිල් හැඳල  ඉප­දුණු දා පටන් මා... ළයෙහි හොව­මින්, නුඹගේ... ලේ කිරි කර දී... දැඩි කොට, සෙනෙ­හ­සින්... මා රැකි මවුනි නුඹයි ලෝකයේ පැවැ­ත්මත්... නුඹයි, මාගේ ශක්ති­යත්... නුඹ­මයි හිරු සඳුත්... මා ලොවෙහි සදා­කල්උපේක්ෂා පණ්ඩි­ත­රත්න සීදුවකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=ay1407134</link>
    <topic>වල් අලියා එළවන්නේ අපි බය වුණොත් විතරයි</topic>
    <author>අරුණි මුතුමලී</author>
    <content>යාල දී අපට සංචාරකයන් පිරිසක් කීවා මහා සීලව බංගලාවට නුදුරු වතුර වළක අලියෙක් පැය ගාණක් තිස්සේ එකම ඉරියව්වෙන් වැටී ඉන්නවා කියලා. ඒ වෙලාවේ මගේ කණ්ඩායම හිටියේ නැහැ. සහයක රංජිත්, රියදුරු සහ අඩවි ආරක්ෂක මොහොමඩ් සමඟ ඒ තැනට යද්දී ඇත්තටම අලියෙක් වළේ ඉන්නවා. වාහනේ ඉඳන් සතා නිරීක්ෂණය කරන්න බැරි වුණ නිසා අපි වළට කිට්ටු කළා. මොහොමඩ් හිටියේ සම්පූර්ණ නිල ඇඳුමින් සැරසිලා සපත්තු දාගෙන.මම කිසිම ආයුධයක් ගෙනාවේ නැහැ, අසනීපයෙන් වැටී ඉන්න සතෙකුගෙන් අපට හානියක් වෙන්නේ නෑනේ කියලා. හානියක් පේන්න නොතුබුණ නිසා අපි තවත් ටිකක් ළඟට ගියා විතරයි වතුරේ ඇල වෙලා හිටිය සද්දන්තයා දඬි පඬි ගාලා නැගිටලා කන් විහිදලා, වලිගේ කරකවලා, හොඩේ උස්සන් ආවේ නැතෑ. වාහනෙත් ටිකක් එහා, අපට කර ගන්න දෙයක් තිබුණේ නැහැ. හැබැයි මොහොමඩ් බය වුණේ නැහැ. එයත් මන්සූර් වගේම මන්තර දන්න කෙනෙක්. එක පාරටම නැවතිලා අර දුවගෙන එන අලියට අත උස්සලා මොනවදෝ කීවා විතරයි, අලියා ගල් ගැහිලා වගේ එහෙමම හිටවුණා. සර්ලා වාහනේට යන්න කියලා, මමයි රංජිතුයි ගියාට පස්සේ එයත් ඇවිත් වාහනේ ට ‍ගොඩ වුණා. අපි එතැනින් පිටවන තුරුත් අලියා එහෙමම හිටියා.”වෛද්‍ය අතපත්තු එසේ කියන විට නිතැතින්ම නැඟුණු පැනය වූයේ පාවහන් පැලඳ මන්සූර් කියූ මන්තරය වරදින්නත් මොහොමඩ් ගේ මන්තරය හරියන්නත් හේතුව කුමක්ද යන්නය.“සපත්තු නිසා පොළොවට පය ගැටුණේ නැහැ කියන මතය වගේම බොහෙත් විද්දම අලින්ට මන්තර අහන්නේ නෑ කියලත් සමහරු කීවා. අලි මන්තර විශ්වාස කරලා අදහන අය මගේ කණ්ඩායමේත් හිටියා. සමහරු සිංහල අය. සමහරු පරම්පරාවෙන් අලි අල්ලන්න පුරුදු වුණු මුස්ලිම් අය. ඒ හැමෝටම මන්තර පුළුවන්. මන්සූර් වුණත් සපත්තු දාගෙන මන්තර කරලා හරිගිය වගේම වැරැදුණු වෙලාවල් මම දැකලා තිබෙනවා.”“1990 විතර වැසී ගිය ඒ කා‍ලේ මහ ඇමතිගේ උවමනාවට සත්තු වත්තට අනුබද්ධිතව හැදූ අලි පුනරුත්ථාපන මධ්‍යස්ථානයක් තිබුණා. අපි අල්ලන අලි එතැනට දිය යුතුයි. මාදුරු ඔයෙන් අල්ලාගත් මිනීමරු නියපොත්තා එතැනට ලොරියෙන් බාන්න දැන් සියල්ල ලෑස්තියි. සාමාන්‍යයෙන් මේ වෙලාවට ඕන අලියෙක් කලබල කරනවා. එයා දන්නේ නෑනේ මේ කකුල් හතරේම බැඳුම් ලිහන්නේ එයාව නිදහස්කරන්න බව. ඒ වෙලාවට අලියාගේ සැර ගතිය අඩු කරන්න යන්තම් මත්වන බෙහෙතක් විදිනවා. නියපොත්තා ට එහෙම විදින්න යද්දි මන්සූර් වීරයා වගේ ඇවිත් ලොරියේ පැත්තකින් නැඟගෙන අත දික් කරගෙන මන්තර කරන්න ගත්තා. කේන්ති ගිහින් හිටිය නියපොත්තා මන්සූර්ව ඇදලා අරන් පොළොවේ ගැහුවා. මන්සූර්ට සිහි නැති වුණා. අලියා බෑම පැත්තක තියලා අපි මන්සූර් අරගෙන රෝහලට දිව්වා. මන්සූර් ස්ට්‍රෙචර් එකේ තියාගෙන වාට්ටුවට යද්දි වාසනාවට ඇස් ඇරියා. ඊට පස්සේ කලබල වෙලා අහන්න ගත්තා මේ කොහෙද? ඇයි මෙහෙම එක්කන් ආවේ? කියලා. ඒ මන්සූර්ට වැරදුණු එක් අවස්ථාවක්.”එහෙත් අලි මන්තරවලින් ප්‍රයෝජන ගන්නා බොහෝ අය අදටත් ගම්වල වෙසෙති. ඒ ගැනද වෛද්‍ය අතපත්තුට අත්දැකීම් තිබේ.“අළු පුහුල් වෙද මහත්තයා. නමින්ම පුළුවන්නේ වෙද කම ගැන හිතා ගන්න. ඔහු මන්තර බලෙන් කළේ අලියාගෙන් සිදුවන හානිය වළක්වා ගැනීමයි. අළු පුහුල් ගෙඩියකට මතුරලා අලියාට කන්න තියනවා. බඩ පිරෙන නිසා ද දන්නේ නෑ, අලියා ගෙදරට එන්නේ නැ. අනුරාධපුරේ නොච්චියාගමදී තව පුද්ගලයෙකු හමු වුණා, එයා කළු ගල් හතරකට මතුරලා වත්තේ, වගා බිමේ හතර කොනේ වළලනවා. හැබැයි එයාගේ වගාව හොඳයි, පාළු වුණේ නැහැ. අමුඩයක් විතරක් අඳින තවත් වයසක උන්දෑ කෙනෙක් හමුවුණා මාදම්පේ පණිරෙණ්ඩාවේදී. එයා ගල්වලට මතුරලා කරන්නේ අලි ආපු තැන කොටුකර ගන්න එක. විල්පත්තුවේ ඉඳන් ඒ ප්‍රදේශයට ආව අලි තුන්දෙනෙක් අල්ලා ගන්න මම ඔහුගේ උදව්ව ගන්න හිතාගෙන හිටියත් ඔහු අසනීප තත්ත්වයෙන් පසු වුණේ. වාහනේක ගියාම බල බිඳෙනවා කියූ නිසා අපට ඔහු සනීප වී එන තුරු ඉන්න ලැබුණේ නෑ. අලි ටික අල්ලා ගත්තා.”මෙවැනි බොහෝ අය සේම වෛද්‍ය අතපත්තුට ජප කළ ඇත් දළ සුරයක් මඟින් සියලු බලය ලබා දෙන්නට පොරෙන්දූ වූ අයෙක් ද විය. ඔහුට අනුව ජීව දන්ත කැබැල්ලක් ලබා දුන් විට එයට මතුරා කරේ එල්ලා ගත හොත් සිතූ පැතූ සම්පත් මෙන්ම බලයද අත්වේ. ඒ ජීව දන්තයක් යනු කුමක්ද?“ජීව දන්තයක් කියන්නේ පණ පිටින් හොඳින් ඉන්න, බෙහෙතකින් අඩපණ නොකළ අලියකුගේ දළ කෑල්ලක්. දළ රළුවට පෙනුණට අධි සංවේදී අංගයක්. ඒකේ දන්ත මූලය විවෘතයි. මැද තිබෙන කුහරය ජෙලටින් වැනි ද්‍රව්‍යයක් පිරිලා තිබෙන නිසා ස්නායු ආදිය හොඳින් එහි පැතිරී තිබෙනවා. අනෙක අපට පෙනෙන්නේ දළයෙන් තුනෙන් දෙකයි. ඉතිරි කොටස කන ගාවින් මොළයට සම්බන්ධ වනවා. ඉතින් මේ ජීව දන්ත කෑල්ලක් කපා ගන්න සමතාට අමුතුවෙන් මතුරලා බලයක් ගන්න ඕන වෙයිද?”මෙසේ පරස්පර විරෝධී කතා එකින් එක කියන විට මන්තරවල බලය පිළබඳ වෛද්‍ය අතපත්තු දරන්නේ කෙබඳු මතයක් දැයි කුතුහලයක් මතු වීම සාධාරණය. එය ඔහු විස්තර කළේ මෙසේය.“පැරුණි අය හිතන්නේ අලින්ට තේරෙන්නේ අපේ අලි භාෂාව විතරයි කියලයි. දිරි දිරි, හිඳහිඳ වගේ කෙටි යෙදුම් මේ සඳහා යොදා ගන්නවා. අපේ අලි භාෂාවට සමාන භාෂාවක් ඉන්දියාවේ ඇතැම් ප්‍රාන්තවල තිබෙනවා. ඒ වචනවල තරමක මලයාලි ස්වරූපයක් තිබුණත් මැලේසියාවේ ඒ වචන නැහැ. දෙහිවල සත්තු වත්තේ, පින්නවල වගේ තැන්වල අලි බලා ගන්නා අලුත් පරම්පරාවේ අය වුණත් අලිබස වැඩිය භාවිත කරන්නේ නැතිව තමන්ට ඕන වැඩේ අලින්ගෙන් කර ගන්නවා.ඇමරිකාව, එංගලන්තය, චීනය, ජපානය වගේ රටවලත් අලින්ට කතා කරන්නේ ඒ ඒ අයගේ භාෂාවලින්. ඒ නිසා මම හිතන්නේ අලි ප්‍රතිචාර දක්වන්නේ විශේෂ භාෂාවකට නෙවෙයි. ඕනම බසකින් කරන අණට අනුව ඒ ශබ්දයට හෝ හෙණ්ඩුවට අලියා හුරුවනවා. අලි මන්තර ගැනත් මම හිතන්නේ එහෙමයි. සමහර අය මම මේ කියන දේට උරණ වෙන්නත් පුළුවන්. ඒත් ඕං ශ්‍රීං නමෝ කියලා පටන් ගත්තට පස්සේ කියන වචන ටික අලින්ට කොහොම ද මන්දන්නේ නෑ. අපට නම් තේරෙන්නේ නෑ. ඒ තියා කියන කෙනාවත් ඒවා මොනවද කියන්න දන්නේ නෑ.”එහෙත් වෛද්‍ය අතපත්තු ද මන්තරයක් කර ජීවිත ගණනාවක් බේරා ගත් අවස්ථාවක් තිබේ.“කතරගම ඇසළ පෙරහර කාලෙක පෙරහරේ අලි ඇතුන් හදිසියේ කුලප්පු වුණොත් නිර්වින්දනය කරන්න මට රාජකාරී පැවරී තිබුණා. පෙරහර ආවරණය කළ රූපවාහිනී නාලිකාවක මාධ්‍යවේදීන් පිරිසක් පහුවෙනිදා මම යන්න යොදාගෙන හිටි යාල ගමනට එන්න ඇහුවා. වෙන වාහනයක් නොතිබුණු නිසා මගේ කැබ්රථයේ එන්න සූදානම් වුණු ඔවුන් කීවා පිටුපස විවෘත කොටසේ කොහොම හරි සියලු දෙනාම එන්නම් කියලා. අව්ව දූවිල්ල විඳින්න ලෑස්ති නම් එන්න කියලා මම කීවා. හැබැයි සතුන් දැක්කම කෑ ගහන්න එපා කියා උපදෙස් මුලින්ම දීලයි එක්කන් ගියේ. ඒත් පෙරහරෙ දි අලි ළඟම සිටි නිසා මමත් හොඳ මන්තර කාරයෙක් විය යුතුයි හිතලද කොහෙ ද මේ අය වල් අලි දැක්කමත් කෑ ගහන්න ගත්තා. අලි රංචු ඒ හඬට ලොකු ප්‍රතිචාර දැක්වුවේ නෑ. ඒ අතර අපට පිටුපාලා ඉන්න තනි අලියෙක් දැක්කා. මගේ උපදෙස නොතකාම මේ අය ඒ සතාව පටිගත කරන්නයි ශබ්ද කරන්නයි ගත්තා.එක පාරටම හැරිල බැලුව අලියා හො‍ඬේ කරකවලා පිඹලා කන් විහිදුවලා වාහනේ පැත්තට එන්න ගත්තා. දැන් වීරයෝ ටික කැබ් එකේ මෙහා කොනේ ගුලි වෙලා. අනේ ඩොක්ටර් මොනවා හරි කරන්න කියනවා. ම‍ගේ අතේ මුකුත්ම නෑ. හැබැයි මම බය වුණේ නෑ. වාහනෙන් බහින්නැතිව ජනේලෙන් මුළු කඳම එළියට දාලා අත උස්සලා යමක් කියලා කෑ ගැහුවා විතරයි අලියා ආපු ඉරියව්වෙන්ම නතර වුණා. කට්ටියට හුස්ම වැටෙන්න ගත්තේ ඊට පස්සෙයි. අපි ඉක්මනටම එතැනින් ගියා. පස්සේ ඒ අය මට පෙරැත්ත කරන්න ගත්තා ඒ මන්තරේ එක්කෙනෙක්ට හරි කියලා දෙන්න කියලා. මම කීවා බල බිඳෙනවා කියලා. ඒත් යාල තොටුපලේ නාන අතර එක්කෙනෙක් මට බල කළාම මම කනට ළං කරලා හොඳ සුද්ද සිංහල වචනයක් කියලා දුන්නා. ඒක විහිළුවක් බව දැන ගත්ත ඔවුන්ට මම පසුව කීවා මම දන්න මන්තරයක් නෑ, මම කීවේ ‘ඔහෙ හිටු ගෙරි අලියා’ කියලා විතරයි කියලා. පස්සේ ඔවුන් විහිළු කරන්න ගත්තා අලියට හරකා කීවාම ලැජ්ජා හිතිලා නවතින්න ඇති කියලා. ‍එය එසේ නම් අලියා බය වුණේ ඇයි? එයටද වෛද්‍ය අතපත්තු සතුව පිළිතුරක් ඇත.“බුරාගෙන එන බල්ලෙකුට වුණත් බය වුණොත් තමයි එළවන්නේ. අලියත් එහෙමයි. ඊට හේතුව බය වුණාම අපේ ඇඟේ නිපදවන ඇඩ්රිනලින් රුධිර සංසරණ පද්ධතිය ඔස්සේ ගමන් කර නිකුත් කරන ෆෙරමෝනයේ ඉවෙන් අපි බය වුණු වග ඒ සතුන් දැන ගැනීම. අපි බය නැත්නම් ‍ෆෙරමෝනය පිට වන්නේ නෑ. ඉව නෑ. ඒ නිසා සතා අපට බය වෙනවා. හැබැයි එහෙම කියලා වල් අලි ඉස්සරහට නිර්භීතව යන්න හොඳ නෑ. මගේ මේ මන්තරේ වරදින වෙලාවකුත් තිබෙන්න පුළුවන්. අනෙක අලි මන්තර විශ්වාස කරන අය ඒ විශ්වාසය මේ නිසා අතහරින්නත් එපා. මොකද එහෙම මන්තරයක් දන්නවා කියන සිතිවිල්ල නිසා තමන්ට ආත්ම ශක්තියක් එනවා. ඒ නිසා බය නැති වෙනවා. ෆෙරමෝන පිට නොවෙන්න ඒකම හේතුවක්.”විදාවෙන් හෝ මිථ්‍යාවෙන් ඇතිවන්නේ එකම ඵලය නම් කුමක් නිවැරැදි වුවද කම් නැත. එහෙත් ආත්මශක්තිය පිළිබඳ අධි තක්සේරුවෙන් වල් අලින් ඇසුරින් ඒවා පිරික්සීමට යාම නුවණට හුරුවන්නේද නැත.අරුණි මුතුමලීarunni@silumina.lkකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=aj1407131</link>
    <topic>ශ්‍රී ලාංකික කෝපි රසවතුන්ට නෙස්කැෆේ ඇලෙග්‍රියා</topic>
    <author/>
    <content>ශ්‍රී ලාංකික කෝපි රසවතුන්ට නෙස්කැෆේ ඇලෙග්‍රියා‘නෙස්කැෆේ ඇලෙග්‍රියා’ හඳුන්වා දෙමින් මෙරට හෝටල් සහ අවන්හල්වලට සුවිශේෂ වූ ආහාරපාන ක්ෂේත්‍රයේ ප්‍රමුඛයෙකු වන නෙස්ලේ ප්‍රොෆෙෂනල් සමාගම තම ගමන් මගෙහි වැදගත් ඉදිරි පියවරක් තබා තිබේ.‘නෙස්කැෆේ ඇලෙග්‍රියා’ යනු ලෝකයේ ප්‍රමුඛතම කෝපි වෙළෙඳනාමය වන නෙස්කැෆේ සතු සියලුම ගුණාංග කැටි කර ගත් නව්‍යකරණයෙන් යුතු සැණෙකින් සුපිරි තලයේ කෝපි පානයන් සාදාගත හැකි යන්ත්‍රීය විසඳුමකි.මේ නවතම හඳුන්වා දීම සම්බන්ධයෙන් අදහස් දැක්වූ නෙස්ලේ ප්‍රොෆෙෂනල් සමාගමේ සහකාර උප සභාපති ජගත් වෙදගේ මහතා “සාමාන්‍ය කෝපි ආශ්‍රිත පානයන් නිපදවන යන්ත්‍රයක ඇති ගුණාංග සියල්ල ‘නෙස්කැෆේ ඇලෙග්‍රියා’ හිත් අඩංගුයි. එසේම සාමාන්‍ය කෝපි ආශ්‍රිත පානයන් ‍සකස් කිරීමේ යන්ත්‍රයකින් අසමසම ලෙස වෙනස් වන සුවිශේෂීතාවයන් කිහිපයක් මෙම යන්ත්‍රය සතුයි. සරල ක්‍රියාකාරිත්වය සහ ඉතාමත් වේගවත්ව කෝපි ආශ්‍රිත පානයන් සකස් කිරීමේ හැකියාව ‘නෙස්කැෆේ ඇලෙග්‍රියා’ යන්ත්‍රයට තිබෙනවා.cappuccino කෝප්පයක් විනාඩියකින් ලබා දීමට මීට හැකියාව තිබෙනවා. ‘Cafe style coffee made magically simple’ යනුවෙන් අපි ඔබට මේ සමඟ පොරොන්දුවක් ලබා දෙනවා.‘නෙස්කැෆේ ඇලෙග්‍රියා’ මෙරට රසවත් බීම වර්ග වෙළෙඳපොළෙහි විප්ලවීය වෙනසක් කරන බව අපට විශ්වාසයි.” යනුවෙන් පවසා සිටියේය.මාස 15 ක් කල් තබා ගත හැකි පරිදි නිර්මාණය කර ඇති ‘නෙස්කැෆේ ඇලෙග්‍රියා’ කෝපි බඳුන සහිත යන්ත්‍රය භාවිතය ඉතාම පහසු වන අතර රසයෙන් ගුණයෙන් අනූන කෝපි කෝප්පයක් ඔබට ලබා ගත හැකිය.සුපිරි ජපන් තාක්ෂණයෙන් නිර්මාණය කර තිබෙන මෙම යන්ත්‍රය මඟින් සැබෑ කෝපි සුවඳින් සහ රසයෙන් යුත් ක්ෂණික කෝපි පානයක් සාදා ගැනීමේ අවස්ථාව ඔබට ලබා දී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=aj1407132</link>
    <topic>වාහන අවුල්වලින් ජනතාව බේරා ගැනීමට මාලඹේ පුංචි කාර් නිවසෙන් වැඩපිළිවෙළක්</topic>
    <author/>
    <content>වාහන අවුල්වලින් ජනතාව බේරා ගැනීමට මාලඹේ පුංචි කාර් නිවසෙන් වැඩපිළිවෙළක්වාහනයක් මිල දී ගැනීම් අද බෙහෙවින් සංකීර්ණ මෙන් ම අවදානම්කාරී දෙයක් බවට පත්ව ඇත. දිනපතා අසන්නට ලැබෙන රටපුරා සිදුවන වාහන අවුල් මේ තත්ත්වයට හේතුවයි. වාහනයක් මිල දී ගන්නට යන කෙනෙක් විටෙක විවිධ ජාවාරම්කරුවන්ට හසුවී මුදල් ද නැති කරගෙන නීතිමය ගැටලුවලට ද මුහුණපායි. තවත් විටෙක ගත් වාහනය දෝෂ බහුල එකක් වී ඉන් පීඩා විඳියි. මෙම අවදානම්කාරී තත්ත්වයෙන් මිදී වාහනයක් නිවැරැදි ලෙස මිල දී ගැනීමට මාලඹේ පුංචි කාර් නිවස නව වැඩපිළිවෙළක් දැන් දියත් කර තිබේ.නව වැඩපිළිවෙළ අනුව තම සමාගමෙන් මිල දී ගන්නා සියලුම වාහන ගැනුම්කරු ඉදිරියේදී ම ස්කෑන් පරීක්ෂාවකට ලක් කරයි. අද යුගයේ නවීනතම ස්කෑන් තාක්ෂණය උපයෝගි කරගනිමින් කරනු ලබන මෙම ස්කෑන් පරීක්ෂාවේ දී වාහනයේ සැබෑ තත්ත්වය හා දෝෂ ඇත්නම් ඒ සියල්ල ගැනුම්කරුට දැකගත හැකි ය. වාහනයේ එන්ජිම, ගියර් බොක්ස්, විදුලි පද්ධතිය, එයාර් බෑග්, බ්රේක් සිස්ටම්, ධාවන මීටරය ඇතුළු වාහනයේ විද්‍යුත් සම්බන්ධතා සියල්ල එහිදී සියුම් ලෙස පරීක්ෂාවට ලක් වේ.මෙමගින් වඩාත් නිවැරැදි සහ හොඳ වාහනයක් තෝරාගැනීමට පුංචි කාර් නිවසේ දී ගැනුම්කරුට හැකියාව ලැබේ. මෙම දෝෂ ස්කෑන් පරීක්ෂාවකින්ම මිස හෙළිදරව් කරගත නොහැකිය. එම දෝෂ සහිතව වාහනයක් මිලදී ගතහොත් සිදුවන්නේ අනපේක්ෂිත ලෙස වියදම් දැරීමටත්, කරදර විඳීමටත් ය. පුංචි කාර් නිවස තම පාරිභෝගිකයන් වෙනුවෙන් මෙම ස්කෑන් පරීක්ෂාව සිදුකර දෙන්නේ කිසිදු අයකිරීමකින් තොරවයි.වාහන මිල දී ගන්නත් දෙවනුව මුහුණදෙන ගැටලුව වන්නේ ලියකියවිලිවල අවුල් සහගත තත්ත්වයයි. විටෙක ලියකියවිලි සම්පූර්ණ නැත. විටෙක අසාදු ලේඛනගත වාහනයකි. නැතිනම් විරෝධතා ගොනුකළ වාහනයකි. නැතිනම් ලියාපදිංචි සහතිකය ව්‍යාජ එකකි. චැසි අංක, එන්ජින් අංක ව්‍යාජ වූවකි. පැවරුම් ලේඛන නොගැළපේ. මෙසේ වූ විට වාහන ගැනුම්කරුවෙකු මුහුණ දෙන හිරිහැරය සුළුපටු නැත. මෙම තත්ත්වයෙන් වාහන ගැනුම්කරුවන් මුදා ගැනීමට ද මාලඹේ පුංචි කාර් නිවස නව වැඩපිළිවෙළක් අරඹා තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=aj1407133</link>
    <topic>Mercedes Trophy අතිසාර්ථකව නිමාව දකී</topic>
    <author/>
    <content>Mercedes Trophy අතිසාර්ථකව නිමාව දකීගහනාත් පණ්ඩිතගේ ක්‍රිස්ටෝපර් ඩයස්, මංගල නියරපොළ, එස්. ජගදීස්වරන්, ලෝහිත සමරවික්‍රම, අනිල් අමරසූරිය, රංජිත් පණ්ඩිතගේ, කේසර් ප්‍රනාන්දු, මේජර් ජෙනරාල් ශ්‍රීනාත් රාජපක්ෂ, නිමල් පෙරේරා, සුනීතා සෙල්වරත්නම්, ශ්‍යාමා පෙරේරා, වරින්ද මදනායක සහ කම්ලේෂ් ජෝන්පිල්ලේ මහත්ම මහත්මීහු.ශ්‍රී ලංකාවේ ඉහළ පෙළේ ගොල්ෆ් ක්‍රීඩකයින්, මර්සිඩිස් බෙන්ස් මෝටර් රථ විශාල ප්‍රමාණයක් සහ ඩීමෝ එක්ව නුවරඑළිය වර්ණවත් කරනු ලැබුවේ Mercedes Trophy Sri Lanka Country Finals 2014 ගෝල්ෆ් තරගාවලියත් සමඟිනි. ඩීසල් සහ මෝටර් ඉංජිනේරු පොදු සමාගම සාර්ථක 24 වන වරටද මෙය සංවිධානය කර තිබිණි.මෙම තරගාවලිය සඳහා ක්‍රීඩකයින් 73 ක් සහභාගි වූ අතර ඔවුහු handicap කණ්ඩායම් හතරක් යටතේ ක්‍රීඩා කළහ. මෙහිදී ඒ කණ්ඩායමෙහි ජයග්‍රහණය මේජර් ජෙනරාල් ශ්‍රීනාත් රාජපක්ෂ වෙතටත්, දෙවන ස්ථානය අමල් කබ්රාල් මහතා වෙතටත්, තෙවන ස්ථානය කමලේෂ් ජෝන්පිල්ලේ මහතා වෙතටත් හිමි විය. බී කණ්ඩායමෙහි ජයග්‍රහණය කේසර් ප්‍රනාන්දු මහතා වෙතටත්, දෙවන ස්ථානය නිමල් පෙරේරා මහතා වෙතටත්, තෙවන ස්ථානය වරින්ද මදනායක මහතා වෙතටත් හිමි විය. C කණ්ඩායමෙහි ජයග්‍රහණය ජගදීස්වරන් මහතා ලබා ගනිද්දී, එහි දෙවන සහ තෙවන ස්ථානයන් පිළිවෙළින් අනිල් අමරසූරිය මහතා සහ ආචාර්ය/ වෛද්‍ය ලෝහිත සමරවික්‍රම මහතා විසින් දිනා ගන්නා ලදී. කාන්තා අංශයේ ජයග්‍රහණය සෙල්වරත්නම් මහත්මියට සහ දෙවන ස්ථානය ශ්‍යාමා පෙරේරා මහත්මියට හිමි විය.“මේ තරගාවලිය ඉතා සාර්ථක එකක්“ යනුවෙන් රංජිත් පණ්ඩිතගේ මහතා පැවසීය. ‘නුවරඑළිය ගොල්ෆ් සමාජයේ දී සිය ගොල්ෆ් දක්ෂතාවයන් ඉතාමත් උද්‍යෝගයෙන් යුතුව අත්හදා බැලූ අපේ පාරිභෝගිකයින්ට ඉන්පසුව ග්‍රෑන්ඩ් හෝටලයේදී සුව පහසු විවේකයක් ගත කරන්නට හැකියාව ලැබුණා. අපට අවශ්‍ය වුණේ ගොල්‍ෆ් ක්‍රීඩකයින් වෙනුවෙන් අගනා තරගාවලියක් සංවිධානය කිරීමටයි. මෙයට සහභාගි වූ අපේ සාමාජිකයින් හා කතා බහ කිරීමේදී අප තේරුම් ගත්තේ මෙය අප පැවැත්වූ තරගාවලීන් අතරින් ඉතාමත් සාර්ථක එකක් බවයි. එසේ ම මෙහි සංවිධාන කටයුතු ගැනත් මම ඉතාමත් සතුටට පත් වෙනවා. මෙය ඇත්තෙන් ම තරු පන්තියේ වැඩක්” යනුවෙන් ඔහු වැඩිදුරටත් පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=aj1407134</link>
    <topic>නව සිංහාධිපති දිවුරුම් දෙයි</topic>
    <author/>
    <content>නව සිංහාධිපති දිවුරුම් දෙයි306 ඒ 2 ජාත්‍යන්තර දිස්ත්‍රික් සිංහ සමාජයේ නව සිංහාධිපතිවරයා ලෙස සිංහ අර්ජුන් අබේසිංහ මහතා කැනඩාවේ ටොරොන්ටෝ නුවර පැවැති 97වැනි ජාත්‍යන්තර සිංහ සමාජ සම්මේලනයේ දී දිවුරුම් දුන්නේය.අබේසිංහ මහා ලංකාවේ අවුරුදු 31කට පසුව පත් වු ලාබාලම සිංහාධිපතිවරයා වීම වි‍ශේෂත්වයකි. ළමා පරපුරට hand for children's යටතේ මෙහෙවරක් කිරීමට බලාපොරොත්තු වන ඒ මහතා සිංහ සේවාව මගින් දිවයිනේ ඩෙංගු මර්දන ව්‍යාපාරයට දායක වීමට ද සැලසුම් කර තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=aj1407135</link>
    <topic>සෙලින්කෝ ලයිෆ් බණ්ඩාරවෙල සිවු මහල් කාර්යාලයේ වැඩ ඇරැඹේ</topic>
    <author/>
    <content>සෙලින්කෝ ලයිෆ් බණ්ඩාරවෙල සිවු මහල් කාර්යාලයේ වැඩ ඇරැඹේබදුල්ල දිස්ත්‍රික්කය තුළ සෙලින්කෝ ලයිෆ් රක්ෂණ සමාගමේ මෙහෙයුම් තවදුරටත් ව්‍යාප්ත කිරීමේ අරමුණෙන් සිය නවතම සිවු මහල් කාර්යාලය බණ්ඩාරවෙල නගරයේ සමාගමට අයත් ඉඩමක ඉදිකිරීමේ කටයුතු ආරම්භ කර ඇත.මෙම නව කාර්යාලය ඉදිකෙරෙන්නේ අංක 327, බදුල්ල පාර, බණ්ඩාරවෙල ලිපිනයේ පිහිටි පර්චස් 17ක ඉඩමකයි. සමාගම පවසන්නේ මෙම ගොඩනැඟිල්ලට 100කට අධික අලෙවි සහ අලෙවි අංශයට අයත් නොවන කාර්ය මණ්ඩලය සමඟ උප කාර්යාල පහක් රැගෙන එන බවත් මෙහි ගනුදෙනුකරුවන්ගේ වාහන ගාල් කිරීම සඳහා වැඩි ඉඩ කඩක් වෙන්කරන බවයි.මුල්ගල් තැබීම සිදු කළේ සෙලින්කෝ ලයිෆ් අධ්‍යක්ෂ / නියෝජ්‍ය ප්‍රධාන විධායක නිලධාරි, තුෂාර රණසිංහ මහතා විසිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=aj1407136</link>
    <topic>රිජ්වේ රෝහලට පරිත්‍යාග</topic>
    <author/>
    <content>රිජ්වේ රෝහලට පරිත්‍යාගරිජ්වේ ආර්යා ළමා රෝහලේ රෝගී සත්කාර සේවාව වැඩි දියුණු කිරීම සඳහා ඩුබායි හි Emirates Airlanka Foundation මඟින් ඇමෙරිකානු ඩොලර් 56775 ක් වටිනා ගිලන් රථයක්, සහ Ventilator යන්ත්‍රයක්, රිජ්වේ ආර්යා ළමා රෝහලට පරිත්‍යාග කරන ලදී. රෝහල් අධ්‍යක්ෂ වෛද්‍ය ඒ.එල්.ඒ. ලින්ටන් පද්මසිරි, වෛද්‍ය දැඩි සත්කාර ඒකකයේ විශේෂඥ වෛද්‍ය ශ්‍රී ලාල් ද සිල්වා සහ Emirates Airlanka Foundation හි ජ්‍යෙෂ්ඨ උප සභාපති ටෙරී ඩේලි එම සමාගමේ එන්. ප්‍රනාන්දු මහත්ම මහත්මිහු එම අවස්ථාවට එක් වූහ. එදින ම අක්ෂි රෝග ඒකකය සඳහා ලක්ෂ 3 ක් වටිනා baby warmer යන්ත්‍රයක් ද Pronto Lanka ආයතනයෙන් පරිත්‍යාග කරන ලදී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=aj1407137</link>
    <topic>සුපුරුදු තේ කෝප්පයට නැවුම් ඉඟුරු රසයක්</topic>
    <author/>
    <content>සුපුරුදු තේ කෝප්පයට නැවුම් ඉඟුරු රසයක්මැලිබන් බිස්කට් වෙතින් වෙනස් ම මුහුණුවරකින් මැලිබන් ඉඟුරු බිස්කට් හඳුන්වා දී ඇත. ඒ අනුව මැලිබන් ඉඟුරු බිස්කට් ද සමඟින් ඔබේ තේ කෝප්පයට වැඩි රසයක් එක් කරගැනීමට ඔබට දැන් හැකියාව ඇත. ඉඟුරු යෙදූ තේ කෝප්පයකින් ඔබට ගෙන එන්නේ ප්‍රබෝධවත් හැඟීමකි. එම සරල අදහසම වඩාත් ඵලදායි හා රසවත් අන්දමින් භාවිත කර සකස් කර ඇති මෙම ඉඟුරු බිස්කට් බාල මහලු කාටත් තේ වේලාවට ඉහළ රසවත් බවක් ලබා දෙන්නට සමත් වනු ඇත.“අපි මේ නිෂ්පාදනය ගැන බොහෝ පර්යේෂණයන් සිදු කර තිබෙනවා. ඒවායින් අප තේරුම් ගත් යමක් වන්නේ පාරිභෝගිකයින් වඩාත් රසවත් බිස්කට් බලාපොරොත්තු වන බව. එසේ ම ඔවුන් තේ සමඟින් ආහාරයට ගත හැකි බිස්කට් වලට වැඩි කැමැත්තක් දක්වනවා. එසේ අපි ලබාගත් ‍පාරිභෝගික අදහස් නිෂ්පාදනය වැඩි දියුණු කිරීමට යොදා ගත්තා” යනුවෙන් මැලිබන් බිස්කට් නිෂ්පාදන සමාගමේ නාම කළමනාකාර දුවින්ද්‍ර කොරේයා මහතා පැවසීය.මැලිබන් බිස්කට් නිෂ්පාදන සමාගමේ ප්‍රධාන විධායක නිලධාරි (විකිණුම් සහ අලෙවි) රවී ජයවර්ධන මහතා පවසා සිටි‍ෙය්, “අද සමාජයේ පරිභෝගිකයින් ඉතාමත් ඉහළ දැනුමකින් යුක්ත වන අතර ඔවුන්ට වෙළෙඳපොළේ විවිධාකාර නිෂ්පාදනයන් අත්විඳීමට වැඩි අවස්ථාවක් තිබෙනවා. අඩු මිලකට හොඳ තත්ත්වයේ නිෂ්පාදිතයන් ඔවුන් බලාපොරොත්තු වන්නේ ඒ නිසයි. මැලිබන් හි අප සෑමවිටම ඉහළ තත්ත්වයෙන් යුත් රසවත් බිස්කට් සාධාරණ මිලට ලබාදීමට උත්සාහ ගන්නවා” යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=aj1407138</link>
    <topic>පිලිප්ස් උසස් තත්ත්වයේ ශ්‍රව්‍ය අත්දැකීමක්</topic>
    <author/>
    <content>පිලිප්ස් උසස් තත්ත්වයේ ශ්‍රව්‍ය අත්දැකීමක්පිලිප්ස් සන්නාමය රැගත් වින්දනාත්මක ශ්‍රවණ උපකරණ සැපයීමේ පුරෝගාමී සමාගමක් වන WOOX Innovations ප්‍රථම වරට නව්‍ය වූ ශ්‍රව්‍ය උපකරණ පෙළක් පසුගියදා ශ්‍රී ලාංකීය වෙළෙඳපොළට හඳුන්වා දුන්නේය.කොළඹ පැවැති එම නිෂ්පාදන හඳුන්වා දීමේ උත්සවයේදී පිලිප්ස් සන්නාමය යටතේ පිලිප්ස් Soundbars පූර්ණ නිෂ්පාදන පෙළ යටතේ එන පිලිප්ස් Fidelio HTL9100 නිෂ්පාදනයත්, හෙඩ් ෆෝන් එකතුවුත්, බ්ලූ රේ හෝම් තියටර් 5000 සහ 3000 මාදිලි පෙළත්, නිට්රෝ ස්පීකර් එකතුවත් මෙහිදී එළිදැක්විණි. උපරීම රස වින්දනයක් සඳහා මෙම නව තාක්ෂණික නිපැයුම් පෙළ ඉවහල් වනවා සේම කාලයත් සමඟ වෙනස් වන තාක්ෂණික පෙළහරේ කොටස්කරුවන් බවට පත්වීමට ද ලාංකික පාරිභෝගිකයන්ට මේ සමඟ හැකියාව ලැබෙයි.සංගීතයට ඉහළ රුචිකත්වයක් දක්වන සහ වර්තමානයේ විලාසිතාවට නිවැරැදි ලෙස ගැළපෙන හෙඩ්ෆෝන් මාදිලි රැසක් ද මෙහිදී හඳුන්වා දෙන ලදී. ක්‍රීඩාශීලී බව අගයන්නන් සඳහා විශේෂයෙන් නිර්මාණය කර ඇති ‘පිලිප්ස් ActionFit’ ෆෝන් මාදිලිය දහදියට ඔරොත්තු දෙන සොදා පිරිසිදු කළ හැකි උපාංගයක් මෙන්ම වර්ණ රැසකින් ලබා ගත හැකි වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=aj1407139</link>
    <topic>තිරසාරත්වය වෙනුවෙන් හේමාස් ‘අබිමාන’ එළිදකී</topic>
    <author/>
    <content>තිරසාරත්වය වෙනුවෙන් හේමාස් ‘අබිමාන’ එළිදකීහේමාස් හෝල්ඩිංග්ස් සිය සමාගම පුරාවට තිරසාර දිවි පැවැත්මක් තහවුරු කිරීම වෙනුවෙන් පසුගිය සිකුරාදා ‘අබිමාන’ එළිදක්වන ලදී. හේමාස් විසින් දියත් කරනු ලබන සෑම ආයතනික ව්‍යාපෘතියකදීම සිය කාර්ය මණ්ඩල සාමාජිකයන්හට ඔවුන් විසින් නිරත කර්තව්‍ය පිළිබඳ නිසඟ අබිමානවත් හැඟීමක් ගෙන දීම මෙම මුල පිරීමේ අරමුණයි.මෙහිදී ‘අබිමානය’ යනුවෙන් අර්ථ දක්වන්නේ තමා තුළ ඇති උදාර සිතුවිලි ක්‍රියාවට නැඟීමේදී අන්‍යයන් තුළ තමා කෙරෙහි ඇතිවන පැහැදීම ගැන තම සිත තුළ ඇතිවන උදාර සිතුවිල්ලයි.මෙකී මුල පිරීමට අදාළ සන්නස් පත්‍රය හේමාස් හෝල්ඩිංග්ස් හි සමූහ ආයතනික සමාජ සත්කාරක ව්‍යාපෘති හා ආයතනික සන්නිවේදන ප්‍රධානී ශිරෝමි මාස්කෝරාල මහත්මිය අතින් හේමාස් හෝල්ඩිංග්ස් හි ප්‍රධාන විධායක නිලධාරි ස්ටීවන් එන්ඩර්බි මහතා වෙත පසුගියදා පිළිගන්වන ලදී.එහිදී අදහස් දැක්වූ ස්ටීවන් එන්ඩර්බි මහතා මෙසේ සිය අදහස් දැක්වීය. “ශ්‍රී ලංකාවේ ඉහළ පිළිගැනීමක් ඇති සමාගමක් ලෙසින් ආරම්භයේ පටන් අද වන විට වසර 65ක් පුරාවට අප විසින් ලබා ඇති ජයග්‍රහණයන්, අපගේ අගනාකම් තුළට එක්කරලීමට අප කටයුතු කර තිබෙනවා. අප සමාගමේ නිර්මාතෘවරුන්ගේ දැක්ම අනුව මෙම දීර්ඝ ගමන් ම‍ඟේදී ආයතනික ප්‍රතිපත්ති ප්‍රධාන භූමිකාවක් නිරූපණය කරනු ලබනවා. වගකිව යුතු තිරසාර සමාජයක් තුළ දිවිගෙවීමේ දී එක්ව වැඩකිරීමේ හා ජීවත්වීමේ අත්දැකීම වැඩිදියුණු කරලීමේ ප්‍රධානතම මූලිකාංගය ලෙසින් ‘අබිමාන’ හැඳින්විය හැකියි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=aj14071310</link>
    <topic>ලස්සන ෆ්ලෝරා සංවත්සරයට නොමිලේ තෑගි වවුචර්</topic>
    <author/>
    <content>ලස්සන ෆ්ලෝරා සංවත්සරයට නොමිලේ තෑගි වවුචර්ශ්‍රී ලංකාවේ ප්‍රමුඛතම මල් සැපයුම් සමාගමක් වන ‘ලස්සන ෆ්ලෝරා’ සිය 16 වැනි සංවත්සරය සුවිශේෂී අයුරින් සැමරීමට යයි. ඒ අනුව දශක එකහමාරක් තිස්සේ මෙරට ජනතාවගේ ජීවිතවලට සතුට ‍ගෙන ආ අයුරින්ම, වටිනා තෑගි වවුචර 16,000ක් නොමිලේ බෙදාදීමට සමාගම කටයුතු සැලසුම් කර ඇත. මෙම තෑගි වවුචරවල වටිනාකම රු.මිලියන 16කට අධිකය.ලස්සන ෆ්ලෝරා ෆේස්බුක් පිටුව හරහා තම පුවත් හසුන ලබාගැනීමට දායකත්වය ලබාගන්නා පාරිභෝගිකයන් සියලුම දෙනාට මෙම තෑගි වවුචර හිමිකරගත හැකි බව සමාගම පවසයි. අන්තර්ජාලය හරහා මල් වර්ග හා තෑගි භාණ්ඩ ඇතුළු ලස්සන ෆ්ලෝරා නිෂ්පාදන මිලදීගැනීමේ දී මෙම තෑගි වවුචර භාවිතා කළ හැකිය. අන්තර්ජාලය හරහා මිලදීගත හැකි නිෂ්පාදන අතරට මල් සැකසුම්, මල් පෝච්චිවල පැළකරන ලද පැළ වර්ග, කේක්, චොක්ලට්, සෙල්ලම් බඩු ආදිය ඇතුළත් වේ. ඊට අමතරව මල් වර්ග සහ තෑගි භාණ්ඩ සඳහා මෙරට පුළුල්ම නොමිලේ බෙදාහැරීමේ සේවාව ලබාදෙන ලස්සන ෆ්ලෝරා දැනට කොළඹ, මීගමුව, මහනුවර සහ තදාසන්න ප්‍රදේශවලට නොමිලේ බෙදාහැරීම් කටයුතු සිදුකරයි.ලස්සන ෆ්ලෝරා පුවත් හසුන ලබාගැනීමට දායක වන්නන්ට, නොමිලේ ලැබෙන තෑගි වවුචරවලට අමතරව විවාහ මංගලෝත්සව මල් සැකසුම් ආදිය සඳහා හිමිවන සුවිශේෂී මිල අඩුකිරීම් ඇතුළු වාසි පිළිබඳව අලුත්ම තොතුරු දැනගැනීමේ අවස්ථාව හිමිවේ. එමෙන්ම දිවයින පුරා විසිරුණු ලස්සන ෆ්ලෝරා ශාඛා වෙතින් ලැබෙන තෑගි භාණ්ඩ නිවසටම ගෙනැවිත් භාරදීමේ පුළුල් සේවාව හා ඒ සම්බන්ධ විශේෂ දීමනා පිළිබඳව ද ඔවුන් දැනුවත් කෙරෙනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=aj14071311</link>
    <topic>‘කැලණි සවිය’ යාපනය සරසවියටත්</topic>
    <author/>
    <content>‘කැලණි සවිය’ යාපනය සරසවියටත්කැලණි කේබල්ස් සමාගමේ විශිෂ්ටතම ආයතනික සමාජ සත්කාරක වැඩසටහනක් වන ‘කැලණි ‍සවිය’ තවදුරටත් පුළුල් කරමින් යාපනය විශ්වවිද්‍යාලය සමඟ අවබෝධාත්මක ගිවිසුමක් පසුගියදා අස්සන් කෙරුණි.ශ්‍රී ලංකාවේ ව්‍යාපාරික සමාගමක් විසින් දියත් කළ විශිෂ්ටතම ආයතනික සමාජ සත්කාරක වැඩසටහනක් සේ සැලකෙන ‘කැලණි සවිය’ පේරාදෙණිය විශ්වවිද්‍යාලයේ මහාචාර්ය ‍ජේ.බී.ඒකනායක මහතාගේ සංකල්පයක් මත වසර 2007 දී පේරාදෙණිය සරසවියේ උප කුලපති මහාචාර්ය එස්.බී.එස්.අබේකෝන් මහතා හා කැලණි කේබල්ස් සමාගමේ හිටපු කළමනාකාර අධ්‍යක්ෂ, හේමන්ත පෙරේරා මහතා විසින් අවබෝධාත්මක ගිවිසුම් අස්සන් තැබීමෙන් අරඹන ලද්දකි. නමුත් නියමයන් හා ‍කොන්දේසිවලට අනුව එම ගිවිසුම වසර 2012 දී අවසන් වීමට නියමිත වූ අතර කැලණි කේබල්ස් සමාගමේ ප්‍රධාන විධායක නිලධාරි, මහින්ද සරණාල මහතා විශ්වවිද්‍යාල අධිකාරීත්වය සමඟ සාකච්ඡා කිරීමෙන් පසු තවත් වසර 5කට එනම් වසර 2017 දක්වා දිගු කෙරිණි.‘කැලණි සවිය’ වැඩසටහනේ යාපන අර්ධද්වීප ව්‍යාප්තියේ අවබෝධාත්මක ගිවිසුම් අස්සන් කිරීමෙන් පසු කැලණි කේබල්ස් සමාගමේ ප්‍රධාන විධායක නිලධාරි, මහින්ද සරණාල මහතා හා යාපනය විශ්වවිද්‍යාලයේ උපකුලපති ජ්‍යෙෂ්ඨ මහාචාර්ය වසන්ති අර්සරත්නම් මහත්මිය අතර ගිවිසුම් හුවමාරු කරගත් අවස්ථාව. කැලණි කේබල්ස් සමාගමේ සාමාන්‍යාධිකාරි (අලෙවි) අනිල් මුණසිංහ ප්‍රධාන මූල්‍ය විධායිකා හේමමාලා කරුණාසේකර හා යාපන සරසවියේ ඉංජිනේරු පීඨයේ පීඨාධිපති, ආචාර්ය ඒ.අත්පුතුරාජා මහත්ම මහත්මීහු ද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=aj14071312</link>
    <topic>මරීනා සත්කාරය ශ්‍රී සම්බෝධි ශීල ව්‍යාපාරය සමඟ අත්වැල් බැඳගනී</topic>
    <author/>
    <content>මරීනා සත්කාරය ශ්‍රී සම්බෝධි ශීල ව්‍යාපාරය සමඟ අත්වැල් බැඳගනීචෙරිබියම් ලංකා ආයතනයේ ‘මරීනා සත්කාරය’, පසුගිය වෙසක් සහ පොසොන් පෝය දිනවල කොළඹ ශ්‍රී සම්බෝධි විහාරයේ පැවැති ශීල ව්‍යාපාර සමඟ අත්වැල් බැඳ ගත්තේය.මෙදින සිල් සමාදන් වූ දහස් ගණන් බැතිමතුන් වෙනුවෙන් උදෑසන ආහාරය පිළියෙල වූයේ චෙරිබියම් ලංකා ආයතනයේ අනුග්‍රහයෙනි.එහි කළමනාකාර අධ්‍යක්ෂ මංජුල නාරායන මහතාගේ ප්‍රධානත්වයෙන් එම කටයුතු සංවිධානය කෙරිණි.එම ආයතනයේ අලෙවි සහ සන්නාම ප්‍රධානී ඩෙන්සිල් පෙරේරා මහතා ඇතුළු සීයක් පමණ වන මරීනා අලෙවි කණ්ඩායම විසින් පසුගිය වෙසක් සහ පොසොන් පෝය දිනවල ශ්‍රී සම්බෝධි විහාරයේ ශීල සමාදන් වූ එම බැතිමතුන් හට උදෑසන දානය භක්තිමත්ව පිළිගන්වන ලදී.කොළඹ ශ්‍රී සම්බෝධි විහාරයේ සිල් සමාදන් වූ බැතිමතුන්ට උදෑසන දානය පිළිගැන්වූ චෙරුබියම් ලංකා ආයතනයේ “මරීනා අලෙවි කණ්ඩායම”.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=aj14071313</link>
    <topic>කුළුබඩු සාරය සමඟින් රස ගැන්වූ බර්ගර් කිං ආහාර පෙළක්</topic>
    <author/>
    <content>කුළුබඩු සාරය සමඟින් රස ගැන්වූ බර්ගර් කිං ආහාර පෙළක්‘බර්ගර් කිං’ ශ්‍රී ලංකාව තුළ පිහිටි සිය අවන්හල් තුන හරහා නව ආහාර වට්ටෝරු 3 ක් හඳුන්වා දෙයි. දේශීයත්වය සමඟින් රස ගැන්වූ ‘කිං රයිස්’ කුළුබඩුවලින් රස ගැන්වූ ‘ස්පයිසි චිකන් බර්ගර්’ හා සාම්ප්‍රදායික ඉංග්‍රිසි ක්‍රමයට සැකසු ‘ෆිෂ් ඇන්ඩ් චිප්ස්’ සහන මිලකට හඳුන්වා දීමට බර්ගර් කිං කටයුතු කර තිබේ.පසුගිය වසරේ අගභාගයේ දී සොෆ්ට් ලොජික් රෙස්ටොරන්ට් යටතේ බර්ගර් කිං මෙරට ජනතාවට සමීප විය. කාර්ය බහුල ජිවන රටාව හමුවේ පවුලේ සියලු දෙනාගේ කැමැත්තට අනුව රසවත් ආහාර වේලක රස බැලීමේ නිදහස සලසා දෙමින් ශ්‍රී ලාංකේය ජනතාවට සමීප වන්නට බර්ගර් කිං වෙත හැකියාව ලැබිණි.පුළුල් පරාසයක් ඔස්සේ විහිදුණු දේශීය කුළුබඩුවලින් රස ගැන්වූ ශ්‍රී ලාංකේය ජනතාවගේ රසයට ගැළපෙන ‘කිං රයිස්’ කටු රහිත ක්‍රිස්පි චිකන් සමඟින් රස බැලීමේ හැකියාව පවතී. ස්වභාවික පොල්කිරි හා කුළුබඩු සමඟින් සකස් කරන ලද ව්‍යංජනය හා ළූනු සලාදය එහි රසය තවත් වැඩි කිරීමට සමත්ව තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=aj14071314</link>
    <topic>ෆෝඩ් නව ප්‍රදර්ශනාගාරය බත්තරමුල්ලේ</topic>
    <author/>
    <content>ෆෝඩ් නව ප්‍රදර්ශනාගාරය බත්තරමුල්ලේෆෝඩ් මෝටර් රථ සමාගම තම නවතම ජාත්‍යන්තර මට්ටමේ ප්‍රදර්ශනාගාරය කොළඹ දී උත්සවාකාරයෙන් විවෘත කරන ලදි. මෙම නව ප්‍රදර්ශනාගාරය, අලෙවි සහ සේවා යන සියලුම පහසුකම් එකම වහලක් යටින් පිරිනමමින් ජාත්‍යන්තර මෝටර් රථ නිෂ්පාදකයන්ගේ නියෝජනය මෙරට ස්ථාපිත කිරීමට සහාය වේ.වර්ග අඩි 6,000 කින් යුක්ත මෙම නව ප්‍රදර්ශනාගාරය පාරිභෝගිකයන්ගේ සියලුම අවශ්‍යතාවයන් සපුරාලිය හැකි පරිදි වාහන 12 ක ප්‍රදර්ශනාගාරයකින් සහ වාහන 14 කට නඩත්තු සේවා සැපයීමේ හැකියාවෙන් යුක්ත වේ. ඉහළ පාරිභෝගික සේවාව ඉලක්ක කර ගෙන මෙම පූර්ණ සේවා පහසුකම හඳුන්වා දුන් අතර මෙය වර්ධනය වන ශ්‍රී ලාංකික වෙළෙඳපොළ කෙරේ සමාගම දක්වන අවධානය මනාව තහවුරු කරයි. ෆෝඩ් කොළඹ ප්‍රදර්ශනාගාරය බත්තරමුල්ල හෙක්ටර් කොබ්බෑකඩුව මාවතේ පිහිටා ඇත.“වර්ධනය වන ශ්‍රී ලාංකීය ෆෝඩ් ගනුදෙනුකරුවන්ට ජාත්‍යන්තර මට්ටමේ සේවාවක් පිරිනැමීම සඳහා අපගේ හවුල්කරු ෆියුචර් ඔටෝ මොබයිල්ස් සමඟ එක්ව මෙම නව ප්‍රදර්ශනාගාරය විවෘත කිරීමට ලැබීම පිළිබඳව අපි ඉතා සතුටු වන්නෙමු” යැයි ෆෝඩ් මෝටර් සමාගමේ ආසියානු පැසි‍පික් නව වෙළෙඳපොළවල් හි කළමනාකරණ අධ්‍යක්ෂ ඩේවිඩ් වෙස්ටර්මන් මහතා පැවසුවේය.“මෙම නව ප්‍රදර්ශනාගාරය සෑම පහසුකමක්ම නිර්මාණය කර ඇත්තේ ගනුදෙනුකරුවන්ට අසමසම පාරිභෝගික සේවාවක් සහ හිමිකාරත්ව අත්දැකීමක් සමඟ පහසුම කාර්යක්ෂමතාවය උපරීම අයුරින් පිරිනැමිය හැකි ලෙස ය.” යැයි ද ඒ මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=aj14071315</link>
    <topic>කුවේට් ප්‍රසංගයට කොමර්ෂල් බැංකුවේ අනුග්‍රහය</topic>
    <author/>
    <content>කුවේට් ප්‍රසංගයට කොමර්ෂල් බැංකුවේ අනුග්‍රහයඋතුරු මැද පළාතේ වකුගඩු රෝගීන් සඳහා මුදල් රැස්කිරීමේ අරමුණෙන් කුවේට්හි වෙසෙන ශ්‍රී ලාංකිකයින් පැවැත්වූ සංගීත සංදර්ශනයක් සඳහා කොමර්ෂල් බැංකුව ප්‍රධාන අනුග්‍රාහකත්වය ලබා දී ඇත.මෙම සංගීත සංදර්ශනය කුවේට්හි වෙසෙන ශ්‍රී ලාංකිකයින්ගේ සංගමය විසින් කුවේට්හි ශ්‍රී ලංකා තානාපති කාර්යාලය සමඟ එක්ව සංවිධානය කෙළේය.මේ සංගීත සංදර්ශනය මඟින් උපයාගත් මුදල් උතුරු මැද පළාතේ වකුගඩු රෝගයට ගොදුරු වී තිබෙන ප්‍රදේශවල පාසල් හා පවුල් සඳහා ජලය පිරිසුදු කිරීමේ පද්ධති ලබාදීම සඳහා වැය කෙරෙනු ඇත. ඉතා විශාල පිරිසක් සහභාගී වූ සංගීත සංදර්ශනයට දෙස් විදෙස් සමාගම් ගණනාවකම අනුග්‍රාහකත්වය ලැබිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=aj14071316</link>
    <topic>මල්ටි ෆිනෑන්ස් සුවිශේෂී ලාභයක් වාර්තා කරයි</topic>
    <author/>
    <content>මල්ටි ෆිනෑන්ස් සුවිශේෂී ලාභයක් වාර්තා කරයි2014 මාර්තු 31 න් අවසන් සිව්වන කාර්තුව වෙනුවෙන් රුපියල් මිලියන 18.6 ක ශුද්ධ ලාභයක් වාර්තා කිරීමට මල්ටි ෆිනෑන්ස් පීඑල්සී සමත් වී තිබේ. මෙහි ඇති විශේෂත්වය වනුයේ පසුගිය වසරේ සිව්වන කාර්තුවේ දී වාර්තා වූ රුපියල් මිලියන 54.7 ක අලාභය හා සැසඳීමේ දී මෙය සුවිශේෂී කඩඉමක් වීමයි.සමාලෝචිත කාර්තුව තුළ දී සමාගමේ මෙහෙයුම් මඟින් වාර්තා කරන ලද ශුද්ධ ආදායම රුපියල් මිලියන 39.9 ක් වූ අතර එය 2013 වසරේ සිව්වන කාර්තුවේ ශුද්ධ ආදායම් අගය වූ රුපියල් මිලියන 23.3 හා සැසඳීමේ දී 71% ක වර්ධනයකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=aj14071317</link>
    <topic>ගනුදෙනු ශීඝ්‍රයෙන් ඉහළට</topic>
    <author>තාරක වික්‍රමසේකර</author>
    <content>ගනුදෙනු ශීඝ්‍රයෙන් ඉහළටකොටස් වෙළෙඳ පොළ තුළ ඇති වූ ප්‍රබෝධය හා උනන්දුව මේ සතියේදී තවත් වැඩි විය. ගනුදෙනු සංඛ්‍යාව ආරම්භක සඳුදා දැක්වුණේ 11435 ක් ලෙසිනි. පෙර සතියේ සිකුරාදා ගනුදෙනු සංඛ්‍යාව 11524 ක් විය. දිනයේ මිලියනය ඉක්මවා කොටස් අලෙවි වූ සමාගම් ගණන 15 කි. එම සමාගම් අතර සිට්රස් ලෙෂර් (ඩබ්ලිව් සී -2015) - 4372929, ඩයලොග් (4494327), ජේ කේ.එච් (1079387), මල්වත්ත (1099837), මුලර්ස් (4349415), එස් එම් බී ලීසිං (2502027), එස් එම් බී ලීසිං - ඡන්ද බලය රහිත (2502027), ඇඩම්ස් ඉන්වෙස්ට්මන්ට් (3294182), චිලව් ෆිනෑන්ස් (2546868), එෆ් එල් සි හෝල්ඩින්ග්ස් (1299978), මාරවිල රිසෝට්ස් (1321942), සීඅයිඑෆ්එල් (12580737) පී සී හවුස් (5994285), පී සී ෂර්මා (31797535), පී සී එච් හෝල්ඩින්ග්ස් (12020047), සමාගම්හි එසේ මිලියනය ඉක්මවා කොටස් අලෙවි විය.ලයන් බෘෘවරි සමාගමේ කොටසක මිල එදින රුපියල් 36.40 කින් ඉහළ ගියේය. මිල පහළ යාම් අතුරින් කැපී පෙනුණේ බුකිට් ඩරා (19.70), රේණුකා සිටි හොටෙල් (14.70), ටී සර්විසස් (17.70), සමාගම් ය.පසු දින එනම් 8 වැනිදා අඟහරුවාදා මිලියනය ඉක්මවා කොටස් අලෙවි වූ සමාගම් ගණන 15 ක් දක්වා ඉහළ ගොස් තිබුණි. ගනුදෙනු සංඛ්‍යාව 14074 ක් දක්වා ඉහළ ගොස් තිබුණි. මිලියනය ඉක්මවා කොටස් අලෙවි වූ සමාගම් අතර බ්ලූ ඩයමන්ඩ් (4802111), බ්ලූ ඩයමන්ඩ් - ඡන්ද බලය රහිත (10117939), සිට්රස් ලෙෂර් (ඩබ්ලිව් සී -2015) -5199647, ඩයලොග් (2301315), ඩිස්ටරිලීස් (1135531) ජනශක්ති ඉන්ෂුවරන්ස් (1111121), ලක්ෂපාන (2379154), මුලර්ස් (4381719), පිරමල් ග්ලාස් (1265026), ඇඩම්ස් ඉන්වෙස්ට්මන්ට් (2666962), මිලේනියම් හවුස් (1215962), ටෙස් ඇග්‍රෝ (17004219), ටෙස් ඇග්‍රෝ- ඡන්ද බලය රහිත (17004219), පී සී හවුස් (15441275), පී සී ෂර්මා (13229809), පී සී එච් හෝල්ඩින්ග්ස් (14407505), සමාගම්හි එසේ මිලියනය ඉක්මවා කොටස් අලෙවි විය.බදාදා එනම් 9 වැනිදා කොටස් මිලියනය ඉක්මවා අලෙවි වූ සමාගම් ගණන 28 ක් දක්වා වැඩි විය. එය මේ වසරේ එක් දිනක් තුළ මිලියනය ඉක්මවා කොටස් වැඩිම වශයෙන් අලෙවි වූ සංඛ්‍යාවයි. ඇක්සස් ඉන්ජිනියරින් (2504459), බ්ලූ ඩයමන්ඩ්- ඡන්ද බලය රහිත (3084497), සිට්රස් ලෙෂර් (ඩබ්ලිව් සී -2015) -1390350, ඩයලොග් (5813990), එක්ස්පෝ ලංකා (1177193), හේමාස් හෝල්ඩින්ග්ස් (3624433), ජනශක්ති ඉන්ෂුවරන්ස් (1262286), ලංකා හොස්පිට්ල් (1205391), ඕවර්සීස් රියලිටි (1269945), පෑන් ඒෂියා (27503977), පෑන් ඒෂියන් පවර් (3594107), රේණුකා ඇග්‍රි (1247347), එස් එම් බී ලීසිං (ඡන්ද බලය රහිත), 3098813, සෙලාන් බෑන්ක් (ඡන්ද බලය රහිත - 2708383 සොෆ්ට්ලොජික් (2175702) ටෝකියෝ සිමෙන්ට් (ඡන්ද බලය රහිත) - 6274405, ඇඩම්ස් ඉන්වෙස්ට්මන්ට් (5562565) බ්‍රවුන්ස් ඉන්වෙස්ට්න්මන්ට් (2138766), එෆ්එල් සී හෝල්ඩින්ග්ස් (11199498), එච්වීඒ ෆුඩ්ස් (2287095), මිලේනියම් හවුස් (1820806), සොෆ්ට්ලොජික් කැපිටල් (1808658), ටෙස් ඇග්‍රෝ (3827892), ටෙස් ඇග්‍රෝ - ඡන්ද බලය රහිත (1270601), සීඅයිඑෆ්එල් (1840811), පී සී හවුස් (1225865), පී සී ෂර්මා (5182959), පී සී එච් හෝල්ඩින්ග්ස් (5509248), එසේ මිලියනය ඉක්මවා කොටස් අලෙවි වූ සමාගම් අතර විය.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>13</day>
    </date>
    <link>http://www.silumina.lk/2014/07/13/_art.asp?fn=aw140713</link>
    <topic>ඔය තරම් ආදරේ නම් මේ දුවගේ ඇඟට රිංගුවේ ඇයි?</topic>
    <author>මතුගම මහින්ද විජේතිලක</author>
    <content>“මගේ දූලා තුන් දෙනා ම පිටරට ලොකු ලොකු රස්සාවල. මම මහලු මඩමට ආපු දවසෙ ඉඳල මේ ශ්‍රියා දුව තමයි මට සැලකුවේ. මගේ ම දුවක් වගේ. මම මේ දුවට මගේ ම දුවකට වගේ ආදරෙයි. මට මෙයා දාල යන්න බෑ. මට ආදරෙන් සැලකුවා. තමන්ගෙ අම්මාට වගේ. ගෙදර ඉඳලා එනකොට මට කැවිලි පලතුරු අරගෙන ආවා. ආදරෙන් කතා කළා ඉතින් මට මේ දුව ළඟින් ඉවත් වෙලා යන්න බෑ” යි මහලු මඩමක සිට මිය ගිය කාන්තාවක් එහි සේවය කරන මේට්‍රන්වරියට ආවිෂ්ටව කීවාය.රජයේ හෙද සොහොයුරියක් වශයෙන් සේවය කළ ශ්‍රීමා රැකියාවෙන් විශ්‍රාම ගිය පසු පාණදුර ප්‍රදේශයේ කාන්තා වැඩිහිටි නිවාසයක මේට්‍රන් වරියක් ලෙස සේවයට බැඳුණාය. ඇය නේවාසික වැඩිහිටි කාන්තාවනට කරුණාවෙන් කටයුතු කළ නිසා ඔවුන්ගේ ආදරයට ලක්වූවාය. මේ අතර ශ්‍රීමා හිටි හැටියේ දැඩි ඇඟපත වේදනාවකින් පෙළෙන්නට වූවාය. හීනෙන් බිය වී තැති ගැන්මෙන් කෑ ගසා ගෙන නින්දෙන් අවදිවන්නට වූවාය. සිහි මඳ ගතියක් ද ඇය තුළින් ප්‍රදර්ශනය විය.වැඩිහිටි නිවාසයේ දී නොකඩවා “සිළුමිණ” පත්‍රය කියවන ශ්‍රීමා එහි පළවන “පියවි ඇසින් ඔබ්බට” විශේෂාංගයේ සඳහන් ඇතුල්කෝට්ටේ ගුප්ත ගවේෂණ මධ්‍යස්ථානය වෙත යායුතු බව සිය ස්වාමි පුරුෂයාට කීවාය. ඒ අනුව ඔහු ඇය එහි කැඳවා ගෙන ගියාය. ගවේෂකවරයා ඇය පරීක්ෂා කිරීමේ දී සිහිසුන්ව වැටුණාය. දින විසි එකක් ගමේ පන්සලේ දී බෝධි පූජා පවත්වා නැවත පැමිණෙන ලෙස උපදෙස් ලැබුණි.බෝධි පූජා අවසන් කොට නැවත පැමිණි දිනයේ ශ්‍රීමා යළිත් ආවිෂ්ට වූවාය. ගවේෂකවරයා ප්‍රශ්න කරන්නට විය.“කවුද මේ ශරීරයට ඇතුළුවෙලා ඉන්නේ?”“මම ප්‍රේමා ඇන්ටි”“කවුද ප්‍රේමා ඇන්ටි කියන්නේ. මේ ශ්‍රීමා නෝනාගේ නෑ කෙනෙක් ද?”“නෑ... නෑ... නෑ කෙනෙක් නොවෙයි. ඒ වුණාට නෑ කෙනෙකුට වඩා මම මේ දුවට ආදරෙයි.”“ඇයි මේ තරම් ආදරයක්?”“මේ දුව තමයි මම හිටපු මහලු මඩමෙ මේට්‍රන්. මම මේ ලෝකෙ තනිවෙච්ච ගැහැනියක්. මේ දුව තමයි මම ළඟින් ආශ්‍රය කළේ. මට ආදරෙන් සැලකුවේ.”“ඇයි තමුන් අවිවාහක ද?”“විවාහකයි. විවාහකයි. ඒත් මහත්තයා මැරුණාට පස්සෙ නෑදෑයො මගෙන් ඈත් වුණා.”“ඒ මොකද?”“මම අහංකාරයි. තණ්හාධිකයි කියලා.”“ඒ නෑදෑයොනෙ. ඇයි තමුන්ට දරුවො හිටියෙ නැද්ද?”“හිටියා... හිටියා... දූලා තුන් දෙනෙක් ම හිටියා. ඒ තුන් දෙනා ම පිටරට රස්සාවල් කරනවා. පවුල් පිටින් පිට රට පදිංචි. මගේ දූලා උගත් අය. එක්කෙනෙක් ඇමෙරිකාවේ දොස්තර කෙනෙක්. අනිත් දුව කැනඩාවේ ඉංජිනේරුවරියක්. බාල දුව එංගලන්තෙ විශ්ව විද්‍යාලයක කථිකාචාර්ය වරියක්. තුන් දෙනා ම බොහෝ ම වැදගත් විදිහට ජීවත් වෙනවා.”“ඔහොම තමයි අම්මලා තමන් කොයි තරම් දුක් වින්දත් දරුවන්ගෙ නම්බුවට කතා කරනවා. හැබැයි තනිකමට පාළුවට දරුවෙක්, මල්ලෙක්, මුනුපුරෙක් නෑ. නේද?”“ඒ වුණාට දූලා තුන්දෙනා මාසෙකට රුපියල් හතළිස් පන්දාහක් මේ වැඩිහිටි නිවාසෙට එවනවා.” ‍‍“ඉතින් තමුන්ටත් පිටරට දූලා ළඟට යන්න තිබුණ නේද?”“බෑ..... බෑ.......... මම කැමති නෑ.”“අම්මා කැමති නැද්ද? දූලා කැමති නැද්ද?”“...........................” ප්‍රේමා ඇන්ටිගේ භූතාත්මය නිහඬ ය. නිරුත්තර ය.“කියන්න... කියන්න.... ඇත්ත කියන්නැ” යි ගවේෂකවරයා කීය.“මහත්තයා, මමත් කැමතියි. දූලත් කැමතියි. ඒත් බෑනලා කැමති නැහැ.”“එහෙනම් නැන්දම්මා ඒ තරමට හොඳ ඇති. නැත්නම් නහින දෙහින කාලේ දරුවන්ගේ ළඟ සතුටින් ඉන්න තිබුණානෙ, ඒ අයගෙන් සැලකිලි ලබන්න තිබුණානෙ.”“ඉතින් මට මේ ශ්‍රීමා දුව හොඳට සැලකුවානෙ. මේ දුව නිතර ම මගේ දුක සැප බැලුවා. ගෙදර ඉඳලා එන කොට මට අතුරුපස, පලතුරු ගෙනැත් දෙනවා. හැන්දෑවට මාත් එක්ක කතා කර කර ඉන්නවා. මට බොහෝ ම හිතවත්. මමත් මගේ දුවකට වගේ මේ දුවට ආදරෙයි.”“තමුන් මොනවා වෙලාද මැරුණේ?”“වයසට. මම අවුරුදු අනූපහක් ඉඳලයි මැරුණේ. අන්තිමට කන්න බැරුව ගියා.”“තමුන් ඔය තරම් ආදරේ නම් ඇයි මේ ශ්‍රීමා දුවගෙ ඇඟට රිංගුවේ?”“මම මේ කෙල්ලට ආදරෙයි. මට මෙයාව දාලා යන්න බෑ. ඒ නිසා ඇඟට රිංගුවා.”“දැන් ඔය තමුන්ගේ ආදරේ ශ්‍රීමාට කරදරයක්, වදයක් වෙලා. කරුණාකර ඉවත් වෙලා යන්න.”“අනේ බෑ..... බෑ...... මට මෙයාව දාලා යන්න බෑ......” යි භූතාත්මය අඬන්නට වූවාය.තවත් දින හතක් බෝධි පූජා පවත්වා, එතැන දී ප්‍රේමා ඇන්ටිට පින් අනුමෝදන් කොට නැවත එන්නැ” යි ශ්‍රීමාටත් සැමියාටත් උපදෙස් ලැබුණි.ඔවුහු සතියකින් නැවත පැමිණියහ. එදින ද ශ්‍රීමාට ප්‍රේමා ඇන්ටිගෙ භූතාත්මය ආවිෂ්ට වූවාය. ආවිෂ්ට වී අඬන්නට වූවාය. ගවේෂකවරයා භූතාත්මය ඇමතීය.“මට මේ දුව දාලා යන්න බෑ.”“එහෙම කියලා හරියන්නේ නෑ. තමුන් නිසා මේ ශ්‍රීමා අසනීප වෙලා. තමුන් අපි හොඳින් කියන දේ අහලා පිට වෙලා නොගියොත් අපට සිද්ධ වෙනවා මේ ශරීරයෙන් එළියට ඇද දාලා පන්නන්න. තමුන්ගේ දූලාත් ළඟ නැතුව, තමුන්ට ඇප උපකාර කරපු කෙනාට හිරිහැරයක් නම් ඉවත් කරන්න වෙනවා. මිනිස්සුන්ටත් ප්‍රේතයන්ටත් එකට ජීවත් වෙන්න බෑ. තමුන්ට බෝධි පූජාවලදි පින් අනුමෝදන් කළානෙ. ඒ පින් ලැබුණ ද?”“ඔව් මහත්තයා මට ලොකු සතුටක් දැනුණා.”“තමුන්ට තව මොනවද වුවමනා?”“මගේ ළමයි තුන් දෙනා ගෙන්නලා සාංඝික දානයක් දී පින් දෙන්න කියන්න.”ප්‍රේමා ඇන්ටිගේ දියණියන් තුන් දෙනාට දුරකථනයෙන් මේ විස්තරය කියා ඔවුන් දැනුවත් කරන ලෙස ශ්‍රීමාට උපදෙස් දුන්නේය. ඒ අයට අවශ්‍ය නම් ආධ්‍යාත්මීය උපදේශකවරයාගේ දුරකථන අංකය දෙන ලෙස ද කීවේය.ශ්‍රීමා ප්‍රේමා ඇන්ටිගේ දියණියන් තිදෙනා දැනුවත් කළ අතර ඔවුන් මිය ගිය මෑණියන් වෙනුවෙන් සාංඝික දානයක් පිරිනැමීමට පැමිණෙන බවට පොරොන්දු වූවාය. මේ අතර එංගලන්තයේ සිටින වෛද්‍යවරිය දුරකථනයෙන් ආධ්‍යාත්මීය ගවේෂකවරයා ඇමතුවාය.“ලෝකයේ මිනිසුන්ගේ මරණයෙන් පසු සැබෑ තත්ත්වය, කර්මය හා විපාකය එයින් පැහැදිලි වෙනවා. මම නංගිලා දෙන්නා සමඟ නොවරදවාම එනවා” යි පොරොන්දු වූවාය.“ඔව් දස මාසයක් කුස දරා ගෙන සිට මේ ලෝකයට බිහි කළ, ලේ කිරි කොට පෙවූ, මෑණියන් වෙනුවෙන් අවශ්‍ය යුතුකම් නියමාකාරයෙන් ඉෂ්ට කෙරිලා නෑ. වැදූ මවගෙ මරණයට එන්න බැරි වුණා නම් ඔය හම්බ කරන සල්ලිවලින් වැඩක් නෑ. සල්ලි කියන්නේ ගනුදෙනු මාධ්‍යයක් විතරයි. සල්ලිවල ආදරය, කරුණාව, නැහැ. දැන්වත් ඒ දුගති ගාමී වී සිටින මෑණියන් ඒ දුකින් මුදවා ගන්නට කටයුතු කරන්න. තමන්ගෙන් ලැබිය යුතු ආදරය, සැලකිල්ල, ලබා දුන් මේට්‍රන්වරිය ඒ නිසා ම දැන් කරදරයකට පත් වෙලා. අපි ඇය ඒ දුකින් මුදවන්නත් ඕනෑ” යි ගවේෂකවරයා ලොකු දුවට පැවසුවේය.“ඔව් මහත්තයා අපි නොවරදවා ම එනවා. අපි කලිනුත් අවුරුදු දෙකකට වරක් ඇවිත් අම්මාව බලලා ගියා” යි ඇය කීවාය.“තමන් වැදූ හැදූ දූලා අවුරුදු දෙකකට සැරයක් ඇවිත් බලලා යන එක වයස්ගත අම්මා කෙනෙකුට ඇද්ද? දැන් දූලා විදේශගත වෙලා මේ වටිනා යුතුකමත් මග ඇරලා ඔය හරිහම්බ කරන්නේ තමන්ගේ දූ දරුවන්ට නේද? ඒ දූ දරුවොත් කවදා හරි එහෙම කළොත් මොකද තමුන්ට වෙන්නේ කියලා කල්පනා කරන්න. මේ “සිළුමිණ” පත්තරෙයෙන් අපි කරන්නෙත් භූත කතාවක් කියන එක නොවෙයි. ලෝකයේ සැබෑ තත්ත්වය පැහැදිලි කරලා මිනිසුන් පිනට දහමට යොමු කරන එක. මැරිලා දුක්ඛිත ප්‍රේත ආත්මවල උපන් අය එතැනින් ඉහළ තත්ත්වවලට පත් කරන්න උත්සාහ කරන එක. ඒකට දායකවන හැම කෙනෙක් ම කර ගන්නේ විශාල කුසලයක්.” යැයි ද ගවේෂකවරයා කරුණු පැහැදිලි කළේය.ප්‍රේමා ඇන්ටිගේ දියණියන් තිදෙනා ලංකාවට පැමිණ ශ්‍රීමා මහත්මිය ද සම්බන්ධ කැර ගෙන මෙතෙක් පාළුවට වසා දමා ඇති නුගේගොඩ නිවස ශුද්ධ පවිත්‍ර කරවා සංඝයා වහන්සේ විසි පස් නමක් වඩමවා සාංඝික දානයක් පිරි නැමූහ. පැන් වඩා පින් අනුමෝදන් කළහ. අම්මා ජීවත් වූ මහලු නිවාසයේ නේවාසිකාවන්ට ද දානයක් පිරි නැමූහ.ඉන් පසු ශ්‍රීමා සමඟ ගුප්ත ගවේෂණ මධ්‍යස්ථානයට ද පැමිණියහ. එදින ද ශ්‍රීමා ප්‍රලය වී කතා කරන්නට වූවාය.“මගේ දූලා ආපු එක කොයි තරම් හොඳද? ඔයගොල්ලෝ මගේ මරණයට ආවෙ නෑ. මළාට පස්සෙ බලන්න ආවා. කමක් නෑ. කමක් නෑ. දුවේ! ජයන්ත මාත් එක්ක තාම තරහද?” භූතාත්මය ඇසුවා.“නෑ අම්මේ! එයාගෙ තරහක් නෑ.” යි දුව කීවාය.“බොරු කියන්න එපා. මම දවසක් ඔය ගොල්ලන් හොයාගෙන ආවා. එදත් මට ඇහුණා ජයන්ත මා ගැන “ඔය නාකි ගෑනි ඔය නාකි ගෑනි ගැන මතක් කරන්න එපා” යි කියනවා. එහෙම ඇහුණා ම මට දරා ගන්න බැරුව ගියා.”“දැන් ඉතින් ඔය පරණ කුණු ගොඩවල්වලින් වැඩක් නෑ. දැන් ප්‍රේමා ඇන්ටිගෙ අදහස මොකද? සිද්ධස්ථානයකට ගිහින් පිනට දහමකට සම්බන්ධ වෙනවද? මේ ශ්‍රීමාගෙ ඇ‍ඟේ ම ඉන්නවද?”“අනේ මහත්තයෝ මම ශ්‍රීමා දුවට කරදර කරන්නේ නෑ. මට දැන් හිතෙනවා මට ආදරෙන් සලකපු මේ දුවට මම කරන්නේ වරදක් කියලා. මම හොඳ තැනකට යන්න කැමතියි.” කීවාය.‍සුදු නෙළුම්මල් වට්ටියක් ගෙන්වා භූතාත්මය එයට සම්බන්ධ කොට දියණිවරු හා ශ්‍රීමා සමඟ අනුරාධපුරයට යැවීය. ‍(මේ ලිපි පෙළට සම්බන්ධ තොරතුරු071 - 6398690 න් විමසන්න.)මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=aa1407201</link>
    <topic>ඒක පුද්ගල ආදායම තුන් ගුණයකින් නඟී</topic>
    <author>චන්දන බණ්ඩාර</author>
    <content>චන්දන බණ්ඩාරරටේ ඒක පුද්ගල ආදායම තුන් ගුණයකින් වැඩි කරගෙන මහා භාණ්ඩාගාරය ශක්තිමත් කරමින් මේ රජය වේගවත් සංවර්ධන ගමනකට රට යොමුකර ඇතැයි ආර්ථික සංවර්ධන ඇමැති බැසිල් රාජපක්ෂ මහතා සිළුමිණට පැවැසීය.රටේත් ජනතාවගේත් දුප්පත්කම අඩු කරගනිමින් රැකියා බලාපොරොත්තු වන සියයට අනුහයකම රැකියා ලබාදීමට රටේ ආර්ථිකය ශක්තිමත් කැර ඇති බව ද විරැකියාව සියයට 4 ක් වැනි සුළු මට්ටමකට අද වන විට ගෙනැවිත් ඇති බව ද ඇමැතිවරයා කීය.ඒක පුද්ගල ණය ප්‍රතිශතය රජය වේගයෙන් පහළට ගෙනැවිත් තිබෙන බවත් පසුගිය එජාප රජයන් සමයේ ඒක පුද්ගල ණය ප්‍රතිශතය සියය ඉක්මවා ගිය බවත් පෙන්වා දුන් බැසිල් රාජපක්ෂ ඇමැතිවරයා සියලු ආර්ථික දර්ශක ධනාත්මක පැත්තට ගෙන ඒමට අද හැකියාව ලැබී ඇත්තේ රට තුළ පවතින යහපත් ආර්ථික කළමනාකරණය නිසා බව ද කීය.උද්ධමනය ඉතිහාසයේ අඩුම මට්ටමට ගෙනැවිත් ජනතාවගේ ආර්ථික ශක්තිය වැඩි කිරීමට රජය ගෙන යන වැඩපිළිවෙළ හේතු වී ඇතැයි ද ආර්ථික සංවර්ධන ඇමැතිවරයා කීය.මේ රටේ සංවර්ධනයේ බර මොනම විදිහකින් හෝ ජනතාව පිට නොපැටවෙන පරිදි මහින්ද රාජපක්ෂ ජනාධිපතිතුමා කටයුතු කර ඇති බවත් ජනතාවගේ මෙන්ම රටේත් වත්කම් වර්ධනය වන මේ සංවර්ධන ගමන කිසිවකුට නවතාලිය නොහැකි බව ද ඇමැතිවරයා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=aa1407202</link>
    <topic>අධිවේග පොලිස් යතුරුපැදි බළඇණියක්</topic>
    <author>කීර්ති මෙන්ඩිස්</author>
    <content>කීර්ති මෙන්ඩිස්දිනෙන් දින වැඩිවන රිය අනතුරු සංඛ්‍යාව අවම කර ගැනීම සඳහා අධි එන්ජින් ධාරිතාවක් ඇති ‘හයිවේ ට්‍රැෆික්’ නමින් 315 ක පොලිස් යතුරුපැදි බළඇණියක් යෙදවේ. වැඩි වන රිය අනතුරු සංඛ්‍යාව පහළ දමා එය සීයට 10 දක්වා අවම කිරීමත් පොලිස් රථවාහන මූලස්ථානයේ එම දීප ව්‍යාප්ත වැඩපිළිවෙළේ අරමුණ වී ඇත.ඒ අනුව ජපානයෙන් ගෙන්වන ලද නව මෝටර් සයිකල් සෑම පොලිස් කොට්ඨාසයටම අනුයුක්ත කෙරෙනු ඇත. පොලිස්පතිවරයාගේ උපදෙස් අනුව පොලිස් රථවාහන අංශයේ නියෝජ්‍ය පොලිස්පති අමරසිරි සේනාරත්න මහතා මේ පිළිබඳ අධීක්ෂණ කටයුතු සිදු කරයි. රිය අනතුරු අවම කිරීම සඳහා මහාමාර්ගවල සංචාරය කරමින් වාහන තදබදය අඩු කිරීමත්, වාහන නවතා තැබිය නොහැකි තැන්වල නවතා තිබෙන වාහන ඉවත් කිරීමටත් අනතුරුවලට මුහුණපාන වාහන වහාම එම ස්ථානවලින් ඉවත් කිරීමටත් යතුරුපැදි බළඇණිය කටයුතු කරනු ඇත. මාර්ගවල ක්ෂණිකව සිදුවන අපරාධ පරීක්ෂණය සඳහා ද මෙම නිලධාරීන් යොදා ගැනේ.වැඩි එන්ජින් ධාරිතාවක් ඇති මෙම යතුරුපැදි පදවන නිලධාරීන්ට විශේෂ පුහුණුවක් ලබා දෙන අතර ඔවුහු සෑම ප්‍රධාන මාර්ගයකම පැය 16 ක් පුරා සේවයේ යොදවනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=aa1407203</link>
    <topic>ඌවේ මන්ත්‍රී වෙනස ව්‍යවස්ථාවට අනුවයි</topic>
    <author>සුනිල් දයා අල්විස්</author>
    <content>සුනිල් දයා අල්විස්ඌව පළාතේ බදුල්ල, මොනරාගල දිස්ත්‍රික්ක දෙකේ මන්ත්‍රී සංඛ්‍යාවේ කළ වෙනස අත්තනෝමතිකව හෝ කාගේවත් ඉල්ලීමකට කළ එකක් නොව ආණ්ඩුක්‍රම ව්‍යවස්ථාව හා පළාත් සභා මැතිවරණ පනත අනුව ගත් තීරණයක් බව මැතිවරණ කොමසාරිස් මහින්ද දේශප්‍රිය මහතා කීය.පරිපාලන දිස්ත්‍රික්කයකට ජන සංඛ්‍යාව 4000 හා වර්ග කිලෝමීටර් දහස යන පදනම මත මෙම මන්ත්‍රී සංඛ්‍යාව ගණනය කැරෙනු බව ද මැතිවරණ කොමසාරිස්වරයා පෙන්වා දුන්නේය.මේ අනුව බදුල්ලට වෙන්වූ මන්ත්‍රී ධූර සංඛ්‍යාව 21 සිට 18 දක්වා අඩු කර මොනරාගල තිබූ මන්ත්‍රී ධූර සංඛ්‍යාව 11 - 14 දක්වා වැඩි කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=aa1407204</link>
    <topic>සමාගම කර අරී බස් රීලෝඩ් ඇණහිටී</topic>
    <author>තාරක වික්‍රමසේකර</author>
    <content>තාරක වික්‍රමසේකරබස් රථ සඳහා ලබාදීමට යෝජිත පෙර ගෙවුම් කාඩ් පත නිකුත් කිරීම අදාළ ජංගම දුරකථන සමාගම අතහැර දැමීම නිසා එම වැඩපිළිවෙළ අතරමඟ ඇණහිට ඇත.මහජන බැංකුව සහ ජංගම දුරකථන සමාගමක් සමඟ එක්ව පුද්ගලික ප්‍රවාහන අමාත්‍යාංශය මෙම පෙර ගෙවුම් කාඩ්පත හඳුන්වා දුන් අතර මීට වසරකට පමණ පෙර ඒ සම්බන්ධව කොළඹ දී උත්සවයක් ද පැවැත්විණි.මේ සම්බන්ධයෙන් පුද්ගලික ප්‍රවාහන සේවා අමාත්‍ය සී.බී.රත්නායක මහතාගෙන් විමසූ විට ඇමැතිවරයා පැවසුවේ අදාළ ජංගම දුරකථන සමාගමට අවස්ථා කිහිපයකදී දැනුම් දුන්නත් ඒ සම්බන්ධයෙන් යහපත් ප්‍රතිචාර නොලැබුණු බවත් ඒ සම්බන්ධව ජනාධිපතිතුමා‍ෙග් ද අවධානය යොමු කළ බවය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=aa1407205</link>
    <topic>පාසල් ආපන ශාලාවට පලතුරු එයි</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහපලතුරු භාවිතය ප්‍රචලිත කිරීම සඳහා රටේ සියලුම පාසල්වල ආපන ශාලාවල පලතුරු අලෙවිය අනිවාර්ය කිරීමට රජය නව වැඩ පිළිවෙළක් ක්‍රියාවට නංවයි.ඒ සඳහා එම ආපන ශාලා හිමියන් දිරි ගැන්වීමටත් සිසු දරු දැරියන් ඒ පලතුරු ආහාරයට ගැනීමට යොමු කරවීමත් සිදු කෙරේ.හොරණ පලතුරුපොල්, තේ, රබර් වතුවල පලතුරු වැවීමට නව සහනාධාර සහිත වැඩ පිළිවෙළක් ක්‍රියාවට නැංවීමට ද පියවර ගනු ඇත.විවිධ රෝග නිසා විනාශ වූ දකුණු පළාතේ පොල් වතුවල පලතුරු වැවීමට අවශ්‍ය පලතුරු පැළ නොමිලේ ලබාදීම ද දැන් අරඹා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=aa1407206</link>
    <topic>තමිල්නාඩුවේ සිට ශ්‍රී ලංකාවට එරෙහි විමර්ශන බෑ ජයලලිතා තදින් හිටී</topic>
    <author>ටී. චන්ද්‍රසේකර</author>
    <content>ටී. චන්ද්‍රසේකරඑක්සත් ජාතීන්ගේ මානව හිමිකම් කවුන්සිලය විසින් ශ්‍රී ලංකාවට එරෙහිව පත් කරන ලද අන්තර්ජාතික විමර්ශන කමිටුවට තමිල්නාඩුවේ සිට විමර්ශන කටයුතු කිරීම සඳහා අවසරය ලබාදීම තමිල්නාඩු මහ ඇමැතිනී ජයලලිතා ජයරාම් විසින් ප්‍රතික්ෂේප කැර තිබේ. ඉන්දීය මධ්‍යඹ රජය ප්‍රතිපත්තිමය වශයෙන් ගනු ලැබු තීරණයට සමගාමීව මධ්‍යම රජය හා නොගැටෙන ආකාරයෙන් ජයලලිතා ජයරාම් මෙම තීරණය ගෙන ඇතැයි වාර්තා වේ.යුරෝපීය රටවල වෙසෙන දෙමළ ඩයස්පෝරාවට සම්බන්ධ සාමාජිකත්වය දරන සංවිධාන කීපයක් විසින් අන්තර්ජාතික විමර්ශන කමිටුවට තමිල්නාඩුවේ සිට විමර්ශන කටයුතු සිදු කිරීමට ඉඩ ලැබෙන පරිදි යෝජනාවක් ප්‍රාන්ත සභාවේ සම්මත කර එය මධ්‍යම ආණ්ඩුවට යොමු කරන ලෙස ඉල්ලා ජයලලිතා ජයරාම්ට ලිපි ගණනාවක් එවා තිබේ.ජයලලිතා එම ලිපි පිළිබඳව කිසිඳු සැලකිල්ලක් නොදක්වා මඟහැර සිටින අතර ඒ පිළිබඳව ප්‍රශ්න කරන පාට්ඨාලි මක්කල්කච්චි නායක රාමදාස් ප්‍රකාශ කර සිටින්නේ ජයලලිතා ජයරාම් මෙම අර්බුදයේදී දෙබිඩි පිළිවෙතක් අනුගමනය කරන බවය.මෙසේ ජයලලිතා දෙමළ ඩයස්පෝරාවේ ඉල්ලීම් නොසලකා හැරීම සම්බන්ධයෙන් දැඩි විරෝධය පළ කර සිටින මක්කල් ද්‍රවිඩ මුන්නේත්‍ර කලහම් නායක වයිකෝ හෙවත් වයි. ගෝපාලසාමි කියා සිටින්නේ ජයලලිතා දෙමළ ජනතාව පාවා දී ඇති බවය.පාට්ටාලි මක්කල් කච්චි නායක රාමදාස් මහතාගේ පුත්‍රයා වන එරට පාර්ලිමේන්තු මන්ත්‍රී අන්ගුමනී රාමදාස් පසුගිය දා ඉන්දීය විදේශ ඇමැති සුස්මා ස්වරාජ් හමුවී ශ්‍රී ලංකාවට විරුද්ධ ජාත්‍යන්තර විමර්ශන කමිටුවට සහාය දෙන ලෙස ඉල්ලා සිටි අතර ඊට නිහඬ පිළිවෙතක් අනුගමනය කළ විදේශ ඇමැතිනිය ඔහුට පවසා ඇත්තේ වත්මන් ඉන්දීය ආණ්ඩුව ශ්‍රී ලංකාවේ දෙමළ ජනතාවගේ ගැටලුවලට ජාත්‍යන්තර බලපෑම් එල්ල නොවන ආකාරයෙන් ඒවා විසඳාලීමට අවශ්‍ය නිසි ප්‍රතිපත්තියක් අනුගමනය කරන බවය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=aa1407207</link>
    <topic>කේලින්ගේ ගුවන් අපලය</topic>
    <author/>
    <content>මේ දක්වා කිසිදු තොරතුරක් නොමැති අතුරුදන් වූ මැලේසියානු ගුවන් යානයේ ගමන් ගත් සිය සොයුරා සහ ඥාති සොයුරිය ගැන කඳුළු හෙළමින් සිටි ඕස්ට්‍රේලියානු කාන්තාවක වන කේලීන් මෑන්ට තවත් එබඳු ගුවන් අනතුරක් නිසා දුක දරා ගත නොහැකි තත්ත්වයකට පත්වන්නට සිදුවී ඇත.ඒ යුක්රේන දේශ සීමාව මතින් පියාසර කරමින් තිබියදී ත්‍රස්තවාදීන් විසින් මිසයිල ප්‍රහාරයක් එල්ල කොට බිම හෙළූ මැලේසියානු ගුවන් යානයේ ඇගේ දියණිය හා බ‍ෑනණුවන් සිටීම ය. යුක්රේන ඛේදවාචකයෙන් මිය ගිය 297 දෙනා අතර ඇගේ දියණිය මාරි හා ඇගේ බෑනණුවන් ද වෙති. නිවාඩුවක් ගත කොට මෙල්බර්න් නුවර බලා එද්දී ඔවුන් දෙදෙනා මේ ඛේදවාචකයට මුහුණපා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=aa1407208</link>
    <topic>කැමරා ඇසින් පරීක්ෂණ</topic>
    <author>විමල් කරුණාතිලක</author>
    <content>විමල් කරුණාතිලකයතුරු පැදියකින් හා ත්‍රිරෝද රථයකින් කිසියම් පිරිසක් තමා ලුහුබැඳ ආ බවට ශ්‍රී ලංකා නීතිඥ සංගමයේ සභාපති උපුල් ජයසූරිය මහතා කුරුඳුවත්ත පොලිසියට කළ පැමිණිල්ල සම්බන්ධයෙන් සීසීටීවී කැමරා ආධාර කැරගෙන පරීක්ෂණ අරඹා ඇතැයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා කීය.මේ පිළිබඳව පරීක්ෂණ පවත්වා සැකකරුවන් අත්අඩංගුවට ගැනීම සඳහා පොලිස් අපරාධ කොට්ඨාසයේ පොලිස් කණ්ඩායම් තුනක් යොදවා ඇතැයි ද හෙතෙම සඳහන් කෙළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=aa1407209</link>
    <topic>අතුරුදන් වූවන් පිළිබඳ කමිටුවට විශේෂඥයන් තිදෙනෙක්</topic>
    <author/>
    <content>අතුරුදන්වූවන් පිළිබඳව විමර්ශනය කිරීමට පත් කළ කමිටුවේ බලතල වඩා පුළුල් කරමින් එම කමිටුවට මහින්ද රාජපක්ෂ ජනාධිපතිතුමා විසින් විශේෂඥ උපදෙස් සැපයීමට රාජනීතිඥ ඩෙස්මන්ඩ් ද සිල්වා මහතා ඇතුළු තිදෙ‍නකු පත්කර ඇත.රාජනීතිඥ ඩෙස්මන්ඩ් ද සිල්වා මහතා කොෆි අනන් මහතා එක්සත් ජාතීන්ගේ මහලේකම් ධූරය දරන අවදියේ අන්තර්ජාතික අපරාධ අධීක්ෂණයේ ප්‍රධාන නඩු පැවරීම් නිලධාරියා ලෙස කටයුතු කළ අතර ඔහු දෙවන ලෝක යුද සමයේ මෙරට සෞඛ්‍ය ඇමැති ධූරය දැරූ ජෝර්ජ් ඊ ද සිල්වා මහතාගේ මුනුපුරෙකි.මේ කමිටුවට පත් කර ඇති මහාචාර්ය රාජනීතිඥ ජෙප්රි නයිස් මහතා සර්බියාවේ ජනාධිපති මෙලොසවික් මහතාට හේග් අධිකරණයේ නඩු පැවරීමේ ප්‍රධාන නීති නිලධාරියා ලෙස කටයුතු කළේ ය.මේ කමිටුවට පත්කර ඇති අනෙක් විශේෂඥයා වන මහාචාර්ය ඩේවිඩ් ක්‍රේන් මහතා එක්සත් ජාතීන්ගේ සංවිධානය විසින් සියරා ලියොන් හි පිහිටුවූ විශේෂ අධිකරණයේ ප්‍රධාන නඩු පැවරීමේ නිලධාරියා ලෙස කටයුතු කර ඇත.මේ වසරේ ජූනි මාසයේ මහාචාර්ය ක්‍රේන් මහතා ඩෙස්මන්ඩ් රාජ නීතිඥවරයා සමඟ සිරියානු රැදවුම් කඳවුරුවලදී වධදීම හා මරා දැමී‍ම් සම්බන්ධයෙන් ජිනීවා මානව හිමිකම් කවුන්සිලයේ පෙනී සිටියේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=aa14072010</link>
    <topic>ලංකාවේ ලොකුම සිසු පෙරහර</topic>
    <author/>
    <content>ශ්‍රී ලාංකීය හෙළ සංස්කෘතික අංග ඔප් නංවන පාසල් දරුවන්ගේ එකම සංස්කෘතික මහෝත්සවය වන ඇසළ මහා සිසු පෙරහර සිව්වැනි වරටත් උත්කර්ෂවත් අන්දමින් පැවැත්වූයේ පසුගිය ඇසළ පො‍හෝදාය. මෙම ශ්‍රී ලාංකීය අභිමානය ඔප්නැංවීමට දිවයිනේ නන් දෙසින් පාසල් සිසුන් 15,000කට වැඩි පිරිසක් මෙවර ද ඉදිරිපත් විය. විභාග කේන්ද්‍රිය අධ්‍යාපනයක නියැළී සිටින වත්මන් සිසු පරපුර විභාග මානසිකත්වයෙන් මිදී සිය සහජ හැකියා ඔප්නැංවූ දුලභ අවස්ථාවක් වශයෙන් මේ සිසු පෙර හැර ඉතිහාසගත විණ.මෙවර වීදි බට සිසු පෙරහරට පාසල් නැටුම් කණ්ඩායම් 229ක් එක්ව සිටියහ. චමත්කාර ලෙස මුල මැද අග යන ත්‍රිත්වයට එකාකාර පරිද්දෙන් විචිත්‍රවත් වීම මෙම සිසු පෙරහර වඩාත් අලංකාර වීමට හේතුවිය.කස හඬින් පෙරටුව ගත් කසකරුවන්, භික්ෂූන් වහන්සේ 500 නමක් බුද්ධ ප්‍රතිමා වහන්සේ පෙරටු කරගනිමින් ගමන් කළහ. සර්ව ආගමික සහයෝගය විද්‍යමාන කරමින් ආගමික පූජකතුමන්ලා ද මෙහි ගමන් කිරීම ජාත්‍යන්තරයට ආදර්ශයක් විය.කොළඹ මහානාම විද්‍යාලයෙන් ආරම්භ වූ සිසු පෙරහර ගංගාරාම විහාරස්ථානයට පැමිණි අතර මහින්ද රාජපක්ෂ ජනාධිපතිතුමා, අධ්‍යාපන අමාත්‍ය බන්දුල ගුණවර්ධන මහතා ඇතුළු මැති ඇමැතිවරු රැසක්ම මෙම පෙරහර නැරඹීමට පැමිණ සිටියහ.බොහෝ පෙරහරවල දක්නට නොලැබෙන ආකාරයේ නව නිර්මාණ කිහිපයක්ම මෙවර සිසු පෙරහර විචිත්‍රවත් ‍කළේය. ඇඳුම් පැලඳුම් සංවර බවින් යුතු වූ අතර මනා ශික්ෂණයක් ද ඉන් කැපී පෙනුණි. අපේ ‍ජන සමාජයෙන් වියැකී යන කළගෙඩිය, මෝල්ගහ, කුල්ල යන උපකරණ රැගත් නර්තනාංග ද මෙම සංස්කෘතික මහෝත්සවයේ දී දැකගැනීමට ලැබීම දුලභ සිද්ධියකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=ab1407201</link>
    <topic>ඉදිරි ජාතික මැතිවරණවලදී සියලු ජාතීන්ගේ සහාය රජයට ලැබෙනවා</topic>
    <author>සංවාද සටහන - චන්දන බණ්ඩාර</author>
    <content>ආර්ථික සංවර්ධන ඇමැති බැසිල් රෝහණ රාජපක්ෂඔව්. ඇයි නැත්තේ. හැබැයි මේ සතුට කියන දෙය මැනීමට හරි ක්‍රමවේදයක් නෑ. උණ බලන කටුවක් තියෙනවා නම් උණ තියෙන ප්‍රමාණය බලා ගන්ඩ පුළුවන්. බටහිර වෛද්‍යවරුන්ගේ ක්‍රමවේදයන්වල වේදනාව මැනීමට උපකරණ තිබෙනවා.සමහර රෝහල්වල මුහුණු 10 ක් විතර දාලා එක එක විදියට පෙන්වලා තියෙනවා ඊට පස්සේ රෝගියාගෙන් මේ මුණද මේ මුණද කියලා ඇහුවාම එහෙම කරන ක්‍රමයක් තියෙනවා. ඒක තමයි වේදනාව මනින ක්‍රමය.ඔය කියන කතාවක් තමයි සතුට දැනෙන්නේ නෑ කියන දෙය. මං ඒ ගැන බොහොම කල්පනා කළා මේක කොහොමද වෙන්නේ කියලා. විදේශ සංචාරකයන් මේ රටට එන එක ගැන කිව්වොත් විදේශ සංචාරකයෙක් මේ රටට එන්නට පෙර සියයට හැත්තෑ පහක්ම බලන්නේ ආරක්ෂාව ගැන. සංචාරකයන් වැඩියෙන්ම කැමැති සතුටින් ඉන්න.ඉතින් බලන්ඩ අද අපේ රටේ කොයි තරම් වෙනසක් වෙලා තියෙනවාද කියලා. ලෝක සංචාරක සංවිධානයත් බලන දෙයක් තමයි යම් රටක කැරැලි කෝලාහල ත්‍රස්තවාදය තියෙනවාද කියලා. තව පැත්තකින් බලනවා බෝවෙන රෝගවලින් හෝ වෙනත් රෝගවලින් තොරද කියලා.අපි මුලින්ම ආරක්ෂාව විතරක් බලමු. අපේ ර‍ට ආරක්ෂාව අතින් මොන තරම් දියුණුවක් වෙලා තියෙනවාද කියලා බලන්න. පාසල් යන දරුවගේ , බස් එකේ දුම්රියේ යන එන මඟියාගේ , ව්‍යාපාරිකයන්ගේ ඕනෑම කෙනෙකුගේ ආරක්ෂාව සහතිකයි. තර්ජිත ගම්මානවල හිටපු අයට , උතුරු නැ‍ඟෙනහිර ඉන්න දෙමළ ජනතාවට , ඒ ප්‍රදේශවල සිටින තරුණයන්ට මොන තරම් ආරක්ෂාවක් ලැබිලා තියෙනවාද?මේ රටේ තිබ්බ බරපතළ රෝගාබාධ මර්දනය වෙලා බරවා , මැලේරියාව , ලාදුරු මර්දනය වෙලා. දැන් ඩෙංගු රෝගය ගැන කියනවා. යම් යම් රටවල ඩෙංගු රෝගය තිබෙනවා. හැබැයි මේ ලෝකයේ තියෙන භයානක රෝගවලින් අපේ රට සුරක්ෂිතයි. මේ රටේ ජනතාව ඒ ගැන පැහැදිලිවම සතුටින් ඉන්නේ.රටේ ජනතාවගෙන් වැඩි පිරිසක් විදුලිය නොලැබීම නිසා සුතුටු වුණේ නෑ. නගරයේ ඉන්න අයට විදුලිය තියෙනවා. ඒ නිසා ඒ අය වායු සමනය කරන යන්ත්‍ර දාගෙන හිටියා. හැබැයි ඒ අයත් දවසේ පැය කීපයක්ම විදුලිය නැතිව හිටියා. මොකද විදුලි කප්පාදුව නිසා. අන්න ඒ අයත් අසතුටට පත් වුණා. විදුලිය තියෙන අයටත් හරියට එළියක් නෑ. ඒ අයත් අසතුටට පත්‍ වුණා.දැන් විදුලිය කැපිල්ලක් නෑ. එතකොට විදුලිය නැතිව හිටපු පිරිසෙන් වැඩි පිරිසකට විදුලිය ලැබිලා තියෙනවා. කුප්පි ලාම්පුවෙන් පාඩම් කරපු ළමයින්ට විදුලි එළියෙන් පාඩම් කරන්ඩ පුළුවන්. එතකොට එතැන සතුටක් නැද්ද? ඒ ළමයි කුප්පි ලාම්පුවෙන් නැතිව විදුලි එළියෙන් පාඩම් කරන කොට ඒ ළමයින්ගේ මවුපියන්ට සතුටක් නැද්ද? එදා රෑට පිසගත්ත කෑම ටික ඉතිරි වුණාම ඒ කෑම පහුවදා වෙන තුරු තියා ගන්ඩ ශීතකරණයක් නැතිව හිටපු ‍අයට අද ඒ පහසුව ලැබිලා තියෙනවා. ඒ අයට සතුටක් නැද්ද?ඊළඟට බලන්ඩ එදා කිලෝමීටර තුන හතර කළගෙඩිය අරගෙන ගිහින් වැවේ මැද මඩ වළක් හාරලා ඒ මඩ වතුර පොල්කට්ටෙන් එකතු කරගෙන කිලෝමීටර ගණනක් ඔළුවේ තියාගෙන අනෙක් අතින් තව වතුර බාල්දියක් එල්ලාගෙන ආපු ඒ වතුර පෙරාගෙන බීපු අයට අද ජල නළවලින් ගෙදරටම වතුර ටික එනකොට එදාට වඩා සතුටක් නැද්ද .එදා පාරේ ගල් ගැලවිලා පාරේ වලවල් හැදිලා වළවල් බේරන්ඩ එහාට මෙහාට වාහනය හරවමින් වළවල්වල වැටි වැටී ගිය මොටර් සයිකලය , ත්‍රීවිලරය හෝ කාරයේ ගිය අයට දැන් කොන්දේ අමාරුව හැදෙන්නේ නැතිව යන්න පුළුවන්. ඒ අය අද කාපට් පාරේ යනකොට සතුටක් නැද්ද?හැබැයි දැන් කාපට් පාරේ යනකොට දැනෙන්නේ නෑ. ඒක තමයි ඔය දැනෙන්නේ නෑ කියලා කියන්නේ. එදා වාහනය වළේ වැටුණාම දැනුණා. හැබැයි අද දැනෙන්නේ නෑ.ඔව් ඇත්ත. ඔබ කියන දෙය හරි. ඊළඟට බලන්ඩ පොල් අතු වහලය දිරා ගිහින් වතුර ගේ මැදට බේරෙන කොට බේසම් අ‍රගෙන කෝප්ප අරගෙන තියමින් දුවපු අයට අද උළු සහිත ස්ථීර වහලයක් ලැබිලා තියෙනවා. ඒ අයට සිතට සතුටක් දැනෙනවා. හැබැයි හිල් වෙච්ච වහලෙන් ගේ හැම තැනම තෙමෙන කොට දැනෙන තරම් නම් දැනෙන්නේ නැතිව ඇති. ඒ නිසා දැනෙන්නේ නෑ කිව්වට දැන් ඒ අයට සතුට තියෙනවා.එදා පාසලට ගියාම විවේක කාලය ආවාම වැසිකිළියක් නෑ යන්ඩ. අද අන්තර්ජාතික ප්‍රමිතියකට හැම පාසලකම වැසිකිළි කැසිකිළි පහසුකම් ලැබිලා තියෙනකොට සතුටක් දැනෙනවා ඇති. එදා දරුවට තාක්ෂණ විද්‍යාව හදාරන්ඩ තැනක් නැති කොට, විද්‍යාගාරයක් නැතිව ඉන්න කොට දරුවන්ට සතුටක් තිබුණේ නෑ. අද ගමේ ද්විතීක පාසල් 1000 ක් හදලා ඒවාට අංග සම්පුර්ණ මහින්දෝදය තාක්ෂණ විද්‍යාගාර හැදිලා එනකොට හිතට සතුටක් නැද්ද?එදා ගැබිණි මාතාවන් ගමේ මාතෘ සායනයට ගියාම හිටගෙන පැය ගණන් හිටියා. අද ඒ මාතෘ සායනවල ගුවන්තොටුපළවල තියෙනවා වගේ හොඳ පුටු වල ඉඳගෙන සුන්දරව හදපු ළමා හා මාතෘ සායනවල ඉන්නකොට කුසේ ඉන්න දරුවාට පවා ඒ සතුට බලපානවා. එදා ඒ මවුවරු මහා වේදනාවක් ලැබුවේ. වැඩි කාලයක් නෙමෙයි අවුරුදු කීපයකට කලින්. අපි මේවා අපේ ඇස් දෙකට දැකපු දේවල්.ඒ නිසා මේ තත්ත්වය උඩ මං කියන්නේ ජනතාව සතුටින් ඉන්නවාද නැද්ද කියන එක ජනතාවටම අවබෝධ කරගන්න පුළුවන්. සමහර වෙලාවට සතුට හෝ වේදනාව කියන දෙය එක දිගටම දැනෙන කොට අමතක වෙලා යනවා. දැන් බලන්ඩ ඇල්පෙනෙත්තකින් ඇඟට විදිනකොට වේදනාවක් දැනෙනවා. හැබැයි ඒක එක දිගට අල්ලාගෙන ඉන්නකොට ඒ වේදනාව නැති වෙලා යනවා. සතුටත් ඒ වගේම තමයි. සමහර වෙලාවට අපට දිගටම සතුට ලැබිගෙන යනකොට ඒක දැනෙන්නේ නෑ ව‍ගේ හිතෙන්ඩත් පුළුවන්.විදුලිය ලැබුණ දවසේ සතුට වැඩියි . මාස දෙක තුන හතර යනකොට ඒ සතුට ක්‍රම ක්‍රමයෙන් අඩු වෙලා යනවා. අන්තිමට සතුට දැනෙන්නේ නැති වෙලාම යනවා. වැවට ගිහින් ඇළට පැනලා නාපු කෙනාගේ ගෙදරට නළවලින් ජලය ලැබෙන කොට තමන්ගේ කාමරයට අල්ලපු නාන කාමරයට ගිහින් නානකොට සතුටක් දැනෙනවා. ඒ සතුට දිගින් දිගටම යනකොට අඩු වෙලා යනවා. හැබැයි පොදුවේ ගත්තාම මේ රටේ ජනතාව සතුට භුක්ති විඳිනවා.උපාධිධාරීන් ලක්ෂ ගාණකට එක් වරම රජයේ රැකියා ලැබෙනකොට ලොකු සතුටක් දැනෙනවා. මවුපියන්ට සතුටක් , ගමට සතුටක්. මැති ඇමැතිවරුන් විදියට අපට සතුටක්. මේ වගේ උගත් පිරිසක් රාජ්‍ය සේවයට එක් වෙනවා කියන්නේ රාජ්‍ය සේවයට ශක්තියක්. මේ යහපත් රාජ්‍ය සේවය නිසා ජනතාව සතුටු වෙනවා. ඉතින් මේ රටේ ජනතාව සතුටින්තියන්ඩ අපේ රජය කරපු ඕනෑ තරම් දේවල් කියන්ඩ පුළුවන්.ජනතාවගේ ආර්ථික ශක්තිය වැඩි වෙලාද නැද්ද කියලා විමසා බලන ක්‍රමවේදයන් තයෙනවා. දරිද්‍රතාව මැනීමේ ක්‍රම , උද්ධමනය මැනීමේ ක්‍රම , ඒක පුද්ගල ආදායම මැනීමේ ක්‍රම තිබෙනවා. මේ සියලු ඒකක බැලුවොත් ධනාත්මක පැත්තට තමයි ගිහින් තියෙන්නේ.උද්ධමනය ගත්තොත් පහතට වැටිලා එකම මට්ටමක පවතිනවා. දැන් බලන්ඩ රජය රටේ දරිද්‍රතාව ඉතාම අඩු මට්ටමට ගෙනත් තිබෙනවා. විරැකියාව අඩුම මට්ටමට ගෙනත් තිබෙනවා. රැකියවක් කළ හැකි අ‍යගෙන් සියයට 96 ක්ම රැකියාවක් කරනවා. ඒක රටේ ආර්ථිකයට ලොකු ශක්තියක්. එදා ඒක පුද්ගල ආදායම ඩොලර් 1000 අදායම් ලැබු පුද්ගලයෙක් අද ඩොලර් 3000 ආසන්න අදායමක් ලබනවා. මේ සියල්ල දෙස බැලුවාම ජනතාවගේ ආර්ථිකය ශක්තිමත් වෙලා තිබෙනවා.එදා වැඩි දෙනෙකුට ජංගම දුරකථන තිබුණේ නෑ. හැබැයි අද ජංගම දුරකථන ප්‍රමාණය රටේ ජනගහනයට වැඩියි. දුරකථනය නිසා සහනයක් වගේම මුදල් අතින් අසහනයක් එනවා. ආර්ථිකමය වශයෙන් ඒක පාඩුවක් වෙන්ඩත් පුළුවන්. කාලය නාස්ති කරලා කරන දෙය එක දුරකථන ඇමැතුමකින් පහසුවෙන් කරන්ඩ පුළුවන් නම් එතැන වාසියක් අත් වෙනවා.ඒ නිසා‍ ලොකු ආර්ථික වාසියකුත් ලැබෙනවා. එදා බහුතරයක් දෙනා රෝද දෙකේ පාපැදියෙන් ගියේ. අද ඒ අය යතුරු පැදියෙන් , ත්‍රීවිලරයෙන් නැතිනම් කාරයකින් ගමන් කරනවා. දැන් පෙට්‍රල්වලට වියදමක් යනවා. එතැන ආර්ථිකමය අවාසියක් තිබෙනවා. මේ වාහන ගන්නකොට බැංකු ණයක් නැතිනම් ලීසිං පහසුකමක් ගන්නවා.දැන් ඉතින් ණය බරක් දැනෙනවා. මාසික වේතනයෙන් මේවා අඩු වෙනකොට යම් ආර්ථික පීඩනයක් ඇති වෙන්ඩත් පුළුවන්. හැබැයි තමන්ගේ වත්කම වැඩි වීමකුත් වෙනවා. සමස්තව බැලුවොත් පුද්ගලයා ඉදිරියට ගිහින් තිබෙනවා. ජනාතාව ඒ බව තේරුම් ගෙන ඉන්නේ.අන්තර්ජාතික ප්‍රමිතියට අනුව රටේ ණය ප්‍රමාණයන් මනින දර්ශක කීපයක් තිබෙනවා. දළ දේශීය නිෂ්පාදිතයට ප්‍රතිශතයක් ලෙස තමයි ඒක පුද්ගල ණය ප්‍රමාණය ගණනය කරන්නේ. මේ ණය ප්‍රතිශතය සියයට සියය මට්ටම ඉක්මවා තිබ්බා එ.ජා.ප රජය කාලයේදී.නමුත් රජය දැන් ඒක පුද්ගල ණය ප්‍රතිශතය පහළට ගෙන යමින් සිටිනවා . ණය ලබා දෙන්නේ ණය ගන්ඩ. ණය ගෙවන්ඩ බැරි නම් ණය දෙන්නේ නෑ. සමහර ණය ගිවිසුම් අස්සන් කරන්ඩ වසරකට වැඩි කාලයක් යනවා. ශ්‍රී ලංකාවට ණය දෙන සෑම ආයතනයක්ම මේ රටේ ආර්ථිකය හොඳින් කළමනාකරණය කරනවා කියන සහතිකය ලබා දී තිබෙනවා.ඒ වගේම වගකීමෙන් කියනවා සංවර්ධනයේ බර මේ රටේ ජනතාවට මොනම විදියකින් හෝ පටවන්නේ නැති විදියට ජනාධිපතිතුමා ක්‍රියා කරනවා. වසර ගණනාවකට පෙර ගත් ණය අපි දැනටත් ගෙවනවා. එදා ඩොලරයකට අපි ගෙව්වේ රුපියල් හයක් හතක් විතරයි. නමුත් අද අපි ඩොලරයකට රුපියල් 130 ගණනක් ගෙවනවා.එදා රටේ වත්කම මුළු ජනගහනයෙන් බෙදලා බැලුවා වගේ අද රටේ වත්කමත් ජනගහනයෙන් බෙදලා ඒක පුද්ගල වටිනාකම බලන්ඩ. අද ගමට ලැබිලා තියෙන වටිනාකම බලන්ඩ. ගමේ පර්චස් 20 ක් තියෙනවා නම් ඒකට කාපට් පාරයි, විදුලි බලයයි නළ ජලයයි ලැබුණොත් ඒ ඉඩමේ වටිනාකම කොපමණ ඉහළ ගිහින් තියෙනවාද?අඩුම ගාණේ පර්චසය මිලියනයකටවත් ඉහළ යන්නේ නැද්ද? ද්විතීක පාසල් , අංග සම්පුර්ණ මාතෘ සායන , ශාරීරික සුවතා මංතීරු , අංග සම්පුර්ණ සති පොළ මේවා හැම දේම එනකොට කොහොමද? අද ගමට අංග සම්පුර්ණ සති පොළක්, මාතෘ සායනයක් , ශාරීරික සුවතා මංතීරුවක් ලැබිලා තියෙනවා. සියලු පාරවල් කාපට් කරලා තියෙනවා.ගමට විදුලිය දීලා. ද්විතීක පාසලක් ලැබිලා. මේ හැම දේම නිසා අද ගමට ලැබිලා තියෙන වටිනාකම වැඩිවීම බලන්ඩ. අද ගම්වල පොල් අතු ගෙවල් , බිමට සිමෙන්ති නොදාපු ගෙවල් බොහොම අඩු ප්‍රමාණයක් තියෙන්නේ.අද ගෙදර වත්ත දියුණු කර ගන්ඩ ඕනෑ නම් පොල් පැළ ටික ගෙදරටම ලැබෙනවා. මිරිස් පැළ ටික දෙනවා. කුකුළු පැටව් ලැබෙනවා. අත් යන්ත්‍ර පේෂ කර්මාන්තය දියුණු වෙලා , මල් වවා පිටරට යවන්ඩ පුළුවන්. මේ ආර්ථික ක්‍රමයෙන් රජය කරලා තියෙන්නේ මිනිසා ගොඩ නැඟීමයි. ඔහු ගොඩ නඟලා පවුල ගොඩ නඟලා ගම ගොඩ නඟලා රට හදන්ඩ.මටත් දැන ගන්ඩ ඕනේ ඒකම තමයි. ඕක අලුත් දෙයක් නෙමෙයි. 2010 මැතිවරණයටත් ජිල්මාට් එකක් කිව්වා. 2005 ජනාධිපතිවරණය වෙලාවේත් ඔය ව‍ගේම කතාවක් කිව්වා. අර කිතුල් ගහට නැඟපු මිනිහාටත් එක එක උත්තර තිබුණා වගේ විපක්ෂය පරදින වාරයක් ගාණේ ඔය වගේ කතා කියනවා. නිකම් ගමකට ගිහින් බලන්ඩ එදා ගමේ මෝටර් සයිකල් කීයක් තිබුණද, උළු සෙවිලි කරපු ගෙවල් කීයක් තිබුණද? එදා ගමේ විදුලිය තිබ්බ ගෙවල් කීයක් තිබුණද? මේවා ගණන් හදලා බලන්ඩ.අද මිනිසුන්ට එදාට වඩා වියදම් කරන්ඩ ශක්තිය තියෙනවාද කියලා බලන්ඩ. අද දහම් පාසැලක ළමයි කීදෙනෙක් ඉන්නවාද බලන්ඩ. අද බෞද්ධ නාලිකා කීයක් තියෙනවාද ? හෙට ඔය එක නාලිකාවකින් කිව්වොත් රත්තරන් තැන්පත් කරන්ඩ පුජා කරන්ඩ කියලා කොයි තරම් ජනාතාව පුජා කරනවාද?අද වැඩිපුරම මේ රටේ ජනාතාව අහන්නේ බණ. ඒකටත් සමහරු දොස් කියනවා. අද අපේ රට සහලින් ස්වංපෝෂිත කළාම ඒකත් දොස් කියන අය ඉන්නවා. කිසිම බෙහෙතක් නොගහන රඹුටන් කන්න එපා කියලත් කියනවා. ඒකෙන් කැන්සර් එනවා කියනවා. දැන් මාස දෙකකට කලින් අඹ තියෙන කාලයේ කිව්වා අඹ කන්ඩ එපා සීනි වැඩි වෙනවා කියලා.මේ මොන තරම් බොරු මතද හදන්නේ. හැබැයි ළමයින්ට පිටරටින් ගේන ඇපල් ගෙනත් දෙනවා. මේ විදියට මිනිස්සු බය කරනවා. මේ රටේ ජනමාධ්‍යටත් ඒ ගැන වගකීමක් තිබෙනවා. බලන්ඩ අද මේ රටේ ප්‍රසිද්ධ ස්ථානවල දුම්පානය මොන තරම් නතර වෙලාද? අද ළමයෙකුගෙන් සිගරට් පැකට් එකක නමක් අහන්ඩ එයාලා දන්නේ නෑ.මං සිගරට් පැකට් එකක් අවරුදු ගාණකට දැකලා නෑ. මං ජීවිතේට සිගරට් පාවිච්චි නොකළ කෙනෙක් විදියට කියන්නේ. ඒ දවස්වල තිබ්බේ බ්‍රිස්ටල් කුසලානයට ක්‍රිකට් තරග. අද එහෙම නෑ. අද ඒවා තහනම්. මේවා ඉබේ වුණේ නෑ.මහින්ද රාජපක්ෂ ජනාධිපතිතුමා ගෙනාව නීති මේවා. මේවාට නොයෙක් තර්ජන ආවා. මහා භාණ්ඩාගාරය හිස් වේවි කිව්වා. නමුත් ජනාධිපතිතුමා ඒවා ගෙනාවා අද සාර්ථක ප්‍රතිඵල ලැබිලා තියෙනවා. මේවාට තරහා අය ඉන්නවා. මේවායින් පහර වැඳුණු අය ඉන්නවා. ඒ අය තමයි ඔය දුර්මත සමාජයේ ප්‍රචාරය කරන්නේ.දිවි නැඟුම ව්‍යාපෘතිය එක් ක්ෂේත්‍රයකට නෙමෙයි ක්ෂේත්‍ර ගණනාවකට විහිදිලා තිබෙනවා. මේ දවස්වල එළවළු මිල ඉහළ ගියා. මොකක්ද වුණේ කන්න හතරකට අපි ගෙවත්තට අවශ්‍ය එළවළු සඳහා බීජ සපයා දුන්නා. සමහර මාධ්‍යත් සමහර මන්ත්‍රීවරුත් ඒවාට මහා කැත විදියට පහර ගැහුවා.ඒ නිසා අපේ නිලධාරීන් අධෛර්ය වුණා. එළවළුවල මිල දිර්ඝ කාලයක් අඛණ්ඩව එක මට්ටමක තිබ්බ නිසා අපේ ජනතාවටත් එළවළු වවලා කන්ඩ ඕනේ කියන මතය නැති වුණා. මේක දිගටම මෙහෙම තියෙයි කියලා හිතලා අපි ගෙදර මිරිස් පැළයක්, වම්බටු පැළයක් , තක්කාලි පැළයක් සිටුවා ගත්තේ නෑ.ඔන්න ප්‍රතිඵලය එළවළු මිල ඉහළ ගියා. අපි ඇට බෙදුවෙත් නෑ. අපි පැළ බෙදුවෙත් නෑ. දැන් අමුමිරිස් කරලටත්, වම්බටු කරලටත්, කංකුං මිටියටත්, වැටකොලු කරලටත් පොළට යන්ඩ වෙලා. එතකොට අන්න ඉල්ලුම වැඩි වුණා. නිෂ්පාදනය අඩු වුණා. මිල ඉහළ ගියා. වෙනදා කඩෙන් ගත්තේ ගෙදර වවා නැති එළවළුවයි දෙකයි. එළවළු ‍සුළුවෙන් ගත්ත නිසා මිල බැස්සා. දැන් මාස දෙකකට කලින් ගෝවා විකුණා ගන්ඩ බැරිව පාත්ති පිටින් හාලා දැම්මා.දැන් ඔන්න ජනතාවට දිවි නැඟුමේ වටිනාකම තේරිලා තියෙනවා. අද ගම් කුකුළු වැඩසටහන නිසා අද ගෙදර ගම් කුකුළු බිත්තර කනවා. මේ නිසා ගම් කුකුළු බිත්තර ඉල්ලුම වැඩි වුණා. පාරිභෝජනය වැඩි වෙලා. අද දියර කිරි බොන එක ප්‍රචලිත වෙලා තියෙනවා.අද වෙනකොට කිරි ආශ්‍රිත නිෂ්පාදන කරන බහු ජාතික සමාගමක් අද රටට කිරි පිටි ගේන එක සම්පුර්ණයෙන්ම නතර කරලා. ඔවුන් අද දේශීය කිරි ගොවීන්ගේ නිෂ්පාදන මිලදී ගන්නවා. ඔවුන්ගේ නිෂ්පාදන කරන්නේ මේ රටේ කිරිවලින්. මේක මොන තරම් ජයග්‍රහණයක්ද?අද දිවි නැඟුම නිසා මල් වගාව ප්‍රචලිත වෙලා. අද පිටරට යවන්ඩත් මල් වවනවා. අපට අවශ්‍ය සැපයුම ලබා දෙන්ඩ බැරි නිසා අපි විශ්වවිද්‍යාල එක්ක එකතු වෙලා පටක රෝපණය මගින් මල් වගාව කරගෙන යනවා. අත් යන්ත්‍ර පේෂ කර්මාන්තය සම්පුර්ණයෙන් විනාශ වෙලා තිබුණා ඒක නඟා සිටුවන්ඩ කටයතු කළා.දිවි නැඟුම දෙපාර්තමේන්තුව යටතේ අපි ක්ෂුද්‍ර මුල්‍ය අංශය ඉතා ප්‍රභල ලෙස ගමට ගෙන යන්ඩ බලාපොරොත්තු වෙනවා. ග්‍රාමීය වශයෙන් ණය ලබා දෙන්ඩ අවශ්‍ය පහසුකම් දෙන්ඩ අපි බලාපොරොත්තු වෙනවා. ඒ සඳහා බැංකුවක් පිහිටුවලා තිබෙනවා. දැනට තිබෙන වාණිජ බැංකුවකට සමාන විදියට එය ඉදිරියට ඇවිත් තිබෙනවා.ඒ වගේම ප්‍රජාව බලගැන්වීමට ප්‍රජාවට තීන්දු තිරණ ගැනිමේ බලය පවරන ප්‍රජා මුල සංවිධාන සැකසීමේ ව්‍යුහය ආරම්භ වෙලා තිබෙනවා. විශේෂයෙන්ම ස්වං රැකියා අංශයේ ජංගම වෙළෙදුන් කෙරෙහි කිසිවකු අවධානය යොමු කළේ නෑ. අපි දිවි නැඟුමෙන් ඒ අයට අවශ්‍ය මුල ධනය සපයලා , නිල ඇඳුමක් සපයලා හැඳුනුම් පත් සපයලා දුන්නා.පදික වේදිකාවේ සිටි වෙළෙඳුන් නියම වෙළෙඳුන් බවට පිළිගැනීමක් ලබා දුන්නා. ජංගම වෙළෙඳ රථ සපයා දුන්නා. දිවි නැඟුමෙන් සංවර්ධනය නොකරපු අංශයක් නෑ. කෘෂි කාර්මික , වන සම්පත් , ධීවර , සුළු අපනයන භෝග , තේ , රබර් වගාවට , කිරි කපන නවීන පිහිය පවා සපයා දී තිබෙනවා. පොල් වගාව නඟා සිටුවීමට හැම ගෙදරකටම පොල් පැළ කීපයක් දෙන්ඩ, පලතුරු වගාවට , රතු ලූනු සහ ලොකු ලූනු ගබඩා සකස් කිරීමට කටයුතු කරලා තියෙනවා. දිවි නැඟුම හැම ක්ෂේත්‍රයකටම ගිහින් තිබෙනවා. මරදගහ මුල කුඩා මෝල් හිමිටයන්ට අවශ්‍ය ගබඩා පහසුකම් ලබා දීම , විශාල වී ගබඩාවක් දිවි නැඟුමෙන් සකස් කර දී තිබෙනවා.මගේ හිතීම වැදගත් වෙන්නේ නෑ. ජනාධිපතිතුමාගේ තීරණය තමයි වැදගත් වෙන්නේ. එතුමාටත් දැනට තිබෙන ව්‍යාස්ථාමය තත්ත්වය යටතේ දැනට පැවැත්විය හැක්කේ මහා මැතිවරණයක් පමණයි. ලබන නොවැම්බර් මාසයේ 18 වෙනිදාට පස්සේ එතුමාට පමණක් නැවැතත් තීන්දු කරන්ඩ පුළුවන් ඉදිරි ජනාධිපතිවරණයක් ගැන. ඒ හැර වෙන කෙනෙකුට ඒ ගැන තීන්දුවක් ගන්ඩ බැහැ.ඉදිරි ජාතික මැතිවරණයකදී උතුරු නැ‍ඟෙනහිර ඇතුළුව රටේ දෙමළ සහ මුස්ලිම් ජනතාවගෙන් ආණ්ඩුවට තිබෙන සහයෝගය මොන වගේ කියලාද හිතන්නේ?සියලු ජනතාවගේ සහයෝගය රජයට ලැබේවි කියලා අපි විශ්වාස කරනවා. විටින් විට එක් එක් මැතිවරණවලදී එක් එක් පක්ෂවලට ඡන්දය දීම විශේෂයක් කියා මං හිතන්නේ නෑ. හැමෝම රටක් විදියට ඡන්දය පාවිචි කිරීම තමයි හොඳම දෙය. නැතිව ජාති අනුව ප්‍රදේශ අනුව ඡන්දය පාවිච්චි කිරීම නෙමෙයි. ඔවුන් දුර දිග බලා කටයුතු කළ යුතුයි.‍ ක්‍රෝධය , වෛරය මත දේශපාලනය කරන බෙදා වෙන් කරලා ප්‍රශ්න ඇති කරන, බලය රැක ගැනීමට කටයුතු කරන අයගේ කීමට යට නොවී ඔවුන් කටයුතු කරයි කියා විශ්වාස කරනවා.මට එතුමාව මුණ ගැහෙන්ඩ බැරි වුණා. එතුමාගේ සංචාරය ගැන තවම නිල වශයෙන් කැබිනට් මණ්ඩලයට වාර්තා කළේ නැහැ. ඒ නිසා මට ඒ ගැන පැහැදිලි පිලිතුරක් සපයන්ඩ අමාරුයි.දෙමළ සන්ධානය පාර්ලිමේන්තු තේරීම් කාරක සභාවට ගෙන්වා ගැනීමට ආණ්ඩුව පැත්තෙන් මොන ව‍ගේ කටයුතුද සිදු වෙන්නේ?ආණ්ඩුව පැත්තෙන් කළ හැකි සෑම දෙයක්ම කරලා තිබෙනවා. මං දන්නේ නෑ ඉන් එහාට මොකක්ද කරන්නේ කියලා.ඕක අද ඊයේ කරපු දෙයක් නෙමෙයි . මේ ව්‍යවස්ථාව පිහිටුවු දවසේ ඉදලාම ඔය සටන් පාඨය විපක්ෂය අතට ගත්තා. හැබැයි මා විශ්වාස කරනවා 1948 නිදහස ලබා ගත් දිනයේ ඉදලා 1972 වෙනතුරු තිබුණේ සෝල්බරි ආණ්ඩුක්‍රමය. 1972 ඉදලා 1978 වෙනකම් කොල්වින් ආර් ද සිල්වා හදපු ජනරජ ව්‍යවස්ථාව තිබ්බා.දැන් තියෙන ව්‍යස්ථාව ගත්තොත් අවුරුදු 35කට වැඩි කාලයක් තියෙනවා. වැඩිම කාලයක් තිබ්බේ මේ විධායක ජනාධිපති ක්‍රමය. ඒ නිසා අදට ගැළපෙන විදියට ව්‍යස්ථාවේ මුලික හරය තිබුණාට ව්‍යස්ථාව විටින් විට සංශෝධනය වෙලා තිබෙනවා. ඒක පරිණාමයේ ලක්ෂණයක්.සමහර රටවල ඉතාම සරල ව්‍යවස්ථා තිබෙනවා. එතකොට ඒ ව්‍යවස්ථා වෙනස් කළ යුතු නෑ. නමුත් දීර්ඝ වශයෙන් කරුණෙන් කරුණ තිබෙන ව්‍යවස්ථාවක් අපට තිබෙන්නේ. එතකොට සංශෝධන පැමිණිය යුතුයි. ඒ නිසා තමයි හදපු කට්ටියම කිව්වේ මේක හැමදාම සංශෝධනය වෙන සංග්‍රහයක් වගේ කියලා.විධායක ජනාධිපති ධුරය අහෝසි කිරීම අලුත් සටන් පාඨයක් නෙමෙයි. 1994 දී විධායක ජනාධිපති ධුරය අහෝසි කරන බවට චන්ද්‍රිකා මැතිනිය ලිඛිත පොරොන්දුවක් ජ.වි.පෙ ජනාධිපති අපේක්ෂක නිහාල් ගලප්පත්ති මහත්තයාට දුන්නා. ගලප්පත්ති ජනාධිපති ඡන්දයෙනුත් අයින් වුණා.ඊට පස්සේ 2010 පොදු අපේක්ෂකයෙක් විදියට ආපු සරත් ෆොන්සේකා මැතිතුමා කොන්දේසි හතරක් මත ජනාධිපතිවරණයට එන්නේ කිව්වා. ලංකා පත්තරය ඒක වාර්තා කරලා තිබ්බා. මා ළඟ තවමත් ඒ පත්තරය තිබෙනවා. ඒකේ පළමුවෙනි කොන්දේසිය විධායක ජනාධිපති ධුරය අහෝසි කිරීම. හැබැයි මැතිවරණ ව්‍යාපාරය මඟදී යනකොට එයාට ඒක අමතක වුණා. ඒ අපේක්ෂකයාම නුවරඑළියේදී ප්‍රකාශයට පත් කළා මට විධායක ජනාධිපති ධුරය වෙනස් කරන්ඩ කාලයක් ඕනේ කියලා.රනිල් , මංගල , රවි සහ ජ.වි.පෙ අනුර දිසානායකලා ඉදිරියේ තමයි ෆොන්සේකා මේ කතාව කිව්වේ. ඔහුගේ පුවත්පත් සාකච්ඡාවේදීත් කිව්වා. විශේෂයෙන්ම ජනාධිපතිවරණයකින් නෙමෙයි ජනාධිපති ධුරය වෙනස් කළ යුත්තේ. ඒක ව්‍යාවස්ථාවේම තිබෙනවා.ව්‍යාවස්ථාව වෙනස් කිරීම සංශෝධනය කිරීමේ ව්‍යවස්ථාදායක බලය තිබෙන්නේ පාර්ලිමේන්තුවට. පාර්ලිමේන්තු බලයක් ඒකට ලබා ගත යුතුයි. ජනාධිපතිවරණයකදී විධායක ජනාධිපති ධුරය වෙනස් කිරිමේ බලය ලැබෙන්නේ නෑ. ජනාධිපතිවරයෙකුට ඒ බලය ලබා ගන්ඩ බෑ. සමහර විට ජනමත විචාරණයකින් විධායක ජනාධිපති ධුරය වෙනස් කරන්ඩ සිදු වේවි. අධිකරණයේ අවසරයත් ගන්ඩ වේවි. ඒක විශාල ක්‍රියා දාමයක්.මහින්ද රාජපක්ෂ ජනාධිපතිතුමා.එතුමා තමයි පොදු අපේක්ෂකයා. කවුද එතුමා ළඟ නැත්තේ. ශ්‍රී.ල.නි.ප ය ප්‍රධානම පක්ෂය විදියට ඉන්නවා. එ.ජා.ප යේ කොටස් , ජ.වි.පෙ කොටස් , දෙමළ සන්ධානයේ කොටස් , මුස්ලිම් කොංග්‍රසය, වතුකරයේ සියලුම දේශපාලන පක්ෂ , ඊට‍ වඩා පොදු අපේක්ෂකයෙක් ඉන්වාද? එතුමා මේ රටේ කාටත් පොදුයි.කම්කරුවා , ධීවරයා , ගොවියා , ස්වාමින්වහන්සේ , පුජකවරු , ජනමාධ්‍යවේදියා , වෘත්තියවේදීන් මේ සියලු දෙනාටම කතා කරන්ඩ පුළුවන් වෙනත් පොදු පුද්ගලයෙක් ඉන්නවාද? මේ හැම දෙනා එක්කම ආශ්‍රය කරන වෙනත් රාජ්‍ය නායකයෙක් හිටියාද? වෘත්තීය සමිති නායකයන්ට මේ තරම් සමීප වෙනත් රාජ්‍ය නායකයෙක් ඉන්වාද? අය වැය සඳහා ජනතා මතය විමසන රාජ්‍ය නායකයෙක් මේ රටේ හිටියාද? මාසයකට වරක් සියලු පුවත්පත් කර්තෘවරුන් හමුවෙන වෙනත් රාජ්‍ය නායකයෙක් හිටියද?ආගමික සිද්ධස්ථානවලට එක හා සමානව සලකන වෙනත් රාජ්‍ය නායකයෙක් හිටියාද? එතුමා මඩු පල්ලියට , තිරුකේෂ්වරම් කෝවිලට , ශ්‍රීපාදස්ථානයට බෞද්ධ සිද්ධස්ථානවලට එකවර සලකන නායකයෙක්.බලන්ඩ මුස්ලිම් ජනතාවට ප්‍රශ්නයක් වුණාම එතුමා පිට රට ඉඳලා ආපු ගමන් ගියේ බේරුවලට. බේරුවල නැවැත ප්‍රතිසංස්කරණය කරන්ඩ ලක්ෂ 2000 ක් යෙදෙව්වා. රටේ ආර්ථිකය ශක්තිමත්ව තිබුණා. මහා භාණ්ඩාගාරය ශක්තිමත්ව තිබුණා මේ මුදල් ලබා දෙන්ඩ.වෙනදා පරිපූරක ඇස්තමේන්තු දාලා තමයි මෙවැනි මුදල් ගන්ඩ වෙන්නේ. අද අපේ භාණ්ඩාගාරයට ශක්තිය තිබෙනවා එවැනි දෙයක් කරන්ඩ. එවැනි තීන්දු ගත හැකි ජනාධිපතිතුමෙක් අපට ඉන්නවා. ඒ නිසා එතුමාට වඩා පොදු අපේක්ෂකයෙක් නෑ.ඉන්දීය රජයත් අපේ රජයත් අතර කිසිම ගැටලුවක් නැතිව හොඳ මිත්‍රත්වයක් තිබෙනවා. හැමදාම ඉන්දියාවේ විදේශ ප්‍රතිපත්තිය දේශපාලන පක්ෂ අනුව වෙනස් වුණේ නෑ. ඉන්දියාවේ නව විදේශ ඇමැතිතුමිය සහ ඉන්දිය අගමැතිතුමා ලංකාව සමඟ ඉතා හොඳ සබඳතාවක් පවත්වාගෙන යනවා.නරේන්ද්‍ර මෝඩි මැතිතුමා ගුජරාටයේ මහ ඇමැති ලෙස කටයතු කරන කොට සංචාරක ව්‍යාපාරය පිළිබද ලංකාව සමඟ විශේෂ ගිවිසුමකටත් අස්සන් කළා. එදා ඉඳලා ඒ වගේ බැඳීමක් අපට තිබෙනවා. ඒ බැඳිම තහවුරු වෙමින් ඉදිරියට යනවා. විටින් විට එක් එක් බලපෑම් මත ඉන්දියාවේ කටයුතු වෙනස් වුණා. නමුත් ඒක දෙරටේ මිත්‍රත්වයට බාධාවක් නෙමෙයි.සංවාද සටහන - චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=ab1407202</link>
    <topic>රූපවාහිනී විවාදවලට එන අයට ආරක්ෂිත කූඩු හදයි?</topic>
    <author>චන්දන බණ්ඩාර</author>
    <content>ශ්‍රීලනිපය විසින් සංවිධානය කළ සම්මන්ත්‍රණ මාලාවක් දැන් සෑම සති අන්තයකම දිවයින පුරා මැතිවරණ කොට්ඨාශ මට්ටමින් පැවැත්වේ."රට රකින නිල් පවුර සුරකිමු මව් බිම" තේමා කරගත් එම සම්මන්ත්‍රණ මාලාව පක්ෂයේ ඉහළ නිල තල හොබවන මැති ඇමතිවරයෙකුගේ ප්‍රධානත්වයෙන් පැවැත්වෙන අතර ආරාධිත කතිකයින් වශයෙන් ශ්‍රිලනිප ෙජ්‍යෂ්ඨ අමාත්‍යවරු ද ආරාධිත විද්වතෙකු ද එම එක් එක් සම්මන්ත්‍රණය අමතති.එම වැඩ පිළිවෙල යටතේ නුවරඑලිය දිස්ත්‍රික්කයට අයත් නුවරඑළිය, කොත්මලේ සහ වලපනේ යන මැතිවරණ කොට්ඨාශ තුනේ සම්මන්ත්‍රණ පසුගිය 12 සහ 13 දෙදින පුරා පැවතියේ පක්ෂයේ නියෝජ්‍ය මහ ලේකම් සබරගමු මහ ඇමති මහීපාල හේරත් ගේ ප්‍රධානත්වයෙනි. නුවරඑළිය මැතිවරණ කොට්ඨාශයේ සම්මන්ත්‍රණය 12 දා පෙ.ව.9.00ට නුවරඑළිය නගර ශාලාවේ දී ආරම්භ කිරීමට නියමිතව තිබිණි.මහ ඇමතිවරයා හැරුණු විට සෙසු ආරාධිතයින් වූයේ ශ්‍රී.ල.නි.ප යේ ජ්‍යෙෂ්ඨ ඇමැතිවරුන් වෙන ඇමැති සී.බී.රත්නායක , පීලික්ස් පෙරේරා යන ඇමැතිවරුන් දෙපළ සහ නියෝජ්‍ය කතා නායක චන්දිම වීරක්කොඩි සහ පාර්ලිමේන්තු මන්ත්‍රී ජානක බණ්ඩාරය.එදින උදෑසන පටන් නුවරඑළිය ප්‍රදේශයේ පැවති අධික සීතල දැඩි සුළං සහ මහ වැසි නිසා සැලකිය යුතු පිරිසක් සම්මන්ත්‍රණයට කැදවා ගැනීමට නොහැකි වෙතැයි බොහෝ දෙනා විශ්වාස කළ ද සම්මන්ත්‍රණය ආරම්භ වන විට ශාලාවේ අසුන් ප්‍රමාණවත් නොවන තරමට පාක්ෂිකයන්ගෙන් නුවරඑළිය නගරශාලාව පිරී ඉතිරී තිබිණි.නියමිත වේලාවටත් පෙර මහ ඇමති මහීපාල හේරත් නුවරඑළියට පැමිණි අතර ඔහු පිළිගැනීමට පෙර මගට ගිය නුවරඑළිය ආසන සංවිධායක අමාත්‍ය නවීන් දිසානායක එදින කළ හැගීම්බර දෙසුම කාගේත් සිත්ගත්තක් විය.ඔහු සදහන් කළේ එජාපයේ නායකත්ව පුටුවට තමාට ද උරුමයක් ඇතත් ඒ සියල්ල පසෙකලා ජනාධිපති මහින්ද රාජපක්ෂ මැතිතුමාගේ රජයට එක්විය යුතුයැයි තම සිත ඇතුළාන්තයම තමන්ට බල කළ බවය. යුද්ධය අවසන් කළ හැක්කේ ජනාධිපති මහින්ද රාජපක්ෂ මැතිතුමාට පමණකැයි යන පණිවිඩය තම සිත තුලින්ම තමන්ට බලපෑම් කළ බව කී දිසානායක ඇමැතිවරයා ඒ අනුව යුද්ධය අවසන් කළ හැකි නායකයාට එක්වීමට අවසන තමන් තීරණය කළ බවය.මුලසුන හෙබවූ මහ ඇමති මහීපාල හේරත් වත්මන් විධායක ජනාධිපති ධූරය ගැන සදහන් කිරීමට ද අමතක නොකලේය."කවුද දැන් විධායක ජනාධිපතිධුරය එපා කියන්නේ. දැන් එ.ජා.ප ය කියනවා විධායක ජනාධිපතිධූරය අහෝසි කළ යුතුයැයි කියාලා. මේ කතාව හරියට මිදි කඩා ගන්න උඩ පැනලා උඩ පැනලා හති වැටිච්ච නරියෙක් කියන කථාවක් වගේයි. ""අපිට නම් එපා ඔය මිදි .ඕවා හරි ඇඹුල් " කිව්වා වගේ විහිළු කතාවක් යැයි ද මහීපාල හේරත් සදහන් කළේ ය.වලපනේ මැතිවරණ කොට්ඨාශයේ පක්ෂ සම්මන්ත්‍රණය පවතින අතරතුර එය පැවති වලපනේ රාගල හරස්බැද්ද යොවුන් සේනාංක සම්මන්ත්‍රණ ශාලාව අවට පැවතියේ සුලි සුළං තත්වයකි. එදින සම්මන්ත්‍රණය ආරම්භ වීමට මත්තෙන් සබරගමු මහ ඇමති මහීපාල හේරත් මෙන්ම දකුණු පළාත් මහ ඇමති ශාන් විජේලාල්ද ද සිල්වා ද හරස් බැද්දට පැමිණියේ පැවති ඉතා දැඩි දුෂ්කරතා මධ්‍යයේය.ආසන සංවිධායක අමාත්‍ය සී.බී.රත්නායක, නියෝජ්‍ය කතානායක චන්දිම වීරක්කොඩි සහ පාර්ලිමේන්තු මන්ත්‍රී ජානක ප්‍රියන්ත බණ්ඩාර සුළං කුණාටු මැද උත්සව භූමියට පැමිණියේ තූර්යය වාදක සහ නැටුම් කණ්ඩායම් පෙරටු කරගෙන ය."අද අපියි ඔබතුමා පිළිගන්නේ" සම්මන්ත්‍රණශාලාව අසල රැදී සිටි මහීපාල හේරත් මහ ඇමතිවරයා වලපනේ ආසන සංවිධායක සී.බී.රත්නායක ඇමතිවරයා පිළිගනිමින් සදහන් කළේ ය.ශාන් විජේලාල්ද සිල්වා දකුණු පළාත් මහ ඇමතිවරයාගේ තරබාරු සිරුරට විහිළුවක් කිරීමට සී.බී රත්නායක ඒ මොහොත යොදා ගත්තේය."ඔබතුමා ඉදහිට හරි අපේ ගම් වලට ඇවිත් ඔය ශරීර කූඩුව අපිට දකින්නට සලස්වල යන එකත් සතුටක්.""ඒ වගේම තමයි අපේ නියෝජ්‍ය කතා නායක,චන්දිම වීරක්කොඩි මහත්තයා.එතුමා හරියට අපිට නියෝජ්‍ය විදුහල් පතිවරයා වගේයි." පාර්ලිමේන්තුවේ කතානායකතුමා නැති අවස්ථාවල අපි පාලනය කරන වයිස් ප්‍රින්සිපල් ඔබතුමා" ඇමැති සී.බී.රත්නායක කීය.සිය දෙසුම ආරම්භ කිරීමට මත්තෙන් අමාත්‍ය ෆීලික්ස් පෙරේරා සදහන් කළේ " එතරම් උස නැති තමන් කොට මොඩල් ළග පිකප් වාහනයක් බවය " තම කොට බව නිසාම රැස්වීම ආරම්භ කිරීමට මත්තෙන් මිටි බව මකා ගැනීමට කොටයක් මතට නැගීමට සිදු වු බවද ෆීලික්ස් පෙරේරා ඇමැතිවරයා කීය."අපි එදා එස් .එම්.එස් ගැහුවේ ඇස් වලින්. කිසිම වියදමක් ගියෙ නෑ." ඇමති ෆීලික්ස් පෙරේරා පවතින වැය අධික සමාජ රටාව පිළිබදව අදහස් දැක්වුයේය. "දැන් තරුණයින්ට එස් .එම්.එස් ගහන්න සැලකිය යුතු වියදමක් යනවා.""ඊට පස්සේ රී ලෝඩ් දාන්න නැවත නැවතත් වියදම් යනවා. හැබැයි අපි තරුණ කාළේ නම් එස් එම් එස් ගහන්න අද වගේ වියදමක් ගියේ නෑ. අද එස් .එම්. එස් ගහලා දෙන පණිවිඩය එදා අපි ඇහැක් ගහලා දුන්නා." පිලීක්ස් පෙරේරාගේ එස් එම් එස් හා ඇස් ගැසීම ගැන කීවේ මුළු සභාවම සිනහ ගන්වමිනි.වසවර්තියා යනු මරණය සමග කියවෙන්නෙකි. එසේම ජිවකයා ජීවිත රැකගැනීම හා බැඳුනකි.එසේත් නැත්නම් ජීවිතය දෙන්නෙකි. මේ රටේ වස වර්තියා වැනි පාලකයින් ද ජීවකයින් වැනි පාලකයින් ද වරින් වර සිටි බව සබරගමු මහ ඇමති මහීපාල හේරත් පසුගිය දා ඇඹිලිපිටිය තුංකම දී කීවේය.තුංකම ප්‍රාථමික වෛද්‍ය ප්‍රතිකාර මධ්‍යස්ථානය විවෘත කිරීමට මහ ඇමති මහීපාල හේරත් එහි පැමිණියේ සබරගමු පළාත් සභාවේ සභා නායක ජයතිස්ස රණවීර මන්ත්‍රිවරයා සමගය.ඔහු ශ්‍රීලනිපයේ එකල කොළොන්න ආසන සංවිධායකවරයා ද විය.රැස්වීම සදහා භාවිත කළ ශබ්ද වාහිණී යන්ත්‍රය මැනවින් සුසර කර නොතිබුණෙන් මහ ඇමතිවරයාගේ හඩට බාධා කරමින් වරින් වර ශබ්ද බාධා මතුවූයෙන් මහ ඇමතිවරයා සදහන් කළේ ශබ්ද වාහිණී යන්ත්‍රයේ මේ හූවත් සමග තමන්ට මීට 25 වසරකට පෙර තුංකම ඇතුළු කොළොන්න ඇඹිලිපිටියේ යටගියාව සිහිපත් වන බවය. මේ ලතෝනියත් එක්ක මට මතක් වෙන්නේ අදට අවුරුදු 20 කට 25කට පෙර ඇඹිලිපිටියේ සිදුවු ශිෂ්‍ය ඝාතන යි.එදා ඇඹිලිපිටිය ප්‍රදේශය හැදින්වුයේ සිසුන් බිළිගත් යකුන්ගේ පිටිය ලෙසටයි."ජනතාව ආරක්ෂා කිරීමේ වගකීම පැවරුනු පාලකයින් විසින්මයි එම පාසැල් සිසු ඝාතනය සිදු කළේ. එදා මේ රටේ තිබුණේ වස වර්තීන්ගේ පාලනයක්.""ඒත් අද වෙනකොට අපේ රටේ තිබෙන්නේ මිනිසුන් ජීවත් කරවන ආණ්ඩුවක් මේ ආණ්ඩුව ජීවකයෙකුගේ ආණ්ඩුවක්.""වස වර්තියා වැනි මිනිස් ජීවිත බිලිගත් පාලකයින් වෙනුවට මිනිස්සු ජීවත් කරවන අපේ ජනාධිපතිතුමා මුළු මිනිස් වර්ගයාටම ජීවකයෙක්." මහීපාල හේරත් මහ ඇමැතිවරයා කීය.මහින්ද රාජපක්ෂ ජනාධිපතිතුමා පසුගිය දා (15) රත්නපුරට පැමිණයේ නව ප්‍රාදේශීය මහ ලේකම් කාර්යයාලය විවෘත කිරීමටත් ඉන් අනතුරුව එහි රැස්වීම් ශාලාවේ පැවති රත්නපුර දිස්ත්‍රික් සංවර්ධන කමිටු විශේ ෂ රැස්වීමේ මුලසුන හෙබවීමටත් ය.රැස්වීම ආරම්භයේ දී ම එජාප පළාත් සභා මන්ත්‍රී සිරිපාල කිරිඇල්ල විසින් මහින්ද රාජපක්ෂ ජනාධිපතිතුමා රත්නපුර දිස්ත්‍රික්කයේ සංවර්ධනයට අදාළව සිදු කර ඇති මෙහෙය අගයමින් අදහස් දැක්වීය.එහෙත් ඇතැම් මාර්ග වල සංවර්ධන කටයුතු ගැන සිරිපාල කිරිඇල්ල එ.ජා.ප පළාත් මන්ත්‍රීවරයා චෝදනා කළ අතර පවිත්‍රා වන්නි ආරච්චි ඇමතිවරිය කිරිඇල්ල එ.ජා.ප මන්ත්‍රීවරයා නැගූ චෝදනා සියල්ල ප්‍රතික්ෂේප කළේ ය.ඈ වරෙක සදහන් කළේ " කිරිඇල්ල මන්ත්‍රීතුමාට ඕනෑ විදිහට පාරවල් හදන්න රනිල්ගෙන් සල්ලි ඉල්ලා ගතයුතු බවය."ඇහැලියගොඩ මාර්ග පුළුල් කිරීමේ දී ඇතිවු ගැටලු කීපයක් ගැනද සිරිපාල කිරිඇල්ල එ.ජා.ප මන්ත්‍රීවරයා තවත් වරෙක චෝදනා කළේ ය."කිරිඇල්ල මන්ත්‍රීතුමාගේ ගෙයත් කැඩුන ද ?" ජනාධිපතිතුමා විමසීය."එහෙමයි. මටත් සෑහෙන හානියක් වුණා." සිරිපාල කිරිඇල්ල එ.ජා.ප මන්ත්‍රීවරයා ජනාධිපතිතුමාට කීය. "කිරිඇල්ල මන්ත්‍රීතුමාටත් හානි පත් අනිත් අයටත් සාධාරණ වන්දියක් ගෙවන්න" ජනාධිපතිතුමා නිලධාරීන්ට උපදෙස් දුන්නේය."අපි පලිගැනීමේ අදහසින් කටයුතු කරන පිරිසක් නෙමෙයි. ඒ වගේම සංවර්ධන කටයුත්තක දී මතුවන ගැටළු බාධාවක් කරගන්න උදවියත් නෙමෙයි" ජනාධිපතිතුමා දෙපාර්ශවය දෙසම බලමින් කීය.කඩුවෙල කොතලාවල සංඛපිට්ඨි පුරාණ විහාරස්ථානයේ 171 වැනි සර්වඥ ධාතු මහා පෙරහැර මහෝත්සවය ජාතික නිදහස් පෙරමුණේ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය, කඩුවෙල සංවර්ධන කමිටුවේ සභාපති ඇමැති විමල් වීරවංශගේ ප්‍රධානත්වයෙන් පසුගිය සතියේදී පැවැත්විණි.විමල් වීරවංශ ඇමැතිවරයා විසින් සධාතුක කරඩුව නැඳුන්ගමුවේ රාජා හස්තිරාජයා මත තැන්පත් කිරීමෙන් අනතුරුව පෙරහැර ඇරඹිණි. විමල් වීරවංශ ඇමැතිවරයා විසින් සංඛපිට්ඨි විහාරස්ථානයට පූජා කරනු ලැබූ ‘කණ්ඩුල වීරා’ හස්තිරාජයා මෙවර පෙරහැරරේ වීථි සංචාරය කිරීම විශේෂත්වයක් විය.මේ අවස්ථාවට පාර්ලිමේන්තු මන්ත්‍රීවරුන් වන තිලංග සුමතිපාල, ජයන්ත කැටගොඩ, පළාත් සභා මන්ත්‍රීවරුන් වන හෙක්ටර් බෙත්මගේ, මංජුල බුද්ධදාස, ලක්‍ෂ්මන් නිපුණආරච්චි, කඩුවෙල නියෝජ්‍ය නගරාධිපති බුද්ධික ජයවිලාල් එක්ව සිටියහ.‘‘ඇමතිතුමා කතා කරලා උත්සව අවස්ථා අවසන් කරන්න’’ එසේ විමල් වීරවංශ ඇමැතිවරයාට ඇරයුමක් ලැබුණේ කඩුවෙල නගරාධිපතිතුමාගේ පුත් පළාත් සභා මන්ත්‍රී මංජුල බුද්ධදාස ගෙනි. ඒ ඇරයුම අනුව විමල් වීරවංශ ඇමැතිවරයා උත්සව සභාව ඇමතුවේය. මේ උත්සව සභාවේ විමල් වීරවංශ ඇමැතිවරයා අසුන් ගෙන සිටියේ ජවිපෙ බස්නාහිර පළාත් සභා මන්ත්‍රී ලක්‍ෂ්මන් නිපුණආරච්චි ආසන්නයේය.‘‘නිපුණආරච්චි මන්ත්‍රීතුමා අපිත් එක්ක කතා කරන්නේ නැද්ද?’’ තමන් අසල සිටි නිපුණආරච්චි මන්ත්‍රීවරයාගෙන් ඇමැති විමල් වීරවංශ සුහදව ඇසුවේය. ‘‘ ඕනෙ වුණොත් අපි කතා කරනවා’’ ලක්ෂ්මන් නිපුණආරච්චි මන්ත්‍රීවරයා පිළිතුරු වශයෙන් කීය.‘‘කෝ හඳුන් ආවෙ නැද්ද?’’ විමල් වීරවංශ ඇමැතිවරයා ජවිපෙ කොළඹ දිස්ත්‍රික් පාර්ලිමේන්තු මන්ත්‍රී සුනිල් හඳුන්නෙත්ති ගැනද එසේ විමසා සිටියේය.‘‘මේ දවස්වල හඳුන් මොනරාගල ගිහිල්ලා’’ නිපුණආරච්චි මන්ත්‍රීවරයා කීය.මෙවර කැබිට් මණ්ඩල රැස්වීම ජනාධිපතිතුමන්ගේ ප්‍රධානත්වයෙන් අරලියගහ මන්දිරයේදී පැවැතිවිණි. එහිදී අධ්‍යාපන අමාත්‍ය බන්දුල ගුණවර්ධන විසින් ඉදිරිපත් කර තිබූ ‘ජාත්‍යන්තර පාසල්වලින් සාමාන්‍ය පෙළ සමත් සිසුන් රජයේ පාසල්වල උසස් පෙළ පංති සඳහා ඇතුළත් කර නොගත යුතු බවට’ වූ කැබිනට් පත්‍රිකාව ගැන දැඩි අවධානය යොමු විය.‘‘මේ ගැන අදහස් මොනවාද?’’ මේ කැබිනට් පත්‍රිකාව ගැන අවධානය යොමු කරමින් ජනාධිපතිතුමා විමසා සිටයේය.‘‘ජාත්‍යන්තර පාසල්වල ක්‍රියාකාරීත්වය ගැන ගැටලූ තිබෙනවා. මේ විදියට උසස් පෙළ හැදෑරීමට ඉඩ ලබා දීම තුළින් ගම්බද ළමයින්ට ප්‍රශ්නයක් ඇති වෙනවා. ඒක වළක්වන්න බැහැ.’’ චම්පික රණවක අමාත්‍යවරයා සාකච්ඡාවට එක්වෙමින් කීය.‘‘මේ ජාත්‍යන්තර පාසල් හොඳ නැත්නම් ඒවා වහලා දාන්න ඕනෙ. ඒ ගැන ප්‍රශ්නයක් නැහැ. නමුත් මෙතැන තියෙන්නේ වෙනම ප්‍රශ්නයක්. ජාත්‍යන්තර පාසල්වලින් සාමාන්‍ය පෙළ සමත් වෙලා රජයේ පාසලකට උසස් පෙළ හදාරන්න එනවා නම් ඒ පිරිසට ඒ අවස්ථාව ලබා දෙන්න ඕනෙ. ඒ පිරිස රජයේ පාසලකට එන්න හදන්නේ එක්කෝ තමන් සාමාන්‍ය පෙළ දක්වා අධ්‍යාපනය ලබපු ජාත්‍යන්තර පාසලේ උසස් පෙළ පංති නොමැති නිසා වෙන්න පුළුවන්. නැතිනම් ඒ ජාත්‍යන්තර පාසලේ ඊට ප්‍රමාණවත් තරම් පහසුකම් නොමැති නිසා වෙන්න පුළුවන්.සිංහල මාධ්‍යයෙන් උසස් පෙළ හදාරන්න මේ ජාත්‍යන්තර පාසල් සිසු දරුවෝ ආවොත් තමයි ගම්බද සිසු දරුවන්ට ප්‍රශ්නයක් වෙන්නේ. නමුත් මේ අය එන්නේ ඉංග්‍රීසි මාධ්‍යයෙන් උසස් පෙළ හදාරන්න. ඉංග්‍රීසි මාධ්‍ය උසස් පෙළ පංති තිබෙන රජයේ පාසල්වල ඔවුනට ඉඩකඩ තිබෙනවා.මේ දරුවෝ රජයේ පාසල්වලට භාර නොගත්තොත් වාසිය යන්නේ ජාත්‍යන්තර පාසල්වල අයිතිකාරයන්ට. තමන්ට විකල්පයක් නැති නිසා ප්‍රමාණවත් පහසුකම් නැති වුණත් ජාත්‍යන්තර පාසල්වල සාමාන්‍ය පෙළ සමත් සිසුන්ට සිදු වෙනවා උසස් පෙළ හදාරන්න ජාත්‍යන්තර පාසලක්ම හොයාගන්න. මේ ගැන අපි බැරෑරුම් ලෙස සිතිය යුතුයි. එහෙම නොවුණොත් මේ ප්‍රශ්නය බරපතළ වෙන්න පුළුවන්’’ විමල් වීරවංශ ඇමැතිවරයා පෙන්වා දුන්නේය.‘‘විමල් වීරවංශ ඇමතිතුමා කියන එක හරි. අපි රජයේ පාසල්වලට මේ ළමයි නොගන්න තීරණයක් ගත්තොත් ඔවුන්ගේ දෙමව්පියන් චෝදනා කරන්නේ ආණ්ඩුවට. ඒ දෙමව්පියන් ආණ්ඩුවත් එක්කයි තරහ වෙන්නේ. ඒක නිසා අපි ගැටුමක් ඇති නොවන ආකාරයෙන් මේ දිහා සුබවාදීව බලන්න ඕනෙ.ජාත්‍යන්තර පාසල්වලින් ලංකාවේ පාසල්වල විෂය නිර්දේශයම හදාරලා සාමාන්‍ය පෙළ සමත් වූ අය තමයි මේ උසස් පෙළට රජයේ පාසල් සඳහා ඇතුළත් වීමට හදන්නේ.’’ බැසිල් රාජපක්‍ෂ අමාත්‍යවරයා පැහැදිලි කර දුන්නේය.‘‘මේ ජාත්‍යන්තර පාසල්වලට අද යන්නේ සුපිරිම පවුල්වල අය විතරක් නොවෙයි. සාමාන්‍ය පවුල්වල අයත් අද ජාත්‍යන්තර පාසල්වලට යනවා’’ කෙහෙලිය රඹුක්වැල්ල ඇමැතිවරයා කැබිනට් මණ්ඩලයට කී‍වේය.‘‘ජාත්‍යන්තර පාසල්වලට යන්නෙත් මේ රටේ දරුවෝ. රජයේ පාසල්වලට යන්නෙත් මේ රටේ දරුවෝ. දෙගොල්ලොටම අසාධාරණයක් නොවෙන තීරණයක් ගන්ඩ ඕනේ. අධ්‍යාපනය කියන්නේ සංවේදී විෂයක්. කාටත් ගැටලූවක් ඇති නොවෙන විදියට තීන්දුවක් ගන්ඩ ඕනේ. ’’ ජනාධිපතිතුමා මේ උණුසුම් වාද විවාද මාධ්‍යයේ අවධාරණය කළේය.අධ්‍යාපන ඇමැති බන්දුල ගුණවර්ධන කැබිනට් මණ්ඩලයේදි නිදහස් අධ්‍යාපනය සහ අධ්‍යාපන ප්‍රතිසංස්කරණ ගැන දීර්ඝ ලෙස කරුණු දැක්වීය.‘‘ජාත්‍යන්තර පාසල්වල 9,000ක සිසු පිරිසක් නිසා රජයේ පාසල්වල 300,000ක සිසු පිරිසකට මේක බලපාන්නේ කොහොමද? කියන එකයි අපි විමසා බලන්ඩ ඕනේ.’’ ඇමැති බන්දුල ගුණවර්ධන කැබිනට් මණ්ඩලයට සිය පැහැදිලි කිරීම අවසන් කළේ එළෙසය.‘‘පොළොන්නරුවේ පාසල්වල ගුරු හිගයක් තිබෙනවා’’ මේ අතර ඇමැති මෛත්‍රීපාල සිරිසේන කැබිනට් මණ්ඩලයට කියා සිටියේය.‘‘අපි දැන් කතා කරන්නේ වෙනම ප්‍රශ්නයක් ප්‍රමාණවත් තරමට අපි ගුරුවරු අරගෙනයි තියෙන්නේ. අදාළ තැන්වලට ඔවුන් යන්නේ නැහැ. ඒක ගැනත් අවධානය යොමු කළ යුතුයි.’’ ජනාධිපතිතුමා කියා සිටියේය.‘‘මට කනගාටු සමහර ජාත්‍යන්තර පාසල් අයිතිකරුවොත් මේ දරුවන්ට රජයේ පාසල්වලින් උසස් පෙළ හදාරන්න අවස්ථාව ලබා දෙන එකට සහයෝගය දැක්වීමයි." ඇමැති බන්දුල ගුණවර්ධන කැබිනට් මණ්ඩලයට කියා සිටියේය.‘‘ජාත්‍යන්තර පාසල් වහන්න තීරණය කරනවා නම් අපි එකගයි. නමුත් අපි මෙතැනදී හදන්නේ සිදු වූ වරදක් නිවැරදි කරන්නයි’’ විමල් වීරවංශ ඇමැතිවරයා යළිත් කැබිනට් මණ්ඩලයේ උණුසුම වැඩි කරමින් කියා සිටියේය.‘‘ජාත්‍යන්තර පාසල්වලින් ලංකාවේ විෂය නිර්දේශය හදාරපු ළමයි ලන්ඩන් උසස් පෙළ හදාරන්න ගන්නේ නැහැ ඒ නිසා ලංකාවේ විෂය නිර්දේශ යටතේ සාමාන්‍ය පෙළ හදාරලා සමත් වූ මේ අයට රජයේ පාසල්වල උසස් පෙළ හැදෑරීමේ අවස්ථාව ලබා දිය යුතුයි’’ බැසිල් රාජපක්‍ෂ ඇමැතිවරයා යළිත් අවධාරණය කර සිටියේය.‘‘නීති පොතේ කොහොම තිබුණත් 1994 ඉදලාම මේ රටේ හිටපු අධ්‍යාපන අමාත්‍යවරුන් මේ උසස් පෙළ හදාරන්න එන පිරිසට ඉඩකඩ දුන්නා. යමක් දිගටම ක්‍රියාත්මක වුණොත් අධිකරණ ඇමතිතුමා ඒක නීතියක් බවට පත් වෙනවා නේද?’’ ජනාධිපතිතුමන් රාවුෆ් හකීම් අමාත්‍යවරයා දෙස බලමින් එසේ පැවසුවේ කැබිනට් මණ්ඩලයම සිනා සුයුරක ගිල්වමිනි.‘‘නැති ප්‍රශ්න ඇති කරන්න එපා! කාටත් අවුලක් නොවන ආකාරයටයි ප්‍රශ්න විසඳිය යුත්තේ’’ කෙහෙලිය රඹුක්වැල්ල ඇමැතිවරයා කැබිනට් මණ්ඩලයට කියා සිටියේය. . ‘‘ඉදිරියේදී මේ කැබිනට් පත්‍රිකාව ගැන තීරණයක් අරගන්න කැබිනට් මණ්ඩලයේ ඉන්න පක්‍ෂ නායකයන්ගෙන් සමන්විත කමිටුවක් හදමු’’ ජනාධිපතිතුමා යෝජනා කළේය.‘‘‍මේ වතාවේදීත් මේ ක්‍රමවේදයේ වෙනසක් නොකර යමු. ලබන අවුරුද්දේදී මේ කමිටුව අවසන් තීරණයක් අ‍රගෙන කළ යුත්තේ කුමක්ද කියලා තීන්දු කරමු.’’ වාසුදේව නානායක්කාර ඇමැතිවරයා සංවාදය අවසානයේ කියා සිටියේය.නිල් බළකාය ප්‍රවර්ධන රැස්වීම් මාලාවේ ගාල්ල දිස්ත්‍රික් රැස්වීම හිනිඳුම ආසනයෙන් ගිය සතියේ ආරම්භ වීය. ඒ නාමල් රාජපක්ෂ මන්ත්‍රීවරයාගේ ප්‍රධානත්වයෙනි. ඇමැති පියසේන ගමගේ ඉතා උනන්දුවෙන් සංවිධාන කටයුතු සිදුකොට තිබුණේ දිස්ත්‍රික් නායකයා ලෙසය.පළාත් සභා මන්ත්‍රී රන්දිම ගමගේ සමග ගාල්ල දිසාවේ තරුණ සංවිධාන පිහිටුවීම සඳහා දිනය පුරාම නාමල් ප්‍රමුඛ තරුණ මන්ත්‍රීවරුන් එක්ව සිටියහ. එහි අවසන් රැස්වීම පිටිගල බස් නැවතුම් ‍පළේ දී පැවැත්විණි. මේ සඳහා විශාල ජනකායක් එක්ව සිටියහ.ඉරිදා දින කළුතර දිස්ත්‍රික්කයේ පළමු රැස්වීම මතුගම ආසනයෙන් ආරම්භ කෙරිණි. ඇමැති කුමාර වෙල්ගම හදිසි රාජකාරි කටයුතු සඳහා විදේශගත වී සිටිය ද සෙනල් වෙල්ගම ඇතුළු පළාත් සභා මන්ත්‍රීවරු ඉතා හොඳින් කළුතර දිස්ත්‍රික්කය පුරා පැවැති රැස්වීම් මාලාව හොඳින් සංවිධාන කර තිබුණි. දහවල් දිවා භෝජනය ඇමැති කුමාර වෙල්ගමගේ මතුගම නිවසේ සූදානම් කර තිබුණි. කංචන විජේසේකර, කනක හේරත් වැනි තරුණ මන්ත්‍රීවරුන් කළුතර දිස්ත්‍රික්කය පුරා පැවැති නිල් බළකාය ප්‍රවර්ධන රැස්වීම් මාලාවට එක්ව සිටියහ.ගම්පහ දිස්ත්‍රික්කයේ නිල් බළකාය ප්‍රවර්ධන රැස්වීම් මාලාව ආරම්භ වූයේ ඇමැති පීලික්ස් පෙ‍රේරා ගේ ප්‍රධානත්වයෙන්, ජාඇල, කඳාන, රාගම ප්‍රදේශවලින් එම රැස්වීම් අවසානයේ පාර්ලිමේන්තු මන්ත්‍රී නීතීඥ නාමල් රාජපක්ෂගේ නායකත්වය අගය කරමිනි. " හැදෙන ගහ දෙපෙත්තෙන් දැනෙනවා.ඔබතුමා නිහතමානීව ඉදිරියට යන්න " බොහෝ දෙනෙක් නාමල් රාජපක්ෂ මන්ත්‍රීවරයාට සුභ පැතූහ. ඊට පසු දින දිවුලපිටිය ආසනයේ ශ්‍රී ලංකා නිදහස් පක්ෂ සංවිධායක පළාත් සභා මන්ත්‍රී චන්දන ජයකොඩි , මන්ත්‍රීනි සමන්මලී සකලසූරිය නිල් බලකායේ සාමාජික ප්‍රවර්ධන වැඩසටහනට වැඩි දායකත්වයක් ලබා දී තිබිණි. එම වැඩසටහනටද අති විශාල පිරිසක් එක්ව සිටියහ.නිල් බළකා ප්‍රවර්ධන රුස්වීම් මාලාවේ වාර්තාගත රැස්වීම් සංවිධානය කර තිබුණේ මාතර, හක්මන ආසනයේ ය. රැස්වීම් මාලාව අවසානයේ නාමල්, ඇමැති ලක්ෂ්මන් යාපා අබේවර්ධන සහ පළාත් සභා මන්ත්‍රී පසඳ යාපා මන්ත්‍රීවරයාට සංවිධාන කටයුතු ඉතා මැනවින් හා අලංකාරව කර තිබීම ගැන ප්‍රශංසා කිරීමට ද අමතක නොකලේය.වයඹ මහ ඇමැති දයාසිරි ජයසේකර සහ එජාප මන්ත්‍රී හරීන් ප්‍රනාන්දු අතර පැවැති රූපවාහිනී විවාදය ගැන පසුගිය දිනවල බොහෝ දෙනකුගේ කතාබහට ලක්වූ මාතෘකාවක් විය.එම විවාදය අතරතුර දෙදෙනා අතර වූ ගැටුම ගැන විවාදයට එක්ව සිටි අරුන්දික ප්‍රනාන්දු මන්ත්‍රීවරයා පසුගිය දා ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේට විස්තර කරමින් සිටියේය. අමාත්‍ය විමල් වීරවංශ එතැනට පැමිණියේ “ආ... අරුන්දික ඔයා එතැන හිටියනේ. මොකක්ද ඇත්තම කතාව. ඔයා හොඳ සාක්ෂි කරුවෙක්නේ” කියමිනි.“ඒ ගැන කියල වැඩක් නෑ. මං දැනගත්ත ඔය ගුටිබැට හුවමාරුව වෙයි කියල. ඒ වගේම වැඩේ වුණා.” මන්ත්‍රී අරුන්දික කියද්දී “ඇත්තටම ඔයා ඒක බේරන්න හැදුවෙ නැද්ද? නැත්තං දයාසිරි එක්ක හරීන් කාලයක් එකට හිටිය නිසා ටිකක් ගහගනිල්ල කියල සද්ද නැතිව හිටිය ද?” අමාත්‍ය විමල් වීරවංශ කීවේ එතැන සිටි අයගේ සිනා හඬ මැදය.“නෑ! නෑ! මමයි හඳුන්නෙත්තියි බේරන්න හැදුවා. එතකොටත් ටිකක් දුර ගිහින්” අරුන්දික කීවේ සිද්ධිය විස්තර කරමිනි.“රූපවාහිනී විවාදයකට යනකොට ඉවසීම පුරුදු පුහුණු කර ගන්න ඕන. නැත්තං කොයි මොහොතෙ ගැටුම පටන් ගනී ද දන්නෙ නෑ.” වීරවංශ අමාත්‍යවරයා කියද්දී “රූපවාහිනී ආයතනවලට ඔය වගේ ගැටුම් නවත්තන්න තවත් විසඳුමක් දෙන්න පුළුවන්” කුමාරසිරි හෙට්ටිගේ කීවේය. “ඒ මොකක්ද?” අරුන්දික මන්ත්‍රීවරයා ඇසුවේය.“ගුටිබැට ඇතිවෙයි කියල හිතෙන අය විවාද වලට එනකොට ඒ අය වෙනුවෙන් මැදිරියෙම හදන්න පුළුවන්නෙ ආරක්ෂිත කූඩු වගේ දෙයක්. එතකොට හැමෝගෙම ශරීර කූඩුත් බේරගන්න පුළුවන්නෙ.” හෙට්ටිගේ කියද්දී එතැන සිටි සියලු දෙනාම කොක් හඬලා සිනාසෙන්නට වූයේ ඒක නං නියම යෝජනාවක් තමයි කියමිනි.චන්දන බණ්ඩාරchandananewspolitic@gmail.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=ab1407204</link>
    <topic>ලංකාවට විරුද්ධ විමර්ශනය ඉන්දියාව ප්‍රතික්ෂේප කිරීම ධනාත්මක සාධකයක්</topic>
    <author>සංවාද සටහන සරත් පෙරේරා</author>
    <content>ශ්‍රී ජයවර්ධනපුර විශ්ව විද්‍යාලයේආර්ථික විද්‍යා අධ්‍යයන අංශයේකථිකාචාර්යඅනුරුද්ධ ප්‍රදීප්ඊනියා අන්තර්ජාතික පරීක්ෂණයෙන් ලංකාව කොටු කරන්නට බටහිර රටවල් උත්සාහ කරමින් සිටියදී මේ පරීක්ෂණයට කිසිඳු සහායක් ලබා නොදෙන බව ඉන්දියාව ප්‍රකාශ කිරීම බෙහෙවින් අගය කළ යුතු යැයි ශ්‍රී ජයවර්ධනපුර විශ්ව විද්‍යාලයේ දේශපාලන විද්‍යා අධ්‍යයන අංශයේ ජ්‍යෙෂ්ඨ කථිකාචාර්ය අනුරුද්ධ ප්‍රදීප් මහතා කියයි.සිළුමිණ සමඟ සම්මුඛ සාකච්ඡාවකට එක්වෙමින් මේ ප්‍රකාශය කළ කථිකාචාර්යවරයා ජගත් මානව හිමිකම් කවුන්සිලය කරන්නට යන මේ පරීක්ෂණය කෙසේවත් ශ්‍රී ලංකාවට සුබදායක එකක් නොවනු ඇතැයි ද කීය.එහිදී ඇසු ප්‍රශ්න කිහිපයක් හා ඒවාට කථිකාචාර්යවරයා දුන් පිළිතුරු මෙසේ ය.ඒක වඩා සුබදායි තත්ත්වයක්. ඒ පිළිබඳව ධනාත්මකව අපි බැලිය යුතුයි. ඇමෙරිකාව, බ්‍රිතාන්‍යය ඇතුළු බටහිර රටවල් කිහිපයක් මානව හිමිකම් සංවිධානය යොදාගෙන ලංකාවට කරන්න හදන බලපෑම අසාධාරණ බව ඕනම රටකට පිළිගන්න වෙනවා. පැහැදිලි ත්‍රස්තවාදයක් නිමා කළ ශ්‍රී ලංකාව සාමකාමී යුගයකට අවතීර්ණය වෙලා තියෙද්දී පැරැණි කුණු අවුස්සල තේරුමක් නැහැ. ලංකාවට ඉදිරියට යන්න අත දෙන්න ඕන කියන තැනයි ලෝකෙ බොහෝ රටවල් අද ඉන්නේ.ඉන්දීය නායකයා බ්‍රසීලයේ කළ සංචාරයේදීත් ත්‍රස්තවාදයට ඉඩ නොදිය යුතු බවට ප්‍රකාශයක් කරල තිබුණා.ඉන්දියාවේ කොංග්‍රස් ආණ්ඩුව මුල් කාලීනව දරපු මතයට තමිල්නාඩු ප්‍රාන්ත ආණ්ඩුවේ මතය ප්‍රබල ලෙස බලපෑවා. ඒ කාලේ එරට මධ්‍යම ආණ්ඩුව දුර්වල වෙලා තිබුණේ. මේ බීජේපී අලුත් පාලනය එනකම් ඉන්දීය මහ ආණ්ඩුව පැවතුණේ තමිල්නාඩු ප්‍රාදේශීය දේශපාලන පක්ෂවල කැමැත්ත මත.ඒ නිසා මධ්‍යම ආණ්ඩුවේ විදේශ ප්‍රතිපත්ති විෂයෙහිලා ප්‍රාන්ත ආණ්ඩුවල බලපෑම බෙහෙවින් දකින්න තිබුණා. අද ඒ තත්ත්වය දකින්න ලැබෙන්නේ නැහැ. ඉන්දීය මහ ආණ්ඩුවට ප්‍රාන්ත ආණ්ඩු නොසලකා ඉන්දියාවේ පැවැත්ම සලකා තීරණ ගන්න පුළුවන් තැනක දැන් ඒ ආණ්ඩුව ඉන්නවා.තමිල්නාඩු නායකයන්ට එල් ටී ටී ඊ ය ලැබු පරාජය ප්‍රබල සිත් තැවුලක් ඇති කළා. ඔවුන් වඩා ආවේගශීලීව එල් ටී ටී ඊ ය ලැබු පරාජය මෙරට සාමාන්‍ය දෙමළ ජනයාට කළ හිරිහැරයක් අතවරයක් ලෙස දක්වන්නට උත්සාහ කළා. ඔවුන් විටෙක දැක්වූවේ ළාමක ප්‍රතිචාර දැක්වීමකුයි.තමිල්නාඩුව තම ජනතාව මුහුණ දෙන සැබෑ ප්‍රශ්න ගැන කතා නොකර ප්‍රචාරකවාදීව තම මහජන හිතවාදී බව පෙන්වන්න උපක්‍රමශීලීව උතුරේ ප්‍රශ්නය අතට ගත්තා. තමිල්නාඩුව කියන්නේ ප්‍රශ්න හුඟක් තියෙන තැනක්. එහි ජල ප්‍රශ්නය ප්‍රබල වගේ ම විදුලි බල සැපයුම ද නිතර බිඳ වැටෙනවා.මිනිසුන්ගේ ජීවන තත්ත්වය පහළ මට්ටමක පවතිනව වගේම දුප්පත්කමත් එහි ප්‍රබල ප්‍රශ්නයක්. එම සැබෑ ප්‍රශ්න වෙනුවෙන් පෙනී සිටීම වෙනුවට තමිල්නාඩුවේ ප්‍රධාන පක්ෂ දෙක ඇතුළුව ලොකු කුඩා පක්ෂ මහජන හැඟීම් අවුස්සා ජන කැමැත්ත දිනා ගැනීමේ මඟක් ලෙස යුද සමයේ උතුරේ ජනතාවගේ මානව හිමිකම් උල්ලංඝනය වුණා ය යන හිතලුව එළිපිට විරෝධතා දැක්වීමට යොදා ගත්තා.ලංකාවට දඬුවම් කිරීමට මේ පරීක්ෂණ නොපැවැත්විය යුතු බවත් රටක අභ්‍යන්තර කටයුතුවලට ඇඟිලි නොගැසිය යුතු බවත් ඉන්දියාව කියනවා.දැන් ඉන්දියාවේ විදේශ අමාත්‍යවරිය වන සුස්මා ස්වරාජ් මහත්මිය ලංකාවට ඉතාම සුබදායී වන ප්‍රතිපත්තියක පිහිටමින් ලංකාවට එරෙහිව කරන අන්තර්ජාතික අත පෙවීම් සඳහා ඉන්දීය භූමිය යොදා ගන්නට ඉඩ නොදෙන බව පවසා තිබෙනවා.එසේ නොකරන්නට ලංකාවට විරුද්ධව කෙරෙන මේ කුමන්ත්‍රණය සඳහා ශ්‍රී ලංකාවට අන්තර්ජාතික පරීක්ෂකයන්ට ඇතුළු වීමට ඉඩ නොදෙන තත්ත්වයක් තුළ ලංකාවෙන් සාක්ෂි කරුවන් කැඳවා සාක්ෂි විමසීම වගේ දේවලට ඉන්දීය භූමිය යොදාගන්න ඉඩ තිබුණා. එහෙම කළානම් ඒක ලංකාවේ ඉඳන් සාක්ෂි විමසුවා වගේ වැඩක් වෙනවා.ලංකාව ඉන්දියාවට දකුණෙන් පිහිටි එකම රට ලෙස ඉන්දියාවට වැදගත් වෙනවා. ලංකාවට විරුද්ධව කෙරෙන අන්තර්ජාතිකව කෙරෙන මේ කුමන්ත්‍රණයේදී ඉන්දියාව මතවාදීමය වශයෙන් ලබා දෙන මේ සහාය සදාචාරාත්මකවත් වැදගත් පියවරක්.එක්සත් ජාතීන්ගේ මානව හිමිකම් කවුන්සිලය ගන්න යන මේ පියවර පමණ ඉක්මවා සීමාව ඉක්මවා යාමක් ලෙස ලංකාවට විරුද්ධව යෝජනාව සම්මත කර ගත් අවස්ථාවේ එම යෝජනාවට ඡන්දය දීමෙන් වැළකෙමින් ඉන්දියාව කියා සිටියා.යම් රටක පරීක්ෂණයක් කරන්න යනවනම් ඒ රටේ කැමැත්ත ගත යුතු බව ඉන්දියාව කිව්වා. කෙතරම් තමිල්නාඩුවේ බලපෑම් තිබුණත් ඒවා නොසලකා හරිමින් පැවැති කොංග්‍රස් ආණ්ඩුව ලංකාවට විරුද්ධ යෝජනාවට බටහිර රටවල ප්‍රබල බලපෑම්වලට හසු නොවී මේ යෝජනාවට පක්ෂ නොවී ඡන්දය දීමෙන් වැළකී සිටියා.එහෙම කළේ කවදහරි දවසක ලංකාවට මේ වතාවේ කරන්න යන මේ සරදම තම රටට විරුද්ධවත් යොදාගන්න ඉඩ තිබෙන බව ඉන්දියාව වටහා ගැනීම නිසයි.කාෂ්මීර පාලනය අදත් ඉන්දියාව අතේ තියාගෙන ඉන්නේ 1947 අස්සන් කරපු එක්සත් ජාතීන්ගේ සංවිධානය මැදිහත් වුණ ගිවිසුමක් මත. එතෙක් කාෂ්මීරය පැවතුණේ ස්වාධීන රටක් විදියට කාෂ්මීරය ඉන්දියාව යටතේ තිබෙනවා ද නැද්ද යන්න තීරණය කිරීම සඳහා නේරු මහතා අගමැති අවදියේ අස්සන් කළ ගිවිසුමෙන් ඉන්දියාව බැඳී සිටිනවා.නමුත් ඉන්දියාව අදත් එම ජනමත විචාරණය නොපවත්වා කල් දමා තිබෙනවා. කාෂ්මීරයේ බෙදුම්වාදී මතවාදය ප්‍රබල නිසා එවැනි ජනමත විචාරණයක් පැවැත්වූවොත් කාෂ්මීරය ඉන්දියාවෙන් වෙන්වීමට තිබෙන ඉඩකඩ ඉතා වැඩියි. කාෂ්මීරයේ නීතියට පිටින් ඝාතන සිදුවන බවටත් මිනිසුන් මරා වළ දැමු සමූහ මිනී වළවල් සොයා ගත් බවටත් වාර්තා හෙළිකර තිබෙනවා.ඒ අවදානම තියෙනවා. ලංකාවට විරුද්ධ මේ පරීක්ෂණය කරන්න ඉන්දියාව ආධාර අනුබල දුන්නොත් එක්සත් ජාතීන්ගේ මානව හිමිකම් කවුන්සිලයට එවැනි පරීක්ෂණ ඉන්දියාවට හෝ වෙනත් ඕනෑම රටකට විරුද්ධව කරන්න පුළුවන් සම්ප්‍රදායක් ඇති වෙනවා. එවැන්නකට ඉඩ දෙන්න ඉන්දියාවට පුළුවන්කමක් නැහැ.මේ මොහොතේ ඉන්දියාව තීරණයක් ගන්නා විට මෝදි අගමැතිවරයාට මන්මෝහන් අගමැතිවරයා කළා මෙන් තමිල්නාඩුවේ මතය අනිවාර්යය නැහැ. මධ්‍යම රජයට තමිල්නාඩුවේ මතය නොසලකා කටයුතු කරන්න පුළුවන්.දැන් තියන බීජේපී රජයේ අරමුණ ඉන්දියාවට ආර්ථික විජයග්‍රහණයක් ලබාදීමයි. ලංකාව පුංචි රටක් වුණත් ලංකාව ඉන්දියාවට ආර්ථික වශයෙනුත් වැදගත් වගේම ඉන්දියාවේ වාහන වගේ දේවල් භාණ්ඩ විකුණගන්න ලංකා වෙළෙඳ පොළ වැදගත්.චීනය හා ලංකාව අතර සමීප සබඳතා නිසා ලංකාව චීනය පැත්තට යනව කියන හැඟීමක් ඉන්දියාවට තියෙනවා. මේ තත්ත්වය මේ ආර්ථික හා ආරක්ෂාව පැත්තෙනුත් ලංකාව සමඟ සමීප සබඳතා පවත්වා ගැනීම ඉන්දියාවට ඉතාම වැදගත්. ඒ වගේම ලංකාවටත් අවස්ථාවක් තියනව මේ චීන - ඉන්දියා ආර්ථික යෝධයන් සමඟ ඉදිරියට යන්න.ඉන්දියාවට පරධියේ රටවලට නායකත්වය දීමට ඇති අවශ්‍යතාව ඉන්දියාව වටේ තිබෙන සියලු රටවල නායකයන්ට මෝදි නව අගමැති දිවුරුම් දීමේ උත්සවයට කළ ආරාධනයෙන් තේරුම් ගන්න පුළුවන්. ඉන්දියාව තම ආර්ථික මර්මස්ථාන කේන්ද්‍රගත කරන්නට දකුණේ බැංගලෝරය වැනි නගර යොදා ගනිමින් ඉන්නේ.ලංකාව වැඩි වැඩියෙන් චීනය පැත්තට යනවා දකින්න ඉන්දියාව කොහෙත්ම කැමැති නැහැ. ඒ නිසා තමිල්නාඩුවේ දේශපාලන කාරණා නොසලකා ලංකාව සමඟ මිත්‍ර සබඳතා ගොඩනඟන්නට ඉන්දියාවට අවශ්‍ය බව හිතා ගත හැකියි. චීන ජනාධිපතිවරයාගේ වසර අග කෙරෙන ලංකා සංචාරය ගැන ප්‍රවෘත්ති මේ වන විට පළවන්නේ ලංකාවට වඩා ඉන්දියාවේ පත්තරවල. අවුරුදු තිහකට පස්සේ චීන නායකයෙක් ලංකාවට එන්නේ.මෝදිගේ ඉන්දීය පාලනය ලංකාව ගැන වෙනස් විදියකට බලන්න උත්සාහ කරන බව පේනවා. අපට පේනවා මේ අලුත් ඉන්දීය පාලනයට අර තරම් තමිල්නාඩු බලපෑම බලවත් වෙලා නැහැ. තම දිවුරුම් දීමට ශ්‍රී ලංකා ජනාධිපතිවරයාට කළ ඇරියුම අහෝසි කරන ලෙස තමිල්නාඩු මහ ඇමැති ජයලලිතා කළ ඉල්ලීම ඉන්දියානු අගමැතිවරයා නොසලකා හැරියා.එල් ටී ටී ඊ ය පරාජයට පත්වීමෙන් පසුව බෙදුම්වාදී ව්‍යාපාරය ලංකාවේ පරාජයට පත්වුණත් එතෙර සිටින දෙමළ ඩයස්පෝරාව එම බෙදුම්වාදී සිහින ලෝකයේ තවදුරටත් සිටිමින් ප්‍රකාශ නිකුත් කළත් ඔවුන් ලංකාවේ තිබෙන සැබෑ තත්ත්වය දන්නේ නෑ ඔවුන් ලංකාවේ ජීවත්වෙන්න එන්නෙත් නෑ.ලංකාවේ සිටින දෙමළ ජාතික සන්ධානය ද ඊලාම් බෙදුම්වාදය පිළිබඳ මානසික සතුට වෙනුවෙන් වැඩ කළත් උතුරේ දෙමළ ජනතාවගේ සංවර්ධන වැඩ පිළිවෙළ ඉදිරියට ගෙන යාමට ඔවුන්ටත් වුවමනාවක් නැහැ. එසේ වන්නේ උතුරේ ජනතාවගේ ප්‍රශ්න විසඳීම ඊළාම් වාදය ඉදිරියට ගෙන යාමට හරස් වන බව ඔවුන් දන්නා නිසයි. මේ කාටත් දිගටම දෙමළ ඊළමක් ගැන කතා කළ හැක්කේ උතුරේ දෙමළ ජනතාව ප්‍රශ්නවලින් හෙම්බත් වී සිටින තාක් පමණක් බව ඔවුන් දන්නවා.පවතින තත්ත්වය තේරුම් ගන්නව නම් උතුරේ පළාත් සභාවට පවතින ඉඩකඩ තුළත් දෙමළ ජනතාවට සේවය කරන්න ප්‍රයෝජනයට ගන්න පුළුවන් වේවි. වැඩි බලතල ඉල්ලා සිටීම වෙනුවට පවතින බලතල වලින් උපරීම ප්‍රයෝජන ගත හැකියි.උතුරු පළාත් සභාව දෙමළ ඩයස්පෝරාවේ හා දෙමළ ජාතික සන්ධානයේ ඊළාම් මතවාදයන් ගෙන් ගැලවිලා තමන් නියෝජනය කරන ජනතාවගේ ප්‍රශ්න විසඳන්න ඉදිරියට යන්න තියන කැමැත්ත පෙන්නන්න ඕන. එහෙම කළොත් ඔවුන්ට සිංහල ජනතාවගෙන් විශ්වාසය දිනාගන්න හැකි වේවි.ඇත්තටම ලංකාවට විරුද්ධව මේ පරීක්ෂණ පැවැත්වීම ලංකාව අමාරුවේ දාන්න ගන්න උත්සාහයක්. මේක කරන්නේ බටහිර බලවත් රටවල් නිසා අපට වළක්වන්නත් බැහැ. දැන් මේ වාර්තා මාස හයෙන් අවුරුද්දෙන් මාස දහයෙන් ඔය විදියට ඉදිරිපත් කරනව කියනවා.මෙහෙම වාර්තා ඉදිරිපත් කරල ලංකාව ටිකෙන් ටික කොටු කරන්න හිර කරන්නයි මේ අයගේ අපේක්ෂාව වෙලා තියෙන්නේ. මේ වාර්තාව ආව කියල එක පාරට හමුදා කුමන්ත්‍රණයක් හරි විදේශ ආක්‍රමණයක් වෙන්නේ නැති බව පැහැදිලියි. එක දවසින් සම්බාධක දාන්නෙ නැති බවත් ඇත්ත. ජනාධිපතිවරයට හරි නැතිනම් හමුදා නිලධාරීන්ට හරි පසුවදා යුද අධිකරණවලට ගෙන යාමට උත්සාහයන් කෙරෙන්නෙත් නැහැ.නමුත් මේ ක්‍රියාවලිය හරහා රට ටිකෙන් ටික වටලෑමකට ලක් වෙනවා. අවුරුද්දෙන් අවුරුද්ද එක්තරා කොටු වීමකට ලක් වෙනවා. මේ නිසා මාස හයෙන් හෝ අවුරුද්දෙන් එක අඩියක් හරි අපි පස්සට යනව මිසක් රට ඉස්සරහට යාමක් වෙන්නෙ නැහැ.ලොකු ප්‍රසිද්ධියක් තියන පරීක්ෂණ විශේෂඥයන් තුන් දෙනකු දාල හදන මේ වාර්තාව අපි පිළි නොගත්තත් ජාත්‍යන්තරයේ ඊට ඉහළ පිළිගැනීමක් ලැබෙනව විතරක් නෙවෙයි මේක ලංකාවට විරුද්ධව හැමදාම තියන ලියවිල්ලක් වෙනවා. ලංකාවේ යුද්ධය කෙරුණේ මෙහෙමයි කියල ජාත්‍යන්තරයට කියන ලියවිල්ල බවට මේක පත් වෙනවා. මේක කෙසේවත් ලංකාවට සුබදායී වාර්තාවක් වෙන්නේ නැහැ.සංවාද සටහන සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=af1407201</link>
    <topic>එන්න බලන්න බදුලුපුරේ අලුත් අසිරිය</topic>
    <author>විස්තර හා සේයාරූ</author>
    <content>මහියංගණය පූජා භූමිය සංවර්ධනය“පිරුණු දුන්හිද මෙන් උතුළ සරුසර බවින් වෙල් ලක්ෂයක් පිරෙන් හෙට අරුණ සමඟින් බදුලු පුර අභිමන් වඩා සිය දහසින්...”බදුල්ල පිළිබඳව ලියැවුණු ඒ සුන්දර ගීත අනු ඛණ්ඩය අනුව ම පවසනවා නම් බදුල්ල අපේ ‍රටේ සුවිශේෂ ආර්ථික, පාරිසරික, ඓතිහාසික හා පූජනීය වූ වටිනාකම් රැසක් ඇති දිස්ත්‍රික්කයකි.අතීතයේ වෙල් ලක්ෂයක් තිබුණු බව පවසන ඌව වෙල්ලස්සේ ප්‍රධාන දිස්ත්‍රික්කය වූ බදුලු දිස්ත්‍රික්කයේ අද 811758 ක ජනගහනයක් සිටිති.ප්‍රාදේශීය ලේකම් කොට්ඨාස 15 ක් ද, ගම්මාන 1991 ක් ඇති බදුල්ල දිස්ත්‍රික්කයේ සිංහල මුස්ලිම් හා දෙමළ ජනතාව ඉතා සහයෝගයෙන් කටයුතු කරති.මීට වසර 5 කට පෙර බදුල්ලේ ජනතාවට නොලැබුණු පහසුකම් රැසක් අද එම ජනතාව භුක්ති විඳිති. ඒ මහින්ද චින්තනයෙත් මහින්ද චින්තන ඉදිරි දැක්මේත් සංවර්ධන කටයුතුවලට පින්සිදුවන්නට ය.විශේෂයෙන් මෙහිදී ම ඌව හිටපු ප්‍රධාන ඇමැති ශෂින්ද්‍ර රාජපක්ෂ මහතා ‘අපි හදමු අලුත් ඌව වෙල්ලස්සක් යන තේමාව යටතේ ඌව පළාත පුරා 2009 සිට ක්‍රියාත්මක කළ යෝධ සංවර්ධන ක්‍රියාදාමයත් බදුල්ලේ අද දියුණුවට ප්‍රධාන හේතුවක් ‍වී තිබේ.පසුගිය වසර පහේදී බදුල්ල දිස්ත්‍රික්කයේ දියුණුව පෙන්වන හොඳම කැඩපත වන්නේ 2009 සිට මේ වසර දක්වා කාලයේදී දිස්ත්‍රික්කයේ දරිද්‍රතාව දෙගුණයකින් අඩුවීමයි. ඒ අනුව 2009 දී බදුල්ලේ දරිද්‍රතා අනුපාතය වූයේ 23.7 කි.එය 2013 අවසන් වූ විට සියයට 13.3 දක්වා අඩු වී ති‍බිණි. 2009 දී බදුල්ලේ මාසික ඒක පුද්ගල ආදායම වූ රුපියල් 5428 මුදල 2013 වන විට රුපියල් 8313 බවට ඉහළ ගොස් තිබේ.බදුල්ල දිස්ත්‍රික්කයේ 2009 වනවිට ජාතික විදුලි පද්ධතියෙන් විදුලිය ලබාගත් පවුල් සංඛ්‍යාව සියයට 42 ක් පමණි. නමුත් ශෂීන්ද්‍ර රාජපක්ෂ මහ ඇමැතිවරයාගේ අදහසක් අනුව ක්‍රියාත්මක ‘ඌව උදානය’, ‘60% විදුලි ව්‍යාපෘතිය’ වැනි සුවි‍සල් ව්‍යාපෘති මගින් බදුල්ලේ පවුල් සියයට 97 කට විදුලිය ලබාදී ඇත. ඌව උදානය යටතේ දුප්පත් පවුල් 2164 ක් සඳහා විදුලිය ලබාගැනීමට යන වියදමෙන් සියයට 60 ක් ඌව පළාත් සභාව මගින් ලබාදී තිබේ. ඒ සඳහා රුපියල් මිලියන 55.4 ක් වැයකර තිබේ. ඊට අමතරව බදුල්ල දිස්ත්‍රික්කය පුරා කුඩා විදුලි බලාගාර 19 ක් ඉදිකර ජීව වායු ඒකක 87 ක් සකස් කර තිබේ‍.වාරිමාර්ග හා ජල කළමනාකරණ ඇමැති නිමල් සිරිපාල මහතාගේ මෙහෙයවීම මත බදුල්ල දිස්ත්‍රික්කය පුරා වැව් 100 ක් ඉදිකිරීම හා නළ ළිං 100 ක් ඉදිකිරීම දැන් ආරම්භ කර තිබේ. මේ යටතේ ප්‍රධාන ලෙස මොරාන ඇළ, විලකණ්ඩිය වැව, තල්පිටිගල ජලාශය ඉදිකිරීම කරනු ලැබේ.* ශිෂ්‍යත්ව සමත්වීම දෙගුණයකින් ඉහළට* බදුල්ලේ දරිද්‍රතාව දෙගුණයකින් පහළට* ඒකපුද්ගල මාසික ආදායම රුපියල් 3000 කින් ඉහළට* විදුලිය සැපයුම දෙගුණ වෙයි* නව ව්‍යාපෘති 102250 යි. වියදම රුපියල් දස ලක්ෂ 13642 යි.* ප්‍රධාන මාර්ග 15 ක් හදයි කිලෝමීටර් 950 ක් කාපට් කරයි* පරිගණක 60 ක් බැගින් ඇති මහින්දෝදය තාක්ෂණික විද්‍යාගාර 53 ක්* අලුත් වැව් 100 ක්; ප්‍රධාන බස් නැවතුම්පළ 9 ක්වාරිමාර්ග ක්ෂේත්‍රය යටතේ උමා ඔය ව්‍යාපෘතිය ජාතික මට්ටමින් ක්‍රියාත්මක වේ. ඒ පිළිබඳ වෙනම ලිපියක් පසුව පළවේ.තල්දෙන ඇළ රුපියල් කෝටි 5 ක වියදමින් ප්‍රතිසංස්කරණය කරන ලද අතර බෝඹුරු ඇල්ල ජලාශය පුළුල් කිරීම දැන් අරඹා ඇත.ඉහළ ඌව ජල සංරක්ෂණ වැඩසටහන ඉහළ ජලාධාර ප්‍රදේශ සංරක්ෂණය වැඩපිළිවෙළ යටතේ දිස්ත්‍රික්කයේ වැව් 500 ක් ඉදිරියේදී ප්‍රතිසංස්කරණය කිරීමට සැලසුම් කර ඇතැයිද නිමල් සිරිපාල ඇමැතිවරයාගේ සම්බන්ධීකරණ ලේකම් ජී. ඉලේපෙරුම මහතා පවසයි.මීට අමතරව බදුල්ල දිස්ත්‍රික්කය පුරා නව බස් නැවතුම් පළ 8 ක් ඉදිකර තිබේ. බදුල්ල, හාලිඇළ, ඇටම්පිටිය, පස්සර, ලුණුගල, මහියංගණය, වැලිමඩ හා දියතලාව යන ප්‍රදේශවල එම බස්නැවතුම්පළ ඉදිකර තිබෙන අතර කාලයක් බණ්ඩාරවෙල ප්‍රදේශයේ ජනතාව මුහුණපෑ ප්‍රධාන ප්‍රශ්නයක් වන බස්නැවතුම් පළක් නැති අඩුපාඩුව සපුරමින් බණ්ඩාරවෙලට අංග සම්පූර්ණ නව බස් නැවතුම්පළක් ද ඉදිවෙමින් පවතී.අප බුදු රජාණන් වහන්සේ මුලින් ම අපේ රටට වැඩි මහියංගණය නගරය පිහිටියේ ද බදුල්ල දිස්ත්‍රික්කයේ ය. මහියංගණය පූජා නගරය සංවර්ධනය කිරීමට එහි ප්‍රදේශීය සභාවේ සභාපති ඩබ්.එම්. සුනිල් මහතාගේ මෙහෙයවීමෙන් දැන් වැඩ කටයුතු රැසක් කෙරී තිබේ.එමෙන් ම මහියංගණය බස් නැවතුම්පළ ඉදිකිරීම නගරය නවීකරණය කිරිම, කොම්පෝස්ට් පොහොර ව්‍යාපෘතිය, සොරබොර වැවේ ආරක්ෂාකාරී බෝට්ටු සේවය ඇරැඹීම සභාපතිවරයාගේ මෙහෙයවීම මත සිදුවෙමින් පවතී.අලුතින් ඉදිකළ සොරණාතොට ප්‍රාෙද්ශී්‍ය සභා ගොඩනැගිල්ල බදුල්ලේ බස් නැවතුම් පළ බණ්ඩාරවෙල නව බස් නැවතුම් පළ ඉදිවෙමින්රටේ හැමතැනම සිදුවෙන පරිදි බදුල්ල දිස්ත්‍රික්කයේද මාර්ග සංවර්ධනයට ප්‍රමුඛත්වයක් දී තිබේ. ඒ අනුව බදුල්ල දිස්ත්‍රික්කයේ ප්‍රධාන මාර්ග 15 ක මාර්ග කිලෝමීටර් 950 ක් පමණ කාපට් කර හෝ කොන්ක්‍රීට් කර සංවර්ධනය කරමින් පවතී.මේ යටතේ දැනටමත් බදුල්ල මහියංගණය මාර්ගය ඉදිකෙරෙමින් පවතී. එය බදුල්ල කරමැටිය ආදා උල්පත මාර්ගය ලෙස රුපියල් කෝටි 337 ක වියදමින් දැන් වේගවත් ලෙස ඉදිකරමින් තිබෙන අයුරු අපට දැකගත හැකි විය.මේ යටතේ නුවරඑළිය - බදුල්ල, ඇල්ල - වැල්ලවාය, මහියංගණය - පදියතලාව, මහියංගණය - පොළොන්නරුව, බිබිල - මහියංගණය මාර්ග දැනටමත් කාපට් කර ඉදිකර තිබේ‍. ඊට අමතරව 2014 -2016 කාලයේදී පස්සර - මොනරාගල, බණ්ඩාරවෙල - ඇටැම්පිටිය, හාලිඇල - කැටවල, බදුල්ල - ලුණුගල, වැලිමඩ - කර්කල්ස්, බෙරගල - වැල්ලවාය, දෙමෝදර - ස්පිංවැලි - බදුල්ල, නව රජමාවත කැටවල - මහියංගණ මාර්ගය, වැලිමඩ නව අතුරු මාර්ගය යන ප්‍රධාන මාර්ග පුළුල් කර කාපට් අතුරා සංවර්ධනය කිරීමට පියවර ගනු ලැබේ. බදුල්ල, පස්සර, මහියංගණය, බණ්ඩාරවෙල, ඇල්ල, හපුතලේ නගරවල ප්‍රධාන මාර්ගය දැන් පූර්ණ ලෙස නවීකරණය කර කාපට් කර ඇත.මීට අමතරව දිස්ත්‍රික්කයේ ප්‍රධානම ජනතා අවශ්‍යතාවක් වන තැපැල් සේවාව ජනතාවට තවදුරටත් සමීප කිරීම සඳහා බදුල්ල දිස්ත්‍රික්කයේ තැපැල් හල් 14 ක් ඉදිකර ඇත. ඒ අනුව හාලිඇල මැතිවරණ කොට්ඨාසයේ විනීතගම, කන්දේගෙදර, කැටවල, කටුගහදිගල්ල, ඌව පරණගම මැතිවරණ කොට්ඨාසයේ අඹගස්දෝව, වැලිමඩ, බොරලන්ද, හල්දුම්මුල්ල, සොරණාතොට, පස්සර, කහටරුප්ප, මඩොල්සිම, ගිරාදුරුකෝට්ටේ, භද්දත්තාවල යන ප්‍රදේශවල තැපැල්හල් ‍ඉදිකර තිබේ.අලුතින් ඉදිකළ බදුල්ල දිස්ත්‍රික් ලේකම් කාර්යාලයනවීකරණය කළ බදුල්ල රෝහලඌව පළාත් හිටපු ප්‍රධාන ඇමැති ශෂින්ද්‍ර රාජපක්ෂ මහතා බදුල්ලේ සමාජ සත්කාරක වැඩසටහනකදී රෝද පුටු ප්‍රදානය කළ අවස්ථාවක්.මේ මගින් ඊමේල්, ඉන්ටර්නෙට් සේවාවන් ලබා ගැනීමට ජනතාවට පහසුකම් සපයා ඇත. බදුල්ල දිස්ත්‍රික්කයේ පානීය ජලය සැපයුම තවත් වැඩි කිරීම පිණිස ඉදිරි කාලයේදී අලුත් ජල සම්පාදන ව්‍යාපෘති 10 ක් ක්‍රියාවට නැංවීමට සැලසුම් සකස් කරමින් තිබේ.ඒ අනුව ඒකාබද්ධ බදුල්ල - හාලිඇල, දෙමෝදර - ඇල්ල ජල ව්‍යාපෘතිය, මහියංගණය - ජල ව්‍යාපෘතිය, ඇටම්පිටිය ජල ව්‍යාපෘතිය, ගවරම්මන, කැප්පෙටිපොළ - බෝගහකුඹුර ජල ව්‍යාපෘතිය, බණ්ඩාරවෙල - දියතලාව - හපුතලේ ජල ව්‍යාපෘතිය, තල්දෙන - මීගහකිවුල - ගලඋඩ ව්‍යාපෘතිය, කන්ද කැටිය ව්‍යාපෘතිය යන ජල ව්‍යාපෘති මේ අනුව ඉදිරියේදී ක්‍රියාවට නංවනු ඇත.ඊට අමතරව නිදන්ගත වකුගඩු රෝගය සහිත ප්‍රදේශවලට ජලය සැපයීමේ නව ව්‍යාපෘතියක් ද ක්‍රියාවට නංවමින් තිබේ. මේ සියලු කටයුතු සඳහා රුපියල් දස ලක්ෂ 27719 ක් වැය කිරීමට සැලසුම් කර ඇත. මින් ප්‍රතිලාභ ලැබෙන පුද්ගලයන් ගණන 550000 ක වැඩිය.පසුගිය කාලයේදී බදුල්ල නගරයට ආලෝකයක් දුන් වැඩ කටයුතු රැසක් සිදුවිය. බදුල්ල නව බස් නැවතුම් පළ, බදුල්ල රෝහලේ නව ගොඩනැඟිලි සංකීර්ණය බදුල්ල දිස්ත්‍රික් ලේකම් කාර්යාලය එලෙස බදුල්ලට ආලෝකයක් දුන් ප්‍රධාන අංග විය.මීට අමතරව උෟව වෙල්ලස්ස විශ්ව විද්‍යාලය හා පස්සර රාජ්‍ය කළමනාකරණ මධ්‍යස්ථානය ඉදිකිරීම ද බදුල්ල දිස්ත්‍රික්කය රටපුරා තවත් ප්‍රචලිත කිරීමට හේතු විය.ඒ සමඟම බදුල්ල දිස්ත්‍රික්කය පුරා ක්‍රියාවට නැංවුණු ග්‍රාමීය පොදුජන ව්‍යාපෘති ගණන 102250 කි. ඒ සඳහා රුපියල් දස ලක්ෂ 13642 ක් වැය කර තිබේ.මේ යටතේ ආර්ථික සංවර්ධන අමාත්‍යාංශය මඟින් 2006 - 2013 කාලයේදී ක්‍රියාවට නැංවූ ග්‍රාමීය සංවර්ධන ව්‍යාපෘති ගණන 13184 කි.ඒ සඳහා වැය කළ මුදල රුපියල් දස ලක්ෂ 8021 කි. ඊට අමතරව 2014 වසරේදී ආර්ථික සංවර්ධන අමාත්‍යාංශය බදුල්ල දිස්ත්‍රික්කයේ ව්‍යාපෘති 5018 ක් ක්‍රියාවට නංවා තිබේ. ඒ සඳහා වෙන් කළ මුදල දස ලක්ෂ 2183 කි.ඊට අමතරව සමෘද්ධි වැඩ සටහන් 48228 ක් 2008 සිට 2013 කාලයේදී ක්‍රියාවට නැංවිණි. ඒ සඳහා සමෘද්ධි අධිකාරිය රුපියල් දස ලක්ෂ 733 ක් වැයකළ අතර ඉන් පුද්ගලයන් 342795 කට සෙත සැලසී තිබේ.දිවි නැගුම වැඩ සටහන යටතේ බදුලු දිස්ත්‍රික්කයේ නව ව්‍යාපෘති 4500 ක් ක්‍රියාවට නංවා ඇති අතර ගැමි දිරිය යටතේ ක්‍රියාත්මක ව්‍යාපෘති ගණන 1878 කි. මේ යටතේ පුද්ගලයන් 68862 කට සෙත සැලසී ඇත. ඉහත කටයුතුවලදී ග්‍රාමීය සංවර්ධනය, පුද්ගල ආදායම් වැඩිදියුණු කිරීමට ප්‍රමුඛත්වය දී ඇත.බදුල්ල දිස්ත්‍රික්කයේ අධ්‍යාපන මට්ටම ද ඉහළ නැංවීමට පසුගිය වසර පහ ඇතුළතදී අවස්ථාව ලැබී ඇත. ඒ අනුව බදුල්ලට ලැබුණු ලොකුම ත්‍යාගය වන්නේ බදුල්ලට ලැබුණු මහින්දෝදය තාක්ෂණික විද්‍යාගාර 53 යි. ඉන් 41 ක් දැනටම විවෘත වී තිබේ. මෙහි සම්පූර්ණ වටිනාකම රුපියල් ලක්ෂ 8500 ක් පමණ වේ.2008 දී 5 වසර ශිෂ්‍යත්වය සමත් වූයේ බදුල්ලේ දරුවන්ගෙන් සියයට 48 ක් පමණි. නමුත් 2013 වසරේදී 5 වසරේ ශිෂ්‍යත්වයෙන් බදුල්ලේ දරුවන් සියයට 84 ක් සමත්වීම බදුල්ලේ දූ දරුවන්ගේ ඓතිහාසික ජයකි.එය ඌව පළාත් සභාවේ අධ්‍යාපන අමාත්‍යාංශය ලැබු විශාල ජයග්‍රහණයක් ද වේ. එමෙන් ම 2008 දී අපොස සාමාන්‍ය පෙළ සමත් වූයේ බදුල්ලේ දරුවන් සියයට 51 ක් පමණි. නමුත් 2013 දී බදුල්ලේ දරුවන් සියයට 74 ක් සාමාන්‍ය පෙළ සමත්වීම මහින්ද චින්තනයේත් ජයග්‍රහණයකි.බදුල්ල දිස්ත්‍රික්කයේ බණ්ඩාරවෙල, ඇල්ල, හපුතලේ ප්‍රදේශ හා මහියංගණය කේන්ද්‍ර කරගනිමින් නව සංචාරක කලාපයක් ස්ථාපිත කිරීමට පියවර ගනිමින් සිටී. ඒ යටතේ විශේෂයෙන් ඇල්ල නගරය ආශ්‍රිත විශේෂ සංචාරක කලාපයක් ස්ථාපිත කෙරේ.දුන්හිඳ ඇල්ල, රාවණා ඇල්ල හපුතලේ යන ප්‍රදේශවල සංචාරක පහසුකම් වැඩිදියුණු කිරීම සඳහා වැඩ කටයුතු දැනටමත් සැලැසුම් කර ඇත. බදුල්ල නගරයේ ප්‍රධාන පාලම් 4 ක් පුළුල් කර නවීකරණය කිරීම පිණිස කොන්ත්‍රාත් ගිවිසුම් දැනටමත් අත්සන් කර ඇත. බදුල්ල - මහියංගණය මාර්ගය පුළුල් කර නවීකරණය කරමින්මහියංගණය 18 වංගුව මාර්ගය නවීකරණය කිරීමෙන් පසුනවීකරණය කළ මහියංගනය විල්ලුව වැවවිශේෂයෙන් අවුරුදු 100 කට වඩා පැරැණි බදුල්ල දුම්රිය පළ අසල පාලම පුළුල් කර නවීකරණය කිරීම මඟින් බදුල්ල නගරයේ වාහන තදබදය ද අඩු වනු ඇත. පස්සර, ඇකිරියගොල්ල, අඹගස්ගොල්ල, හංවැල්ල යන පාලම් ද මේ යටතේ ඉදිවේ.බදුල්ලට ප්‍රථම වරට පිළිකා රෝහලක් ඉදිවූයේ ද පසුගිය වසර 5 ඇතුළතය. හෘද සැත්කම් ඒකකය හා තැලසීමියා ඒකකය බදුල්ල මහ රෝහලේ විවෘත වී තිබේ. බදුල්ල මහ රෝහලේ බාහිර ප්‍රතිකාර අංශයට රුපියල් ලක්ෂ 4000 ක් වැය කර තිබේ.බදුල්ලේ තරුණ තරුණියන්ගේ හිත සුව පිණිස වැඩ කටයුතු රැසක් ඉදිරියේදී සිදුවේ. ඒ අනුව බදුල්ලට තාක්ෂණික විශ්ව විද්‍යාල විද්‍යායතනයක් ඉදිකිරීමට සැලසුම් කර තිබේ. ඊට අමතරව විවෘත විශ්ව විද්‍යාලයේ ප්‍රාදේශීය ඒකක මධ්‍යස්ථානයක් බදුල්ලේ හිඟරුගමුවේ ඉදිකිරීමට යෝජිතය.බදුල්ල නගර සංවර්ධනයට නව සැලැස්මක් ක්‍රියාවට නැංවීම, බදුලු ඔය හරස් කර රනැල්ල ජලාශය ඉදිකිරීම, පස්සර - මැටිගහතැන්න මාර්ගය, වැලිමඩ - උඩුපුස්සැල්ලාව මාර්ගය, බදුල්ල ස්ප්‍රිංවැලි දෙමෝදර මාර්ග සංවර්ධනය ඉදිකිරීමේදී බදුල්ලේ සිදු කිරීමට ඇති ජනතා හිතකාමී පියවර අතර ප්‍රමුඛත්වයක් ගනී. +මීට අමතරව විශේෂයෙන් පසුගිය වසර පහ ඇතුළත අධ්‍යාපන ඇමැති ලෙස කටයුතු කළ ප්‍රධාන අමාත්‍ය ශෂින්ද්‍ර රාජපක්ෂ මහතා බදුල්ල දිස්ත්‍රික්කයේ අධ්‍යාපන සංවර්ධනයට කළ මෙහෙය ඉහළම මට්ටමක පවතී.ශිෂ්‍යත්ව සාමාන්‍ය පෙළ හා උසස් පෙළ විභාග සඳහා ‘සිප්සර’ උදාන විභාග ඉලක්ක සම්මන්ත්‍රණ මාලාව, විභාග පෙරහුරු පරීක්ෂණ පැවැත්වීම, අඛණ්ඩ ගුරු සංවර්ධන කටයුතු සිදු කිරීම, විදුහල්පතිවරු බලගැන්වීම හා දෙමවුපියන් බලගැන්වීම ඒ අතර ප්‍රධාන තැනක් ගනී.ඒ සියලු කටයුතු අනුව අද ‘අලුත් වෙල්ලස්සක්’ බදුලු පුරවරයට ලැබෙමින් පවතී. ඒ පළාත් සභාවේත් මහින්ද චින්තන වැඩ සටහනේත් මඟ පෙන්වීම අනුව බව ඉතා පැහැදිලියි.විස්තර හා සේයාරූනිහාල් පී. අබේසිංහබදුල්ලේ සංචාරයකින් පසු   කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=af1407202</link>
    <topic>සුදුස්සාටම අයිති වූ ලෝක කුසලානය</topic>
    <author>නිශ්මං රණසිංහ</author>
    <content> ජෝකිම් ලෝලෝකයේ වැඩිම අවධානය දිනා ගන්නා ක්‍රීඩා සැණකෙළිය නිමා විය.ඒ ජර්මනිය ලෝක සූරයන් වෙමින්ය.මේ ලෝක සූරතාවය ජර්මණිය අතට පත් වූයේ සිව්වන වරටය.තරගාවලිය පුරා ඔවුන් දැක් වූ දක්ෂතා සළකද්දී මෙය අහම්බයක් හෝ වාසනාවක් නොවන බව පැහැදිළිය.සියළු භෞතික හැසිරීම් ගත් විට ලෝක සූරයෝ ජර්මනියමය.එමෙන්ම මෙහි අපූර්වත්වය පිළිබද කතා කරද්දී ලෝකයේ බිලියන ගණනක ජනතාව අතර පැතිරි පාපන්දු උන්මාදය ගැන කියන්නට හොදම උදාහරණය සපයන්නේ ගාසා තීරයේ පවතින යුද්ධය ය.එහෙත් මේ යුධ උණුසුම යටත් කළ පාපන්දු උණසුම ෂෙල් වෙඩි වල පිපිරුම් හඩවල් වලට ඇති බිය පළවා හරිමින් බොහෝ තැන් වල සැකසි පොදු රූපවාහිනි තිර ඉදිරියේ මිනිසුන් පෙළ ගැස්වීය.යුද්ධයට යොදන මානව ශක්තියට වඩා මිනිසුන්ට ප්‍රහර්ශය ඉතිරි කරන ක්‍රීඩාවට මිනිසුන් ඇලුම් කරන බව එහි ඇත්තය.කැබලිති මිනිස් සිරුරු මුහුණු පොත් මත අතුරමින් අන්තර්ජාලයෙන් වෛරී ආදරය පතුරන පිරිසට හිස් තැනක් ඉතිරි කළ පාපන්දු රාත්‍රිය වත්මන් ලෝකයේ ගෙවී ගිය සතුටුදායකම සහ සාමකාමීම පැය කිහිපයක් වූවාට සැක නැත.ක්‍රීඩාව ජනතාවගේ ආදරයට ලක් වීමේ යටි පෙළ ඇත්තේද මේ අපූර්වත්වයේ විය යුතුමය.නැවතත් ජර්මනිය දෙසට හැරුණු විට ඔවුන් හැම තරගයටම පිවිසියේ නැවුම් කණ්ඩායමක් ලෙස බව පැහැදිළිය.තරගයෙන් තරගයට වූ නැවුම් ක්‍රීඩා රටාව අපූරු එකක් විය.ඝානා රාජ්‍යය ඉදිරියේ ලද 2 – 2 තරගය සම වීම හැරෙන්නට අන් සෑම තරගයකදීම ජර්මනිය ජයග්‍රාහකයා විය.ප්‍රතිවාදියාගේ බලපෑම මත තරගයේ තියුණුභාවය තීරණය වෙනු දෙන්නට හරිනු විනා ඔවුන් බොහෝ නිසංසලේ ක්‍රීඩා කරනු දකින්නට ලැබිණ.තරගයට අනුව වෙනස්වීම හෙවත් තැනේ හැටියට ඇණේ යන වචනයට හොදම උදාහරණය තරගාවලියේ අවසාන පූර්ව තරගය විය.තරගයට පෙර සිටම පීඩනයේ වැඩි පරාසයක් ජර්මනියට හිමි විය.ජනමාධ්‍යය මගින් ඇමෙරිකානු මහද්වීපයකදී ලෝක කුසලානයක් දිනා ගැනීමට යුරෝපීය රටකට නොහැකිවීම හුවා දැක් වූයේ සිද්ධාන්තයක් ආකාරයෙන්ය.එහි පීඩනාත්මක අභියෝගයද ජර්මනිය දෙසට හැරී ඔලොක්කුවට මෙන් සිනා විය.එමෙන්ම ක්‍රීඩා පිටියේ වැඩි පිරිසගේ මුවින් නැගුණේ බ්‍රසීල ජයග්‍රහණය වෙනුවෙන් නැගි ජය ඝෝෂා ය.බ්‍රසීලයේ ප්‍රබලතම ක්‍රීඩකයන් දෙදෙනෙක් අහිමි වී තිබීම ඔවුන්ට එක් වී තිබූ ප්‍රධානතම පීඩනය වූ අතර නමුත් සිය රටේ වීම මෙන්ම ජාත්‍යන්තර මට්ටමේ ක්‍රීඩකයන් බුරුත්තක් සිටීම යන කරුණු ද ගත් විට වැඩි සැහැල්ලුවක් බ්‍රසීලය සතුව තිබුණේය.ජර්මනිය පළමු කොට අධිවේගී ක්‍රීඩා රටාවකින් ඒ සැහැල්ලුව සුණු-විසුණු කර දමන්නට සැළසුම් කර තිබුණු බව පැහැදිළි විය.තරගයේ 11 වන මිනිත්තුවේදීම බ්‍රසීල දැල තුළට කඩා වැදීමෙන් පීඩනය බ්‍රසීලය දෙසට හැරවූ ජර්මනිය විවේකය වන විටත් ලකුණු පූවරුව 5 – 0 ක් කළේය.තරගයේ සමස්ත තීරණය වූ 7 – 1 අවසාන පූර්ව තරගයක ප්‍රතිපලයක් නොපෙන් වූ අතර අතිශයින් දුර්වල කණ්ඩායමක් සහ ලෝකයේ ඉහළම කණ්ඩායමක් අතර තරගයක ප්‍රතිපලයට එය සමාන විය.මේ සියල්ල වෙනුවෙන් නිවැරදිම තීරණය ගැනීමේ පුදුමාකාර මානසික සැහැල්ලුවක් සහිතව සිටි ජර්මන් පුහුණුකරු ජෝකිම් ලෝ මේ ජයග්‍රහණයේ උරුමයෙන් විශාල වපසරියක හිමිකරු බව පැහැදිළිය.උද්වේගකරත්වයෙන් නො’අඩු පාපන්දු ක්‍රීඩාවේදි සුළු සිදුවීමකදී වුව පාපන්දු පුහුණුකරුවන් ආවේගශීලිය.ඒ ක්‍රීඩාවේ ස්වභාවයය.එහෙත් ජෝකිම් වඩා නිවුණු පෙණුමකින් තරගය පුරාම සිය කළු ඇදුමත් සමග හැසිරෙන ආකාරය අපූරුය.චෙස් ක්‍රීඩකයෙක් ක්‍රීඩා කරනාකාරයට පාපන්දු ක්‍රීඩා කළ නොහැකි බව අතැමෙක් කීවද මේ පුහුණුකරු වඩාත් මනසට බැදුණු නිහඩ චරිතයක්ව තරගය මෙහෙයවන ආකාරය අපූරු දසුනක් විය.එහෙත් හෙතෙම නිර්භීත ගැනීමේ අති දක්ෂයෙක් විය.හෘද සාක්ෂියට එකගව නොසැලී ගත් එවැනි තීරණ ජර්මනියට ලෝක කුසලානය දිනා දෙන්නට මග කියා පෑ‍ බව නි’බොරුය. ජෝකිම්ට මෙන්ම ජර්මන් කණ්ඩායමටම සිය දැල් රකින්නා වූ මැනුවෙල් නියෝර් පිලිබද හොද විශ්වාසයක් තිබුණාට සැක නැත.එසේම තරගාවලිය පුරා සිය ඉදිරි පෙළ ප්‍රහාරක බල ඇණියේ ක්‍රියාවලියද මැනවින් සිදු වි තිබුණු අතර නමුත් මේ බව දැන සිටි ආර්ජන්ටිනාව ද සිය දැල රැකීමේ විශ්වාසවන්තයා වන සර්ගියෝ රොමොරෝ සමග දඩුවම් පහර සදහා පිවිසීම වඩාත් යහපත් බව සිතන්නට ඇත.ඒ නිසා ජර්මන් පෙර පෙළ වැළක්වීම කෙරෙහි ප්‍රධාන වශයෙන් අවධානය යොමු කළ ආර්ජන්ටිනාවද සිටියේ තරගාවලියෙ හොදම දැල රකින්නා සර්ගියෝ වීමේ සිහිනය සැබෑ කර ගනිමින් සූරතාවයට පිවිසීමේ සිහිනයද අතැතිවය.මෙවන් වට පිටාවක කරට කර ක්‍රියාත්මක වන තරගයක අත්දැකීම් යන්න ජයග්‍රහණය වෙනුවෙන් එළන පාවඩයක් බදුය.තරගය පාලනය කිරීමේ ඥාණය එහිදී අතිශයින් වැදගත් බවට ඕනෑම කෙනෙක් තර්ක ඉදිරිපත් කරනු ඇත.ගෝට්ස්තරගයේ නියමිත විනාඩි 90 ගෙවෙන්නට තවත් විනාඩි දෙකක් තිබියදී තරගාවලියේ සිටි පළපුරුදුම ක්‍රීඩකයා වූ මිරෝසොව් ක්ලෝසේ පිටතට ගැනීමට ජෝකිම් තීරණය කළේය.අතිරේක කාලයකට තරගය ඇදෙන බවට සියල්ල පැහැදිළි වෙමින් තිබෙන මොහොතක තරගාවලි හතරක් වෙනුවෙන් ජර්මනිය නියෝජනය කළ සහ ලෝක කුසලාන තරග ඉතිහාසයේ වැඩිම ගෝල්ලාභියා ලෙස ගෝල 16 ක් ලබා සිටි ක්ලෝසෙ පිටතට ගැනීම පුදුමය දනවන්නක් ලෙස පෙනිණි.නමුත් තරගයේ 113 වන මිනිත්තුවේදී ක්ලෝසෙ ගේ අත්දැකීම් සහිත ආක්‍රමණශීලී ප්‍රහාරය වෙනුවට ඔහු වෙනුවට යෙදු මාර්ක් ගෝට්ස් ගේ තරුණ ජවය කෙතරම් පලදායී වූවේද යන්න සහතික කළ, ගෝට්ස් දැල වෙත යොමු වන පන්දුවට ඇදි ආ වේගය සැඩ පවනක් බදු විය.සිය ලැමෙන් හසුරවා ගත් පන්දුව යළි බිම පතිත වීමට නොදුන් හෙතෙම ජර්මනියට ආදරය කළ සෑම පාපන්දු ලෝලියෙකුගේම ලැම සතුටින් පුරවන්නට සමත් විය.ආර්ජන්ටිනා පාපන්දු ලෝලීන්ගේ නෙත කදුළින් තෙත් විය.ආර්ජන්ටිනා දැල රකින සර්ගියෝට වඩා තත්පර දශම ගණනකින් ඉක්මන් වීමට හැකි වූ ගෝට්ස් ගේ තරුණකම ආර්ජන්ටිනාව දුටු සිහිනය වසර හතරකින් ඇතට ඇද දැම්මේය.සියල්ල නිවැරදිව සිදු විය.ක්ලෝසේ ගේ ආදේශනය පිළිබද මුව පුරා නොසෑහෙන සේ ස්තූතිය ගලා එන්නට විය.ජෝකිම් එහෙත් නිවී ඇත.වැඩිය දගලන්නට යාම ඔහුගේ ගතිය නොවේය.ගෝට්ස් සිය බලාපොරොත්තුව අකුරටම ඉටු කිරීම ගැන ඔහු සතුටු වන අතරේම ගෝට්ස්ට නිවැරදිව එය ඉටු කරන්නට නොහැකි වුණා නම් තමන්ට සිනාසෙන්නට නොව අඩන්නට වන බව ජෝකිම් දන්නේය.එහෙත් ජෝකිම් කලබල නැත.ඉවසීමෙන් හැදෑරීම ඔහුගේ ස්වභාවය ය.ඒ ඉවසීම සුදුසුකමකි.ඒ නිසාම ඉවසීම ජය ගෙන ඇත.තවත් වසර හතරකට ලෝකයේ ජනප්‍රියතම ක්‍රීඩාවේ ලෝක සූරයෝ ජර්මනියය.නිශ්මං රණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=af1407203</link>
    <topic>'තෙන්දුල්කාර් කියන්නෙ කවුද කියල දන්නේ නෑ'</topic>
    <author>ටිරෝනි වෑවලගේ</author>
    <content>ලෝක ටෙනිස් ශූරී මාරියා ෂරපෝවා කියයිඉන්දීය ජන සමාජය ඔවුන්ගේ ප්‍රධාන ආහාරයක් වන තෝසේ සමග කෑමට ගන්නා සම්බාර් හොද්දට අඩු නැතිව උපමා කළ හැකිය. මේ සම්බාර් හොද්දේ ද නැති දෙයක් නැත. එමෙන් ම එහි රසයේ ද කිසි අඩුවක් නැත. ඉන්දීය ජනසමාජය ද ජාති බේද, කුල බේද, අන්තවාදී ආගමික සංවිධාන, දෙවියන් මෙන් පිදුම් ලබන ක්‍රීඩකයන්, නළු නිළියන්ගේ සිට ගුවන් යානා තාක්ෂණය, කක්ෂ ගත කළ චන්ද්‍රිකා සහ අග්නි මිසයිල දක්වා පරිපූර්ණය.ක්‍රිකට් යනු මේ සාම්බාර් හොද්දේ එන රසවත් එළවලුවකි. එංගලන්තය ක්‍රිකට් සොයා ගත්තාට එය වඩාත්ම රස විඳීමට, එයින් මුදල් ඉපයීමට සහ ක්‍රීඩාව සූදුවක් දක්වා ගෙන ගොස් සිල්ලර කිරීමට ද කටයුතු කළේ ඉන්දියාවය.ඉන්දීය ක්‍රිකට් කීඩකයන් ජයග්‍රහණයේ දී දෙවියන් ය. පරාජයේ දී ගල්මුල් පහර ද ඔවුන්ට උරුමය. ඒ ඉන්දියාවේ හැටිය. සුලු දෙයකින් වුව ද බොහෝ අවේගශීලීව විථි බැස උද්ඝෝෂණ පවත්වමින් පඹයන් ගිනි තැබීමට ඉන්දිය ජනතාව විශේෂඥයෝ ය.පසුගිය දිනවල ඉන්දියාවේ ක්‍රිකට් වෙනුවෙන් ජනතාව විථි බැස්සහ. පඹයන් ගිනි තැබූහ. එහෙත් පුදුමයකට මෙන් ඒ ගිනි තැබුණේ ඉන්දීය ක්‍රිකට් ක්‍රීඩකයකුගේ පඹයන් නොවේ ය. ඒ ගිනි තැබුණු පඹයන් නිර්මාණය කර තිබුණේ ප්‍රසිද්ධ ටෙනිස් ක්‍රිඩිකා මාරියා ෂරපෝවා ලෙසින් ය. හේතුව ශරපෝවා තෙන්දුල්කාර්ව 'දන්නෑ' කීමය.පසුගියදා පැවති විම්බල්ඩන් ටෙනිස් තරගාවලියේ 'ගෝල්ඩන් බොක්ස් ' හි ප්‍රසිද්ධ පුද්ගලයන් තිදෙනෙක් අසුන් ගෙන සිටියෝ ය. ඒ පාපන්දු ක්‍රීඩක ඩේවිඩ් බෙකම්, ගොල්ෆ් ක්‍රීඩක ඉයන් වෝල්ටර් සහ ක්‍රිකට් ක්‍රීඩක සචින් තෙන්දුල්කාර් ය.ඔවුන් පැමිණ තිබුණේ ෂරපෝවා ගේ තරගය නැරඹීමට වූ අතර එය සැලකෙන්නේ තරගවදින්නන්ට කරන ගෞරවයක් වශයෙනි. මේ සම්බන්ධයෙන් ශරපෝවාගෙන් අදහස් විමසා සිටි අවස්ථාවේ දී ඇය බෙකම් සහ ඉයන් ගැන අදහස් පළ කළාය. ගැටලුව ඇති වූයේ තෙන්දුල්කාර් සම්බන්ධයෙනි.' ක්‍රිකට් ක්‍රීඩක ‍සචින් ඔබ ක්‍රීඩා කරන අන්දම නැරඹීමට පැමිණ සිටිනවා. ඔබ ඔහු දන්නවා ද? ' යනුවෙන් ෂරපෝවා වෙත යොමු වූ පැනයේ දී ඇය පිළිතුරු දී ඇත්තේ ' නැහැ ' යනුවෙනි. සචින් තෙන්දුල්කාර් ඒ සම්බන්ධව උරණ නොවූයේ ය.ෂරපෝවා ද එය එතනින්ම ඉවර කළාය. එහෙත් ඉන්දීය ක්‍රිකට් රසිකයෝ නම් මේ කිසිවක් ලෙහෙසියෙන් අත් හැරියේ නැත. විථී බසිමින් ෂරපෝවාට විරුද්ධව උද්ඝෝෂණයේ යෙදුණූ ඔවුහු එතැනින් ද නොනැවතී සමාජ මාධ්‍යයන් ඔස්සේ ද ඇයට විරෝධය දැක්වූහ.මාරියා ෂරපෝවා ගේ ෆේස් බුක් පිටුව දුටු ඇයට කෑ ගැසෙන්නට ඇත. ඊට හේතුව ඇයට කිසිසේත් ම කියවා ගත නොහැකි දෝෂාරෝපණ රැසක් දෙමළ සහ හින්දි බසින් ප්‍රතිචාර ලෙස එහි සටහන් ව තිබීමය.මේ තෙන්දුල්කාර් ප්‍රේක්ෂකයන් කොතරම් ආවේගශීලි වී ඇත් ද කිව හොත් ඉන්දීය භාෂාවන්ගෙන් ෂරපෝවාගේ ෆේස් බුක් පිටුවේ ප්‍රතිචාර සටහන් කරන්නේ ඇයට කියවීමට නොව තමා ද ෂරපෝවාට බැණ වැදුණූ බව ඉන්දීය සමාජයට දැනුම් දීමට බව පෙනේ.මේ සිදුවීම සිදුවුණූ ජූලි දෙවැනි දා සිට ට්වීටර් හි වැඩියෙන්ම හුවමාරු වූ කෙටි අදහස වී තිබුණේ' ෂරපෝවා කියන්නේ කවුද ? ' යන්න ය. එමගින් ද තම ක්‍රිකට් වීරයා ට අවනම්බු කළ ෂරපෝවා හෙළා දැකීමට ඔවුහු උත්සාහ දැරූහ.සැබවින් ම එදා විම්බල්ඩන් තරගයේදී ෂරපෝවා තෙන්දුල්කාර් ට අපහාස කළා ද? එය විමසා බැලියා යුතු පැනයකි. එහිදී ෂරපෝවාට එල්ල වන්නේ ඍජුව පිළිතුරු දිය යුතු පැනයකි. එනම් ' ඔබ සචින් ව දන්නවාද? යනුවෙනි. එහි දී ඇය ආචාරශීලීව ඔව් යයි පිළිතුරු දුන්නා නම් හෝ දන්නා බව ඇඟවීමක් කර සිටියා නම් සචින් සම්බන්ධවම යළිත් පැනයක් ඇය වෙත යොමු වීමට ද ඉඩ තිබුණි.එසේ වී නම් ෂරපෝවා ට සිදු වනු ඇත්තේ මහා අපහසුතාවයකට මුහුණ දීමට ය. ඒ අනුව දන්නෑ යනුවෙන් පිළිතුරු දීම දුර දිග බැලීමක් ලෙසින් ද සැලකිය හැකිය. අනික් අතට ක්‍රිඩාවේ ආතතියෙන් සිටියද තෙන්දුල්කාර් සම්බන්ධව තම නොදන්නා භාවය වඩාත් සෞම්‍ය ලෙසින් පළ කිරීමට ෂරපෝවාට හැකි විණි නම් එය ද යහපත් බව කිව යුතුය.‍ඩේවිඩ් බෙකම් සහ ඉයන් වෝල්ටර් සම්බන්ධව ෂරපෝවා අදහස් දක්වා තිබුණේ ද ඉතා සරලව වීමද සැලකිල්ලට ලක් කළ යුතුය. තමා කිහිපවරක් බෙකම් මුණ ගැසී ඇති බවත් තමා ඔහුගේ ක්‍රීඩා තරග නරඹා ඇති බවත් බෙකම් සම්බන්ධව පැවසූ ඇය ඉයන් තමාට ගුවන් තොටුපොළේ දී මුණ ගැසී ඇති බව පවසා සිටියාය.ඈත එපිට ඉන්දියාවේ වෙසෙන තෙන්දුල්කාර් සම්බන්ධව ඇයට එවැනි හෝ අත්දැකීමක් නොවීම සහ ඇය ඒ බව පවසා සිටීම මහජනයාට විථී බැස උද්ඝෝෂණය කිරීමට තරම් කරුණක් වීම හාස්‍යජනක ය.තෙන්දුල්කාර් සහ ෂරපෝවා සම්බන්ධ වූ මේ සිදුවීම ජන ජීවිතය අඩාල කරමින් විථි බැසීම් සිදුකිරීමට තරම් සමාජය ප්‍රකම්පනය කරවන සුළු වීද? අපේ සිත්වල එවන් පැනයක් ඇති වුවද ඉන්දිය සමාජයට නම් එය එසේ ය.ක්‍රිකට් යනු ඔවුන්ට නම් විශ්වීය ක්‍රීඩාවකි. ඔවුන් දෙවියන් ලෙසින් ගෞරව පූර්වකව සලකන ක්‍රීඩකයන් එලෙසින්ම මුළු ලොවෙන්ම පිදුම් ලැබිය යුතු යැයි ඔවුන් සිතන්නා සේ ය.සැබැව නම් ලෝක ගෝලය තුළ ක්‍රිකට් යනු බහුතරයක් රටවල මිනිසුන් දන්නේ වත් නැති ක්‍රීඩාවක් වීමය. පාපන්දු වැනි අති දැවැන්ත ක්‍රීඩාලෝලී සහභාගීත්වයක් සහිත ක්‍රීඩාවන් හා සසඳන විට ක්‍රිකට් යනු පහසුවෙන්ම නොසලකා හැරිය හැකි අන්දමේ ක්‍රීඩාවකි. එය ඉන්දියාවට ලොකු වුවද සෙසු ලෝකයට එසේ නොවන්නේ ය. ගැටලුව ඇත්තේ ඉන්දීය ජන සමාජය මේ වෙනස නොසලකා හැරීමය.ඉතින් ඒ ඉන්දීය සමාජයේ හැටිය. ඒ ඔවුන්ගේ ප්‍රතිචාර ය. මේ සිදුවීම ඔවුන්ට ඉක්මනින් ම අමතක වනු ඇත. එහෙත් ඉක්මනින්ම තවත් සිදුවීමක් සමගින් සිය ආවේගශීලී බව ඔවුන් පෙන්වනු ඇත. ඇතැම් විට ඒ තෙන්දුල්කාර්ගේ පඹයන් ගිනි තැබීමක් වුව ද විය හැකිය.ටිරෝනි වෑවලගේ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=af1407204</link>
    <topic>ගුවන් ඛේදවාචකයෙන් මැලේසියාවට තවත් මරු පහරක්</topic>
    <author>රෝහණ ආර්යරත්න</author>
    <content>රුසියාවේ සහාය ලබන කැරලි නායක ඉගොර් ග්ර්කින්- යුක්රේන කැරලි නායකයා පවසයි‍ගුවන් මගීන් හා කාර්ය මණ්ඩලය 239 ක් සහිතව එම්එච් 370 දරන මැලේසියානු මගී ගුවන් යානය අතුරුදන් වී මාස හයක් ගතවීමට පෙර තවත් ගුවන් ‍ෙඛ්දවාචකයක් පසුගියදා මැලේසියාවට අත්විඳීමට සිදුවිය‍. ඒ එම්එච් 17 දරන ගුවන් යානය මිසයිල ප්‍රහාරයකින් පුපුරා ගොස් එහි ගමන් කළ 295 ක් ජීවිතක්ෂයට පත්වීමේ සිද්ධියයි.ගුවන් ඉතිහාසයේ දරුණුතම ගුවන් ඛේදවාචක අතුරෙන් සිවුවන ස්ථානයට නම් කර ඇති මේ ප්‍රහාරය රුසියානු ගුවන් සීමාවට සැතපුම් 20 ක් පමණ ඔබ්බෙන් අඩි 30000 ක් ඉහළ අහසේ දී සිදුවිය.ඕලන්දයේ ඇම්ස්ටර් ඩෑම් ගුවන් තොටු පොළේ සිට මැලේසියාවේ ක්වාලාලාම්පූර් නගරය වෙත ගමන් කරමින් තිබූ මෙම ගුවන් යානය යුක්රේන ගුවන් සීමාව හරහා ගමන් කරමින් තිබියදී ප්‍රහාරයට ලක්වූ බව වාර්තාවේ. එස්ඒ - 17 බුක් 2 නම් වූ මිසයිලය මේ ප්‍රහාරය සඳහා යොදා ගනු ලැබූ බවත් එසේ ම යුක්රේනය රජයට එරෙහිව ආක්‍රමණික ප්‍රයත්නයක යෙදී සිටින රුසියාවට පක්ෂ කැරලිකරුවන් අතින් සිදුවූ ත්‍රස්ත ක්‍රියාවක් බවත් බටහිර මාධ්‍ය වෙතින් වාර්තා පිට වාර්තා නිකුත් වෙමින් පවතී.එසේ ම යුක්රේන රජයත්, රුසියාවත්, රුසියාවට පක්ෂ කැරලිකරුවනුත් මෙම සාපරාධී ක්‍රියාව සම්බන්ධයෙන් එකිනෙකාට චෝදනා නගමින් සිටී. එසේ ම දෙවැනි වරටත් ගුවන් ඛේදවාචකයකට ලක් වීම මැලේසියාවටත්, මැලේසියානු ගුවන් සමාගමටත් ඒ හැමටමත් වඩා එහි ගමන් කළ මගීන් ගේ නෑදෑ හිතවතුන්ටත් දැරිය නොහැකි අන්දමේ වේදනාවක් හා පාඩුවකි.හදවත් කම්පා කරවන මෙම දෙවැනි ගුවන්්‍ ඛේදවාචකය පළමු අනතුරට වඩා සංකීර්ණ එකක් ලෙස සඳහන් වනු ලබනුයේ වර්තමාන ලෝකයේ පවතින දේශපාලන ගැටුමක් ඊට සම්බන්ධ වීමයි. එනම් යුක්රේනයත් රුසියාවත් අතර පවතින දේශපාලනමය ගැටුම නිසා මෙම අනතුර සිදුවීමයි.රුසියානු ජනාධිපති බ්ලැඩිමීර් ෂූ‍ටින් මෙම ඛේදවාචකයට හේතු හැටියට යුක්රේනය තුළ ‍සාමය නොපැවතීම මෙන් ම එම තත්ත්වයට වගකිවයුත්තේ යුක්රේන රජය බවත් පෙන්වා දෙයි. එහෙත් මෙම මිසයිල් ප්‍රහාරය රුසියාවට පක්ෂ කැරලිකරුවන් අතින් සිදුවූ බවට කිසිදු ප්‍රකාශයක් ඔහු නොකරයි.ඩොනෙට්ස්ක් ජනතා සමූහාණ්ඩුව නමින් යුක්රේනය තුළ රජයක් පිහි‍ටුවා ගනු ලැබූ රුසියාවට පක්ෂ කැරලිකරුවන් ගේ නායකයා වනුයේ ඉගෝර් ගර්කින් ය. “අපගේ ගුවන් සීමාව හරහා ගමන් කරන්න එපා යනුවෙන් අප ඔබට අනතුරු හඟවා තිබෙනවා” යනුවෙන් මේ සිද්ධිය ගැන අදහස් පළ කළ ග්ර්කින් පවසා තිබේ.එසේ ම එම ගුවන් යානය යුක්රේන රජයට අයත් එකක් ලෙස සිතා එම යානයට මිසයිල ප්‍රහාරයක් එල්ල කළ බව ද පවසන ගර්කින් යානය 80,000 ක් පමණ ජනයා වාසය කරන ටොරෙස් නගරය අසල ස්ථානයකට කඩා වැටුණු බව ද සඳහන් කරයි. එම නගරයේ කිසිවකුටත් කිසිදු අනතුරක් සිදු නොවූ බව ද හෙතෙම පවසයි.මේ අතර රුසියානු බුද්ධි අංශයේ නිලධාරියකු හා කැරලි කාර හමුදාවේ සාමාජිකයකු අතර පැවැති දුරකථන සංවාදයක තැටිගත කිරීමක් ඉදිරිපත් කරන යුක්රේන රජය එම සංවාදයෙන් පසුව එම කැරලිකාර සාමාජිකයා මෙම මිසයිලය නිකුත් කළ බව ද පවසයි.කෙසේ වෙතත් ගිනිගෙන කැබලි බවට පත් ගුවන් යානයත්, අතපය වෙන්වී තැන තැන වැටී තිබෙන අහිංසක ගුවන් මගීන්ගේ සිරුරුත් සහිත ඡායාරූප ලෝ පුරා පැතිර යද්දී පළමු මැලේසියානු ගුවන් ඛේදවාචකයට නොදෙවැනි අභාග්‍යසම්පන්න ශෝචනීය සිදුවීමක් මැලේසියානු ගුවන් යානයකට ම සිදුවීම අන්තර්ජාතික වශයෙන් දැඩි අවධානයට යොමු වී ඇත‍.මේ අතර ඇමෙරිකන් උප ජනාධිපති ‍ජෝ බිඩන් මෙය අහම්බෙන් සිදුවූ අනතුරක් නොවන බවත් එම යානය පුපුරුවා හරිනු ලැබූ ‍බවත් පැවසූ නමුත් යුක්රේන ජනාධිපති පොරොෂෙන්කෝ සමඟ දුරකථන සංවාදයකදී එය කවුරුන් විසින් කරනු ලැබූ අපරාධයක් දැයි පවසා නැත.එහෙත් ඇමෙරිකන් සෙනෙට් මන්ත්‍රී ජෝන් මැකේන් මෙම ගුවන් යානය රුසියානු හමුදා හෝ රුසියාවේ සහාය ලබන කැරලිකරුවන් විසින් විනාශ කර ඇත්නම් දරුණු ප්‍රශ්න රැසක් ඇති වන බවට අනතුරු අඟවයි‍.මේ අතර පළමු ගුවන් ඛේදවාචකයත් මෙම අනතුරත් සමඟ යුක්රේන රටේ යම් සබඳතාවක් ඇත්දැයි ඇතැමෙකුගේ අවධානයට යොමු වී ඇත්තේ ය. අතුරුදහන් වූ ගුවන් යානය තුළ යුක්රේනයට යැවීම සඳහා යම් යම් උපකරණ තිබීම නිසා එම යානය අභිරහස් ලෙස අතුරුදන් වූ බවට එම දිනවල කට කතාවක් පැතිර ගියේ ය. එම සිදුවීමට ඇමෙරිකාව ද සම්බන්ධ කර සැක සංකා උපදවා තිබිණි.එම උපකරණ යුක්රේන හා රුසියානු ගැටුමට සම්බන්ධ වන බවත් ඒවා පිළිබඳව ප්‍රචාරයක් ඇතිවීම හේතු කොට ගෙන එම ගුවන් යානය අතුරුදහන් වූ බව ද එම කට කථාවෙන් තවදුරටත් කියැවිණ.එසේ ම මෙම ඛේදවාචකයටත් යුක්රේන නාමය ගෑවීමත් එය මැලේසියානු ගුවන් යානයක් වීමත් නිසා තවත් හෙළි නොවන අභිරහසක මතුවීමක් දෝ යි ඇතැමෙකු තුළ සැකයක් මතුවේ.කෙසේ වෙතත් එවැනි අන්තර්ජාතික දේශපාලන මතිමතාන්තර හා ගැටුම් නිසා අහිංසක ගුවන් මඟීන් නිකරුණේ මරණයට පත් වේ. ඉමක් කොනක් සොයා ගත නොහැකි ශෝචනීය පසුබිමක් ඇතිවීම නොවැළැක්විය හැකි ය.එසේ ම මෙම ගුවන් අනතුරු දෙකම හේතු කොටගෙන මෙතෙක් කිසිදු ගුවන් අනතුරකට මුහුණපා නොමැති මැලේසියානු ගුවන් සමාගම ඉතාම අවාසනාවන්ත ආර්ථික අහේනියකට මුහුණ පා සිටී. සමහර විට දැනට සිදුවෙමින් පවතින ආර්ථික පාඩුව නිසා වැඩි කලක් යාමට පෙර එම සමාගම බංකොළොත් භාවයට පත්වී ඉබේටම ආර්ථික ක්ෂේත්‍රයෙන් අතුරුදහන් විය හැකි බවටත් දැනටමත් අනතුරු හැඟවීම් මතු වෙමින් පවතී.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=af1407205</link>
    <topic>යුද පෙරමුණ බලා යන භටයනට නරේන්ද්‍රගෙන් තේ පැන් සංග්‍රහ</topic>
    <author>සේමාලි කැල්ලපත</author>
    <content>ගැටවර වියට පිවිසෙන නරේන්ද්‍රට සැම විටම අවශ්‍ය වූයේ සම වයසේ අන් දරුවන් නොකරන දෙයක් කිරීමටය. ඉන්දීය හමුදාවට බැඳීමට පියාගෙන් අවසර නොලැබුණු තැන ඔහුට අවශ්‍ය වූයේ අඩු තරමින් ශිෂ්‍ය භට බළකායටවත් බැඳීමටය. එවර ඔහුගේ ඉල්ලීමට ඉඩ ලැබුණෙන් ඉන්පසු ඔහු තමාට හැකි පමණින් සමාජයට කුමක් හෝ කිරීමට උත්සාහ ගත්තේය.ඉන්දු පකිස්ථාන යුද්ධයේදී යුද පෙරමුණ බලා යන සෙබළුනට දුම්රිය පොළේදී සහාය වූයේය. 1967 දී ගුජරාටය හරහා ගලා ගිය ගං වතුර ව්‍යසනයේදී ඔහු මිතුරන් ද එක්කර ගෙන හැකි පමණින් ගං වතුරින් අනාථ වූවනට සහන සැලසීය. ඒ වයසේදී වුව ඔහු සතු වූ සංවිධාන ශක්තිය ගැන කවුරුත් කතා බහ කළහ.නරේන්ද්‍රට සැම විටම අවශ්‍ය වූයේ දැනෙන යමක් කිරීමටය. එවන් අවස්ථාවක් එනතුරු ඔහු නිතර බලා සිටියේය. 1956 වසරේදී නරේන්ද්‍රගේ වයස අවුරුදු හයකි. ඔහු පාසල් යන අතරවාරයේ වාද්නගර් දුම්රිය පොළට යන්නේ පියාට උදව් වීමටය. පියා සාදා දෙන තේ බඳුන් බන්දේසියක තබා ඔහු දුම්රිය පුරා ඇවිදිමින් අලෙවි කර මුදල් ගනී.දුම්රිය පොළේ මෝදරාස් මෝදි ගේ තේ අට්ටාලය ළඟම පුංචි කන්තෝරුවක් විය. මේ කන්තෝරුවේ කෙරෙන කියන දේ ගැන සය හැවිරිදි නරේන්ද්‍රගේ සිතේ ඇතිවූයේ කුතුහලයකි. තේ පැන් අලෙවි නොකරන සෑම වේලාවකම ඔහු එම කන්තෝරුවේ දොරෙන් එබී බලා සිටී.එම කාර්යාලය අයත් වූයේ කොංග්‍රස් පාක්ෂිකයකු වූ රසික්හායි දේව්ටය. මේ අවදිය ගුජරාටය යනුවෙන් ඉන්දියාවේ වෙනම ප්‍රාන්තයක් නොතිබූ කාල වකවානුවයි. එකල බොම්බේ ස්ටේට් ලෙසින් හැඳින්වූ ප්‍රාන්තයට අයත් ගුජරාටය සඳහා වෙනම ප්‍රාන්තයක් ඉල්ලා උද්ඝෝෂණ ආරම්භ වී තිබිණ. රසික්භායි දේව් මේ ගුජරාටයට වෙනම ප්‍රාන්තයක් ඉල්ලා කරන උද්ඝෝෂණයන්හි කැපී පෙනෙන චරිතයකි.මෝදිගේ තේ අට්ටාලයට නිතර යන එන නරේන්ද්‍ර කොලු ගැටයා දේව්ගේ කන්තෝරු කාමරයේ ගැවසෙන පිරිස සහ ඔවුන්ගේ ක්‍රියාකාරකම්වලින් වශීවී සිටියේය. දේව් එම ව්‍යාපාරයේ වාද්නගර් නියෝජිතයා ලෙස සෑහෙන කාර්යභාරයක් ඉටු කළේය.දිනක් මේ කොලු ගැටයා දේව්ගේ කන්තෝරු කාමරයට ගොඩ විය. අල්ලපු තේ අට්ටාලයේ දමෝදරාස් මෝදි ගේ මේ කුඩා පුත්‍රයා දේව් ද හොඳින් හඳුනයි. ඒ මොහොතේ දේව් සිටියේ සිය ව්‍යාපාරයේ තේමාව සඳහන් කාඩ්පත් සිය ආධාරකරුවන් අතට පත් කරමිනි. සිය කාර්යාලයට ගොඩ වැදුණු කොලුවා දෙස දේව් හිස ඔසවා බැලීය.“ඇයි මොකද පුතා”“මහත්තයා, මටත් ඔය කාඩ් ටිකක් දෙන්න”සිය පක්ෂපාතිත්වය පෙන්නුම් කරමින් කමිසයේ උඩ පලඳින එම කාඩ්පත් කුඩා නරේන්ද්‍රගේ සිත වශී කර තිබිණ. ඔහුගේ උනන්දුව දුටු දේව් ඉන් කාඩ්පත් ටිකක් නරේන්ද්‍ර අතට දුන්නේය. පසු දා පාසල් ගිය ඔහු එම කාඩ්පත් සිය මිතුරන් අතර බෙදා දුන්නේය.‘අපට වෙනම ගුජරාටයක්’ යනුවෙන් සඳහන් වූ එම කාඩ්පත් දුටු මිතුරෝ විමතියට පත්වූහ.“මේ මොනවා ද?”“තාත්තාගේ කඩේ ළඟ ඉන්න දේව් මහත්තයා ඕවා බෙදනවා. මාත් ඉල්ලා ගත්තා.”“මේවා මොකට ද?”“අපට වෙනම ප්‍රාන්තයක් ඕනැලු. ඕක කමිසයේ ඉස්සරහ ගහගන්න” නරේන්ද්‍ර පැවැසීය.දේශපාලනය ගැන කිසිම දැනීමක් හෝ හැඟීමක් නොතිබූ ඒ අවදියේ කුඩා නරේන්ද්‍රට ‘වෙනම ප්‍රාන්තයක්’ යන්න අදහාගත නොහැකි තරම්ය.මේ සිද්ධියෙන් වසර දෙකකට පසු අට හැවිරිදි වියේ දී නරේන්ද්‍රට තමා නොදැනීම අනාගතයේ යන්නට යන ගමනක් සඳහා අඩිතාලම වැටිණි. සම වයසේ අන් දරුවන්ට වඩා වෙනත් යමක් කිරීමේ අභිලාෂයෙන් යුතුව සිටි නරේන්ද්‍ර පියාට උදව් කර ලබන ඉසුඹුවේදී තරුණ සමිතියක වාද්නගර්හි පිහිටි ශාඛාවක රැස්වීම්වලට සහභාගි වීම ආරම්භ කළේය.රාශ්ටීය ස්වායම්සේවක් (R S S) නම් වූ ඒ සංගමයේ රැස්වීම්වලට සහභාගි වීම ඔහුට දැනුණේ බාලදක්ෂ කණ්ඩායමක් හා එක්ව කටයුතු කිරීමක් ලෙසිනි. එකල එම රැස්වීම්වලට සහභාගිවූ ඉතාම ළාබාලම අය අතරින් කෙනකු වූයේ නරේන්ද්‍ර ය.ඉන්පසු ඔහුගේ දෛනික ජීවිතයේ කාලය ගෙවුණේ පාසල, තේ පැන්හල සහ සංගමයේ කාර්යාලය අතරය.ජම්මු කාශ්මීර ප්‍රශ්නය සම්බන්ධයෙන් ඉන්දියාව සහ පකිස්ථානය අතර පවතින විරසකයේ තවත් උච්ච අවස්ථාවක් එළඹුණේ 1965 අප්‍රේල් මාසයේදීය. ඉන්දු පකිස්ථාන දේශසීමාව ආසන්නයේ දෙරටේ හමුදා එකිනෙකාට ප්‍රහාර එල්ල කරගනිමින් තවත් යුද්ධයකට මඟ පාදා දුන්නේය. එම යුද්ධය හැඳින්වූයේ දෙවැනි කාශ්මීර යුද්ධය ලෙසය.යුද්ධයේ දී ඉදිරිපෙළ ආරක්ෂක වළල්ලට දෙවැනි පෙළක්ව සිටිමින් ආරක්ෂාව සඳහා යෙදවුණේ ඉන්දීය ජාතික ශිෂ්‍ය භට බළකායයි. (National Cadet Core - NCC) යුද පෙරමුණට අවශ්‍ය අවි ආයුධ සහ අනෙකුත් සේවා සැපයුණේ ජාතික ශිෂ්‍ය භට බළකාය මඟිනි.නරේන්ද්‍ර පාසල් වියේදීශිෂ්‍ය භට බළකා භටයකු ලෙසඉන්දියාවේ එකල සෑම පාසලකම හා උසස් අධ්‍යාපන ආයතනයකම සිසුනට ජාතික ශිෂ්‍ය භට බළකාය සඳහා ස්වේච්ඡා භටයන් ලෙස බැඳීමේ අවකාශ තිබිණ. 1965 වසරේදී නරේන්ද්‍රගේ වයස අවුරුදු 15 කි. ඔහුට ද ජාතික ශිෂ්‍ය භට බළකායට බැඳීමට අවශ්‍ය විය.මේ අවදියේ ඉන්දු - පකිස්ථාන දේශ සීමා යුද පෙරමුණ සඳහා ඉන්දීය භටයන් ප්‍රවාහනය කෙරුණේ දුම්රියෙනි. වාද්නගර් ඒ සැපයුම් මාර්ගයේ පිහිටියේය. නිතර දුම්රිය පොළට යන එන නරේන්ද්‍රට දේශ සීමාව කරා යන එන භටයෝ යුද වීරයෝ වූහ. එනිසා නරේන්ද්‍ර නිතරම පාහේ දුම්රිය පොළට ගොස් යුද සෙබළුන් යන එන අන්දම බලා සිටීමට ප්‍රිය කළේය.“ප්‍රාහ්ලාද් යමු ඉස්ටේසමට හමුදාව කාශ්මීර් යනවා බලන්න” නරේන්ද්‍ර සිය කුදුමහත් සෑම කටයුත්තකටම සහභාගි කරගන්නා බාල සොහොයුරාගෙන් ඇසුවේය.“යමු... යමු...” ඔවුන් සමඟ ඒ ගමනට තවත් මිතුරෝ කීපදෙනෙක් ද එක්වූහ.යුද පෙරමුණ බලා යන භටයෝ සිය ගමන් මලු ද ඔසවාගෙන පැමිණ දුම්රියට ගොඩ වෙති. වාද්නගර් හරහා දුම්රියෙන් යන ඇතැම් සෙබළුන් අතර යුද පෙරමුණේ තුවාල ලබා යළි ගම්රට බලා යන්නෝ ද වෙති. මේ දෙස බලා සිටි නරේන්ද්‍ර සිය මිතුරන් ඇමැතීය.“යමු. අපි ගිහින් ඒගොල්ලන්ට උදව් වෙමු”ඔහු ඉස්සර වූයේය. එදා ඒ කොලු රැළ දුම්රිය පොළට පැමිණි භටයන්ගේ බඩුමලු ඔසවා දුන්නේ ඉතා කැමැත්තෙනි.මොහොතකින් යුද සෙබළුන් පිරි තවත් දුම්රියක් වාද්නගර් දුම්රිය ස්ථානයේ නැවැත්විණි.“තාත්තේ! අපි මේ සෙබළුන්ට තේ දෙමු”වහා පියා අසලට දිව ආ නරේන්ද්‍ර පැවැසීය. එදා නරේන්ද්‍ර දුම්රිය පුරා දිව යමින් සෙබළුනට තේ පිළිගැන්වූයේ රට වෙනුවෙන් තමා වෙතින් ද යමක් ඉටුවන්නේ ය යන ආඩම්බරය මුසු හැඟීමක් ද සමඟිනි.තරුණ වියේදීඑකල ඉන්දු - පකිස්ථාන දේශසීමාවේ ඇවිළ ගිය යුද්ධය පන්තියේ මිතුරන් අතර කතාබහට මාතෘකාව විය.වාද්නගර් ප්‍රාථමික පාසලේ ඉගෙනුම ලැබූ නරේන්ද්‍ර වයස අවුරුදු 13 දී ඉන් ඉවත්ව පළාතේ උසස් පාසලට ඇතුළත් විය යුතු වූයේය.එහෙත් ඔහුට අවශ්‍ය වූයේ හමුදාවට බැඳීමටය. නරේන්ද්‍රට හමුදාවට බැඳීමට සිත පෙලඹවූ එක් කාරණයක් වූයේ ඔහු සහභාගිවූ රාශ්ටීය සංගම් රැස්වීම්ය.නරේන්ද්‍ර හමුදාවට බැඳීමට නම් ඔහු වාද්නගර් නගරයෙන් පිටව ජාම්නගර් දිස්ත්‍රික්කයට ගොස් නේවාසිකව ඉගෙනීම ලැබ විභාගයට පෙනී සිටිය යුතු විය.නරේන්ද්‍රගේ පියා සිය පුතු හමුදාවට බැඳීමට යෑමට කළ ඉල්ලීම ප්‍රතික්ෂේප කළෙන් ඔහුගේ ඒ හමුදා සිහිනය එතැනින්ම බොඳව ගියේය.වාද්නගර් දුම්රිය පොළේ දී සිය පියාගේ තේ පැන් තොල ගාන සෙබළුන් දකින ගැටවර වියේ පසුවන නරේන්ද්‍රගේ සිතට නැ‍ඟෙනුයේ අමුතුම උද්වේගයකි.‘අම්මේ, හමුදාවට බැ‍ඳෙන්න බැරිවුණාට මට ශිෂ්‍යභට බළකායට බැ‍ඳෙන්න ඕනැ’ එදින රැයේ නරේන්ද්‍ර සිය මවගෙන් ඉල්ලීය. ඔහුගේ ඒ ඉල්ලීමට ඉඩ ලැබිණ. නරේන්ද්‍ර ජාතික ශිෂ්‍ය භට බළකා සාමාජිකයෙක් වූයේය.නරේන්ද්‍රට වයස අවුරුදු 17 ක් වෙද්දී ගුජරාටය හරහා ගලා ගිය මහා ගංවතුර මහා ව්‍යසනයක් ලෙසින් ජීවිත අවදානමට ලක් කළේය. නිතරම සමාජයට දැනෙන යමක් කිරීමේ අවශ්‍යතාවෙන් යුතුව සිටි නරේන්ද්‍රට මෙය හොඳ අවස්ථාවක් විය. ඔහු සිය මිතුරන් හා එක්වූයේය.“ගංවතුර වැඩි පළාත්වලට අපි යන්න ඕනෑ”ඔහුගේ අරමුණ වූයේ ගංවතුරින් විපතට පත් ජනතාවට හැකි තරමින් උදව් කිරීමය.“බාහු, ඔයයි අරුනුයි තවත් කීප දෙනෙක් එක්ක ගිහින් පුළුවන් තරම් ඇඳුම් එකතු කරගන්න”එදා මිතුරෝ ගමේ ගෙයක් පාසා ගොස් ගංවතුරෙන් අනාථ වූවනට දීමට හැකිතරම් ඇඳුම් එකතු කළහ. නරේන්ද්‍ර සිය කොලු නඩය සමඟ ගංවතුරෙන් පීඩාවට පත් ජනතාවට හැකි තරමින් සහන සලසමින්උදව් කළේය. එකල ද ඔහුගේ සංවිධාන ශක්තිය ගැන කවුරුත් කතාබහ කළහ.සේමාලි කැල්ලපත  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=af1407206</link>
    <topic>1983 එජාප සමයේ රට ගිනි තැබූ කළු ජූලියේ සැමරුම</topic>
    <author>ඡායාරූපය - විමල් කරුණාතිලක</author>
    <content>නිරංජලී මෝතා (රාමයියා)“ඇන්ටි ඔයා ටැමිල් වුණාට හරිම හොඳයි නේ” ම‍‍ගේ මිතුරියක වන ධම්මිගේ දියණිය වූ වින්ධ්‍යාගේ කීම මට අරුමක් නොවීය. ඒ, මා හොඳයැයි මා සිතා සිටි නිසා නොවේ. මට මෙය නිතර අසන්නට ලැබෙන ගුණ කථනයක් ද නොවීය.එහෙත් එම ළපටි වදන්වල වැදගැම්මක් වූ බව මට නොහැඟුණු බැවිනි. එහෙත් ඒ හා සමඟම මා වික්ෂිප්ත කරවන සිදුවීමක් විය. ඒ ඇගේ මවගේ කෝපාවිශ්ට වදන්ය. “ඔයා කවදද සිංහල, දෙමළ කියල මිනිස්සු වෙන්කරන්න ඉගෙනගත්තේ? ඔයා මොනවද දන්නේ දෙමළ, සිංහල මිනිස්සු ගැන?” ඇය හඬ නඟා විචාළේ මාද තැතිගන්වමිනි.ධම්මී දිගින් දිගටම කෝපයෙන් දැරියට තරවටු කරනු අසා සිටිය නොහැකි වූ මාද එයට හවුල් වීමි. “ඔච්චර තරහ ගන්න දෙයක් මේ දරුවා කිව්වේ නැහැනේ?”. එයට ඇය මගෙන් මෙසේ විමසුවාය. “මෙයාලා මොනවද ඉන්දු අක්කේ දන්නේ? මෙයාලා මොනවද ඔයාලා, අපි ගැන දන්නේ?” එය සැබෑවකි. ඇය මොනවද අපි ගැන දන්නේ?මා එකල ළමා වියේ පසුවීමි, එහෙයින්ම එදා මගේ නම ඉන්දු නිරංජලී රාමයියා විය. අප වාසය කළේ කඳානේය. පන්සල, පල්ලිය හා ධර්මය වටා බැඳී පැවති මෙම ග්‍රාමයේ ජන ජීවිතය බෙහෙවින් සැහැල්ලු විය.එය එදා එසේ වීයැයි, අද දින මට හැ‍ඟෙන්නේ මා එවකට පාසල් වියේ පසුවූ කෙලිලොල් දැරියක් වූ නිසා වන්නට ඇතැයි මට විටෙක සිතුනද, වර්තමානයේ මා ගෙවන දිවියට වඩා සරල දිවිපෙවෙතක් මගේ දෙමවුපියන් එදා ගත කළ බැව් අද මට සක්සුදක් සේ පැහැදිලි වී තිබීම ද හේතුවෙනි.මගේ පියා සහකාර කම්කරු කොමසාරිස්වරයකු ලෙස කොළඹ නීති ක්‍රියාත්මක කිරීමේ අංශය භාරව කටයුතු කරමින් සිටියේය. අප අසල්වැසියන් බොහෝ දෙනෙක් රජයේ නිලදැරුවෝය. සමහරෙක් ගොවිතැන් බත් කළ අතර, සුළු ව්‍යාපාරිකයින් හා කුලී කම්කරුවන් කිහීපපලක් ද ඒ අතර සිටියහ.දරුවන් වූ අපට බොහෝ මිතුරු මිතුරියෝ ද වූහ. එයට හේතුවූයේ අප බොහෝ දෙනෙක් එවකට කොළඹ පාසල්වල අධ්‍යාපනය ලබමින් සිටීමය. රාගම පොඩි වී කුඹුර හරහා වල්පොල තෙක්ද, උස්වැටකෙයියාව සිට බටගම තෙක්ම අපේ සහෘද මිතුරු පරාසය විහිදී තිබිණි.මා කොළඹ යශෝධරා බාලිකාවේ ශිෂ්‍යාවක්ව සිටියෙමි. උදෑසන 6.20 ට කඳානට ලඟාවන කොළඹ දුම්රිය සේම සවස මරදානෙන් 2.05 පුත්තලම දක්වා යන දුම්රිය ද අපේ තාවකාලික ක්ෂේම භූමියක් විය. අපට දෙමවුපියන් බොහෝ දෙනෙක් සිටියහ.මා එසේ පවසන්නේ අපගෙන් කිසිවෙක් යම් වරදක් කළ විට අපට අවවාද අනුශාසනා කිරීමට අප අතරින් ඕනෑම කෙනෙකුගේ මවකට පියෙකුට වූ උරුමයයි. “අරයගේ ළමයනේ, අපි කොහොමද තරවටු කරන්නේ?” වැනි වර්තමාන ආකල්පයක් ඔවුන් අතර එදා නොවීය.අපට එකල තාප්පවලින් වටවූ සීමා මායිම් නොවීය. අන්දර වැටකින්, අරලිය කෝපි, පිච්ච හෝ ඉද්ද ගස්වලින් අපට වැට බැඳී තිබිණි. සෑම වත්තකින්ම තවත් වත්තකට ඇතුළුවීමට හිඩැස් අප විසින්ම සාදා තිබිණ. පොඩ්ඩන් සේම ලොක්කන් ද මෙම මාවත් වලින් රිංගා තම ළබැඳියාව පවත්වාගත්හ. ඕනෑම වත්තක වූ පලතුරු ගස් ළමා ලපටීන්ගේ භුක්තියට සින්නක්කර වී තිබිණ. එයට වැඩිහිටියන් අයිතිවාසිකම් නොකීහ. තම වත්තේ හට ගැනුණු ඵලයක් විකිණීමේ පුරුද්දක් එවිට එහි නොවීය.එහෙයින්ම පතිරණ පවුලේ දිවුල් ගසද, එගොඩමහාවත්ත පවුලේ අඹ හා පේර ගස්වලටද අප උරුම කීමු. ඒ තියා කට සැරයැයි ගම්මුන් අතර ප්‍රචලිත ඇන්සි ආච්චිගේ ලාවුළු ගසද අප ඉතිරි කළේ නැත. පෝයදාට අප වත්තේ වූ ඉද්ද හා වතුසුද්ද මල් සැමගේ මල්වට්ටිය සරසන්නට ඉදිරිපත් විය.(නිරංජලී මෝතා, දශක දෙකකට වැඩි කලක් ප්‍රමුඛ පෙළේ අන්තර්ජාතික රාජ්‍ය නොවන සංවිධානයක සේවය කර ඇත. ඇගේ සේවා කාලය තුළ ශ්‍රී ලංකාවේ සියලු ගම් නියම්ගම්වල ජනයා සමඟ ඈ ප්‍රජා සංවර්ධන කටයුතුවල යෙදුණු අතර ආසියානු පැසිෆික් කලාපයේ රටවල් ගණනාවක ද සේවය කර ඇත. ලාංකේය ව්‍යවහාර භාෂා ත්‍රිත්වයෙන්ම නිපුණ ඇය භාෂා පරිවර්තිකාවක් ද වන්නීය.)වැඩිහිටියන් අතර වූ ආහාර ගනුදෙනුවද මා මෙහිලා සඳහන් කළ යුතුමය. විමලාවතී මහත්මියගේ අඟුණ කොළ මැල්ලුම හා කරවිල සම්බෝලය ද, අනෙකුත් නිවෙස්වලින් අප නිවෙසට ආ පොලොස් ඇඹුල, කිරිකොස් හා අඹ මාළුව සේම අප නිවසින් සැදෙන රසම්, තෝසේ හා උප්පුමා වැනි දෑ අසල්වැසි නිවෙස් කරා ඇදුණේ අපගේ ළපටි අත්වලිනි.නීතා පතිරණ මැතිනිය හෙද නිලධාරිනියකි, ජොයිස් එගොඩමහාවත්ත මහත්මිය හා පිංතු මහත්මිය ගුරුවරියන් වූහ. ඔවුන්ගේ ස්වාමියන් රජයේ ආයතනවල උසස් නිල දැරුවෝය. අපගේ දෙමවුපියන් බොහෝ දෙනෙක් ඉංගිරීසි භාෂාවෙන් කතාබහ කළහ, දරුවන් වූ අපි සිංහලින් දොඩමළු වීමු.මගේ පියාගෙන් නීති උපදෙස් ලබාගැනීමට පැමිණි අය අතුරින් කෙනෙක් හෝ දෙන්නෙක් අප දෙමවුපියන් සමඟ දෙමළින් දෙඩූහ. එහෙයින්ම මගේ මවුබස පිළිබඳව මට නිශ්චිත උඩඟුවක් හෝ හීනමානයක් නොවීය.මගේ පාසල් ගුරුවරියන් පිළිබඳව ද මා මෙහිලා සඳහන් කිරීම වැදගත්ය. යශෝදරාවේ ඩයනා පෙරේරා, ශ්‍රීමතී ජයසුන්දර හා පද්මිණී රණතුංග යන මහත්මීන් මගේ සිංහල භාෂා ගුරුවරියන් වූ අතර, ක්‍රිස් ද මෙල්, දයා ද සිල්වා හා මල්ලිකා සූරියාරච්චි යන මහත්මීන් මට ඉංග්‍රීසි ඉගැන්වූහ.ඔවුන්ගෙන් මා ලද විෂය දැනුම සේම ආදරය, කරුණාව හා දිරිදීම මා දැනුදු සිහි කරන්නේ භක්ති ප්‍රණාමයෙනි. මගේ ජීවන වෘත්තිය තුළ මගේ ත්‍රෛ භාෂා ඥානය අද මට අභරණයකි. එය ලබාදීමට මේ ගුරුමෑණිවරු මට දැක්වූ අනුග්‍රහය අනූපමේය.මගේ සිංහල රචනා පොත බොහෝ විට තිබුණේ ඩයනා පෙරේරා මහත්මියගේ ගු‍රුපොත් අතරය. එයට හේතු වූයේ එම මැතිනිය නිර්ලෝභීව මගේ රචනා අනෙකුත් පන්තිවල ශිෂ්‍යාවන්ට හඬගා කියවා මා ඔසවා තබන්නට උත්සුක වීමයි. අනෙකුත් ගුරුවරියන් ද මා පිළිබඳව එලෙස උදම් ඇනූහ. මා යශෝදරාවේ නියෝජ්‍ය ප්‍රධාන ශිෂ්‍ය නායිකාව ලෙස වරක් පත්වූයේද මෙම නිර්ව්‍යාජ ගුරුගුණය නිසාම වන්නට ඇත.1983 ජූලි කලබලය ඇතිවන විටද, අප එම සරල දිවිපෙවෙත රකිමින් සිටි සහෝදර ජනතාවක් වීමු. එම කලබලය ආරම්භ වූ දිනය ද තවත් එක් සුන්දර උදෑසනක්ම විය. මා එවකට උසස් පෙළ නැවත ලිවීමට සූදානම්ව සිටියෙමි. එහෙයින් එදින මා පාසල් ගොස් සිටියේ නැත.මගේ පියා රැකියාවට පිටත් වෙමින් සිටියේය. අසල්වැසියකු අපට ගෙනා පණිවිඩය එතරම් සුභදායී නොවීය. එනම්, “කොළඹ ටිකක් කලබලයිලු, මහත්තයලා අද කොහෙවත් යන්නෙපා” යනුයි. ඉන් එහාට කිසිවක් දැන ගැනීමට තරම් එදා මධ්‍යජාල තරගයක් නොවීය. එහෙයින් සියලු නිවෙස්වල ගුවන්විදුලි යන්ත්‍ර ක්‍රියාත්මක වූයේ ගමටම ඇසෙන තරම් මහහඬිනි.දිවා කාලය වනවිට අප නිවෙසට ගොඩවැදුණෝ බොහෝය. එය අප බියගන්වන ආකාරයේ ගොඩවැදීම් නොවීය. ඔවුනගේ විමසීම් බොහෝ සරල විය. “මහත්තයලට කඩපළෙන් මොනවහරි ගේන්න තියෙනව නම් අපට කියන්න” යැයි එකෙක් කීය. “ගෙදරට අවශ්‍ය කළමනා ඔක්කොම තියෙනවැදැයි” තව කෙනෙක් විමසීය. “ළමයි ඔක්කොමලා ගෙදර ආවාදැයි” තවකෙක් විමසීය.වැඩට ගොස් සිටි බොහෝ දෙනා එදින දිවාකාලය වනවිටම නිවෙස් කරා පැමිණෙමින් සිටියහ. නමුත් කොළඹ පාසල් ගිය මගේ නැගනිය හා මලණුවන් ඇතුළු ගමේ දරු පිරිස එදින සවස් වන තුරුත් පැමිණියේ නැත. ඒ එදා 2.05 දුම්රිය කොළඹින් පිටත් වීමට පමාවීම හේතුවෙනි.මගේ සටහනේ සැබෑ ශ්‍රී ලාංකිකයකුගේ ප්‍රථම බලවත් චරිතප්‍රකාශය මා අත්දුටුවේ එම සිදුවීම ඔස්සේය. එදින එම දුම්රිය කඳානට ලංවනවිට සවස 4.00 ද පසුවී තිබිණ. ඒ වනවිටද අප නිවසේ බොහෝ දෙනෙක් අපගේ රැකවරණයට පැමිණ සිටියහ.අප පදිංචිව සිටියේ රේල්පාරට සමාන්තරව දිවෙන ජයසූරිය මාවතේය. පේරලන්දේ සිට ඇදෙන දුම්රියේ හූ හඬ ඇසෙත්ම බොහෝ ගැමියන් එදා දුම්රිය පොළට ඇදුනේ තමන්ගේ දරුවන් සෙවීමට වඩා අප පවුලේ දරුවන් දෙදෙනා නිරුපද්‍රිතව අපට ගෙන දීම සඳහාය.මෙහිදී මා විමලදාස නම් සරල ගැමි තරුණයා සිහි කරන්නේ මහත් බැතියෙනි. ඔහුට එකල පාසල් යන වියේ දරුවන් සිටියේ නැත. එදා කඳානේ දුම්රිය නවතා තිබියදී, සෑම මැදිරියකටම පාහේ ගොඩවැදී “මගේ දුව....... ඔතන ඉන්නවාදැයි” මගේ නැඟණියගේ නම කියමින් ඔහු මුළු දුම්රියම සිසෑරූ බව අපට දැනගන්නට ලැබුණේ ඊට බොහෝ කලකට පසු වෙනත් ගැමියකු මාර්ගයෙනි.මගේ සොයුරිය හා සොයුරා එදා නිවෙසට ආවේ ගමේ ස්වයං පෙරහරක්වන් ජනකායකගේ රැකවරණය ලබමිනි. තම වරිගයාට අයත් නොවූවකුගේ දරුවාට “මගේ දුව” යැයි කීමට තරම් සිංහලයන් මෘදුය. විමලදාස නම් තරුණයා එදා තම සැබෑ ශ්‍රී ලාංකේය පරාර්ථය හුවා දැක්වීමය.එදින රාත්‍රිය බෝවෙමින් තිබියදී අපට ඈතින් අහසට නැ‍ඟෙන දුම් රොටු පෙළක් දක්නට ලැබිණි. අපි සියල්ලෝම පාරට වී එදෙස බලා සිටියෙමු. මගේ පියා, මා සහ තවත් අසල්වැසියන් කිහිපදෙනකු ද ඒ අතර වීමු. එවිට අසල සිටි එගොඩමහවත්ත මහතා මගේ පියාගේ පිටට තට්ටු කර “රාමයියා මහත්තයා, ළමයි එක්ක ගේ ඇතුළට යන්න” යැයි ඉංග්‍රීසියෙන් පැවසීය.ජීවි‍තයේ ප්‍රථම වරට මා ‘මගේම රටේ දෙවන පාංතික පුරවැසියෙකැයි’ මට හැඟුණේ එදිනය. එයද මගේ පියා ගෙට යමින් කී දෑ හරහාය. “මට මතක නැති වුනානේ දුව අපි දෙමළ කියල” යැයි තාත්තා එදා මට සිහින් හඬින් කීවිට ඔහුට ද එය එතෙක් අමතක වී තිබූ බව මට පසක් විය. එයට ද මා මගේ ශ්‍රී ලාංකීය ජනතාවට කෘතඥ විය යුතුය. එනම්, අපට අපි කව්දැයි හඳුන්වාදීමට තරම් මා එදා විසූ සමාජය කුහක නොවී තිබීමයි.එදින රාත්‍රී ආහාරයට පතිරණ නිවෙසින් ඇරැයුම් ලැබිණි. ආහාරයට එහි ගිය අපට නිවෙසට එන්නට අවසර නොලැබිණි. කාමර තුනකින් යුත් ඔවුන්ගේ නිවසේ විශාලතම කාමරය ඔවුන් එදා අපේ පවුලේ නවාතැන ලෙස සකසා දුන්හ.එදින රාත්‍රිය පුරාම පතිරණ මහතා සාලයේ වූ පුටුවකට බරදී සිටි බවට මගේ දෙමවුපියන් සාක්ෂි දැරූහ. අපට අපේ නිවෙසේ විසීමට එදා සිට තහංචි වැටිණි. අපට උයාපිහා කන්නදීමටත්, රැකවරණය සැලසීමටත් ගමේ සියලුම පාහේ නිවෙස් විවෘත විණි.පාසල් ද වැසී තිබූ බැවින්, ගුරුවරියක් වූ ජොයිස් එගොඩමහවත්ත මහත්මිය අපට දිවා ආහාරය සැපයූවාය. හෙදියක් වූ නීතා පතිරණ මහත්මිය අපට රාත්‍රී ආහාරය සැපයූවාය. දරුවන් වූ අපට මෙය අප ලත් සුන්දරම හා විනෝදාත්මකම නිවාඩු කාලය විය. අපි නිවෙස් තුළට වී ගෘහස්ථ ක්‍රීඩාවල යෙදුනෙමු. එවකට පතිරණ පවුලේ හා එගොඩමහවත්ත පවුලේ වූයේ කුඩා දරුවන් වීම මා මෙහිලා විශේෂයෙන් සඳහන් කළ යුතුමය. කුඩා දරුවන් ද ඇතිව රැකියාවල නියුතු දෙන්නා දෙමාල්ලෝ සිටි පවුල් දෙකක් අපවන් සත් දෙනකුගෙන් යුත් පවුලකට රැකවරණය සැලසීමට ඉදිරිපත්වීම කෙතරම් පරාර්ථකාමීත්වයක්දැයි අද මට වැඩිහිටියකු ලෙස සිතේ.එනම් අප මෙතරම් අවධානයකට ලක්වීමට තරම් කරුණු කාරණා රට තුළ නිර්මාණය වෙමින් පැවති බැව් අප දැන නොසිටීමයි. එයට හේතුව නම්, මගේ පියා එම වසර මුල් භාගයේදී දරුණු හෘදයාබාධයකින් දිවි ගලවාගෙන සිටි නිසාය. එහෙයින් ‘නරක’ ආරංචියක් රැගෙන නිවෙසට ගොඩවන්නවුන්ට “ඕවා මිස්ටර් රාමයියාට එහෙම කියනවා නෙවෙයි” යැයි වැඩිහිටියන් තරයේ අවවාද කරණු මට විටින් විට ඇසිණි.එම සතියේ සිකුරාදා ‘කොළඹට කොටි ඇවිල්ලා’ යැයි රාවයක් පැතිරෙන තෙක්ම, ළමා අපි සිටියේ සුන්දරම ලොවකය. එහෙත් එම ප්‍රකාශයත් සමඟම වාගේ සාමාන්‍යයෙන් වාහනයක් දෙකක් පමණ ගමන් ගත් ගෘහස්ථ පාරක් වූ ජයසූරිය මාවත ප්‍රධාන පාරක් තරමට ජනාකීර්ණ විය.රාගම සිට දුම්රිය මඟ දිගේ ඇවිද යන කාර්යාල සේවකයින්ද, මඟීන් වහලය මත ගමන් කරන තරම් තදබදයක් ඇති දුම්රිය කීපයක් ද ගමන් කළේ තත්ත්වය එතරම් හොඳ නැතැයි’ අපට හඟවමිනි. පාරේ ගමන්ගත් සමහර අය විඩාවට වතුර ඉල්ලා නිවෙස්වලට ගොඩවූහ.වතුර බොන අතර තුර ඔව්හූ බොහෝ දෑ කීහ. මගේ දෙමවුපියන් කලබලයට පත්වූයේ එවිටය. අපගේ රැකවරණය පිළිබඳව පමණක් නොව අපට රැකවරණය සපයන්නන්ටද අනතුරක් විය හැකි බැව් ඔව්හූ සිතූහ.එහෙයින්ම බොහෝ දෙනෙකුගේ විරෝධය ද නොසලකා අපේ දෙමවුපියන් අප ආරක්ෂා කඳවුරක් කරා රැගෙන යාමට කටයුතු කළහ. ඒ සඳහා අපට අනුග්‍රහය දැක්වූවෝ බොහෝය. ඔවුන් තම දිවිද පරදුවට තබා අපව ආරක්ෂක ස්ථානයකට සේන්දු කළහ.ආරක්ෂක කඳවුර අපට නුහුරු අත්දැකීම් ගෙනදුන් පරිසරයක් විය. අප අත්දුටු හාස්‍යමය කරුණ වූයේ, අපි ඒ සා සංඛ්‍යාත ද්‍රවිඩ පිරිසක් සමඟ කිසිදා ගැවසී නොතිබීමය. අනෙක් කරුණ නම් එහි සිටි බොහෝ සරණාගතයින්, දෙමළ භාෂාව නොදැන සිටීමයි. ඔවුනට අවාසියක් වී තිබුණේ.තමිල්චෙල්වි, මුරුගේසන් වැනි ඔවුන්ගේ නම්ය. “අපි නමට පමණයි දෙමළ” යැයි ඔවුන් සිනාසී දත් විරිත්තූහ. එහි සිටි අප සැමට එකම එක කරුණක් පොදු විය, එනම් අප සියලුදෙනාම එහි රැගෙන විත් තිබුණේ ඔවුනොවුන්ගේ අසල්වැසි සිංහල හා ද්‍රවිඩ නොවන මිතුරන් වීමය.මෙසේ ආදරය හා කරුණාව නොමඳව ලැබ, අප දින ගණනාවකට පසු කඳවුරින් නික්ම නිවසට පැමිණීමට වරම් ලද්දෙමු. අපේ නිවෙස හොරු කඩා තිබුණේ නැත. මල්පැළ වලට පවා සාත්තු සප්පායම් ලැබී තිබිණ. එදා අපේ නිවෙස මගුල් සිරි ගත්තේය.පටු ජාතිවාදී සමහරකුගේ පරිභවයට මා ලක්වූ අවස්ථා නොවුණායැයි මා නොකියමි. වරක් එක් දේවස්ථානයක ද්‍රවිඩ තරුණයකු මා ඔසරියකින් සැරසී සිටීම අවඥාවෙන් තරවටුවකට ලක් කළේය. එදා එම පල්ලියෙන් දෙපයේ දූවිලි ගසා දමා පිටවූ මා මෙතෙක් එහි නොගියෙමි.මගේ විදෙස් ගමන් බලපත්‍රයට මගේ විවාහක නම් ඇතුළත් කිරීමට ගිය අවස්ථාවේද, මා අපහසුතාවයකට ලක්වීමි. ඒ නිල නොලත් නිලධරයකු හේතුවෙනි. මෙවන් අවස්ථාවලදී මට ඇතිවූ ආවේගය මෙතෙකැයි මට කිව නොහැක.එහෙත් ඒ සෑම විටම, පතිරණ, ජයසූරිය, එගොඩමහවත්ත, කරුණාරත්න, විමලදාස වැනි මහත්මා ගුණයෙන් සපිරි මගේ පවුලේ උදවිය මගේ අස්වැසිල්ලට මා ඉදිරියේ මැවී පෙනෙති. සදාකාලයටම ඔවුන් මගේ පතාක යෝධයන්ය.ජයගී නොලියැවුණු, ස්මාරක ගොඩනොනැඟුණු ඔවුනගේ ජීවය මා සදා ආශ්වාස කරමි. ලෝහවලින් සැදි අවි නොදැරූ ඔවුන්, ලෙයට මසට තම ආත්මීය මනුෂ්‍යත්වය දායාද කළහ. ඔවුන් මගේ සදාතනික විරුවන්ය. මෙවන් පිරිපුන් මිනිසුන්, මේ දිවයිනේ සිව්කොණ දැනුදු විසිරී සිටින්නාහ. එවැන්නන්ට කෘතගුණ දැක්වීමට මට තරම් අයිතියක් තවෙකෙකුට වේද?“ඉන්දු අක්කේ, ඔය එලොවටත් නැති මෙලොවටත් නැති කෙනෙක්” යැයි වරක් මට පතී ජයසූරි විසුළු කළාය. එය විටෙක සැබෑවකි. විටෙක අමු දෙමළුන්, මා සිංහලයෙන් අධ්‍යාපනය ලැබීම ගැන උරණ වූහ. විටෙක අමු සිහළුන්, මගේ දෙමළකමට ගැරහූහ. මා ‘අමු’ යැයි ඔවුන් හඳුන්වන්නේ අවධාරණයෙනි. ඒ ඔවුන් පැසුණු බුද්ධියකින් තොර වූවන් ලෙස මා දකින බැවිනි. කළු ජූලියක් නිර්මාණය කළේ ද එවැනිම අමු මිනිසුන් පිරිසක් යැයි මා අනුමාන කරමි.1983 ජූලි මස සිදුවූ අවාසනාවන්ත සිදුවීම් පෙළ, කලබලයක් හෝ අරගලයක් ලෙස පිළිගැනීමට මා අදත් මැළි වෙමි. එය එක්තරා පුද්ගලයකු තවත් පුද්ගලයකුට, තම නිවට බලය පෙන්වීමට කළ අරියාදුවක් ලෙස මට හැ‍ඟේ.අරියාදුව ගුණාකාරවීමෙන් එය කලබලයක් ලෙස ලොව ප්‍රචලිත විය. මගේ මේ ප්‍රකාශය විචාර බුද්ධියෙන් තොර පුහු වදන් පෙළක ලෙස සමහරකුගේ උදහසට ලක්වීමට ඉඩ ඇත. එය මට කම් නැත. මට හැ‍ඟෙන දේ එලෙසම ප්‍රකාශ කිරීමේ අයිතිය මා සතුය.සියල්ලේ නොපිට පෙරළා බැලීමේ ගුණයෙන් යුත් මා කළු ජූලිය දකින්නේ මනුෂ්‍යත්වයේ අරගලයක් ලෙසිනි. එය එසේ නොවීනි නම් අද වන විට ශ්‍රී ලංකාව එකදු ද්‍රවිඩයකු හෝ නොමැති ජනරාජ්‍යයක් බවට පත්වනවාට කිසිඳු සැකයක් නැත.කලබලය නිමාවීමත් සමඟම විදෙස්ගතවූ ද්‍රවිඩ පවුල් බොහෝමයක් නැවත කෙටි කලකින්ම ලහිලහියේ ශ්‍රී ලංකාවට පෙරළා පැමිණියේ පොල් සම්බෝලයට හා පොලොස් ඇඹුලට ලොල් වූ නිසාම පමණක් නොවේ. ඔවුනට ශ්‍රී ලාංකික මනුෂ්‍යත්වයේ පාළුවද දැඩිසේ දැනුණු බැවිනි. මා ද එවැන්නියකි.එදා මා සමඟ කෙළිලොල්ව සිටි බොහෝ මිතුරු මිතුරියන් අද සමාජයේ නමක් දිනා සිටින විවිධ වෘත්තීන්හි පිරිපුන් අය වෙති. එදා ගැහැනු දරුවන් අද පතිනීන්ව සිටිති. එදා අපට රැකවරණයට සිටි බොහෝමයක් වැඩිහිටියන් අද මෙලොව හැර ගොස්ය. ඒ අතර මගේ දෙමාපියන් ද වෙති. අද මා වැඩිහිටියෙක්ව, අපට නව පරපුරක් බිහිව සිටිති.වර්තමානයේ, විශ්වයේ පරාසය තුළ මගේ සැරිසැරීමද පුළුල් වී ඇත. අප වැනිම අරගලවලින් බැට කා ඇති විදෙස් රටවල ජනයා සමඟ මට ගැවසීමේ අවකාශය ලැබී ඇත. එහෙත් ඉන් එකඳු රටකවත් මටවන් ජයග්‍රහණයේ සුපුවතක් පවසන්නට කෙනකුට පුළුවන් කමක් නැත. ඒ ඔවුනට මට වන් අසල්වාසීන් නොසිටීමය.මගේ වෘත්තීමය සංවාද හේතුවෙන් අද මගේ සමාජ පවුර තවත් බලවත්වී ඇත. එහි මගේ කඳානේ නෑසියන් හැරුණු කොට වික්‍රමසිංහලා, ගුරුසිංහලා හා විජේකෝන් බණ්ඩාරලා ද වෙති. එදා සේම හෙට දිනයේදීත් මා වෙනුවෙන් සටන් වැදීමට හා දිවි දීමට ඔවුන් මැලි නොවන බව මට ඉර හඳ සේ විශ්වාසය.ඒ සා විශාල ප්‍රේමයකට උරුම කියන්නට තරම් මා භාග්‍යවත් වූවායැයි මා කිසිකලෙකත් නො සිතමි. එහෙත් ඒ සා විසල් හදවත ඇති මිනිසුන් තම ප්‍රේමය, දයාව හා මෛත්‍රීය නොමසුරුව දායාද කිරීමට තරම් ප්‍රතාපවත්වීම තුළින් මනුෂ්‍යත්වය විදහාලූ අයුරු ලොවට ප්‍රකාශ කිරීමට ලැබීම මා ලත් භාග්‍යකැයි මට සිතේ.බහුතරයකට වඩා වෙනස් වාසගමකට මා එදා සේම අදද උරුම කියමි. අන් අයට වඩා වෙනස් භාෂාවක් මා ඉඳහිට පරිහරණය කරන බවද සැබෑවකි. එහෙත් ආදරය හා ‍ගෞරවය හමුවේ මා බහුතරයට වඩා ඉහළින් සිටිමි. ඒ සැබෑ ජාත්‍යාලය හඳුනන ශ්‍රී ලාංකිකයින් නිසාමය.“අපරාදේ මිස් ඔයා දෙමළ වුණේ” යැයි කැබිතිගොල්ලෑවේ එක් දැරියක් මට කීවාය. ඒ ඇයගේ පවුලේ අඩකට වඩා පිරිසක්, යකාවැව බස් බෝම්බයට බිලිවී තිබීම හේතුවෙනි. වින්ධ්‍යා දියණියගේ වදන් සේම, එම දැරියගේ වදන් මට බැහැර කළ නොහැක.ඒ ඇයට විනකර තිබුණේ මගේ බස කතාකරන නරුමයන් පිරිසක් වීම නිසාය. ජාතිමාමකත්වය තම ජීවනෝපාය කරගත් අතළොස්සක් ද අද අප රට තුළ බිහිවී සිටිති. තම වර්ගයා පිළිබඳව හද කම්පා කරවන කතා ඇතුළත් කර ව්‍යාපෘති යෝජනාවලියන් ඉදිරිපත් කර, විදෙස් මුදල් තම පසුම්බියට ලා ගන්නා කුඩා කණ්ඩායම් පිළිබඳව ද මා දනිමි.එහෙයින්ම, ජාති ආලය පිළිබඳව හිස් බස් දොඩන සමහරෙකුගෙන් මා මෙසේ පෙරලා අසමි. “මගේ අසල්වැසියන් හා ගුරුභවතුන් දැන සිටි ජාත්‍යාලය ඔබ හඳුනනවද? ඔවුන් දත් සමාජ යුතුකම් ඔබ දැන සිටිනවාද? කොටින්ම, ඔබ වැන්නන් ‘අපි’ ගැන දන්නවාද?”ඡායාරූපය - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=af1407207</link>
    <topic>ජයටම මඟුල් කන්න කුඩු විකුණලා</topic>
    <author>පින්තූර - චමින්ද නිරෝෂණ</author>
    <content>රුපියල් බිලියන ගණනින් ලාබ උපයන මාර්ග අතරින් මත්කුඩු ව්‍යාපාරයට ලැබෙන්නේ ප්‍රමුඛ ස්ථානයකි. එලෙස අල්ලන මත්කුඩු ප්‍රමාණය ද සුළුපටු නොවේ. ඒවායේ වටිනාකම ද රුපියල් කෝටි ගණනකි. කෙතරම් පාඩු වුවද මෙම ජාවාරමේ නියුතු වූවෝ සිය ව්‍යාපාරය අතහරින්නට කිසිසේත් කැමැත්තක් නොදක්වති. කෝටි ගණන් වටිනා මත්කුඩු හසු වුවද නැවතත් කෝටි ගණනක මත්කුඩු කෙසේ හෝ රට තුළට පැමිණේ.එක දිගට මත්කුඩු හසුවුණේ පොලීසිය මත්ද්‍රව්‍ය මෙරටට ගෙන ඒමේ මේ රටාව ගැන කල්පනාකාරීව කටයුතු කිරීම නිසාය.මෙරටට මත්කුඩු ගෙන්වීමේ ප්‍රධාන පෙළේ ජාවාරම්කරුවකු ලෙස “වෙලේ සුදා” හඳුනාගෙන ඇති බව කියන පොලීසිය “වෙලේ සුදා” හෙරොයින් කිලෝ 130 ක ප්‍රමාණයක් පසුගිය දිනවල මෙරටට ගෙන්වා ඇති බව ද කියයි. විශේෂ කාර්ය බළකාය කැලණිය ප්‍රදේශයේදී අත්අඩංගුවට ගෙන ඇත්තේ ඉන් කිලෝ 85 කි. ඒ වන විටත් කුඩු කිලෝ 45 ක් හොර රහසේ එතැනින් පන්නා ගෙන ගොස් තිබිණි.එම කිලෝ 45 න් 25 ක් “වෙලේ සුදාගේ ගෝලයකු මාදිවෙලට රැගෙන ගොස් ඉන් කිලෝ 16 ක ප්‍රමාණයක් කිලෝ දෙක තුන බැගින් දිවයිනේ විවිධ ප්‍රදේශවලට බෙදා හැර ඇත. ඉතිරිය නැදිමාල ප්‍රදේශයේ මිත්‍රයකට ලබා දෙන ලෙස ‘වෙලේ සුදා’ දන්වා තිබිණි.එහෙත් එම කුඩු ලබාදීමට පෙර එම මිතුරා මත්ද්‍රව්‍ය නාශක අංශය විසින් අත්අඩංගුවට ගෙන ඇති අතර ඒ මොහොතේ වෙලේ සුදා මිතුරාගේ ජංගම දුරකථනයට කතා කොට ඔහුට නැදිමාල කඩවත පාරේ බෝධිය ළඟට යන ලෙස දන්වා ඇත.ඒ පොලීසිය මඟින් ඒ වන විටත් සිය මිතුරා අල්ලාගෙන සිටින බව සුදා නොදත් නිසාය. ඒ අනුව බෝධිය අසලට ගිය නිලධාරීන් වෙලේ සුදාගේ තවත් ගෝලයකු කොටුකරගෙන ඇත්තේ මත්කුඩු කිලෝව බැගින් ඇසිරූ පැකට් නවයක් ද සමඟය. අත්අඩංගුවට ගත් කුඩුවල වටිනාකම කෝටි 6 කුත් ලක්ෂ තිහකි. එම මතුකඩු පාකිස්ථානයේ සිට මෙරටට ගෙන්වා ඇති බව ද කියයි.මෙලෙස දැවැන්ත වැටලීම් කිහිපයක් සිදුකොට දින තුනක් ගතවී තිබිණි. බොරැල්ල පොලීසියේ දූෂණ මර්දන අංශයේ ස්ථානාධිපතිවරයා වෙත ලැබුණු තොරතුරකි. ඒ මත්කුඩු විකිණීමේ යෙදෙන පුද්ගලයන් දෙදෙනකු ගැනය.“සර්... වනාතේ ඕවල් එක පස්සේ තියෙන ගෙවල් පේළිය ළඟ දැන් උන් දෙන්නා ඉන්නවා”ලැබුණු තොරතුරට අනුව නිලධාරීහු පිටත්ව ගියහ. ‘කුඩු සමන්’ හා ‘කුඩු චූටි’ කුඩු ග්‍රෑම් තුනහමාරක් සමඟ පොලිස් අත්අඩංගුවට පත්වන්නේ එලෙසය.“ප්‍රශ්න කිරීමේදී ඒ දෙන්නම කිව්වා දවස් දෙකකට තුනකට වතාවක් එක්කෙනකුට කුඩු ග්‍රෑම් 25 ක් විතර විකුණන්න කියලා දෙනවා කියලා.”ඒ කුඩු ග්‍රෑම් එකක් රුපියල් 3700 ගාණේ විකුණන්න ගන්නවා කියලා. ඒත් ප්‍රශ්නය වුණේ එච්චර අඩු මුදලකට කුඩු ග්‍රෑම් එකක් දෙන්නේ ඇයි කියලා. මොකද මේ වෙනකොට කුඩු ග්‍රෑම් එකක් රුපියල් 5000 ටත් අලෙවි වෙනවා. අපි ඇහැව්වා කවුද මේ කුඩු විකුණන්න දෙන්නේ කියලා. ඔවුන් කීවා මංජු කියලා කෙනෙක් කියල.”පොලීසිය ඊළඟට කළේ මංජු කොටුකර ගැනීමය. මංජු වනාතමුල්ලේදී කොටු වූයේ කුඩු ග්‍රෑම් 35 ක් ද සමඟිනි.මංජුගෙන් ප්‍රශ්න කිරීමේදී එම කුඩු ලැබෙන්නේ දිනූෂ නමැත්තකුගෙන් බවට ලැබුණු තොරතුරකට අනුව පොලීසිය දිනූෂගේ තොරතුරු සෙවීම ඇරැඹීය.දිනූෂ වසර හතරක් තිස්සේ එංගලන්තයේ පදිංචිව සිට මෑතකදී මෙරටට පැමිණි අයෙකි. ඔහු ද මත්කුඩු ජාවාරමේ නියැළී අයෙකි. වනාතමුල්ල නානාගේ වත්තේ සිටියදී දිනූෂ කොටුකර ගැනීමට පොලීසියට හැකිවූයේ කුඩු ග්‍රෑම් 500 ක් ද සමඟිනි.දිනූෂගෙන් ප්‍රශ්න කිරීම ඇරැඹිණි. එහිදී අනාවරණය වූයේ දිනූෂට හෙරොයින් ලැබෙන්නේ ‘පරෙවි සුදු’ මාර්ගයෙන් බවය. පරෙවි සුදු යනු කාලයක් තිස්සේ මත්කුඩු ජාවාරමේ නියැළෙන අයෙකි. ඔහු ‘පොඩි සුදු’ ලෙස ද බොහෝ දෙනා හඳුන්වති. ඔහුට අයත් ඉඩකඩම් ගේ දොර බොහොමයකි. දිනූෂගේ මවත් පරෙවි සුදුගේ මවත් සොහොයුරියන් වීම මේ සබඳකමට තවත් හේතුවක් වී තිබිණ.“අනේ සර්... මම හෙට කසාද බඳින්නයි ඉන්නේ. වෙඩින් එකට සේරම ලෑස්තියි. වෙඩින් කාඩ් පවා බෙදලා තියෙන්නේ. මාව අරන් ගියොත් සර් වෙඩින් එක කරන්න හම්බවෙන්නෙම නැහැ.”“හරි දැන් උඹ මොකද කියන්නෙ” නිලධාරීහු දිනූෂගෙන් අසන්නට වූහ.“සර්... මගේ පොතේ ලක්ෂ 52 ක් තියෙනවා. සර්ලා ලක්ෂ 50 ක් අරගන්න. මාව යවන්න සර්. සර්ලාට ඕනනම් හයිකෝට් නඩුවකුත් දාන්න. මාව යවන්න සර්.”ලක්ෂ පනහක අල්ලසක් දී බේරි යාමට දිනූෂ ගත් උත්සාහය සාර්තක නොවිණි.“එහෙම සල්ලි ගන්න අයත් ඇති. අපි ඕවාට අහුවෙන්නෙ නැහැ. අපි උඹට යන්න දෙන්නම්. නැත්නම් උඹට කසාද බඳින්නත් බැහැනේ. හැබැයි උඹ අපිට ඇත්ත කියන්න ඕනේ.”“මොකක්ද සර්... ඕන දෙයක් කියන්න මට පුළුවන් දෙයක් නම් කරන්නම්”“හරි. අපිට සල්ලි එපා. උඹ ගාව තව බඩු තියනෙවා. අපිට ඒවා දීපන්. ඒවා සේරම දුන්නොත් අපි උඹව යවනවා.”කණ්ඩායමේ සිටි ප්‍රධානියා දිනූෂට කීවේය. පසු දිනට යෙදෙන විවාහ මංගල්‍යයට යාම දිනූෂගේ එකම අරමුණ වූයෙන් ඔහු ඒ ‘පොලිස් ගැටය'ට හසු විය.“හරි සර් එන්න. මම බඳින්න ඉන්න කෙල්ලගේ ගෙදර බඩු වගයක් තියෙනවා...”“හරි ඉස්සෙල්ලා ඒ බඩු ටික අපට දෙනවකෝ” නිලධාරීන් දිනූෂ ද කැටුව කොළොන්නාවේ ඇගේ පෙම්වතිය සිටින නිවෙසට ළඟාවිණි.“අපි ඒ ගැහැනු ළමයාගේ ගෙදරට යනකොටත් කට්ටිය වෙඩින් කේක් හදමින් හිටියේ. නැදෑයෝ සේරම ගෙදරට ඇවිත් හිටියා. ඒ අයට අපි කිව්වා ඔයාලා කලබල වෙන්න එපා අපි වෙන වැඩකට ආවේ කියලා. කෙල්ලගේ ගෙදර පොඩි බෆල් එකක සඟවලා තිබිලා අපිට කුඩු හොයලා දුන්නා.”“පස්සේ අපි දැනගත්තා දිනූෂ පොලීසියට අහුවුණා කියලා දැනගත්ත ගමන්ම එයාගේ අක්කා නිලූකා දිනූෂගේ පෙම්වතිගේ ගෙදර මල් පෝච්චි වගේ හදා තියපු රවුම් සිමෙන්ති ගල් තුනක් ත්‍රීවිලරයක් එවලා අරගෙන ගියා කියලා.”එම කොන්ක්‍රීට් ගල් මැදින් යකඩ කූරු දමා පොලිතින් උරවල බහා හෙරොයින් සඟවා තිබුණේ කිසිවකුට කිසිදා සොයාගත නොහැකි ලෙසිනි. කොන්ක්‍රීට් කුට්ටි තුන රැගෙන ගිය ත්‍රීවිලරය සොයා ගැනීම පොලීසියේ ඊළඟ ප්‍රයත්නය විය.ඒ සමඟම දිනූෂගේ සොහොයුරිය පොලිස් අත්අඩංගුවට පත්වූ අතර එම නිවසට එවූ ත්‍රීවිලර් රියදුරා කවුදැයි ඇගෙන් විමසද්දී ඇය ඒ සියල්ල හෙළි කරන්නට වූවාය. ඒ අනුව ත්‍රීරෝද රිය සොයා ගිය පොලීසියට ඔහු කොටු කර ගැනීමට හැකි විය.“කොහාට ද උඹ ඒවා අරන් ගියේ.”“අනේ මම දන්නේ නැහැ සර්. මම කොලොන්නාව ගෙදරට ගිහින් බඩු ටික අරන් මරදානට ආව. එතනදි වෙන ත්‍රීවිලර් එකක ඒවා දාගත්තා. මම ඕනනම් මිනිහව පෙන්නන්නම්. මම මේ කිසි දෙයක් දන්නේ නැහැ සර්.”ඉන් පසුව ඔහුව ද දමාගෙන මරදානට පැමිණි නිලධාරීන්ට අනෙක් ත්‍රීරෝද රියදුරා කොටුකර ගත හැකි විය. පොලීසිය ඔහුගෙන් ප්‍රශ්න කරන්නට විය.“අනේ සර්... මම මේ මුකුත් දන්නේ නැහැ. මට කිව්වා ඕවා ජාඇල ඉන්න ‘ඕතා’ ගේ ගෙදරට ගෙනිහින් දෙන්න කියලා. මම ඒ විදියට වැඩේ කළා.”“හරි අපිට ‘ඕතා’ ගේ ගෙදර පෙන්නපන්කෝ.”නිලධාරීන් ඔහු ද කැටුව ජාඇලට ගියේ ඕතා පමණක් නොව සිමෙන්ති කුට්ටි තුන ද සොයා ගැනීමටය. ජාඇල බොල්ලතේ ප්‍රදේශයේ ඉදිකරමින් පවතින නිවෙසකට ඇතුළු වූ නිලධාරීන්ට එහි කිසිවකුත් නැති බව අනාවරණය විණි. පසුව නිවස තුළට කඩා වැදුණු නිලධාරීන්ට ත්‍රීරෝද රියදුරා ගෙන ගිය බව කියන සිමෙන්ති කුට්ටි තුන සොයා ගත හැකි විණි.“කෝ ඕතා?”“දන්නේ නැහැ සර්. ඩාන්සින් ටැබ්ලට් වගයකුත් අරගෙන අද රෑ ක්ලබ් එකට යනවයි කියලා කිව්වා. එච්චරයි සර් මටත් ඇහුණේ.” ත්‍රීවිලර් රියදුරා කියන්නට විය. දෙමහල් නිවසේ කොන්ක්‍රීටය උඩ තබා තිබු සිමෙන්ති කොටස් තුන ද රැගෙන පොලීසිය ඊළඟට කළේ සමාජ ශාලා ගාණේ යාමය.“අපි දන්න කියන ක්ලබ් කිහිපයකටම ගියා. ඒ එක තැනකවත් ‘ඕතා’ කියන එකා හිටියේ නැහැ. පස්සේ අපි ඒ කොන්ක්‍රීට් කුට්ටි තුන කැඩුවා. බලද්දි තමයි දැනගත්තේ ඒකේ ඇතුළේ තියෙන්නේ කුඩු බව. කුට්ටි දෙකකම තිබුණා කුඩු ග්‍රෑම් 500 බැගින් පැකට් 10 ක්. එකක තිබුණා ග්‍රෑම් 500 පැකට් 4 ක් ඔක්කොම පැකට් 14 ක් සේරම කිලෝ 7 ක්.”තේ හා සබන් නම් වලින් සබන් ව්‍යාජ සංකේතයක් ද මෙම සෑම ඇසුරුමකම මුද්‍රණය කර තිබිණි.කොට්ඨාස බාර ජ්‍යෙෂ්ඨ පොලිස් අධිකාරී ප්‍රේමලාල් රණගලසහකාර පොලිස් අධිකාරි රොෂාන් ඩයස්දූෂණ මර්දන අංශයේ ස්ථානාධිපති සුභාෂ් ප්‍රියදර්ශනඅත්අඩංගුවට ගත් සැකකරුවන් ගෙන් සොයා ගත් හෙරොයින්වල වටිනාකම කෝටි හයක් පමණ වන බව පොලීසිය කියයි.දැනට අත්අඩංගුවට ගත් සැකකරුවන් ගෙන් ප්‍රශ්න කිරීමේදී මෙම කුඩු තොගයේ හිමිකරු ‘පොඩි සුදු’ බවට ද හෙළි වී තිබේ. හෙරොයින් කිලෝ එකහමාරක් සමඟ පොලිස් මත්ද්‍රව්‍ය නාශක කාර්යාංශය මඟින් අත්අඩංගුවට ගෙන මහර බන්ධනාගාරයේ රඳවා සිටියදී ප්‍රතිකාර සඳහා රාගම රෝහලට ‍රැගෙන ගිය අවස්ථාවේදී බන්ධනාගාර නිලධාරීන්ගෙන් මිදී පලා ගිය තිලාන් නමැති මත්කුඩු ජාවාරම්කරු ද පොඩි සුදු නමැත්තාගේ ගෝලයකු බව අනාවරණය වී තිබේ. මේ වන විට පොඩි සුදු නමැත්තා පොලීසියට සැඟවී මහනුවර ප්‍රදේශයේ රැඳී සිටින බවට තොරතුරු ලැබී ඇති අතර ඔහු සුපිරි ජීවිතයක් ගත කරන අයකු බව ද කියයි.හෙරොයින් කිලෝ 9 කට අධික ප්‍රමාණයක මත්කුඩු මේ වන විට බොරැල්ල පොලීසිය විසින් සොයා ගෙන ඇති අතර ඒවා රස පරීක්ෂකවරයා වෙත යොමුකර තිබේ. අත්අඩංගුවට ගැනුණු නව දෙනා අතර විවාහ මංගල්‍යයට සූදානම්ව සිටි දිනූෂත් ඇගේ විසි දෙහැවිරිදි පෙම්වතියත් වෙති.“මේ සම්බන්ධය ඇතිවෙලා තියෙන්නේ දිනූෂ පිටරට ඉන්දැද්දි දිනූෂගේ අක්කාගේ පුතාත් ශ්‍යාමලිගේ අක්කගේ ළමයත් යන්නේ එකම ඉස්කෝලයට. ඔය අතරේදී තමයි අක්කලා දෙන්නා කතා කරගෙන යෝජනාවක් ගෙනත් දෙන්නට කියලා තිබුණේ. පස්සේ දිනූෂයි ශ්‍යාමලියි ස්කයිෆ් එකෙන් කතා කරලා යාළුවෙලා දිනූෂ රට ඉඳලා ඇවිත් කෙල්ලගේ ගෙදරට ගිහින් කැමැති වෙලා තමයි මංගල්‍යයට දින තීරණ්‍ය කරලා තියෙන්නේ.”“වෙඩින් එක 17 වැනිදාත් හෝම්කමින් එක 20 වැනිදාත් වෙඩින් එක තරු පහේ හෝටලයකත් හෝම් කමින් එක පෑලියගොඩ පැත්තේ හෝටලයකත් සූදානම් කරලා තිබුණේ. නැදෑයන්ට මිතුරන්ට කාඩ් බෙදලා කේක් හදලා කෑම ඇනැවුම් කරලා තිබුණේ. ඔය අතරේ තමයි දිනූෂ මේ වැඩේට සම්බන්ධ වුණේ. ඒ දෙන්නමත් රඳවා ගැනීමේ නියෝග මත ප්‍රශ්න කරමින් සිටිනවා.” විමර්ශන බාරව කටයුතු කළ දූෂණ මර්දන අංශයේ ස්ථානාධිපති පියදර්ශන මහතා කීය.බොරැල්ල මත්කුඩුවලට නම් දැරූ ප්‍රදේශයකි. වනාතමුල්ල ඉන් ප්‍රධාන තැනකි.දෙපාර්තමේන්තු මට්ටමින් ද බොරැල්ල පොලීසිය හඳුන්වනුයේ ‘විටමින්’ බහුල පොලිස් වසමක් ලෙසිනි. බොරැල්ල පොලීසිය ඉතිහාසය දෙස බැලු කල ඒ කතාවේ වරදක් නොපෙනේ. ඇතැම් පොලීස් නිලධාරීන්ගේ කටයුතුවලට නිර්ලෝභීව උදව් උපකාර කැර ඇත්තේ මත්කුඩු ජාවාරම්කරුවන් බව පෙනේ. බොරැල්ලේ මත්කුඩු ව්‍යාප්තියට හේතු වී ඇත්තේ ද මෙය බව කියති.තනිවම ‘කෑ’ අය මෙන්ම බෙදා හදාගෙන කෑ අය ද බොරැල්ල පොලීසියේ සිටි බව කියති. එවන් නිලධාරියකුගේ බැංකු ගිණුමක් පරීක්ෂා කිරීමේදී ලක්ෂ ගණනක ආසන්න මුදලක් එහි තිබූ බවට ආරංචි මාර්ග පෙන්වා දෙයි.කොළඹ නියෝජ්‍ය පොලිස්පතිවරයා ලෙස මෑතකදී පත්වීම් ලැබු ගාමිණි මතුරට මහතාට බොරැල්ල පොලිස් වසමේ මත්කුඩු ජාවාරම නතර කරන්නට දැඩි ඕනෑකමක් තිබිණි. ඊට තවත් එක් හේතුවක් වූයේ ඉකුත් දා මට්ටක්කුලියේ ඇතිවී පිහි ඇනුම හා වෙඩි තැබීමයි. ඉන් දෙදෙනකු මියගිය අතර පළාත ද නොසන්සුන් තාවයට පත්විණ. ඒ මත්කුඩු විකිණීමක් මුල්කරගෙන සිදුවීමකි.නියෝජ්‍ය පොලිස්පතිවරයාත් ජ්‍යෙෂ්ඨ පොලිස් අධිකාරි රණගලගේත් පූර්ණ අධීක්ෂණය යටතේ බොරැල්ල ප්‍රදේශයේ හෙරොයින් මර්දනය කිරීමේ මෙහෙයුමක් ඇරැඹිණ. සහකාර පොලිස් අධිකාරි රොෂාන් ඩයස් ගේ මෙහෙයවීම යටතේ සති කිහිපයක් තිස්සේ කරන ලද රහසිගත විමර්ශනයක ප්‍රතිඵලයක් ලෙසින් පොලිස් පරීක්ෂක ප්‍රියදර්ශන ඇතුළු කණ්ඩායමට මොවුන් පිළිබඳ තොරතුරු ලැබිණි. සංවිධානාත්මකව කෙරෙන මෙම හෙරොයින් ජාවාරම සාර්ථකව කොටුකර ගැනීමට මෙමඟින් ඉඩ ලැබිණි.කෙසේ වෙතත් මේ පිළිබඳ කළ විමර්ශනයේදී තවත් ජ්‍යෙෂ්ඨ පොලිස් නිලධාරියකු පැවසුවේ තවත් කුඩු කිලෝ 14 ක ප්‍රමාණයක් සොයා ගැනීමට මෙහෙයුම් කරන බවකි.මේ වන විට පොලීසියට කට්ටි පනිමින් සිටින ‘ඕතා’ හා මෙම ජාවාරමේ වැඩකරු ‘පොඩි සුදු’ නොහොත් ‘පරෙවි සුදු’ කොටුකර ගැනීමට විශේෂ පොලිස් කණ්ඩායම් කිහිපයක් යොදාගෙන ඇති බව ද කියැවේ.මේ අතර තවත් ලැබුණු ආරංචි මාර්ගයකින් කියැවෙන්නේ දැනට අත්අඩංගුවේ පසුවන සැකකරුවන් බේරා ගැනීමට පිරිසක් දැඩි උත්සාහයක යෙදෙන බවකි. ඊට සමහර පොලිස් නිලධාරීන් ද මහත් වෑයමක යෙදෙන බවට තොරතුරු ලැබී තිබේ.කෙසේ වෙතත් පොලීසියක් මඟින් කරන ලද ලොකුම හෙරොයින් වැටලීම මෙය බව කියැවේ. දිගින් දිගටම මත්කුඩු ගෙන ඒමත් ඒවා පොලීසියට හසුවීමත් නිසා මේ වන විට හෙරොයින් කිලෝ එකක තොග මිල ලක්ෂ පනහකි.සිල්ලරයට විකිණීමෙන් ලක්ෂ 80 ක් 90 ක් සොයාගත හැකි බව ද පොලීසිය පෙන්වා දෙයි. දිගින් දිගටම මෙම වැටලීම් කිරීම නිසා මත්ද්‍රව්‍ය හිඟතාවයක් ඇති වී තිබෙන බවත් මේ නිසා මත්කුඩු පානය කරන්නවුන් ද ‘කුඩු සික්’ ව්‍යාධියෙන් පෙළෙන බවත් පොලීසිය පෙන්වා දෙයි. මත්කුඩු පානය නිසා බොහෝ පුද්ගලයන් හොරකම් කිරීම් ගෙවල් බිඳුම් සිදුකරන බවත් පොලීසිය කියයි.මේ වන විට පොලීසියට කට්ටි පනිමින් සිටින ජාත්‍යන්තර මත්ද්‍රව්‍ය ජාවාරම්කරුවකු වන ‘වෙලේ සුදා’ දුටු තැන අත්අඩංගුවට ගැනීමටද රතු නිවෙදන නිකුත් කර තිබේ.කොළඹ ජ්‍යෙෂ්ඨ නියෝජ්‍ය පොලිස්පති අනුර සේනානායක හා කොළඹ නියෝජ්‍ය පොලිස්පති ගාමිණි මතුරට මහත්වරුන්ගේ අධීක්ෂණය මත කොට්ඨාස බාර ජ්‍යෙෂ්ඨ පොලිස් අධිකාරි ප්‍රේමලාල් රණගල මහතාගේ උපදෙසින් සහකාර පොලිස් අධිකාරී රොෂාන් ඩයස් මහතාගේ මෙහෙයවීමෙන් බොරැල්ල පොලිස් ස්ථානාධිපති සරත් ප්‍රේමචන්ද්‍ර ප්‍රමුඛ දූෂණ මර්දන අංශයේ ස්ථානාධිපති සුභාෂ් ප්‍රියදර්ශන ප්‍රමුඛ කොස්තාපල්වරුන් වූ නිලංග (71313), සුපුන් 86176) දිමුතු (81521) හා අසෝක (85894) යන නිලධාරීහු මෙම වැටලීමට එක්ව සිටියහ.පින්තූර - චමින්ද නිරෝෂණකීර්ති මෙන්ඩිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=af1407208</link>
    <topic>කොස්තාපල් තනතුරෙන් උපකුලපති තනතුරට උසස්වීම් ලද</topic>
    <author/>
    <content>කැලණිය විශ්වවිද්‍යාලීය ආදි විද්‍යාර්ථීන්ගේ වාර්ෂික සම්මේලනය ජූලි 27 ඉරු දින පෙ.ව. 9.00ට කඩවත රාගම පාරේ පිහිටි ඉන්ද්‍රා හෝටලයේ දී පැවැත්වේ. එදින කැලණිය විශ්වවිද්‍යාලයේ ශිෂ්‍ය ප්‍රජාවගේත් පොදුවේ ශ්‍රී ලාංකිකයන්ගේත් උන්නතිය උදෙසා සිය නැණ දන කැප කළ සරසවි ආචාර්ය මහාචාර්යවරුන් වෙත උපහාර දැක්වීමේ අභිනන්දන උලෙළක් ද පැවැත්වේ. මෙම ලිපිය පළවන්නේ එදින උපහාර ලැබීමට නියමිතව සිටින මහාචාර්ය සිරිමල් රණවැල්ල සූරීන් පිළිබඳවය.දකුණු සිරිලක ගාලු පුරවරයට නුදුරු උණවටුන ග්‍රාමයේ සාමාන්‍ය පවුලක ඉපිද ශ්‍රි ලංකා අධ්‍යාපන ක්ෂේත්‍රයේ උසස්ම තනතුරක් වූ උපකුලපති තනතුරක් කරා ළංවීමට භාග්‍යවත් වූ ගාල්ලගේ සිරිමල් රණවැල්ල මෙලොව එළිය දුටුවේ 1921 ඔක්තෝබර් මස 16 වැනි දිනය. කුඩා අවධියේ රොසලින් අමරසිංහ පුංචි අම්මා ඇසුරේ හැදී වැඩී උණවටුණේ බෞද්ධ මිශ්‍ර පාසලෙන් 1927 සිට 1939 දක්වා කාලය තුළ ශිල්ප හැදෑරූ මෙතුමා ජ්‍යෙෂ්ඨ පාඨශාලා සහතික පත්‍ර විභාගය සමත් වී ජීවන මාර්ගයක් සලසා ගනු වස් අවුරුදු පහක කාලයක් ලිපිකරුවෙකු හා වැඩ පරීක්ෂකවරයෙකු වශයෙන් සේවාව කොට ලංකා පොලිසියේ කොස්තාපල්වරයකු සේ සේවයට බැඳුණේය.පොලිසියේ සේවය කරන අතරතුර සහිරා විද්‍යාලයේ රාත්‍රී පාසලට ඇතුළත්ව ශිල්ප හදාරා විශ්වවිද්‍යාල ප්‍රවේශය 1953 දී සමත්ව ලංකා විශ්වවිද්‍යාලයට ඇතුළත් වීමට වරම් ලැබීය. 1953 විශ්වවිද්‍යාල ප්‍රවේශය සඳහා සිසුන් තුන්දහසක් ඉදිරිපත් වුවද ඉන් විෂය හතර සමත් වූයේ සිසුන් පනස්තුන් දෙනෙකු පමණි. රණවැල්ල සිසුවා ද ඒ අතර විය.ඒ වන විට ඔහු‍ෙග් වයස අවුරුදු තිහක් විය. ලංකා විශ්වවිද්‍යාලයේ නව මධ්‍යස්ථානය වශයෙන් ගොඩනැඟූ පේරාදෙණි විශ්වවිද්‍යාල භූමියට ඔහු ඇතුළත් වූයේ දෙවන කණ්ඩායමටය. එහිදී සිංහල, පාලි හා සංස්කෘත භාෂාත්‍රයෙන් ප්‍රථම උපාධි පරීක්ෂණය උසස් ලෙස සමත්ව කීර්තිමත් මහාචාර්යවරයකු වූ හේමචන්ද්‍ර රායි මහතා යටතේ ඉතිහාසය විශේෂ පාඨමාලාවට ඇතුළත්ව දෙවන පන්තියේ ඉහළ ගෞරව සාමාර්ථයක් අවසාන පරීක්ෂණයේ දී ලැබීමට හේ සමත් විය.ඔහු පොලිස් සේවාවෙන් අපේක්ෂා කළ සහකාර පොලිස් අධිකාරි තනතුරක් නොලැබුණෙන් සේවාවෙන් ඉවත් වී මහනුවර ධර්මපාල විද්‍යාලයට ඇතුළත් වී 1957 - 1958 වර්ෂවල උපගුරුවරයකු ලෙස සේවය කළේය. ඉන්පසු ඔහු සංස්කෘතික අමාත්‍යාංශය යටතේ පාලනය වූ සිංහල විශ්ව‍කෝෂයේ සහකාර කර්තෘවරයකු ලෙස 1958 - 1959 කාලය තුළ වර්ෂයක් පමණ සේවය කරමින් විශ්ව කෝෂයේ ‘අ’ අක්ෂරය යටතේ ඉතිහාසය හා පුරාවිද්‍යාව විෂය යටතේ සැකසුණු මාතෘකා රාශියක් පිළිබඳව සටහන් ලිවීය. අනතුරුව ඔහු අලුතින් ආරම්භ කළ විද්‍යාලංකාර විශ්වවිද්‍යාලයේ සිය මහාචාර්වරයා වූ හේමචන්ද්‍ර රායි යටතේ සහකාර කථිකාචාර්ය වරයෙකු වශයෙන් 1959 නොවැම්බර් මස වැඩ භාරගත්තේය.සහකාර කථිකාචාර්යවරයකු වශයෙන් දැක්වූ ග‍ෙව්ෂණශීලී පරිචය රන්වීර ගුණවර්ධන හා ලියනගමගේ යන මහත්වරුන් සංස්කරණය කළ අනුරාධපුර යුගය කෘතියට “ලංකාවේ ආර්ය ජනපද පිහිටුවීම” මැයින් ඉදිරිපත් කළ පරිච්ඡේදය අයත් වන්නේය.විශේෂවේදී සිසුන් සමඟ ක්ෂේත්‍ර චාරිකාවල යෙදී 1962 දී ඓතිහාසික ලේඛන සංග්‍රහය අංක 02ට අනුව සැකසූ දුටුගැමුණු රජුගේ අනුරාධපුර ආක්‍රමණය සියුම් පර්යේෂණවල යෙදෙන්නන් හට අත්වැලක් බඳු විය. මහාවංශය, සමන්තපාසාදිකාව, සහස්ස වත්ථූපකරණය ආදී කෘති මෙන්ම ලංකාවේ නොයෙක් තැන විසිරී පැවති ඒ වන විට කියවා ප්‍රකාශනයට පත්කළ සෙල් ලිපි, ටැම් ලිපි හා අට්ඨකථාවල විස්තර ඇතුළත් ජංගම කෝෂ්ඨාගාරයක් හා සමාන දැනුමක් තිබූ මොහු පරණවිතාන ශූරීන් කියැවූ ඇතැම් සෙල්ලිපිවල මතභේදාත්මක කොටස් පැහැදිලි කිරීමට සමත් විය.ආචාර්ය උපාධිය සඳහා පර්යේෂණවල යෙදීමට 1964 දී ලන්ඩන් විශ්වවිද්‍යාලයට ඇතුළත් වූ මොහු රෝහණ රාජ්‍ය පිළිබඳ ඉතිහාසය ප්‍රාථමික මූලාශ්‍ර ඇසුරෙන් සකස් කොට 1966 දී ආචාර්ය උපාධිය ලැබීය. ජාත්‍යන්තර වශයෙන් ලැබූ දැනුම උපයෝගී කර ලංකා ඉතිහාසයේ අප්‍රකට තොරතුරු විශ්ලේෂණය කරමින් ශාස්ත්‍රීය ලිපි රාශියක් සැපයූ රණවැල්ල මහතා කලක් යන විට ජ්‍යෙෂ්ඨ කථිකාචාර්ය තනතුරකට හා සහාය මහාචාර්ය ධූරයකට පත්ව ‍ෙස්වය කරමින් සිටි අතර පසුව රුහුණු විශ්වවිද්‍යාලයේ ආරම්භක කටයුතුවලට සම්බන්ධ වී පසුව එම විශ්වවිද්‍යාලයේ ඉතිහාසය හා සමාජ විද්‍යා අධ්‍යයන අංශයේ මහාචාර්ය ධූරයට 1979 වර්ෂයේ දී පත්විය. එහිදී පිළිවෙළින් කලා හා සමාජ විද්‍යා පීඨයේ පීඨාධිපති වශයෙන් අවුරුදු දහයකට වැඩි කලක් ක්‍රියා කොට 1988 - 1989 වර්ෂවල වැඩබලන උපකුලපති වශයන් සේවය කොට 1989 දී සේවයෙන් විශ්‍රාම ලැබුවේය.විශ්‍රාමික කාලය තුළ මෙතුමා විවිධ ක්ෂේත්‍රවලින් උකහා ගත් දැනුම ආධාර කර පුරාවිද්‍යා දෙපාර්තමේන්තුව හා සම්බන්ධ වී අනුරාධපුර යුගයේ පාලකයන් වූ 1 වන සේන, 2 වන සේන හා 2 වන උදය රජුගේ සෙල්ලිපි කියවා සංස්කරණය කර පුරාවිද්‍යා දෙපාර්තමේන්තුව මඟින් වර්ෂ 1999 දී ප්‍රකාශයට පත්කළේය.ඉන්පසුව ඔහු 2001 දී සෙල්ලිපි සංග්‍රහයක් විමසා බැලුවේ පළමු කාණ්ඩය ද, 2004 දී දෙවන කාණ්ඩය ද, 2005 දී තුන්වන කාණ්ඩය ද, 2006 දී හයවන වෙලුම ද, 2008 දී හත්වන වෙලුම ද, ඉන්පසු 9 වන වෙලුම ද සංස්කරණය ක‍ළේය. 2004 දී එතුමා විසින් සකස් කළ පුරාවිද්‍යා දෙපාර්තමේන්තුව මඟින් පළ කළ සෙල්ලිපි අකාරාදිය පුරාවිද්‍යා ක්ෂේත්‍රයේ නියැළෙන්නන්ට අතිශයින්ම වැදගත් වන තත්ත්වයකි.මීට අතිරේකව වර්ෂ තුනකට වරක් දිවයිනේ විශිෂ්ට සාහිත්‍යධරයාට රාජකීය ආසියාතික සංගමය (ලංකා ශාඛාව) මඟින් පිරිනමන ශ්‍රීමත් එස්.ඩී.ඔබේසේකර අනුස්මරණ ස්වර්ණ මුද්‍රිකාව 2010 දී රණවැල්ල මහතාට පිරිනමන ලදී. කොස්තාපල්වරයාගේ සිට උපකුලපතිවරයෙක් දක්වා ගමන් කළ සිරිමල් රණවැල්ල මහතා විශ්වවිද්‍යාල ක්ෂේත්‍රයේ මෑතකදී බිහිවූ විශිෂ්ට ගණයේ ගවේෂකයෙකි. පර්යේෂකවරයෙකි. ආචාර්යවරයෙකි.ශ්‍රී ජයවර්ධනපුර විශ්වවිද්‍යාලයේ කුලපති බෙල්ලන්විල රාජමහා විහාරාධිකාරි,මහාචාර්ය බෙල්ලන්විල විමලරතන අනුනාහිමිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=af1407209</link>
    <topic>ඌව නංවන අපේ සැලැස්මක් ජනතාවට ඉදිරිපත් කරනවා</topic>
    <author>සංවාද සටහන- සරත් පෙරේරා</author>
    <content>මොනරාගල දිස්ත්‍රික් එජාප මන්ත්‍රී රංජිත් මද්දුම බණ්ඩාරඅවුරුදු පහක් නිදාගෙන සිටි ඌව පළාත් සභාව අද ප්ලාස්ටික් පුටු උදලු තල බෙදා එම පළාත් සභාව ජය ගන්නට උත්සාහ කරමින් සිටින බව එජාප මොනරාගල දිස්ත්‍රික් පාර්ලිමේන්තු මන්ත්‍රී රංජිත් මද්දුම බණ්ඩාර මහතා පවසයි.සිළුමිණ සමඟ සම්මුඛ සාකච්ඡාවකට එක්වෙමින් මන්ත්‍රීවරයා මේ ප්‍රකාශය කළේය.එහිදී ඇසු ප්‍රශ්න කිහිපයක් ඒවාට මන්ත්‍රීවරයා දුන් පිළිතුරු මෙසේ ය.එක දෙයක් පැහැදිලියි. ඌවේ හැම තැනම මේ දිනවල කතා වෙනවා වෙනසක් ගැන. ජනතාව කියන්නේ මේ ඡන්දෙදි වෙනසක් වෙනවා වෙනසක් කරන්න ඕන කියලයි.මේ වෙනස කරන්න ඕන වෙලා තියෙන්නේ ජනතාවටයි. අපි දකිනව වෙන ඡන්දවල නිද්‍රාශීලීව වගේ හිටපු ජනතාවත් අද එළියට ඇවිල්ලා පාලනය වෙනස් කරන්න කතා කරනවා. මහජන මුදල් නාස්තිය දූෂණය ගැන කතා කරනවා. අපිත් ප්‍රධාන විපක්ෂය ලෙස මේ ජනතාවට අවශ්‍ය වෙනස කරන්න ගමින් ගමට ගෙයින් ගෙට යමින් ජනතාව දැනුම්වත් කරන්න කටයුතු කරනවා.කොහෙත්ම නැහැ. අපි පක්ෂයක් ලෙස ඉතාම හොඳ තැනක මේ වෙනකොට ඉන්නවා. අපි වැටුණ අවස්ථා තිබුණා. අපේ සංවිධාන ජාලයේ අඩුපාඩු තිබුණ තැන් අපි දැක්කා. දැන් ඒ සියලු දුර්වලතා මඟ හරවාගෙන එජාප ආණ්ඩුවක් පිහිටුවන්න සූදානම් කියන තැන අද අපි ඉන්නවා.අපිට නෙවෙයි මෙදා නපුරු සිහින දකින්න වෙන්නේ සන්ධානයටයි. අවුරුදු පහක් තිස්සේ නිදා සිටි ඌව පළාත් සභාව නපුරු හීන දැකලා නින්දෙන් නැගිටල මේ ඊයේ පෙරේදා තෑගි බෙදන්න පටන් ගත්තා. දැන් බඩු මෙහෙ බෙදාගෙන බෙදාගෙන යනවා.මේ ගොල්ලෝ මේ බෙදන්නේ අම්ම අප්පගේ දේපොළ නෙවෙයි. ජනතාවගෙම සල්ලි. ප්ලාස්ටික් පුටු, වතුර බූලි, උදලු තල, වතුර පොම්ප ඔක්කොම බෙදනවා. ඡන්දදායකයට අල්ලස් දෙන්න හදනවා. අපි ජනතාවට කියන්නේ මේ බෙදන බඩු අරගත්තට කමක් නැහැ.ඒවත් අරගෙන රට සංවර්ධනය කරන සැබෑ වැඩ පිළිවෙළක් දියත් කරන්න එජාපයට ඡන්දෙ දෙන්න කියලයි. ඒ එක්කම බඩු බෙදිල්ල නිසා ඒව නොලැබුණ බහුතර ජනතාවත් ආණ්ඩුවත් එක්ක අමනාප වෙලා අපේ පක්ෂය සමඟ එකතු වෙමින් සිටිනවා.අදත් ඌවේ තියෙන්නේ එජාපය හදපු ආර්ථිකයක්. මේ අවුරුදු විස්සට එක මහ පරිමාණ වාරිමාර්ග ව්‍යාපාරයක් ඌවට ලබා දී නැහැ. අඩු තරමේ සීනි කම්හලක්වත් ඌවේ හදල නැහැ. එක ඇඟලුම් කම්හලක් දීල නැහැ. අවුරුදු විස්සටම එක විශාල පානීය ජල යෝජනා ක්‍රමයක්වත් ඌවේ ආරම්භ කරන්න ආණ්ඩුව සමත් වී නැහැ.අද මොනරාගල ජනතාව ඉල්ලන්නේ වතුර. මොනරාගල වතුර හම්බන්තොටට ගෙනිහිල්ලා තියෙනවා. මැණික් ගඟ වෙහෙරගල දී හරස් කරල හම්බන්තොටට ගෙනිච්චා. මව්ආර උඩවලවේදී හරස් කරල හම්බන්තොටට ගෙනිච්චා.වැල්ලවාය කුඩා ඔය හදන්න තිබුණ ගුවන් තොටුපොළ හම්බන්තොට මත්තලට ගෙනිච්චා. දැන් ප්ලාස්ටික් පුටු ටිකක්, උදලු තල ටිකක් බෙදල ඒ ජනතාව රවටන්න බැහැ.ඌවේ දුප්පත්කමේ ප්‍රශ්නයට විසඳුම් දී ඇති රජය රැකියා ප්‍රශ්නයත් විසඳලා තියෙනව කියල කිව්වොත්.පළාතේ සියයට 12 ට තිබුණ දුප්පත්කම මේ පාලනය යටතේ සියයට 20 ක් වෙලා තියනවා. මේ රටේ දුප්පත්ම පළාත ඌව පළාතයි. රස්සා ටිකක් දුන්නත් රස්සා නොදුන් තරුණ පිරිස ඊට වඩා විශාලයි. පාලකයො සුරපුරක ජීවත්වුණත් ජනතාව ජීවත්වන්නේ කනගාටුදායක තත්ත්වයක. වේල් තුන කන්න බැරුව ජනතාව හූල්ලමින් ඉන්නේ ගොවි ජනතාවට ගොවිතැනට වතුර නැහැ. බොන්න වතුර ටිකක් නැහැ. අනෙක් පැත්තෙන් ගොවියා නිපදවන වී ඇතුළු නිෂ්පාදනවලට නිසි මිලක් ගෙවන්න ආණ්ඩුවට වැඩ පිළිවෙළක් නැහැ.අපි පොළේ ගියා තමයි. බඩු මිල අහස උසට නැගලා. අද පොළේ යන ජනතාවත් අඩුවෙලා මිනිස්සු අතේ සල්ලි නැති නිසා. අපි ජනතාව දැනුම්වත් කරන පත්‍රිකා බෙදන්න පොළේ ගියාම මිනිස්සු කිව්වේ සාමාන්‍ය ජනතාව අත මුදල් නැති නිසා පොළේ ඒමත් අඩුවෙලා කියලයි.අපි ඌව නංවන අපේ සැලැස්මක් ජනතාවට ඉදිරිපත් කරනවා. මේ ආණ්ඩුවට රට කරවන්න සැලැස්මක් නැහැ වගේම ඌවටත් සැලැස්මක් නැහැ. ඌව සම්පත් අතින් පොහොසත් පළාතක්. පළමුවෙන්ම ගොවියට අවශ්‍ය ජලය, පොහොර ටික කලට වේලාවට දෙන්න ඕන.ඌවේ ජල සම්පත පළමුව ඒ පළාතේ ජනතාව සඳහා විය යුතුයි. ඌවේ මැණික්, ග්‍රැෆයිට්, මයිකා, යපස් ස්වාභාවික නිධි තියනවා. ඕනම විදියක දේශගුණික කලාප ඌවේ තියනවා. වනෝද්‍යාන තියනවා. මේ සියලු සම්පත් ජනතාවගේ ජීවන තත්ත්වය නංවන්න අවශ්‍ය පරිදි ප්‍රයෝජනයට ගන්න ඕන.ඌවේ මැණික් කර්මාන්තය කඩා වැටිලා. නීති රීති දාල මේ ස්වභාවික සම්පත්වල ප්‍රයෝජන ගැනීම දේශපාලන බලවතුන්ට සල්ලි කාරයන්ට සීමා කරනවා වෙනුවට මේ ධන නිධාන සාමාන්‍ය මහජනතාවගේ ජීවන තත්ත්වය නැංවීමට යොදාගත යුතුයි. අපි අපේ සංවර්ධන වැඩ පිළිවෙළවල් ඒ වෙනුවෙන් කැප කරනවා.මේ රටේ තරුණ පරපුරට රැකියා නැති නිසා පිටරට රැකියා හොයාගෙන යනවා. කාන්තාවන් මැදපෙරදිග වැඩට යනවා ජීවත්වෙන්න ගෙයක් දොරක් හදාගන්න හරිහමන් ආදායමක් හොයාගන්න බැරි නිසා. එජාප ආණ්ඩු කාලේ ගමේ ඇඟලුම් කම්හල් දාල තරුණ පිරිස අතට මුදල් ගලා යන මාර්ග හැදුවා.අද ඒ කිසි දෙයක් වෙන්නේ නැහැ. ජනතාව දන්වා අද තියන ක්‍රමය හදල තියෙන්නේ පාලකයෝ ටික දෙනකුට හැදෙන්න මිසක් ජනතාවගේ අතමිට සරු කරන්න නෙවෙයි කියලා. ඒ නිසා ජනතාව අද ආණ්ඩුව ගැන පළාත් සභා පාලනය ගැන කලකිරිල ඉන්නේ. පාසල් අධ්‍යාපනයෙන් එළියට එන තරුණ පරපුරට ඉදිරි ගමනක් පෙන්වන්න රජය අපොහොසත් වෙලා තියනවා. ඒ නිසා තරුණ පරපුරත් අප වටා එකතු වෙමින් සිටිනවා.අද විශාල පිරිසක් ආණ්ඩුව ගැන කලකිරිල ඉන්නවා. ඔවුන් ඡන්දෙ දෙන්නේ වෙනසක් කරන්න තියන වුවමනාවට අපටයි. අලුත් ඡන්ද අපට ලැබෙනවා. වෙනදා ඡන්දෙ දාන්න නොගිය පිරිස් ඡන්ද පොළට ගෙන්න ගන්න අපි ජනතාව දැනුම්වත් කරනවා. මොකද මෙතෙක් ඡන්ද පොළට නොගියේ එජාපයට වැටෙන ඡන්ද.සිංහල මිනිස්සු වගේම දෙමළ මුස්ලිම් සියලු දෙනා මේ රජයේ පාලනය ගැන කලකිරිලා ඉන්නේ. සියලු ජනතාවට එකට ඉන්න පුළුවන් එකට දියුණු වෙන්න පුළුවන් ආර්ථික සැලැස්මක් තියෙන්නේ එජාපය ළඟ පමණක් බව ජනතාව දිනෙන් දින අවබෝධ කරගනිමින් සිටිනවා.අපි හොඳ තරුණ නායකයෙක් මහ ඇමැති පුටුවට ඉදිරිපත් කරනවා. ඒ නිසා මේ පළාත් සභාව ජයග්‍රහණය කරන්න පුළුවන් කියන විශ්වාසය අපට තියනවා.හරීන් ප්‍රනාන්දු මන්ත්‍රීවරයා අපි මහ ඇමැති අපේක්ෂකයා ලෙස ඉදිරිපත් කරන්නේ. කිසිම පක්ෂයකට හැමදාම බලයේ ඉන්න බැහැ. බලන්න අපේ අසල්වැසි ඉන්දියාවේ කවුරුත් නොසිතූ මොහොත මහ බලගතු යැයි සිතා ගත් නායකයන් බිඳ වැටුණා. අලුත් නායකයන් මතුවෙලා ආව. ලංකාවෙත් ඒක තමයි වෙන්නේ.හැමදාම බලයට එන පාලකයො කියන්නෙත් හිතන්නෙත් සදාකාලිකව බලයේ ඉන්නව කියලයි. ඔවුන් බලයෙන් ඇද වැටෙන මොහොත ඔවුන්වත් දන්නේ නැහැ. යුද්ධයෙන් පස්සේ ජනතාව බලාපොරොත්තු වුණ සංවර්ධනය වෙලා නැහැ.ජනතාවගේ ප්‍රශ්න විසඳිලා නැහැ. ලැබෙන ආදායමෙන් ජනතාවට ජීවිතය ගැටගහ ගන්න බැහැ. දිනෙන් දින බඩු මිල ඉහළ යනවා. මිරිස් කරල රුපියල් තුනට ගියා. ජීවන වියදම තුන් හතර ගුණයක් වුණත් ජනතාවගේ ආදායම එහෙමමයි. ගමේ පොඩි කඩකාරයෙක් වුණත් කියන්නේ බඩු ගන්න මිනිස්සු එන්නේ නැහැ කඩේ වේලෙනව කියලයි.මිනිස්සුන්ගේ ආදායම් වැඩි වෙනවනම් මිනිස්සු වැඩි වැඩියෙන් බඩු මිලදී ගන්නවා ආර්ථිකයේ පිබිදීමක් ඇති වෙනවා. එහෙම ආර්ථික සමෘද්ධියක් ඇති කරන්න නම් එජාප ආණ්ඩුවක් බලයට ගේන්න ඕන කියල ජනතාව දන්නවා.ඔය කියන සංවර්ධනය එක කොටසකට සීමිත පිරිසකට පමණක් සීමා වුණ එකක්. අපි කතා කරන්නේ ගමේ පොඩි මිනිහාගේ සංවර්ධනය ගැන. මේ රටේ පවුල් ලක්ෂ 16 ක් විතර අදත් ඉතා අඩු ආදායමක් ලබන සමෘද්ධි ලාභී පවුල්. මේ අයට ඔය කියන සංවර්ධනය ළඟාවෙලා නැහැ.අද මධ්‍යම පාන්තික ජනතාවත් පහළට ඇද වැටිල මේ රජයේ වැරැදි ආර්ථික ප්‍රතිපත්ති නිසා පාරවල් හැදීමෙන් පමණක් රටක් සංවර්ධනය වෙන්නේ නැහැ. සාමය ඇතිවුණ රටේ සමස්ත ආයෝජනය ඉහළ නංවා ගනිමින් අලුත් කර්මාන්ත නිෂ්පාදන හරහා අලුත් ආදායම් මාර්ග ඇතිවනු ඇතැයි රටේ ජනතාව බලාපොරොත්තු වුණා. නමුත් එසේ වුණේ නැහැ.සංවාද සටහන- සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=af14072010</link>
    <topic>වයසට නොගිය පින්තූරය</topic>
    <author>කසුරි</author>
    <content>පසුගිය දිනෙක ඉතා දුර්ලභ එසේම මහා වටිනාකමක් ඇති ඡායාරූපයක් මට ලැබිණි. එය බලාපොරොත්තු නොවූ අයුරින් මා සතු වූ, මගේ ළමා කාලය මට ම පෙන්වන එකම ඡායාරූපයයි. මට සිතෙන අන්දමට ඒ ඡායාරූපයට පෙනී සිටින කාලයේ මගේ වයස අවුරුදු අටක් හෝ නවයක් වන්නට ඇත. දහයක් නම් නොවේමය. එහෙත් ඡායාරූපයේ අනෙක් පිටෙහි ගම්පහ සෙන්ට්‍රල් ෆොටෝ යන්නත් අංකයත් සඳහන්ව ඇති නමුත් දිනයක් සඳහන්ව තිබුණේ නැත. අඩුම තරමින් අවුරුදු හැටකට ආසන්න වූ ඒ ඡායාරූපය ඉතා පැහැදිලිව තිබිණි. (අද ඡායාරූපයක් නම් කෙතරම් කාලයක් එසේ පවතීවි ද?)මේ ඡායාරූපයේ මා සමඟ සිටින්නේ ජෝන් මාමාගේ දියණියයි. එනම් මගේ ඥාති සොයුරියයි. ජෝන් මාමා යනු අපේ තාත්තාගේ එකම නංගී එනම් නැන්දාගේ ස්වාමි පුරුෂයාය, කලක් මම ඔවුන්ගේ ගෙදර නැවතී සිටියෙමි. මේ ඡායාරූපය ගත්තේ ඒ කාලයේ බව මට මතකය.මාවත් නංගීවත් නංවාගෙන මාමා බයිසිකලයෙන් ගම්පහට ගියේය. නංගී ඉදිරිපස බාර්එකේ වාඩිවූ අතර මම පසුපස ලගේජයේ ඉඳ ගතිමි. මාමා අප දෙදෙනාට මැදි ව වාඩි වී බයිසිකලය පැදවීය. එය රැලේ වර්ගයේ බයිසිකලයකි. ඔහු එය මැනවින් නඩත්තු කළේය, ඡායාරූපයේ මා සිටින්නේ සපත්තු හෝ සෙරෙප්පු නොමැතිවය. ඒ කාලයේ මට සපත්තු ජෝඩුවක් හෝ සෙරෙප්පු නොතිබෙන්නට ඇත. ඡායාරූපයේ නංගී සිටින්නේ ස්ටූල් එකක ඉඳගෙනය. මා සිටින්නේ ඈ අසලින් සිටගෙන ය.ජෝන් මාමා වැඩ කළේ කොළඹ පී. ඩබ්ලිව්. ඩී. කන්තෝරුවේය. ඔහු කන්තෝරුවේ ආරච්චි ය. ලොකු ඔපීසිවල ඒ කාලයේ ආරච්චි කියා තනතුරක් ද තිබුණේය. සුදු කෝට් එකක් ඇඳ උරය හරහා බාපනයක් වැන්නක් දමා ඔහු සේවය කළ යුතු විය. එවිට ජෝන් මාමා මුදලි මුහන්දිරම් කෙනකු සේ පෙනුණේය. මට ඒ දර්ශනය තාමත් මතක ය.දවසක් ඔහු මාත් නංගීත් කැඳවාගෙන කොළඹ කන්තෝරුවට ගියේය. මට මතක හැටියට ඉස් ඉස්සෙල්ලා ම කෝච්චියකින් ගියේ එදා විය යුතුය. එසේ ම මුල් වරට කොළඹ ගියේ ද එදා ය. කෝච්චි ගමනේ දී නිතරම ඔහු දුන් අවවාදයක් වූයේ ඔළුව එළියට දමා බලන්නට එපා ය යන්න යි.“ගල් අඟුරු කෑලි එනවා”ඔහු වැඩිදුරටත් පැවසුවා මට මතක ය.අපි කන්තෝරුවට ඇතුළු වීමු. එය රතුපාට ගොඩනැඟිල්ලකි. එවැනි තේජාන්විත මහා ගොඩනැඟිල්ලක් මා දුටුවේ පළමු වතාවටය. මහත්තුරු නෝනලා එහෙ මෙහෙ ගියෝය. ටයි දාගත් මහත්තුරු පමණක් නොව කෝට් දාගත් මහත්තුරු ද වූහ. මාමා ඔවුන්ට “ගුඩ් මෝනිං” යැයි කීවේය. ජෝන් මාමා ඉංග්‍රිසි වචන කතා කරනු මා මුල් වරට ඇසුවේ ඒ මොහොතේ ය.අප මේසයක් අසල වාඩි කරවූ මාමා වැඩ කරන්නට පටන් ගත්තේය. අප සිටි තැනින් ගිය එක් මහත්තයෙක් නංගීගේ ඔළුව අත ගා සිනාසී ගිය අයුරු මට මතකය. පසුව ටෙලිෆෝනයක් නාද විය. මාමා එය රැගෙන මට දුන්නේය. මා ටෙලිෆෝනයක් අතට ගෙන කනට තබා ගත් පළමු අවස්ථාව එය යි.කවුදෝ කතා කරන හඬ මට ඇසුණේ ය. එහෙත් කලබලයට හා පුදුමයට පත්ව සිටි මම ටෙලිෆෝනය අල්ලාගෙන ඔහේ සිටියෙමි. පසුව මාමා පැමිණ “තැන්කිව් සර්” යැයි කීවේය.පසු කාලයක දී මාමා පැවසුවේ එදා එතැනින් ගියේ ද පසුව ටෙලිෆෝනයෙන් කතා කළේ ද හෙන්රි ජයසේන මහත්තයා කියලාය. ඒ කාලයේ ඔහු සේවය කර ඇත්තේ පී. ඩබ්ලිව්. ඩී. කන්තෝරුවේ ය.පී. ඩබ්ලිව්. ඩී. එක හෙවත් ප්‍රසිද්ධ වැඩ දෙපාර්තමේන්තුවේ වැඩිපුරම සිටියේ ඉන්ජිනේරු මහත්තුරුන් ය. අටේ පන්තියේදී සාමාන්‍ය විද්‍යාව සහ ගණිතයට මෙන් ම භූගෝලයට ද වැඩි ලකුණු ගත් මට විද්‍යා විෂයයන් කරන්නැයි බලකර කියා සිටියේ ජෝන් මාමා ය. අපේ පන්ති භාරව සිටි හේමලතා ටීචර් නම් කිව්වේ කලා විෂයයන් තෝරාගන්නා ලෙසය. ඒ වන විට පන්තියේ එල්ලා තිබුණේ ද මා විසින් අඳින ලද ලෝක සිතියමකි. එසේ ම සිංහල විෂයට ද මම සමත්කමක් දැක්වීමි. එහෙත් මාමා කීවේ විද්‍යාව කරන්නට කියාය. මාමාට ඒ බලපෑම කර ඇත්තේ පී. ඩබ්ලිව්. ඩී. එකේ ඉන්ජිනේරු මහත්වරුන්ය. පසු කාලයකදී ඔහු ඒ බව මට පැවසුවේය.දැන් මාමාත් නැත. හෙන්රි ජයසේනත් නැත. පී. ඩබ්ලිව්. ඩී. එකත් නැත. එහෙත් රතුපාට ගොඩනැඟිල්ල තිබේ. දැන් එතැන සිටින්නේ ඉන්ජිනේරු මහත්තුරුන් නොවේ. මෑතක් වනතුරු එහි සිටියේ කොටුව පොලීසියේ නිලධාරීහුය. දැන් ඔවුන් ද එතැනින් ඉවත්ව ගොස් ඇත.මේ ඡායාරූපය ලැබුණු දිනට පසු දින මම ඒ ගොඩනැගිල්ල ඉදිරිපිටින් ගියෙමි. ලේක්හවුසියේ සිට හූවක දුරක පිහිටි ඒ ගොඩනැඟිල්ල පැරැණි කතාව යළිත් මට කියා පෑවේය.මම ඡායාරූපය දෙස බලා සිටිමි. එහි සිටින නංගී දැන් මිත්තනියකි. මම සීයා කෙනෙක්මි. කාලය බොහෝ දුර ගෙවී ගොසිනි. එහෙත් කාලය සමඟ දුර නොයන මතක ජීවිතය ආසන්නයේම රැ‍ඳෙමින් අවට සැරි සරයි. ඡායාරූපය වියපත්ව නැත. සුදු පාට තිත් කිහිපයක් වැටි තිබෙනවා පමණි. ඒවා ද ඉවත්කොට ඡායාරූපය ළමා අවදියට ගෙන යාමට තරම් තාක්ෂණය දියුණු ය.හෙන්රි ජයසේනත් පී. ඩබ්ලිව්. ඩී. එකත් මසිතට ඇතුළු වී වැඩි වේලාවක් යන්නට පෙර සිරිල් වික්‍රමගේත් බුළුගහගොඩ ශ්‍රී විජය විදුහලත් මසිතට ඇතුළු විය.හෙන්රි ජයසේනසිරිල් වික්‍රමගේවිද්‍යා ශිෂ්‍ය ගුරුවරයකු වශයෙන් මට පත්වීම ලැබුණේ ගණේමුල්ල බුළුගහගොඩ ශ්‍රී විජය විද්‍යාලයටයි. එතරම් ලොකු විදුහලක් නොවූවද කලා උසස් පෙළ පංති ද තිබුණේය. උසස් පෙළ පංතිවලට ආණ්ඩුක්‍රම විෂය ද සාමාන්‍ය පෙළ ළමයින්ට සමාජ අධ්‍යයනය ද ඉගැන්වූයේ සිරිල් වික්‍රමගේ ය.සත් සමුදුර චිත්‍රපටය පැමිණි අවදියේ හෙයින් වික්‍රමගේ මහත්මයාට සමාජයේ තිබුණු අවධානය බොහෝ පුළුල් එකක් විය. ඒ කාලයේ මා දුටු අපූරු සිදුවීම් දෙක තුනක් මසිතෙහි නොමැකෙන තැනක තැන්පත් ව තිබේ.උසස් පෙළ පංතියෙහි ගුණදාස කියා ශිෂ්‍යයෙක් සිටියේය. කටකාර ශිෂ්‍යයෙක් තරමක් උස් හඬින් “ගුණදාස පොත ගෙනාව ද?” කියා අසයි. වරක් දෙවරක් මෙය ඇසුණු විට වික්‍රමගේ මහත්තයා ඒ අසළට යයි. “හොඳටම ඇති!” ඔහු කියයි. මට කාරණේ වැටහුණේ පසුව ය. සත් සමුදුරේ වික්‍රමගේ මහත්මයාගේ චරිතය ද ගුණදාස ය.වික්‍රමගේ මහත්තයා රඟපෑමට මෙන් ම ඉගැන්වීමට ද දක්ෂයෙකි. ඔහු උගන්වන්නේ අමුතු පිළිවෙළකටය. පාර්ලිමේන්තුව ගැන ඔහු ළමයින්ට කියා දුන් අයුරු අසල පංතියක සිට මම ද අසා සිටියෙමි. ඒ පාඩම මසිතෙහි නොමැකෙන ලෙස සටහන් විය.“මොකද්ද ඕයි පාර්ලිමේන්තුව කියන්නෙ?”ඔහු පංතියෙන් අසයි, කිසිවකුගේ පිළිතුරක් නැත.“පාර්ලිමේන්තුව කියන්නෙ ඕයි මහජනයා පාලනය කරන තැන. මහජනයා, කුඩාජනයා පාලනය කරන තැන නෙමෙයි. මහජනයා, මහජනයා පාලනය කරන තැන.මහජනයා, මහජනයා පාලනය කරනවා කියල කිව්වට තමුසෙලටයි මටයි අපි ඔක්කොටම ගිහිල්ල ඕක කොරන්ඩ බෑ... අපි ඕකට තෝර ගන්නව පිරිසක්. උන්ට තමයි කියන්නෙ මන්ත්‍රීවරු කියල. මන්ත්‍රීවරුන්ට වුණත් ඔක්කොටම බෑනෙ හැම දෙයක්ම කොරන්ඩ. ඒකට මන්ත්‍රිවරුන්ගෙන් පිරිසක් තෝර ගන්නවා.උන්ට කියනව ඇමැතිවරු කියල. ඇමැතිවරුන්ටත් උඩින් එක්කෙනෙක් පත්කර ගන්නවා. අන්න එයාට තමයි කියන්නෙ අගමැති කියල... ආණ්ඩු බලය ගන්ඩ බැරිවුණ මන්ත්‍රී කට්ටිය පැත්තකින් ඉන්නව. විරුද්ධ පක්ෂය කියන්නෙ ඒකට තමයි. ඔන්න ඕකට තමයි ඕයි පාර්ලිමේන්තුව කියන්නෙ. ලංකාවෙ පාර්ලිමේන්තුවෙ මන්ත්‍රීවරු කී දෙනෙක් ඉන්නව ද?”පිළිතුරක් නැත.“තමුසෙල වාගෙ මිනිස්සු ඉන්න හින්ද තමයි ලංකාවෙ පාර්ලිමේන්තුවට මුදලාලිල යන්නෙ. අන්න අර පාරෙ යන ගෑනු මනුස්සයගෙන් අහගෙන එනවා පාර්ලිමේන්තුවෙ මන්ත්‍රීවරු කී දෙනෙක් ඉන්නව ද කියල.”පන්තිය කුටු කුටු ගායි. “එතකල් තමුසෙ ගිහිල්ල මට ප්ලෙන්ටියක් අරගෙන එනවා.”වික්‍රමගේ මහත්තයා ශිෂ්‍යයකුට කියයි. ශිෂ්‍යයා පන්තියෙන් පිටව ඉස්කෝලය පුරා සැරිසරයි. ඔහු හිස් අතින් ආපසු එයි.“කෝ ප්ලෙන්ටිය?”“වීදුරුවක් නෑනෙ සර්”“මෙන්න මේකට අරගෙන එනවා”වික්‍රමගේ මහත්තයා පන්තියේ කොට බිත්තියෙන් එහා පැත්තේ තිබූ කුණු බාල්දිය පෙන්වයි. ළමෝ සිනාසෙති. මට ද සිනා නොවී සිටිය නොහැකි විය. ශිෂ්‍යයා පිටව ගියේය. ඔහු යළි ආවේ කොහෙන් හෝ වීදුරුවක් හොයාගෙන තේ එකක් රැගෙනය.මම තවමත් ඡායාරූපය දෙස බලා සිටිමි. මසිත දසඅතේ සැරි සරයි. හෙන්රි ජයසේන මහත්තයා නැත. එහෙත් සිරිල් වික්‍රමගේ මහත්තයා තවමත් සිටී. පී. ඩබ්ලිව්. ඩී. එක නැත. එහෙත් බුළුගහගොඩ ශ්‍රී විජය විද්‍යාලය තවමත් ඇත, එහෙත් පාර්ලිමේන්තුව පිළිබඳ විග්‍රහය නම් අලුත් විය යුතුව ඇතැයි සිතේ.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=af14072011</link>
    <topic>කෑම සූත්‍ර සොයා ගියෙමි</topic>
    <author>අරුණි මුතුමලී</author>
    <content>නිදහස් මාවතේ තණ පිටිය මැදින් නිදහස් සුළඟ විඳිමින් මා මේ යන්නේ විගණකාධිපති, රස පරීක්ෂක ආදී දෙපාර්තමේන්තු නවීකරණය කර පසුගියදා විවෘත කෙරුණු ‘ආකේඩ්’ ගොඩනැගිල්ලේ පිහිටි ‘කෑම සූත්‍ර’ කෑම කඩය සොයාගෙනයි. අපේ රටින් බිහිවී බොලිවුඩය ජයගත් නිළි ජැකොලයින් ෆර්ඩිනන්ස් සහ ජපානයේ බිහි වී අපේ ආහාර රුචිය ජයගත් දර්ශන් මුණිදාස එක්ව කරන මේ රසවත් කටයුත්ත මොනවගේද කියා බලන්න ආසාවක් මටත් ඇති වුණා.ආකේඩ් නාම පුවරුව ඇති කොටසින් ඇතුළු වී කෙළින්ම බැලු විට පෙනෙන මූර්ති සහිත දිය මලට එහායින් කළු පාට ‍විශාල උඩැක්කි ටිකක් පේලියට තියලා වගේ. එතනම ජනේලෙන් එබුණු මම එක රොත්තට සිටි සේවකයන් දිහා බලා ‘මිස්ටර් මුණිදාස’ ඉන්නේ මෙතනද? කියලා ඇහුවා.ඉතා සුහදශිලීව දොරටුවෙන් එන්නැයි ආරාධනා කළ ඔවුන් ජපන් ඇස් දෙකක් සහ සිංහල හිනාවක් ඇති දර්ශන් මුණිදාස මහතා ළඟට මා කැඳෙව්වා.“වාඩිවෙන්න” දෙදෙනකු සඳහා වෙන් කළ ඒ මේසයේ තිබෙන්නේ කෑම කියා ලියූ රවුම් පිඟානක් සහ සූත්‍ර කියා ලියූ හතරැස් පිඟානක්.“ඔව්. අම්මාගේ නම නොබුකෝ”“මිල්ටන් මුණිදාස. ඒ දෙන්නා එහෙදි ඇති වුණ ආදර සම්බන්ධයකින් තමයි එකතුවෙලා තියෙන්නේ.” දර්ශන් මුණිදාස මහතා‍ගේ වත මඳක් රතු වුණා.“ඔව් මල්ලි කණිෂ්ක. අපි දෙන්නා ඉපදිලා තිබෙන්නේ ජපානෙදි. නංගි දූලි. එයා ලංකාවෙදි. අපි මෙහෙ ආවේ 1977දි.”“ඔව්. මම ගියේ සාන්ත ජෝශප් එකට. ඉගෙන ගත්තේ සිංහලෙන්.”“ඇමරිකාවට ගියා. ජෝන්ස් හොෆ්කින්ස් විශ්ව විද්‍යාලයේ කොම්පියුටර් ඉංජිනියරිං සහ ඉන්ටර්නැෂනල් රිලේෂන්ස් පිළිබඳ උපාධි ගත්තා.”මහේල. දර්ශන්. සංගාදර්ශන් සහ ජැකලින්“කුසගින්න නිසා.”‍ මුහුණ හකුළුවා කියමින් ඔහු යළි සිනාසෙයි.“මට තේරුණේ නෑ?” මම කී‍වේ කුතුහලය මුසුවූ හඬින්.“මට කන දේ රසට කන්න ඕන. ඇමෙරිකාවේ විශ්ව විද්‍යාල‍ේදි මම කාපු කෑම මෙලෝ රහක් නෑ. ඒ නිසා මම උයන්න පටන් ගත්තා. කාලම තමයි උයන්න ඉගෙන ගත්තේ.”මෙහෙම කියන අතර ඔහු ජපන් ජාතික අමුත්තකු සමඟ එම බසින් මොනමොනවාදෝ කියයි. ඒ එක්කම වේටර්වරයකුට කතා කර කියන්නේ “අපට අයිස්ඩ් ටී ගේන්න”කෑම සූත්‍ර ලෝගෝවක් සහිත කළු ඇඳුමින් සහ සිනාවකින් සැරසුණු වේටර්වරයා ගේන්නේ දෙහි පෙත්තක් සහ අයිස්කැටවලින් සැරසූ රතු වයින් පැහැති තේ වීදුරුවක්.“ස්තුතියි!”එය තොල ගෑවෙන විටම රස නහර පිනා යනවා. කතා බහ අතර එ් සීතල තේ වීදුරුවේ රස යළි යළිත් ගෙන දුන්නේ අමුතුම ප්‍රබෝධයක්.“උපාධි ප්‍රදානෝත්සවයට පහුවෙනිදා මම ලංකාවට ආවා. විශ්ව විද්‍යාලෙ ඉද්දි මගේ තාත්තා නැති වුණේ. ආවට පස්සේ අම්මත් එක්ක එකතු වෙලා ගෝල් ෆේස් එක ළඟ ‘නිහොන් බෂී’ රෙස්ටුරන්ට් එක පටන් ගත්තා. එහෙම කළේ ජපානයේ කොම්පියුටර් ඉංජිනියරිං කම්පනියක රස්සාවට පයින් ගහලා.”‍“නිහොන් කියන්නේ ජපන් කියන තේරුම. හෂී කියන්නේ පාලමක් ඒ පාලමේ ඉඳන් තමයි ටොකියෝ ඉඳන් ගම්වලට තිබෙන දුර මනින්නේ. ඒ වචන දෙක සන්ධි වුණාම නියොන් බෂි කියලයි ශබ්ද ‍වෙන්නේ. මට ඕන වුණේ ශ්‍රී ලංකාවයි ජපානයයි අතර ආහාර කල‍ාවේ පාලමක් හදන්න.“එක සැරයයි ප්‍රශ්නයක් ආවේ. ඒකෙන් මම ඒ තරම් අපහසුවට පත් වුණේ නෑ. මට ඔය අදහස ආවේ රූපවාහිනී වැඩසටහනකට සහභාගී වුණ වෙලාවකදි. අපේ හොඳ කකුළුවෝ වැඩි හරියක් අපනයනය කරනවා. ඒවා කන්නේ පිටරට මිනිස්සු. අපි කන්නේ බාල ඒවා. මම මස් කකුළුවන් වගේම වතුර කකුළුවන් ගැන ඉගෙන ගත්තේ පිටකොටුවේ මාලු කඩේ වෙළෙන්දෙක්ගෙන්.ඒ හොඳ කකුළුවන් අපේ රටේම තියාගන්න නම් ඒකට හොඳ ප්‍රබල නමක් ඕන වුණා. ඒකයි මිනිස්ට්‍රි ඔෆ් ක්‍රැබ් කියලා නම තිබ්බේ. එයට දැන් සී. එන්.එන්, නිව්යෝක් ටයිම්ස් වගේ ආයතනවල අයත් එනවා. අපේ කකුළුවා නිකම්ම පිටරට පැටෙව්වාම ලැබෙනවාට වඩා එකතු කළ අගයක් සමඟ වටිනාකම වැඩිවෙලා ඒ කකුළුවා‍ගෙන් ම අපේ රටට වැඩි ආදායමක් ලැබෙනවා. අපේ රටේ අයටත් ඒ හොඳ ආහාරය ගන්න අවස්ථාව ලැබෙනවා.”“ඒ දෙන්නා මිනිස්ට්‍රි ඔෆ් ක්‍රැබ් එකේ හවුල් කරුවෝ. අනෙක මගේ හොඳ යාළුවෝ. ප්‍රසිද්ධියත් බලපෑවා තමයි. නමුත් මම හිතන්නේ නෑ රසක් නැතුව පුද්ගලයින්ගේ ප්‍රසිද්ධියෙන් විතරක් කෑම වගේ දෙයක් විකුණන්න පුළුවන් වෙයි කියලා. මොකද සචින්ටෙන්ඩුල්කාර් ‍ගේ රෙසටුරන්ට් එක වැහුණා. මිනිස්ට්‍රි ඔෆ් ක්‍රැබ් අපේ රටටම විශේෂිත එකක්. ඒ රෙස්ටුරන්ට් එකක් ලෝකේ වෙන කොහේවත් නෑ. අපේ කෑම වර්ග 27ක් තිබෙනවා. ඒ හැම අතරින්ම විශේෂ කකුළු ඩිෂ් එක.”“ම්.. නෑ‍. සිංගප්පූරුවේ රෙස්ටුරන්ට් පිළිබඳ පොතක් තිබෙනවා ‘මකන් සූත්‍ර’ කියලා. මකන් කියන්නේ මැලේ බසින් කෑම. සූත්‍ර කියන සංස්කෘත වචනයට තේරුම් කීපයක් තිබෙනවානේ. ”“මේකෙත් තියෙන්නේ ජපන් කෑමද? ඇයි මේ පිඟන් ජාති දෙකක්” මුල සිට මට තිබූ ප්‍රශ්නයට අවස්ථාව.“නෑ නෑ. කෑම සූත්‍ර එකේ තියෙන්නේ ඔක්කෝම ශ්‍රී ලංකාවේ සංස්කෘතියට අදාල කෑම. රෑට කිරිබතුත් දෙනවා. මම කන්න හුඟක් කැමති නිසා. ආප්ප තියෙනවා රස ලුණු මිරිසකුත් එක්ක. අඟල් අටක් විෂ්කම්භය තියෙන ලොකු ආප්ප. මේකෙන් පස්සේ අපේ රටේ ආප්පවල ප්‍රමාණයත් වෙනස්වෙයි. මට හැමදාම ඕන වුණේ එහෙම වෙනසක් කරන්න.”යළිත් ඔහුගේ සුපුරුදු සිනාව. මේ වන විට මගේ රස නහර පින වූ සීතල තේ වීදුරුවේ ඉතිරිව ඇත්තේ දිය වුණු අයිස් කැට දෙක තුනයි. ඔහු යළි වේටර්වරයකුට කතා කරයි.“අර ආප්පයක් ගේන්න.”පිඟානක් තරම් ලොකු ආප්පයක් රැගත් සේවකයා එන්නේ සිනාසීගෙන.“පිඟන් ගැන ඇහුව‍නේ? මේ රවුම් පිඟාන කෑම පිඟාන. ඒ නිසා ඒකේ කෑම කියලා ලීවා. සමහරු මගෙන් අහනවා එතකොට හතරැස් පිඟාන සූත්‍ර පිඟානද කියලා. නෑ නෑ. ඒකේ එහෙම ලීවට ඒක සාමාන්‍ය හතරැස් පිඟාන. මේ සිංහල අකුරු ඇන්දේ මම. ඉංග්‍රීසී අකුරු ජැකොලයින්ගේ. මේ සූයන්නේ පාපිල්ල ඇදෙන්නේ ජපන් අකුරුවල හැඩතල මිශ්‍රවෙලා. ඒ තමයි රටවල් දෙකේ බැඳීම. අපේ මේ වේටර්වරුන්ට කත‍ා කරන්නේ වේටර් කියලා නෙවෙයි ‘කෑම දාස’ කියලා. අවන් එකට කියන්නේ මහ ගිනි කියලා. එන්නකෝ පෙන්නන්න.”මුණිදාස මහතාට අනුව නැඟී සිටි මම ඒ පසුපස යන්නේ තවත් යමක් ඉගෙන ගන්නටයි.“මේ තියෙන්නෙ ‘තෙප්පන්යකී.’ අර කොත්තු කඩේ වගේ තහඩු කෑල්ලක නැතුව මේ මුළු උඳුනම කෑම හදන්න පුළුවන් විධිමත් තහඩුවක් හැටියට තිබෙන්නේ. අපි කෑම හදන්න ඕන ඒවාට ගෞරවයක් ලැබෙන විදිහට. ඒ වගේම කෑමටත් අපි ගරු කරන්න ඕන.”කෑම සූත්‍ර ලෙස කෙටූ කළු ගලක ඒ තෙප්පන් යකී උඳුන සවි කරලා. ඊට ඉදිරියෙන් උස මිරිස් ගලක් තියලා ඒකේ ලුණු මිරිස් ටිකක් දැන් ඇඹරුවා වගේ පේන්නේ. ගලේම හාරන ලද රවුම් හැඩැති සුමට කුහර කීපයක වියළි මිරිස් කරල්, ලුණු, දෙහි බෑ කිපයක් දීසියක දැමූ කෑලි මිරිස් ටිකක් පේන්න තිබෙනවා.ඒ අතර ඔහු විස්තර කරනවා.“මේ තියෙන්නේ අපේ මිරිස්ගල. අවුරුදු දෙදහසකින්වත් වෙනස් කරලා නෑ. ඒත් මේ මිරිස්ගල කිලෝ නව සියයක් විතර බරයි. ටිකක් නවීකරණය කරලා. අපේ ගෘහභාණ්ඩ වුණත් එහෙමයි. අපි ඉඳගත්ත මේසය පොඩි කාලේ ඉඳන් අපි දකිනවා. ඒ මතකය ආපසු ලැබෙන්නයි මම වීදුරුවක් දාලා මේසේ පේන්න සැළැසුවේ. සම්ප්‍රදායයි නවීනත්වයයි එකට යා කරන්න.”එසේ කියමින් ඔහු මුළු තැන් ගෙට යයි.“මේ තියෙන්නේ අපි කෑම හදන විදිහ. මේ තියෙන්නේ ටේක් අවේ පැකට් එක. අපි හිතමු රෝස්ට් චිකන් එකක් කවුරු හරි අපෙන් අරන් ගියා කියලා. ඒත් සමහර විට ඒ අයට එක වේලට ඒ ප්‍රම‍ාණය වැඩියි. එතකොට ශීතකරණයේ දාලා පහුවෙනිදත් කන්නේ ඒකමයි නේද? අපි ඒකට විසඳුමක් යෙදුවා. මේ කවරේ තිබෙනවා ඒ ඉතිරි වෙන චිකන් එක තව තව ක්‍රමවලට රසවත්ව හදාගන්න විධි කීපයක් සඳහන් කරලා. එතකොට පහුවෙනිදාට කන්නේ වෙන රසකින්.”“කීයටවත් නෑ. පළමුවැනි කාරණේ අපේ කෑම කන අය අන්තිමට පිඟානත් ලෙව කන තරමට මුකුත් ඉතිරි කරන්නේ නැ. අනෙක මම ශීත කළ මාලු මස් ආදියෙන් කෑම හදන්නේ නෑ.මම එක මාලු කූරියා ගේන්නත් මීගමු යනවා. කකුළුවෝ අල්ලන්න මුහුදු යනවා. හයි වේ එක නිසා මට දැන් ඒ වැඩේ ලේසි වුණා.ලංකාවේ කෙලවල්ලන් කිලොවක් රුපියල් පන්හය සියයටත් ගන්න පුළුවන් දෙදහටත් ගන්න පුළුවන්. මම ගේන්නේ හොඳම දේවල්. ඒකයි මම කීවේ කෑමවලට ගරු කරන්න ඕන කියලා. ඒ ගෞරවය ලැබෙන්නේ හොඳ දේවලින් හැදුවොත් විතරයි. අපි දන්න දේවල්ම වුණත් අලුත් විදිහට දකිද්දි ආසයිනේ?”ඔහුගේ දුරකථනයේ තිබූ රත් පැහැ කෙලවල්ලන් කුට්ටියක පින්තූරයක් පෙන්වන අතර අප වාඩි වී සිටි තැනටම ආපසු ආවා.“ඇයි මේ ආප්ප කාලා බලන්නකෝ” මුණිදාස මහතාගෙන් ඇරයුමක්.“ආ ඒකත් මටද? බොහොම ස්තුතියි. කාලා බලමු. ෂා හොඳට පොල්කිරි දාපු බව නම් රහෙන්ම පේනවා. මේ ආප්පයක් එතකොට කීයක් වෙනවද?” පිඟාන පිරෙන තරම් වූ ආප්පයේ වාටියෙන් කොටසක් දිවගට තැබූ විට මට ඉබේම කියැවුණා.“රුපියල් සියයයි‍‍. මේ වගේ තැනක කෑම වේලකට කියන්නේ එෆෝඩබල් ‍ෆන් ඩයිනිං කියලා. සාමාන්‍යයෙන් රුපියල් දාහකට විතර කෑම වේලක් ගන්න පුළුවන්.”‍“ඒත් ම‍ගේ යාළුවෙක්. ව්‍යාපාරයේ හවුල්කාරිය. ජැකීගේ ප්‍රසිද්ධියත් මේකට බලපානවා.”“තාම හිතුවේ නෑ, මම මේ වැඩේ මේ රටේ සම්පූර්ණයෙන් ස්ථාපිත වෙනතුරු වෙන කෙහේවත් ගෙනියන්නේ නෑ.”‍“ගාල්ලේ වෙනම එකක් පටන් ගන්න හිතනවා. ටූනා ඇන්ඩ් ක්‍රැබ් කියලා.”“ඇයි නැත්තේ? මම තමයි පළමුවැනි වතාවට අයි පෑඩ් එකෙන් මෙනු තෝරන්න ක්‍රමය හැදුවේ. ඇමරිකාවේ අයි පෑඩ් හඳුන්වලා දීලා දින නවයයි මම ඒ ක්‍රමය කරනකොට. ඊට පස්සේ ඔස්ට්‍රේලියාවේ ඒ විදිහට පටන් ගත්ත‍ාම සමහරු මගෙන් ඇහුවා ඔයා ඔස්ට්‍රේලියාවේ ක්‍රමය කොපි කළා නේද කියලා. මම කීවා නෑ, ඒ අය මාව කොපි කළා කියලා. මට ඕනේ අපේ රටේ මිනිස්සුන්ට ඕන දෙයක් පුළුවන් කියලා පෙන්වන්න. අපේ රට දියුණු දැනුමක් තිබෙන එකක් කියා ලෝකෙට කියන්න. මම ඒ දේ කළා.”“නෑ. අපි මෙහෙට එද්දි ඒගෝල්ලෝ ජීවතුන් අතර නෑ. වැරදිලාමයි හරිගියේ. උත්සාහ කළොත් ඕන දෙයක් පුළුවන්. ඒත් වැරදුණා කියලා කවදාවත් උත්සාහය අතහරින්න එපා.”ඔහුගේ කතාව කෑම තරමටම රසවත්. ඒ ආහාර, තොරතුරු හා අධිෂ්ඨානයේ ශක්තිය පිළිබඳ දර්ශන් මුණිදාස මහතාට ස්තුති කර දැන් පිට වීමට වෙලාවයි.නිදහස් චතුරශ්‍රයේ සිසිල් සුළඟ විඳිමින් හොඳින් ලුණු මුසු වී බැදුණු එවන් මඤ්ඤොක්කා රැහැන්වල රසවිඳින්නට ලැබීම පෙර පිනක්. ඒ රස කියන්නට නොවේ විඳින්නටමයි.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=af14072016</link>
    <topic>වහළේ උළු අස්සේ හැංගිලා සතුරු ස්නයිපර්ව ඉලක්ක කළා</topic>
    <author>ටිරෝනි වෑවලගේ</author>
    <content>රනිල් වනිගරත්න ජයසේකර ස්නයිපර්වරයකු වන්නට පෙරුම්පුරාගෙන සිටියේ නැත. විශේෂ බලකායේ සාමාජිකයකු වන්නට බලාගෙන සිටියේ ද නැත. ඔහුට උවමනා වූයේ හමුදාවට බැඳීමට පමණි. ඔහු සාමාන්‍ය පෙළ නිම කළ පසු දිනක් මාතර නගරයේ හමුදාවට බඳවා ගැනීම් සිදු කළ මධ්‍යස්ථානයකට ගියේ තම අරමුණ සාක්ෂාත් කර ගැනීම වෙනුවෙනි.රනිල් යුද මෙහෙයුම් අතර'ඒ බඳවාගන්නේ විශේෂ බලකායට කියලා මම දැනගෙන හිටියේ නැහැ. එහෙම එකක් තියනවද කියලා දැනගෙන හිටියෙත් නෑ. කොහොම හරි මට ඕනෙ වුණේ හමුදාවට බැඳෙන්න. 1994 මම හමුදාවට බැඳවා ගත්තා. එතකොට මගේ වයස අවුරුදු දහනවයයි.'රනිල් උපත ලබන්නේ මාතර නෙරලම්පිටියේ ය‍. අධ්‍යාපනය සාමාන්‍ය පෙළ දක්වා පමණි. එතැන් සිට යුද හමුදාව ඔහු තුළින් අසාමාන්‍ය දක්ෂතාවක් සහිත මිනිසකු බිහි කරන්නේ ය. ඒ අසාමාන්‍ය මිනිසා මෙරටින් ත්‍රස්තවාදය තුරන් කර දැමීමට කරන සේවය ද සුළු පටු නොවේ. ඒ කතාව ඇසිය යුත්තේ ඔහුගේම වචනවලිනි.'විශේෂ බලකායේ පුහුණූව ලැබුවට පස්සේ මට අහම්බෙන් ස්නයිපර්වරයකුගේ සහායකයෙක් විදිහට වැඩ කරන්න ලැබුණා. ඒ ස්නයිපර්වරයා සාජන් මේජර් යකන්දාවල. ඔහු මාව දිගටම ඔහුගේ සහායකයා විදිහට තියා ගත්තා. ඒත් මට ඒ වෙනකොට ස්නයිපර් පුහුණුවක් තිබුණේ නැහැ. මම ටිකෙන් ටික ඉගෙන ගත්තා. පුහුණූවක් නැතුව වුනත් ස්නයිපර්වරයාට අවශ්‍ය සහය ලබා දෙන්න මට පුළුවන් වුණා. අනූ හතේ අවුරුද්දේ ඉඳලා වසර තුනක් විතර යනතුරු අපි මෙහෙයුම්වල නිරත වුණා. එතනදී මගේ අණ දෙන නිලධාරියා වෙලා හිටපු කර්නල් වඩුගේ මට කිව්වා රනිල් යන්න ස්නයිපර් පුහුණුවට කියලා. මමත් හරිම කැමැත්තෙන් ගියා. 'ස්නයිපර්වරයකුට එසේත් නැතිනම් ඉලක්ක වෙඩික්කරුවකුට ඕනෑම හමුදාවක සුවිශේෂී ස්ථානයක් හිමි වන්නේ ය. ඔවුහු යුද්ධයක තීරණාත්මක සාධකයක් වන්නේ ය. සියල්ල හැකියාව සහ දක්ෂතාව මතම තීරණය වන බැවින් ස්නයිපර්වරයකු බිහි කිරීමට ද පහසු වන්නේ නැත. එලෙස දුලබ සොයා ගැනීමක් සහ අපහසු පුහුණූවකින් පසු බිහි වන ස්නයිපර්වරයාගේ රාජකාරීය සම්පූර්ණයෙන් ම කැප කිරීම මත පදනම් වන්නේ ය. රනිල් ද ස්නයිපර් පුහුණූව සඳහා දියතලාවට යන්නේ ඕනෑම කැප කිරීමකට සූදානම් වෙමිනි.' 2000 අප්‍රේල් මම දියතලාවේ ආවා. පුහුණූවීම් විතරක් නෙමෙයි ඔක්කොටම කලින් අපි ස්නයිපර්වරුන් වෙන්න සුදුසුද කියලා තෝරා ගන්න පරීක්ෂණයකුත් තිබ්බා. මාස නවයක සුවිෂේශී පුහුණුවකින් පස්සේ මම ස්නයිපර්වරයෙක් වෙන්න සුදුසුකම් ලැබුවා. 'ස්නයිපර් පුහුණුව ගැන ද විශේෂයෙන් සඳහන් කළ යුතුමය. දක්ෂතාව මත තොරා ගන්නා ශිෂ්‍යයා තමන්ගේ දරා ගැනීමේ හැකියාව ද ඔප්පු කර පෙන්විය යුතුය. එසේ නොමැති නම් ඔහුට පුහුණුව සම්පූර්ණ කිරීමට හැකියාව ලැබෙන්නේ නැත. පුහුණුව අවසානයේ අත්‍යාවශ්‍ය උපකරණ හැට හතරකින් සමන්විත, කිලෝ ග්රෑම් දා හතක් බර විශාල මල්ලක් ද සුවිශේෂී ස්නයිපර් ගිනි අවියද ගෙන කිලෝමීටර් හතලිහක දුරක් පැය දහයක් තුළ දී පයින් ගමන් කර සම්පූර්ණ කළ යුත්තේ වතුර පොදක් හෝ නොමැතිව ය. මල්ලහි ඇති අත්‍යාවශ්‍ය උපකරණ අතර ඉඳිකටු නූල්, ගිනි පෙට්ටි, පිහියක්, ප්‍රථමාධාර කට්ටලයක්, අමතර බූට් සපත්තු දෙකක්, අවශ්‍යතාව අනුව පාවිච්චියට ගැනීමට උනුසුම් ඇඳුම් සහ අමතර ටී පනස් හය ගිනි අවියක් ද වේ. ස්නයිපර්වරයකුගේ සාර්ථකත්වය තීරණය කරන තවත් සාධකයක් වන්නේ වෙස්වළාගැනීමයි. සතුරු පාර්ශවයේ තවත් ස්නයිපර්වරයකුට හෝ කිසියම් ම අයෙකු ගේ ඇස නොගැටෙන අන්දමට වෙස් වලා ගැනීමේ හැකියාව ස්නයිපර්වරයාගේ දක්ෂතාවයද තවත් අතකින් ජීවිතය ද තීන්දු කරන්නේ ය.' අපි මේ වෙනුවෙන් විශේෂ ඇඳුමක් අඳිනවා. ඒකට කියන්නේ ගිලි සූට් කියලා. මේ විශේෂ ඇඳුමේ අරමුණ වන්නේ සිරුරේ බාහිර හැඩය වෙනස් කරලා සිරුරේ හැඩයෙන් මිනිහෙක් කියලා හඳුනා ගැනීම වැළැක්වීමයි. එතනදී මුල් තැන දෙන්නේ හිසත් උරහිස් දෙකත් ආවරණය කරන්න. මේ ඇඳුමත් ස්නයිපර් අවිකරුවන්ට පමණක් ආවේනිකයි. ස්නයිපර්ගේ වෘත්තිෙය් සාර්ථකත්වය රැඳී තියෙන්නේ සැඟවීම සහ නිහඩතාව මත. මේ සියල්ල හොඳින් ප්‍රගුණ කිරීමෙන් ලබා ගත යුතු හැකියාවන් 'මේ අන්දමින් රනිල් ශ්‍රී ලංකා යුද හමුදාව සතු සුවිශේෂී ඉලක්ක වෙඩිකරුවකු වන්නේ ය. ත්‍රස්තවාදය මෙරටින් තුරන් කර දේශයේ සාමය ස්ථාපිත කිරීමට ජනාධිපතිතුමා දැඩි සේ තීරණය කරන්නේ මේ අතරය. ඒ අනුව නැගෙනහිර පළාතේ සිට මෙහෙයුම් ආරම්භ වන්නේ ය.මානුෂීය මෙහෙයුමට දායකවූ ස්නයිපර්වරු'මානුෂිය මෙහෙයුම ක්‍රියාත්මක වෙන්න පටන් ගත්තට පස්සේ රට පුරා තමන්ගේ මව් ඒකකවලට අනුයුක්ත වෙලා හිටපු සියලුම ස්නයිපර්වරුන් දියතලාවට කැ‍ඳෙව්වා. ඉන් පස්සේ ඉදිරියට ඇදෙමින් තිබූ සේනාංකවලට ස්නයිපර්වරුන් කිහිපදෙනා බැගින් අනුයුක්ත කළා. මාත් ඇතුළුව තවත් අට දෙනෙක් අනුයුක්ත කෙරුණේ 58 සේනාංකයටයි. අපි මන්නාරමෙන් පටන් අරගෙන යුද්ධය අවසාන වන තුරුම ත්‍රස්තවාදීන් ට එරෙහිව සටන් කළා. 'මේ වන විට සතුරන් විනාශ කිරීමට මෙන්ම ඉදිරි භූමියේ සිදු වන දේ සම්බන්ධව බුද්ධි තොරතුරු ලබා ගැනීමට ස්නයිපර්වරු අත්‍යාවශ්‍යව පවතින්නේ ය. සනයිපර්වරයා සතු සුවිශේෂී අවිය මේ සියල්ල සාර්ථක කර දෙන ප්‍රබලතම සාධකය වන්නේ ය. ස්නයිපර්වරයකු තම ඉදිරි ආරක්ෂක වළල්ලේ ඉලක්ක සොයමින් පසුවන්නේ නම් තමන් සතුරු ස්නයිපර්වරයකුට ඉලක්ක නොවන බවට සෙසු සෙබලුන් තුළ ද විශ්වාසයක් තහවුරු වන්නේ ය. වරක් රනිල් තමන්ගේ සහෝදර සෙබලුන් තුළ මේ විශ්වාසය තහවුරු කරන්නේ ය.'ඒ වෙල්ලමුල්ලිවෛක්කාල් ප්‍රදේශයේ සටන් පැවතුණු අවස්ථාවක්. මම හිටියේ 12වැනි ගජබා රෙජිමේන්තුවත් එක්ක. එකපාරටම ඉදිරි ආරක්ෂක වළල්ලේ මුර කරමින් සිටි සෙබලුන් කිහිපදෙනෙක්ම සතුරු වෙඩි පහරට ලක් වුණා. එහෙම පැහැදිව පුද්ගලයා පමණක් ඉලක්ක කරන්නේ ස්නයිපර්වරයෙක් තමයි. තමන් ඉදිරියේ සතුරු ස්නයිපර්වරයෙක් ඉන්නවා කියලා දැනගත්තාම සෙබලුන්ගේ මානසිකත්වය අන්තිමටම පහළ යනවා. කවුරුවත් ඔලුව උස්සන්නේවත් නැහැ. අණ දෙන නිලධාරීන් තීරණය කළා ඉක්මනින්ම සතුරු ස්නයිපර්වරයා ඉවත් කරන්න. ඔවුන් ඒ රාජකාරිය බාර දුන්නේ මට'ඒ අනුව රනිල් සතුරු ස්නයිපර්වරයා සොයා සැගවුම් ස්ථානයක් කරා යන්නේ ය. ඔහු ඒ සඳහා තෝරා ගන්නේ අසල වූ නිවසක වහළයකි. වහළය සහ සිවිලිම අතර සැඟවෙන ඔහු සතුරාට සැක නොසිතෙනුවස් වහළයේ අතරින් පතර උළුකැට දෙක තුනක් ඔසවා තබන්නේ ය. ඒ එසවූ උළුකැටයක් අතරින් සතුරා නිරීක්ෂණය කරන්නේ ය.'සතුරව හඳුනා ගන්න මට වැඩි වෙලාවක් ගියේ නැහැ. ඔහු සැඟ‍විලා හිටියේ මට ඉදිරියෙන් වූ ගෙයක බිත්තියට අල්ලලා හදපු බංකරයක. බංකරය යටට හාරලා තිබුණේ. ඔහු හිටියේ ඒ ඇතුලේ හිටගෙන. ඉතාමත් සාර්ථකව වෙස් වළාගෙන. චලනයක් නැති නම් හඳුනා ගන්නම බැහැ. ඒත් මගේ වෙලාවට සතුරු ස්නයිපර්වරයා එක පාරක් කම්මුලට හේත්තු කරගෙන හිටපු අවිය මදක් පහළට අරගෙන හිස කෙලින් කරලා අයෙමත් හිටපු ඉරියව්වට ගියා. ඒ ‍තත්පර කිහිපය ඇතුළත මම ඔහුව දුටුවා. ඉන් පස්සේ අපේ සෙබලුන් සැකයකින් බියකින් තොරව ඉදිරි මෙහෙයුම්වල නිරත වුණා. 'එළෙසින් ත්‍රස්තවාදය මෙරටින් තුරන් කිරීමේ සටන් ඉතිහාසයේ රනිල් ඉටු කළ අතිශයින් වැදගත් කාර්ය භාරය සනිටුහන් වන්නේ ය. මාතර නෙරලම්පිටිය නම් වන දුෂ්කර ග්‍රාමයේ උපත ලද රනිල් ගේ පියා මෙලොව හැර යන විට ඔහුගේ වයස අවුරුදු හතක් පමණක් වන්නේ ය. එතැන් සිට ‍ඔහුගේ දිරිය මව ඔහුත් සහෝදරයන් දෙදෙනාත් ජීවත් කරවිමට ජීවන අරගලයක නිරත වන්නීය. ඒ යාබද තේ වතුවල දළු කැඩීමෙනි. සාමාන්‍ය පෙළ සමත් වන ඇයගේ පිරිමි දරුවන් තිදෙනාම ආරක්ෂක අංශවල‍ සේවයට එක් වන්නේ මවගේ බර කරට ගැනීමේ තිර අධිශ්ඨනයෙන් මෙන්ම රට දැය රැකීමේ සිංහලයකු සතු වගකිම ද සිහියට ගනිමිනි. අද ඒ මාතාව සැබවින්ම සතුටු වනු ඇත්තේ තම පුතුන්ගේ දස්කම් ගැන මුළු රටම කතා වන නිසාය. පුතුන් දේශයට කළ සේවය ජාතියම අගයන නිසාය.මේ වන විට වසර විස්සක සේවා කාලයක් සපුරා සිටින මාණ්ඩලික සැරයන් රනිල් තවත් වසර දෙකකින් විශ්‍රාම යා යුතුය. ඒ වන තෙක් ඔහු දියතලාව ස්නයිපර් පුහුණු පාසලේ පුහුණුකරුවකු ලෙසින් සේවය කරමින් තවත් දක්ෂයන් රැසක් සූක්ෂ්ම ලෙස පුහුණු කරමින් සිටින්නේ ය. ඔහු තම මෑණියන් සහෝදරයන් මෙන්ම ස්නයිපර් පුහුණූ පාසලේ වර්තමාන සේනාවිධායක කර්නල් වැලිකල ද ගෞරවයෙන් සිහිපත් කරන්නේ තම සාර්ථකත්වය පිටුපස සිට ධෛර්යය දුන් යහපත් මිනිසුන් ලෙසිනි.'ස්නයිපර්වරයෙක් කියන්නේ සටනකදී අමතර ආධාරක අවියක්. ඔහු එතරම් වැදගත්. එතරම් බලවත්. එවැනි කාර්ය භාරයක් කළ හැකි මිනිසෙක් බවට මා පත් වූයේ යුද හමුදාව නිසයි. 'රනිල් එසේ පැවසිමට ද අමතක කළේ නැත.ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=af14072014</link>
    <topic>දෙවියන්ට බොරු පොරොන්දු දෙන්න එපා</topic>
    <author>රමණී සුබසිංහ</author>
    <content>ශාස්ත්‍රපති දොඩම්පහළ ශ්‍රී රාහුල හිමිදෙවියන් වෙනුවෙන් භාරහාර වීම හා භාර ඔප්පු කිරීම මිනිස් සමාජයේ වුවමනාවෙන්ම සිදු කැරෙන ක්‍රියාකාරකම් ය. මිනිසුන්ට දෙවියන් වුවමනා වන්නේ මෙලොව වශයෙන් ම යමක් ඉටුකර ගැනීමටය. බෞද්ධයින් විශ්වාසයට අනුව යමෙක් කරගන්නා පින පවෙන් හතෙන් හයක්ම යන්නේ පරලොවටය. මෙලොව විපාක දෙන්නේ හතෙන් එකකි. අකුසලයක් නම් අනිටු ප්‍රතිඵලයක් ලෙසත් කුසලයක් නම් ඉෂ්ට ප්‍රතිඵලයක් ලෙස පලදෙනවා නම් අප හිතන්නේ ඒ හොඳ හෝ නරක බොහෝවිට ඉටු කර දෙන්නේ දෙවියන් බවය.අැය දිළිඳු දැරියකි. එහෙත් ඉගෙනීමෙහි බොහෝ දස්කම් පාන්නීය. දුප්පත් දෙමවුපියන්ට සිය දියණිය ගේ අධ්‍යාපනය වෙනුවෙන් වියපැහැදම් කරන්නට ප්‍රමාණවත් වත්කමක් නොවුණි. එසේ වුවද කාන්තාවක් ඇයට උදවු කිරීමට ඉදිරිපත් වූවාය. ඇය ගේ විශ්වවිද්‍යාල සිහිනය සැබෑ විය. කලක් ගෙවුණි. ඇය වෙනදාටත් වඩා හොඳින් අධ්‍යාපනය ලබන්නීය. ශිෂ්‍යත්ව මුදල ද කලට වේලාව‍ට පිරිනැමේ. ඊට කෘතගුණ දක්වමින් ලිපියක් ලියන ලෙස වැඩිහිටියන්ගෙන් ඇයට උපදෙස් ලැබුණි.“ඒ අය මට උදවු කරනවා කියලා මම බැගෑපත් වෙන්න ඕනැද? යි කී ඇය අදාළ කාන්තාවට ස්තුතිපූර්වක ලිපියක් ලිවීම ප්‍රතික්ෂේප කළාය. එසේ යැයි ශිෂ්‍යත්වය නතර නොවුණි.විශ්වවිද්‍යාලයේ දක්ෂතම විද්‍යාර්ථීන් අතර ඉදිරියෙන් සිටි ඈ විභාගයට හොඳින් සූදානම් වූවාය. එකම අරමුණ කථිකාචාර්යවරියක ලෙස පත්වීම් ලැබීමය. විභාග ප්‍රතිඵල නිකුත් වුණි. දක්ෂතම සිසුන් අතරේ තරගයක් දෙනවා වෙනුවට, විභාගයට එතරම් සූදානමක් නොවූ අය අතර පවා ඇයට හිමිවූයේ දෙවැනි තැනය. යාන්තමින් විභාගය සමත් වූ ඇය තමන්ට සිදුවූ දෙය ගැන තවමත් පුදුමයෙනි. මේ මා හොඳින් දන්නා හඳුනන දියණියක ගේ කතාවකි.මෙවැනි දෙයක් සිදුවූයේ කෙසේද? ඉගෙනීමෙහි දස්කම් පෑවද, විභාගයට මොන තරම් උනන්දු වුවද ඇය ගේ යටි හිත ප්‍රසාදජනක නොවීය. තමන්ට නැඟී සිටින්නට අත දුන් අයට වදනින් හෝ කෘතගුණ දැක්වීමට තරම්වත් නිහතමානී නොවීය.අප ගේ ජීවිත‍ෙය් සියලු යහ කාර්යයන් සඳහා අපට උදව් කරන, අප ළඟ ඉන්නා පිරිසක් සිටී. ඒ අයට අප, අපිරිසිදු වූයේ නම්, අකමැති පුද්ගලයෙක් බවට පත්වූයේ නම්, පවු කරගන්න කෙනෙක් බවට පත්වූයේ නම් ඒ එකදු කාර්යයක් හෝ සාර්ථක ලෙස ඉටුකර ගත නොහැකිය.අප පවිත්‍රව ජීවත් විය යුතු වන්නේ ලෝකයා වෙනුවෙන් නොවේ. අප සඳහාය. එවිට අපගේ ඉටු දෙවියන් ගේ රැකවරණය නිසැකවම ලැබේ. හිතේ ප්‍රශ්න විසඳා දේ. කවරාකාර ගැටලුවකට මුහුණදෙන්නට සිදු වුවද එය විසඳා ගන්නට ඇවැසි හොඳම පුද්ගලයා මුණගස්වා දේ.ඉගෙන ගන්නා දරුවන්ට ආශිර්වාද ලද හැකි හොඳම දෙවියන් අතර විෂ්ණු දෙවියන් ප්‍රධාන බව පෙර ලිපියක සටහන් විය. මේ දේව රූපය නිවසේ මිදුලේ පිරිසිදු ස්ථානයක තබා වන්දනාමාන කිරීම සුදුසුය. බටහිරට පිටුපා නැ‍ඟෙනහිර දිශාවට, නිවසට මුහුණලා දේව රූපය තැන්පත් කිරීම වඩාත් යෝග්‍යය. දිනකට එක් වතාවක් පහන් දල්වා ‍ෙදවියන් වැඳීම ප්‍රමාණවත්ය.මළ ගෙදරක ගියේ නම් එදින දෙවියන් වන්දනා කිරීම නුසුදුසුය. දියණියකට ද ඒ වෙනුවෙන් සලකා බැලිය යුතු කරුණු රැසක් ඇත. ඊට හේතුව දෙවියන් අපවිත්‍ර බව පිළිකුල් කිරීමය.දෙවියන් වෙනුවෙන් භාරහාර වීම හා භාර ඔප්පු කිරීම මිනිස් සමාජයේ වුවමනාවෙන්ම සිදු කැරෙන ක්‍රියාකාරකම් ය. මිනිසුන්ට දෙවියන් වුවමනා වන්නේ මෙලොව වශයෙන් ම යමක් ඉටුකර ගැනීමටය. බෞද්ධයින් ගේ විශ්වාසයට අනුව යමෙක් කරගන්නා පින පවෙන් හතෙන් හයක්ම යන්නේ පරලොවටය. මෙලොව විපාක දෙන්නේ හතෙන් එකකි. අකුසලයක් නම් අනිටු ප්‍රතිඵලයක් ලෙසත් කුසලයක් නම් ඉෂ්ට ප්‍රතිඵලයක් ලෙස පලදෙනවා නම් අප හිතන්නේ ඒ හොඳ හෝ නරක බොහෝවිට ඉටු කර දෙන්නේ දෙවියන් බවය.“දෙවියෝ තමයි මාව ගොඩගත්තේ”“ඕනෑම වෙලාවෙ දෙවියො මගෙ මූණ බැලුවා”“මේ පවුකාරයන් ගැන නම් දෙවියොම බලන්න ඕනෑ” ආදී වදන් දුකේදී මෙන් ම සැපේදීත්, යහපතේ දී මෙන්ම අයහපතේදීත් නිතැතින්ම ජනවහරට මුසු වන්නේ එහෙයිනි.දෙවියන් ගේ උදවු දෙයාකාරය. පළමුවැන්න යහපතක්, හොඳක් වෙනුවෙන් උදවු කිරීමය. දෙවැන්න නරකක් වූ කළ ඒ නරක කළ අයට දඬුවම් දීමට කටයුතු කිරීමය. විශේෂයෙන් බෞද්ධ සමාජයේ පමණක් නොව අන්‍ය ආගම්හි ද වරදට දඬුවම් තිබිය යුතුම බව පිළිගැ‍ෙන්. බොහෝ දෙනා ගේ විශ්වාසය මෙලොව වශයෙන් ඒ වැරැදිවලට දඬුවම් දෙන්නේ දෙවියන් කියන කොට්ඨාසය වන බවයි.සිතන්න. මෙලොව වශයෙන් අප ප්‍රාර්ථනා කරන යමක් ලැබීම සඳහා කුසලයක් කර නැතැයි සිතන්න. එසේත් නැතිනම් මේ ජීවිතයේ කිසිදු හොඳ වැඩක් කර නැතැයි ද සිතන්න. එහෙත් අප වෙනුවෙන් යමක් කරන්නට පෙලඹෙන මොහොතක, එයින් යහපත් ප්‍රතිඵල දෙවියන්ගෙන් ඉල්ලා සිටිමු. ඒ ප්‍රතිඵල ලබා දුන්නේ නම් දෙවියන්ට ප්‍රත්‍යූපකාර කරන බවට, මේ වගේ පින්කම් කර පින් අනුමෝදන් කරන බවට පොරොන්දු වෙමින් එය ඉටුකර දෙන ලෙස අයැදිමු. මෙතැනදී වැදගත් වන්නේ පළමුව දෙවියන්ගෙන් උදවු ගැනීමය. දෙවනුව ඒ වෙනුවෙන් පින් අනුමෝදන් කරවීමය. දෙවියන් වෙනුවෙන් වන බාරයක ස්වභාවය මෙයයි. ‘බාරය’ යන වචනය භාවිත කරන්නේ පුද්ගලයාටය. එනම් ඇස, කන, නාසය, දිව, ශරීරය යන පංචස්කන්ධයටය. ‘භාරහාරෝ’ යන්න පංචස්කන්ධයට තවත් නමකි.දෙවියන් වෙනු‍ෙවන් වන බාරහාර ද විවිධාකාරය. මානව ජීවිතයේ විවිධ අවස්ථාවන් හා සම්බන්ධය. එක් උදාහරණයක් ගනිමු. කාන්තාවක තමන්ට දරුපල ලබා දෙන්නැයි ජයසිරිමහ බෝධි හාමුදුරුවන් වෙත ගිහින් ඉල්ලා සිටී. ඒ ඉල්ලීම කරන්නේ උන්වහන්සේ සමීපයේ ඇති වැටක පිරිසිදු භක්තිමත් සිතින් පඬුරක් ගැටගැසීමෙනි. එ‍සේ කරන්නේ යමක් සිතමිනි. ඒ, ‘මට දරුවෙක් ලැබුණේ නම් හාමුදුරුවන් වඩමවා අටපිරිකරක් සහිතව දානයක් දෙන්නෙමි'යි යන පොරොන්දුව මතයි. බාරය නම් එයයි. මේ බාරය වන්නේ කාටද? ජයසිරිමහ බෝධි හාමුදුරුවන්ට නොවේ. අප තේරුම් ගත යුතු වැදගත් දෙය එයයි. බෝධි හාමුදුරුවන් ඉදිරියේ බාර වන්නේ උන්වහන්සේට අධිගෘහිතව සිටින කළුබණ්ඩාර දේවතාවුන්ටය. එහි දී දරුවෙක් ලබා දුන්නේ නම් දෙවියන්ට ඒ වෙනුවෙන් පින් ලබා දෙන බවට පොරොන්දු වේ.අපි දැන් මෙසේ සිතමු. ප්‍රාර්ථනය, බාරය පරිදි ඇයට දරුවෙක් ලැබුණි. එහෙත් කළුබණ්ඩාර දෙවියන්ට වූ පොරොන්දුව අමතක වේ. එසේ ‍පොරාන්දු කඩ කිරීම තුළ සිදුවන්නේ කුමක්ද? දරුවා ලෙඩ රෝගවලට ගොදුරුවීමය. එහිදී පැපොල, සරම්ප, කම්මුල්ගාය ආදී දෙවියන්ගේ ලෙඩ යැයි සැලකෙන රෝගාබාධ වැලඳීම් ප්‍රවණතාව වැඩිය. එමෙන්ම ඒ දරුවන් නිරන්තරයෙන්ම ජලයෙන්, ගින්නෙන් හානි ලබයි. බොහෝවිට සිහිනෙන් බිය වේ. තැතිගත් ස්වභාවයකින් සිටී. දැන් වැඩිහිටියන් ඊට හේතුව සොයන්නට පටන්ගනී. තමන් දරුවා වෙනුවෙන් පොරොන්දුවක්, බාරයක් වූ බව, එය ඉටු නොකළ බව සිහිපත් වන්නේ එවිටය.දරුවන්ගේ විභාග සමත් කරවා ගැනීම වෙනුවෙන් ද වැඩිහිටියෝ මෙසේ භාරහාර වෙති. අනෙක් අතට වර්තමානයේ මවුපියන් දරුවන්ගෙන් බලාපොරොත්තු වන විශාලතම දෙය වඩාත් හොඳින් විභාග සමත්වීමය. දරුවකු විභාගයකට යන්නට සූදානම් වන මොහොතේ අපි දෙවියන් කෙරෙහි විශ්වාසය තබා බාරහාර වීමෙන් බලාපොරොත්තු විය යුත්තේ කුමක්ද? එය වැඩිහිටියන් හොඳින් මතක තබා ගත යුතුය. දරුවාට ලකුණු වැඩිපුර ලබාදීමට දෙවියන්ට නොහැකිය. එහෙත් දරුවා මොනතරම් උනන්දුවෙන් විභාගයට සූදානම් වී සිටිය ද එදිනට විභාග ශාලාවට යාමට නොහැකි වූයේ නම් කුමක් වේද? තදබල උදර වේදනාවක්, හිස කැක්කුමක් ඇති වූයේ නම්, වෙනත් දරුණු රෝගයක් ඇති වූයේ නම් කුමක් කරමුද? අපි දෙවියන්ගෙන් ඉල්ලා සිටිය යුතු වන්නේ එවැනි අතුරු අන්තරාවලින් දරුවා ආරක්ෂා කර දෙන ලෙසය. විභාගය පැවැත්වෙන කාල පරාසයේ දී කිසිදු ග්‍රහ අපල දෝෂයක්, සතුරු කරදරයක්, ලෙඩක්, දුකක් නොමැතිව කායික හා මානසික සුවතාවයෙන් යුතුව මේ විභාගයට මුහුණ දීමට හැකියාව ලැබෙන ලෙසය.දෙවියන්ට දරුවා ගේ විභාගය වෙනුවෙන් යමක් කළ හැකිද නොහැකිද යන්න දැන් ඔබට වැටහේ. සැබැවින්ම දෙවියන්ට එය පහසුවෙන් කළ හැකිය. දේවාශිර්වාදය ලබා දෙන්නේම මිනිසා නිදුක් නිරෝගී කරවීමටය. සුවපත් කිරීමටය. අතුරු අන්තරා දුරු කරදීමටය. දෙවියන් අපට වරම් දෙන්නේ ඒ සඳහාය.සම්බුද්ධ දේශනාව අනුව ද එය ස්ථිරය. බුදුරජාණන් වහන්සේ විශාලා මහනුවර ඇතිවූ අමනුෂ්‍ය බිය, රෝග බිය, දුර්භික්ෂ බිය යන තුන් බිය දුරු කළේ රතන සූත්‍රය දේශනා කරමින් බුද්ධ, ධම්ම, සංඝ යන තෙරුවන් ගුණ කියා දෙවියන් ප්‍රසාදයට ලක් කිරීමෙනි. රතන සූත්‍රය පුරාම ඇත්තේ ත්‍රිවිධ රත්නයේ ගුණය. ඒ ගුණ අසා අමනුෂ්‍යයෝ ප්‍රසාදයට පත්වූහ. දුර්භික්ෂ බිය, රෝග බිය දුරු විණි. සුදුසු කල්හි වැසි වැටුණි. සියලු දනන් ආශිර්වාද ලද්දෝ වූහ. දෙවියන් සතුටු කිරීමෙන් ආශිර්වාද ලැබ ජීවිතය සුවපත් කරගත හැකිවනවා සේ ම දෙවියන් අසතුටු වූ කල්හි ද ලැබෙන ප්‍රතිඵල භුක්ති විඳින්නට අපට සිදුවේ. ‘සමුද්ද වාණිජ’ වැනි ජාතක කතාවන්ගෙන් ඒ බව මනාව පැහැදිලි වේ. මිනිසා ප්‍රාණගාතා දී අකුසල කර්ම, පස් පව් කරමින් සිටිනා තැන දෙවියන් කෝප වන බව පෙන්වන්නේ ‘සුනාමි’ වැනි දරුණු උවදුරු ඇති කිරීමෙනි. ඈත අතීතයේ ද ඊට නිදසුන් ඇත.රමණී සුබසිංහramaniksu@yahoo.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=af14072017</link>
    <topic>“විෂඝෝර සර්පයා දැක නෑර මෝඩයා” ජනවහර බොරු කළ “නයි විෂාන්”</topic>
    <author>සටහන හා ඡායාරූපය</author>
    <content>“විෂඝෝර සර්පයා දැක නෑර මෝඩයා” යනුවෙන් සමාජ ව්‍යවහාරයේ කතාවක් ගොඩනැඟී ඇත්තේ සර්ප දෂ්ටයකින් පසු මිනිස් ජීවිතයකට සිදුවිය හැකි අනතුරුදායක තත්ත්වයට ඇති අධික බිය නිසාය. උග්‍ර විෂ, මඳ විෂ හා විෂ රහිත ලෙසින් සර්පයින් වර්ගීකරණය කර ඇතත් ඉහත බිය නිසාම සර්පයකු දුටු විට උගේ ජීවිතය විනාශ කරන්නට බොහෝ දෙනා පෙලඹෙති.විෂාන් නිව­සක සිට අල්ලා­ගත් නාගයෙක් රක්ෂි­ත­යට මුදා­හැ­රී­මට රැගෙන යමින්එහෙත් මිනිස් ග්‍රහණයට හසුව ජීවිතක්ෂයට පත්වන්නට සිටිනා සර්පයින්ට ජීවිතදානය ලබාදෙන හා සර්පයින් පිළිබඳ ජනතාවට කරුණු කාරණා වටහා දෙන අපූරු විනෝදාංශයක නිරතව සිටිනා තරුණ පරිසරවේදියෙකු අපට කන්නෙලිය රක්ෂිතයේ දී මුණගැසිණි. ඒ නිවසක හිරව සිටි සර්පයින් දෙදෙනෙකුට ජීවිත දානය ලබාදීමට පැමිණ සිටියදීය.නමින් පරිසරවේදී විෂාන් පුෂ්පමාල් වූ මෙම තරුණයාට ගාල්ල ප්‍රදේශයේ තරුණයින් අමතන්නේ “නයි විෂාන්” නමිනි. ඒ නිවෙස්වලට පැමිණෙන නාගයින් කිසිදු උපද්‍රවයකින් තොරව දෑතින් අල්ලා පෝර උරයක දමා රැගෙන යන නිසාය.ගාල්ල, මාතර, කොළඹ මේ ආදී ඕනෑ ප්‍රදේශයක අනතුරුදායක අයුරින් සර්පයකු හැසිරෙන්නේ නම් විෂාන්ට දුරකථන පණිවුඩයක් දුන් සැණින් ඔහු පැමිණ අදාළ සර්පයා අල්ලා කිසිදු අයෙකුට කරදරයක් නොවන සේ සර්පයාට කරදරයකින් තොරව ජීවත්විය හැකි කැලෑවකට මුදාහරී. එහිදී නයා ද, පොළඟා ද, තෙල් කරවලා ද කියා විෂාන්ට ප්‍රශ්නයක් නැත.කන්නෙලිය මහාබෝධි විද්‍යාලයේ 11 ශ්‍රේණියේ ඉගෙනුම ලබමින් සිටිය දී දන්නා හඳුනන වෛද්‍යවරියකගේ මඟපෙන්වීම මත සර්පයින් ඇල්ලීමට පුරුදු පුහුණු වූ විෂාන්ට ඒ වන විට වයස අවුරුදු දහසයකි. අද වන විට වයස විසිහයක් වූ විෂාන් වසර දහයක් පුරා මෙම සත්ක්‍රියාවේ යෙදෙන්නේ ඉමහත් සතුටකින් හා කැපවීමකිනි.“නිසි තැන නොලත් සත්ව කොටසක් තමයි සර්පයින් කියන්නෙ. ලංකාවේ සර්පයින් කොට්ඨාස එකසිය තුනක් සිටිනවා. ඒ ගොඩබිම හා මහ මුහුදේයි. මේ පිරිස අතර උග්‍ර විෂ සහිත සතුන් ඉන්නේ පස්දෙනයි ඒ අතර විෂ උග්‍රම සර්පයා තෙල් කරවලා. ඊළඟට මූදු කරවලා, පිළිවෙළින් නයා, තිත් පොළඟා සහ වැලි පොළඟායි.“ඒ වගේම ජනතාව නොදත් දෙයක් තමයි මඳ විෂ සතුන් පිළිබඳව. මඳ විෂ සතුන් ද කොටස් හතරක් සිටිනවා. කුණකටුවා, මූකලන් තෙලිස්සා, කුඩා මූකලන් තෙලිස්සා ලෙසින් තෙලිස්සන් විශේෂ තුනක් හා පළා පොළඟා ඊට අයත් වෙනවා. ඒ වගේම වියළි කලාපයේ ජනතාවගේ ලේ ගමනාගමනය වැඩි නිසා සර්ප දෂ්ටයකදී මියයාමේ ප්‍රතිශතයත් වැඩියි. මේ හේතු නිසා සර්පයින්ට විඳින්න වෙන කරදරත් ඉතා ඉහළයි.” විෂාන් තම හඬ අවදිකරමින් අප සමඟ පැවසුවේය.දූ දරුවන් හතරදෙනෙකුගෙන් යුත් පවුලේ බඩපිස්සා වූ විෂාන්ට වැඩිමහල් සහෝදරයකු හා සහෝදරියන් දෙදෙනෙක් සිටිති. සර්පයින් ඇල්ලීමට පුරුදු පුහුණු වූ මුල් අවධියේ සිට ගෙදරින් කිසිදු බලපෑමක් විෂාන්ට නොතිබුණත් 2011 නොවැම්බර් 23 දිනෙන් පසු ගෙදරින් මෙම ක්‍රියාවට එල්ල වූයේ තදබල විරෝධයකි. ඒ ගාල්ල ප්‍රදේශයේ නිවසක සිටි නාගයකු ඇල්ලීමට ගිය අවස්ථාවක සිය අතට සිදුවූ නාග දෂ්ට කිරීමක් නිසා කරාපිටිය ශික්ෂණ රෝහලේ මාස එකහමාරක් (1 1/2) ප්‍රතිකාර ලබන්නට සිදුවීමයි.දෙමාපිය විරෝධය කොතෙකුත් එල්ල වූවත් අසනීප තත්ත්වය යළි සුවවූ විගස විෂාන් තම සුපුරුදු සේවාව යළි ආරම්භ කළේ ආර්ථික ලාභයට වඩා ජීවිතදානය උතුම්කොට සලකමිනි.“මම හුඟාක් වෙලාවට මෙය කරන්නේ මගේ සතුට වෙනුවෙන්. පරිසරවේදියකු ලෙස සතුන් වෙනුවෙන් මෙලෙස කටයුතු කළත් සංචාරක මඟපෙන්වන්නකු ලෙස දේශීය හා විදේශිය සංචාරකයින්ට කන්නෙලිය, සිංහරාජය, නකල්ස් හා සිරීපාදය යන ප්‍ර‍දේශවල පරිසරය පිළිබඳ කියාදෙනවා. අපි සතුන්ට කරදරයක් කළේ නැත්නම් ඔවුන්ගෙන් අපට කරදරයක් නෑ. උන්ට සිදුවන හිරිහැරයකදී තමයි පෙරළා පහර දෙන්නේ. ඇතැම් විට තම ගොදුරක් කියා සිතා දෂ්ට කිරීම් කරන අවස්ථාත් තිබෙනවා. සතුන්ට කරදරයක් නොවන අයුරින් කටයුතු කළහොත් අපට ඔවුන්ගෙන් කරදර අඩුකරගත හැකියි.” විෂාන් තම අත්දැකීම් පවසන්නේ එලෙසිනි.සර්පයින්ට ජීවිත දානය ලබාදීම හා සංචාරකයින්ට පරිසරය පිළිබඳ කියාදීම පමණක් නොව විෂාන් තවත් සමාජ සේවාවක් සිදුකරමින් සිටී. ඒ සර්පයින්, උන්ගෙන් සිදුවන හානි එය අවම කරගන්නා අයුරු පාසල් දරුවන් සඳහා පසල්වලටම ගොස් කියාදීමේ වැඩසටහනක් ද ක්‍රියාත්මක කිරීමයි. එහිදී වනජීවී නිලධාරීන්ගේ අවසරය ලබාගෙන සර්පයින් රැගෙන ගොස් ප්‍රායෝගිකව සර්පයින් පිළිබඳ තොරතුරු කියාදීම විෂාන්ගේ කාර්යයයි.“ඈත දුරබැහැර ප්‍ර‍ෙද්ශවලට සර්පයකු ඇල්ලීමට යන්න නම් මා කුමක් හෝ වාහනයකින් යා යුතුයි. එහිදී ගෙහිමියා හෝ මා කැඳවූ කණ්ඩායම වාහනයක් එවීම හෝ වාහනයේ කුලිය ගෙවීම කළ යුතුයි. මම අල්ලා ගන්නා සර්පයා ඒ අය සමඟම පැමිණ ආරක්ෂිත හා ජනතාවට කරදරයක් නැති කැලයකට මුදා හරිනවා” විෂාන් තම සේවාවට ලැබෙන ප්‍රතිචාර පිළිබඳ පවසන්නේ එලෙසිනි. පසුගිය වසරේදී විවාහ දිවියට එක්වූ විෂාන්ට බිරියගෙන් මේ කටයුතු සඳහා ලැබෙන්නේ ඉහළ සහයෝගයකි.සර්පයකු දුටු තැන මරා දැමීමට උත්සාහ කරන පිරිස අතරේ සිට විෂාන් සිදු කරන්නේ අනඟි මෙහෙවරකි. ඔහුගේ ලිපිනය විෂාන් පුෂ්පමාල්, කන්නෙලිය පාර, කෝර‍ෙළ්ගම.දුරකථනය 0774614930සටහන හා ඡායාරූපයජයසිරි පේදුරුආරච්චිගන්දර සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=as1407201</link>
    <topic>ඔව්! අපි අදත් කැඳ බීලයි ආවේ...</topic>
    <author>ඉනෝකා පෙරේරා බණ්ඩාර</author>
    <content>ඔව්! අපි අදත් කැඳ බීලයි ආවේ...වෙනදා පාසල පටන්ගන්නට මත්තෙන් ලැබෙන පුංචි වෙලාවත් සෙල්ලමේ යෙදෙන්නට පුරුදු වූ රාජකීයේ පොඩිත්තෝ දැන් අලුත් පුරුද්දකට හුරු වී ඇති හැ‍ඩෙකි.පොත් බෑග් පන්තියේ තැබූ සැණින්, මල්ලෙන් එළියට ගත් කොප්ප ද අතැතිව ඔවුන් දුව යන්නේ කැඳ කාමරයටයි.“අන්කල් මට කැඳ එකක්...”“අයියේ කෝප්පෙට තව කැඳ දාන්න....”“අන්කල් රොටී පරක්කුද...”“අයියේ අයියේ අද තෝසෙ නැද්ද...”?රාජකීයේ කැඳ කාමරය ළඟ පොදිකන මේ අයියලා මල්ලිලාට වගේ ම ගුරුවරුන්ටත් දැන් මේ අලුත් කැඳ - රොටී - තෝසෙ නැතිවම බැරි ගානය.“මොකද... කැඳ බීල ද ආවේ...?”“ඔව් ඇයි... අපි කැඳ බීලා තමයි ආවේ...”කැඳට පාච්චල් කර යමකු ඇසුවහොත් අභිමානයෙන් “ඔව්” කියන්නට තරම් කොළඹ රාජකීයේ දරුවෝ දැන් සිතිවිලි අතින් පොහොසත් ය.රාජකීය විදුහලේ පුංචි කාමරයක් කුස්සි කෑල්ලක් වී, ඖෂධීය රස ගුණ පිරි කැඳ කල්දේරම් තුන හතරක් හැමදාමත් පිසෙන්නේ පාන්දර තුනේ පටන් කීවොත් සමහර විට ඔබ පුදුම වේවි.ඒත්, ඒ තමයි ඇත්ත.පාන්දර තුනට මාලබේ සිට පාසලට එන දමයන්ති ටීචර් ප්‍රමුඛ කුමාර, රජීන්ද්‍ර, සුදේශ්, සමීර, කැලුම් සහ මාධව කියන මේ කණ්ඩායම උදේ 6.45 - 7 වෙද්දී කැඳ කල්දේරමක් වගේ ම ඖෂධීය රොටී සහ තෝසෙත් ලෑස්ති කරගෙන හමාර ය.ආයෙමත් 10.20 ඉන්ටවල් එකටත් ඒ වගේ ම කැඳ කල්දේරම් දෙක තුනක්... උණු උණුවේ තෝ‍ෙස්... රොටී මේ කුස්සි කෑල්ලෙ සුවඳ පතුරයි.‍වෙනදා විවේක කාලයේදී හොට් ඩෝග්... බර්ගර් ගිල දමපු දරුවෝ, ‘කැඳ බීලා - රොටී කන තැනට ආවේ කොහොම දැයි... හොයා බලා රටටම කියන්න වටින තරමේ වැඩකි!උපාලි සර් හෙවත් රාජකීයේ විදුහල්පති තුමා හරහා, කැඳ කාමරයේදී අපි දමයන්ති ටීචර් මුණ ගැසෙන්නේ ඒ කටයුත්ත වෙනුවෙනි. මේ ව්‍යාපෘතිය බාර ගුරුතුමිය ඇයයි.“අපි මේ වැඩේ පටන් ගත්තේ ගිය අවුරුද්දේ. එක පාරටම මෙහෙම ලොකු වැඩක් කරනවා කියලා හිතුවෙ නැහැ.මං හෙළ සුවය සංවිධානයේ ප්‍රියන්තා සේනානායක මහත්මිය ඇසුරේ භාවනා කරන ආධ්‍යාත්මික දියුණුව උදෙසා වැඩ කරන කෙනෙක්. විදුහල්පතිතුමාත් එහෙම බණ භාවනා කරන නිසා එතුමාටත් මේ පසුබිම ගැන අවබෝධයක් තියෙනවා. ඇත්තටම මං කළේ ‘හෙළ සුවය’ තවත් එක් වැඩසටහනක් රෝයල් එකට ගෙනාපු එක.”මේ ඖෂධීය කැඳ වට්ටෝරු තුනම ලැබුණේ, ප්‍රියන්තා මහත්මියගෙන්.මේවා එහෙම ලැබුණාට අපි නිකම්, හිටියෙ නැහැ. බටහිර වෛද්‍ය විද්‍යානුකූලව ගුණ පිරික්සන්න කටයුතු කළා. චන්න ජයසුමන වෛද්‍ය තුමා තමයි, ඒ කටයුත්ත කළේ.කළු හීනටි, මඩතවාලු, කහවනු සහ පච්චපෙරුමාල් කියන පැරැණි දේශීය හාල් වර්ග හතර එකට මිශ්‍ර කරලා ඖෂධීය රස කාරක කුඩු පැකට්ටුවකුත් දමාලයි මේ කැඳ හදන්නේ.සුදුලූනු, රතු ලූනු, ගම්මිරිස්, රම්පෙ, කරපිංචා, තෙබුකොළ, සූදුරු, උළුහාල්, කොත්තමල්ලි, පොල්පලා, නීරමුල්ලිය, හාතාවාරිය, මුං ඇට, අබ, වැල්පෙනෙළ, කළු තල, ගොටුකොළ, රාබු කොළ, ඉරිවේරිය, ඉරමුසු, පැෂන් කොළ, සතකුප්ප, කඩල, බණ්ඩක්කා, මඩතවාලු පිටි, කහවනු පිටි, මී පැණි හා එළඟිතෙල්, අවශ්‍ය මාත්‍රාවලට යොදලා තමයි මේ රසකාරකය හෙවත් කැඳය රසකරන තුනපහ පැකට්ටුව හදා තියෙන්නේ.මේ සියල්ල හැදෙන්නේ හෙළ සුවයට එන, සිත දියුණු කරගන්නට වෑයම් කරන ගුරුවරු, කථිකාචාර්යවරු, වෛද්‍යවරු, සමාගම් අධ්‍යක්ෂවරු ඇතුළු විශාල කණ්ඩායමකගේ ශ්‍රම දායකත්වයෙන්.ඒ අය බණ භාවනාවේ යෙදිලා යන්නට පෙර පුළුවන් වෙලාවක් මේ ඖෂධ ශාඛ, කොළ, තෝරනවා. සෝදනවා. දර ළිපේ තියලා ලොකු තාච්චිවල කබලේ බදිනවා. ඊළඟට වංගෙඩියේ දමලා කොටනවා. පැකට් කරනවා. මම ඩොක්ට, මම ටීචර්.... එහෙම මානසිකත්ව එතැන නැහැ. ඔවුන් ඒ හැම දෙයක් ම කරන්නේ මේ ආහාරය ගන්නා සියලු දෙනා නිරෝගී වේවා! සුවපත් වේවා! කියන අධිෂ්ඨානය ප්‍රාර්ථනා නැවත නැවත සිහි කරමින්.එහෙම හදාපු පුංචි කැඳ පැකට්ටුවත් මං දවසක ඉස්කෝලෙට ගෙනාවා. බුදු මැදුරේ තැනෙක තැබූ පුංචි ගෑස් ළිපක මැටි මුට්ටියක් තියලා අධිෂ්ඨාන ප්‍රාර්ථනාව කරලා කැ‍ඳේ හදන්න ගත්තා. ඉස්සර‍ෙවලාම පිදුවේ බුදුන්ට. ඊළඟට විදුහල්පතිතුමාට. එතැන හිටි ගුරු මණ්ඩලයේ හැමෝම උගුර උගුර හරි රහ බැලුවා.“හරි රසයි. මේක අපි දරුවන්ටත් දෙමු...” ඒ අයම යෝජනා කළා. විදුහල්පතිතුමා ප්‍රමුඛවෙලා පුංචි කාමරයක් සුද්ද බුද්ද කරලා දීලා හදවතින් ම ඉස්කෝලෙට වැඩ කරන මේ තරුණ කණ්ඩායමක් එකතු කර දුන්නා. ඒ ගොල්ලෝ මින් පෙර ඉස්කෝලේ විවිධ අංශවල වැඩ කළ අය.පාන්දර තුනට මේගොල්ලෝ කැඳ ළිප තියන්න කලින් මං වගේ ම පුංචි භාවනාවක යෙදෙනවා. අපි හැමෝ ම කැඳ හැඳි ගාන්නේ අර අධිෂ්ඨාන ප්‍රාර්ථනාව සිතින් මතුරමින්‍.පළමු දවස් දෙකේ දරුවන්ට මේ කැඳ නොමිලයේ බොන්න දුන්නා. ඒ අය පුදුම විදියට කැමැති වුණා. ඉන් පස්සේ කැඳ කෝප්පයක් රු. 15 ගාණේ දෙන්න ගත්තෙ වියදම පිරිමහ ගන්න විතරයි‍.එදා ට වඩා එළවළු, හාල් පොල් හැම දේ ම ගණන් ගිහිං. ඒත් අවුරුද්දකට පස්සෙත් කැඳ කෝප්පෙ 15 මයි. අපේ අරමුණ වුණේ දරුවන්ගේ පෝෂණය, නිරෝගී බව. ඉගෙනීමට ඔවුන් තව තවත් උනන්දු කිරීම.ඇත්තටම ගුරු මණ්ඩලයේ හුඟ දෙනකුගේ මහත බඩවල් අඩු වුණා. ලෙඩ දුක් අඩු වුණා.“දැන් මහන්සියක් දැනෙන්නෙවත් නැහැ. ඇඟට හරි ප්‍ර්‍ර‍බෝධයක් ජවයක් දැනෙනවා..” ඒ අයම කියන්න ගත්තා.දරුවන්ට හුඟක් දේවල් කියන්න තේරුමක් නැති වුණාට මේ කැඳ බොන හැම දරුවෙක්ම හරි ප්‍රබෝධයෙන් ඉගෙනීමේ කටයුතු කරන බව තේරුණා.මුලින් ‘එනර්ජි ඩ්‍රින්ක්’ එකක් විදියට හඳුන්වල දුන්නේ පිරිමි ළමයි මේක කොහොම පිළිගනීද කියල, හිතුණු නිසා. නමුත් දැන් ඒ දරුවො කටපුරා ‘කැඳ’ කියලා කියනවා. ‘කැඳයි - රොටියි’ දැන් ඔවුන්ගේ ජනප්‍රියම ආහාරේ...”හැම දේම වෙනස් වෙන්න අරන්. වට්ටක්කා, රාබු .. පැරැණි සිංහල හාල්.. ගෙවල්වලදි කොල්ලන්ට කවාගන්න ගියොත් අම්මලට මොන යුද්ධයක් වෙයිද... ඒත් මේ හැම දේම එක්ක ඖෂධීය රහ ගුණ මතුවන කැඳක් බොන්න දරුවෝ දක්වන කැමැත්තම ආශ්චර්යයක් කියලයි, දමයන්ති ගුරුතුමී තවදුරටත් කියන්නේ.වකුගඩු රෝග නිවාරණ කාර්ය සාධන බළකායේ නියමුවා ලෙස කටයුතු කරන වෛද්‍ය චන්න ජයසුමන මෙහි අන්තර්ගත යහගුණය පර්යේෂණාත්මක විශ්ලේෂණය කළේ මේ විදියට.“පැරැණි හාල් සහිත මේ කැඳ කෝප්පයක ‘බී’ කාණ්ඩයේ සියලුම විටමින තියෙනවා. බී-12 ලබාගන්න නම් මස් මාංශම කන්න ඕනෑ කියලයි සාමාන්‍ය මතය තිබෙන්නේ. නමුත් මේ කැඳ මිලිලීටර් 200කින් බී-12 ඇතුළු සියලුම බී විටමින ලැබෙනවා. දැනට එහෙම හොයාගෙන තිබෙන එකම එක ආහාරය, මේ පැරැණි සහල සහිත කැඳ පමණයි.අප ගන්නා ආහාරවලින් ශරීරයේ විෂ තැන්පත් වන ආකාරය, පසුගිය සතියේ ලිපියෙන් අපි කිව්වා මතක ඇති. මේ පැරැණි සහල්වලින් ඒ සියලු වස විස ඉවත් කරනවා. දරුවන්ට මේ බත් කැඳ දිය යුතුම ඒ නිසා.අනික මේක ධාන්‍යමය කැඳක්. කොළ කැඳ බොහෝවිට ගන්නේ යම් යම් අසනීපවලට. ධාන්‍යමය කැඳෙන් ලැබෙන්නේ පිරිපුන් පෝෂණයක්. බුදුහාමුදුරුවොත් දේශීය කැඳවල ගුණ දේශනා කළා. පෙරදිග රටවල කැඳ කියන්නේ ගෞරවනීය ආහාරයක්. නමුත් සුද්දෝ ඒක පාච්චල් කලා. ‘කැඳයා.., කැඳ බීලද ආවේ...’ පණ නැති ගාණට ඉන්නකොට අහන්න ගත්තා. නමුත් කැඳ බොන මිනිස්සු ප්‍රාණවත්. මේ ‍මෝඩ මානසිකත්වය දැන්වත් බැහැර කළ යුතුයි. හැමදාමත් අපේ අභිමානය නැති කළ සුද්දෝ දේශීය කැඳට කළ දේමයි, මුල්ලේරියාවට කළේත්.ටිකිරි බණ්ඩාර කුමාරයා ප්‍රමුඛ මුල්ලේරියා සටන තමයි, පෘතුගීසින් සමූල ඝාතනය කළ මේ රටේ අභිමානවත් සටනක් වුණේ. සියලු යටත්විජිතවලදී ඔවුන් ලැබූ අන්ත සහ බරපතළම පරාජය වුණේ මුල්ලේරියාව වෙළේදී. ඒ අභිමානය නැති කරන්නයි සිංහලයට අමතක කරන්නයි තමා එදා පිස්සන් කොටුව ලෙස මානසික රෝහලක් මුල්ලේරියාවේ ගිහින් ඇටෙව්වේ. අද මිනිස්සු මුල්ලේරියාවේ කියන්න ලැජ්ජයි. බොන්නෙ කැඳ කියන්න ලැජ්ජයි.ඒත් රාජකීය දරුවෝ මේ ඉතිහාසයට ගරු කරන්න අරන්. අභිමානයෙන් යුතුව කැඳ කෝප්පෙ පිළිගත්ත ඒ දරුවො මේ රටේ හැම දරුවකුට ආදර්ශයක්.දුටුගැමුණු රජුගේ යෝධයෝ මහා කළු ගල් පෙරළුවේ කැඳවල ශක්තියෙන්.ආපහු එහෙම ප්‍රජාවක් ජවසම්පන්න පිරිමි සංහතියක් බිහිකරන්න මේක තමයි හොඳම පූර්වාදර්ශය. දේශීය කැඳට පාච්චල් කරන්න කිසිවකුටත් ඉඩ නොදෙන තැනට අපි දරුවන්ගේ සිත් දියුණු කර තිබෙනවා. එය රට පුරාම සිදුවිය යුතු දෙයක්...” වෛද්‍ය ජයසුමන පැවසීය.මේ කිසිවක බරක් පතළක් නොදත් එක වසරේ රාජකීය සිඟිත්තන්ට කැඳ ගැන කියන්නට ඇත්තේ එකම දෙයකි.“මං ආසයි ඒකට. රසයි ‍ගොඩාක්...”රාබු, වට්ටක්කා, කැරට්, බෝංචි... යන එළවළු වට්ටෝරු තුන අනුව දිනෙන් දිනට මාරු වෙයි. එවිට උපදින ප්‍රණීත රසයන් වෙනස්ය. වෙනකක් තබා රටේ ජනාධිපතිවරයා ද දැන් රාජකීයේ කැඳ කෝප්පයක් බොන්නට හුරුව සිටිත්.වකුගඩු රෝගය බහුල ප්‍රදේශවල පාසල්වලට ගොස් මේ කැඳ හදාගන්නා හැටි කියා දෙන වැඩපිළිවෙළක් ද ක්‍රියාත්මක වී තිබෙයි. මේ සියල්ලට යෝධ සෙවණැල්ලක්ව පිටුපසින් හිඳ ශක්තිය දෙන රාජකීය විදුහල්පතිතුමා මේ රටේ සියලු විදුහල්පතිවරුන්ට පූර්වාදර්ශයකි.පාසල් දරුවන්ට සෙරෙප්පු මාල කර පලඳවන, අසැබි දේට යොමු කරවන, ගඩාගෙඩි කඩන්නට ගස් බඩගාවන, අවසානයේ පාසල් දරුවන් මරණයට පත්කරවන තැනට කටයුතු කරන අතළොස්සක් දුෂ්ට ගුරුවරු අතරේ, රාජකීය විදුහල්පති ප්‍රමුඛ ගුරු මඬුල්ල රටට දෙන ආදර්ශය අතිමහත්ය.ඉතින්, කැඳ කෝප්පයකට මේ තරම් දේ කළ හැකි බව මොහොතකටවත් ඔබ සිතුවාද... රටක් වෙනස් කළ හැකි ඒ දේශීය කැඳ කෝප්පය මේ රටේ සියලු දරුවන් වෙත යා යුතුය යන්න අපේ ප්‍රාර්ථනාවයි!ඉනෝකා පෙරේරා බණ්ඩාරඡායා - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=as1407202</link>
    <topic>ඇතින්නක් එල්ලුම් ගස් යයි</topic>
    <author>රෝහණ ආර්යරත්න</author>
    <content>ඇතින්නක් එල්ලුම් ගස් යයිටෙනසි ජනපදයේ කිංස්පෝටි නගරයට පැමිණි සර්කස් කණ්ඩායම නගරවාසීන් අතරේ මහත්සේ ජනප්‍රිය විය. ඒ වන විට එනම් 1916 වසරේ කිංස්පෝට් නගරය වෙනස් වෙමින් පැවතුණේ දුම්රිය මාර්ග ඒ නගරය මැදින් යෑම නිසාවෙනි. කිංස්පෝට් නගරයට පැමිණි චාල්ස් ස්පාර්ක්ගේ සර්කස් එකේ විවිධ රැඟුම් දක්නට ලැබුණු අතර ඒවා අතරෙන් කාගේත් සිත් ගත් රැඟුම වූයේ අලි ඇතුන්ගේ නර්තනයන් හා ක්‍රීඩාය.මෙම අලි ඇතුන් ලවා නානාවිධ ක්‍රියා කිරීම සඳහා ඔවුන් මෙහෙයවන අය හෙල්ලක් වනි උල් ආයුධයක් පාවිච්චි කළහ. එම උලට බියෙන් අලි ඇත්තු ඔවුන් කියන දේ ඉටු කරති. සමහර විට එම උල ඇනීම නිසා තුවාල සිදුවූ අවස්ථා ද විය.මේ සර්කස් එකේ සිටි අලි ඇතුන් අතර මේරි ඉතාම හොඳ කල්ක්‍රියාවකින් යුතු ඇතින්නකි. 1916 පෙබරවාරි මාසයේ දිනයකදී මේරි වේදනාවෙන් පෙළුණේ කකුලේ වූ තුවාලයත් නිසාය. මේ තුවාලය මේරිට දරාගත නොහැකි වුවත් අලුතින් පැමිණි ඇත්ගොව්වාගේ අත්දැකීම් විරහිත බව නිසා මේරිගේ තුවාලයට උල් ආයුධයෙන් පහරක් එල්ල විය. ඒ වන විට දතක අමාරුවකින් පෙළෙමින් සිටි මේරිට වේදනාව දරාගත නොහැකි විය. එහි ප්‍රතිඵලය වූයේ දහස් සංඛ්‍යාත ප්‍රේක්ෂක ජනතාවක් ඉදිරියේ ගොව්වා ඇදගෙන ගොස් හිස පාගා මරා දැමීමයි.ඇත්ගොව්වාගේ හිස පොඩිවී මොළ කැබලි එළියටවිත් තිබෙනු දුටු ජනතාව “මිනීමරු මේරි වහාම මරා දමනු” යනුවෙන් එක හඬින් බෙරිහන් දීමට පටන් ගත්හ.සත්ත්ව කරුණාව ගැන පමණක් නොව මිනිසුන් පිළිබඳවත් කරුණාවක් නැතිව තිබු අවධියක මුදලට යටවූ ජනතාවගේ ගෝරණාඩුවට යටත් වූ සර්කස් අයිතිකරු චාල්ස් ස්පාක් වෙඩිකරුවන් ගෙන්වා “මිනීමරු මේරිට වෙඩි තැබීමට සැලැස්වීය. එහෙත් මේරි මරා දැමීමට ඔවුනට නොහැකි විය. එහෙත් අපරාධකාරයා කෙසේ හෝ මරා දැමිය යුතු ය යන අදහස ජනතාව අතරින් මතුවීම නිසා මේ මිනීමරු ඇතින්න එල්ලා මරා දැමීමට තීරණය කරන ලදී.මේරි ප්‍රසිද්ධියේ එල්ලා මැරිය යුතු යැයි තීරණය කළ ස්පාක් ඒ සඳහා අල්ලපු නගරයේ එනම් අර්වින්හි තිබු ක්‍රේන් යන්ත්‍රයක් ගෙන්වා ගත්තේය. එම ක්‍රේන් යන්ත්‍රය සාමාන්‍යයෙන් රේල් පෙට්ටි එසවීම සඳහා යොදාගන්නා එකකි.එල්ලා මැරීමේ දර්ශනය නැරැඹීමට ජනතාවට ආරාධනා කළ ස්පාක් මේරි ඇතුළු ඔහු ළඟ සිටි ඇතුන් හතර දෙනාම දුම්රිය අංගණය කරා ගෙන යෑමට සැලැස්විය.දම්වැලක් මේරිගේ කර වටා ඔතන ලදී. මේරිට පැන යෑමට නොහැකි වන පරිදි ඇයගේ එක් පාදයක් දුම්රිය පීල්ලට තබා බඳිනු ලැබීය. ක්‍රේන් යන්ත්‍රය ක්‍රියාත්මක විය. ක්‍රමයෙන් මේරි ඉහළට එසවිණ. සිදුවූයේ සිතාගත නොහැකි දෙයකි.රේල් පීල්ලට මේරිගේ පාදය බැඳ තිබු දම්වැල බුරුල් නොකිරීම නිසා ඉහළට එසවුණු මේරිගේ ගෙලේ බැඳි දම්වැල කැඩී ගියේය. මේරි පහළට වැටුණු අතර ඇයගේ කොන්ද බිඳී යෑම නිසා මරහඬ තලන්නට පටන් ගත්තාය.වේදනාවෙන් මරහඬ තලන මේරි ගැන කිසිඳු අනුකම්පාවක් කිසිවකුටත් නොවීය. ඔවුන් සියලු දෙනාටම අවශ්‍ය වූයේ “මිනීමරු මේරි” එල්ලා මැරීමය. ඉන් පසුව පෙර ගනු ලැබු දම්වැලට වඩා ශක්තිමත් දම්වැලක් වේදනාවෙන් පෙළෙන මේරිගේ ගෙල වටා දමා ක්‍රමයෙන් ක්‍රේන් යන්ත්‍රයෙන් මේරි ඉහලට ඔසවන්නට විය. මේරි කකුල් හා හොඬය ඒ මේ අතර වනමින් මරහඬ නැංවූ නමුත් ක්‍රමයෙන් ඇයගේ ප්‍රාණය සිරුරෙන් නිරුද්ධ විය.එසේ පැය භාගයක් පමණ එල්ලා තබනු ලැබීමෙන් අනතුරුව සත්ත්ව වෛද්‍යවරයකු පැමිණ මේරි මරණයට පත්වී ඇති බව සහතික කළේය. ඉන් පසුව අතිවිශාල වළක් කපා මේරිගේ මළසිරුර මිහිදන් කරන ලදී.මේ සිද්ධියෙන් පසු සර්කස් එක එම නගරයෙන් පිටවී යන දිනයේදී එහි සිටි සෙසු ඇතුන් ගෙන් එකෙකු බැමි කඩාගෙන මේරි මිහිදන් කළ තැනට පැමිණි බව ද කියනු ලැබේ.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=as1407203</link>
    <topic>නාගයන්ට ආදරය කරන සුරේෂ්</topic>
    <author/>
    <content>නාගයන්ට ආදරය කරන සුරේෂ්වන සංරක්ෂණ නිලධාරියෙකු ලෙස සේවය කරන 40 හැවිරිදි වවා සුරේෂ් ගේ ජීවත්වීමේ ප්‍රධානතම අරමුණ විසඝෝර නාගයින්ට ආදරය කිරීම හා ආරක්ෂා කිරීමයි.සුරේෂ් මේ වෙද්දී නයි 30,000 ක් පමණ බේරාගෙන ඇත්තේය. මෙනිසාම සුරේෂ් හඳුන්වනු ලබන්නේ “නයි මිනිසා” යන අන්වර්ථ නාමයෙනි.“නාගයෝ මගේ ජීවිතයේ කොටසක්” යනුවෙන් පවසන සුරේෂ් එම උරගයින් ඉතාම ශාන්ත, එසේම ආදරයට පාත්‍ර විය යුතු සේම අතිශය කරුණාවන්ත ලෙස සලකන ක්‍රෑර මිනිසුන්ගෙන් බේරාගත යුතු බව ද පවසයි. තිරුවානන්තපුරම් ගමේ ඉතා දිළිඳු පවුලක උපත ලැබු සුරේෂ් විසින් මුලින්ම නාගයෙකු බේරා ගනු ලැබුවේ ඔහුට වයස 12 ක් පමණ වූ කාලයේදීය.“මම නාගයින්ට ආදරය කරන්න පටන් ගත්තේ කොහොම ද කවදා ද කියල දන්නේ නෑ. කුඩා දරුවකු හැටියට මම දැක තිබෙනවා මිනිස්සු ඉතාම දරුණු ලෙස මෙම උරගයින් මරා දමන ආකාරය.ඒ හැම අවස්ථාවකදීම මට උන් ගැන හරිම අනුකම්පාවක් ඇතිවුණා. ඒ වගේම බොහෝ දේවාලවල නාග රූප දැකලා මගේ හිතේ නාගයින් කෙරේ භක්තියක් ඇතිවෙලා තියෙනවා.ඒ නිසාම උන් ආරක්ෂා කිරීමට මම පෙලඹුණා” යනුවෙන් සුරේෂ් පවසයි.ඔහුට වයස 12 දී මුල්ම නාගය බේරාගත් සුරේෂ් ඒ නයි පැටියා නිවෙසේ සඟවාගෙන උගේ හැසිරීම් රටාව අධ්‍යයනය කර ඇත්තේය.කිසිඳු උපකරණයක් යොදා නොගෙන මෙම විසඝෝර සර්පයින් තම දෑතින් අල්ලන සුරේෂ් දැනට රාජ නාගයන් 12 ක්ද, ඉන්දියානු නාගයින් 7000 ක්ද, පොළඟුන් 1700 ක් හා කරවලුන් 150 ක් පමණ බේරාගෙන ඇති බව පවසයි.ඔහුගේ මෙම අපූරු විනෝදාංශය නිසා ඔහු අනතුරු රැසකට මුහුණපෑමට ද සිදුවී ඇත්තේය.සර්පයකුගේ දෂ්ට කිරීමට ලක්වූ ඔහුට එක් ඇඟිල්ලක් කපා දැමීමට ද සිදුවිය. එසේම දකුණු අතේ අල්ලේ සම බද්ධ කිරීමට ද සිදුවූයේ සර්ප දෂ්ට කිරීමක් නිසාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>20</day>
    </date>
    <link>http://www.silumina.lk/2014/07/20/_art.asp?fn=as1407204</link>
    <topic>ගුහාවලට ආ පිටසක්වල ඇත්තෝ ...</topic>
    <author>මුනිදාස වංශපුර</author>
    <content>ගුහාවලට ආ පිටසක්වල ඇත්තෝ ...වොන්ඩ්ජිනාවන්ගේ දේශය ලෙස හැඳින්වෙන බටහිර කිම්බර්ලි ප්‍රාන්තය උතුරින් ඉන්දියානු සාගරයෙනුත් දකුණින් ටැනාමි කාන්තාරයෙනුත් සීමාවූ වර්ග කිලෝමීටර හාරලක්ෂයක පමණ භූමි භාගයක් පුරා පැතිර පවතින්නකි. එය මුඩුබිම්, ගිරි දුර්ග, වැසි වනාන්තර, ගංගා නිම්න මෙන්ම කුඩා දිවයින් හා පුළුල් වෙරළ තීරයන්ගෙන්ද හෙබි දර්ශනීය ප්‍රදේශයකි. අවුරුදු කෝටි ගණනාවක් තිස්සේ ඛාදනයට ලක්වීමෙන් සෑදුණු විස්මිත හැඩතලවලින් යුත් ගිරි ශිඛරත්, ගැඹුරු අගාධයන්ගෙන් ඇදහැළෙන දියඇලිත් එම පරිසරයට ගෙන එන්නේ ගුප්ත බවකි.මේ අතර මුළු ප්‍රදේශය පුරා විසිරී ඇති ගල් ගුහා හා ගල් කුළු වල ආදිවාසීන් විසින් ඇඳ ඇති සිතුවම්ද කුතුහලය දනවනසුලු ඒවාය. ඒ අතරින් අහසින් හා වලාකුලින් පැමිණි දෙවිවරුන්යැයි සැලකෙන පිටසක්වල ජීවීන්ගේ හැඩරුවින් යුත් මිනිස් රූප ප්‍රධාන තැනක් ගනී.කිම්බර්ලි ප්‍රදේශය මුල්ම ආදිවාසීන්ගේ නිජභූමියයි. මීට අවුරුදු හැට දහසකට පමණ පෙර දඩයමින් හා පලතුරු රැස්කිරීමෙන් දිවි රැකගත් ගෝත්‍ර ගණනාවකට අයත් මිනිසුන් විශාල සංඛමෙහි වාසය කර ඇත. අදත් මෙහි වෙසෙන්නන්ගෙන් සියයට තිස් පහක් පමණ ඒ ආදිවාසීන්ගෙන් පැවත එන්නන්ය. එහෙත් එය ලෝකයේ අඩුම ජනගහනයක් ඇති ප්‍රදේශවලින් එකකි.මා මුලින් සඳහන් කළ මිනිස් රූප මෙහි ගල් ලෙන්වල සටහන්කර ඇත්තේ මීට අවුරුදු හතළිස් දහසකට පමණ පෙර විසූ වොරෝරා, නාරිනයින් හා වුනුම්බුල් යන ගෝත්‍රවලට අයත් ඇබොරිජීනියානුවන්යැයි සැලකේ.පිටසක්වල ඇත්තන් සිහිගන්වන මෙම රූප තනි තනිව මෙන්ම සමූහ ලෙසද ගංගා නිම්නයන්හි ඇති ගල්ගුහා තුළ ඇඳ තිබේ. ඒවායින් බොහොමයක් මුහුණ හා උඩුකය පමණක් දැක්වෙන රූසටහන්ය. කළු, දුඹුරු, රතු හා කහ පැහැයෙන් ඇඳි මෙම මුහුණුවල විශාල ඇස් දෙකක් හා කැපී පෙනෙන නාසයක් ඇතත්, ඒ කිසිවකවත් කටක් දක්නට නොලැබේ.හිස වටා අජටාකාශගාමියකුගේ මෙන් පෙනෙන වලයාකාර හිස් වැස්මක් දකින්නට පුළුවන. මුහුණ හා ශරීරය දිලිසෙනසුලු සුදු පැහැයකින් යුක්තය. එම දිලිසෙනසුලු බව ගෙනදීම සඳහා යම් ඛණිජයක් යොදාගෙන ඇති බැව් පෙනේ.මෙහි සිටින ආදි වාසීන්ගේ විශ්වාසයන්ට අනුව වොන්ඩ්ජිනා ලෙස හඳුන්වන මෙම රූ සටහන්, අහසින් පැමිණි විදුලිය හා වර්ෂාවට අධිපති දෙවියන්ගේය. මෙහි ඇති ගහ කොළ, සතා සිව්පාවුන් මෙන්ම මිනිසුන්ද මවා ඇත්තේ එම සුපිරි බලවතුන්ය. කිම්බර්ලි ප්‍රදේශය වොන්ඩ්ජිනාවන්ගේ දේශය ලෙස හඳුන්වන්නේ ඒ නිසාය.වොන්ඩ්ජිනාවරුමෙහි ආ කාර්ය නිමවූ විට තම රූ සටහන් ගල් ගුහාතුළ සටහන්කොට අසලවූ ජලාශවල සැඟවී අතුරුදන් වූහ .මුහුණුවල මුඛයක් සටහන්ව නැත්තේ ඔවුන්ගේ බලවත්කම නිසාමය. ඔවුන්ට කතාකිරීමට සිදුවුවහොත් ධාරානිපාත වර්ෂා, මේඝ ගර්ජනා හා මහා ගංවතුර ඇතිවේ. අදත් වොන්ජිනාවන් ගේ මෙම බල පරාක්‍රමය ගැන විශ්වාසය තබන ආදිවාසිහූ ඇතැම් ගුහාතුළ ඇති රූප අවුරුදු පතා නැවත පාට කරති. ඒ මෝසම් වැසි පටන් ගන්නා නොවැම්බර් හා දෙසැම්බර් කාලයේදීය.මේ අතර වොන්ඩ්ජිනාවන් ක්ෂීරපථයෙන් මෙහි පැමිණි අය ලෙසද විශ්වාසයක් ඇත. ඒ ගැන ආදිවාසීන් කියන කතාන්දරය පියාඹන පීරිසිවල නැගී පිටසක්වලින් ආ මිනිසුන් ගැන අප අසා ඇති කතා සිහිගන්වයි. එම කතාවලට අනුව මීට බොහෝ කාලයකට පෙර ඈත අහසේ සිට රතු පැහැති විශාල බිත්තරයක් පාවී අවුත් පො‍ළොවට පහත් විය.පොළොවේ ගැටී බිඳුණු බිත්තරයෙන් සුදු පැහැති ශරීර ඇති මිනිසුන් කිහිප දෙනෙක් පිටත ආහ. වැඩිහිටියන් ඉක්මනින්ම මරුමුවට පත් වූ අතර ඉතිරිවූවෝ මෙහි පරිසරයට හැඩගැසෙමින් ජීවත්වන්නට පටන් ගත්හ.ඒ අතර ඔවුහු තම වැඩිහිටියන්ගේ රූ ගුහා තුළ සටහන් කළහ. කිම්බර්ලි ප්‍රදේශයේ ආදිවාසීන් පැවත එන්නේ මෙම අහසින් පැමිණි අයගෙනි. මුල් අවදියේදී ඔවුන්ගේද ශරීර සුදු පැහැයෙන් යුත් ඒවා විය. එහෙත් කර්කෂ පරිසරය නිසා කාලයත් සමග කාලවර්ණයට හැරී ඇත.මෙම ජනප්‍රවාදවල සත්‍යාසත්‍යභාවය කුමක් වුවත් අදත් කිම්බර්ලි ප්‍රදේශයේ වාසයකරන ආදි වාසීන් තුළ වොන්ඩ්ජිනාවන්ට ඇත්තේ ඉමහත් ගෞරවයකි. ඔවුන් වොන්ඩ්ජිනා ලෙන් තුළට යන්නේ දුම් අල්ලා පේවීමකින් පසුය.ගියත් එහි වැඩි වේලා නොරැඳී නිශ්ශබ්දව ආපසු යන්නේ වොන්ඩ්ජිනාවන්ට තමන්ගේ පැමිණීම කරදරයක් වෙතැයි සිතාය. කලා කෘතියක පවා ඔවුන් වොන්ඩ්ජිනා රූ සටහන් භාවිත කරන්නේ ගෞරවාන්විතවය. තවද ඒවා චිත්‍රවලට නැගීමේ අයිතිය ඇත්තේද ඕස්ට්‍රේලියාවේ සීමිත ජනකොටසකට පමණි.මුනිදාස වංශපුරකර්තෘට ලියන්න | මුද්‍රණය සඳහා</content>
  </post></root>