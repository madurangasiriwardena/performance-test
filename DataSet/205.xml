<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=as1010171</link>
    <topic> පෝනින්ට අශ්වයන්ට ආදරය කරන අරුණ</topic>
    <author>සේමාලි කැල්ලපත</author>
    <content> පෝනින්ට අශ්වයන්ට ආදරය කරන අරුණඒ මීට දහඅට වසරකට පෙර දිනයකි. අරුණ සුරතලයට කුකුළන් ඇතිකරයි. එදා ඔහු සුපුරුදු ලෙසින් කුකුළු කොටුව දෙසට ගියේ කුකුළන්ගේ සැපදුක් බැලීමටය. කුකුළන් සද්ද නැත. වටපිට බැලූ ඔහු දුටුවේ අමුත්තෙකි. කුකුළන්ට ලොබ බැඳි අමුත්තෙකි. අමුත්තා වෙතින් සිහින් කෙඳිරියක් ද නැඟේ. මේ අමුත්තා හඳුන් දිවි පැටවෙකි. කුකුළන් අල්ලා ගැනීමට ආ ගමනේදී එතැන වූ වළක වැටී අතරමංවෙලාය. බියපත් දෑසින් තමා දෙස බලා සිටින පැටවා දුටු අරුණ ගේ හදවත උණු විය. පැටවා වඩාගත් ඔහු ගෙට ගෙනගොස් ඌට සාත්තු සප්පායම් කළේය.”මචං මං ළඟ පෝනියෙක් ඉන්නවා. පෝනියා අරන් මට පැටියා දීපං” දිවි පැටවා දුටු මිතුරෙක් හුවමාරුවකට පැටවා ඉල්ලුවේය.එදා අරුණ ප්‍රියංකර පෝනියකුගේ හිමිකාරයෙක් වූයේය. අද ඔහු සතු පෝනීන් හා අශ්වයන් 38කි.”ඒ කාලෙ පෝනියකුගේ මිල රුපියල් 8000ක් 10,000ක් වෙනවා. ඒත් එයා යාළුකමට මට පෝනියා නිකම් දුන්නා” අරුණ පවසයි.අරුණ ගේ පියා ඩේවිඩ් අලවත්තය. ඔහු ද සතුන්ට ආදරය කරන්නෙකි.”මගේ ගම කළුතර. ඒ කාලෙ ඉඳන්ම මං ළඟ කිරිහරක්, එළුවො, කුකුළො හිටියා. පුතාත් කුඩා කල සිටම සතුන්ට කැමැතියි. සුරතලයට සතුන් ඇතිකළා. දැනුත් එයා ළඟ සත්තු ඉන්නවා. අපි මසට සතුන් හදන්නෙ නෑ. පුතා අශ්වයොයි පෝනියි ගත්තම මං උං බලාගන්න ආවා” ඔහු පැවසීය.අරුණ ප්‍රියංකර දෙදරු පියෙකි. ඔහු පෝනීන් හැදීම ආරම්භ කළේ මිතුරා දුන් පෝනියාගෙනි. එකා දෙන්නා වී පෝනින් ගණන වැඩිවෙද්දී ඔහු උන්ගේ කෑම බීම වියදමවත් සොයාගන්නා අදහසින් පාර්ලිමේන්තු පිට්ටනියේ හවස් වරුවේ පෝනින් දිවවීම ආරම්භ කළේය.”මේ සත්තු බෝ කිරීම අමාරුයි. මං මුලදී පෝනින් තුන් දෙනෙක් ගත්තා. අවුරුද්දෙන් අවුරුද්ද පෝනින් 20ක් විතර බෝකර ගත්තා. ඉන්පස්සේ පෝනින් අඩුකර හාෆ් බ්‍රීඩ් අශ්වයො ගත්තා. මං ළඟ වර්ග පහක අශ්වයො ඉන්නවා. තරෝ බ්‍රීඩ්, ත්‍රී ක්වාටර්, හාෆ් බ්‍රීඩ්, පෝනි සහ මරවාරි වගේ වර්ග මං ළඟ ඉන්නවා.”මරවාරි යනු ඉන්දියාවේ රාජස්ථාන් ප්‍රදේශයේ සිටිනා දිග දුර දිවිය ඛ්ැකි අශ්ව විශේෂයක් බව අරුණ පවසයි. ලංකාවට ඒ වර්ගයේ අශ්වයන් ගෙනා අයකුගෙන් අරුණ මරවාරි වර්ගයේ අශ්වයකු මිලදීගෙන ඇත්තේ ඔහු ලඟ සිටින සතුන් හා බෝකර ගැනීමටය.මෙලෙස විවිධ වර්ගයට අනුව සතුන් බෝකර ගැනීම ද අපූරු කතාවකි. අරුණගේ වදන්වලින්ම එය මෙසේය.”පෝනියා පොඩි සතෙක්. පෝනි ගැහැනු සතකු හා තරෝ බ්‍රීඩ් වර්ගයේ පිරිමි සතකුගෙන් හාෆ් බ්‍රීඩ් වර්ගයේ පැටව් ගත හැකියි.හාෆ් බ්‍රීඩ් ගැහැනු සතකු හා තරෝ බ්‍රීඩ් පිරිමි සතකුට ලැබෙන්නේ ත්‍රී ක්වාටර් අශ්ව පැටියෙකි. හාෆ් බ්‍රීඩ් පිරිමි සතකුගෙනුයි පෝනි වෙළඹකගෙනුයි ක්වාටර් බ්‍රීඩ් සතෙක් ලැබෙනවා. මේ විදිහට මුහුන් කරලා තමයි ලොකු සත්තු හදාගන්නේ.මේ සතුන් හඳුනාගන්නේ උස අනුවයි. උස මනින මිම්ම හෑන්ඩ්ස්. ඒ කියන්නෙ ‘අතේ ඇඟිලි මිටිකර මාපටැඟිල්ල දිගුකර ගන්නා මිම්මක්. සාමාන්‍යයෙන් මෙය අඟල් 4ක් පමණ වෙනවා. සතාගේ කකුලේ යට සිට බෙල්ලට පහළින් උරස් කටුව දක්වා උසයි මනින්නේ. හෑන්ඩ්ස් 15කට වැඩි නම් ඒ සතා තරෝ බ්‍රීඩ් එකෙක්. 14-13 ක් නම් ත්‍රී ක්වාටර්. 12-11 වගේ උස නම් හාෆ් බ්‍රීඩ්. සාමාන්‍ය පෝනියෙක් හෑන්ඩ්ස් 10-11 ක් විතර උසයි.” පෝනින් ගේ සාස්තරේ හොඳ හැටි දන්නා අරුණ පවසයි.අපට නම් මේ සතුන්ගේ වෙනස්කම් හඳුනා ගත නොහැක. එහෙත් ඔවුහු ඒ වෙනස්තම් හොඳින් හඳුනති. ඇතැම් සතුන්ගේ වර්ණය එකය. උස ද එකය. ඒ නිසාදෝ සතුන් හඳුනාගැනීමට විවිධ නම් යොදා ඇත්තේය. බීබීසී, චොක්ලට්, සන්ඩේ, ඇලෙක්සැන්ඩර්, එම්කරාඩෝ එවැනි නම්ය. මේ සතුන්ගේ නම් මෙන්ම ඔවුන්ගේ චර්යා ද වෙනස් ය. සතුන් ආමන්ත්‍රණය කිරීමට ඔවුන්ම හදාගත් භාෂාවක් ද ඇත්තේය.”උස මහතට හිටියට මේ සතුන් හරිම සියුම්. සත්තු ජාතියක්. උන්ටත් දුක වේදනාව සතුට දැනෙනවා. මින් හොඳ අශ්වයො අපි උත්සවවලට සහභාගිකරනවා. උපන් දින සාද, ළමා සාද මංගල උත්සව වැනි දේවල්වලදි මේ සත්තු ඉල්ලනවා. එතකොට අපි මේ අයව ලස්සනට අන්දලා සරසලා අශ්ව කරත්තෙ බැඳලා යවනවා. එහෙම ඇඳුම් අන්දනකොට මෙයාලා හෙල්ලෙන්නෙවත් නැතුව ඉන්නවා. එහෙම අඳීන්න එච්චරටම ආශයි. සමහර වෙලාවට අශ්ව කරත්තෙ බඳින්න පුරුදු කළ දෙන්නාගෙන් එක්කෙනෙක් නැතිව අනිත් කෙනා කරත්තෙ බඳිද්දි අරයා දඟලනවා. ඇඳුම් අන්දලා කරත්තෙ බැන්ද ගමන් යන්න හදිසියි. මේ අයට කතාකරන්න විතරයි බැරි”අශ්වයකු හෝ පෝනියකු ඇතිදැඩිකිරීම මෙන්ම පිටේ නැඟ යෑම සඳහා පුරුදු පුහුණු කිරීම ද හැමෝටම කළ හැකි කාර්යයක් නොවේ. ඒ සඳහා විශේෂයෙන්ම සතුන්ට ආදරය දැක්වීම මෙන්ම උන් වෙනුවෙන් කාලය ද වැය කිරීම කළ යුතුය. බොහෝ දෙනා අශ්වයන් හා පෝනින් සුරතලට ඇති දැඩි කරති. එවැනි ඇතැම් සතුන් මුලදී කුළෑටිය. අරුණ එවැනි කුළෑටි සතුන් ආදරයෙන් කතාකර හීලෑ කරයි. සතුන් පිට යෑමට ආශාකරන අයට පිටේ යාම උගන්වයි.”මේ සත්තුන්ට ආදරය හොඳට තේරෙනවා. ආදරයෙන් කතාකර රැකබලා ගැනීමෙන් උන් හීලෑ කිරීම පහසුයි. ඒවාගේම සතුන් පරිස්සම් කරගන්නත් ඕනෑ. ශරීර ලොකුවට තිබුණාට මේ සතෙකුට ලෙඩක් හැදුණොත් ජීවත්වෙන්නේ පැය විසිහතරයි. අපි ඉක්මනටම ලෙඩේ හඳුනාගන්න ඕනෑ. අවුරුදු ගාණක් සතුන් එක්ක හිටපු අපට සතාගේ හැසිරීමෙන් ලෙඩේ දැනගත හැකියි. මේ අයට කෑම නොදිරවීම නිසා නිතර බඩේ අමාරු හැදෙනවා. මුත්‍රා ආබාධ හැදෙනවා. කුර ලෙඩ හැදෙනවා. අපි මේ සතුන්ගේ නිතර කුර ශුද්ධ කරනවා. ඒ නිසා ලෙඩ අඩුයි.” අරුණ අප හා පැවසුවේය.අරුණ අශ්වයන් ඇතිදැඩි කිරීම පමණක් නොව අශ්ව රේස් සඳහා ද සහභාගි වෙන්නෙකි. මෑතකදී ඉන්දියාවේ රාජස්ථාන් හි පැවැති අශ්ව රේස් තරගය එවැන්නකි. මේ සඳහා ශ්‍රී ලංකාවෙන්ම අරුණත් සමඟ සහභාගි වී ඇත්තේ තවත් කෙනකු පමණි. දිගු දුර මැරතන් තරගයක් බඳු මේ තරගයේදී කිලෝ මීටර් 110ක් දුර දින දෙකක් තුළදී කඩින් කඩ දුවවා අශ්වයාගේ හෘද ස්ඵන්දනය මනිමින් එක්තරා දුරක් දිවීමට ගතකරන කාලය මැනීම සිදුවේ. අරුණ මේ අමාරු තරගය ද ජයගත්තේය.අරුන සිවුදරු පියෙකි. ඉන් වැඩිමල් දරුවන් තිදෙනාටම ඉතා හොඳින් අශ්වයන් පැදිය හැකි බව අරුණ පවසයි.”මගේ පුතා අශ්වයන්ට හරිම ආදරෙයි. ඒත් මං දරුවන්ට උගන්වන්න ඕන නිසා වැඩිපුර මෙතැනට යොමු කරන්නේ නැහැ. මොකද අශ්වයන් හැදීම හරිම ආශා හිතෙන වැඩක්. මෙවැනි දෙයකට හිත යොමු කළොත් ඉන් මිදෙන්න අමාරුයි. මගේ නෝනාත් මේ අශ්වයන්ට ආදරය කළා. අශ්ව කරත්ත කුෂන් කළේ එයාගෙ දෑතින්. අපි දෙදෙනා එක්වෙලයි මේ අශ්වයො ටික හදාගත්තේ. ඒත් දැන් එයා ජීවතුන් අතර නැහැ. එයා වෙනුවෙන් මං මෙය දිගටම කරගෙන යනවා.මේ රස්සාව හැමෝටම කරන්න බැරි දෙයක්. මං මේ සාස්තරේ ගැන බොහෝ දේ දන්නවා. මගේ දැනුම අනිත් අයට දෙන්න මං කැමතියි. හැමෝම නොකරන මෙවැනි දේ කරන අපි වගේ අය ගැන කවුරු හරි හොයා බලනවා නම් හොඳයි. මං මේ සත්තු තියාගෙන ඉන්නෙ අනුන්ගෙ ඉඩමක. මෙතැන තියෙන්නෙ කුඩා ඉඩක්. අතුරුගිරිය පාර අයිනෙ නිසයි මෙතන ඉන්නෙ. මට මේ සත්තු තියාගන්න පුරුදු කරන්න අඩුම ගණනෙ පර්චස් 30-40ක ඉඩමක් ලැබෙනවා නම් ලොකුª දෙයක්.අශ්වයො පදින ක්‍රම කීපයක් තියනවා. සතකු ඇති දැඩි කිරීම කියන්නෙ විශාල මානසික සතුටක් ලබෙන දෙයක්. ඒ වගේම මේ සතුන්ගෙ පිටේ යෑම සතුටක් වගේම ශරීරයට ව්‍යායාමය ලැබෙන දෙයක්. මින් නිරෝගී සුවය ලැබෙනවා” යැයි අරුණ අප හා පැවසුවේය.අසංක බණ්ඩාර හා මධූක දිල්ශාන් මෙතැන සිටිමින් වසර තුනක පමණ කාලයක සිට සතුන් බලා කියා ගනිති.මධූක දිල්ශාන් ගේ ගම කැලණිය කිරිබත්ගොඩය.”මේ සත්තු නාවන්න ඕනෑ. කෑම දෙන්න ඕනෑ. ගස් බඳින්ඩ ඕනෑ. දවස ගානේ දියවන්නාවට දාලා නාවනවා. එහෙම නොකළොත් කිනිතුල්ලො එනවා. කුෂ්ඨ දානවා. කුරවල මඩ අයින් කරලා බුරුසුවකින් ලොම් පීරන්නත් ඕනෑ. මෙතැන ඉන්න එක සතෙක් ගැබ්බරයි. එයා විශේෂයෙන් බලාගන්න ඕනෑ. සාමාන්‍ය ආහාරවලට අමතරව එයාට විටමින් වර්ග හා අයන් දෙනවා” යැයි මධූක කීවේය.අසංක බණ්ඩාර පදවියේ පදිංචිකරුවෙකි. ඔහු ද මෙතැනට පැමිණ වසර තුනක් පමණ වේ. සතුන්ට නියමිත ප්‍රමාණයට මැන කෑම දෙමින් සිටියේය.”සත්තු වැඩකරන ප්‍රමාණය අනුව කෑම දෙනවා. ලොකු සතකුට දිනකට සාමාන්‍යයෙන් කෑම රාත්තල් 16ක් දෙනවා. අනිත් අයට පිළිවෙළින් රාත්තල් 14ක් 12ක් වැටෙන්න දෙන්න ඕනෑ. මේ දවස්වල උෂ්ණ නිසා අනිවාර්යයෙන්ම දවසගානෙ නාවන්න ඕනෑ.අඩුම ගානෙ දවසකට දෙවරක් වත් දියවන්නාවට දාලා නාවනවා. පෝනින්ට වඩා අශ්වයන්ට හොඳට සාත්තුව ඕනෑ. සත්ව ෂැම්පු හෝ ඩෙටෝල් දාලා නාවනවා. එහෙම නොකළොත් කුෂ්ට ඇවිත් මේ අයගේ හමේ ලස්සන නැතිව යනවා” යැයි අසංක කීය.තොරතුරු ලබාදුන් දිස්ත්‍රික් 306 සී-1දියවන්නාව ලියෝ සමාජයේ සභාපතිසාගර ගුණවර්ධන මහතාටඅපගේ ස්තුතියසේමාලි කැල්ලපතඡායාරූප දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=as1010172</link>
    <topic>2012.12.21 හොඳම හොඳ දවසක්</topic>
    <author>සටහන</author>
    <content>2012.12.21 හොඳම හොඳ දවසක්2012.12.21 දින සිදුවෙනවාය කියන ලෝක විනාශ කතාව මම තරයේම ප්‍රතික්ෂේප කරනවා. මොකද ලෝකය හා ජීවය එයින් පසුවත් පවතින නිසා. නමුත් 2012.12.12 දවසේ නම් ලෝකයට තදින් දැනෙන ස්වභාවික විපතක් වෙන්න පුළුවන්. මම මේ අනාවැකිය කියන්නේ ලෝකායත ඡ්‍යොතිෂ සිද්ධාන්ත පදනම් කරගෙනයි.”ඡ්‍යොතිෂවේදී තිලක් ද සිල්වාමෙසේ පවසනුයේ ඡ්‍යොතිෂවේදී තිලක් ද සිල්වා මහතා ය. වෘත්තියෙන් වෛද්‍යවරයකු වන හෙතෙම ඉකුත් ජනාධිපතිවරණ සමයේදී කළ ප්‍රකාශයන් හා සරත් ෆොන්සේකා මහතා සිරගත වන බවටත් තවත් අනාවැකි රැසක් කල්තබා ප්‍රකාශ කළ අතර එය මීට පෙර සිළුමිණ කලාපයක පළවිය.”පුරාණ භාරතයේ ජීවත්වුණ සෘෂිවරුන් ක්‍රිස්තු පූර්ව 5000 වැනි දුරාතීතයේ පටන් ස්වාභාවික සංසිද්ධීන් ඡ්‍යොතිෂ ඇසින් දැකලා ඒවා විවරණය කළා. නවීන විද්‍යාව දුරේක්ෂය සොයා ගැනීමට වසර දහස් ගණනකට පෙර ඔවුන් ග්‍රහතාරකා ගමන, විශ්ව නියාම ඉඳුරා පසක් කර ගත්තේ සිත දියුණු කිරීමෙන් ලබාත් සුපිරි විඥානයකින්.”ප්‍රකට ගණිතඥ ආචාර්ය වයිට්හෙඩ් වරෙක මෙහෙම කීවා. “පෙරදිග ආදී මුතුන්මිත්තන්ට මානව ඉතිහාසය පුරාම විද්‍යාව ආගන්තුක වුණේ නෑ” අද විද්‍යාව එදා හැඳීන්වුණේ වේදය කියලයි. ඇත්තටම කේන්දරයක කොටු දොළහ බලලා පලාපල කියන තරම් ඡ්‍යොතිෂය සරල ශාස්ත්‍රයක් නොවෙයි. රවි – චන්ද්‍ර හා ලග්නය අනුව උපත ලබන පුද්ගලයකුගේ ආත්මය – මනස හා කය කෙසේ දැයි පෙන්නුම් කරනවා. හිරු විශ්වයේ පදාර්ථ සැලසුම් කරනවා. සඳු ඒ පදාර්ථ සංයෝජනය කරනවා. උත්ප්‍රේරක නියෝජිතයා වන්නේ ලග්නයයි. මේ තත්ත්වයට අනිත් ග්‍රහයින් පිහිටන ආකාරය අනුවත් විශාල බලපෑමක් ඇතිකරනවා.මේ ලෝකය කවදා හෝ විනාශයට පත්වීම නියතයක්. ඒත් තව බොහෝ කාලයක් ඒ සඳහා ගත කරන්න වෙනවා. නමුත් ලෝකයේ පැවැත්ම තරමටම ලෝකයේ විනාශය පිළිබඳවත් බොහෝ මිථ්‍යාමත පවතින බවත් අහන්න ලැබෙනවා. වර්ෂ 1899.11.13 දා සවස 3.03ට ලෝකය විනාශ වෙනවාය කියා මහාචාර්ය ෆොල්බි නැමැත්තෙක් ප්‍රකාශ කළා.තාරකා විද්‍යාඥයෙක් වූ මහාචාර්ය ඇල්බට් හෝමර් ; 1919.12.20 දා මහා බියකරු දේ සිදුවන බව කියමින් ලෝකය තැති ගන්වන ප්‍රකාශ නිකුත් කළා. මේ වගේ ලෝක විනාශ කතා ඉතා ඉක්මනින් විහිළු හා ප්‍රලාප බවට පත්වුණා.ලෝකයේ ඇතිවීම, ඇති වෙමින් නැතිවෙමින් කෙරෙන පැවැත්ම හා විනාශය ගැන ආගමික, ගුප්ත හා විද්‍යාත්මක යනුවෙන් මත ගණනාවක් දකින්න ලැබෙනවා. බුදුන්වහන්සේ මේ සම්බන්ධයෙන් කළ දේශනය අද පවතින සියලු විද්‍යාත්මක නියමයන්ට එකඟ හා ඒවා අභිබවා යන සුළුයි.ඡ්‍යොතිෂය පැත්තෙන් ගත්තොත් අද අපි භාවිතයට ගන්නේ පරාශර ඡ්‍යොතිෂ ක්‍රමයයි. පරාශර සෘෂි මතය අනුව ලෝකය විනාශ වෙන්නේ ග්‍රහ තාරකා එක්තරා පිහිටීමකට, නිශ්චිත රටාවකට පෙළ ගැසුණොත් විතරයි. පෘථිවියේ අංශක 76 අක්ෂාංශ රේඛාවේ සමකයට ආසන්නයේ මේෂ රාශියේ උදාවීමත් සමඟම සියලුම ග්‍රහයන් එක පෙළට ඒකරාශී වීමක් සිදු වෙනවා. ඒ සංසිද්ධිය හට ගන්නේ කල්පයකට වරක් විතරයි. හැබැයි කල්පයක් කියන්නේ අති දීර්ඝ කාලයක්.මේ කල්පයත් නැවත කොටස් ගණනාවකට බෙදෙනවා ඒ අනුව කාලය බෙදෙන හැටි බලන්න. කල්පයකට මහා යුග 71ක් ඇතුළත්. මහා යුග 71ක් කියන්නේ මත්වත්තර 1යි. මත්වත්තර 14ක් කියන්නේ කල්පයක්. මෙය කෙනෙකුට සිතාගත නොහැකි තරම් කාලයක්. එක් මහ යුගයකට වර්ෂ 4320000යි. ඒ මහා යුගය නැවත කොටස් හතරකට බෙදෙනවා.කෘත, ත්‍රේත්‍ර, ද්වීපර හා කලියුගය හැටියට. මේ චතුර් යුගය චක්‍රීයයි. එය යුගයන් යුගයට මාරුවෙමින් පවතිනවා. මේ අනුව ගත්තාම එක් මහ යුගයකට අයත් චතුර් යුග හතරට කාලය වෙන්වන්නේ කෘත යුගයට වසර 172800 - ත්‍රේත්‍ර යුගයට වසර 1296000 – ද්වීපර යුගයට වසර 864000 සහ කලියුගයට වසර 432000 හැටියටයි. දැන් අපි ජීවත් වෙන්නේ 7 වැනි මත්වත්තරයේ 28 වැනි මහ යුගයේ බව මතක තබා ගන්න.ඒ අවසන් කලියුගයේ ගතවී තියෙන්නේ දැනට වසර 5100යි. 7 වැනි මන්වත්තරය අවසන් වීමට තවත් මහා යුග 43 ක් ගත කළ යුතුයි. ඒ මහා යුග 43 අවසන් වීමෙන් පසුව තවත් මන්වත්තර 7ක් ගෙවුණාට පසුවයි පරාශර ඡ්‍යොතිෂ මතය අනුව කල්ප විනාශය සිදුවන්නේ. ඒ කල්ප විනාශය දා මුලින් කී විදිහට ග්‍රහයෝ එක පෙළට ගොනු වෙනවා.නමුත් සංසිද්ධිය හට ගන්න තවත් අපට හිතා ගන්න බැරි තරම් මහා දීර්ඝ කාලයක් ඉදිරියට තියෙනවා. ඒ නිසා ඡ්‍යොතිෂ නියමයන් මත අපට පැහැදිලිව කියන්න පුළුවන් 2012.12.21 දින සිදුවෙනවාය කියලා පැතිරෙන කතාව මිථ්‍යාවක් බව.2012.12.21 දින ග්‍රහ පිහිටීම අනුව පෙන්වන්නේ එදින මහ විපත් ඇතිවන දිනයක් හැටියට නොවෙයි පෘථිවියට බාහිර බලපෑම් එල්ල නොවන හොඳ දවසක් හැටියටයි. මේ අටවක දවසට පහුවෙනිදා. මෙදා හිරු සඳු අතර පරතරය අංශක 90යි. එවැනි ග්‍රහ පිහිටීමක් පවතින දවසක පෘථිවියට හා ජීවයට විශ්වයෙන් එන බාහිර බලපෑම් ඉතා අවමයි.මරණාසන්න රෝගීන් පවා මේ වගේ දවසක වෙනදාට නැති සහනයක් ලබන බව ආයුර්වේදයේ පිළිගත් මතයක්. එහෙම නම් ඔය කියන දවසේ ලෝක විනාශයක් වෙන්නේ කොහොමද? පිළිගත හැකි කිසිම පදනමක් ඒ කතාවට නෑ.මට පෙනෙන්නේ මේ තවත් වෙළෙඳපොළ උප්පරවැට්ටියක් විතරයි. මායාවරුන් ගේ දින දර්ශනයේ 2012.12.21න් පසුව තවත් දවසක් නැති බව වෙනම කතාවක්. ලෝකය නිර්මාණය කළේ මායාවරුන් නොවන බවත් එය විනාශ වන දිනය තීරණය කරන්නේ ඔවුන් නොවන බවත් අපි දන්නවා. ලෝකායත ඡ්‍යොතිෂ සිද්ධාන්ත මෙතෙක් තහවුරු වීමක් මිස බිඳ වැටීමක් සිදු වුණෙත් නෑ. මම මුලින්පෙන්වා දුන් ආකාරයට කල්ප විනාශ ය. ඒ වගේ ම ලෝකයට මහා විපතක් ඇති වුණ දිනවල අසාමාන්‍ය ආකාරයේ ග්‍රහ පිහිටීම් දකින්න ලැබුණා. මම ඔබට මේ සිද්ධාන්තය තහවුරු කරන්න උදාහරණ කිහිපයක් පෙන්වන්නම්.1934 ජනවාරි 15 දා නේපාලයේ මහා භූමි කම්පාවක් සිදුවුණා. මෙදින වෘෂභ රාශිය උදාවෙලා තිබුණා වගේ ම රවි - සඳු හා බුද සහ අනෙකුත් ග්‍රහයන් එක පොකුරකට ගොනු වෙලා සමීප අංශකවල පිහිටා සිටි ආකාරය ඔබට රූප සටහනෙන් දකින්න පුළුවන්. මේ වගේ හිරු - සඳු ඇතුළු අනිකුත් ග්‍රහයන් එක පොකුරකට ආවොත් එය ස්වභාවික විපතක් පෙන්වන ලකුණකි.1976.07.28 අලුයම 3.42 ට චීන ඉතිහාසයේ දරුණුතම භූ චලනය හට ගත්තා. ජීවිත ලක්ෂයකට වැඩියෙන් විනාශ වුණා. නගරය නටබුන් වුණා. එදා රවි - බුද - සිකුරු එකම අංශකයේ එක පොකුරට ගමන් කළ හැටි බලන්න. 1962.09.02 දා ඉරානයේ මහා භූ චලනයක් වුණා. නගර 75 ක් නටබුන් බවට පත් කරමින් ජීවිත විශාල ගණනක් විනාශ වුණා. රූප සටහන බලන්න.සඳු බුද ගේ අංශකයට ලංවීමත්, රවි ග්‍රහයාට ආසන්නයේ තවත් ග්‍රහයින් එක පොකුරට පෙළ ගැසුණු ආකාරයත් බලන්න.2004. 12. 26 අපිට කවදාවත් අමතක වෙන්නේ නෑ. කෙටියෙන් ම කිව්වොත් එදා තමයි අපි සුනාමි විපතට මුහුණ දුන්නේ.රූප සටහන බලන්න. රවිට ආසන්නයේ බුද හා සිකුරු එකම අංශකයේ පිහිටීම හා අසාමාන්‍ය ග්‍රහ පොකුර නිසා පෘථිවියේ සමබරතාව බිඳ වැටුණා. ප්‍රතිඵලය මහා ඛේදවාචකයක් හැටියට දකින්න ලැබුණා. 2010.01.12 හයිටි රාජ්‍යයට කළු දිනයක්. මෙදින මහා භූ චලනයක් හට ගත්තා. එදින ග්‍රහ පිහිටීම බලන්න.මේ කෙටි උදාහරණවලින් මම පෙන්වා දෙන්න උත්සාහ කරන සිද්ධාන්තය මෙහෙමයි. රවි හා පෘතුවිය අතර සිටින ග්‍රහයින් සහ අනිකුත් ග්‍රහයින් පෙළ ගැසෙන ආකාරය අනුව පෘතුවියේ සමතුලනයට බලපෑමක් ඇති කරනවා.ඒ සමතුලනය බිඳ වැටෙන ප්‍රමාණය අනුව විශේෂයෙන් ම භූ චලන හට ගැනීමට තියෙන සම්භාවිතාව ඉහළ යනවා. රවි - බුද - සිකුරු - චන්ද්‍ර යන ග්‍රහයින් පොකුරු ගැසී සිටීම ඒ සඳහා එක් නිමිත්තක්. රවි ට ආසන්නයේ සඳු පිහිටමින් සඳු ගේ අංශකයේ සිකුරු හෝ බුද නැතිනම් සිකුරු බුද දෙදෙනාම ගමන් ගන්නා දවසක භූමි කම්පාවලට ඇති ඉඩ වැඩියි.පසළොස්වක දිනයක රවිට අංශක 180 ක් ආසන්නයේ සඳු පිහිටන විට බුද සිකුරු එකම අංශකයේ රවිට ආසන්නයේ පිහිටන දිනවලත් පෘතුවියේ සමබරතාවට විශාල බලපෑමක් ගෙන දෙනවා.එහි ප්‍රතිඵල බොහෝ විට භූ කම්පන, ලෝකයෙ මෙතෙක් සිදුවුණ මහා භූ කම්පන සිදුවුණ දිනය වේලාව හා එදින ග්‍රහ පිහිටීම අද ඉතා පහසුවෙන් පරිගණකයෙන් ලබා ගන්න පුළුවනි. අදාළ දින හා වේලා සොයා ගෙන එදින ග්‍රහ පිහිටීම දිනා බැලුවොත් මේ අපූරු සංසිද්ධිය ඔබට ම වටහා ගන්නත් පුළුවන්.භූමි කම්පා ඇති වුණ දිනවල මම කලින් කීව අසාමාන්‍ය ග්‍රහ පිහිටීම බොහෝ විට දකින්න පුළුවනි. මෙහි අනිත් පැත්ත ගත්තොත් රවිට අංශක 90 ක් සඳ පිහිටන අටවක දවසක නම් පෘතුවියට බාහිරෙන් එන බලපෑම් අවමයි. මේ වගේ දවසක උග්‍ර වේදනා විඳින රෝගීන් පවා යම් සහනයක් සුවයක් ලබනවා. නමුත් පසළොස්වක දිනයක නම් ඒ තත්ත්වය හැරෙන්නේ අනිත් පැත්තටයි.මොකද ඒ වගේ දවස්වල පෘතුවියට එන බාහිර බලපෑම් අධිකයි. කිසිවකු බියපත් කරන්න නෙවෙයි මේ සිද්ධාන්තය මත අනාවැකියක් කියන්න අපිට හැකියාවක් තියෙනවා. 2012. 12.12 සහ ඒ ආසන්න දිනක ලෝකයට තදින් දැනෙන භූ කම්පනයක් ඇති කරවන ආකාරයේ ග්‍රහ පිහිටීමක් හට ගන්නවා.මෙදින එක් භූ චලනයකට වඩා භූමි කම්පා කිහිපයක් හට ගන්නත් පුළුවන්. 2012.12.13 කුජදා ඊට පෙරදින ග්‍රිනිච් වේලාවෙන් මධ්‍යම රාත්‍රි 12 ආසන්නයේ සඳු, බුද සමඟ එකම අංශයකට පැමිණීමත් සිකුරු ගේ එක් වීමත් සෙනසුරු හා කුජ යන ග්‍රහයන් ඒ පොකුරට එක්වීමත් දකින්න ලැබෙනවා.තවත් විදිහකට කිව්වොත් රවි - චන්ද්‍ර - බුද - සිකුරු - ශනි - කුජ යන ග්‍රහයන් සියලු දෙනාම පොකුරු ගැසී සිටීම හා එම ග්‍රහයන්ට අංශක 180 ක් ආසන්නයේ ගුරු සිටීම එක්තරා අසාමාන්‍ය ග්‍රහ පිහිටීමකි.මේ වගේ අවස්ථාවක පෘතුවියේ සමබරතාවට එල්ල වන්නේ තදබල පීඩනයක්. ප්‍රතිඵලය ඔබ දක්නා පරිදි තද බල භූ චලනයක් වෙන්න පුළුවනි. ඡ්‍යොතිෂ සිද්ධාන්තය මතයි මම ඒ බව ප්‍රකාශ කරන්නේ.අවසන් වශයෙන් මම එක් කරුණක් නැවත අවධාරණය කරන්න කැමැතියි. ලෝක විනාශය වෙනවාය කියන 2012.12.21 ලෝකායන ඡ්‍යොතිෂය අනුව පෘතුවියට හා ජීවයට ඉතාම හොඳ දවසක්.ඒ දවස කොයි තරම් හොඳ ද කියනවා නම් පණ අදින රෝගීන්ට පවා ඒ දවසේ තරමක් සහනය දැනෙයි. හේතුව අටවක හා ඒ ආසන්න දිනවල පෘතුවියට එන බාහිර බලපෑම් ඉතා අවම වීමයි. ඒ අනුව 2012.12.21 දිනය තවත් ඇති සාමාන්‍ය දිනයක් හැටියට ගෙවිලා යන බව ඉඳුරාම කියන්න පුළුවනි.සටහනකේ. සී.ජේ.රත්නායකඡායාරූපය - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=as1010173</link>
    <topic>මෙහෙනුත් රටට වැඩ ඇති පුතුන් බිහි වෙනවා</topic>
    <author>ටෙක්ලා පද්මිණි කාරියවසම්</author>
    <content>මෙහෙනුත් රටට වැඩ ඇති පුතුන් බිහි වෙනවාසීයගේ ඇඳේ ඉහ ඉද්දර මුල්ලට වෙලා මං ඇස් ලොකු කරගෙන බලා හිටියා. අම්මා කාමරේ දොරකඩ ඉඳන් ගර්ජනා කරනවා.“මං උඹව මග්ගොන ගිහින් දානවා.”සීයා හිනාවේවි හිටියා.“ඔය වගේ වැඩ කරන්න උණුවෙන ලේ තියෙන්න ඕන. වීරයෝ වෙන්නේ එහෙම අය.” සීයා අම්මට කීවා. අම්මා තර්ජනාත්මක බැල්මක් සීයා වෙත හෙළුවා. සීයා පරාදයි.“ඕවා අපරාධ. ඒ කොල්ලට මොකක්හරි වුණානම් තාත්තා කියයි.” අම්මා කතාව ඉවර කළා.මල්ලිට ගැහුව නිසා කොල්ලෙක්ට බිම පෙරළා ගෙන ගහලා වීරයෙක් වගේ ගෙදර ආව මම අම්මා ඉස්සරහ අපරාධකාරයෙක් වුණා. මං ඊට පස්සේ කොල්ලන්ට ගැහුවේ නැහැ. වීරයා මළා. අපරාධකාරයත් මළා. මම හිටියා. අපේ හොඳ අම්මා දඟකර කර මට හැදෙන්න දුන්නා. මග්ගොන දැම්මෙ නෑ.රැඳවුම් නිවහනේ ඉන්නේ ලේ උණුවෙන දඩබ්බර කොල්ලෝ කෙල්ලෝ. රැඳවුම් නිවහන අපරාධකාරයන්ගේ ක්ෂේම භූමියක් ද, අපරාධකාරයෝ නිර්මාණය කරන තැනක් ද කියලා මම හැමදාම හිතුවා. ඒත් ඒක එහෙම නොවෙයි කියලා රැඳවුම් නිවහනේ පාලකයන් එක්ක කතාකර කර ඉන්න සමහර වෙලාවට මට දැනුණා. ළමයි ගැන ලියන්න කිසිම දෙයක් නැතිව ඉන්න වෙලාවේ මට මේ වීරයෝ ගැන ලියන්න හිතුණා.මං වගේම වැරැද්ද ඉවසගන්න බැරුව තවත් කොල්ලෙකුට කෙල්ලෙකුට තැලුව, දුප්පත්කම, කුසගින්න දරාගන්න බැරිකම නිසා සොරකමක් කළ, එහෙම නැත්නම් තනිකම, නොසලකා හැරීම අනාදරය නිසා සමාජ විරෝධින් වූ, එහෙමත් නැතිනම් තම ජීවන පැවැත්ම කුඩා කාලයේදීම තමන්ට හිමි වූ දරුවෝ තමයි රැඳවුමේ ඉන්නේ. රැඳවුම් නිවහනයි. බාලක පාසලයි. ඉස්සර තිබුණේ එකටලු. දැන් මැදින් තාප්පයක් ඉදිකරලා ඒ දෙක වෙන්කර දමා තියෙනවා. එහෙම කරලා තියෙන්නේ ආරක්ෂාවට ලු. සරණක් නැති, අම්මා තාත්තා නොසලකන මේ දරුවන් කොහේ ඉන්න ද? අපි අකැමැති වුණත් ඉදිරියේදී තව තවත් මේ වගේ කඳවුරු ඉදි වේවි. ඒවයෙන් තවත් වීරයෝ බිහි වේවි.සමන් කුමාර කියන්නේ උණුවෙන ලේ තිබුණු වීරයෙක්. ඒකනේ එදා එයා අලිමංකඩ කඳවුර බේරගන්න ඉදිරිපත් වුණේ. තමන්ගේ සහෝදර සෙබළු සිය ගණනක් බේරගන්න කළ ඒ කැපකිරීම කොපමණ අගයකින් යුතු ද? ඔහුව අපි කොපමණ වාරයක් සිහි කරනවද ඔහු අපේ ජාතික වීරයෙක් වුණා. ඔහු වෙනුවෙන් අපි ස්මාරක ඉදිකළා. “හසලක සමන් කුමාර” කියන නම ලංකා ඉතිහාසයේ රන් අකුරින් ලියැවුණා.ඒ නම ලෝකය ම දන්නා නමක් වුණා. හසලක කියන ගම ලංකාවේ තිබෙන ලස්සන ගමක් කියලා ලෝකෙම දැනගත්තේ සමන් කුමර නිසා. සමන් කුමාරත් රැඳවුම් නිවාසේ ජීවත් වුණු යෞවනයෙක්. ඒ මන්න පිහියක් සොරකම් කළා කියන වරදට. ඒ වරදකරුවා රැඳවුම් නිවහනෙන් ගිහින් හමුදාවට එක්වුණේ වීරයෙක් වෙන්න හිතාගෙන නොවෙන්න පුළුවන්. දුප්පත්කම නිසා පවුලේ කුසගින්න නිවන්න වෙන්න පුළුවන්. ඒ හේතුවෙන්ම හමුදා නමුදු රාජකාරියට එක්වූ තව සිය ගණනක් ජීවිත බේරලා ඔහු වීරයෙක් වුණා.ඒ මියගිය වීරයා රැඳවුම් නිවසේ හිටිය සමන් කුමාර බව කියන්න රැඳවුම් නිවහනට දුවගෙන පැමිණියෙත් රැඳවුම් නිවහනේ ඉඳලා ගිහින් හමුදා නිල ඇඳුම් ඇඟලාගත් කඩවසම් තරුණයෙක්.රැඳවුම් නිවාසේ නිලධාරීන්ට “සමන් කුමාර” මතක තිබුණේ නැහැ. ළමයි සිය ගණනක් ඉන්න තැන. කොහොමද එක ළමයෙක් විශේෂ වෙන්නේ?“ඇයි සර් අර කොල්ලන්ට අල්ලන් ගහලා සර් බාල්කෙ එල්ලෙන්න කියලා පස්ස පැත්තට වේවැලෙන් ගැහුව කොල්ලා.” සර්ට මතක් වුණා. සර් කීව ඒ කතාව ඇහුවහම මට අපේ අම්මව මතක් වුණා. සර්ගේ වේවැල් කසායයි, අම්මගේ මුදු සුමුදු රුදුරු එක බැල්මකුයි සමානයි. දෙකම එකම ප්‍රතිඵල දුන්නා.ඇත්තටම මට සමන් කුමාර මතක තිබුණේ නැහැ. ඒත් පණිවුඩය කියන්න ආව ළමයව හොඳට මතක තිබුණා. දැන් තාප්පයෙන් එහා පැත්තේ තියෙන බෝධිය හිටෙව්වේ ඔය පණිවුඩය අරගෙන ආව ළමයා. මිනිහත් ඉස්සර හරි ම දඟයි. ඒත් අහිංසකයි. නැති බැරි කමට කරන දේවල් වලට තමයි මේ ළමයි හුඟ දෙනෙක් මෙහේ ඇවිත් ඉන්නේ.” මා එක්ක කතාබශේ නිරත වෙලා හිටිය දෙවෙනි මහත්තයා කීවා. එයා ආයතනයේ ඉන්න බොහොම පැරැණි නිලධාරියෙක් හොඳ අත්දැකීම් තියෙන. ළමයි ගැන රසවත් කතා අහගන්න මම ඔහුත් සමඟ කතාබහ කරනවා. එතකොට රැඳවුම් නිවහනෙන් වීරයෝ දෙන්නෙක් බිහිවෙලා තියෙනවා.මට මතකයි තවත් තරුණයෙක්. දවසක් මම කතා කර කර ඉන්න ළමයා ළඟට ඇවිත් කතා කරන්න එයාට ඕනැකම තිබුණා. මම හිතුවේ ඔහු රැඳවුම් නිවහනේ ඉන්න මා හා කතා කළ දරුවගේ සහෝදරයෙක් කියලා. ඒත් මට වැරදිලා තිබුණා තරුණයා මාව නිවැරැදි කළා.“මෙහේ තමයි මගේ ගෙදර. මං මෙහේ අවුරුදු ගණනක් හිටියා. මම දැන් ඉන්නේ මින්නේරිය කෑම්ප් එකේ. නිවාඩුවට ආවා. ඉතින් මේ ගෙදර ඇවිත් කතාබහ කරල යන්න ආවේ.” ඔහු මට හමුවුණෙ යුද්දෙ ඉතාම දරුණුවට ඇවිළෙමින් තියෙද්දි.හසලක සමන් කුමාර අද නැති වුණත් රැඳවුම් නිවහනේ ඉඳලා යුද්ධයට එක්වුණු අනෙක් සියලු දෙනාම ජීවතුන් අතර ඇති. ඔවුන් රැඳවුම් නිවහනේ පුනරුත්ථාපනය වූ තරුණයන් ලෙස හමුදා සේවයට එක්වූ අය. ඔවුන්ගෙන් දේශයට සිදුවූ මෙහෙවර අගය කළ යුතුයි. ඒ නිසා මම මෙහෙම ලියන්න හිතුවා. තව කෙනෙක් ඉන්නවා මම දන්න, එයා ඉන්නේ නාවික හමුදාවේ. එයාගේ අම්මයි තාත්තයි දෙන්නම එයා දන්නේ නැහැ. එයා හැදුණේ ළමා නිවාසවල. වයස අවුරුදු දහඅට ඉක්ම වූවාම ළමා නිවාසයෙන් බාලක පාසලට මාරු කරනවා. හොඳ ළමයි දඟ ළමයි ළඟට දානවා. දඟ කරන්න ඉගෙන ගන්න.එයාගේ මල්ලි දැන් බාලක නිවාසේ ඉන්නවා. ඒත් ඒ මල්ලි දඟ ළමයෙක් නෙවේ. එයාට ඕන මහ සමාජයට යන්න. එයා හැඳුනුම්පත හදාගෙන වැරැදියට හැදුව අනුමාන උප්පැන්නය නිවැරැදි කරගෙන මහා සමාජයට යන්න, නාවික හමුදාවේ ඉන්න අයියා එනකල් බලාන ඉන්නවා. එයාගේ අයියා නාවික හමුදාවේ ඉන්නෙ කියලා දැනගත්ත දවසේ කොල්ලා ලොකු හුස්මක් අරන් පපුව ඉස්සරහට දාලා අහිංසක හිනාවක් එක්ක ඇවිත් මට ඒක කීවේ හරිම ආඩම්බරෙන්. අම්මා තාත්තා නැතිව ළමා නිවාසේ හැදුණු දරුවෙක් උසස් රජයේ නිලධාරියෙක් වීම ආඩම්බරයට කාරණයක්. මල්ලිගේ හිතේ තිබුණු ආදරේ ආඩම්බරකම මටත් ටිකක් බෝ වුණා. මමත් එයාලගේ පවුලෙ කෙනෙක්නේ. මම ඒ ආරංචිය අහලා සතුටු වුණා. අයියා මල්ලිට ලස්සන පවුලක් හදා දේවි. මල්ලිට ඕන ගෙදරක්. ඒක ලැබේවි.රැඳවුම් නිවසේ ළමයි ගැන ලියද්දි හමුදාව එකතු කර ගත්තේ ඇයි? මේ විශේෂ සතියක්. ශ්‍රී ලංකා හමුදාවේ 61 වැනි සංවත්සරය යෙදී තිබුණේ පසුගිය සතියේ. ඉතිං වීරයො වෙච්චි මේ හංවඩු ගැහුණු කොල්ලො ගැන ලියලා තියන එක හොඳයි කියලා මට හිතුණා. “මෙතැනින් යන ඔක්කොම අපරාධකාරයෝ හරි දඩබ්බරයෝ වෙන්නෙ නැහැ. එයාල හොඳට මහා සමාජයට මුහුණ දෙනවා. ඉතා සුළු පිරිසක් තමයි ආයෙත් වැරැදි පාරට යන්නේ” ආයතනයේ ප්‍රධානියා මට දවසක් කීවා මතකයි. ඇත්ත තමයි. මෙතැනින් හොඳ නරක ඉගෙන ගෙන යන දරුවො රටට සේවයක් කරනවා. මෙතැනින් නික්ම ගිය රජයේ ඉහළ තනතුරු දරන නිලධාරීන් ඉන්නවා. මේ ලිපිය ඔවුන්ට අවමානයක් නොවේවි. ගෞරවයක් වේවි.රැඳවුම් නිවාස බාලක නිවාස ආදියෙහි තත්ත්වය ඉතා දුක්ඛදායක වුණාට මෙතැනිනුත් රටට වැඩක් ඇති වීර උදාර මිනිස්සු බිහි වෙනවා. හමුදාවට වසර 61 ක් පිරුණු වෙලාවේ කවුරුත් හිතන්නෙ නැතිව ඇති රැඳවුම් නිවසකින් නික්ම ගිහින් රටට අගනා මෙහෙවරක් කළ තරුණ පිරිසක් අපට ඉන්න බව. කාලයක් කරදරයක් වදයක් ලෙස සලකා රැඳවුම් නිවාසෙක. බාලක නිවාසෙක වැරැදි කරුවෙක් ලෙස රඳවාගෙන දඬුවම් දුන්න දරුවෝත් රට බේරගන්න වීර ක්‍රියා කරලා තියෙනවා.පොඩ්ඩක් හිතන්න කාවද, කොයි ළමයව ද අපි එපා කියලා අහක දාන්නේ. අද දරුවෝ දඩබ්බරයො උනත් හෙට ඔවුන්ම තමයි වීරයෝ වෙන්නේ, රටට වැඩදායි පුරවැසියෝ වෙන්නේ. ඒ නිසා මව්පියන්ගේ වගකීම දඩබ්බර දරුවා ආදරයෙන් රැකබලා ගෙන නිවසෙහිම ඇති දැඩි කරමින් ඔවුන්ගෙන් හිමිවන ගෞරව හිමිකර ගැනීමයි. නැත්නම් ඒ ගෞරවය රැඳවුම් නිවහනක හෝ බාලක බාලිකා නිවහනක පාලන අධිකාරියට හිමි වේවි.ටෙක්ලා පද්මිණි කාරියවසම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=as1010174</link>
    <topic>මංජේශ්වරී</topic>
    <author>තව කොටසක් ලබන සතියේ</author>
    <content>මංජේශ්වරීමෙතෙක් කතාවචාමික සෙනෙවිරත්න නාවිකයකු ලෙස නාවික හමුදාවට බැඳෙන්නට පෙර තිලකා නම් තරුණියක සමඟ ප්‍රේම සම්බන්ධතාවක් ඇතිකරගෙන සිටියේය. ත්‍රිකුණාමල කඳවුරේ සිටි අවදියේ ඔහු ඇයට ලිපි ලීවේ තම සහෝදරයාගේ මාර්‍ගයෙනි.කෙසේ හෝ මේ සම්බන්ධතාව දෙදරා යන්නේ ඔහුටත් හොරෙනි. හේතු කිසිවක් ඔහු නොදනී. අවුරුද්දක පුහුණුවෙන් පසු අවුරුදු හතරක පුහුණුවක් සඳහා චාමික ඉන්දියාවට යවයි. ඔහුගේ හොඳම මිතුරා වූ උදය කුමාරද ඔහු සමඟ යයි. ඉන්දියාවට ගිය පසුවත් ඔහු තිලකා ගැන සිතයි. එහෙත් ටික කලකට පසු ඔහුට ඉන්දියානු තරුණියක ඇස ගැසෙයි.අද එතැන් සිට...“මංජු...”යළිත් කුස්සිය දෙසින් පුංචි අම්මාගේ කටහඬ ඇසිණ. ඈ තුළ ඇති නොකැමැත්ත වරින්වර මතුවෙයි. කුස්සියට ගිය මංජු යළිත් ආපසු පැමිණියාය.“අම්මා බණිනවද?”“නෑ. අම්ම අහනව ඔයගොල්ලන්ට මස් මාළු ඕනෑම ද කියල”අපොයි නෑ. සම්බෝලයකුයි. එක එළවළුවකුයි තිබුණාම හොඳටම ඇති.”“ක්‍රිෂ්ණදේවට නම් මස් මාළු ඕනමයි. ඒත් බාප්පා ගෙදර නැති නිසා ගෙන්න ගන්න කෙනෙක් නෑ. වෙනදාට මාළුකාරයො පාරෙ යනව. ඒත් අද නෑ”“කොහොමත් දැන් ක්‍රිෂ්ණදේව එන්නෙ නෑනෙ”“හ්ම්. ඒකත් හරි”මංජේශ්වරී ආපසු කුස්සියට දිව ගියා ය. ආපසු ආවේ හිනැහෙමිනි.“අම්ම දන්නව දැන් ක්‍රිෂ්ණදේව එන්නෙ නැති බව. දැන් උයන්නෙ ඔය දෙන්නට”මම නිහඬව අසා සිටියෙමි.“දුන්තෙල් බත් හදලා බිත්තර දාලා එළවළු සම්බෝලයක් හදල අල හොද්දක් හදනවලු. ඇතිනේද?”“අපොයි වැඩිත් එක්ක”මංජේශ්වරීගෙන් අසන්නටත් ඈ සමඟ කියන්නටත් බොහෝ දේ සිත තුළ පොර බදද්දී මම ගොළුවක පිරුවෙමි.“කුස්සියට ගිහින් පුංචි අම්මට උදව් වෙන්නෙ නැද්ද?”“මං කුස්සියට එනවට පුංචි අම්ම කැමති නෑ. මං උයනව නම් උයන්නෙ තනියම. ඒත් මං උයන ඒව පුංචි අම්ම උයන ඒව තරම් රහ නෑ.”එසේ කියමින් මංජේශ්වරී හිනැහුණා ය.“මං කැමතියි ඔයා උයන ඒව කන්න...”එසේ කියන්නට සිතුණ ද මම නිහඬ වීමි. මා නොසිතූ පරිදි ජීවිතයේ සුන්දර අවස්ථාවකට මුල පුරා ඇත. දෑවැදි ප්‍රශ්නය නිසා ඉන්දියාවේ ගැහැනු සියදිවි නසාගත් අන්දම මා පුවත්පත්වලින් කියවා තිබුණි. එහෙත් මංජේශ්වරී එයට වඩා බොහෝ ඉදිරියෙනි.“හොඳයි ක්‍රිෂ්ණදේව වගේ දෑවැදි නොඉල්ලන කෙනෙක් මුණ ගැහුණොත්?”“ආදරේ කරන්න පුළුවන්, හොඳ කෙනෙක් මුණ ගැහුණොත් කැමැති වෙනවා.”“ඒ කෙනා ජාති ආගම් කුල මල වෙනස් කෙනෙක් වුණොත්?”ඉද්ද ගැසුවාක් මෙන් දෙපා නැවතුණු මංජේශ්වරීගේ දෑස් උඩ ඉන්දවිය. නොසිතාම දාස් පෙති ගසක දෑත ගැටුණා. අතට අසුවූ මල පොඩි වී නාස්පුඩු කකාරවන්නට විය.“මංජු...”ඈ කතා නොකළා ය. සේපාලිකා ගස යටවූ සිමෙන්ති බංකුවේ ඉඳ ගත්තාය. ඈ අසලින් ඉඳ ගන්නට තරම් ශක්තියක් මගේ සිතට නොවීය. පුංචිඅම්මා එළි පහළියට ආවොත් යන බියෙන් මම ඈ දෙස බලා සිටියෙමි.“නෑ මං නිකමට කිව්වෙ. ඒ ගැන හිතන්න එපා”“ඒ ගැනත් හිතන්න වෙනවා”ඈ තවත් එක වචනයකුදු නොදෙඩුවා ය. උන්තැනින් නැගිට්ටේ සිතට දරාගත නොහැකි තරම් පැටලැවිල්ලකට මැදිවූවාක් මෙනි.මා ඉක්මන් වූවා වැඩියැයි මට සිතුණේ මගේ මුවින් පිටවූ වචනවලට මංජේශ්වරී කලබල වූවාට පසුව ය.ඈ නැගිට යන්නට ගියමුත් ඉදිරියට පය නොතබා එතනම නැවතුණා ය. දාස් පෙති මල් කිහිපයක් කඩාගෙන යළි සිමෙන්ති බංකුවේ ඉඳ ගත්තේ මටත් ආරාධනය කරන්නාක් මෙනි. ප්‍රේම පරාදීසයක තනිවන්නට මා කැමති වුව ද මේ එයට අවස්ථාව නොවීය. කලබලයට පත් මංජේශ්වරීගේ සිතට ද සන්සුන් හැඟීමක් ඇති නොවන්නට ඇත.කඩා ගත් දාස්පෙති මල් පොඩි කරමින් ඈ මොහොතක් බිම බලාගෙන සිටියා ය.“චාමික කියපු දේ ගැන මං හිතනවා”මගේ සිතට බියක් දැනිණ.“ආදරය කරන්න ජාති ජම්ම කුල මල ඕනෑ නෑනෙ. මිනිස්සු ආදරයෙන් බැඳෙන්න ජාති ජම්ම ගැන හිතලම නොවෙයිනෙ. දැන් ඔය චින්ත ඉන්නෙ”චින්තගේ විවාහය සම්පූර්ණයෙන් ම අසාර්ථක වූ බව පවසන්නට සිතුණ ද මම නිහඩ වීමි.“චාමික මෙතනින් වාඩිවෙන්න. පුංචි අම්ම එළියට එන්නෙ නෑ දැම්මම. ආවත් මට ප්‍රශ්නයක් නෑ. ඔයාට ආදරේ කරන කව්රුහරි ලංකාවෙ ඉන්නවාද?”“ඉන්නව““කවුද?”“අම්ම, තාත්තා නංගී”“එහෙම නෙමෙයි කෙල්ලක්”“නෑ...”මම නිහඬ වීමි.ඒ සමඟම ගේට්ටුව ඇරගෙන ක්‍රිෂ්ණදේව වත්තට ඇතුළු විය. සිවුරුහන් බාමින් ඔහු පැමිණියේ පුදුම සතුටකිනි. මංජේශ්වරීගේ මුහුණ වෙනස් වූ බවක් පෙණින.“ඉතිං මංජු කොහොමද? මගෙ ගුරුවරයත් ඇවිත් ඉන්නෙ.”ඔහු මා දෙස බලමින් කීවේය. මංජේශ්වරීගේ අතට තවත් දාස් පෙති මල් කිහිපයක් ම අසුවී තිබිණ.“ගුරුවරයා ඇවිත් තමයි චාමික වරුවක් ම රස්තියාදු වුණා.”“ආයෙ රස්තියාදු වෙන්න ඕන නෑ”“ඇයි”“ඒ සමීක්ෂණ වාර්තාව ඉවරයි”“එතකොට මට ද ඒක කරන්න වෙන්නෙ”“නෑ”“එහෙනම්”“මම අද ගිවිසුමකට අත්සන් කළා. ඒකයි එන්න පරක්කු වුණේ”“ගිවිසුමකට... මොන ගිවිසුමකටද?”“චිත්‍රපටයකට. මගේ බිරිය වශයෙන් රඟපාන්නෙ ඔයා. ප්‍රශ්නයක් නෑනෙ. ඔයා වෙනුවෙන් ඒකටත් මම අත්සන් කළා”“ක්‍රිෂ්ණා කැත වැඩ කරන්න එපා. කාගෙන් අහලද ඔය වගේ වැඩක් කළේ. අනික මම රඟපාන්නෙ නෑ.”“අහන්න දෙයක් නෑ. අනික කාගෙන්ද අහන්නෙ. මංජු මගේ අනාගත බිරිය. චිත්‍රපටියෙත් ඔයා මගේ බිරිය. එතකොට කිසිම ප්‍රශ්නයක් නෑ. මං වෙන නිළියක්ව බදාගෙන ඉම්බය එකට හිටියා ය කියල ඔයාට ප්‍රශ්න ඇතිවෙන්නෙත් නෑ”“මොනවද මේ කියවන්නෙ ක්‍රිෂ්ණා”“කියවන්න දෙයක් නෑ. අපි තව සතියකින් එකට රඟපානව. ජනප්‍රිය නළුවෙක්. නැඟී එන නිළියක් පත්තරවල වැටේවි ක්‍රිෂ්ණදේව හා මංජේශ්වරී.මම බලා සිටියෙමි. මංජේශ්වරීගේ මුහුණ අබ පුපුරන්නාක් මෙන් විය. ඇගේ අතින් අතුල් පහරක් වැදෙතැයි යන බියෙන් මම බලා සිටියෙමි. එහෙත් එවැන්නක් සිදු නොවීය.“පුංචි අම්මේ...”ක්‍රිෂ්ණදේව මංජේශ්වරී මඟ හැර ගෙතුළට දිව්වේ ය.“ඔන්න මං කුකුල් මස් කිලෝවක්ම ගෙනාවා. ඩෙවල් කරල ගන්න”ඔහුගේ කටහඬ ගෙතුළින් ඇසිණ. මංජු වෙව්ලන ගතින් මා බදා ගත්තා ය.“චාමික...”නොසිතා සිදුවූ දෙයින් මගේ ඇඟ හිරිවැටුණාක් මෙන් විය.“චාමික ඔයාට බැරිද මේ මිනිහගෙන් මාව බේරගන්න. මම මංජේශ්වරී තුරුලු කර ගතිමි. එහෙත් ඒ ග්‍රහණය එකම එක මොහොතකට පමණක් සීමා විය. මගේ ග්‍රහණයෙන් මිදුණු මංජේශ්වරී හති දමමින් ගෙතුළට දුව ගියා ය. ගෙතුළින් එක පොදියට තිදෙනාගේ ම කටහඬවල් ඇසෙන්නට විය. මංජේශ්වරී ගේ කටහඬ පරලවූවාක් මෙනි. පුංචි අම්මා ද උස් හඬින් කෑගසනු ඇසිණ. අඩුවෙන් ම ඇසුණේ ක්‍රිෂ්ණදේවගේ කටහඬ ය. ගේට්ටුවෙන් පිටව යන්නට සිතුණ ද මම මිදුලේ රැඳුණෙමි.මොහොතකින් කටහඬවල සැර බාල විය. ක්‍රිෂ්ණ දේව මිදුලට බැස්සේ ය. ගේට්ටුවෙන් පිට විය. පාරේ යන රික්ෂෝවකට නැඟී යන්නට ගියේ ය. පුංචි අම්මා බැණවදින හඬ කුස්සිය දෙසින් ඇසිණ. බස නොදත් බැවින් මට කිසිවක් තේරුම් ගියේ නැත. මංජේශ්වරී අඬමින් මිදුලට ආවාය.පුංචි අම්මා ඈ පසුපස ආවේ අතපය උළුක් කරමිනි. මොහොතකින් මංජේශ්වරීගේ කම්මුලට අතුල් පහරක් වැදිණ. ඈ බේරා ගැනීමට මට ඉඩක් නැත. මා පිටස්තරයෙකි. අතුල් පහර දුන් පුංචි අම්මා ද අඬමින් සොටු සූරමින් යළි ගෙතුළට රිංගා ගත්තාය.මංජේශ්වරී කඳුළු පිස දමමින් සිමෙන්ති බංකුවේ ඉඳ ගත්තා ය. සුදු පැහැති කම්මුල ලේ පැහැ ගැන්වී තිබිණ. ඈ කතා කරන්නට වචන සොයන්නාක් මෙන් මා දෙස බැලුවා ය.“හිත සන්සුන් කරගෙන ටිකක් කල්පනා කරන්න මංජු. කලබලවෙලා මොකවත් කරන්න බැහැ” මම සිමෙන්ති බංකුව අසලට ගොස් සිට ගතිමි. බිම වැටුණු සේපාලිකා මල් සුවඳ ඉතිර පැතිර යන්නට විය.“චාමික මං මොකද කරන්නෙ”මංජේශ්වරී මා දෙස බැලුවේ අනුකම්පාව යදින්නාක් මෙනි.“කරන්න දේවල් ඕන තරම් තියෙනවා. හිත කලබල කරගන්න විතරක් එපා. ඔයා රඟ පාන්න අකැමැති නම් ඒ බව කියන්න”“මට ඕන දිගටම ඉගෙන ගන්න. ඔය චිත්‍රපට පිස්සුව මට නෑ. ක්‍රිෂ්ණට තියෙන්නෙ ඒ පිස්සුව විතරයි. මං කොහොමද ඒ වගේ මිනිහෙක් කසාද බඳින්නෙ.”මංජේශ්වරී සැනසීම සඳහා සිත පුරා වචන ගලා එයි. එහෙත් මේ මොහොතේ ඈ සැනසීම සඳහා ඉදිරිපත් වීමට කල් වේලා වැඩිය.“චාමික මං මොකද කරන්නෙ”මම නිහඬව බලා සිටියෙමි.“චාමික...”“අපි මොනව හරි කරමු”පැයක් දෙකක් ඇතුළත සිදුවූ කිසිම කිසිදෙයක් උදයකුමාර නොදත්තේ ය. චින්තා සමඟ සතුටු සාමීචියේ යෙදී උන් ඔහු ඉර මුදුන්වී පැයකට පමණ පසු පැමිණියේ කෑම වේලාව ද කිට්ටු කරමිනි.“චින්ත එහේ කෑම හදන්න හදනව. මං කිව්ව මංජේශ්වරී මෙහේ කෑම හදනව කියල”ගේට්ටුව ඇරගෙන ඔහු වත්තට ඇතුළු වූයේ එසේ කියමිනි. එක්වරම ඔහු අපේ මුහුණුවල වෙනස දක්නට ඇත.“මොකෝ මේ මංජේශ්වරී අඬල වගේ මූණත් රතුවෙලා. උඹත් නිකන් ගල් ගිල්ල වගේ ඉන්නවා”“මොකවත් නෑ. අපි යමු කෑම ගන්න”මංජේශ්වරී ගල් බංකුවෙන් නැගිට ඉස්සර වූවා ය. අපි ඈ පසුපසින් ගියෙමු. මට මංජේශ්වරී පසුපස කුස්සියටම යන්නට සිතුණේ මෙය දැන් අපේම තැනකැයි හැඟුණු බැවිනි. උදය සාලය මැද නැවතුණේ ය. ඔහු පුටුවකට බරවන හඬ ද ඇසිණ.පුංචි අම්මා පෙනෙන්නට නොවීය. කුකුළු මස් පාර්සලය තිබූ තැන ම විය. මංජේශ්වරී කෑම බඳුන් ඇර බැලුවා ය. සියල්ල සූදානම්ය. ඈ විනාඩියට දෙකට කෑම දීසිවලට බෙදා මේසයට ඇරියා ය.“බත් කමු දැන් බඩගිනිත් ඇති”ඈ උදයට ආරාධනා කළා ය. උදය සිත සතුටින් කෑම මේසයට ඉඳ ගත්තේ ය. එහෙත් මගේ සිත තුවාලයක් මෙන් පෑරී ගොස් ය. මම ද අමුත්තක් නොපෙන්වමින් කෑම මේසයට ඉඳ ගතිමි.“කෝ ගෙදර මිනිස්සු”උදයකුමාර ඇසුවේ ය.“ඉසේ ඇම්ම කියල පුංචිඅම්ම බුදි. බාප්ප ගමනක් ගිහින් තවම ආවෙ නෑ.”“එතකොට මංජු අපි එක්ක කෑම ගන්නෙ නෑනෙ.”“නෑ බාප්ප එනකං ඉන්නව“කෑම ගනිද්දී දොඩමළු වූයේ උදයකුමාර පමණි. මංජේශ්වරී ඔහු අසන ප්‍රශ්නවලට කෙටියෙන් පිළිතුරු දුන්නා ය.අප කෑම ගෙන අවසන් වෙත් ම බාප්පා එනම් රාම චන්ද්‍රන් පැමිණියේ ය.“මට ක්‍රිෂ්ණ දේව මුණ ගැසුණ කඩපොළේදී. මට මිනිහගෙ මොකක්දෝ අමුත්තක් පෙනුණ. මිනිහ කෑම නොකාද ගියේ.”ඔව්. ක්‍රිෂ්ණ බාප්ප එක්ක මොකවත් කිව්වෙ නැද්ද?”“හදිසි ගමනක් යන්න තියෙනව කිව්වා”“මිනිහට නළු පිස්සුව. මටත් රඟපාන්න කතා කරල මෙතන එක දෙක කළා.”“කොහොමත් දූ රඟපාන්න යන්න ඕන නෑ. ඒක අපි කැමති රස්සාවක් නෙවෙයිනෙ.”“මිනිහ මට බල කරනව.”“දූ අකමැති නං එච්චරයි. ඔතන තියෙන්නෙ දෑවැදි නොඉල්ලන ප්‍රශ්නෙ විතරනෙ. අපි බලමු”රාමචන්ද්‍රන් සන්සුන් මිනිසෙකි. ඔහු අප ආපසු යන්නට සැරසෙන තුරුම විවිධ ප්‍රශ්න ගැන කතා බහ කළේ ය. ඒ මුවාවෙන් ගෙදර ඇතිවූ නියම තත්වය යටපත්ව ගියේ ය.ඔහු කෑමට සැරසෙද්දී පුංචිඅම්ම ද එළි පහළියට පැමිණියාය. අපි සමුගතිමු.ගෙදර ඇතිවූ සිද්ධීන් විස්තර කරද්දී උදයකුමාර මුව අයාගෙන බලා සිටියේ ය.“ඔච්චර දෙයක් සිදුවෙලත් ඒ කෙල්ල බාප්ප ඉදිරියෙ ඊගහක් වගේ හිටිය එකයි පුදුමෙ”“මටත් හිතාගන්න බැරි ඒකයි උදය.”“කෙල්ලට පුදුම ආත්ම ශක්තියක් තියෙනව.”“ඔව්... ඒක මටත් ශක්තියක්”“ඒත් චාමික අපි ඉන්නෙ ඉන්දියාවෙ. අනික් අතින් අපි ශ්‍රී ලංකා නාවික හමුදාවට අයත් සෙබළු. ඉතින් ඔය දෙපැත්ත ගැනම හිතන කොට අපට ආදරය එක්ක සෙල්ලම් කරන්න බැහැ. අපට පුළුවන් ද ඇමෙරිකන් හමුදා සෙබළු වගේ කෙල්ලක් ආස්සරේ කරල අතඅරින්න. ජපානයට ගිය හුඟක් සෙබළු කෙල්ලො ආස්සරය කළා. ඒත් නීතිය අනුව බැඳල ආපහු තම රටට ඇමෙරිකාවට ගෙනියන්න බැහැ. ඉතින් දාල ගියා. සමහර කෙල්ලො සියදිවි නසා ගත්තා.“මට තේරෙනව. ඒත් මට හිතෙනව මංජේශ්වරී මට ආදරෙයි කියල. දෑවැද්දෙන් බේරිල. ජීවිතේ ජය ගන්න ඈ යම්කිසි පොටක් හොයනව““උඹත් ඒ කෙල්ලට ආදරෙයි. එහෙම නේද? මෙච්චර කල් හොර ගල් ඇල්ලුවෙ ඕකටනෙ.”උදයකුමාරගේ කතාවෙන් මගේ සිත පළුදුවී ගෙන යයි. ආදරයට සීමාවන් පැණවිය හැකිද? මා බොළඳ පෙම්වතෙක් නොවේ. මා සිතන අන්දමින් මංජේශ්වරී ද එසේම ය. ඈ බොහෝ ඉන්දියානු තරුණයන්ට වඩා බුද්ධිමත් ඒකියකි. බුද්ධිය මෙහෙයවා වැටකඩුළු බිඳගෙන යාමට ඈ සූදානම් ය. උදයකුමාරට තවත් දේ කීමෙන් පලක් නැත. ඔහු සිටින්නේ හමුදා නීති රීති ගැන සිතමිනි. ඒවා බිඳ දැමීමට තරම් මා ඉක්මන් විය යුතු ද? මා තුළ ඇත්තේ අධිෂ්ඨාන ශක්තිය පමණි. අප ආදරයෙන් අන්ධ වූ සාලිය අශෝකමාලලා විය යුතු නැත.“ටික දවසකට මංජේශ්වරීලගෙ ගෙදර යන එක නවත්තමු.”උදයකුමාර ටික වේලාවකට පසු කීවේය. මම නිහඬව අසා සිටියෙමි. ;මාහොතකට පසු චින්තා මගේ සිත යටින් මතුව ආවේය.“එතකොට උදය උඹ චින්ත බලන්න යන්නෙ තහනම් ගහේ ගෙඩි කන්න නෙවෙයිද? චින්තා උඹට වැඩිය හුඟක් වැඩිමල්. කසාද බැඳපු ගෑනියෙක්. දරු දෙන්නකුගෙ අම්ම කෙනෙක්. ඉතින් මට අවවාද කර කර උඹ කරන දේ හරිද?”විනාඩි කිහිපයක් ම ගොළුවත පිරූ උදය කුමාර කතා කරන්නට පටන් ගත්තේ ඇඬුම් ස්වරයකිනි.“මං චින්තට නෙවෙයි ආදරේ කරන්නෙ. මගෙ ජානකීට. මට ජානකීව අමතක කරන්න බැහැ. මං මේ හිනාවෙලා සතුටින් ඉන්න උත්සාහ කරන්නෙ ජානකීව අමතක කරන්න. ඒත් චින්තා දැකපු වෙලාවෙ ඉඳල ජානකී පිළිබඳ මතකය අලුත් වුණා. මං දන්නව මට කවදාවත් චින්ත බඳින්න බැරි බව.“බඳින්නෙ කොහොමද. රාජුගෙන් දික්කසාද නොවී උඹ හදන්නෙ ඉන්දියාවෙ ඉන්නකං පාළුව කාන්සිය මකාගන්න විතරක් ගෑනියක් ආස්සරේ කරන්න. එහෙම නේද? හරියට ජපානෙට ගිය ඇමෙරිකන් සොල්දාදුවො වගේ.”“නෑ චාමික. මං හිතුවෙ නෑ උඹ මේ විදියට මගෙ හිත රිදවයි කියල.”තව කොටසක් ලබන සතියේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=as1010175</link>
    <topic>මතුපරපුර සඳහා දුර්ලභ ඔසු උයනක්</topic>
    <author>සටහන සහ සේයාරූ ඉංගිරිය මධ්‍යම සමූහ</author>
    <content>මතුපරපුර සඳහා දුර්ලභ ඔසු උයනක්ඉංගිරිය නගරයේ සිට රත්නපුර පාරේ කි.මී. 05 ක් පමණ ගිය විට හමුවන 37 වැනි කි.මී. කණුව ළඟින් වමට හැරී මීටර් 150 ක් පමණ වන ලැහැබේ ගල් බොරළු බට මානා පඳුරු මැදින් ගිය අසීරු ගමනකින් පසු අපට මුණගැසුණේ අතිදුර්ලභ ඖෂධ පැළෑටි හා ශාක සිය ගණනකින් පිරි ඔසු උයනකි.එහි අයිතිකරු ඉංගිරිය නගරයේ ව්‍යාපාරිකයෙකි. හේ නමින් ජේ. උදයරත්න ය.දිවයින පුරා කුඩා ජල විදුලි බලාගාර විශාල සංඛ්‍යාවක් ඉඳිකරදීමෙන් අදත් දහස් ගණනකට ආලෝකය සපයන මොහු මෙම ඔසු උයන පවත්වාගෙන යන්නේ තම පෞද්ගලික වියදමිනි.අනාගත පරපුරට දැක බලා ගැනීමටත් විනාශ වී යන දුර්ලභ ඔසු වර්ග රැක ගැනීමටත් මෙම ඔසු උයන ආරම්භ කළ බව හෙතෙම පවසයි.අප ඔසු උයනට ඇතුළු වූයේ හස්තිරාජයකු පවා ඇතුළුවීමට මැළිකමක් දක්වන තැනකිනි. ඒ විශාල ගජ මදාරා ගසක් යටිනි. “මේ ගහ යටින් අලියෙක් අරන් යන්න බැහැ.ගහ යටින් නෙමෙයි ගජ මදාරා කෝටුවක් පාර හරහා දැම්මත් අලියා එතැනින් එහාට යනවා බොරු.” මෙසේ කීවේ ඔසු උයනේ හිමිකරු උදයරත්න ය.මෙම ඔසු උයනේ නොමැති ඖෂධ ශාකයක් නැති තරම් ය. දැක ගන්නට නොහැකි ඔසු වැල් ජාතියක් නැති තරම් ය.ගජ මදාරා, සස්සද, විෂකුම්බ, දෑ සමන්, කතුරු පිළ, අනිත්ත, දුටු සතුටු, එඞරු, අමුක්කරා, කරල් හැබ, කුප්පමේනියා, ආඩතෝඩ, පත්පාඩගම්, වැල්කැප්පෙටිය, පොල්පලා, අක්කපාන, මොණරකුඩුම්බිය, තොලබෝ, මදනකාමසු, නියඟලා, නඟාමැරූ අල, අඟුන තෝර ගුරුල්ල, සාමදාන, නිල් කටරොඩු, රත්නෙටුල්, පත්කෑල, වෙල්ලංගිරිය, ගොනිකා, සේපාලිකා, ගොඩමානෙල්, මුස්සැන්න, හීන්තඹල, සුදු හඳුන්, සැවැන්දරා, නික කොටකිඹුලා, බැලතණ, පෙරුම්කායම්, යක්බේරිය, ඉරරාජ, බැවිල, රත්මල් හික් වඳුරු මෑ, අරූද, ඉඟුරුපියලි ඇත්තෝර, කටුකරෝෂණ, හීන් අරත්ත, ගරුඬරාජ, මයිලා, මුරුංගා, කොහොඹ, තුඹ කරවිල, බෙලි, ගන්සූරිය, බිම්තල්, මූණමල්, තිඹිරි, සිවිය, එළනිටුල්, රණවරා, රත්ඔලිඳ, අංකෙන්ද, කනේරු, සාදික්කා, හාතාවාරිය, කපුකිණිස්ස, කුඹුරු හීතන, මරතොණ්ඩි, කොබෝනීල, ඇත්දෙමට, නිල් අවරිය, මැල්ල, ලුණුවරණ, මයුරපාද, එඬරු, කුසතණ, හොඬල, ඇහැල, යකිනාරං, ප්‍රාණජීව, බිං කොහොඹ, සඳරාජ, ගම්මාළු, බුත්සරණ, අනෝදා, වහතැල්ල, අසමෝදගම්, රදලිය, තුංබෝඅත්තන ආදී මෙහි ඇති ඔසු සංඛ්‍යාව ගණනින් කියා නිම කළ නොහැකි ය.තවත් පසෙක කොන්ක්‍රීට් කණු සිටුවා ගොඩනැඟිල්ලක තැනීමට සැදූ ලකුණු දැක ගත හැකි විය. ඒ කුමක් දැයි අපි ඇසුවෙමු.“මං මෙතැන දෙමහල් ගොඩනැඟිල්ලක් හදන්න සැලසුම් කරගෙන හිටියෙ. උඩ තට්ටුව පුස්තකාලයක්. මං ළඟ ඉතා දුර්ලභ පොත් තියෙනවා. ලක්ෂ 5 කට වැඩිය වටිනා මේ පොත් පත් බලන්න ඔසු උයන බලන්න ඇවිත් ඒ ගැන අධ්‍යයනයක යෙදෙන සිසුන්ට පුස්තකාලයක් හදන්නයි ඒ අයට නතරවෙලා නේවාසිකව දවසක් දෙකක් වුණත් ඉන්න නේවාසිකාගාරයක් හදන්නයි හිතන් හිටියේ.ඒකට ලක්ෂ 6 ක් විතර වැයවෙනවා. මුදල් අසීරුතා නිසා දැං ඒ වැඩේ ඇන හිටලා කවුරු හරි අත දෙනවා නං මේ කාරිය අනාගත පරපුර වෙනුවෙන් කරන්න ලොකු උදව්වක්” මේ උදයරත්න පැවසූ අයුරුයි.සොයා ගැනීමට ඉතා අසීරු කළු නික ගසක් ද මෙහි වෙයි.එකම තැනක අක්කරයක පමණ කුඩා බිම් කඩක දේශීය මෙන් ම විදේශීය ඖෂධ ශාක රැසක් දැකගත හැකිවීම කෙතරම් භාග්‍යයක් ද?ඌව කෘෂිකර්ම විදුහලේ දී කෘෂිකර්මය පිළිබඳ පාඨමාලාවක් හදාරා ඇති උදයරත්න මහතා පස නොමැතිව ශාක වගා කළ හැකි නිර්පාංශු ක්‍රමය පිළිබඳ විශේෂ පාඨමාලාවක් ද හැදෑරීය. දිවයිනේ පහසුවෙන් වගා කළ හැකි එහෙත් තවමත් විදේශ රටවලින් ආනයනය කැරෙන ඖෂධ වර්ග මෙහිම වගාකර එමඟින් විදේශ විනිමය රැක ගැනීමටත් ඔසු වගාව මඟින් මෙරට පරිසර සංරක්ෂණයට යම්කිසි මෙහෙයක් ඉටු කරලීමටත් දුර්ලභ ඔසු වර්ග රැක ගැනීමත් අරමුණු කරගනිමින් දිවා රෑ වෙහෙසෙන මෙවැනි පුද්ගලයන් රටටම ආඩම්බරයකි.සටහන සහ සේයාරූ ඉංගිරිය මධ්‍යම සමූහප්‍රියදර්ශනී කහවලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=as1010176</link>
    <topic>සිමෙන්තියෙන් සිත්තම් මවනා යතිවරයාණෝ</topic>
    <author>සටහන සහ සේයාරූ</author>
    <content>සිමෙන්තියෙන් සිත්තම් මවනා යතිවරයාණෝභික්ෂුවක ලෙසින් ගමට, නගරයට රටට දහම් පණිවුඩ බෙදා දෙමින් ද, ගුරුවරයකු වශයෙන් සිසු පරපුරට සිප්සත බෙදා දෙමින් ද, කලාකරුවකු වශයෙන් කලා රසික හදවත් තුළ කලා රසය මෝදු කරමින් ද අමිල වූ මෙහෙවරක යෙදෙන ඇහැලියගොඩ, මාටුවාගල ‘අළුකැටිය’, ශ්‍රී විවේකාරාමාධිපති පොහොරබාවේ අනුරුද්ධ හිමියෝ වචනයේ පරිසමාප්ත අර්ථයෙන්ම කලාව දායාද කැරගත් යතිවරයෙකි.ඇඳීම, ඇඹීම සහ නෙලීම යන කලා අංශත්‍රය මැනැවින් ප්‍රගුණ කැර ඇති මේ හිමියන්ගේ කලා හැකියාව පන්සලේ බණ මඩුව වටා බැඳි කෙටි තාප්පයෙන් ම කෙනෙකුට අවබෝධ කැරගත හැකිය.එම තාප්පයෙහි දික් හැඩති කොටුවල සිමෙන්ති බදාමයෙන් අර්ධ වශයෙන් මතුකළ ඉපැරැණි කැටයම් අනුරූ විශාල ප්‍රමාණයක් දැකිය හැකිය. මේවා බොහොමයක් ඇම්බැක්ක දේවාලයේ නිර්මාණවල අනුරූ වෙයි. මීට අමතරව දොර පළු යනාදියේ ලී කැටයම් කලාවට ද අනුරුද්ධ හිමියෝ දස්කම් දක්වති.විශාල ප්‍රමාණයේ විසිතුරු රූ රටා යෙදූ වෙසක් - පොසොන් කූඩු නිර්මාණ කර්තව්‍යයේ ද, විවිධ චිත්‍ර නිර්මාණයේ ද යෙදෙන මේ හිමියන්ගේ කලා ආර සුවිශේෂී බවින් කැපී පෙනෙයි.කුරුවිට දෙල්ගමු රජ මහා විහාරයේ ධාතු මන්දිරයේ කැටයම් ද, බොල්ගොඩ විහාරය, කොළඹ සරණාරාමය සහ පොකුණුවිට විනයවර්ධනාරාමය යන විහාරස්ථානවල මේ හිමියන්ගේ පැරණි අර්ධ මූර්ති කලා කෘති ද දැකිය හැකිය.කොළඹ සෞන්දර්ය කලා නිකේතනයේ උපාධිධරයකු වන අනුරුද්ධ හිමියෝ මාටුවාගල විදුහලේ චිත්‍ර කලා විෂයය බාර ගුරු භවතා ද වෙයි.සටහන සහ සේයාරූනිමල් විජයතුංගඇහැලියගොඩ විශේෂකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=as10101710</link>
    <topic>මනමෙ කුමරියගේ සොහොන් කොතේ අකුරු කළ ලියුම....</topic>
    <author>රුවන් පතිරණ</author>
    <content>මනමෙ කුමරියගේ සොහොන් කොතේ අකුරු කළ ලියුම....මනමේ නාට්‍යයේ කුමරියමනමෙ කුමරියනි,ඔබ, ගුරු ගෙදර සුවච සිසුවියකි. ප්‍රියශීලී දියණියකි. ප්‍රේමාර්ද්‍ර යෞවනියකි. අනාගත අපේක්ෂා පොදි බැඳගෙන තම ස්වාමියා සමඟ පියවර ඔසවනා ප්‍රාර්ථිකාවකි. යුක්තිගරුක මහිලාවකි. අහඹු කාරණයකදී හිමියා මළ පසු වැලපෙන විරහිනියකි.එහෙත්, ජීවිත රැකවරණයත්, ආදරයත් අපේක්ෂාවෙන් මිරිඟුව පසු පස දුවනා මිවුල් දෙනකි. අවසානයේ ලෝ වැසි සැමගෙන් තමා කෙරෙහි දයානුකම්පාව අයදිනා යාදිනියකි.  දයාබර සහෘදයනි,ඔබට නොදැනුණේ ද ඇගේ වේදනාව? ඔබට නො ඇසුණේ ද ඇගේ අඳෙීනාව? ඔබට නො පෙනුණේ ද ඇගේ අහිංසක ප්‍රාර්ථනාව? ඇය අධම ගැහැනියක් නොවේ. ඇය චපල පෙම්වතියක් නොවේ. ඇය කාම රාගයෙන් පෙළෙන වෙසඟනක් නො වේ. ඇය පති ද්‍රෝහිනියක් නොවේ.ඇය ගුරුකුලයක සිරවී සිටින පුංචි සුරංගනාවියකි. පියාගේ කීමට, පීතෘ භක්තියට තම ස්වාධීනත්වය කැප කළ දියණියකි. ඇය සුන්දර යෞවනියකි. එහෙත් මඳක් නැවතී යළිත් ඇය දෙස බලන්න සහෘදය. ඔබට පෙනෙනවාද සාම්ප්‍රදායිකත්වය නම් අගුළු දැමූ ද්වාරය අබියස දෙපා අවසඟව ගිය තරුණියක්? ගුරුකුල අධ්‍යාපනයේ තෑගි භාණ්ඩයක් වී ඇති යෞවනියක්? වික්ෂිප්ත නොවන්න සහෘදය. ඒ අන් අයෙක් නොව, අපගේ මනමේ කුමරිය ම බව ඔබ අවබෝධ කරගන්න. තමාගේ දෑස් රවටා නො ගන්න. දෑස් රවටනා දේ තුළ ඇති යථාර්ථය තේරුම් ගන්න.ඒ නිසා ඔබට වැටහෙනවා ඇති, සාම්ප්‍රදායික ගුරුකුල අධ්‍යාපනය විසින් නිෂ්පාදන ඵලදායිත්වයට වඩම්මනු ලැබූ ස්ත්‍රියක් නැති බව. ඇය හුදෙක් ගුරුකුල විශිෂ්ටතමයාගේ තෑගි භාණ්ඩයකි. පුරුෂෝත්තමවාදය ඉදිරියේ වියැළෙන පිනි බිඳුවකි. තිරිසන් සමාජය තුළ ඇති බහුබූත ශිෂ්ටත්වයෙන් බැට කන ගැහැනියකි. අධ්‍යාපනයෙන් පවා ඇයට නිදහසක් නැත. සමාජයකට අධ්‍යාපන ක්‍රමවේදයක් අවශ්‍ය වන්නේ සමාජයේ ඇති පටු මර්යාදාවන් ඡින්න භින්න කර දැමීමටය. එහෙත් ඇයව මුල් වරට විනාශ කරන්නේ ද මේ සාම්ප්‍රදායික අධ්‍යාපනයයි. ඇය දෙවන වර විනාශ කරනු ලබන්නේ පීතෘ කුලකය විසිනි. එසේනම් ඇය තෙවන වර ස්වාමි කුලකය විසින් විනාශ කරනු ලබන බව ඔබ මගෙන් ඇසිය යුතු වන්නේද?සෑම ගැහැනියකගේම ජීවන ගමන මහ වනයක් මැදින් යන්නාක් වැනි අවිනිශ්චිත එකකි. එහි නොයෙක් සොඳුරු දෑ ද, නොයෙක් බියකරු දෑ ද පවතී. මේ ගමනේ දී ඇය වරෙක ශිෂ්ටත්වය ස්පර්ශ කරයි. වරෙක ඇය ප්‍රාකෘතිකත්වය ස්පර්ශ කරයි. එහෙත් අවාසනාවක මහත ඒ දෙක විසින්ම ඇය ව්‍යසනයකට ඇද දමනු ලබන්නීය. සමස්ත ස්ත්‍රිත්වයේම කතාන්දරය මෙයයි. එය එදත් එසේය. අදත් එලෙසය. හෙටත් මෙලෙසමය.මේ අප්සරා රූ දරන දෙව්ලියට වෙරදරනා සිරි ඇති කුමරියගේ අත පතන කුමරු ළසොවින් තැවෙන්නේ ඈ නිසාවෙනි. ඇය සිසුන්ගේ ආදරයට පත් වරඟනක් නම්, එයත් පුදුමයට කාරණා කිම්? සහෘදය, ඇයද පොදු ස්ත්‍රී මානසිකත්වයේ සාමාන්‍ය ගැහැනියකි. ලෝ තලයේ සිටින සෑම ගැහැනියක සේම ඇය ද ඒ පොදු ස්ත්‍රී දහම වටා වෙළුණාය. ඇය ද සිය සැමියාගේ තානාන්තර, සැප සම්පත් මැද රාජිණියක ලෙස අබිසෙස් ලබන දින සිතින් මැව්වාය. එසේනම් ඈ අත නැත වරදක් ඔබට හෝ මට දිගු කරන්නට එක් ඇඟිල්ලක්.ඇයට අවශ්‍ය කළේ නිරුපද්‍රිතව තම සැමියා සමඟ ගමනාන්තයට ළඟා වීමටය. එහෙත් බලන්න පාඨකය, ඇයට වන විපතක මහත. ඇය දියෙන් ගොඩ ගත් මාළුවෙකු සේ බිය වීය. ඇය සියුමැලි ළඳකි. රළු පරළු දසුන් ඇගේ දෙනෙතෙහි රැඳෙන්නේ නැත. වැද්දන්ගේ දසුන ඇයට එතරම්ම පීඩනයක් විය. එහෙත් දෙවන වර ඇගේ දෑස් මේ දසුනට අනුවර්තනය වූවා සේය. මඳක් නැවතී ඇය දෙස හොඳින් බලන්න සහෘදය. ඔබට පෙනෙනවා ද අවංක ස්ත්‍රියකගේ හැඩතල? මේ වැද්දා අපූරු පිරිමියෙකි. කුහක ගැහැනියක ලෙස ඇගේ සිතේ උපන් එම සිතිවිල්ල හදෙහි සඟවා නොගෙන නොවලහා කියන්නට තරම් ඇය හදවතින් විවෘත වූවාය.වැදි රජුට කඩුව දී කුමරැන්ට කොපුව දුන් අවස්ථාවශක්තියෙන් අනූන තම සැමියා වනසරා පරාජය කළ සැටි අපූරුය. එහෙත්, ඇය උදම් නොවූවාය.ඔහු ඇගෙන් කඩුව ඉල්ලූ විට ඇය කඩුව කාටවත්ම නොදුන්නාය. ඔබ ඇයට දොස් නඟන්නේ ද සහෘදය? මඳක් සිතන්න. අප දෙදෙනාගේ ගතෙහි දැවටිය යුත්තේ පෙම් සුසුමෙක සිසිල් නළ පහස පමණි. නොපනත් වෛරී සිතක් උපන් ක්‍රෝධයෙන් මිය යන වැද්දෙකුගේ රතු ලේ නොවේ. තම සැමියා එතරම් පාපතරයෙකු වන්නේ මන්ද? කුමක් හෝ හේතුවක් නිසා තම සැමියා කරන අකටයුතුකම්වලින් ඔහු ගලවා ගත යුතු නොවේද? ඈ කඩුව නොදුන්නේ මේ චේතනා මතය. ඇය ප්‍රථම වරට සාධාරණත්වයෙන් ස්වාධීන නිගමනයක් ඉදිරිපත් කරයි. තම සැමියා වුවත් කරන්නේ වරදක් නම් එය වැරදි බව කීම යහපත් පතිනියකගේ කාර්ය නොවන්නේ ද පාඨකය?එහෙත් සම්ප්‍රදායිකත්වය විසින් පුම්බන ලද මනස ඇති, පුරුෂෝත්තමවාදය හිස මත තබාගෙන ආවතේව කරනා මේ කුමරා එය අවබෝධ කරගැනීමට තරම් ජගතෙක් නොවුණේය.එය ම ඔහුට පිරිපත කැන්දන පාරා වළල්ලක් විය. එසේ නම්, ඔහු ඇයට දැක්වූ ආදරයේ ඵලය කිම? ආදරය සේම අවබෝධය ද එක ලෙස වැදගත් ය. කෙසේ වෙතත් එයින් ද අවසානයේ බැට කන්නේ මේ අහිංසකාවියමය. ඇය වනසරාට දොස් නඟයි. විලාප දෙයි. පොළවෙ හැපෙයි. තම හිමි මළ පසු ඇය ජීවත්වී ඵලක් නැත.වැදි රජ ඇයට පෙම් බස් දොඩයි. ඇය ද ඔහුගේ යෝජනාවේ නිමග්න වෙයි. එහෙත් ඇයි? ඇයි ඇය එහෙම කළේ? ඇය කුමරුගේ පතිනියයි. කම් නැත සහෘදය. නොකියනු මැන දොසක් ඇයට. සිතාගත හැකිද ඔබට ඔබ මෙසේ මංමුලා වූ මොහොතක්? සරණක් නැතිව අන්ධකාරයේ අත පත ගාන ඔබ දකිනා කණාමැදිරි එළියටත් පින් දෙනවාට සැක නැත. එසේනම්, ඇයි ඔබ මේ ගැහැනියට දොස් නඟන්නේ?සාධාරණ මිනිස් චේතනාවෙන් යළිත් ඇය සුපිපෙයි. ඊට අවශ්‍ය බීජය මේ වැදි රජ විසින් ඇගේ හදෙහි රෝපණය කරනු ලැබ තිබේ. ඇය ආදරය ද, රැකවරණය ද ඉල්ලා අහිංසකාවක ලෙස කරන අනුවේදනීය මුසාවට ඔබත් කෝප වූවාද? ඔබත් ඇයව පිළිකෙව් කළේ ද? ආදරය කොතරම් සුන්දරද? ඒ සුන්දර බවට උවම් කළ හැකි කිසිවක් මෙලොව නැත. ආදරයේ දී වරදක් සිදු වූ විට එය සුන්දර වරදක් වන්නේ ද එහෙයින්ම ය. ඇය එම මුසාව ගොතන්නේ ඇයට හුරු ශිෂ්ට සමාජය දෙස බලාය. එහෙත් එය මේ ප්‍රකෘතිකත්වයට සමීකරණය කළ නොහැකිය. අභාග්‍යසම්පන්න ලෙස ඇය වැදි රජ විසින් පිළිකෙව් කරනු ලැබුවාය.මගේ දයාබර සහෘදය, ඔබත් ඇයට එසේ නොකරන්න. මේ තවත් එක් ගැහැනියකගේ අඳෙීනාවක් නොවන බව වටහා ගන්න. මේ සමස්ත ස්ත්‍රිත්වයේම විලාපයයි. උන්ගේ් දුබල සිත ප්‍රබල ආලෙන් චපල විය හැකිය. එහෙත් අපි ඒ දුබල ජීවය නොතලා සිටින්නට වෙර දරමු.එසේ නොවුනහොත් සහෘදය එය සුන්දර වරදක් නොවනු ඇත...අප ලොව දෙස බලන්නේ අපට හුරු, අප කැමැති පාට කණ්ණාඩි වලිනි. එහෙත් එයින් මිදී ලොව දෙස බලනා ඕනෑම කෙනෙකුට මේ ලෝක ධාතුවේ සැබෑ වර්ණ රටා දිස්වෙනවාට සැක නැත. මෙය, එසේ සත්‍ය සොයනා ඔබට මගෙන් කෙරෙන ආරාධනයක්ම වේවා!ඇයටත්.... ඔබටත්....වේවා! ජයසිරි මංගලම්.රුවන් පතිරණකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=as10101711</link>
    <topic>මුදල් යනු අවශ්‍ය විපතකි එහි අනර්ථය නිතර සිතිය යුතුයි</topic>
    <author>සාකච්ඡා කළේ - රමණී සුබසිංහ</author>
    <content>මුදල් යනු අවශ්‍ය විපතකි එහි අනර්ථය නිතර සිතිය යුතුයිඑක් අවස්ථාවක ලොව්තුරා බුදුරජාණන් වහන්සේ වෙත පැමිණි දේව පුත්‍රයෙක් උන්වහන්සේගෙන් මෙසේ විමසන්නේ ය.නිට්ටඹුව සාරිපුත්ත ජාතික අධ්‍යාපන විද්‍යා පිඨයේ උප පීඨාධිපති කොටගම වාචිස්සර හිමි”අන්තෝ ජටා බහි ජටාජටාය ජටිතා පජාතං තං ගෝතම පුච්ඡාමීකො ඉමං විජටයේ ජටං..”“ස්වාමීනි; භාග්‍යවතුන් වහන්ස. මේ ලොව ජීවත් වන්නා වූ මිනිසුන්ට ඇතුළත් ප්‍රශ්නය. පිටතත් ප්‍රශ්නය. ඔවුන් ගේ සිත පීඩාවට පත් කරන මේ ගැටලුවලින්, කරදරවලින් මිදෙන්නට යම් ප්‍රතිකර්මයක් වේද? එහිදී බුදුරජාණන් වහන්සේ මෙසේ දේශනා කළහ.“සීලේ පතිට්ඨාය හරෝ සපඤ්ඤෝ’පුද්ගලයා හික්මීමෙන් යුතු විය යුතු ය. පාලනය කරගත් සිත් ඇත්තේ විය යුතු ය.“චිත්තං පඤ්ඤං ච භාවයං”සිත සහ ප්‍රඥාව දියුණු කරගත් අයකු විය යුතු ය. සමාජය ප්‍රශ්නවලට මුහුණ දී සිටින්නේ මේ මිනිස් ගුණධර්ම වලින් දුරස් වී සිටීම නිසා ය.අද අපි ජීවත් වන්නේ ඉතා සංකීර්ණ වූ සමාජ පසුබිමකය. එදිනෙදා ජීවිතයේදී අපට අනේකවිධ වූ, අනපේක්ෂිත ගැටලු රාශියකට මුහුණ දෙන්නට සිදුවී තිබේ. එක් පැත්තකින් සන්තාන ගත දුකය. එනම් තමාම දුකට පත්වීම ය. අනෙක් පසින් සංස්ථාගත දුක ය. තමාම දුකට පත්වීම නිසා සමාජය දුකට පත්වීම ය. ජීවත්වීමට සුදුසු ආර්ථිකයක් නොමැති වීම බොහෝ දෙනා පීඩාවට පත් කරන කරුණකි. කෙනෙක් ඒ සඳහා විසඳුම් සොයන්නේ සොරකම, සූදුව ආදී වූ අයහපත් ක්‍රියාවන්හි යෙදීමෙනි. එය සංස්ථාගත දුකකි. බුදුරජාණන් වහන්සේ හේතුඵල න්‍යාය තුළ එය ඉතා පැහැදිලිව පෙන්වා දුන්හ.අප මෙසේ විවිධ ගැටලුවලට මුහුණ දෙන්නේ කුමක් නිසා ද? අප කෙරෙහි වූ අසීමාන්තික ආශාව නිසා ය. රස තණ්හාව, බලකාමය නිසා ය. මේ කරදරවලින් නිදහස්වීමට නම් කළ යුතු වන්නේ කුමක්ද?“භෝගේ අගතිතෝ අමුච්ජිතෝඅනක්‍ධාපන්නෝ ආදීනව දස්සායිවස්තුව, දේපළ පිළිබඳ අගතිගාමී නොවීම ය. මුලා නොවීම. එසේ අගතිගාමී වීමෙන්, මුලා වීමෙන් තමන්ට සිදුවන වරද පිළිබඳ සිත් ඇතිව සිටීම ය.ජීවත් වීම සඳහා මුදල් ඇවැසි බව සත්‍යයකි. එහෙත් එයින් සිදුවන හානියක් ද වේ. බුදුරජාණන් වහන්සේ දේශනා කොට වදාළේ මුදල් මිනිසුන්ට අවශ්‍ය විපතක් ලෙසට ය. එක් අවස්ථාවක කුඹුරක වැටී තිබුණ මුදල් පසුම්බියක් උන්වහන්සේ සර්පයකුට උපමා කොට දැක්වූහ. උන්වහන්සේ පෙන්වා දුන්නේ මුදල් නිසා, දේපළ වස්තුව නිසා සිදුවන අනර්ථකාරී බව නිතර නිතර සිහිපත් කළ යුතු බව ය. බොහෝ පිරිස් විවිධාකාර කරදරවලට මුහුණ දී සිටින්නේ මේ අනර්ථකාරී බව, ආදීනව තේරුම් නොගැනීම නිසා ය.බෞද්ධයන් ලෙස පෙනී සිටිය ද අප අතරින් බොහෝ දෙනා ශීලාචාර බවින් තොර ය. ප්‍රඥාවෙන් තොර ය. යම් දෙයක් පිළිබඳ සිතා බලා කටයුතු කිරීමේ ශක්තියක් නැත. ක්ෂණිකව තීරණ ගන්නා අතර එහි ආදීනව විමසන්නේ නැත. අද බොහෝ දෙනෙක් උග්‍ර මානසික අරගලයක හිරවී සිටින්නේ මෙසේ කටයුතු කිරීම නිසා ය.බුදුරජාණන් වහන්සේ පැහැදිලිවම පෙන්වා දී තිබෙන්නේ ජීවිතය පිළිබඳ සිහින ලෝකයක් මවා නොගන්නා ලෙසට ය. එහෙත් අද අප අතර බොහෝ දෙනා ජීවත් වන්නේ විවිධාකාර වූ සිහින ලෝකයන්හි ය. උදා වී නැති අනාගතයක් ගැන කල්පනා කරමිනි. එක් අවස්ථාවක බුදුරජාණන් වහන්සේ ගෙන් ධර්මය ශ්‍රවණය කිරීමට පැමිණි දේව පුත්‍රයෙක් මෙසේ විමසන්නේ ය. “භාග්‍යවතුන් වහන්ස, ඔබ වහන්සේ ගේ ශ්‍රාවකයන් වහන්සේ ප්‍රසන්න ලීලාවෙන් යුතු වන්නාහ. දවසට එක් වේලක් ආහාර වළඳති. ශෝබාමත් ශරීර ඇතිව ජීවත් වන්නාහ. එහෙත් තුන්වේලම ආහාර ගන්නා, ධනය උපයන මිනිස්සු දුකසේ ජීවත් වෙති. ඉලිප්පුණු නහර ඇතිව අවලක්ෂණව වෙසෙති.”එහි දී බුදුරජාණන් වහන්සේ මෙසේ දේශනා කළහ.‘අතීතානානු සෝචන්තී’“සම්බුද්ධ ශාසනයේ ශ්‍රාවකයන් වහන්සේ අතීතයේ සිදුවීම් පිළිබඳ නොතැවෙන්නේ ය. හඬා දොඩා නොවැළපෙන්නේ ය.‘නප්ප ජප්පන්ති නාගතං’උදා වී නැති අනාගතයක් ගැන සිහින මවන්නේ ද නැත. උන්වහන්සේ දේශනා කොට වදාළේ අද ජීවත් වන ලෙසට ය. අද ජීවත් වනවා නම්, අද කළ යුතු දේ අදම කරන්නට කටයුතු කරනවා නම් ඒ පුද්ගලයා ගේ අනාගතය නිතැතින් ම ගොඩනැඟෙන්නේ ය. එහෙත් අප බොහෝ දෙනෙක් කරන්නේ කුමක්ද? අද ගැන නොසිතා හෙට ගැන කල්පනා කිරීම ය.අතීතයේ සිදුවීම් පිළිබඳ තැවෙන්නෝ ද වෙති.“අනේ මට මේ දේ කරන්න බැරි වුණානේ”“මට ඒ දෙය ලබාගන්නට බැරි වුණානේ” “මට ඒ දෙය නොකර ඉන්නයි තිබුණෙ” ආදී ලෙසින් අතීතය ආවර්ජනය කරමින් පසුතැවීමෙන් ප්‍රයෝජනයක් නැත. අප අතීතයට එක්කළ යුතු වන්නේ අනාගතයේ නැවත නැවත සිහිකොට සතුටු වීමට හැකි දේ ය.අද දවසේ බෞද්ධ සමාජය ධර්මය ශ්‍රවණය කිරීමට, දහම් පුස්තක පරිශීලනය කිරීමට වැඩි නැඹුරුවක් දක්වන ආකාරයක් දකින්නට ලැබේ. එහෙත් මේ මානසික අරගලයෙන් නිදහස් වීමට ඉඩ ලැබී නැත.ධර්මය ශ්‍රවණය කළත්, ධර්මය පිළිබඳ පොත පත කියැවුවත් ධර්මය තුළ ජීවත් වීමට උත්සාහ නොකිරීම ඊට හේතුවයි. බෞද්ධයාට ශ්‍රවණය කිරීමට ලැබෙන සමහර ධර්ම දේශනාවන්හි, මෙන් ම ධර්ම පුස්තකයන්හි ද ධර්මයේ ගැඹුර, එහි අන්තර්ගතය පිළිබඳ කියැවෙන්නේ නැත. ජීවිතයේ ගැඹුර පෙන්වා දෙන්නේ නැත. බෞද්ධ සමාජය මේ දේ තෝරා බේරා ගැනීමට උත්සාහ කළ යුතුවීම ද කාලීන අවශ්‍යතාවකි.ප්‍රශ්න හා ගැටලුවලින් තොරව තමන් ගේ් ජීවිතය හසුරුවා ගැනීමට කරණීය මෙත්ත සූත්‍රය මනා පිටිවහලක්. බෞද්ධයාට සරල ජීවන රටාවක් ගොඩනඟාගන්නා ආකාරය එහි හඳුන්වා දී තිබේ. බෞද්ධයන් වුව ද අද අපගේ ජීවිත සරල නැත. ගිහි පැවිදි දෙපිරිසම බහු භාණ්ඩික වී ඇත. වෙළෙඳ පොළේ විවිධ භාණ්ඩ ඕනෑ තරම් නිෂ්පාදනය වී තිබේ. ඒ නිෂ්පාදන අතර අපි මහා අරගලයක නිරත වී සිටිමු. කොපමණ මුදල් හරි හම්බ කළත් ප්‍රමාණවත් නැත. ‘මේ දෙය මිලට ගන්නේ කෙසේද?’ යි නිරතුරුවම අපහසුතාවට පත්ව සිටිමු. දිළිඳුකම ගිහියාට බලවත් දුකක් බව බුදුරජාණන් වහන්සේ එක් අවස්ථාවක දේශනා කළහ.‘දාළිද්‍යං ඛො භික්ඛවේ දුක්ඛො ගිහීනෝ කාම භෝගිනෝ’ දිළිඳු බව දුකක් වන්නේ කුමක් නිසා ද? යම් යම් ආගමික කටයුතු සඳහා මුදල් නොමැතිවීම නිසා ය. අඹු දරුවන්ට, මවුපියන්ට අදාළ යුතුකම් මැනවින් ඉටු කිරීමට නොහැකි නිසා ය. මෙසේ දිළිඳුකම මුල් කොට ගෙන ද බොහෝ පිරිස් අපහසුවට, පීඩනයට පත්ව සිටී. එහෙත් සරලව ජීවිතය ගොඩනඟා ගන්නට උත්සාහ කරනවා නම් මේ අපහසුතාවයන්ගෙන්, පීඩනයන්ගෙන්, සිත නිදහස් කර ගැනීම අපහසු වන්නේ නැත.කරණීය මෙත්ත සූත්‍රයේ දී අප ගේ ජීවිත ‘සල්ලහුකවුත්තී’ සැහැල්ලු විය යුතු බවත්, සරල විය යුතු බවත් අල්පෙච්ඡ විය යුතු බවත් පෙන්වා දී තිබේ. කෙනකුට ලද පමණින් සතුටු විය හැකි නම් ජීවිතය ඔහුට බරක් වන්නේ නැත. තමන් ගේ ජීවිතය තමන්ට බරක් වන්නේ නැත. තමන් ගේ ජීවිතය තමන්ට මෙන්ම අනුන්ට ද බරක් නොවිය යුතු ය. සමාජයට බරක් නොවන්නේ ද තමන්ට බරක් නොවන ලෙස ජීවිතය සකසා ගැනීමට හැකි පුද්ගලයාට ය.තමන් ගේ ජීවිතය තමන්ට බරක් නොවීමට නම් ඔහු අවශ්‍යතාවයට නොව අත්‍යවශ්‍යතාවයට ප්‍රමුඛතාවය දෙන කෙනෙක් විය යුතු ය. අද වෙළෙඳ පොළේ කොතෙකුත් නිෂ්පාදන තිබේ. එහි යන ඔබ මොනතරම් භාණ්ඩ තෝරනවාද? මොන තරම් මිල දී ගන්නවා ද? මදක් සිතා බලන්නේ නම් ඔබ මිලදී ගත් භාණ්ඩ බොහොමයක් අත්‍යවශ්‍ය නොවන බව ඔබට ම හැඟී යන්නේ ය. එතැන දී සිදුවන්නේ කුමක්ද? අත්‍යවශ්‍ය නොවන කරුණක දී ඔබ අමාරුවෙන් ඉපැයූ ධනය වැය වීම ය. තවත් අත්‍යවශ්‍ය දෙයක් සඳහා වෙන් කිරීමට තිබූ මුදල නැති නාස්ති කර ගැනීම ය. ඔබ යම් භාණ්ඩයක් මිලදී ගන්නේ යැයි සිතන්න. එහිදී ඔබ සෑහීමට පත්වූයේ ද? නැත. තව තවත් දේ මිලදී ගන්නට ඔබ සිත බල කරයි. මෙවන් පසුබිමක ජීවත්වන පුද්ගලයාට තමන් බරක් නොවන ලෙස ජීවත් වීම අපහසු ය. දරුවන් තමන් ගේ මවුපියන්ට, මවුපියන් තමන්ගේ දරුවන්ට ආදී වශයෙන් බුදුරජාණන් වහන්සේ සිඟාලෝවාද සූත්‍රයේදී දේශනා කොට වදාළ සදිශා සමාජය එකිනෙකාට බරක් නොවන සේ ජීවත්වනවා නම් ගැටලු පැන නඟින්නේ නැත. එකිනෙකාට ඉටුවිය යුතු යුතුකම් ඉටු නොවිය යුතු යැයි ඉන් අදහස් කැරෙන්නේ නැත. මෙහිදී අවධාරණය කැරෙන්නේ අසීමාන්තික ආශා හා අවශ්‍යතා නිසා කිසිවකුට බරක් නොවිය යුතු බව ය.අප පහසුවෙන් පෝෂණය කළ හැකි අය විය යුතු ය. එසේ නොවේ නම් ලැබෙන වැටුප ජීවත් වීමට ප්‍රමාණවත් වන්නේ නැත. වැටුප තුළින් සමජීවිකතාව ගොඩ නඟා ගන්නා ආකාරය බුදුරජාණන් වහන්සේ දේශනා කොට වදාළහ. එනම් අය වැය සමව දැන ජීවත් වීම ය. ඔබට ලැබෙන්නේ රුපියල් දහසක මුදලක් යැයි සිතන්න. ඔබ වියදම් කළ යුතු වන්නේ ඒ මුදලට සරිලන ලෙසට ය. පමණ ඉක්මවා වියදම් කළේ නම් ඔබට ණය වන්නට සිදුවනු ඇත. ණය ලබාගත් පුද්ගලයා නිරතුරුවම කල් ගෙවන්නේ මානසික පීඩනයෙනි. මට මේ ණය ගෙවා ගත හැකිවෙයිද? ණය හිමියන් තමන් පසු පස පැමිණේ ද? ආදී ලෙසින් සිතමිනි. ඇතැම් විට ඔබ ණය වී සිටින්නේ පොළී මුදලක් ද දෙන පොරොන්දුව මත වීමට පුළුවන. අවසානයේ ණය ගෙවා ගත නොහැකි වූයේ නම් ඔබට සමාජයට මුහුණ දීමට නොහැකි වේ. ඔබ දිනෙන් දිනම මානසික අපහසුතාවයට පත් වේ. මේ තත්ත්වයන් උපරිම වූ තැන සිය දිවි නසා ගන්නට පෙළඹේ. මේ සඳහා උදාහරණ අපි මේ සමාජයේ කොතෙකුත් දැක තිබෙමු.අප ඉඳුරන් පාලනය කරගත් පුද්ගලයන් විය යුතු බව කරණීය මෙත්ත සූත්‍රයේ සඳහන් ය. දකින දකින දේ පසුපස හඹා යනවා නම්, කැමැති කැමැති රස පසු පස ලුහු බඳිනවා නම් ඒ පුද්ගලයා සන්සුන් ඉඳුරන් ඇති අයකු වන්නේ නැත. එවන් තැනැත්තාට කිසි දිනෙක සතුටින් ජීවත් වන්නට ලැබෙන්නේ ද නැත. පළමුව අපි අපගේ මනසට ප්‍රතිකර්ම යෙදිය යුතු ය. මනසට ප්‍රතිකර්ම නොකර වෙනත් දේ සඳහා ප්‍රතිකාර කිරීමෙන් අප වෙලාගත් අසහනකාරි බව දුරු කළ නොහැකි ය. අප ජීවත් විය යුතු වන්නේ කෙසේද? තමන්ට බරක් නොවන ලෙසට ය. සමාජ යේ අන්‍යයන්ට බරක් නොවන ලෙස ය. සරල පැවතුම් ඇති පහසුවෙන් පෝෂණය කළ හැකි කෙනෙක් ලෙසට ය. සන්සුන් ඉඳුරන් ඇති අයෙක් ලෙසට ය. එවිට මානසික පීඩනයෙන් ජීවත්වන්නට සිදුවන්නේ නැත. ජීවිතය සැහැල්ලුවෙන් සතුටින් ගත කිරීමට අවස්ථාව සැලසෙනු ඇත.සාකච්ඡා කළේ - රමණී සුබසිංහඡායාරූපය - ගීත් ද මැල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=as10101712</link>
    <topic> කළුතර දිසා  </topic>
    <author>බන්ධුල ආර්. ගුලවත්ත</author>
    <content> කළුතර දිසා  ප්‍රවීණ ලේඛක දයාපාල ජයනෙත්ති මහතා හෙළ මහා ගත්කතුවර මාර්ටින් වික්‍රමසිංහ සූරීන් ගැන පාසල් දැරියකට විස්තර කරමින්.උසස් මනසක් රසඥතාවක් ඇති තැනැත්තා නිවුණු මනසින් ලෝකය දකී. කිසියම් දේශයක පවත්නා කලාව සහ සංස්කෘතිය විසින් ද එම සමාජයෙහි අතීත ශ්‍රී විභූතිය මෙන් ම අනාගතය සඳහාත් පෙරමඟ කියයි.ගෝලීයකරණය වූ සංස්කෘතිය සමඟ පෙරට යන කල්හි එරටට ආවේනික සංස්කෘතීන් ද සකලවිධ කලාවන් ද අභාවයට යනු ඇතැයි ඇතැමෙක් සිතූහ; ප්‍රචාරය ද කළහ. එහෙත් වර්තමාන සමාජ තලයෙහි දේශීය සංස්කෘතීන් කලාවන් සහ හර පද්ධතීන් තව තවත් පුළුල් ශක්තිමත් වන බවක් පෙනේ.ශ්‍රී ලාංකේය සාහිත්‍යයේ නව ගමන් මඟට නව ශක්තියක් හා ධෛර්යයක් ලබාදීමේ අරමුණෙන් ගොඩ නැඟුණු කළුතර දිසා ලේඛක සංවිධානය පසුගියදා සුවිශේෂී සත්කාර්යයකට පිවිසියහ. කළුතර දිසා ලේකම් කාර්යාලයට අනුබද්ධ කළුතර දිසා ලේඛක සංවිධානය විසින් 2010 සාහිත්‍ය මාසය හා කියවීමේ මාසය මුල් කර ගනිමින් කළුතර දිසා නවෝද්‍යා පොත් දැක්ම සංවිධානය කරන ලදී.2010 නවෝද්‍යා පොත් දැක්මට අමතරව ලේඛක වැඩමුළු අලුත් පොත් දොරට වැඩුම, ලේඛක හරසර, පොත් ප්‍රදර්ශන බඳු වැඩ සටහන් රැසක් සංවිධානය කර තිබුණි.කළුතර දිසා ලේකම් පරිශ්‍රයෙහි දින 04 ක් පුරා පැවැති මෙම පොත් මංගල්‍යයට රයිගම් හා පස්යොදුන් කෝරළවාසී පාඨකයින් කලාකරුවන් බහුතරයක් සහභාගි වීම තුළින් දක්නට ලැබුණේ අපේ සාහිත්‍ය සංස්කෘතික කලාවන්හි හෙට දවසත් ඉතා සුන්දර වන බවයි. ඒ පාඨකයෝ කළුතර දිසාවේ ලේඛකයින් ගත්කතුවරුන් කවියන් දැක හඳුනාගත්හ. ඔවුන් සමඟ පිළිසඳරෙහි යෙදුණහ. කළුතර දිසා ලේඛක හවුලට සහ කළුතර දිසා පොත් දැක්මට ශ්‍රී ලංකා ජාතික ග්‍රන්ථ සංවර්ධන මණ්ඩලයෙන් ලැබුණේ අනුපමේය සහයෝගයකි.අපි මේ නව ගමන් මඟ සම්බන්ධයෙන් ශ්‍රී ලංකා ජාතික ග්‍රන්ථ සංවර්ධන මණ්ඩලයේ සභාපති ප්‍රවීණ ලේඛක ගුණසේන විතාන මෙසේ අදහස් පැවසීය.ශ්‍රී ලංකා ජාතික ග්‍රන්ථ සංවර්ධන මණ්ඩලයේ මූලිකත්වයෙන් ශ්‍රී ලංකාවේ ලේඛකයින් ගේ සංවිධානය අපි පිහිටුවා ගත්තා. එහි අරමුණ වූයේ ශ්‍රී ලංකාවේ පුරවැසි ලේඛකයින්ගේ එකම ජාතික සංවිධානය වශයෙන් මෙය පවත්වා ගෙන යාමයි. ඒ යටතේ සෑම දිස්ත්‍රික්කයකම දිස්ත්‍රික් සංවිධාන පිහිටෙව්වා.කළුතර දිස්ත්‍රික් ලේඛක සංවිධානය ක්‍රියාකාරීම සංවිධානයක්. ඒ වගේ ම අපි පොත් 250 ට වැඩි පෞද්ගලික පාඨක පුස්තකාල ලියාපදිංචි කරමින් පවතිනවා. ඒ නාමාවලිය මේ වනවිට පොත් වශයෙන් ප්‍රකාශයට පත් කර තිබෙනවා. මේ පුස්තකාල සංඛ්‍යාව 25,000 දක්වා ව්‍යාප්ත කරන්න. එවිට ලේඛකයෝ පොතකින් පිටපත් 1000 ක් මුද්‍රණය කළා ම විකුණා ගැනීම ඒ තරම් අපහසුවන්නේ නෑ.කළුතර දිස්ත්‍රික් ලේඛක සංවිධානයේ සභාපති සාහිත්‍ය ශූරී රාජ්‍ය සම්මානලාභී ලේඛක පූජ්‍ය බටුවන්ගල රාහුල හිමිපාණන් පැවසුවේ මෙවන් අදහසක්.කළුතර දිස්ත්‍රික්කයේ ලේඛකයෙක් වශයෙන් මෙබඳු වැඩසටහනක් සංවිධානය කිරීමට ලැබීම විශාල ජයග්‍රහණයක්. උතුරා යන සතුටක්. අපට මෙහිදී පුළුල් සහයෝගයක් ලබා දුන් කළුතර දිස්ත්‍රික් ලේකම් එස්. හපුආරච්චි මහතා සහ සංස්කෘතික නිලධාරි අනෝමා විජේසේකර ප්‍රධාන දිසා ලේකම් කාර්ය මණ්ඩලයට විශේෂයෙන් ස්තුති කළ යුතුයි. ඉදිරියේදී දිස්ත්‍රික්කයේ සියලුම ලේඛකයින් ඒකරාශි කර ගනිමින් ශ්‍රී ලාංකේය සාහිත්‍යය තවත් ඉහළ තලයකට ගෙන යන්නට අපගේ උපරිම දායකත්වය ලබාදීම අපේ ඊළඟ ප්‍රයත්නයයි.බන්ධුල ආර්. ගුලවත්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=av1010171</link>
    <topic>කවුළු දොරින්</topic>
    <author>හිරුණි</author>
    <content>කවුළු දොරින්මව්පියන් වුණාම ඔවුන්ට තිබෙන එකම සම්පත දරුවන්. අපේ සංගීත ක්ෂේත්‍රයේ ජනප්‍රිය ගායිකා ශානිකා වනිගසේකරටත් දරුවන් තරම් සම්පතක් තවත් නෑ කියලයි කිව්වෙ. ශානිකාට ඉන්නේ අවුරුදු පහක දුවෙකුයි අවුරුදු දෙකක පුතෙකුයි. මේ කැදැල්ලට තවත් අලුත් සාමාජිකයෙක් ගේන්න තමයි ශානිකා දැන් සූදානම් වෙන්නේ. ඒ කියන්නේ තෙවැනි වතාවටත් ශානිකා අම්ම කෙනෙක් වෙන්න තමයි දැන් සූදානම් වෙන්නේ.මගේ ජීවිතේ මම හැමදාමත් ප්‍රාර්ථනා කළේ දරුවන්ව. ඒ තරමට මම දරුවන්ට ආදරෙයි. මට ගායිකාවක් විදියට කොයිතරම් ජනප්‍රියත්වයක්, ප්‍රේක්ෂක ප්‍රතිචාරයක් ලැබුණත් මම දන්නවා ඒ හැම දෙයක්ම තාවකාලිකයි කියලා.අපි කොයිතරම් සල්ලි හම්බකළත්, ගෙවල් දොරවල් යාන වාහන ගත්තත් අවසානයේ අපිට ඉතිරි වන්නේ දරුවන් විතරයි. ඒ හින්ද තමයි මමයි මගේ මහත්තයයි හිතුවේ ආයෙත් දරුවෙක් හදන්න. අනිත් එක දැන් දුවයි පුතයි දෙන්නම ලොකුයිනේ.මම ඉස්සරල බබාලා හම්බවෙන්න ඉන්න කාලෙත් සංගීත සංදර්ශන එකක්වත් අතහැරියේ නෑ. මේ පාරත් මට ඩොක්ටර් කිව්වේ පුරුදු විදියටම සංගීත සංදර්ශනවලට ගිහින්, වෙනද වගේම නටලා සින්දු කියන්න කියලයි. ඒ හින්දා බබෙක් හම්බවෙන්න ඉන්නව කියලා වෙනසක් නෑ. පුරුදු විදියට මගේ කටයුතු කරගෙන යනවා.දැන් ඉතින් අපේ පවුලට දුවෙක් සහ පුතෙක් දෙන්නෙක්ම ඉන්නවනේ. ඒ නිසා මේ පාර කවුරු ලැබුණත් කමක් නෑ.ශ්‍රියන්ත – කුසුම් රේණු අපේ කලා ක්ෂේත්‍රය තුළ ඉතාම ඉහළ ගණයෙ නිර්මාණයන්ට දායක වන යුවළක්. මේ දෙන්නට ඉන්නේ දුවලම දෙන්නෙක්. වැඩිමල් දියණිය මේ වන විටත් කලා ක්‍ෂේත්‍රයට තිළිණ කරලා කියන ආරංචියට පසුගිය දිනක අපි කතා කලා කුසුම් රේණුට.’අපේ ලොකු දුව මේ දවස්වල ‘කුවේණි’ ගේ චරිතය රඟපානවා. ඒ සංජය නිර්මාල් අධ්‍යක්ෂණය කරන ’රකුන් සැරය’ ටෙලි නාට්‍යයේ. මේ දිනවල රූගත කිරීම් කරන්නේ් පිලිකුත්තුව රජ මහා විහාරයේ සහ මාලිගාතැන්න ගල්ලෙන්වල.කුවේණිගේ චරිතය අපේ ඉතිහාසයේ වැදගත් සන්ධිස්ථානයක් සනිටුහන් කරන චරිතයක් නිසාත් සංජයගේ බලවත් ඉල්ලීම නිසාත් ශ්‍රියන්තයි මමයි දෙන්නා කැමැති වුණා.ඇත්තටම කිව්වොත් ඉස් ඉස්සරලම දුවට රඟපාන්න ලැබුණේ ඉතාම වටින චරිතයක්. ඇත්තටම එයා ඉන්දියාවේ විශ්වවිද්‍යාලයක උපාධියක් දිනාගෙන දැනටUnity Apperal  ආයතනයේ විධායක නිලධාරිනියක් ලෙස සේවය කරනවා. ඒ රැකියාවත් එක්ක එයාට රංගන කටයුතු කරන්න අමාරුයි.නමුත් මේ චරිතයට ගැළපෙන එකම කෙනා එයා නිසා සංජය කැමැති වුණා එයාගේ නිවාඩු දවස්වල විතරක් රූගත කිරීම් කරන්න.ඇත්තටම එයාගේ අම්මයි තාත්තයි හැටියට ශ්‍රියන්තයි මමයි දෙන්නම ආඩම්බර වෙනවා. ඒ මොකද අපේ පවුල ගත්තම කලාවත් එක්කම දීර්ඝ කාලයක් රැඳුණු පවුලක්. අපේ දරුවන්ට අහන්න දකින්න නිතරම තිබුණේ කලාව. අනිත් පැත්තෙන් වෘත්තීය වශයෙන් කලාවේ නියැළිලා ඉන්න අපි මේ වෘත්තියට හරියට ගෞරව කරනවා. ආදරය කරනවා. ඒ නිසා අපි ආදරය කරන, ගෞරව කරන වෘත්තියට අපේ දරුවන් යොමු වීමත් අපට ආඩම්බරයක්.’අහස සේ නුඹ අනන්තයි’ ටෙලි නාට්‍යය නිසා අමිල අබේසේකරට මේ දවස්වල වැඩි වැඩියෙන් ප්‍රතිචාර ලැබෙනවාලු. අමිලට වැඩියෙන්ම ප්‍රතිචාර ලැබුණේ පසුගිය කාලයේ විකාශය වූ ‘පබා’ ටෙලිනාට්‍යය නිසා. මේ දිනවල ඔහු දෙරණ රූපවාහිනියෙන් විකාශය වන ‘සවීණා’ ටෙලි නාට්‍යය හා සම්බන්ධව සිටිනවා.”පසුගිය කාලේ ‘දෙරණ ඩ්‍රීම් ස්ටාර්’ නිවේදන කටයුතු සමඟ කාර්ය බහුල වුණා. තුන්වැනි අදියර සඳහාත් මම නිවේදන කාර්යයෙන් දායක වෙනවා. ඒ වුණාට දැන් නම් හිතෙනවා ඒකටම කොටුවුණා ඇති කියලත්.විශේෂයෙන්ම දීර්ඝ ටෙලි නාට්‍යවලට ගියහම දින දෙන්න හරිම අපහසුයි.”ඇත්තටම කිව්වොත් වෙලාවකට මටත් හිතිලා තිබෙනවා දිගින් දිගටම කාර්ය බහුල වුණොත් හොඳ නිර්මාණ මඟ හැරෙයි කියලා. නමුත් වැඩක් බාර ගත්තොත් ඒක අතරමඟ දාල යන්න බෑනේ.සිරස රූපවාහිනියේ විකාශය වූ ‘ගැහැනු ළමයි’ ටෙලි නාට්‍යය නිසා ප්‍රමුදි කරුණාරත්න ගැන ආයෙත් බොහෝ දෙනෙක් අතර කතාබහ ඇතිවුණා. ළමා නිළියක් විදියට ක්ෂේත්‍රයට පැමිණි ප්‍රමුදි දැන් නව යොවුන් තරුණියක්.සෝමරත්න දිසානායකගේ ‘සරෝජා’ චිත්‍රපටයේ පුංචිකමට අපූරු රංගනයක් ඇය ඉදිරිපත් කළ හැටි තාමත් අපේ පේ‍්‍රක්ෂකයන්ට අමතක නෑ. මේ දිනවල ස්වර්ණවාහිනියේ විකාශය වන ‘අළුපාට හීනයක්’ ටෙලි නාට්‍යයේත් ඇය රඟපානවා.රංගන ශිල්පිනියක් වශයෙන් පමණක් නොව ප්‍රමුදි වැඩසටහන් ඉදිරිපත් කරන්නියක් වශයෙනුත් අපේ රසික රසිකාවන් අතර ජනපි‍්‍රයයි.ඒ කොහොම වුණත් මේ දවස්වල නම් ප්‍රමුදි ඉන්නේ ටිකක් විතර කලාවෙන් ඈත්වෙලා.ඒකට හේතුව තමයි ඇය පසුගිය අගෝස්තුවේ අ.පො.ස. උසස් පෙළ විභාගයට මුහුණ දීම. විභාගයෙන් පස්සෙ ටිකක් විවේකයෙන් ඉන්න තමයි ප්‍රමුදිට අවශ්‍ය වෙලා තියෙන්නේ.නදී චන්ද්‍රසේකරගේ අපූරු රංගනය පසුගිය කාලයේ අපි දැක්කේ දි.ග. සෝමපාල අධ්‍යක්ෂණය කළ ‘රිදී ඉට්ටංකරය’ ටෙලි නාට්‍යයේ. ඉන් පස්සෙ කලකින් ඇගේ ටෙලි නාට්‍ය රංගනයක් අපට දකින්නට ලැබුණේ නෑ.බොහෝ විට වර්තමානයේ බිහිවෙන මෙගා ටෙලි නාට්‍ය රැල්ලට සම්බන්ධ වන්නට නදී උනන්දුවක් නොදක්වන නිසා මෙසේ වන්නට ඇති.කොහොම නමුත් පසුගියදා පැවැති සුමති ටෙලි සම්මාන උළෙල වෙනුවෙන් පැවැති නිර්දේශිත නම් දැනුම් දීමේ අවස්ථාවේදී දැන ගන්නට ලැබුණේ නදී මෙවර හොඳම ටෙලි නාට්‍ය සහාය නිළිය සඳහා නිර්දේශ වී ඇති බවයි.‘ඇත්තටම මගේ හිතට එකඟව ඉතාම ආසාවෙන් තමයි මම රිදී ඉට්ටංකරය ටෙලි නාට්‍යයේ රඟපෑවේ.ඉතින් ඒ චරිතය ඇගැයුමට අවධානයට ලක් වී තිබෙනවා කියලා මට හිතෙනවා. ඒ නිසානේ හොඳම සහාය නිළියට මගේ නම නිර්දේශ වී තිබෙන්නේ. ඇත්තටම ඒ ගැන මට ලොකු සතුටක් තිබෙන්නේ.හිරුණිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=av1010172</link>
    <topic>පිස්සු හැදෙන සඳ</topic>
    <author>එඩ්වඩ් චන්ද්‍රසිරි</author>
    <content>පිස්සු හැදෙන සඳවික්‍රමාරච්චි සහ ඩග්ලස් දෙදෙනාම වාසය කළේ එකම බෝඩිමකය. ඩග්ලස් පුරුද්දක් ලෙස සෑම දිනෙකම බොහෝ රෑ බෝ වනතුරු වීණා වාදනය කළේය. දිනක් වික්‍රමාරච්චි ඩග්ලස් අමතා මෙසේ ඇසීය.‘ඇයි තමුසෙ ගුවන් විදුලියෙ වීණා වාදනය කරන්ඩ යන්නෙ නැත්තෙ?’ ඩග්ලස් ගේ සිතෙහි එම පැනයෙන් මහත් උද්දාමයක් හට ගත්තේ ය. ඔහු ඉන් පිබිදී ආඩම්බරයෙන් සිනාසෙමින් මෙසේ ඇසීය.‘ඇයි බං එච්චර හොඳට වීණා වාදනය කරනවද?’‘නෑ ඒකමත් නෙමෙයි. තමුසෙ රේඩියෝ එකේ වීණා වාදනය කරන කොට අඩු ගණනෙ මට රේඩියෝ එක වහල දාන්ඩ පුළුවන් නෙ.’ වික්‍රමාරච්චි කීවේ කෝපය සඟවා ගනිමිනි.එය යුද සමයයයි. හදිසියේ බෝම්බ දැමීමක් සිදුවුවහොත් කුමක් කළ යුතු දැයි සියලුම රටවැසියන් දැනුවත් කර තිබිණ.දිනක් රාත්‍රි අනතුරු හැඟවීමේ නළාවක් නොනැවතී මහ හඬින් නාද වන්නට වූ වහාම තම බිරිඳ අවදි කළ පේ‍්‍රමචන්ද්‍ර වහා ඇදෙන් බිමට පැන්නේ සුරක්ෂිත ස්ථානයකට දිව යන අදහසිනි. මේ අතර තම බිරිඳ විමලා ඒ මේ අත යමින් ප්‍රමාද වනවා දුටු ඔහුට ඉවසුම් නැති විය.‘මොනවද විමලා කරන්නෙ, ඉක්මනට එන්නෙ නැතුව?’ ඔහු යටිගිරියෙන් කෑ ගැසුවේ කෝපයෙනි.‘මගෙ දත් කුට්ටම නැති වෙලා...’ විමලා කීවේ විමසුම් නෙතින් ඒ මේ අත බලමිනි.‘මෙන්න මෙහෙ එනවා යන්ඩ. අහසින් බිමට දාන්නෙ බෝම්බ. එහෙම නැතුව අපිට කන්ඩ කේක් නෙමෙයි.’ කියමින් පේ‍්‍රමචන්ද්‍ර විමලාගේ අතින් ඇදගෙනම දුවන්නට විය.‘ඒයි මට හෙටම කණ්ණාඩි කුට්ටමක් ගන්ඩ වෙයි.’ වැඩ අවසන් වී නිවෙසට පැමිණි මෛත්‍රිපාල ඇඟපත සෝදා ගන්නට සූදානම් වෙමින් කීවේය.‘ඒ මොකද වදේ මේ හදිස්සියෙම?’ බිරිඳ ඇසුවේ පුදුමයෙනි.‘නෑ බං සුගුණවතී, මම සල්ලි ණයට ගන්න පොලීකාරයෙක් අද ළඟට එනකම්ම මම දැක්කෙ නෑනෙ.’ මෛත්‍රී සිනාවෙමින් කීය.“මම මේ මඟ බලා හිටියෙ ඔයා එනකං තමයි. ‘මෙන්න රත්තරන් වළලු ජෝඩුවක්.’ කියල මහ උජාරුවට ගිය මාසෙ මට ගෙනත් දීපු වළලු ජෝඩුව ආන් හොඳටම කළු ගැහිලා.” නිලන්ති කරුණාරත්න දුටු මනතින් පරල වූවාක් මෙන් කියවන්නට වූවාය.‘ඉතින් ළමයෝ මම කිව්වයැ ඒ වළලු ජෝඩුව රත්තරන් කියල. මම ඔයාටනෙ රත්තරන් කිව්වෙ.’ කරුණාරත්න කීවේ කැඩුණු දත පෙන්නා සිනාසෙමිනි.පේ‍්‍රමදාස, සිරිපාල සමඟ තැබෑරුමට ගොඩ වී රා පොල්කටු දෙකක් එක හුස්මට බී අවසන් කොට සිරිපාල ගෙන් මෙසේ ඇසීය.“උඹ දන්නවද ‘රා’ වල තියෙන විශේෂත්වය.”“මොකද්ද බං විශේෂත්වය?” සිරිපාල ඇසුවේ රා මතින් අඩවන් වූ ඇස් අමාරුවෙන් අරිමිනි.“ඇයි බං, ‘රා’ එක අකුරෙන් ලියන්ඩ පුළුවන්. ඒ වගේ ම එක හුස්මට බොන්ඩත් පුළුවන් නෙ.” පේ‍්‍රමදාස කීය.‘දැන් මහ ලොකුවට වස කුප්පියක් අරගෙන කුස්සියට දිව්වේ වහ බොනවයි කියල. කෝ තවමත් ඔය වස කුප්පිය එහෙමම නෙ.’ යමුනා කුස්සියට එබී බලා එහි බංකුවක වාඩි වී සිටි දයානන්දට කීවේ සෝපහාසයෙනි.‘වහ බොන්නේ මොකෙන්ද ගෑනියේ? කෝ, කුස්සියෙ තියෙන එක වීදුරුවක් වත් හෝදලා නැහැනෙ.’ දයානන්ද කීවේ කෝපයෙනි.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=av1010173</link>
    <topic>මේ ගෙවෙන්නෙ මගෙ ජීවිතේ සුන්දරම දවස්</topic>
    <author>ගාමිණී සුසන්ත</author>
    <content>මේ ගෙවෙන්නෙ මගෙ ජීවිතේ සුන්දරම දවස්නිලන්ති ඩයස්ඇයගේ නර්තනය සිත්අලවන සුලුය. ඇයගේ නර්තන හැකියාව ගැන කිසිදු විවාදයක් නැත. ඇය අපට සිටින දක්ෂතම නර්තන ශිල්පිනියකි. ඇය නිලන්ති ඩයස්. නිලන්තිගේ රංගන හැකියාවෙන් ඔපවත්වූ චිත්‍රපට, ටෙලි නාට්‍ය ද රැසක්ම ඇත. ඈ “සතුටු සාමීචිය” වෙන්වන්නේ නිලන්ති ඩයස් සමඟ කළ කතාබහ වෙනුවෙනි.ඔබ කලා ක්ෂේත්‍රයට ආ හැටි සිහිපත් කරන්නේ නම්...මම මුලින්ම කලා ක්ෂේත්‍රයට ආවෙ ජිප්සීස් ගායක කණ්ඩායමේ “පිටි කොටපන් නෝනේ” ගීතයට නර්තනයෙන් දායක වෙමින්.ඊට පසුව මම චිත්‍රපට කීපයකම නර්තන ඉදිරිපත් කළා. පසුව තමයි මම රංගනයට එක්වුණේ. ටෙලිනාට්‍ය චිත්‍රපට රැසකටම මම මේ වන විට දායක වෙලා තියෙනව. ඒත් මගේ වැඩි කැමැත්ත නර්තනයට.මේ දිනවල නිරතවෙලා ඉන්න කලා ලොවේ වැඩ කටයුතු මොනවා ද?මේ දවස්වල විශේෂ වැඩ මම බාර අරගෙන නැහැ. නමුත් ඉදිරියේදී මම රඟපෑ ටෙලිනාට්‍ය කීපයක්ම විකාශය වෙන්න නියමිතයි.බර්ට්‍රම් නිහාල් ගේ “අමරපුර” ටෙලිනාට්‍යය ඒ අතරින් සුවිශේෂයි. එහි මම නිරූපණය කරන්නේ ශාක්‍යා කියන චරිතය.එවැනි අධ්‍යක්ෂවරයෙක් යටතේ රඟපාන්න ලැබීමත් භාග්‍යයක් ලෙසයි මම සලකන්නේ. ඒ වගේම “මල් පිපෙන්නේ හෙටයි” මම රඟපෑ තවත් ටෙලිනාට්‍යයක්. එයත් ඉදිරියේදී විකාශය වේවි.මෙගා ටෙලිනාට්‍යයකට ආරාධනයක් ලැබුණොත් බාර ගන්නවා ද?ඇත්තටම මට මෙගා වර්ගයේ ටෙලිනාට්‍ය කීපයකටම ආරාධනා ලැබුණා. නමුත් මම ඒවා බාර ගත්තේ නෑ. ඒ ටෙලිනාට්‍යවල එක දිගට දිනපතාම වාගෙ රූපගත කිරීම් තිබෙනවා. එහෙම වුණොත් මගෙ නර්තන කටයුතුවලට බාධාවක් වෙනවා; “ඩාන්සින් ෂෝ” මඟ හැරෙනවා. ඒ මොකද, මගෙ ජීවිතේ මූලික කලා අංගය තමයි නර්තනය. ඒ නිසයි මම මෙගා ටෙලි නාට්‍යවට සම්බන්ධ නොවන්නේ. ඒත් හොඳ අධ්‍යක්ෂවරයකුගේ ටෙලි නාට්‍යයකට ආරාධනයක් ලැබුණොත් මම බාර ගන්නවා.කොහොමද නිලන්ති විවාහ ජීවිතේ?මම විවාහ වෙලා තවම දින කීපයයි. මගෙ විවාහ ජීවිතේ ඉතාම මිහිරියි. මම හිතන්නේ මම මේ ගෙවන්නෙ මගෙ ජීවිතේ සුන්දරම කාලය. මගෙ මහත්තය නිරෝෂන් ක්‍රිශාන්ත ෆොන්සේකා. ඔහු ව්‍යාපාරිකයෙක්.ඔහු නිතර ජපානයට යනවා. අපි දෙන්න ටික කලක් හඳුනාගෙන ඉඳල තමයි විවාහ වුණේ. දෙපැත්තෙම වැඩිහිටියන්ගෙ ආශිර්වාදය අපිට ලැබුණා. නිරෝෂන්ගෙ උපන් ගම කුරුණෑගල. දැන් අපි නැවතිලා ඉන්නෙ කොළඹ අපේ ගෙදර; මොකද අපි දෙන්නගෙම වැඩවලට පහසු නිසා.කලාවේ දිගටම රැඳී ඉන්නවට සැමියාගෙන් බාධාවක් නැති ද?කොහෙත්ම නෑ. මගෙ කලා කටයුතුවලට ඔහුගෙන් හොඳ මඟපෙන්වීමක් ලැබෙනව. මා ගැන හොඳ අවබෝධයක් ඔහුට තියෙනව. අනෙක කලාකරුවෙක් වීමේ වාසනාව හැමෝටම ලැබෙන දෙයක් නෙමෙයි. ඒක වාසනාව නිසා ලැබෙන දෙයක්. ඒ නිසා හැකිතාක් කල් මම කලා කටයුතුවල යොමුවෙලා ඉන්නව.ඔබේ කලා කටයුතුවලට අම්මාගෙන් උපරීම සහයක් ලැබෙනවා නේද?ඇත්තටම අම්මා නිසයි මම කලාවට ආවෙ. යම් යම් අවස්ථාවල මම පසුබෑවත් මාව දිරිමත් කරල නැවත ඉදිරියට ගත්තෙ අම්මා. ඒ නිසා අම්මගෙන් මගෙ කලා කටයුතුවලට ලැබෙන සහාය කියා නිම කරන්න බෑ.ඔබ ආගමට ළැදි කෙනෙක් ද?ඔව්. මම සැම විටම දෙවියන් වහන්සේ ගැන විශ්වාසය තබනවා. ඒ විශ්වාසයෙන් මගෙ ජීවිතයට ලැබෙන්නේ විශාල ශක්තියක්. මගෙ ජීවිතේ මොන ප්‍රශ්න ආවත් මම මුලින්ම කියන්නෙ දෙවියන් වහන්සේට. ඒ වගේම සෑම වෙලාවකම මගෙ ප්‍රශ්නවලට හොඳ විසඳුමක් දෙවියන් වහන්සේ ලබා දෙන බව මට විශ්වාසයි.කලා ක්ෂේත්‍රයේ ඔබට තරගකාරයො, තරහකාරයො නැති ද?මට කාත් එක්කවත් තරගයක් නෑ. අද ක්ෂේත්‍රයේ ඉන්න ගොඩක් දෙනෙක් දක්ෂයි. ඔවුන්ට විවිධ හැකියාවන් තියෙනව. ඔවුන් තමන්ගෙ විෂය හදාරනව. ඒ වගේම මම දන්න තරමින් කලා ක්ෂේත්‍රයේ කවුරුවත් මා එක්ක අමනාප නෑ. කා එක්කත් සහයෝගයෙන් වැඩ කරන එක තමයි මගෙ අරමුණ.ආදරය ගැන ඔබට දැනෙන දේ?අපිට හැම විටම හැම වයසකදීම ආදරය අවශ්‍යයි. ආදරය නිසා තමයි අපි ජීවත්වෙන්නේ. ආදරය නිසා තමයි අපි ඉදිරියට යන්නේ. පුංචි කාලෙ මගෙ අම්ම තාත්තගෙනුත් කලාවට පිවිසියට පසුව රටේම ඉන්න රසික රසිකාවියන්ගෙනුත් දැන් මගෙ සැමියගෙනුත් මම උපරීම විදියට ආදරය ලබනව. ඒ අතින් මම හරිම වාසනාවන්තයි. හැබැයි ලබන්න නම්, ආදරය දෙන්නත් ඕනමයි.නර්තන ප්‍රසංගයක් කරන්න බලාපොරොත්තුවක් නැති ද?ඒ ගැන ආශාවක් නම් තිබෙනවා. ඒත් ඒ වගේ බරපතළ දේකට දැන්ම අතගහන්න බැහැ. මම තව ගොඩක් දේ හදාරන්න ඕන; ගොඩක් ඉදිරියට යන්න ඕන. ඊට පස්සෙ තමයි ප්‍රසංගයක් වගේ බාරදූර වැඩක් ගැන හිතන්න වෙන්නෙ.අනාගත බලාපොරොත්තු...?දෙවියන් වහන්සේගේ ආශිර්වාදය ඇතිව විවාහ ජීවිතේ සතුටින් ගත කරන එකත් කලාවේ හැකි පමණ දුරක් යාමත් තමයි බලාපොරොත්තුව.ගාමිණී සුසන්තඡායාරූපය - ඉන්දික මල්ලවආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=av1010175</link>
    <topic>ඇයි අපි පොත් ගැන දන්නේ නැද්ද?</topic>
    <author>ඉනෝකා පෙරේරා බණ්ඩාර</author>
    <content>ඇයි අපි පොත් ගැන දන්නේ නැද්ද?නාලන් මෙන්ඩිස්“2009, 2010 අවුරුදු දෙකේම මං ස්වර්ණ පුස්තක සම්මාන වෙනුවෙන් පාදක මණ්ඩලයේ හිටියා. ඒ පාදක මණ්ඩලයේ හිටි සාමාජිකයන් දොළොස් දෙනාම විවිධ ක්ෂේත්‍ර නියෝජනය කරන විවිධ පොත්පත් කියවන අය. මේ අය එක්ක වැඩ කිරීම විතරක් නෙවෙයි විවිධ රහ ගුණ ඇති පත පොත කියැවීමෙන් මාත් අත්දැකීම් සමුදායක් ලැබුවා.”“මං ඒ මාස තුනම බොහොම නිදහස්ව නිරවුල්ව පොත් විතරක්ම කියෙව්වා. අපිට තිබුණේ ඒ පොත් 80 න් හොඳම 12 ක් තෝරන්න. මං තේරූ පොත් 12 න් 10 ක් ම දෙවැනි මණ්ඩලයටත් තේරුණා. අවසාන පහට තේරුණු පොත් 5 ත් මං තේරූ පොත් දොළහෙ තිබුණා.”“මං තෝරපු පොත් දොළහෙන් දෙවැනි මණ්ඩලය අතහැරල තිබුණෙ පොත් දෙකයි. ඒ දෙකෙනුත්, පියල් කාරියවසම්ගේ ‘වීදුරු කූඩු කැවුණු කලෙක’ කෘතිය රාජ්‍ය සාහිත්‍ය සම්මාන උලෙළෙ අවසාන කෘති තුනට තේරුණා.පොතක රහ ගුණ තේරෙන්න සාහිත්‍යධරයෙක් ම වෙන්න ඕනෙ නැහැ. මම හුඟක් පොත් කියවන කෙනෙක්. පරිවර්තන මගේ කැමැතිම ක්ෂේත්‍රය. අලුත් පොතක් ආව ගමන් අරන් කියවන කෙනෙක් මම.”“මාර්ටින් වික්‍රමසිංහගෙ පටන් කේ. ජයතිලක, ගුණදාස අමරසේකර, ආචාර්ය සරච්චන්ද්‍ර, කැත්ලින් ජයවර්ධන, සුනේත්‍රා රාජකරුණානායක, සුමිත්‍රා රාහුබද්ධ වගේ ප්‍රධාන ලේඛකයන්ගෙ පොත් මං අත්හරින්නෑ.”“මංජුල වෙඩිවර්ධනගෙ ‘බත්තලංගුංඩුව‘ වෙනස් ම මඟකට ගිය කෘතියක්. ඒක මං බොහොම ආසාවෙන් කියෙව්වා. මළගිය ඇත්තො, මළවුන්ගේ අවුරුදු දා මං කී වරක් කියෙව්වද කියල මටවත් මතක නෑ.සුනේත්‍රගෙ ‘පොදු පුරුෂයා’ සම්මාන දීම පිළිබඳව මොන තරම් මති මතාන්තර තිබුණත් මං ඒ කෘතියට හරි කැමැතියි. ‘බුද්ධදාසිත්’ ඒ වගේ. ඒ කාලෙ එක දිගට පොත් 80 ක් ම කියවපු එක වෙලාවකට දඬුවමක් වගෙත් දැනුණා. ඒත් මට බොහොම තෘප්තිමත් කාල පරිච්ඡේදයක් ඒක.“කලාකාරයො පොත් ඇගයීම් මණ්ඩලවල ඉන්න එක ප්‍රමිතියෙන් තොරයි කියල කාටවත් කියන්න බැහැ. මොකද පතපොත කියවන ඒ රහගුණ තේරෙන පිරිසක් අපි. අපි බෝඩ් ගහගෙන පොත් කියවන්නෑ. හොඳ චිත්‍රපටියක් රස විඳිනව වගේමයි පොතක් බලන්නෙත්.කලාකාරයො තුළ විතරක් නෙවෙයි, පරිපාලන නිලධාරියෙක් තුළ හෝ පොලිස් නිලධාරියෙක් තුළ හෝ පිටින් නොදකින හොඳ විචාරකයෙක් රසවතෙක් ඉන්න පුළුවන්. රාජකාරි ස්වභාවය එකක්. ඇතුළාන්තය එකක්. ඒ නිසා කලාකරුවකුට සාහිත්‍ය නිර්මාණ විචාරකයෙක් වෙන්න බැහැ කියල ලේබල් ගහන එකේ සාධාරණයක් නැහැ...”  සබීතා පෙරේරා“මේක ඉතින් එක එක්කෙනා දකින විදිය. නමුත් කලාකාරයො කියන්නෙත් සාමාන්‍ය මිනිස්සු. සාමාන්‍ය ජීවිතයේදී සංගීතය අහන, චිත්‍රපට බලන, ඕනෑම කලා කෘතියක් රස විඳින පිරිසක් අපි. ඒක පතපොතටත් අදාළයි.”“සුමති සම්මාන උලෙළවලදී වගේ ම ස්වර්ණ පුස්තක උලෙළවලදීත් මං කටයුතු කරල තියෙනවා. පොත් කියැවීම මගේ පුරුද්ද. පොතක් කියවල ඒක විඳල ඒ ගැන මතයක් අදහසක් ප්‍රකාශ කරන්න මහා සාහිත්‍යවේදියෙක් විය යුතුයි කියල මං හිතන්නෑ.”“අනික මේ කොයි දේත් මිනිස්සු කියන්නෙ තමන්ගෙ බුද්ධි මට්ටමට අනුව. මං ස්වර්ණ පුස්තක වෙනුවෙන් හිටි අවුරුද්දේ මට කියවන්න ලැබුණු පොත් ටික ගැන මට පුදුම හිතුණා. කරුණාදාස සූරියආරච්චිගෙ ‘කන්ද පාමුල’ තමයි ඒ අතරින් මට තාමත් මුලින් ම මතකෙට එන්නෙ.”“ජයසේන ජයකොඩි ලේඛකයගෙ පොත් මං කියවන්නෙ වහ වැටිච්ච ගාණට. මට කවදාවත් එතුමා මුණ ගැහිල නැහැ. හැබැයි ප්‍රසන්නට (පුතුට) නම් කියල තියෙනව. එතුමා නැතිවෙච්චි දවසෙ මට හරි කනගාටුවක් දැනුණා. ජයකොඩි මහත්තමයා පොතක් ලියන කල් බලාගෙන ඉන්න කෙනෙක් මම.ඒත් කවදාවත් එයාට ඒක කියාගන්න මට බැරිවුණා. සුමිත්‍රා රාහුබද්ධ වගේ ම සුනේත්‍රා රාජකරුණානායකත් මං ප්‍රිය කරන ලේඛිකාවන්. සමහර වෙලාවට සම්මාන ලැබිය යුතු හරි කෙනාටම ලැබෙන්නෙ නැහැ. මණ්ඩල කිහිපයක් හරහාම තේරිල තේරිල යද්දී අදහස් විවිධ නිසා තීරණයන් වෙනස් වෙනවා. මොකද බහුතර කැමැත්ත මතනේ තීරණ ලැබෙන්නෙ. කොහොම වුණත් මං කියන්නෙ කලාකාරයෙක් වුණත් පොතක් පතක් වෙනුවෙන් අදහස් දක්වන්න අයිතියක් තියෙනවා...”සතිස්චන්ද්‍ර එදිරිසිංහ“මං නළුවෙක් වුණාය කියල මට හොඳ සාහිත්‍යරසාස්වාදයක් නැහැයි කියල කාටවමත් කියන්න බැහැ. මොකද මං පොත පතට ඇබ්බැහි වුණු කෙනෙක්. මං නවකතා ලියල නැති බව ඇත්ත. නමුත් හොඳ ඔම්ලට් එකක් හදන්න බිත්තර දාන්නම ඕනෙද... යම් කෘතියක රසවිඳින්න සාහිත්‍යධරයා කියන ලේබල් එකම අවශ්‍ය නැහැ.මං හිටියෙ ස්වර්ණ පුස්තකේ මධ්‍යම මණ්ඩලයෙ. මධ්‍යම මණ්ඩලයෙ සාමාජිකයො හැම කෙනාටම සිද්ධ වුණා පොත් 14 බැගින් කියවන්න. මාස දෙකක් පුරා මං කළේ මේ කාර්යය.”“හොඳ විචාර බුද්ධියක් ඇති කලාකරුවකුට විතරක් නෙවෙයි, ඕනෑම පුද්ගලයකුට පුළුවන් කෘතියක රහ ගුණ ගැන කතා කරන්න. මාත් කෘති 11 ක් රචනා කළ කතුවරයෙක්. අවුරුදු 69 යි මගේ වයස. අපේ පරිණත බව විචාර බුද්ධිය සහ අත්දැකීම් එක්ක පුළුවන් ඕනෑම දේක හොඳ නරක බොහොම හොඳින් දකින්න.”“කරුණාදාස සූරියආරච්චි ගෙ ‘කළු දෝංකාරය” එළිදුටු දවසෙ හැඳින්වීම කළේ මං. මහාචාර්ය කුසුමා කරුණාරත්න කිව්වා හැම කතාවකටම වඩා හොඳම දේශනය කළේ සතිස් කියල. ඒක මං කිව්වෙ ආඩම්බරේකට නෙවෙයි.අපිටත් යම් රසවිඥානයක් තියෙන බව කියන්න. අනෙක් අතට මං හොඳ පාඨකයෙක්. සාහිත්‍යවේදියෙක් නොවුණට නවකතාවක් උසස් ද පහත් ද කියන්න මට හොඳට පුළුවනි...”ඉනෝකා පෙරේරා බණ්ඩාර කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=av1010176</link>
    <topic>පියුමයි පොකුණයි</topic>
    <author>හේමාලි විජේරත්න</author>
    <content>පියුමයි පොකුණයිසිනමාව ජීවිතය කරගත් අපූරු මිනිසෙකුගේ නිවෙසකටයි අපි අද ගොඩවැදුණේ. ඔහු අතින් නිර්මාණය වුණු සිනමාපට වාර්තා පිට වාර්තා තබමින් තිරගත වුණා. ඔහු දිනේෂ් පි‍්‍රයසාද්.අපූරු සිනමා නිර්මාණ රැසක් අපේ පේ‍්‍රක්ෂකයන්ට ඔහු අතින් තිළිණ වූවා සේම අපූරු සිනමා හා ටෙලිනාට්‍ය නිළියන් තිදෙනෙක් ද ඔහු අපේ ක්ෂේත්‍රයට තිළිණ කර තිබෙනවා. ඒ ඩිනක්ෂී, ශේෂාද්‍රී සහ ශනුද්‍රී යන ඔහුගේ දියණියන් තිදෙනා.මේ තිදෙනාත්, දිනේෂ් සහ ඔහුගේ දයාබර බිරිඳ ශිරාණීත් වසන නුගේගොඩ මහසෙන් මාවතේ පිහිටි නිවෙසේ පසුගිය දිනක අප ගතකළ හෝරා කිහිපයක මතකයි මේ සටහන් වෙන්නේ.යොවුන් වියේ සිටින දියණියන් තිදෙනෙකුගේ මවක සහ පියකු වන දිනේෂ් සහ ශිරාණී වෙතිනුත් තවමත් තරුණ වියේ ලක්ෂණ ගිලිහී ගිහින් තිබුණේ නෑ. ශිරාණී නම් කිව්වේ දිනේෂ්ගෙයි තමාගෙයි විවාහ දිවියට දැන් වසර 22 ක් ගතවී හමාරයි කියලයි.ඒත් දෙන්නගේ ක්‍රියා කලාපයෙන් සහ කියන කරන දේවලින් තේරුණේ තවමත් දෙන්නා අලුත බැඳපු ජෝඩුව වගේ සමඟියෙන් සමාදානයෙන් ආදරයෙන් ඉන්න බවයි. මේ ආදරය බැඳීම තවත් ශක්තිමත් කරන්නේ දියණියන් තිදෙනායි.‘අපේ ගෙදර හැම දෙනාම උදේ හය විතර වෙනකොට දවස ආරම්භ කරනවා. මම නම් කරන්නේ උදේ නැගිට්ට ගමන් ස්වර්ණවාහිනියේ බණ අහන එකයි. ඊට පස්සෙ බන්දුල පද්මකුමාරගේ ‘මුල් පිටුව‘ සහ ‘ලෝක සිතියමත්’ බලලා තමයි එතනින් නැගිටින්නේ. ඒ ටික බලලා තමයි දවසේ ඉතිරි වැඩ කටයුතු සැලසුම් කරන්නේ.දිනේෂ් පි‍්‍රයසාද් එයා දවස ආරම්භ කරන ආකාරය ගැන අපට කිව්වා. දිනේෂ් උදේට හැමදාමත් බණ ඇහුවට ඔවුන් කතෝලික ආගම අදහන අය. ඒ වුණාට මේ නිවෙසේ හැම දෙනාම මේ ආගම් දෙකේම වතාවත්වලට සම්බන්ධ වෙනවා.‘අපි සමහර වෙලාවට පෝයදාට පන්සලට යනවා. වෙලාවකට බෝධිපූජා තියනවා. බෝධිය නාවනවා. කොයි ආගමෙත් උගන්වන්නේ යහපත් විදියට ජීවිතය ගෙනයන්න කියලයි.දිනේෂ්ගේ පි‍්‍රය බිරිඳ ශිරාණී පැවසුවා. මේ නිවෙසේ වැඩි වගකීම් ප්‍රමාණයක් දරන්නේ දිනේෂ්. ඒත් ගෙදර උයන පිහින වැඩ, දරුවන්ගේ අධ්‍යාපන කටයුතු, මෙන්ම දරුවන්ගේ රංගන කටයුතු පිළිබඳ වගකීම් සියල්ලම තිබෙන්නෙ ශිරාණී අතේ.‘අපේ රංගන කටයුතු සඳහා දින දෙන්න අපට විදියක් නෑ. අපේ අම්මිගේ දින අනුව තමයි ඒවා තීරණය කරන්න වෙලා තියෙන්නේ. ඩිනක්ෂී ශේෂාද්‍රී සහ පුංචි ශනුද්‍රී යන තුන්දෙනාම කියන්න ගත්තා.එහෙම නැතුව කොහොමද කරන්නේ. දුවලා තුන්දෙනාම රඟපානවා. තුන්දෙනාම රූගත කිරීම්වලට එක්ක යන්නේ මම. වෙලාවකට ඩිනක්ෂී එක්ක ගිහින් ආපු ගමන්ම, ශේෂාද්‍රී එක්ක යනවා.එයා ඉවර වෙනකොට ශනුද්‍රීව අරන් යනවා. අන්තිමේදී මට තමයි විවේකයක් ඇත්තෙම නැත්තේ. ඉතින් මගේ දින අනුව තමයි අනිත් දේවල් තීරණය කරන්න වෙන්නේ. ශිරාණි පැවසුවා.දිනේෂ් - ශිරාණි ගේ වැඩිමල් දියණිය ඩිනක්ෂී. ඇය මේ වන විට පාසල් අධ්‍යාපනය හමාර කොට විවෘත විශ්ව විද්‍යාලයේ ඉංජිනේරු පාඨමාලාවක් සහ ශ්‍රී ජයවර්ධනපුර විශ්ව විද්‍යාලයේ ලේඛකත්ව සහ ජනසන්නිවේදන පාඨමාලාව හදාරනවා.ඒ සමඟම මේ දිනවල ස්වර්ණවාහිනියේ ඉරිදා රාත්‍රී 8.30 විකාශය වන ‘සඳගිරි පව්ව‘ ටෙලි නාට්‍යයේ ඇය රංගනයට එක්වෙනවා. ඉදිරියේදී සිරස රූපවාහිනියෙන් විකාශය වීමට නියමිත මොහාන් නියාස්ගේ ‘හිතට වහල් වී’ ටෙලි නාට්‍යයේත් පසුගිය දා රූගත කිරීම් ඇරැඹුණ නියාස්ගේ නවතම ටෙලි නාට්‍යයේත් ඇය රංගනයට එක් වෙනවා.ඩිනක්ෂි ටෙලි නාට්‍ය නිළියක් විදියට ක්ෂේත්‍රයට පැමිනුණාට ඇය වැඩියෙන් කැමැති අධ්‍යක්ෂණය පැත්තට යොමු වෙන්නලු.‘ඇත්තටම මම ආසයි අධ්‍යක්ෂණය පැත්තට යොමු වෙන්න. පසුගිය කාලයේ සුමිත්‍රා පීරිස් මහත්මිය යටතේ යම් යම් පුහුණුවීම් සහ අත්දැකීම් ලබාගන්න ඇයත් සමඟ එක්වුණා. කොහොම වුණත් මගේ බලාපොරොත්තුව ඉදිරියේදී ඒ ගැන හොඳින් අධ්‍යයනය කරන්න සහ අත්දැකීම් ලබාගන්නයි.දිනේෂ්ගේ පවුලේ දෙවැනි දියණිය ශේෂාද්‍රී ඇය ඉස් ඉස්සරලම නිළියක් වුණේ උදයකාන්ත වර්ණසූරියගේ ‘චැලෙන්ජර්ස්’ චිත්‍රපටයේ ප්‍රධාන චරිතය රඟපාමින්. එළඹෙන ජනවාරියේ මේ චිත්‍රපටය නරඹන්නට පේ‍්‍රක්ෂකයින්ට අවස්ථාව උදා වෙනවා.‘මමත් විවෘත විශ්ව විද්‍යාලයේ ව්‍යාපාර පරිපාලනය පිළිබඳ උපාධියක් හදාරනවා. ඒත් එක්කම තමයි රංගන කටයුතු කරගෙන යන්නේ. ‘චැලෙන්ජර්ස්’ චිත්‍රපටයෙන් පස්සෙ තාත්ති අධ්‍යක්ෂණය කළ ‘ඇද්ද ලණුව දැම්ම කොඩිය’ ට්ත්‍රපටයේ රඟපෑවා.ඉදිරියේදී උදයකාන්ත වර්ණසූරියගේ නවතම චිත්‍රපටය වන ‘සෙනසුරු මාරුව‘ චිත්‍රපටයේ ප්‍රධාන චරිතය රඟපානවා. ඉදිරියේදී මම කැමැති මගේම කියලා ව්‍යාපාරයක් කරගෙන රංගනය කරගෙන ඉන්නයි.දිනේෂ් - ශිරාණී පවුලේ ‘බඩ පිස්සී’ ශනුද්‍රී ය. ඇය තවමත් පාසල් යනවා. නුගේගොඩ රෝයල් ඉන්ස්ටිටියුට්හි අටවැනි වසරේ ශිෂ්‍යාවක්. ඇගේ වැඩි අවධානය අධ්‍යාපනයට. මේ පවුලේ දරුවෝ තුන් දෙනාගෙන් ඉස් ඉස්සරලම රංගනයට යොමුවෙලා තියෙන්නේ ශනුද්‍රීය. ඒ ‘ඔන්න බබෝ’ චිත්‍රපටයේය. එවකට ඇය තුන් හැවිරිදි දැරියකි.ශනුද්‍රී රයිගම් ටෙලි නාට්‍ය උළෙලින් කුසලතා සම්මානයක් ද දිනාගත්තියකි. තවත් වරක් ඇය එම උළෙලින්ම හොඳම ළමා නිළියට හිමි සම්මානය සඳහා ඇය රඟපෑ චරිතය නිර්දේශ වුවත් සම්මානය ලැබුණේ වෙනත් නිළියකට.දිනේෂ් ගේ කලා කටයුතුවලට ලොකු නිදහසක් නිවෙසින් ලැබෙන නිසා මේ සා දුරක් ගැටලුවකින් තොරව පවුල් ජීවිතය ද හොඳින් පවත්වාගෙන පැමිණ ඇත.කලා කටයුතුවලට නිදහස ගෙදරින් ලැබුණට තිර නාටකයක් එහෙම නම් ගෙදරදි ලියන්න අමාරුයි. දරුවෝ තුන්දෙනා එකතු වුණාම ගෙදර එකම ගාලගෝට්ටියයි. ඒ නිසා ස්ක්‍රිප්ට් එකක් වගේ ලියනවා නම් බණ්ඩාරවෙල වයිෆ්ගේ මහගෙදර හෝ වෙනත් නිදහස් තැනකට යනවා.බණ්ඩාරවෙල හිටපු ශිරාණි දිනේෂ්ට මුණ ගැසී ඇත්තේ ද අපූරු ආකාරයෙනි.“ශිරාණීගේ ගම බණ්ඩාරවෙල වුණාට එයා ඉගෙන ගත්තේ බම්බලපිටියේ ශුද්ධ වූ පවුලේ කන්‍යාරාමයේ. එයාගේ නැන්දගේ ගෙදර බම්බලපිටියේ තමයි නතර වෙලා සිටියේ. ඒ කාලේ මම හිටියේ ඒ ගෙදරට අල්ලපු ගෙදර. එහෙම තමයි පේ‍්‍රමය ඇතිවුණේ.අපි දෙන්නගේ විවාහයට අත්සන් කරන්න හිටියේ විජය කුමාරතුංග. විජයගෙන් දිනයක් ගන්න බැරුව වෙඩින් එක කල් දදා ඉන්න අතරෙ තමයි විජය නැති වුණේ 1989 ජනවාරි 28 තමයි අපි විවාහ වුණේ.දිනේෂ් අතීත පේ‍්‍රම මතක සිහියට නඟන කොට යොවුන් වියේ ඉන්න දියණියන් තිදෙනාම හිනා වෙනවා. දිනේෂ්ගේ වැඩිමල් දියණිය ලැබෙන්න ඉන්නකොට තමයි ඔහු ‘දෙමෝදර පාලම’ කරලා තිබෙන්නේ.ඒ නිසා මව් කුසේ ඉඳලම ඔවුන්ට සිනමාව සමීපයි. හුරු පුරුදුයි. උපන් දා සිටම මේ ගෙදරට ආවේ ගියේ සිනමාවට සම්බන්ධ විවිධ උදවිය. දිනේෂ් නිතර ගෙදර ඇවිත් කතා බහ කරන්නේත් සිනමාව සම්බන්ධ දේවල්. මේ හැම දෙයකින්ම ඔහුගේ දියණියන් තිදෙනාට අත්දැකීම් හා ඉගෙන ගන්නට යමක් ලබා දෙන්නට ඇති.ගෙදර ඉන්න පුංචි නිළියෝ තුන්දෙනා එකතු වුණාම හරියට සද්ද බද්ද දානව කියලා තමයි ශිරාණී කීවේ.වෙලාවකට තුන් දෙනා හරි හරියට රණ්ඩු වෙනවා. තවත් වෙලාවකට ඒ තරම් යාළුවෝ තුන්දෙනෙක් නැති තරම්. රණ්ඩු වෙන වෙලාවට නම් මම කියනවා වටපිටේ මිනිස්සුන්ට ඇහෙයි ලැජ්ජාවෙ බෑ කියලා.මේ පවුලේ තවත් සුවිශේෂී දෙයක් තමයි ශිරාණි ඇතුළු දියණියන් තිදෙනාගේම නම් දීර්ඝ ඇදිල්ලකින් අවසන් වීම ශිරාණි, ඩිනක්ෂී, ශේෂාද්‍රී, ශනුද්‍රී ඔවුන් කියන්නේ ඔවුන් ඊ පවුලක් කියලයි.දිනේෂ් නම් කියන්නේ ඔහුට පිරිමි දරුවන් නැති බැවින් ඔහු බෙහෙවින්ම ආදරය කරන සිනමාව පැත්තට දියණියන් තිදෙනාම පැමිණීම තමාගේ සතුටට කාරණයක් බවයි.‘මේ වෙලාවේ මට මතක් වෙන්නේ විජය කුමාරතුංග. ඔහු දවසක් මට කිව්වා ඔහුගේ දියණිය හරි පුතාව හරි සිනමාව යම් කිසි විදියකින් සම්බන්ධ වුණ දවසට තමයි වඩාත්ම ඔහු සතුටු වෙන්නේ කියලා. ඒ අදහස මගේ හිතේත් තියෙන්න ඇති.හේමාලි විජේරත්නඡායාරූප -ගීත් ද මෙල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=av1010177</link>
    <topic>ඒ කාලේ රජවරු නෑවේ කොහෙද?</topic>
    <author>කේ.එස්.විජේවර්ධන</author>
    <content>ඒ කාලේ රජවරු නෑවේ කොහෙද?රාජකීයයන්ගේ ස්නානය සඳහා පොදු ජනතාවගෙන් වෙන් වූ නාන තටාක ඉදි කිරීම පුරාණයේ පටන්ම සිරිතක්ව පැවතුණි. එම සිරිත ලෝක ශිෂ්ටාචාරයේ ද දක්නට ලැබෙන්නකි. පුරාණ රෝමයෙන් එවැනි ස්නානාගාර රැසක නටබුන් හමුවී ඇත. අද නෂ්ටාවශේෂව පවතින ඒවා බොහොමයක පුරාණ ස්වරූපය ඡායාමාත්‍ර වශයෙන් අවබෝධ කර ගැනීමට අපට ඉඩ ලැබේ.ශ්‍රී ලංකාවේ ද අනුරාධපුරයේ මඟුල් උයනේ පොකුණු ද පොලොන්නරුවේ තානායම අසල දීප උද්‍යානයේ නාන ගෙවල්වල නටබුන් ද අපට එහි ස්වරූපය යම් තරමකට අවබෝධ කරවයි. ඊට පසු යුගවල නාන ගෙවල් හමුවී ඇත්තේ අවසාන සිංහල රාජධානිය වූ මහනුවර යුගයෙනි. මහනුවර නගරයේ පිහිටි රජපිහිල්ල සහ උල්පැන් ගේ එම ස්ථාන වේ.  මහනුවර අම්පිටිය පාරේ කිලෝ මීටරයක් පමණ ගිය විට රජපිහිල්ලට මඟ පෙන්වන පුරාවිද්‍යා නාම පුවරුව නෙත ගැටේ. රජපිහිල්ල හන්දියෙන් හැරී යන එම මාවතේ කිලෝ මීටර භාගයක් ගොස් නැවත වම්පසට ඇති මාවත ඇදී යන්නේ රජපිහිල්ල ඉදිරියෙනි.දුනුමඩලාව රක්ෂිත වනයෙන් උපත ලබා ගලා එන රජපිහිල්ල ඇළෙහි ජලය වීරපරාක්‍රම නරේන්ද්‍රසිංහ රජු (1707 – 1739) සිය බිසෝවරුන්ට ස්නානය සඳහා ඉදිකරවූ බව පැවසෙන දිය පිහිල්ල සඳහා යොදාගෙන තිබේ. කඳු බෑවුම සකසා එහි කළුගල්වලින් ඉදිකළ දිය බේසම අඩි 8ක් උස කළුගල් ටැඹක සවිකර තිබේ. එය පෙනුමෙන් වක්‍රාකාරය. ස්වරූපයෙන් පැරණි මැටි පහන් තැටියකට සමාන ය.මේ බේසමට වැටෙන ජලය කටවල් තුනකින් පහළට වැක්කෙරේ. දිය බේසමට හිස අල්ලාගෙන සිටි විට ඉන් පීලි තුනකින් දිය වෑස්සෙන නිසා කිහිප දෙනකුට වුව ද එකවර ස්නානය කිරීමේ හැකියාව පවතී. මෙයින් පිටවන ජලය නැවත දොළ මාර්ගයට හරවා ඇත්තේ ගල් අල්ලා තැනූ කාණුවක් වැනි මාර්ගයකිනි. එය අදත් නටබුන් වී ඇති අයුරු දැකගත හැකි ය.මේ ස්මාරකය පුරාවිද්‍යා දෙපාර්තමේන්තුව මෑතකදී සංරක්ෂණය කර තිබේ. අද රජපිහිල්ල ඇළ ගලා යන්නේ රාජකීය දියපිහිල්ලට එපිටිනි. මේ ස්ථානයට පහළින් ප්‍රදේශවාසීන්ට ස්නානය කිරීමට නගර සභාව දිය පිහිල්ලක් ඉදිකර තිබේ.  රජුගේ පැන් සැනහීම සඳහා වෙනම උල්පැන් ගෙයක් මාලිගාව සහ මඟුල් මඩුව අතර පිහිටා තිබුණ ද අද එය විනාශ වී ඇත. මෙම උල්පැන් ගෙයටම යාබදව හලු මණ්ඩපය (රජු ඇඳුම් අඳින කාමරය) සහ සැතපෙන ගේ (රජුගේ් සයනාගාරය) ද පිහිටා තිබුණ බව පුරාණ මහනුවර සිතියම බලන විට පැහැදිලි වේ. උල්පැන් ගේ් බාරව කටයුතු කිරීමට මහදියවඩන නිලමේ නම් ධූරයක් ද විය.රජු නෑවීමත් ස්නානයෙන් පසු රජුගේ හිස පීරා සැරසීමත් ඔහුගේ රාජකාරිය විය. ඔහු විසින් රජුගේ අනුමැතිය ද ඇතිව ශට්ටම්බිවරු දහදෙනෙක් සහ පණිවුඩකාරයෝ දහ දෙනෙක් ද පත්කරන ලදහ.මේ ශට්ටම්බිවරු නම් උල්පැන් ගෙට සම්බන්ධව සිටි පවුල් 500කින් යුත් ජනතාවගේ උප ප්‍රධානිවරු වෙති. මොවුහු හැම විටම නගරයේ නැවතී සිටිය යුතු වූහ. ශට්ටම්බිවරු දෙදෙනෙක් නිතරම මාලිගයේ සේවය සඳහා මාරුවෙන් මාරුවට රැඳී සිටියහ.  මෙය මහනුවරට පැමිණෙන කාටත් අමතක නොවන ගොඩනැඟිල්ලකි. මහනුවර වැව හෙවත් කිරිමුහුදේ දළදා මැදුර ඉදිරිපිට ඉවුරේ පිහිටි සුදු පැහැති ගොඩනැඟිල්ල උල්පැන් ගෙයයි. මෙය උඩරට අවසාන රජු වූ ශ්‍රී වික්‍රම රාජසිංහ රජුගේ බිසෝවරුන් ස්නානය සඳහා යොදාගත් බව ජන විශ්වාසයයි.වැවේ කොටසකුත් ඉවුරත් හසුවන සේ 1806 දී මෙම නාන ගෙය ඉදිකළ බව පැවසේ. දෙමහල් ගොඩනැඟිල්ලක් වූ උල්පැන්ගේ තුන් පැත්තක් ජලයෙන් වටවී තිබේ. උඩුමහල දැව සොල්දර තට්ටුවකි. පහත ඇත්තේ වැව් දිය පිරි තටාකයයි.එය වටේට ආරක්ෂිත සේ කළුගලින් බැම්මක් බැඳ ඇත. ඉහළ මාලය ඇඳුම් මාරු කර ගැනීමට යොදාගෙන තිබේ. මෙහි පාදම තුන් පැත්තකින් ජලතලයේ රැඳී ඇති නිසා ගොඩනැඟිල්ලේ බර දරාගැනීමට සුදුසු ලෙස ඉදිකර ඇත.උල්පැන්ගේ නිර්මාණය කර ඇත්තේ පත්තිරිප්පුව සහ මඟුල් මඩුව ඉදිකළ දේවේන්ද්‍ර මූලාචාරියා බව පැවසේ.මෙහි පියස්ස ද මඟුල් මඩුවේ පියස්සට සමාන ය. මාලිගාවට සම්බන්ධ ගිහි නිලධාරීන්ගේ ප්‍රධානියා වූ දියවඩන නිලමේ උල්පැන් ගෙයි ද ප්‍රධානියා විය.1815 දී ඉංග්‍රීසීහු උඩරට යටත් කරගත් පසු මඟුල් මඩුව, පත්තිරිප්පුව - රජ මාලිගය වැනි ඓතිහාසික ගොඩනැඟිලි ගිනි තබා විනාශ කළහ. ඒ අතරට උල්පැන්ගේ ද අයත් විය. ගිනි තැබීම නිසා දැව කොටස් සම්පූර්ණයෙන් විනාශ වී ගියේය.ඉන් ටික කලකට පසු 1857 දී උල්පැන්ගේ ජල තටාකයත් අත්තිවාරමත් ආවරණය වන පරිදි වෙනස් කර නව ගොඩනැඟිල්ලක් ඉංග්‍රීසීහු ඉදිකළහ. එය එවකට එක්සත් සේවා පුස්තකාලය සඳහා යොදා ගැනුණි. මේ සුන්දර ගොඩනැඟිල්ලෙහි නාන තටාකය ගල් සහ පස් යොදා වසා ඒ මත විශාල කුලුනු යෙදූ දෙමහල් මන්දිරයක් බවට පත් කර තිබුණි.මේ පුස්තකාලය වෙන් වූයේ ඉංගශ්‍රීසි නිලධාරීන්ගේ සහ හමුදා නිලධාරීන්ගේ, වතු හිමියන්ගේ විවේකය ගත කිරීමට අවශ්‍ය පොතපත පරිහරණය සඳහා ය. පසු කාලීනව මේ පුස්තකාලය නඩත්තු කිරීම අපහසු වූයෙන් රජයට පවරා දෙන ලදී. එහි පොත්පත් මහනුවර නාගරික පුස්තකාලයට ලබා දුනි.මෑතක දී සංස්කෘතික ත්‍රිකෝණ ව්‍යාපෘතිය යටතේ සිදු කරන ලද තහවුරු කිරීම්වලින් පැරණි ජල තටාකය අනාවරණය විය. එය අඩි 40ක පමණ දිගකින් ද අඩි 25ක පමණ පළලකින් ද අඩි 5ක පමණ ගැඹුරකින් ද යුක්ත විය.මෙහිදී බිසෝවරුන් ස්නානය කිරීම : ජල ක්‍රීඩා කිරීම සහ මාළුන්ට කෑම දීම ආදී කටයුතු සිදු කළ බව පැවසේ. උල්පැන්ගේ අසල සිට වැව මැද ඇති දූපත හෙවත් කුණ්ඩසාලේ වෙත කඹවලින් නිමා කළ පාලමක් විය.මේ පාලමට ගොඩවීමට තිබූ පියගැට පෙළ කිහිපයක් අදත් වැව් බැම්ම අසල ඉතිරිව ඇත. ඊට පසු මේ ගොඩනැඟිල්ල දළදා මැදුරට අයත් විය. කලක් එය සංස්කෘතික ත්‍රිකෝණයේ ප්‍රකාශන අලෙවි මධ්‍යස්ථානය ලෙස භාවිත විය. දැන් මෙය දළදා මැදුරේ පොලිස් මුරපොළ ලෙස යොදාගෙන තිබේ.කේ.එස්.විජේවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=av1010178</link>
    <topic>පොතකින් පිටුවක්</topic>
    <author/>
    <content>පොතකින් පිටුවක්කර්තෘ - දයාරත්න රණතුංගනන්දන කරුණානායක මහතා ශ්‍රී ලංකා ගුවන් විදුලි සංස්ථාවේ පුහුණු ආයතනයේ අධ්‍යකෂවරයා වශයෙන් පත්වීමෙන් පසුව ඒ ආයතනයේ ධනාත්මක වර්ධනයක් සිදු විය. ශ්‍රී ලංකා ගුවන් විදුලි සංස්ථාවට පත්වීම් ලබා පැමිණෙන නවකයන් පුහුණු කිරීම මේ ආයතනයෙන් සිදු වුණු වටිනා සේවයකි. නවකයන් පුහුණු කිරීම සඳහා විවිධ ක්‍ෂේත්‍රවල මනා දැනුමක් ඇති විද්වතුන් දේශන සඳහා කැඳවන ලදී.මෙසේ ගුවන්විදුලි සේවය සඳහා එකතු වන නවකයන් හට සංගීත ක්‍ෂේත්‍රය පිළිබඳ දැනුමක් ලබාදීම මගේ කාර්යභාරය ය. මේ සඳහා මා විසින් දේශන කිහිපයක් පවත්වනු ලැබීය. නිෂ්පාදන කටයුතු පිළිබඳ මෙන්ම ශ්‍රී ලංකාවේ පුරෝගාමී සංගීතවේදීන් පිළිබඳව ද මගේ දේශනවලින් නවකයන්හට අවබෝධයක් ලබා දීමට මම උත්සාහ කළෙමි.දිනක් මම ආචාර්ය ලයනල් එදිරිසිංහ මහතා පිළිබඳව දේශනයක් ඉදිරිපත් කර, පසු දිනයේ දේශනය වෙන් වන්නේ ආනන්ද සමරකෝන් සූරීන් පිළිබඳව යැයි ප්‍රකාශ කෙළෙමි. එදින පැමිණ සිටි කාර්ය මණ්ඩලයේ සේවකයකු තමන් සමීපයේ අසුන්ගෙන සිටි අයගෙන් මෙසේ ප්‍රශ්න කරනවා අපගේ සවනතට යොමු විය.”කවුද මචං, සමරකෝන් කියල පොරක් සිටියද?”එවිට නන්දන කරුණානායක මහතා සියලු දෙනාගේම සිනා හඬ මධ්‍යයේ මෙසේ ප්‍රකාශ කළේ ය:”තමුසෙලගෙ ගෙදර තාත්ත කියල පොරක් ඉන්නව නේද? අන්න එයා සමහරවිට සමරකෝන් පොර ගැන අහල ඇති. එයාගෙන් කරුණු ටිකක් දැනගෙන එනවා, සාකච්ඡා කරන්න.”සංගීත හා පර්යේෂණ අංශවල අධ්‍යක්ෂවරයා වශයෙන් මා සේවය කළ කාලය තුළ දී වැදි ගායනා පිළිබඳව පර්යේෂණයක් කිරීම සඳහා දඹානට ගියෙමි.ආදිවාසී ජනතාව සමඟ කතා කර විවිධ කරුණු අවබෝධ කරගැනීම සඳහා ගිය ගමනේදී වැදි භාෂාව මනාව හසුරුවන මහත්මයෙක් අපට උදවු කිරීම සඳහා මහියංගණයෙන් එකතු විය.වැදි ගම්මානයට ගිය අපි ආදිවාසීන් කිහිප දෙනකු ද කැටුව ඔවුන්ගේ නායකයා වන ඌරු වරිගෙ ඇත්තන් හමුවීමට ගියෙමු. ඌරු වරිගෙ ඇත්තෝ ඉතා ආදරයෙන් අප පිළිගත්හ. ඉන් පසු අපට ඔහු සමඟ නොයෙකුත් කරුණු සාකච්ඡා කිරීමට හැකි විය.අපට වැදි ගී පටිගත කිරීමට අවශ්‍ය බව පැවසූ විට ගමේ වැදි කැකුළියන් කිහිප දෙනකු ගෙන්වා ගැනීමට ඌරුවරිගෙ ඇත්තෝ කටයුතුª කළහ. ප්‍රථමයෙන් ඔවුන්ගේ ගායනා කිහිපයක් පටිගත කරගත් පසු, කොළඹ ඇත්තන්ගේ ගීයක් ගයන්නට හැකි දැයි අප ඇසූ විට කැකුළියන් දෙදෙනෙක් ‘මහ රෑ යාමේ’ ගීතය ගායනා කළහ. අප සමඟ ගිය භාෂා තෝරන්නා ඒ ගීතය ගයන ගායක ගායිකාවන් කවුදැයි ඇසූ විට ඔවුහු අප (අමරා හා මා) පෙන්වා සිනාසුණහ.මේ පර්යේෂණ චාරිකාව අවසන් කර පටිගත කිරීමේ යන්ත්‍රාදිය භාරදීම සඳහා කාර්යාලයට ළඟා වන විට, ගමන් මහන්සිය නිසා අප සිටියේ රථයේ ම හාන්සි වීගෙන ය. ගුවන් විදුලි සංස්ථාවට ඇතුළු වන ස්ථානයේ රථවාහන පරීක්ෂා කිරීමට යොදා ඇති ආරක්ෂක සේවයේ සිටි මහතෙකු සමඟ වේගවත් වචන හුවමාරුවක යෙදෙමින්, අප නිෂ්පාදක බී.ටී.මෙන්ඩිස් මහතා මෙසේ පවසනු අපට ඇසිණ:”වැද්දොත් අපිව අඳුරනවා, තමුසෙල තවමත් අපිව අඳුරන්නෙ නැහැනෙ”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=av10101710</link>
    <topic>‘ලංකා ගීතයේ’ දියමන්ති ජුබිලිය අපිත් සමරමුද</topic>
    <author/>
    <content>‘ලංකා ගීතයේ’ දියමන්ති ජුබිලිය අපිත් සමරමුදශ්‍රීලංකාව අළලා නිර්මාණිත ’සෝන්ග් ඔෆ් සිලෝන්’ (ලංකා ගීතය) නම් වූ විශිෂ්ට වාර්තා චිත්‍රපටය නිෂ්පාදනය කොට 75 වසරක් සපිරී තිබේ. එංගලන්තය නිපදවූ මෙය අධ්‍යක්ෂණය කළේ බැසිල් රයිට් නමැති ඉංග්‍රීසි ජාතිකයා ය.’ලංකා ගීතය’ නිර්මාණය වූයේ 1934 රේ ද? 1935 ද? යන්න ගැටලුවකට තුඩුදෙයි. ඇතැම් පොත්වල (විශේෂයෙන් ‘ස්ටඩීස් ඉන් ඩොකියුමෙන්ටරි’ නම් වූ පොතේ) එහි නිෂ්පාදිත වසර 1934 යනුවෙන් දැක්වෙයි. එහෙත් ‘ඩොකියුමෙන්ටරි හිස්ට්‍රි ඔෆ් ද නන් ෆික්ෂන් ෆිල්ම්’ නම් වූ පොතේ එය දැක්වෙන්නේ 1935 යනුවෙනි. කෙසේ වෙතත් ආචාර්ය රොජර් මැන්වෙල්ගේ ‘ෆිල්ම්’ නම් වූ පොතේ එය 1934 – 35 යනුවෙන් සඳහන්ව ඇත.එබැවින් අපට තවදුරටත් ‘ලංකා ගීතයේ’ දියමන්ති ජුබිලිය සැමරිය හැකිය. එහෙත් ප්‍රශ්නය වන්නේ එවැන්නකට මැදිහත් වන්නේ කවුරුන්ද යන්නයි. ජාතික චිත්‍රපට සංස්ථාව ද? රජයේ චිත්‍රපට අංශය ද? ‘ලංකා ගීතය’ වාර්තා සිනමා පටයක් බැවින් මෙහි වගකීම රජයේ චිත්‍රපට අංශයට පැවරීම සාධාරණ යැයි සිතමි.’ලංකා ගීතය’ වැනි වාර්තා චිත්‍රපටයක් අපට වැදගත් වන්නේ ඇයි? ප්‍රධාන වශයෙන්ම එය අපේ රට අළලා තැනුණු සිනමා පටයකි. 1935 පමණ වන විට අපේ රටේ චිත්‍රපට කර්මාන්තයක් ආරම්භ වී නොතිබිණි. ඒ අනුව එම කාලය පිළිබඳ, එකල මෙරට ජන ජීවිතය පිළිබඳ ඇති එකම චලන චිත්‍ර වාර්තාව ‘ලංකා ගීතය’යි. එහෙයින් එහි පවත්නා ඓතිහාසික වටිනාකම ඉමහත්ය.එසේම ‘ලංකා ගීතය’ට ශ්‍රී ලාංකේය කලාකරුවෝ කීපදෙනෙක්ම දායක වූහ. චිත්‍රපටයේ අටුවාව (නැරේෂන්) ඉදිරිපත් කළේ ලයනල් වෙන්ඩ්ට් ය. මේ චිත්‍රපටයට සුරඹා ගුරුන්නාන්සේගේ උඩරට බෙරවාදන ඇතුළත් වූ අතර එහි ගජගා වන්නම ගායනා කර ඇත්තේ දේවාර් සූර්යසේනය.පසුගිය දිනෙක මම අන්තර්ජාලය ඔස්සේ ‘ලංකා ගීතය’ නැවතත් නැරඹීමි. (මා මෙය මුලින්ම නැරඹූවේ මීට අවුරුදු 25කට ඉහතදීය) මෙවර ‘ලංකා ගීතය’ නරඹද්දී මට එම සිනමාපටය පිළිබඳ එවක සිටි ප්‍රවීණ සිනමා විචාරක ජයවිලාල් විලේගොඩ ලියා තිබූ දෙයක් සිහියට නැඟිණි. ඒ මෙපරිදි ය.”’ලංකා ගීතය’ නිපදවූ ජෝන් ග්‍රියර්සන් සුද්දෙකි. එහි කැමරා ශිල්පියා හා අධ්‍යක්ෂවරයා වූ බැසිල් රයිට් සුද්දෙකි. උප අධ්‍යක්ෂ ජෝන් ටේලර් ද සංගීතය සැපයූ වෝල්ටර් ලේ ද සුද්දෙක් ය.එහෙත් මේ හැමෝම අඩු වශයෙන් චිත්‍රපටය තනද්දිවත් හදවතින් ලාංකිකයන් හා සිංහලයන් වන්නට ඇත. අද වුවද කිසිම සිංහල චිත්‍රපටයක නැති සිංහලකමක් හා ලංකා ගතියක් මේ චිත්‍රපටයේ ඇත්තේ එහෙයිනි.”ජයවිලාල් එලෙස ලීවේ 1967 දී ය.’ලංකා ගීතය’ විශිෂ්ට වාර්තා චිත්‍රපටයක් බව ආචාර්ය ලෙස්ටර් ජේම්ස් පීරිස්, ආචාර්ය තිස්ස අබේසේකර, ලෙස්ලි බොතේජු, බෙනඩික්ට් දොඩම්පෙගම වැනි ශ්‍රී ලාංකිකයන් පමණක් නොව ආචාර්ය රොජර් මැන්වෙල්, ග්‍රැහැම් ග්‍රීන් වැනි ලෝක ප්‍රකට කලා විද්වතුන් ද ප්‍රකාශ කර ඇත.’ලංකා ගීතය’ට 1935 වසරේ පැවැති බ්‍රසල්ස් අන්තර්ජාතික චිත්‍රපට උළෙලේ දී ප්‍රථම ත්‍යාගය හිමිවී ඇති වගද පැවසේ.ලංකා තේ වෙළෙඳ මණ්ඩලය වෙනුවෙන් ‘ලංකා ගීතය’ තැනීම ආරම්භ කළේ අධිරාජ්‍ය වෙළෙඳ මණ්ඩලය වුවත් එය නිම කරන ලද්දේ එංගලන්තයේ ජී.පී.ඕ. (මහා තැපැල් කාර්යාලයීය) චිත්‍රපට ඒකකය විසිනි. නිෂ්පාදකයා වාර්තා චිත්‍රපට කලාවේ පුරෝගාමියකු වූ ජෝන් ග්‍රියර්සන් ය. අධ්‍යක්ෂණය, කැමරාව හා සංස්කරණය බැසිල් රයිට් ගෙනි.බැසිල් රයිට් (1907 – 1987) එංගලන්තයේ ප්‍රකට වාර්තා චිත්‍රපට අධ්‍යක්ෂවරයෙක් වූයේය. ‘නයිට් මේල්’, ‘ඉන්ඩස්ට්‍රියල් බ්‍රිට්න්’, ‘වෝටර් ඔෆ් ටයිම්’ යනාදී වශයෙන් ඔහු වාර්තා චිත්‍රපට රැසක් අධ්‍යක්ෂණය කර ඇත. ‘යූස් ඔෆ් ද ෆිල්ම්’ ඔහු සිනමාව අළලා ලියූ අගනා පොතකි. 1987 ඔක්තෝබර් 14 වැනි දින ඔහු මිය ගියේය.බැසිල් රයිට් 1934 දී ලංකාවට පැමිණියේ ලංකාව අරභයා සංචාරක වාර්තා වැඩසටහනක් නිර්මාණය කිරීමටය. එහි අරමුණ වූයේ ලංකාවේ තේ පිළිබඳ එංගලන්ත වාසීන්ට ප්‍රචාරයක් ලබාදීමයි. බැසිල් අත මූලික තිරනාටකයක් තබා දළ සැලැස්මක්වත් නොතිබිණි. ඒ වන විට ඔහුට තිබුණේ ලංකාව පිළිබඳ දැඩි උනන්දුවක්, ශ්‍රී ලාංකිකයන් සම්බන්ධයෙන් මෘදු ළෙන්ගතු බවක් හා බුදු දහම අරභයා වූ අප්‍රමාණ භක්තියක් පමණි. (ලංකාවට ගොඩබැසීමට පෙර ඔහු පොත පත ආශ්‍රයෙන් ලංකාව ගැනත් මෙරට ජනයා ගැනත් බුදුදහම ගැනත් කිසියම් ප්‍රමාණයක දැනුමක් ලබාගෙන තිබිණි.”බැසිල් රයිට් මුලින්ම කළේ තම සහාය අධ්‍යක්ෂවරයා වූ ජෝන් ටේලර් සමඟ එක්ව ලංකාව පුරා සංචාරය කරමින් දකින දකින දේ ඡායාරූපගත කිරිමයි. ඔහුට ලංකාවේදී එවක ප්‍රකට කලාකරුවකුව සිටි ලයනල් වෙන්ඩ්ට් මුණගැසීම මහත් භාග්‍යයක් වූවාට නිසැකය.බැසිල්ට සියලු උපදේශකත්වය සැපයුණේ ලයනල් වෙන්ඩ්ට් ගෙනි. ජන ජීවිතයේ බාහිර පියන්පත් විවෘත කොට එහි වූ අභ්‍යන්තර ස්වභාව ඉවෙන් මෙන් හඳුනාගැනීමට පුළුවන් සියුම් කල්පනා ශක්තියක් හිමි ව සිටි ලයනල් අපේ රටේ ජන ජීවිතය පිළිබඳ නිවැරැදි යථාර්ථවාදී අවබෝධයක් මේ බටහිර අමුත්තන් දෙදෙනාට ලබා දුන්නාට සැකයක් නැති බව ආචාර්ය ලෙස්ටර් ජේම්ස් පීරිස් කියයි.කලින් ද දැක්වූ පරිදි ‘ලංකා ගීතයේ’ කථනය ලයනල් වෙන්ඩ්ට්ගෙනි. ඒ සඳහා රොබට් නොක්ස් විසින් ලියන ලද ‘ඇන් හිස්ටොරිකල් රිලේෂන් ඔෆ් ද අයිලන්ඩ් ඔෆ් සිලෝන්’ නම් වූ ග්‍රන්ථය ඉවහල් කරගෙන ඇත.චිත්‍රපටයේ සංස්කරණ කටයුතු සිදු කෙරුණේ එංගලන්තයේදීය. මෙරට දී අහම්බෙන් මෙන් රූගත කළ වැව් ඉවුරක ගසක අත්තක් මත හුන් පිළිහුඩුවාගේ දර්ශනය චිත්‍රපටයේ වරින් වර දැක්වෙන අතර එය අපූර්ව සංකේතයක් ලෙස අර්ථගැන්වෙයි.පොලොන්නරුව ගල් විහාරයේ බුදුපිළිමයේ පසුබිමේ එම රූපත් සමඟ පිළිහුඩුවාගේ රූපය අතුරු ඡේදනය කිරීමෙන් මැවෙන සංකේතය (ආචාර්ය ලෙස්ටර් ජේම්ස් පීරිස් කියන ආකාරයට බුද්ධාලම්භන ප්‍රීතිය ඔස්සේ අත්‍යන්ත අහසට නඟින භක්තියේ සංකේතය) බෞද්ධයන්ට වටහාගැනීම අසීරු නොවේ.පිළිහුඩුවාගේ රූපය මෙසේ චිත්‍රපටයට යොදා ගැනුණේ නිෂ්පාදන ග්‍රියර්සන්ගේ අදහසක් පරිදි බව කියැවෙයි. මෙහි සංස්කරණය සඳහා ඔහුගේ උපදෙස් බැසිල් රයිට් අතිශය ප්‍රයෝජනවත් වී ඇත.වරක් ග්‍රියර්සන් දැක්වූ එක්තරා විවේචනයකින් කිපුණ බැසිල් දින තුනක් මත්පැන් බොමින් කිසිවකු හා කතා නොකර කල්පනා කරමින් හිඳ ඇත. අවසානයේ ඔහු සංස්කරණ මැදිරියේ වාඩිවී චිත්‍රපටයේ ග්‍රියර්සන්ගේ විවේචනයට හසුවූ කොටස නැවත සංස්කරණය කර ඇත. නැවත චිත්‍රපටය බැලූ ග්‍රියර්සන් ‘ආ ඔය තියෙන්නේ’ යැයි ප්‍රශංසාත්මකව කියා ඇත.’ලංකා ගීතය’ විනාඩි 40ක ධාවන කාලයකින් යුක්තය. චිත්‍රපටය කතාංග හතරකට බෙදා ඇත. ඒ ‘ද බුද්ධා’, ‘ද වර්ජින් අයිලන්ඩ්’, ‘වොයිස් ඔෆ් කොමර්ස්’ හා ‘ද ඇපරල් ඔෆ් ගෝඩ්’ යනාදී වශයෙනි. මුල් කොටස ශ්‍රීපාද වන්දනාව අළලා සකස් වී ඇත. ඉන් බෞද්ධ විශ්වාස ගැන කියැවෙයි. මෙරට පාරම්පරික ගැමි ජීවන ක්‍රමය දෙවැනි කොටසින් නිරූපිතය.තුන්වැනි කොටස වෙන්වන්නේ වාණිජත්වයන් විසින්, කාර්මීකරණය විසින් ජනජීවිතය ග්‍රහණය කර ගනු ලබන ආකාරයයි. මේ කොටසේදී එංගලන්තයේ කොමන් ගාර්ඩ්න් වෙන්දේසි පොළේ තේ වෙන්දේසි පසුබිමින් ඇසේ. ආගමික අංශයෙන් ලංකාව දෙස බැලීමක් හතරවැනි කොටසින් සිදුකෙරේ. එහි බුදුන් වඳින කත්කරුවාගේ දර්ශන පෙළ විශිෂ්ට රූපරාමු පද්ධතියකි.බැසිල් රයිට් පසුකලෙක ‘ලංකා ගීතය’ ගැන මෙසේ අදහස් දක්වා ඇත. “මගේ ‘ලංකා ගීතය’ ඔබේ රටත් එහි මිනිසුනුත් බුදුදහමක් පිළිබඳ මගේ හදේ උපන් සුහදතාව මිස වෙන අන් කිසිවක් නොවේ.”’ලංකා ගීතයේ’ නිර්මාණාත්මක බලපෑම පසුව තැනුණ වාර්තා චිත්‍රපට කීපයකම දක්නා ලැබුණු බව විචාරක අදහසයි. එසේම ‘රේඛාව‘ හා ගම්පෙරළිය’ වැනි වෘත්තාන්ත චිත්‍රපටවල පවා ‘ලංකා ගීතයේ’ බලපෑම දක්නා ලැබෙන බව ආචාර්ය තිස්ස අබේසේකර ප්‍රකාශ කර ඇත.එපමණක් ද නොවේ ලෝකය පිළිගත් විශිෂ්ට සිනමා විශාරදවරියක වූ මාරි සිට්න් මහත්මිය කියා ඇත්තේ ඉන්දියාවේ සත්‍යජිත් රායි හා ඉතාලියේ විටොරියෝ ඩිසිකා වැනි අධ්‍යක්ෂවරුන් පවා ‘ලංකා ගීතයෙන්’ ආභාස ලැබූ බවට සිතිය හැකි බවයි.’ලංකා ගීතය’ අද ආපසු බලන විට ඉතාම ඇසෙන නෑසෙන හඩින් සිංහලයකු කියන කුණුහරුපයක් අසන්ට ලැබීම ආස්වාදජනක අත්දැකීමකි. එය ලයනල් වෙන්ඩ්ට්ගෙන් ‘ලංකා ගීතය’ට එක්වූවක් ලෙස සිතන්ට තමා ප්‍රියකරන බව ආචාර්ය ලෙස්ටර් ජේම්ස් පීරිස් කියයි.සු. මිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=av10101711</link>
    <topic>කපුගේ අනුස්මරණ ප්‍රසංගය දා</topic>
    <author/>
    <content>කපුගේ අනුස්මරණ ප්‍රසංගය දාවිශාරද ගුණදාස කපුගේ අනුස්මරණය කරමින් පසුගියදා මරදාන ටවර් රඟහලේ දී සංගීත ප්‍රසංගයක් පැවැත්වුණු අතර එහිදී කපුගේ ගැයූ ගීත සහ ඔහු පිළිබඳ වතගොත ඇතුළත් ග්‍රන්ථයක් ද නිකුත් විය. එම උළෙලේ දී ගුණදාස කපුගේ ගේ එකම පුත් මිත්‍ර කපුගේ සහ තවත් ගායක ගායිකාවෝ රැසක් ගීත ගායනා කළහ. මෙම උළෙල ගුණදාස කපුගේ කලා පදනම මඟින් සංවිධානය කෙරිණි. එම උළෙලේ අවස්ථා කිහිපයකි මේ.ප්‍රංශයේ වෙසෙන ප්‍රවීණ නිවේදක අමර ගුණසේකර සහ නිරංජලා ගුණසේකර යුවළගේ ආදරණීය දියණිය තිළිණි හසන්ති පසුගියදා යුග දිවියට එක්වූවාය. ඇගේ අතගත් මනාලයා වූයේ සුරේෂ් සිවගුරුනාදන් ය. සිංහල හා හින්දු චාරිත්‍රයට මුල් තැන දෙමින් පැවැති මෙම මංගල උත්සවයට ප්‍රංශයේ ශ්‍රී ලංකා තානාපති ලයනල් ප්‍රනාන්දු මහතා ද එම මහතාගේ බිරිය වන ප්‍රවීණ නාට්‍ය ශිල්පිනී සෝමලතා සුබසිංහ මහත්මිය ද සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=av10101712</link>
    <topic>අනේ දීපිකා! දහසයෙන් අටයි</topic>
    <author>සුනිල් මිහිඳුකුල</author>
    <content>අනේ දීපිකා! දහසයෙන් අටයිදීපිකා පි‍්‍රයදර්ශනී පීරිස් යැයි කියූ විට මා සිතේ මැවෙන ප්‍රතිරූපය වන්නේ මිහිරි එසේම භාව පූර්ණ කටහඬක් සතු, ආදරය කරන්න තරම් හිතෙන සුන්දර රූසපුවක් හිමි තරුණ ගායිකාවක ලෙසිනි. ඇගේ ගී අප තුළ ඇති කරවන්නේ සියුම් චමත්කාරයකි. චමත්කාරය යනු සිත පුරවා දමන විස්මය බව මහාචාර්ය සරච්චන්ද්‍රයෝ කියති.එහෙත් ඈ වෙතින් මැවෙන ඉහත චිත්ත රූපය තරමක් අල්පෝක්තියකින් යුක්ත යැයි මට සිතෙන්නේ ඇය සිංහල සුභාවිත ගීතයේ පරිපෝෂණය උදෙසා ඉතාම සවිඥානිකව තම කටහඬ මෙහෙය වන ගායිකාවක් ද වන නිසාය.රෝහණ වීරසිංහපසුගිය 25 වසර තුළ සාහිත්‍යමය ගුණයෙන් අර්ථපූර්ණ පද රචනා මෙන්ම මධුර මනෝහරවූත් විචිත්‍රවත්වූත් ගී තනු ඉතාම සැලකිලිමත් ලෙස තෝරා බේරා ගෙන භාවිතා කර ගනිමින් ඇය ගීතය උත්තමෝත්තම කලාංගයක් ලෙස සමාජගත කරන්ට දැරූ පරිශ්‍රමය අපේ අප්‍රමාණ බුහුමනට ලක්වුවමනා එකකි.එබඳු ආස්ථානයක දීපිකා රැඳී සිටින්නේ ඇය හැඳුණු වැඩුණු විදග්ධ සංස්කෘතික පසුබිම නිසා යැයි උපකල්පනය කිරීම සාධාරණය. මා අසා කියවා ඇති ආකාරයට ඇය නන්දා මාලිනියගේ දීප්තිමත් සිසුවියකි. එහෙයින් ඇය එහිදි අත්පත් කරගත් පූර්වාදර්ශ ඉතා අගනේය.දීපිකා විවිධ කලා මාධ්‍ය උදෙසා තම අභිරම්‍ය වූ ගී හඬ යොදා ගෙන ඇත. ඒ සංගත තැටි, චිත්‍රපට හා ටෙලිනාටය යනාදි වශයෙනි. මේ වනවිට ඇය සංගත ගී තැටි හතරක් එළිදක්වා තිබේ. ඒ මෙපරිද්දෙනි. ’සිනා පොදක් වි” (1990), ‘සරෝජා’ (1996), ‘මල් වරුසා’ (2000), ‘නුඹට ඉන්නේ මං විතර ද?’ (2003).’සුදු හංසිනි’ දීපිකාගේ අලුත්ම සංගත ගී තැටියයි. ඊට ගීත 16 ක් අඩංගු වෙයි. එම සියලු ගීවල තනු නිර්මාණ රෝහණ වීරසිංහයන්ගෙනි. සංගීත සංයෝජනය සුරේශ් මාලියද්දේගෙනි. පද රචනා සඳහා ප්‍රවීණ ගේය පද රචකයන් පස්දෙනකු දායක වී ඇත. ඒ මහාචාර්ය සුනිල් ආරියරත්න, කුලරත්න ආරියවංශ, කුමාරදාස සපුතන්ත්‍රි, සුනිල් ආර්. ගමගේ හා බන්දුල නානායක්කාරවසම් ය.’සුදු හංසිනි’ සංගත තැටිය කීප වරක් අසා රස විඳි පසු මට අවංකවම හැඟී ගියේ එහි එන ගීත දහසයෙන් හොඳ නිර්මාණ ඇත්තේ අටක් පමණක් බවය. ඉතිරි අටම අසාර්ථක නිර්මාණ බව කනගාටුවෙන් වුව කීමට සිදුවෙයි. හොඳ නිර්මාණ යනුවෙන් මෙහිලා මා අදහස් කළේ පදමාලාවත්, තනු නිර්මාණයත් යන දෙකම විචාරවත් ලෙස සැලකිල්ලට ගනිමිනි.සමස්තයක් වශයෙන් ගත්විට ‘සුදු හංසිනි’ හී එන ගීත රචනාවල විවිධත්වයක් දැකීම අසීරුය. දීපිකා සම්බන්ධ කරගෙන ඇති ගේය පද රචකයන් පස්දෙනාම ඉතාම ප්‍රතිභාසම්පන්න සාහිත්‍ය නිර්මාපකයන් බවට විවාදයක් නොමැත. එහෙත් දක්ෂ ගීත රචකයන් අතිනුත් නිසරු පදමාලා ලියැවී ඇති බවට සාක්ෂ්‍ය මෙරට ගීත සාහිත්‍ය ඉතිහාසයෙන් ඕනෑ තරම් සොයාගත හැකිවෙයි.කුමාරදාස සපුතන්ත්‍රි, සුනිල් ආර්. ගමගේ, බන්දුල නානායක්කාරවසම්, කුලරත්න ආරියවංශ, හා මහාචාර්ය සුනිල් ආරියරත්න දීපිකා සමඟමීට ඉහත දීපිකාට විවිධ වස්තු විෂයයන් ඇසුරෙන් ගී ලියූ මහින්ද චන්ද්‍රසේකර (‘සරෝජා, ජයසිරි මහා හාමුදුරුවනේ’) සිසිර දිසානායක (‘ගම් මැද්දේ ගිය මද්දුමයෝ’) පූජ්‍ය රඹුකන සිද්ධාර්ථ හිමි (‘කඳුළු හෙළා නෑඹිලියට’) කුමාර ලියනගේ (‘අළු කොබෙයියනේ’) රුචිර පරණවිතාන (‘බොරළු ඇනෙන පය රිදවන’) සීතා රංජනි (‘මේ වහින්නේ’) වැනි ගීත රචකයන් මෙවරත් දායක කර ගත්තේ නම් කිසියම් විවිධත්වයක් ‘සුදු හංසිනි’ වෙතට අත්පත් කරගන්ට ඉඩ තිබිණැයි ද සිතමි.එහෙත් විස්මයට කරුණක් වන්නේ මෙහි ගී තනු සියල්ල එකම සංගීතවේදියකුගේ නිර්මාණ වුණද (එකක් දෙකක් හැර අන් සියල්ල) ඒකාකාරිත්වයෙන් තොරව විවිධත්වයක් දැරීමය. ඉන් ප්‍රකට වන්නේ සංගීතඥ රෝහණ වීරසිංහගේ අසමසම ප්‍රතිභා මහිමය මිස අන් කවරක් ද?’සුදු හංසනි’ හී මා වඩාත් සිත් ගත් ගීත දෙකක් ඇත. එකක් ‘රන් සමනලයෙක්’ ය. අනික ‘මහ හිමයේ නදි තෙරක’ ය. මේ ගී රචනා දෙකම මහාචාර්ය සුනිල් ආරියරත්නගේ වීම සුවිශේෂත්වයකි.‘රන් සමනලයෙක්’ භාතිය - සන්තුෂ් සමඟ ගයන වේගරිද්ම ශෛලියේ ගීතයකි. (ගීතයක් උසස් වන්ට නම් එය මන්ද ළයකින් යුක්ත විය යුතුය; පෙරදිග සංගීත භාණ්ඩ පමණක් වාදනය විය යුතුය වැනි ගොන්බූරු අදහස් මගේ ළඟ නැත.)මේ ගීතයේ පද මාලාවටත් සංගීත රිද්මයටත් ඇත්තටම මම කැමැත්තෙමි. එකම වරද ලෙස මට පෙනුණේ එහි තනුව චාමික සිරිමාන්නගේ ‘අපි වෙන්වෙන තරමට’ ගීත තනුවට මඳක් සමානවීම පමණි. ඒ ගීතයත් රෝහණගේ ම තනුවක් දැයි නොදනිමි.’මහ හිමයේ නදී තෙරක’ ගීතයේ අපූර්ව කලාත්මක සංකල්ප රූප දක්නා ලැබේ.දියඹට තරු කැට වැටිච්ච හැන්දෑවට ඉර ඉදිච්ච හදාගත්ත හිත තැලිච්ච කියන්න ගී පද නිවිච්ච ඔබ එනවද මාත් එක්කබන්දුල නානායක්කාරවසම්ගේ ගේය පද රචනයකට අනුව නිර්මාණිත ‘ඈතින් ඇසෙන ගණ්ඨා නාදයක් ලෙස’ නම් වූ ගීතය අප භාවමය සිත් පාරවන සුලු වියෝ ගීයකි.ඔබ වෙන් වුණේ ඔබ වට බැඳි පවුරින් ය මා තනි කළේ කළ හැකිවක් නැති උන් ය කිසිවකු නමින් නො පිදුණු හිත එලෙසින් ය ඔබ දැන් මට පෙනෙන්නේ පෙර මතකින් යබන්දුලගේම පද මාලාවක් වන ‘විමනේ දිනිඳු මගේ’ නම් වූ ගීතයත් අර්ථවත් නිර්මාණයකි. එහි එන තනුව සුනිල් සාන්තයන්ගේ, බී.එස්. පෙරේරාගේ පැරණි ගී තනුවක් කරා අප මතකය ගෙනයන තරම් ය. නව පරපුරේ ගායක අමල් පෙරේරාගේ භාවාත්මක ගී හඬින් මේ ගීයට මාහැඟි දායකත්වයක් ද ලැබී ඇත.සුනිල් ආර්. ගමගේ ගේ පද රචනයක් වන ‘නිල් මහනෙලක් අතින් ගත්’ ගීතය ද ප්‍රශස්තය. ඒ හැරුණුකොට ‘මාගේ හෘදය’ (මහාචාර්ය සුනිල් ආරියරත්න) ‘රාත්‍රි... ඔබ’ (කුමාරදාස සපුතන්ත්‍රි) ‘මුර දේවතාව‘ (සුනිල් ආර්. ගමගේ) මගේ ඇගැයීමට ලක්වන්නාවූ තවත් රසාලිප්ත ගී කීපයකි. සෙසු ගීත, ගීත රචනා වශයෙන් ගත්විට බොළඳය.ඒවායේ (කීපයක්) ජාම් බේරා ගැනීමට සංගීතඥ රෝහණ වීරසිංහ සමත්ව ඇතත් (උදා: ‘සුදු හංසිනි’, ‘මේ දුකම මිහිරියි’, ‘ජීවිතය අලුතින්’) අන් ගීතවලදි සිදුව ඇත්තේ දුර්වල වචන පස්සේ සංගීතය දිවීමකි. ඒවායෙහි කිසිදු රිද්මයක්, ලාලිත්‍යයක් නැත්තේමය.එහෙත් මේ සකලවිධ දුබලතා ජයගන්නා එක් ශක්ති විභවයක් පවතී. ඒ අන් කවරක් නොව දීපිකාගේ මධුර මනෝහර ගායන ලීලාවයි. රුක්මණි දේවිගේ හඬින් අවමඟුල් දැන්වීමක් කියෙව්වත් එය මිහිරි බවට ප්‍රකට සිනමා විචාරකයකුව සිටි ජයවිලාල් විලේගොඩ හෝ අන් කවරකු හෝ කලකට ඉහත දී කියා තිබූ දෙයක් මට මෙහිලා සිහිපත් වෙයි.දීපිකා ද මොන තරම් කබල් ගී පද මාලාවක් වුව විචිත්‍රවත් කරන්නට හැකි පරම රමණීය හඬක් ඇති ගායනවේදිනියකි. ආණ්ඩුක්‍රම ව්‍යවස්ථාවට තනුවක් දමා හෝ ඇය එයින් ද ගීයක් නිර්මාණය කොට අප රස මහෝඝයක රඳවනු නියතය.‘ඔබ හීනයක් වගේ’, ‘සමනල රෑනයි රෑ හඳපානයි’, ‘පෙම්බර කුමරාණ’, ‘හුදෙකලා වූ පෙම්වතාණෙනි’, ‘ඔබ සිත පාමුල’, ‘කවිය ඔබ’ වැනි ගී අසන කල්හි එවන් ප්‍රේමාන්විත ගී එලෙස සියුම් රසෝද්දීපනයක් ජනිත වන පරිද්දෙන් ගැයිය හැකි අන් ගායිකාවක් අපට සිටීදැයි කිව නොහැකි තරම්ය.අවසන් වශයෙන් ‘සුදු හංසිනි’ සංගත තැටිය අරභයා සමස්තයක් ලෙස ගත්කල්හි කිවහැක්කේ (දුර්වල ගීත කීපය බැහැරලා) ගීත ශ්‍රාවකයන්ගේ රසාස්වාදය තවදුරටත් වර්ධනය කරන්නා වූ මනරම් ගී සංග්‍රහයක් බවය.මිනිසුන්ගේ ඉන්ද්‍රියන් සියුම් වී ඔවුන් සූක්ෂ්මතාවයෙන් යුතු අය බවට පත්කර ඔවුන් තුළ ජීවිතය පිළිබඳ ශ්‍රද්ධාවක් ජනිත කරවන්නේ මෙවන් රම්‍යතර කලා නිර්මාණ නොවන්නේද?සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=av10101713</link>
    <topic>හද පුදසුන</topic>
    <author>යමුනා මාලිනි පෙරේරා</author>
    <content>හද පුදසුනකඳුළු වැටෙන්නේ ඇස්වලින් නොවේ. හදවතින්ය. හසරැලි සැලෙන්නේ දෙතොලින් නොවේ හදවතින්ය. ඉතින් ඒ කඳුළැලි අතරට හසරැලි එක් කරන්නට ඇත්නම් මොන තරම් සුවයක්, සෙතක් සැලසෙනවාද? කොහොම වුණත් කඳුළු සලන්ටත් සිනාසෙන්ටත් හැක්කේ මිනිස් අපටම පමණක් මිසක් වෙන කාටවත් නොවේමයි.සිනාසෙන්නට හැකි එකම සත්ව කොට්ඨාසය වන අපට, පිසලන්නට කඳුළුත් තිබුණම ජීවිතේ හරිම සුන්දරය. ආදරය යන විෂය අබිමුවෙහි අප මඳක් සංවේදීව සිතන්ටම ඕනෑය. මඳක් නොව උදක්ම සංවේදීව සිතන්ටම ඕනෑය. පෙම්වතා පෙම්වතියගේ කඳුළු පිසලන්නේ හසරැල්ලෙනි. ඒ කඳුළට සිනාසීමක් නොවේ. කඳුළින් සිනාසීමට කියාදීමකි.කඳුළු අතරට සිනා රැලි වෙමි විඩාවට සෙවණක් වෙමි ජීවිතේ පොත පුරා ලියැවුණ ආදරේ කවියක් වෙමී///දයා ද අල්විස්සුවඳ සුදුමල් පරව යද්දී – කවුළු දොර ළඟ අතු කොනේ ඒ මතින් මම සෙමෙන් අතුරමි – හදවතේ බැතිබර සෙනේ සැඳෑවක ඔබ ඔබ සදැල්ලට වී – තනිව ලතවන වෙලාවේ ගීයකට රස පද එවන්නම් - සඟවලා රන්වලාවේබුදුන් පාමුල වැඳ වැටෙද්දී – බැතින් බරවී සැනසිලා සුවඳ දුම් මැද පිදුමල් මැද – පැතුම් පුරවමි හිනැහිලාහන්තට වී අඳුර ඉවසා - රැය ගෙවී යද්දී ඉබේ සඳ කැරැල්ලක් සමඟ පාවෙමි – කවුළුවෙන් කුටියට ඔබේපද රචනය – දයා ද අල්විස්තනුව සහ ගැයුම – මිල්ටන් පෙරේරාකඳුළට සිනාවක් මෙන්ම විඩාවට සෙවණක් දුන්නේද ඔබමය. ඒ ඔබ තුළ ඇති ආදරයේ මහිමයයි. එසේම ඔබ කෙරෙහි ඇති ආදරයේ මහිමයමය.ආදරයේ කවිය යනු සියුම් වූ වචන ගෙත්තමකි.එසේම චමත්කාරජනක හැඟීම් ගෙත්තමකි. ආදරය කරන අය ඕනෑතරම් ඇත. නමුත් ආදරයේ කවිය වන්නට හැකිවන්නේ එහෙමත් කෙනෙකුටය. ඔහු හෝ ඇය ඒ තරමටම ඉසියුම් වූ සුසංවේදී හදැතියකු විය යුතුය.ඔබ වසනා කුටිය අසල කවුළු දොර ළඟ සුදුමල් පරව යද්දී මම මගේ හදවතේ බැතිබර සෙනේ සුවඳ ඊමත අතුරමි. ඉදින් ඔබ තනිව ලතැවෙන වෙලාවක රුවන් වලාවක සඟවලා ගීතයකට පද මම එවන්නෙමි.බුදුන් පාමුලෙන් ඔබ වැඳ වැටෙන විට සුවඳ දුම් මැද පිපුණු ඒ මල්වලට මම පැතුම් පුරවාලන්නෙමිය. තනියහන මතට වී ඔබ අඳුර ඉවසාගෙන ඉඳිද්දී සඳ කැරැල්ලක් සේ අවුදින් කවුළුවෙන් ඔබේ කුටියට එබෙන්නෙමි.ආදරයේ පූජනීය වූත් චමත්කාරජනක වූත් හැඟීම් සමුදාය මෙසේ කැටි කළේ ‘ඇය’ ය...!ඈ නමින් අපේ හෙළ ගීත ක්‍ෂෙත්‍රයේ ජ්‍යෙෂ්ඨතම ගී පද රචිකාව වන දයා ද අල්විස් වන්නීය. මේ තමා ලියූ කුලුඳුල් ගීතය බව ඇය පවසයි. ගීය නිර්මාණය වී ඇත්තේ 1967 දීය. ඒ බව ඇගේ වදනින්ම මෙසේ අසමු.”මේ ගීතය ලියැවුණේ 1967 දී. වෙළෙඳ සේවා සරල ගී සඳහා ලියැවුණේ මිල්ටන්ගේ ඉල්ලීමක් මතයි. ඇත්තටම මම ඊට කලින් ගී ලියා තිබුණේ නැහැ. මාත් ගුවන් විදුලියේ සේවය කළ නිසා මිල්ටන් නිතර අපට හමුවුණා. ‘ලියන්න බැරි වෙන එකක් නෑ ගීතයක් ලියා දෙන්න.’ හිතවත්කමට කෙරුණු ඒ ඉල්ලීම නිසාමයි මේ ගීය ලීවේ, හිතේ මවාගත්ත සංකල්පනාවක් ඇසුරින් ලීවේ. මිල්ටන් හින්දි තනුවලින් බැහැරව ස්වතන්ත්‍ර තනුවලට ගී ගයන්න ඒ කාලේ පෙලඹුණා. මේ ගීයේ තනු නිර්මාපකයා ද ඔහුමයි.”සිය කුලුඳුල් ගීත නිර්මාණය ගැන ඇය එසේ පැවසුවා. සැබැවින්ම හැටේ දශකයේදී බිහිවී හැත්තෑව දශකය වනවිට මිල්ටන් පෙරේරා ගායන ශිල්පියාගේ ජනපි‍්‍රයතම ගීත කිහිපය අතරින් එකක් වෙන්නට මේ ගීය භාග්‍යවත් වී තිබුණි.ඇසූ සැණින් සිත් පහන් කරවන වාංමාලාවත් ඊට අනුරූපව ඉතා ගැඹුරු බසින් හද බසට අමතන මොකක්දෝ අනුවේදනීය රිද්මයත් මෙහි ඇතුළත් වී ඇති බව ඔබත් දනියි.පොත් ඕනෑ තරම් තිබෙන්නට පුළුවන.නමුත් ජීවිතේ පොත යනු එකම පොතකි.උපන්දා සිට මැරෙන තුරුම අපි මේ පොත කියවමු.මේ පොත පුරා ලියැවුණු කවි අතර.. ආදරයේ කවිය ඔබට හැමදාම යමක් කියන්නේය.සියලුම හැලහැප්පීම් මැද වුවත් ඔබ ඊට සවන් දිය යුතුය. අඳුර ඉවසාගෙන ගතවීගෙන යන ජීවිතයේ සෑම රාත්‍රියකදීම ඒ කවිය ඔබට යමක් කියාදේවි.අසා සිටින්න.ඒ යම් දවසක ඔබම ලියා තැබූ - ඔබටම කියවන්නට අමතකවී කාලයට හසුවී වියපත් වුණු ඔබේම ජීවිතයේ කවියයි.ඒ කවිය මොනතරම් ලස්සනදැයි කියා ඔබට කියන්නට හැක්කේ තව එකම එක්කෙනෙකු සමඟ පමණකි.යමුනා මාලිනි පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=av10101714</link>
    <topic>පන්හිඳ රැඳි සියුමැලි දෑත්</topic>
    <author>හේමාලි විජේරත්න ඡායාරූප – ගීත් ද මැල්</author>
    <content>පන්හිඳ රැඳි සියුමැලි දෑත්චිත්‍රා අයි. පෙරේරාකවියක් ලියනව කියන්නේ අපිට නම් මහා ලොකු දෙයක්. සමහර විට වරු ගණනක් කල්පනා කළත් ඒක ගලපගන්න බැරි වේවි. ඒ වුණාට අද මුණගැසුණු මේ තැනැත්තිය නම් පුංචි කාලේ ඉඳන්ම කවි ලියන්න, කෙටිකතා ලියන්න උපන් හපන් කමක් දක්වන්නියක්.පුංචි කාලේ කවියක් ලියලා තාත්තට පෙන්නුවම පොප්සිකල් එකක් කන්න තාත්තා සල්ලි දෙනවලු. ඒ හින්දම ඇය සමහර වෙලාවට පොප්සිකල් කන්නම කවි ලියපු අවස්ථාත් තිබෙනවා.මේ තාත්තයි දුවයි දෙන්නම හරි ලස්සන කවිකාරයෝ. ඒ වගේම කතාකාරයෝ. තාත්තා අපේ සාහිත්‍ය ලෝකයේ අමරණීය චරිතයක් වන පී.බී.අල්විස් පෙරේරා කිවිඳුන්. දුව කවුද කියලා දැන් ඉතින් අලුතින් හඳුන්වා දෙන්නට අවශ්‍ය නැතිතරම්.ඇය අපේ සාහිත්‍ය ලෝකයට අගනා පරිවර්තන රැසක් සහ නවකතා, කෙටිකතා රැසක් තිළිණ කළ චිත්‍රා අයි.පෙරේරා.චිත්‍රාට ලේඛනය උරුම වෙන්න ඇත්තේ උත්පත්තියෙන්ම වෙන්න ඇති. පොත පතින් පිරුණ පරිසරයක ඈ කුඩා කල පටන්ම හැදී වැඩුණා. ඒ ආභාසයෙන් අද අපට වටිනා නිර්මාණ ඈ තිළිණ කරනවා.’පුංචි කාලේ ඉඳන්ම ඇත්තටම මට ලියන්න ආසාවක් තිබුණා. ඒ වුණාට අම්ම තාත්තා ඉගෙනගන්න පැත්තට අපිව යොමු කෙරෙව්වා මිසක් ඒ පැත්තට නැඹුරු වෙන්න වැඩිය රුකුල් දුන්නේ නෑ. අපි පුංචි කාලේ අපිට මතකයි තාත්තා කවි ලියනවා. අපේ ගෙදර පොත් පත්වලින් අඩුවක් තිබුණේ නෑ.කුරුණෑගල වදාකඩ නම් වූ සුන්දර ගම්පියසේ උපන් චිත්‍රාට වූයේ එක් වැඩිමල් සොහොයුරෙක් පමණි. පවුලේ එකම දියණිය ලෙසත්, බඩපිස්සී ලෙසත් ඈ මවු පිය සෙවණේ ගත කළේ බෙහෙවින් සුරතල් දිවිපෙවෙතක්.කුරුණෑගල ශුද්ධ වූ පවුලේ කන්‍යාරාමයෙන් අධ්‍යාපනය ලත් ඇයට පාසල් කාලයේදී වැඩි අවධානය යොමු කරන්නට සිදුවූයේ සිය අධ්‍යාපන කටයුතු වෙනුවෙනි. ඉඳහිට පුරුද්දට කවියක් දෙකක් ලියවුණත් ඒක ඇය ළඟම සුරක්ෂිත විය.අධ්‍යාපන කටයුතුවලට වැඩි උනන්දුවක් දක්වන්න පටන්ගන්න කොට කියවන එකට වැඩි ඉඩක් දෙන්න බැරිවුණා. නමුත් ඉස්කෝලෙ නිසා ඉංග්‍රීසි පොත පත කියවන්න යොමුවුණා. ඉඳල හිටලා ඒ කාලෙත් කවි ලිව්වා. පුංචි කාලෙ කවියක් ලිව්වම මම තාත්තට පෙන්නනවා. තාත්තා ඒක බලල පොප්සිකල් එකක් කන්න සල්ලි දෙනවා. සමහර දවසට පොප්සිකල් එකක් කන්න ඕනවටම කවියක් ලිව්වා.තාත්තා ‘ජනකවිය’ පත්තරේ ඉන්න කාලේ මට මතකයි කියනවා පත්තරේට දාන්න කවි ලියලා දෙන්න කියලා. ඒ කාලේ ඒ පත්තරේ මගේ කවි පල වුණා. අ.පො.ස. උසස් පෙළ කලා විෂයයන් හදාරා මම පේරාදෙණිය විශ්වවිද්‍යාලයට ඇතුළත් වුණා.විශ්වවිද්‍යාලෙ ඉන්න කාලේ කවි, කෙටිකතා එහෙම ලියලා ‘වනිතා විත්ති’ පත්තරේට මම තැපැල් කරනවා. මට මතකයි ඉස්සරලම මගේ කවියක් පළවුණේ ‘වනිතා විත්ති’ පුවත්පතේ.ඉන්පසුව ඈ එවකට ජනප්‍රිය පුවත්පත් වූ ශ්‍රී සඟරාව, රසවාහිනී ආදියට නිතරම ලියන්නට පටන් ගත්තාය. සිංහල විශේෂවේදී ගෞරව උපාධියක් හැදෑරූ චිත්‍රා සිය අනු විෂය වශයෙන් තෝරාගත්තේ පුරාවිද්‍යාවයි. උපාධිය දිනාගෙන විශ්වවිද්‍යාලයෙන් ඉවත්වනවාත් සමඟම අසනීපව සිටි ඇගේ පියා ගේ අභාවය සිදුවිය.“විශ්වවිද්‍යාලයෙන් අයින්වුණාට පස්සේ මම රැකියාවකට යොමුවුණා. ඒ විශ්වවිද්‍යාලයේම ගුරුවරියක හැටියටම කටයුතු කරන්න. ටික කලක් මේ රැකියාවේ ඉන්නකොට අම්මා අසනීප වුණා. අම්ම බලාගන්න කවුරුත් නැති නිසා මම රැකියාවෙන් අස්වුණා. ගෙදර ඇවිත් අම්මට සාත්තුªකරගෙන හිටියා.අම්මත් නැති වුණාට පස්සෙ මම ගෙදර තනිවුණා. අවුරද්දක් විතර සර්වන්ට් කෙනෙක් තියාගෙන මම ගෙදර තනියම හිටියා. ඒ වුණාට ඒ කාලෙවත් මම කිසි දෙයක් ලිව්වෙ නෑ.ඇත්තටම මට ලියන්න හිත දුන්නේ නෑ. අම්මත් නැතුව, තාත්තත් නැතුව දුකෙන් හිටියේ. හැබැයි ඒ කාලේ මම දිගටම කියවන්න පෙලඹුණා.ඉන්පසු චිත්‍රා රක්ෂණ සංස්ථාවේ රැකියාවකට නැවත යොමුවන්නීය. ඇගේ ඉදිරි ජීවිතේ පංගුකරු, ඇගේ ආදරණීය සැමියා හමුවනුයේ මේ කාලයේය. ඔහු එවකට ඉංජිනේරු සංස්ථාවේ සේවය කළේය. ප්‍රේම සබඳතාවයකින් විවාහ ජීවිතයට ඇතුළු වූ චිත්‍රාට පවුලේ වගකීම් සහ රැකියා කටයුතු නිසාවෙන් ලේඛනයට ඉඩක් නොවීය.“දරුවෝ දෙන්න හම්බවුණාම දරුවන්ගේ වැඩකටයුතු සහ ගෙදර වැඩකටයුතු කරනව ඇරෙන්න ලියන්න වෙලාවක් තිබුණේ නෑ. සැමියා වුණත් මුල් කාලේ ඒ තරම් කැමැත්තක් තිබුණේ නෑ. මොකද ගෙදර වගකීම් අතපසු වෙනවා කියලා.කොහොම හරි දරුවෝ පුංචි කාලේ මම රැකියාවෙන් අස්වුණා. මගේ සැමියා විදේශගත වුණා. ඊට පස්සෙ දරුවන්ගේ ගෙදර වැඩ ඔක්කොම මගේ කරපිට. ළමයි ඉස්කෝලෙ යන්න ගත්තම නුවර බෝඩ් කළා.ඊට පස්සෙ ගෙදර මම තනිවුණා. ඒ කාලයේ තමයි මම ලියන්න පටන් ගන්නේ. මම මුලින්ම කළේ පරිවර්තනයක්. Victoria halt ගේ The legend of the Seventh Virgin කියන පොත ‘නිරාශා’ නමින් සිංහලට පරිවර්තනය කළා. ඒක පුස්තකාල සේවා මණ්ඩලයෙන් අනුමත වුණා. ඒ කාලේ ගෙදර නිදහසේ ඉන්න නිසා මම හුඟාක් කියෙව්වා.හොඳ පොතක් කියෙව්වම මට හිතෙනවා මේක සිංහල පාඨකයන්ටත් කියවන්න දුන්නොත් හොඳයි කියලා. ඒ නිසා තමයි මම පරිවර්තනය කරන්නේ. ඊට පස්සෙ දිගින් දිගටම මම ලියන්න පටන්ගත්තා. ‘උත්පලා’ කියලා නවකතාවක් ලිව්වා. ඒක ඩී.ආර්.විජේවර්ධන අත්පිටපත් තරගයේ දෙවැනි තැනට ආවා. මේ වෙනකොට මගේ දරුවෝ අවු. 10-12 ළමයි.ළමයි දෙන්නා නිවාඩු කාලයට තමයි ගෙදර එන්නේ. ඒ කාලෙට ඉතින් ලියන එක අත්හරිනවා. දෙන්නා ගෙදර ආවම එකම එක පිස්සුවයි. කෑ කෝ ගහනවා. සෙල්ලම් කරනවා. ඒ කාලේ මට මතකයි චූටි පුතා කියනවා අපට ඕන ලේඛිකාවක් නොවෙයි. අම්ම කෙනෙක් කියලා.සාමාන්‍යයෙන් මම ලියන්නේ දවල් කාලෙදි. රෑ වෙනකොට ඔක්කොම නවත්තල රේඩියෝ එක අහනවා. නැතිනම් ටී.වී. බලනවා. අනිත් එක මං ලියන්න ගියාම වෙන දේවල් මට මතක් වෙන්නේ් නෑ. ඔහේ ලියාගෙන යනවා. දවල් කාලේ ලියන නිසා ගෙදර වැඩ වුණත් අතපසු වෙනවා.දැන් ඉතින් අපේ දරුවෝ විවාහ වෙලා වෙනම පදිංචි වෙලා ඉන්නේ. අපි දෙන්නා විතරයි ගෙදර ඉන්නේ. මගේ ලේඛන ජීවිතේට සැමියාගෙන් දැන් ලැබෙන්නේ පුදුම තරමේ ධෛර්යයක්. මගේ කාලෙන් වැඩි කොටසක් දැන් වැයවෙන්නේ එක්කෝ පොතක් කියවන්න.එක්කෝ පොතක් ලියන්න. ‘උත්පලා’, ‘කපුරුමලක’, ‘විමුක්ති’, ‘තුන්මංසල’, ‘නිළියකගේ දියණිය’, ‘ආපස්සට’, ‘පියදාරිකා’, ‘අභිචාරිණී’ ආදී ස්වයං නිර්මාණ රැසකුත් පරිවර්තන රැසකුත් මේ වන විට මම කරල තිබෙනවා. මගේ ජීවිතේ හරිම තෘප්තිමත් වැඩි බලාපොරොත්තු නෑ. හරිම සරලයි. කොහේ්හරි යන්න හිතුණොත් සල්ලි තිබුණොත් අපි දෙන්නා යනවා. ඒ ඇරෙන්න වෙන දෙයක් නෑ.හේමාලි විජේරත්න ඡායාරූප – ගීත් ද මැල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=av10101715</link>
    <topic>ඉස්සර අපේ ගෙදර හරියට චිත්‍රාගාරයක් වගෙයි</topic>
    <author>ඉනෝකා පෙරේරා බණ්ඩාර</author>
    <content>ඉස්සර අපේ ගෙදර හරියට චිත්‍රාගාරයක් වගෙයිප්‍රවීණ පුවත්පත් කලාවේදී අර්නස්ට් වඩුගේඒ ‘සරසවියෙ’ මල් පිපුණු සමය.සිනමාවට ‘පිස්සු වැටුණු’ තුරුණු හිත් සරසවිය ආදරයෙන් වැළඳගත් යුගය.කොටින්ම පත්තර පිටපත් ලක්ෂයක් ඉක්මවා ගිය මේ කාලෙ සිනමාවෙ වගේම, සරසවිය පත්තරෙත් ස්වර්ණමය යුගය කිව්වොත් තමා වඩා හරි.අර්නස්ට් වඩුගේ ප්‍රවීණ පත්‍රකලාවේදියා අයිති වෙන්නෙත් ඒ යුගයට.‘සරසවිය’ කර්තෘ මණ්ඩලයේ ගෙවපු ඒ මිහිරි සහ කාර්යබහුල පහළොස් අවුරුද්ද ඔහුගෙ ජීවිතයේ අමරණීයම කාල පරිච්ඡේදය.අතීතය අමතක කරල වර්තමානය ගැන කොහොම කතා කරන්න ද...ඒ හින්ද ඔහු ආපහු හැරෙනව.අවුරුදු 40 ක් එහාට. මහා දිග කාලයක්.ඒත් වෙච්චි හැමදේම අද ඊයෙ වගේ.“සරසවියෙ ගත කරපු අවුරුදු15 ට පස්සෙ මම එතැනින් අයින් වුණා. පී‍්‍රතිරාජ් ප්‍රකාශනවලට එකතු වුණේ ඊට පස්සෙ. පී‍්‍රතිරාජ් ප්‍රකාශන තමයි පස්සෙ ‘රස ප්‍රකාශන’ වුණේ. ‘රස’, ‘සුවඳ’, ‘බිරිඳ’, ‘සුමියුරු’, ‘ඈ’, ‘ජීවිතය’, ‘කුමාරයා’, ‘සම්පත’ කියන පත්තර ටිකත් එක්ක මං වැඩ පටන් ගත්තා.චන්දි කොඩිකාර, සම්පත් බණ්ඩාර, අසංක දේවමිත්‍ර, වගේ අද මාධ්‍ය ක්ෂේත්‍රයේ නමක් හදාගෙන ඉන්න හුඟ දෙනෙක් ආධුනිකයො හැටියට හැදුණෙ - වැඩුණෙ ‘රස ප්‍රකාශන’ වලින්. හුඟක් නළු නිළියන්ට ඒ අයගෙ ජනපි‍්‍රය නම් හදල දුන්නෙත් මං. දිල්හානි අශෝකමාලත් එහෙම කෙනෙක්. ඒ කාලෙ මගේ ගෙදර හරියට චිත්‍රාගාරයක් වගෙයි. කලාකාරයො පිරිල.මම නම් හිතන්නෙ මේ ලෝකෙ හොඳම වෘත්තිය මාධ්‍ය වෘත්තිය කියල. ඇමෙරිකාවෙ ජනාධිපතිට හරි ’Mr. President’  කියල කතා කරන්න පුළුවන් මාධ්‍යවේදියට. අනික මාධ්‍යවේදියා හැම වෙලාවෙම ජනතාවට ඉදිරියෙන් ඉන්න කෙනෙක්.කලාවෙන් මාධ්‍ය හැසිරීම අනෙක් හැමදේටම වඩා අසීරු දෙයක්. මොකද පාඨකයා ගැන විතරක් නෙවෙයි කලාකරුවා ගැනත් ලියන්න වෙන්නෙ බොහොම පරිස්සමට. අවුරුදු 10 ක් කෙනෙක් ගැන හොඳ ලීවමත් එක ලිපියක ඔහු හෝ ඇය ගැන එක වරදක් ගැන ලියැවුණොත් ඒ අයට රුස්සන්නෙ නෑ.තමන් ගැන ලියැවෙන එක ලිපියක් කලාකරුවකුට මොන තරම් වටිනවද... ඔවුන් ජනපි‍්‍රය කරවන්නෙ, ප්‍රතිරූප හදල දෙන්නෙ මාධ්‍ය. ඔවුන්ගේ හොඳ වගේම ඔවුන්ගෙන් මේ සමාජයට යම් වරදක් වෙනව නම් ඒක පෙන්වාදීමත් මාධ්‍ය වගකීම. මේවා ඉවසන්න අලුත් පරපුර ඉගෙන ගන්න ඕනෙ. මේ විවේචන දරා ගන්න ගුණවත් කලාකාරයොත් ඕනෙ තරම් ඉන්නවා.මේ අවුරුදු 40 ටම මං අනුගමනය කළේ මේ ප්‍රතිපත්තිය. ඒත් කවදාවත් හිත් නොහොඳවීමක් වුණේ නැහැ...”අදීන මාධ්‍යවේදියකුගෙ වගකීම ඔහු පහදනවා. මොන තරම් ඇත්තක්ද... කොන්ද කෙළින් තබාගත් පත්තරකාරයකු වෙන්න ඔහු මාධ්‍ය ලෝකයට පූර්වාදර්ශ සපයනවා.“ඊයෙ පෙරේදා දේශපාලනයට පය ගහපු අංකුර දේශපාලකයන්ට සමහර මාධ්‍යවේදින් මැඩම්, සර් කියනවා. ඔවුන්ගෙ දේශපාලනයට ගරු කිරීම වෙනම දෙයක්. ඒත් මාධ්‍යවේදීන් මේ තරම් පහළට වැටීම හොඳ දෙයක් නෙවෙයි.අපි එහෙම කතා කරන අය අපිටත් ගරු කරනවද... ඔවුන් නොහිතන දේ තමා ඒ. සිනමා සක්විති ගාමිණීටත් මං කතා කළේ ගාමිණී කියල. ජ්‍යෙෂ්ඨකමට ගරුත්වය දීම අනිවාර්ය දෙයක්. නමුත් දීන විදියට මාධ්‍යවේදියා හැසිරීම යුතු නැහැ...”කොහොම වුණත් අද ඉන්න සල්ලිකාරම පත්තරකාරයා වඩුගේ කිව්වත් ඒකෙ වරදක් නැහැ.මගේ දියුණුවේ රහස පෑනයි, කැපවීමයි. එක කාලයක් තිබුණා, සුවඳ 175000 ක් පිටපත් විකිණෙන යුගයක්. ඒක අසමසම වාර්තාවක්. මගේ හැම පත්තරේකම යම් පණිවුඩයක් තිබුණා. විශේෂයෙන් ‘බිරිඳ’ මං සලකන්නෙ ත්‍රිවිධ රත්නය විදියට. ඒ කියන්නෙ අම්මා, බිරිඳ, දුව කියන ත්‍රිවිධ රත්නය.ලොවේ අනර්ඝතම වස්තුව බිරිඳයි... ඇත්තටම ‘බිරිඳ’ පත්තරේ මොනතරම් ජනපි‍්‍රය වුණාද. මගේ දූ මදාරා වඩුගේ. ආනන්ද බාලිකාවෙ ඉගෙන ගන්න ගමන් පත්තරේ වැඩට ආවේ.අද එයා මට වැඩිය දුර ගිහින්. ‘බොඳ මීදුම්’ නවකතාවෙන් තරුණ හිත් වසඟ කළ සුජීව ප්‍රසන්නආරච්චි අද මගේ බෑණා. සුජීව මේ නවකතාව කොටස් වශයෙන් ලිව්වේ මගේ ‘සුවඳ’ පත්තරේට. රෑ ලියන්න ඉඳගත්තම පාන්දර එළිවෙනකල් එයා නවකතා ලියනවා.එයා මධු සමයෙත් ලියපු කෙනෙක්. විවාහ වෙලා අවුරුද්දක් යනකල් මට කතා කළේ සර් කියල. බොහොම අමාරුවෙන් තාත්තා කියවගත්තෙ. සුජීව බොහොම ගුණගරුක දරුවෙක්....... නෙළුම් පල්ලියගුරු මගේ බිරිය. ඈ හැමදාමත් මායි - දූයි වෙනුවෙන් කැපවුණු කෙනෙක්. අපි තුන්දෙනා ජීවිතේ නැගිට්ටෙ එකට. පවුලක් හැටියට තිබුණු බැඳීම නිසා හැම දුක සැපක්ම අපි තුන්දෙනා අතරෙ බෙදුණා.අද සුජීවත් ඒකට හවුල් වෙලා. දෙව්වමිණි ඒ දෙන්නගෙ ලොකු දූ. වයස අවුරුදු 13 ක් වුණාට පත්තර රස්සාව වගේම පරිපාලනය පිළිබඳවත් ඇයට හොඳ දැනුමක් තියෙන්නෙ. හැමදාම රෑට මාත් එක්ක පැයක් හමාරක් කතා කරනවා. අවවාද අනුශාසනා ලබා ගන්නවා. ඒක අද කාලෙ දරුවෙක්ගෙන් දකින්න අමාරු දෙයක්. බන්ධනා මගේ පුංචි මිණිබිරී. තවම වයස 4 යි...”වඩුගේ ගේ දියණිය මධාර හා ඇගේ සැමියා සුජීව ප්‍රසන්නආරච්චි ඔවුන්ගේ දරු දෙදෙනා සමගමේ ඔහුගේ කුටුම්බයෙ සැනසීම. අවුරුදු 40 ක පත්තර ජීවිතේ ඔහු අතින් ලියැවුණේ නවකතා 10 යි. 10 වැනි කෘතිය දොරට වඩින්නෙත් මේ මාසෙ අගදි.ඔහුට සාහිත්‍ය මාසෙ මඟ හැරුණවත්ද...නැහැ. ඔහු හිතා මතා එය අතැරලා.“මං කවදත් සම්ප්‍රදාය බිඳින කෙනෙක්. ගාල්ලෙ මහින්දෙ ඉගෙන ගන්න කාලෙ පටන් මං එහෙමයි. කවදාවත් සාහිත්‍ය මාසෙ එළියට දාන්න කියල හිතල මං පොත් ලියන්නෑ. නිවි හැනහිල්ලෙ වෙලාව අරන් ලියන එක මගේ සිරිත.යුග ජීවිතය ගිනිගත්තු අන්තිමේ එය අළු දූවිලි බවට පත්වුණු අපේ රටේ නළුවකුගේ ජීවිතයට, ජීවිතය යළි එක්තැන් කළ හෙදියක් ගැන ලියැවුණු මනෝ විද්‍යාත්මක විග්‍රහයක් බඳු නවකතාවක් මේක. ඇත්තටම මේ නවකතාව රසිකයන් අතරට යයි...”ඒ අලුත් නවකතාව වගේම ඔහු ලියූ ‘ආදරය මිහිරක් නොවේ’, ‘පිනි කඳුළු’, ‘අමිල 1, 2’, ‘දේවතාවියේ 1, 2’, ‘ඇය පූජනීයයි 1, 2’, ‘මුහුද කාටත් අහිංසකයි’, ‘අමරණීය ජෝති’, සහ සිය ගම් පළාත ගැන ලියූ, ‘ගම ගාල්ලේ’ ශාස්ත්‍රීය ග්‍රන්ථයත් පාඨකයා අතරට ගිය ජනපි‍්‍රය කෘති එකතුවක්.86/19, කටුවාවල පාර, බොරලැස්ගමුවයි ඔහුගේ ලිපිනය.ඉතින්, 40 වසරක් සපිරුණු ඔහුගේ මාධ්‍ය ජීවිතයට අපේ සුපැතුම් එක්කරන්නෙත් හදවතින්ම.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=av10101716</link>
    <topic>හිතන්න එපා මං ඔයාගෙ හොර දන්නෙ නැහැයි කියලා</topic>
    <author/>
    <content>හිතන්න එපා මං ඔයාගෙ හොර දන්නෙ නැහැයි කියලාලියන්නේ නිව්ටන් ගුණසේකර අඳින්නේ හර්ෂ ගුණවර්ධන’ගිනිසිළුව‘ චිත්‍රපටයේ රූගත කිරීම්වලට ගිය අපර්ණා ගෙදර ආවේ ඇඳිරිවැටීගෙන එද්දීය. ඇය වාහනයෙන් බසින විට එහි සිටි අනෙක් නළු නිළියන්ට සතුටින් අත වනන අයුරු ආලින්දයේ වාඩිවී සිටි මාකොළ හාමිනේ හොඳින් දුටුවාය.”අප්පේ හරිම මහන්සියි අම්මේ.” ඇය ගමන් බෑගයත් කරේ එල්ලාගෙන ගෙට ගොඩවූයේ වෙහෙසවූ අයුරක් පාමිනි. මාකොළ හාමිනේ මුහුණ අකුලාගෙන තරහින් අහක බලාගෙන සිටියාය.”මොකද අම්මේ බුම්මගෙන ඉන්නෙ?””අන්න අද උදේ තාත්තා හොඳටම ආවේශවෙලා දෙහි කැපුවා.. එක අතකට ඒ මනුස්සයා කියන කතාවත් ඇත්ත. මේ සේරටම වැරැදිකාරි මමයි.””අම්මා මොනවද මේ දොඩවන්නෙ?””ඔයා මින් පස්සෙ ඕකෙ රඟපාන්න නොගියට කමක් නැහැ..””අම්මට පිස්සු හැදීගෙන එනවද? ඒ මිනිස්සුන්ගෙන් සල්ලිත් අරගෙන මට පුළුවන්ද ගෙදරට වෙලා ඉන්න? මට නඩුදායි?””දුවේ මං කියන දේත් පොඩ්ඩක් අහන්නකො? අපිට දරුවකුට ඉන්නෙ ඔයා විතරයි. අපි තාමත් කන්නෙ බොන්නෙ තාත්තගෙ පැන්ෂන් පඩියෙන්. තාත්ත බොහොම ගරු නම්බුකාර විදියටයි මේ ගමේ ජීවත් වෙන්නෙ. ඒ විතරක් නෙවෙයි තාමත් ඉරිදා ඉස්කෝලෙ බුද්ධාගම උගන්වනවා. ඔයා ගැන තාත්තා හුඟාක් බලාපොරොත්තු තියාගෙන ඉන්නෙ? ඒ මනුස්සයගෙ වචනෙට පිටුපාලා යන එක පව් දුවේ..””මං විතරද අම්මෙ චිත්‍රපටිවල රඟපාන්නෙ? මොකක්ද ඒකෙ ඇති වැරැද්ද?”අපර්ණා කතා කළේ කෝපය මුසුවූ වේදනාවෙනි.”තාත්තා අද උදේ ඉඳන් ඉන්නෙ හුඟක් හිතේ අමාරුවෙන්.. දවල්ට කෑවෙත් නැහැ. තාත්තා මේ තරම් හිතේ අමාරුවෙන් හිටපු දවසක් මං දැකලම නැහැ. මට පව් කියලත් හිතෙනවා.”අම්මාගේ වචනවලට අපර්ණාගේ හිත තව තවත් රිදුණේය. කවුරු විරුද්ධ වුණත් දැන් චිත්‍රපටයෙන් බැහැරවීමට ඉඩක් නැත. ගිවිසුම් පත් අත්සන් කොට අත්තිකාරම් මුදල්ද ලබාගෙන හමාරය. අපර්ණාගේ හිතට දැනුණේ මහා අසරණ හැඟීමකි.”කෝ දැන් තාත්තා?””ඕං දැන් ටිකකට ඉස්සෙල්ලා පන්සල පැත්තෙ යනවා කියලා ගියා.” අපර්ණා පුටුවෙන් නැගිට කාමරයට වැදුණේ බිඳුණු හදිනි. සියලු අපේක්‍ෂා තම දෙපා මුල ඇද වැටී සුනු විසුනු වී ගියාක් බදු අසරණ හැඟීමකින් ඇගේ හිත වෙව්ලුම් කෑවේය.ගමන් බෑගය පසෙකට විසිකර දැමූ අපර්ණා යහනේ දිග ඇදුණේ වේදනාවෙනි. දැන් තමා අබිමුව ඇත්තේ තනියම ගත යුතු තීන්දුවකි. එය තාත්තාට පමණක් නොව අම්මාටද විරුද්ධව ගත යුතු දැඩි තීන්දුවකි. “කවුරු විරුද්ධ වුණත් මං ඒ තීන්දුව ගන්නවා. මම මේ චිත්‍රපටියේ රඟපානවා.” ඇය තොල් මතුළාය. ඒ තීන්දුව ගැනීමත් සමඟ අකුණක් පුපුරා ගිය කලෙක මෙන් ඇගේ මුළු සර්වාංගයම වෙව්ලා ගියේය.චිත්‍රපටයේ රූගත කිරීම් ආරම්භ වීමත් සමඟම ඩග්ලස් දැරණියගල බොහෝසෙයින් කාර්ය බහුල විය. සිය ව්‍යාපාර කටයුතුවලට වඩා චිත්‍රපටයේ වැඩකටයුතුවලට ඔහු වැඩි උනන්දුවක් දැක්වීය. කුසුම්රානි රංගනයෙන් දායක වන දර්ශන රූගත කරන දිනවල ඔහු නොවරද්දාම එම දර්ශන තලයට ගියේය.එබඳු එක් දවසක උදයවරුවේ නාඳුනන්නකු විසින් ඔහුගේ නිවෙසට දුරකථන ඇමතුමක් දුන්නේය.”ඔය අපේ දැරණියගල මහත්තයාගේ බංගලාව නේද?””ඔව්.. කවුද ඔය?””ඔය මැඩම් නේද කතා කරන්නෙ?””ඔව්.. ඔව්..””මැඩම් මාව වරදවා තේරුම් ගන්න එපා.. මං ඩග්ලස් මුදලාලිව හොඳට දන්න කියන කෙනෙක්... පුංචි ආරංචියක් දෙන්නයි කෝල් කළේ.””මොන ආරංචියක්ද? කවුද ඔය කතා කරන්නේ?”එවර සේරා කතා කළේ පෙරට වඩා සැරෙනි.”මැඩම් දැන්මම කලබල වෙලානෙ.. මගෙ නම කිව්වට දන්නෙ නැහැනෙ.””හරි.. හරි.. මොනවද ඔහෙට කියන්න තියෙන්නෙ?””මැඩම්ට මහත්තයාව හොඳටම විශ්වාසද?””මොනවද ඔහේ මගෙන් මේ අහන අනවශ්‍ය ප්‍රශ්න?””ඩග්ලස් මහත්තයා මේ වෙලාවෙ අන්න හංවැල්ලෙ රෙස්ට් හවුස් එකේ කවුද චිත්‍රපටි නිළියකුත් එක්ක. දැන්ම ගියොත් අතටම අල්ලගන්න පුළුවන් මැඩම්.”ඒ සමඟම ඇමතුම විසන්ධි වී ගියේය. අනපේක්‍ෂිතව ලැබුණු මේ අසුබ ආරංචියෙන් සේරාගේ මුළු ඇඟපතම හිරිවැටී ගියේය. ඇය රිසීවරයත් අල්ලාගෙන මොහොතක් ගල්ගැසුනාක් මෙන් බලා සිටියාය. චිත්‍රපටයේ දර්ශන රූගත කිරීම් නිරීක්‍ෂණය කිරීම සඳහා ඊයේ උදේ නිවෙසින් පිටවූ සැමියා තවමත් ගෙදර පැමිණ නැත.එකත් එකටම ඔහු කුසුම්රානි ගේ තුරුළට වී පෙම් සුව විඳිනු ඇතැයි ඇයට සිතුණාය. සේරා ටැලිෆෝනය අසළම වූ සෝපාවේ වාඩිවී නොසෙල් වී බලා සිටියේ කුමක් කරම්දැයි සිතමිනි. දුර ඇමතුම කාගේ හෝ බොරුවක් විය නොහැකිද? එහෙත් එසේ සිතන්නට ඇගේ යටි සිත මැළි වෙයි. ඇය විගස ඩග්ලස්ගේ ජංගම දුරකථනයට කතා කළාය. එහෙත් ඇගේ උත්සාහය ව්‍යර්ථ වූයේ එය ක්‍රියා විරහිත කොට තිබූ බැවිනි. ඇගේ ළය මඬල තුළ ඇවිළුණු ගින්න තවත් වැඩිවිය.හංවැල්ල තානායම වෙත හඹා යාමේ අවශ්‍යතාවය ඇගේ සියොළඟ තුළ ඇවිලෙමින් තිබිණ. “ප්‍රාඩෝ රිය” ඩග්ලස් රැගෙන ගොස් තිබිණ. කැබ් රිය දෙහිවල ගරාජයක අලුත්වැඩියාවක් සඳහා දමා තිබිණ.සේරා කුලීරථ සපයන ආයතනයකට ටෙලිෆෝන් කොට විගස ගමනට සූදානම් වූවාය.”පුංචි මේ හදිසියේ කැබ් එහෙකුත් ගෙන්නගෙන කොහෙ යන්නද?” ඇගේ කාමරයට එබෙමින් තිසරු ඇසුවාය.”මං යන ගමන් බිමන් ඔයාට ඕනෙ නැහැනෙ..” ඇය පිළිතුරු දුන්නේ තරහිනි.”ඒ පාර හිටියා එක එක වල් බැල්ලියොත් එක්ක නාඩගම් නටන්න?”ඇය මෙසේ වියරුවෙන් මෙන් හැසිරෙන්නේ දැඩි ලෙස කෝපාවිෂ්ඨ වූ පසුව බව තිසරු හොඳින් දනී. එහෙත් හිටිහැටියේ ඇය මෙසේ ආවේශවීම තිසරුට අදහාගත නොහැකි විය.”අද නම් ලොකු මැණිකෙට හොඳටෝම තරහ ගිහිල්ලා සුදු බේබි..”සේරා දඩාස් ගා කැබ්රියේ දොර වසා ගන්නවා දුටු මැගිහාමි කීවේ දෑස් ලොකු කරමිනි.එක අතකින් මේ ගමන පිට රියදුරෙකු සමඟ යාම නුවණට හුරුබව සේරා සිහි කළාය.”ඩ්‍රයිවර් අපි පුළුවන් තරම් ඉක්මනට යන්න බලමු.””හංවැල්ලෙ රෙස්ට් හවුස් එකටනෙ මැඩම්?””ඔව්.. දැන් කී පාරක් කිව්වද?”මැදිවිය පසුකරමින් සිටි රියැදුරා එතැන් සිට රියේ වේගය තවත් වැඩි කළේය. ඇය යනවා ඇත්තේ හදිසි ගමනක් විය යුතුයැයි ඔහු යටි සිතින් සිතුවේය.පාර දෙපස ඇති ගස් වැල්.. ගෙවල්.. දොරවල්.. මේ සියල්ල තමා වටා කැරකී.. කැරකී පසු වී යන හැටි ඇය කාරයේ පිටුපස අසුනට බරවී බලා සිටියාය.මොටෝරිය හයිලෙවල් පාරට වැටුණ පසු සේරාට සිතුණේ රිය හරවාගෙන ආපසු ගෙදර යන්නටය. සැමියා තානායමේ නොසිටියහොත් සිදුවන්නේ වස ලැජ්ජාවකි. තමා කලබල වූවා වැඩියැයි ඇයට අනතුරුව සිතෙන්නට විය. ඇය කීපවරක්ම ඔහුගේ ජංගම දුරකථනයට කතා කරන්නට වෙර ගත්තාය. එහෙත් එය ගඟට කැපූ ඉනි මෙන් නිෂ්ඵල විය.”එකත් එකටම ඩගී, රෙස්ට් හවුස් එකේ ඇති.. ඒකයි ෆෝන් එකත් ඕෆ් කරගෙන ඉන්නෙ..? සේරා හිතට දැනුණ වේදනාව හා කෝපය මැඩගෙන සෙමින් තොල් මතුළාය. තම පවුලේ සතුට හා සමගිය විනාශ කර දමන්නට ආ කුසුම්රානි ගැන ඇගේ හද ගැබ තුළ කීරි ගැසෙමින් තිබුණේ දැඩි කෝපයකි.ඒ සමඟම වාගේ ඇගේ ජංගම දුරකථනය නාද වන්නට විය.”සේරා ඔයා කොහෙද?” සැමියාගේ කට හඬින් ඇගේ හිත ගිඩිස් ගා ගැස්සී ගියේය. එකවරම පිළිතුරක් දී ගත නොහැකිව මෙන් ඇය මොහොතක් ගල් ගැසුනාක් මෙන් නිහඬව බලා සිටියාය.”මොකද කතා නැත්තෙ..? ඔයා කොහෙද මේ යන්නෙ.””යන්නෙ හොරු අල්ලන්න... හිතන්න එපා මං ඔයාගෙ හොර දන්නෙ නැහැයි කියලා..””මොනවද ඔයා දොඩවන මේ බහුභූත..? මං මේ ගෙට ගොඩවුණා විතරයි. ඔයා කැබ් එකක් ගෙන්න ගෙන පිටවෙලා ගියා කියලා දුවයි දැන් මට කිව්වෙ.. මොකක්ද සේරා ඔයාට මේ හැදිලා තියෙන පිස්සුව?””මෙහෙම ගියොත් නම් මට පිස්සු හැදෙයි තමා.. මං කොච්චර ට්‍රයි කළාද ඔයාට කෝල් එකක් ගන්න? ඇයි ඩගී ඔයා මට මෙහෙම රිද්දන්නෙ?”සේරා එවර කට හඬ බින්ඳේ සිහින් ඉකිබිඳුමක් ද පිට කරමිනි.”ඔය වාහනේ් හරවාගෙන ඉක්මනට ගෙදර එනවා..” එසේ කී ඩග්ලස් දුරකථන ඇමතුම කපා හැරියේය.හද ගැබ තුළින් හෝස් ගා උඩට මතු වූ වේදනාව දරාගෙනම සේරා බිඳුණු හඬින් රියැදුරාට කතා කළේය.”ඩ්‍රයිවර් අපි වාහනේ ආපහු හරවගෙන යමුද?””ඇයි මැඩම්... මොකුත් ප්‍රශ්නයක්ද?” රියේ වේගය බාල කරමින් ඔහු ඇසුවේ විස්මය පළ කරමිනි. ඇයත් ඇගේ ස්වාමියාත් අතර මොකක් හෝ ආරවුලක් ඇති වී ඇති බව ඔහුට ඒ වන විටත් ඒත්තු ගොස් තිබිණ.”එහෙනම් හරවන්ද මැඩම්?””ඔහොම කී පාරක් කියන්න ඕනැද?” එවර ඇය කටහඬ බින්ඳේ කෝපයෙනි. ඇය පසුවන්නේ දැඩි පීඩනයකින් බව වටහාගත් රියැදුරා කට පියාගෙන කැබ්රිය ආපසු හරවා ගත්තේ හිත යටින් කුටු කුටු ගාමිනි. සුළි සුළඟකට හසුවූ කලෙක මෙන් සේරා පාර දෙස වේගයෙන් නොපෙනී යන ගහකොළ දෙස බලා සිටියේ දස අතේ කල්පනා කරමිනි.ඒ මොහොත වන විට ඩග්ලස් දැරණියගල ද සිටියේ තරමක සිත් කැළඹීමකට පත්වය. එහෙත් ඒ බවක් පිටතට නොපෙන්වීමට ඔහු වග බලා ගත්තේය.මතු සම්බන්ධයිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=av10101717</link>
    <topic>හදවතක වේදනා</topic>
    <author>වසන්ත ජයසිංහ ආරච්චිගේ</author>
    <content>හදවතක වේදනාඅපි මෙලොව උපදිනකොට මේ ලෝකේ කළුද සුදුද උසද මහතද රවුම්ද කොටුද කියලා කවුරුත් දන්නේ නැහැ. ඒ තියා හරිහමන් ජීවිතයක්වත් අපි අඳුනන්නෙත් නැහැ. සමහරු පස්කම් සැප විඳින්නට හැකි ලෙස උපදිනකොට තවත් සමහරු අන්ත අසරණව උපදිනවා.ඒක තමයි ලෝකේ හැටි. ඒක ඔබටත් මටත් කාටත් පොදුයි. තවමත් අපි නිවනට යන්නට කර ඇති පින් මදිනිසා ඊළඟ ආත්මෙකුත් අපිට තියෙන්න පුළුවන්. ඒත් ඒක කොහොම වෙයිද කියලා කවුද දන්නේ. ඒ නිසා දැන්ම ඉඳන් අපි පින් රැස් කරනවා. හැබැයි මේ දේවල් මෙහෙම වෙන්නේ නැහැ කියලා කාටවත් කියන්න පුළුවන්ද? බැහැ. ඇයි අපි හැමෝම දන්නවා ඒකම තමයි ඇත්ත කියලා.ඔබ අපි වගේම මේ ලෝකේ ගැන හයක් හතරක් නොදැන ජීවිතයක් ලබපු පුංචි දියණියක් තමයි ඒ.ඒ. ලක්මිණි සඳනි. කාටත් මිණිකැටයක්ම වෙමින් මේ රත්තරන් දෝණි උපන්නේ 2008 පෙබරවාරි මාසේ 03 දා අවිස්සාවේල්ල රෝහලේ. අද වෙනකොට සඳනි දියණියට අවුරුදු දෙකයි මාස 7 ක්. විජිත මල්ලිකාගෙත් චන්ද්‍රතිලකගෙත් බාල දෝණි සඳනි උපන්නෙත් ඔබ අපි වගේමයි.ඒත් මොකක්දෝ හේතුවකට උපදිනකොටම සඳනි ලෙඩවෙලා. අද අපි ‘හදවතක වේදනාවේ’ හෙළිදරව්ව මේ දෝණි වෙනුවෙන් වෙන් කරන්න හිතුවේ හෙට දවසේ සඳනි ගේ ජීවිතයට ආලෝකයක් ලබාදීමේ අරමුණින්. ඇයි සඳනිට මොකද වුණේ?”දුව ඉපදුණේ අවිස්සාවේල්ල රෝහලේ. අපිට ඉන්නේ දුවලා දෙන්නෙක්. මේ බාලයා. ඒත් බබා මගේ අතට ලැබෙද්දී අනෙක් බබාලා වගේ නෙමෙයි මෙයාගේ වෙනසක් තියෙනවා කියන එක දොස්තර මහත්තුරු කතාවෙනවා මට ඇහුණා.ඒත් ඒක එතරම් මට තේරුමක් තිබුණේ නැහැ. ඒත් දුව ඇඬුවේ නැති නිසා පුංචි සැකයකුත් මට ඇති නොවුණා නොවෙයි. බබා කහපාට වෙලා හිටියේ. කිරි බිව්වෙත් නැහැ. අපිට හිතාගන්න බැරිව ගියා දුව උපදිනකොටම මොකද වුණේ කියලා. ඊට පස්සේ අපි දුව ලොකු දොස්තර මහත්තයාට පෙන්නුවා. ඊට පස්සෙයි කිව්වේ මෙයාට පොඩි ලෙඩක් තියෙනවා අම්මේ හොඳ කරලා දෙන්නම් කියලා.”සඳනි ගේ පුංචි හදවත තුළ තිබුණේ ලෝකයටම උතුරා යන සෙනෙහසක් විතරයි. ඒක ඔබටත් මටත් තියෙන්න ඇති. ඒත් ඒ හදවත අකාරුණික විදිහට ලෙඩ වුණොත් ඒක දරාගන්න අමාරුයි නේද? හැබැයි සඳනිගේ පුංචි හදවත පුංචි කාලේ ඉඳන්ම සඳනිගේ ජීවිතයට ප්‍රශ්නයක්ම වුණා.”අපි මාසයක් ගණනේ දුවව ක්ලිනික් එක්කරගෙන යනවා. එතකොට තමයි කිව්වේ සඳනි දුවගේ හදවතේ සිදුරක් තියෙනවා කියලා. පස්සේ අපි ළමා රෝහලේ සිරි මුණසිංහ වෛද්‍යතුමාට පෙන්නුවා. ඒ බලලා දොස්තර මහත්තයා කිව්වේ ඔපරේෂන් එකක් කරන්න ඕන කියලා. ඊට ඉස්සරලා එකෝ පරීක්‍ෂණයක් කළා. එතකොට මටත් පෙන්නුවා ‘අම්මේ සිදුරු එකක් නෙවෙයි දෙකක් තියෙනවා’ කියලා.නහරවලත් දෝෂයක් තියෙනවා කියලා කිව්වා. මේ වෙනකොටත් දුවගේ ඔළුවේ කුඩා වළවල් වගේ තියෙනවා. ඇත්තටම මහත්තයෝ දුවගේ බාහිරින් එයා හුඟක් අනෙක් දරුවන්ට වඩා නිරෝගියි. ඒ නිසයි දොස්තර මහත්තුරු ඔපරේෂන් එකක් කරමු කියලා කිව්වෙත්.”දැන් එකම විසඳුම සඳනිගේ හදවතට ආලෝකයක් එක් කරන එක. ඒත් ඒක හිතන තරම් ලෙහෙසි පහසු දෙයක් නෙමෙයි කියලයි වෛද්‍යවරු කියන්නේ. හැකි ඉක්මනින් මේ සැත්කම නොකළොත් තවත් අතුරු ආබාධ ඇතිවිය හැකි බවත් වෛද්‍යවරු මේ මව්පියන්ට දැනුම් දීලා.”පුළුවන් ඉක්මනින් දුවට මේ සැත්කම කරන්න කියලා කිව්වා. ඒත් ලිස්ට් එකේ අපි හිටියොත් තවත් අවුරුදු කිහිපයක් විතර ඉන්න වෙනවා. එහෙම ඉන්න කාලය වැඩියි කියලා කිව්වා. බැරිම තැන අපි ඇපලෝ රෝහලට දුව අරගෙන ගියා. ඒත් රුපියල් හැත්තෑපන්දහසක් විතර වියදම් කරන්න වුණා. දුව කොහොම හරි සනීප කරගන්න අපි ගොඩක් දුක් විඳිනවා මහත්තයෝ.”ඒ නිසයි මේ වෙනකොටත් සඳිනි දියණියගේ ජීවිතය වෙනුවෙන් මේ අම්මයි තාත්තයි ටිකට් පතකුත් මුද්‍රණය කළේ. ඒත් මේ සමාජයේ බොරුව කියන දේ හැම තැනම ඇති නිසා එහෙමත් නැතිනම් ව්‍යාජ විදිහට මෙවැනි ටිකට්පත් මුද්‍රණය වන නිසා මෙවන් සැබෑ අසරණ මිනිසුන්ට සමාජයෙන් සරණක් නොලැබෙන තරම්. ඒත් සඳනි ගේ ඇපලෝ රෝහලේ කරන මේ සැත්කම වෙනුවෙන් රුපියල් ලක්‍ෂ පහමාරක් සොයාගත යුතුම වෙනවා.මව, විජිත මල්ලිකා”ඒ වගේ ලොකු මුදලක් අපිට හොයාගන්න විදිහක් නැහැ මහත්තයෝ. අපි ටිකට් පොත් ගැහැව්වා. ඒත් ඒවා විකුණාගන්න බැහැ. අපි දුවත් අරගෙන ගියේ. ඒත් වැඩක් වුණේ නැහැ. මේ දරුවව අව්වේ එහෙට මෙහෙට ගෙනයන්නත් බැහැ. බැරිම තැනයි අපි ‘හදවතක වේදනා’ තීරුවට කියමු කියලා හිතුවේ. අපිට ජනාධිපති අරමුදලින් ලක්‍ෂ එකහමාරක් දෙන්නම් කියලා තියෙනවා.ඒත් තවත් රුපියල් ලක්‍ෂ හතරක් හොයාගන්න ඕන. ඇත්තටම මේ දරුවව නාවන්න එහෙම බැහැ. නාවපු ගමන් ලෙඩවෙනවා. දුවට මාසේට හතර පාරක් විතර සෙම්ප්‍රතිශ්‍යාව හැදෙනවා. ඒත් අපි වෙනිවැල්ගැට, කොහොඹකොළ දාලා දරුවව පිහදානවා. හොඳටම පායපු දවසක් බලලයි නාවන්නේ. මේ දරුවා විඳින්නෙත් ලොකු දුකක්.”දරුවෙක් ලෙඩවුණාම හැම අම්මා තාත්තම විඳින්නේ වචනයෙන් විස්තර කළ නොහැකි දුකක්. හරිහමන් කෑමක්, නින්දක් නැහැ දරුවව සනීප වෙනකම්. ඒක ඔබත් දන්නවා ඇති. නැත්නම් දවසක ඔබට වැටහේවි. ඒ තමයි මව්පියන්ගේ හැටි. සඳනි දෝණි වෙනුවෙන් මේ අම්මයි තාත්තයි ජීවිතෙත් එක්ක ඇති තරම් අරගල කරනවා. ඒ කෙසේ හෝ මේ දෝණිට පැහැබර අනාගතයක් ලබාදීමේ අරමුණින්.”අපි යන්න පුළුවන් හැමතැනම ගිහින් බාරවුණා. දුවව කොහොමහරි සනීප කරලා දෙන්න කියලා. පුළුවන් හැමපැත්තෙන්ම අපි පතන්නේ පිහිටක්. තාම දුවට ඇවිදගන්න බැහැ. ඒත් මට වාවන්නේ නැත්තේ සමහරු දැක්ක ගමන් අහනවා මේ ළමයා ලෙඩ ළමයෙක් නේද කියලා. ඒ වෙලාවට අම්මා කෙනෙක් විදිහට මම ගොඩක් අසරණයි.”කෙනකුගේ හදවතේ ඇති වේදනාව දන්නේ ඒ වේදනාව තියෙන කෙනා විතරයි. ඒ නිසයි පුංචි දේකින් වුණත් ඔවුන් අසරණ වෙන්නේ. ඒත් මොන අඟහිඟකම් තිබුණත් දවසක මෙවැනි දෙයක් කාටවෙයිද කියලා කවුද දන්නේ. පුළුවන්නම් මෙහෙම අය ඔබට මුණගැසේවි. එදාට මනුෂ්‍යත්වයේ නාමෙන් මේ මිනිසුන් දෙස බලන්න කියලා අපි ඔබෙන් ඉල්ලීමකුත් කරනවා.ඒ අතරම අද මේ අසරණ දියණියගේ ජීවිතයට ආලෝකයක් එක්කළ හැක්කේ පින් සිත් ඇති දයාබර ඔබට විතරමයි. සුළු රැකියාවක් කරන චන්ද්‍රතිලකට මෙවැනි විශාල මුදලක් හොයාගැනීම අද අසීරු ප්‍රශ්නයක්.ඒ නිසාම සඳනි දෝණිගේ හදවත් සැත්කමට සරණක් වෙන්න ඔබට පුළුවන් නම් හෙට දවසේ මේ දෝණි ජීවිතයට බලාපොරොත්තුවක් එක්කර ගනීවී. ඒ වගේම මේ අම්මයි තාත්තයි විඳින දුකත් නැතිකර දමන්න හැකියාව ලැබේවි. ඒක එහෙම වෙනවා නම් මොනතරම් නම් පිනක්ද?ලිපිනය - නො. 41/1,මහවලවත්ත,තිත්තපත්තර . දොම්පේ.දුරකථනය – 011 4 551431වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=av10101718</link>
    <topic>ජාත්‍යන්තර රියැලිටි ආකෘතිය අපේකමට ගැළපෙන ලෙස ඉදිරිපත් කළා</topic>
    <author>ටානියා මෝසස්</author>
    <content>ජාත්‍යන්තර රියැලිටි ආකෘතිය අපේකමට ගැළපෙන ලෙස ඉදිරිපත් කළාදෙරණ සභාපති ලක්සිරි වික්‍රමගේනූතනත්වය හා ශ්‍රී ලාංකේය අනන්‍යතාව මුසු කර ගනිමින් ටෙලිවිෂන් කලාවේ වසර පහක පෙරළිකාර ගමනක යෙදෙමින් සිය අනන්‍යතාව ගොඩ නඟා ගැනීමට සමත් වූ දෙරණ රූපවාහිනිය පසුගිය සඳුදා පස්වැනි වසරට පා තැබීය. ඒ පස් වසරක මතකය ආවර්ජනය කර ගැනීමට අප හා එක්වුණේ දෙරණ රූපවාහිනි නාලිකාවේ සභාපති ලක්සිරි වික්‍රමගේ.දෙරණ නාලිකාව ඇරැඹීමේ අරමුණප්‍රධාන අරමුණ අපේකම රැක ගනිමින්, නූතන තාක්‍ෂණයත් යොදා ගනිමින් ශ්‍රී ලාංකේය ප්‍රේක්‍ෂකයන් නවමු අත්දැකීමක් කරා ගෙන යෑමටයි.ඔබේ අරමුණ සාර්ථක වී තිබෙනවාද?දෙරණ ආරම්භයේදී අපට තිබුණ එකම අභියෝගය වුණේ ප්‍රේක්‍ෂකයන් තුළ කාලයක සිටම තමන් වඩාත් පි‍්‍රය කරන රූපවාහිනි නාලිකාවක් නැරැඹීමට තිබූ පුරුද්ද සහ එම නැඹුරුවෙන් අපේ නාලිකාවට ඔවුන් ආකර්ෂණය කරගන්නේ කෙසේද යන්න පිළිබඳයි.එහෙත් අපට ජාත්‍යන්තර මාධ්‍ය අධ්‍යයනය කරමින් ඉහළම ප්‍රමිතියකින් යුතු ගුණාත්මක භාවයෙන් පිරුණු වැඩසටහන් නිෂ්පාදනය කර එය ප්‍රේක්‍ෂකයා වෙත ලබාදීමට හැකිවූ නිසා ඒ කඩඉම ඉතා සාර්ථකව ජය ගැනීමට අපට හැකි වුණා.දෙරණ වෙනත් රූපවාහිනි නාලිකා අනුකරණය කරනවා යැයි මතයක් තිබෙනවා.එම මතයේ කිසිම පදනමක් නැහැ. අද වන විට සෑම රූපවාහිනි නාලිකාවකම පාහේ විකාශනය වන රියැලටි වැඩසටහන් දෙස බැලුවෝතින් බොහොමයක් වැඩසටහන්වල මූලාරම්භය මෙරට නොවෙයි. ඒ සියල්ලක්ම ජාත්‍යන්තර මාධ්‍ය ඇසුරින් මෙරටට හඳුන්වා දුන් වැඩ සටහනුයි.අපේ රියැලටි වැඩසටහන් සඳහා අප යොදා ගත්තේත් එවැනි ජාත්‍යන්තර මාධ්‍ය තුළින් ඉදිරිපත් කෙරෙන වැඩසටහන් ආකෘතිය මිසක් අපේ රටේ වෙනත් නාලිකා මඟින් ඉදිරිපත් කෙරෙන රියැලිටි වැඩසටහන්වල ආකෘතිය නොවෙයි.නමුත් අප ඒ ආකෘතිය වුණත් ඒ අයුරින්ම අත්හදා බලන්නේ නැතිව එයට අපේ අනන්‍යතාව එකතු කර ගනිමිනුයි ඉදිරිපත් කරන්නේ. දෙරණ රියැලිටි වැඩසටහන් ප්‍රේක්‍ෂකයන් අතර ආදරය දිනා ගන්නේ මේ වෙනස හරහායි.දෙරණ රූපවාහිනියට වඩාත් ප්‍රේක්‍ෂක ප්‍රතිචාර ලැබෙන්නේ කුමන වැඩසටහන් සඳහාද?විශේෂයෙන්ම දෙරණ ප්‍රවෘත්ති, ‘අංශක 360’ වැනි කාලීන වැඩසටහන් සහ ‘සිත් ගිමන් හල’, ‘සතුටු විල’ වැනි එදිනෙදා ජීවිතයේදී මතුවන ගැටලු පිළිබඳ පුළුල්ව සාකච්ඡා කෙරෙන වැඩසටහන් ඉතාමත් ජනපි‍්‍රය හා ඉහළ ප්‍රේක්‍ෂක ප්‍රතිචාර ලැබුණු වැඩසටහන් අතරට එක් වෙනවා.එමෙන්ම ප්‍රේක්‍ෂක ජනතාවගේ නොමඳ ආදරය දිනාගත් දෙරණ රියැලටි වැඩසටහන් අතරට දෙරණ ලිට්ල් ස්ටාර් තුළින් ඉදිරිපත් වුණු පුංචි දරුවන්ගේ දක්‍ෂතා ජනයාගේ ආදරයට ලක්වී ඇතැයි පැවසීමත් නිවැරැදියි.වසර පහක ගමන් මඟ ගැන ඔබ තෘප්තිමත්ද?ඔව්. අනිවාර්යයෙන්ම වඩාත් තෘප්තිමත් විය හැකි තත්ත්වයක අද දෙරණ රූපවාහිනිය අනෙක් නාලිකා හා කරට කර තිබෙනවා. අද ශ්‍රී ලංකාවේ අංක එකේ ප්‍රාසාංගික නාලිකාව බවට පත්වී ඇති දෙරණ රූපවාහිනිය මින් පස් වසරකට පෙර ඇරඹුණේ තරුණ ආධුනික පිරිසක් සමඟයි.අප කණ්ඩායමේ තිබූ කැපවීම, ආත්ම විශ්වාසය හා සාම්ප්‍රදායික රටාවටම කොටු නොවී අලුත් ඉසව් කරා යෑමට අප ගත් උත්සාහයට අද ප්‍රේක්‍ෂකයා සාර්ථක ලෙස පිළිතුරු දී හමාරයි.අද වන විට ලංකාවේ වැඩිම පිරිසක් නරඹන වෙබ් අඩවිය බවට පත්ව ඇත්තේ දෙරණ වෙබ් අඩවියයි. දෙරණ පුවත් ද රූපවාහිනියට පමණක් සීමා නොවී ජංගම දුරකතන පණිවුඩ, වීඩියෝ පණිවුඩ මගින් ඔවුන්ගේ ජාලය පුළුල් කර ගනිමින් සිටියි.මේ සියල්ලට අමතරව විවිධ අවස්ථාවලදී දෙරණට හිමි වූ සම්මාන එහි සාර්ථකත්වය කියාපායි.රාජ්‍ය සම්මාන උළෙලේදී හොඳම බහු කැමරා නිෂ්පාදනයට හිමි සම්මානය සහ හොඳම පසුතල නිර්මාණය වෙනුවෙන් හිමි වන සම්මානය ඇතුළු සම්මාන දෙකම හිමි වූයේ දෙරණ ලිට්ල් ස්ටාර් වැඩසටහන වෙනුවෙනි.පසුගිය සතියේදී පැවැති ‘ස්ලිම් විශිෂ්ටතා’ සම්මාන උළෙලේදී වඩාත් නව්‍යතාවයෙන් යුතු සන්නාම අංශයේ රිදී පදක්කම දිනා ගනු ලැබුවේ ‘අද දෙරණ’ ප්‍රවෘත්ති විකාශයයි.පස්වැනි සංවත්සරය සමඟ දෙරණ වැඩසටහන් තුළ යම් කිසි වෙනසක් සිදුවනවාද?දෙරණ යනු නිතරම වෙනස් වෙමින් නව ඉසව් ඔස්සේ ගමන් කරන නාලිකාවක්. එම නිසා විශේෂයෙන්ම වෙනස් නම් සිදු කර නොතිබුණත් ඉදිරියේදී නව ආරක විවිධ රියැලටි වැඩසටහන් හඳුන්වා දීමට අප බලාපොරොත්තු වෙනවා.දෙරණ පස් වස සැමරුම නිමිත්තෙන් දෙරණ ප්‍රේක්‍ෂක ජනතාව වෙනුවෙන් පසු ගිය සිකුරාදා දින පැය 24 පුරා සංගීත ප්‍රසංගයක් සංවිධානය කර තිබිණි.එමෙන්ම මේ මාසය පුරාවට දෙරණත් සමඟ රැඳී සිටින ප්‍රේක්‍ෂකයනට විවිධ වැඩසටහන් රස විඳීමටත් ඒ ඔස්සේ තෑගි දිනා ගැනීමටත් අවස්ථාව ලැබී ඇත. දෙරණට අපගේ සුබ පැතුම්!ටානියා මෝසස්මේ තවත් එක් දක්ෂ කලාකරුවෙක්. ඔහු ටෙලිනාට්‍ය අධ්‍යක්ෂවරයෙක්, ගී පද, තිර රචකයෙක්. වේදිකා නාට්‍ය නිර්මාපකයෙක්. රංගන ශිල්පියෙක්.ඔහු නමින් සෝලංගආරච්චි.නමුත් ඔහු බොහෝදෙනා දන්නේ ඔහුගේ අන්වර්ථ නාමයෙන්. ඔහුගේ කෙසඟ රුව දුටු සැණින් ‘ජී.එල්.’ යන නම මුවඟට එනවා.දේශපාලන කරළියේ ප්‍රකට භූ®මිකාවක අනුරූපණ රංගනයක යෙදෙමින් රසික සැමගේ ආදරය දිනාගත් සෝලංග ආරච්චි රංගනයට අතපොත් තැබුවේ පාසල් කාලයේදීමයි.නාඩගම් නාට්‍ය රචකයකු වූ පියා ගේ කලා ආභාසය නොමඳව ලැබූ ‘සෝලා’ 60 දසකයේදී පැවැත්වුණු සමස්ත ලංකා ප්‍රජාමණ්ඩල නාට්‍ය තරගාවලියෙන් හොඳම නළුවා ලෙස සම්මාන ලැබුවා. පසුව ගුවන් විදුලියේ පිබිදෙන ගායක පරපුරට පැමිණි ‘සෝලා’ තිර රචනයට පිවිසුණා.වේදිකා නාට්‍ය, ටෙලි නාට්‍ය නළු විල්සන් ගුණරත්න හමුවීමෙන් පසු සෝලංග ආරච්චිගේ රංගන දිවිය සැබෑ වෙනසකට ලක්වූයේ ජී.එල්.චරිතය නිරූපණයෙන්. මේ තුළින් ලැබූ අතිමහත් ප්‍රේක්ෂක ප්‍රතිචාරය නිසාම 1990 වසරේ සිට මේ දක්වාම රූපවාහිනියේ ‘ඇන්ඩ් කොම්පැනි’ සහ ‘ඹඹඹ.ඩොට් කොම්’ වැනි ටෙලිනාට්‍ය තුළින් එම ජී.එල්.චරිතය නිරූපණය කිරීමට අවස්ථාව හිමිවුණා.ප්‍රවීණ චිත්‍රපට අධ්‍යක්ෂවරුන් ගණනාවක් යටතේ සහාය අධ්‍යක්ෂවරයකු ලෙස කටයුතු කිරීමේ භාග්‍ය ලත් ‘සෝලා’ චිත්‍රපට සංස්ථාවේ ලියාපදිංචි සහාය අධ්‍යක්ෂවරයෙකි.’තක්කිට තරිකිට’, ‘සීතා’, ‘අනූපමා’, ‘හරියට හරි’, ‘කෝකිලා’ ඔහු දායකත්වය දුන් චිත්‍රපට වන අතර ‘තක්කිට තරිකිට’, ‘කෝකිලා’ හි තිර රචනය ද සෝලාගේ ය. ‘පාර්ලිමන්ට් ජෝක්ස්’ සහ ‘වැඩ බැරි ටාසන් මැතිසබයට’ හි සිනමා රංගනයට දායක වූ සෝලාට ‘රන්කෙවිට’ චිත්‍රපටයේ සැලකිය යුතුª චරිතයක් නිරූපණයට අවස්ථාව ලැබිණි.ගීපද රචකයකු ලෙස ද කුසලතා දක්වන ‘සෝලා’ දීපිකා ප්‍රියදර්ශනී, ලක්ෂ්මන් විජේසේකර, දමයන්ති ජයසූරිය, මර්වින් පෙරේරා වැනි ගායක ගායිකාවන්ට ගී රචනා කොට තිබෙනවා.’හංස දඩයම’, ‘පීතුපාදං’, ‘සෙත් කුසුම්’ ටෙලි නාට්‍යවල තේමා ගී රචනා කොට ඇත්තේ ද සෝලංගය.වේදිකාවෙන් ද රසිකයන්ට සමීප වූ සෝලංග ‘උතුරේ රාහුල’ සහ ‘උතුරේ අරගලය’ වේදිකා නාට්‍යයන් හි රංගනයට දායක වී තිබේ.ගිනිගත් සඳමඬල, ප්‍රාසාංගික ටෙලි පිටපතේ අවසන් අදියරේ සංස්කරණ කටයුතුවල නිරත වෙමින් සිටින සෝලංග මේ දිනවල ප්‍රහසනාත්මක කෙටි නාට්‍ය මාලාවක නිර්මාණ කටයුතුවල ද නිරතව සිටී.තිස්ස කරුණාසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=av10101719</link>
    <topic>දුෂ්කර චාරිකා සුන්දර මඟක් කළ රොඩ්නි</topic>
    <author/>
    <content>දුෂ්කර චාරිකා සුන්දර මඟක් කළ රොඩ්නි“කුඹුරු යායෙන් පසුව යළිත් හමුවූයේ වන ලැහැබකි. ඒ අතරින් රූප ගල්ගෙයට ළඟාවීම සඳහා පාරක් නොතිබිණි. අපේ මඟ පෙන්වන්නන් වල් පඳුරු, පැළෑටි ආදිය තලමින් පාරක් සොයා ගන්නට වෙහෙසෙද්දී මටත් ප්‍රගීත්ටත් සිදුවූයේ කූඩැල්ලන් සමඟ අරගල කිරීමටය.”අපේ රටේ සුන්දර ස්ථාන නැරඹීමට ඇති ආසාව නිසාම ඔහු එම ස්ථාන සොයා ගියේ මෙවැනි වූ දුෂ්කරතා රැසක්ම විඳිමිනි. ඉන්පසු ඔහු ලැබූ ඒ කටුක අත්දැකීම් ඉතාමත් රසවත්ව සිය පාඨකයා වෙත ලබා දෙන්නට අකුරු කළේය. මේ එවැනි සටහනකින් උපුටා ගැනුනකි.‘තරුණයා’ පුවත්පත හරහා පළකෙරුණු මෙම ලිපි පෙළ අතිශයින් ජනපි‍්‍රය විය. මෙවන් ගවේෂණශීලි චාරිකා පි‍්‍රයකරන බොහෝ තරුණ දේශීය සංචාරකයින්ට මෙම ලිපි පෙළ අතිශයින් වැදගත් විය.වසර 23 ක් තරුණයා පුවත්පතේ කර්‍තෘවරයාව සිටි ඔහු එම ලිපි පොත් ලෙසින් එළි දැක්වීය. එහි පළමුවැන්න ‘සංචාරක සටහන්’ වූ අතර, දෙවැන්න ‘දුෂ්කර චාරිකා’ විය.මෙවර සාහිත්‍ය මාසයේ ‘දුෂ්කර සටහන්’ දෙවැනි මුද්‍රණය එළි දුටුවේය.ශ්‍රී ලාංකේය සිංහල පුවත්පත් කියවන පාඨකයින්ට නවමු අත්දැකීමක් එක් කරමින් සංචාරක සටහන් ගෙනා ඔහු ජ්‍යෙෂ්ඨ මාධ්‍යවේදී රොඩ්නි විදානපතිරණ. පුවත්පත් කලාවේදියෙක්, පුවත්පත් කතුවරයෙක්, ගීත රචකයෙක්, චිත්‍රපට සහ ටෙලිනාට්‍ය අධ්‍යක්‍ෂවරයෙක් ලෙසින් විවිධ වූ භූමිකා හරහා අපේ රටේ කලා ක්‍ෂෙත්‍රය පෝෂණය කළ රොඩ්නි, සිය නවතම ටෙලි චිත්‍රපටය වූ ‘අනන්තය’ තුළින් ප්‍රේක්‍ෂකයින් අතරට පැමිණෙන්නට සූදානම් වෙයි.මේ සටහන ඒ වෙනුවෙනි.ඔබ මුලින්ම සම්බන්ධ වෙන්නෙ පුවත්පත්කලාවටමම මාලමුල්ල කනිෂ්ඨ විද්‍යාලයෙන් සහ හොරණ විද්‍යාරත්න විද්‍යා පීඨයෙන් සිප් සතර හැදෑරුවා. පාසල් කාලයේ ඉඳලම මට ලිවීමේ ආශාව තිබුණා. මම ලියල තැපෑලෙන් යැවූ ලිපියක් මුලින්ම පළවුණේ ලේක්හවුස් ආයතනයේ ‘මිහිර’ පත්තරේ.එයින් දිරිමත් වෙලා මම ටික ටික ලියන්න පුරුදු වුණා. පාසල් ජීවිතයෙන් පස්සෙ ආතර් යූ අමරසේන මහතා ‘සුරතුර’ පත්‍රයේ ලියන්න අවස්ථාව ලබා දුන්නා. එහිදී නළු නිළියන්, අධ්‍යක්‍ෂවරුන් වැනි සිනමා ක්‍ෂෙත්‍රයේ විවිධ පුද්ගලයින් ඇසුරු කරන්න අවස්ථාව ලැබුණා. ‘සුරතුර’ පත්‍රයේ වසර 10 ක් පමණ සේවය කරලා කෙටි කාලයක් ‘සලරුව‘ පත්‍රයේ කර්‍තෘවරයා විදිහට වැඩ කළා. ඉන්පස්සෙ ‘තරුණයා’ පත්‍රය ආරම්භයේදී එහි කර්‍තෘ ධුරයට පත්වී වසර 23 කට පසුව දැන් ‘ලංකාදීප’ පුවත්පතේ විධායක පුවත්පත් කලාවේදියෙක් ලෙස කටයුතු කරනවා.සංචාරක සටහන් ලිපි පෙළ ගැනත් කියමු.‘තරුණයා’ පුවත්පතේ කර්‍තෘ ලෙස කටයුතු කරද්දී මේ ලිපි පෙළ ලිවීම ආරම්භ වුණේ. අපේ රටේ සිංහල පුවත්පත් කියවන පාඨකයින්ට එතෙක් මෙවැනි ලිපි පෙළක් පළකෙරිලා තිබුණෙ නෑ.මමත් පෞද්ගලිකවම සුන්දර ස්ථාන නරඹන්න කැමැතියි. ඒ නිසා මොනතරම් දුෂ්කරතා මැද වුණත් මේ ලිපි පෙළ නොකඩවා පළ කළා. එය අතිශයින් ජනපි‍්‍රය වුණා වගේම මම අලුත් අත්දැකීමකුත් වුණා.පොත් පෙළ ගැනත් සඳහන් කළොත්.පුවත්පතේ පළවුණු ලිපි වලින් ජනපි‍්‍රය වුණු ඒවා එකතු කරලා පොතක් ලෙස පළකළා. එය අතිශයින් ජනපි‍්‍රය වුණු අතර, පාඨක ප්‍රතිචාර නො අඩුව ලැබුණා. ඒ අනුව දෙවැනි පොත ‘දුෂ්කර චාරිකා’ ලෙසින් පළකළා.මේ ගමන් වලදී ඔබ බොහෝ දුෂ්කරතා අත්දැකීම් ලබන්නට ඇති.ඇත්තෙන්ම මමත් මා සමඟ ගිය ඡායාරූප ශිල්පියාත් සමහර විට අතිශයින් අවදානම් සහිත ගමන් ගිහින් තිබෙනවා. ගල් කුළු උඩින් යත්දී පුංචි අතපහුවීමකින් පය ලිස්සා ප්‍රපාතවලට වැටෙන්නට ගිය අවස්ථා පවා තිබෙනවා. හරි හැටි නින්දක් නැතිව, මදුරුවන්, කූඩැල්ලන්ගේ හිරිහැර විඳිමින්, බඩගින්නට බිස්කට් වැනි දෙයක් කමින් ගිය ගමන් බොහොමයක් තිබෙනවා. හැබැයි ඒ මොන කරදරයක් දුකක් වින්දත් අවසානයේ ඒවා සිහිවන විට දැනෙන්නේ හරිම සතුටක්.ඔබත් සිනමාවත් අතර සම්බන්ධය ගොඩ නැගෙන්නේ කොහොමද?මම පාසල් යන කාලයේ පටන් චිත්‍රපට නරඹන්න කැමැතියි. ඉන්පස්සෙ ‘සුරතුර’ පත්‍රයේ සිනමාව ගැන ලියන්න පටන් ගත්තම ඒ කෙරෙහි කැමැත්ත වැඩිවුණා. කර්මාන්තයේ අය දැන හඳුනාගන්න ලැබුණා. පස්සෙ මට සිනමාව ගැන විශාල පිස්සුවක් හැදුණා.සේන සමරසිංහ මහතා මාව ‘චංචල රේඛා’ චිත්‍රපටයට සම්බන්ධ කරගත්තා. එහි 3 වැනි සහාය අධ්‍යක්‍ෂවරයා ලෙසින් කටයුතු කළ මම ගාමිණී ෆොන්සේකා වැනි ප්‍රවීණයන් ළඟින්ම ඇසුරු කරන්න ලැබුණා. ඒ වගේම සිනමාවේ මූලික ව්‍යාකරණ ඉගෙන ගන්න පුළුවන් වුණා. ඉන්පස්සෙ මම චිත්‍රපටයක් නිර්මාණය කිරීම ආරම්භ කළත් එය අතරමඟ නැවතුණා.ඔබේ හැකියාවන් කරලියට එන්නේ පුංචි තිරය හරහා.මගේ මුල්ම ටෙලිනාට්‍යය ‘උඩවැඩියා’ මල්. එයින් ආරම්භ කළ ගමනේදී මේ දක්වා ‘හතේ වසම’, ‘සාප නොකරව් දරුවනේ’, ‘හේමන්තයේ වසන්තයක්’, ‘රිදී තාරකා’, ‘වනපස මල්’, ‘හිම පියලි’ ඇතුළුව ටෙලිනාට්‍ය 8 ක් පමණ අධ්‍යක්‍ෂණය කරලා තිබෙනවා.මෙයින් ‘හතේ වසම’ ටෙලි නාට්‍යයේ රඟපෑ රාජා සුමනපාල සම්මාන ලැබුවා. එය ඔහුට ලැබුණු පළමු සහ එකම සම්මානය. ඒ වගේම ‘හේමන්තයේ වසන්තයක්’ ටෙලි නාට්‍යයේ රංගනය වෙනුවෙන් විමල් අලහකෝන්ට කුසලතා සම්මානයක් ලැබුණා.ඔබ මේ දිනවල ඔබේ මී ළඟ නිර්මාණයට වෙහෙසෙනවා.‘හේමන්තයේ වසන්තයක්’ ටෙලිනාට්‍ය රූගත කළේ එංගලන්තයේ. එහිදී හඳුනාගත් විමල් අලහකෝන් සුනාමිය සම්බන්ධ කරලා බෞද්ධ තේමාවක් යටතේ පිටපතක් ලිව්වා. මෙය නම් කරලා තිබෙන්නේ ‘අනන්තය’ නමින්.එතෙර නගර කිහිපයක පෙන්වීමේ අදහසින් නිර්මාණය කෙරන මෙය ටෙලි චිත්‍රපටයක්. පැය එකකුත් විනාඩි හතළිස් පහක් පුරා දිවෙන මෙහි විමල් ප්‍රධාන චරිතයක් රඟපාන අතර සීතා කුමාරි, මියුරි සමරසිංහ, රෙබෙකා නිර්මලී, ආනන්ද වික්‍රමගේ සහ ඉනෝකා පෙරේරා වැනි ප්‍රවීණ නළු නිළියන් රැසක් රඟපානවා.මෙහි සංස්කරණ කටයුතු අවසන් කරලා දැන් සංගීත සංයෝජනය කරනවා. මනෝජ් පීරිස් තමයි සංගීත අධ්‍යක්‍ෂණය කරන්නේ.ඔබ ගීත රචකයෙක් ලෙසත් ජනපි‍්‍රයයි.පුවත්පත් කලාවේදියෙක් වීමත් සිනමාවට සම්බන්ධ වීමත් පුංචි කාලයේ සිට මගේ හිතේ තිබුණු ආසාවන්. ඒත් ගීත රචකයෙක් වුණේ අහම්බයෙන්. මම ගීත විශාල ප්‍රමාණයක් ලියලා නෑ. ඒත් ලියූ ගීත කිහිපය කිසියම් ජනපි‍්‍රයත්වයක් ලබලා තියෙනවා.විජය කුමාරතුංගයන් ගයන ‘කරඹ යායේ’, නිරෝෂා විරාජිනී ගයන ‘සඳ රාජනී’, ජගත් වික්‍රමසිංහ ගයන ‘සාගර තරංගා’, රෝහණ බෝගොඩ ගයන සියොතුන් ඉගිල ගියා ඒ අතරින් කිහිපයක්.ඔබේ මීළඟ නිර්මාණය ගැන කතා කළොත්මගේ සිහිනය තිබෙන්නේ සිනමා නිර්මාණයක් කිරීමට. එය කවදා හෝ ඉටුකර ගන්න ඕන කියන අධිෂ්ඨානය හිතේ තියෙනවා. ඒත් ඉස්සර වගේ නෙමෙයි දැන් චිත්‍රපටයක් කරන්න විශාල මුදලක් අවශ්‍යයයි. විජය, ගාමිණී, මාලනී, ගීතා වගේ සිනමා ශාලාවලට මිනිස්සු අද්දගන්න පුළුවන් දක්‍ෂ නළු නිළියො නෑ.ඒ නිසා මම ළඟදීම අලුත් ටෙලිනාට්‍යයක් නිර්මාණය කිරීමට සූදානමින් ඉන්නවා. දයා රාජපක්‍ෂ ඉරිදා ලංකාදීපයට නිර්මාණය කළ ‘සුචිත්‍රා’ චිත්‍ර කතාව ඇසුරෙන් මේ වන විට පිටපත ලියා අවසන්. එහෙත් අද එකම නළු නිළියන් පිරිසක් තමයි ටෙලි නාට්‍යවල රඟපාන්නෙ. ඒ නිසා මෙයට අලුත් නළු නිළි යුවළක් යොදා ගන්නයි අදහස.ඔබේ පෞද්ගලික තොරතුරු ගැනත් සඳහන් කරමු.මගේ බිරිඳ අමිතා. ඇය තමයි මගේ මේ නිර්මාණ ජීවිතයේ සාර්ථකත්වයේ රහස. දුෂ්කර චාරිකාවක යෙදෙද්දී වේවා, චිත්‍රපටයක, ටෙලි නාට්‍යයක රූගත කිරීමකදී වේවා දින කිහිපයක් සමහරවිට මාස ගණනක් නිවෙසින් බැහැරවෙලා ඉඳිමින් මට නිදහසේ නිර්මාණ කරන්නට අවශ්‍ය පසුබිම ඇය මට සකස් කරලා දෙනවා. මගේ පුතාලා දෙන්නා බලාගෙන ගෙදර දොරේ සියලු වැඩ කටයුතු කරමින් ඇය දැක්වූ සහයෝගය මට හරිම වටිනවා.මගේ ලොකු පුතා මාලන්ට දැන් අවුරුදු 20 ක්. උසස් පෙළ අවසන් කරලා පුවත්පත් වලට ලියනවා. එයා සිනමාවට, කලාවට කැමැතියි. ඔහු ඉදිරියට මේ ක්‍ෂෙත්‍රයෙන් යමක් කරාවි. පොඩි පුතා ආකාශ් 9 වසරේ අධ්‍යාපනය හදාරනවා.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=av10101720</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්නනිවිතිගල පද්මා දන්දෙනියප්‍රශ්නය - අමරසිරි පීරිස් ගයන ‘ස්නෙහයේ නගරයයි සිත මගේ’ ගීතයේ සහාය ගායිකාව, පදමාලාව හා සංගීතය කාගෙද?පිළිතුර - පිළිවෙළින් මැණික් චන්ද්‍රිකා, අයි.ඩී. ජයතිස්ස, රෝහණ වීරසිංහ  පාදුක්කේ සිරිසේන විතානප්‍රශ්නය - ‘අපේක්ෂා’ චිත්‍රපටයේ මිල්ටන් මල්ලවආරච්චි සහ ඇන්ජලින් ගුණතිලක ගයන ‘සඳ තනිවෙලා අහසේ’ ගීතයට යෙදෙන සන්තූර් වාදනය කාගේ නිර්මාණයක් ද?පිළිතුර - එහි සන්තුර් වාදනය රෝහණ වීරසිංහගේ. එහෙත් ‘අපේක්ෂා’ චිත්‍රපටයේ සංගීතය ක්ලැරන්ස් විජේවර්ධනගේ.  කපුගොඩ මාළිඳ සරත් රණසිංහප්‍රශ්නය - සොපියා ලොරෙන්, බ්‍රිජට් බාඩෝ, එලිසබෙත් ටේලර් යන හොලිවුඩ් නිළියන් අතරින් ඔබ වඩාත් ම කැමැති කාටද?පිළිතුර - තුන්දෙනාටම කැමැතියි.  ඉහළ තල්දූවේ ආනන්ද වික්‍රමආරච්චිප්‍රශ්නය - ධර්මසිරි ගමගේ ගැන පසුගිය ‘රසඳුන’ කලාපයකට ඔබ ලියූ අනුස්මරණ ලිපියේ ඔබ ඔහුගේ අනුබලය ලැබූ ලේඛක ලේඛිකාවන් අතරට අනුර බණ්ඩාර රාජගුරුගේ නම සඳහන් නොකළේ ඇයි?පිළිතුර - එය අමතක වීමකින් සිදුවූවක්. රාජගුරු, ගමගේ මහතාගේ හොඳම ගෝලයෙක්.  වැලිසර අයිලින් සෝවිස්ප්‍රශ්නය - චිත්‍රපට විචාරයක් ලිවීම සඳහා එය කොපමණ වරක් නැරඹිය යුතු ද?පිළිතුර - අවම වශයෙන් දෙවරක්වත් නරඹන්නේ නම් වැදගත් අයිලින්.  පූගොඩ ඩී.බී. කුලතුංගප්‍රශ්නය - ‘වීර විජය’ චිත්‍රපටය ගැන යමක් කියන්න?පිළිතුර - ‘වීර විජය’ අධ්‍යක්ෂණය කළේ පසුකලෙක මලයාලම් සිනමාවේ විශිෂ්ට සිනමාකරුවකු බවට පත් කේ.එස්. සේතුමාධවන්. මෙහි සංගීතය නිර්මාණය කළේ රාජන් - නාගේන්ද්‍ර දෙදෙනා. හර්බි, ජීවරාණි, ආනන්ද ජයරත්න, ක්ලැරිස් ද සිල්වා, ලැඩී රණසිංහ මෙහි ප්‍රධාන චරිත රඟපෑවා.  හක්ගල නිමේෂා පතිරණප්‍රශ්නය - එඩී ජයමාන්න ගයන ‘කොළොම්පුරේ ශ්‍රියා’ ගීතය ඇතුළත් වන්නේ ‘කඩවුණු පොරොන්දුව‘ චිත්‍රපටයේ නේද?පිළිතුර - නැහැ. ‘උමතු විශ්වාසය’ චිත්‍රපටයට.  මීගමුවේ තාරකා මධුවන්තීප්‍රශ්නය - මෙරට ටෙලිනාට්‍ය කලාවේ දක්ෂතම අධ්‍යක්ෂවරයා කවුද?පිළිතුර - ජයන්ත චන්ද්‍රසිරි. ඔහුගේ ‘වෙද හාමිනේ’ හා ‘දඬුබස්නාමානය’ මා දකින්නේ මෙරට ටෙලිනාට්‍ය කලාවේ උසස් ම නිර්මාණ දෙකක් වශයෙන්.  කොටුගොඩ යාගොඩමුල්ලේ සුනිල් චන්ද්‍රසේකරප්‍රශ්නය - ‘දෝ ආන්කේන් භාරාහාත්’ චිත්‍රපටයේ කාර්මික තොරතුරු දක්වන්න.පිළිතුර – වී. ශාන්තාරාම් අධ්‍යක්ෂණය කළ මෙහි වී. ශාන්තාරාම්, සන්ධ්‍යා ප්‍රධාන චරිත රඟපෑවා. සංගීතය වසන්ත් දේසායිගේ.පොල්ගස්ඕවිට අජිත් ජෝතිය කරසිංහප්‍රශ්නය - ගීතයක අයිතිය ඇත්තේ ගායකයාටද? ගීත රචකයාට ද? එසේත් නැත්නම් සංගීතඥයාට ද?පිළිතුර - ගීත රචකයාට හා සංගීතඥයාට.  වෙන්නප්පුවේ ජේ.පී.එස්. හත්තොටුවප්‍රශ්නය - රේඛාව චිත්‍රපටයේ සංගීතය කාගේද?පිළිතුර - බී.එස්. පෙරේරාගේ. එහෙත් ගී තනු පමණක් සුනිල් සාන්තගේ.මේ සතියේ පහත නම් සඳහන් අයත් ප්‍රශ්න එවා තිබුණා. කැටපල සමන් ගාල්ලගේ, වත්තල හුණුපිටියේ කමල් පද්මලාල්, රාණි සමරවීර, ඩබ්ලිව්.බී. ජයරත්න, බෙලිගල මනහර මහින්ද වෑකඩ, ඇහැලියගොඩ වසන්ත කුමාර, මඩකළපුවේ ඩුෂානි තාරුකා සසිදරන්, කුලියාපිටියේ කපිල ජයවිලාල් හේරත්, කළුකර උතුර දෙදියවල රණහංස කලා හවුලේ රංජිත් අබේවර්ධන, ලහිරු කසුන්, ලයනල්, සෝමසිරි ඇතුළු පිරිස.ඔබේ ප්‍රශ්න (තැපැල්පත්වල පමණක් ලියා) පහත ලිපිනයට යොමු කරන්න.‘සුමිගෙන් අහන්න’ ‘රසඳුන’ අතිරේකය, සිළුමිණ, ලේක්හවුස්, කොළඹ 10.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=av10101721</link>
    <topic>බොලිවුඩ් පුරයෙන්</topic>
    <author>සුජීව තේවහෙට්ටිගේ</author>
    <content>බොලිවුඩ් පුරයෙන්දවසක්දා ඉන්දියාවේ සුන්දර ජුහු ප්‍රදේශයේ පිහිටි සුපිරි අවන්හලක් වෙත පුවත්පත් ඡායාරූප ශිල්පියෙකු පැමිණියා. ඔහු එහි පැමිණියේ කුමකට දැයි අවන් හලේ කිසිවෙකු දැන සිටියේ නැහැ. බොලිවුඩ්පුරය වර්ණවත් කරන ජනප්‍රිය යුවළක් පැමිණෙන තුරුයි ඔහු ඒ සුපිරි අවන්හල අසල හොර ගල් අහුලමින් සිටියේ.ටික වේලාවකින් තමන් බලාපොරොත්තුවෙන් සිටි යුවළ පැමිණෙන බව දුටු මේ මාධ්‍යවේදියා, ඉක්මනින් ඒ දෙසට කැමරාව යොමු කර ඡායාරූප ගන්නට පටන්ගත්තා.“කරුණාකරලා අපේ පින්තූර ගන්න එපා. මේක පින්තූර ගන්න සුදුසු වෙලාවක් නෙමෙයි. මෙහෙම කීවේ අවන්හලට පැමිණෙමින් සිටි දෙදෙනාගෙන් එක් කෙනෙක්. ඔහු තමයි, අජේ දේව්ගන්.අනෙක් තැනැත්තිය කාජල් බව ඔබට අමුතුවෙන් සටහන් කළ යුතු නැහැ. කාජල්ට දෙවැනි දරුවා ලැබීමෙන් පසුවයි, ඇය මේ අයුරින් තම සැමියා සමඟ නිවෙසින් බැහැර ස්ථානයකට පැමිණියේ. කාජල් ලිහිල් ඇඳුමක් හැඳ සිටියා. අජේ හැඳ සිටියේ ටීෂර්ට් එකක් සහ දණහිස තෙක් දිගු කලිසමක්.මේ වනවිට තිස් පස් වැනි වියෙහි පසුවන කාජල්ට මේ දෙවැනි දරුවා ලැබුණේ සිසේරියන් සැත්කමකින් බවයි බොලිවුඩ්පුරයෙන් වාර්තා වුණේ.කාජල්ට දරුවා ලැබීමෙන් පස්සෙ තමයි, මේ විදිහට පිට තැනකට ආවෙ. ඒ වුණත් වෛද්‍යවරු කියල තියෙන්නෙ තව දවස් කිහිපයක්ම පරෙස්සමින් ගෙදරට වෙලා ඉන්න කියලයි. අජේ - කාජල් යුවළගේ සමීප හිතවතෙකු පැවසුවා.කාජල්ට ලැබුණු පුතාගේ නම ‘යුග්’ බව ඔබ දැනටමත් දන්නවා. මේ නම නියම ආකාරයෙන් තබන්නේ පුංචි උත්සවයකදී බවයි පැවසෙන්නේ. එය ළඟදීම පැවැත්වීමටයි අජේත් කාජලුත් තීරණය කර තිබෙන්නේ.පසුගිය දවස්වල අජේලා ගේ නිවෙසට ඥාතීන්, සමීප මිතුරු මිතුරියන් රැසක් ම වරින් වර පැමිණ කාජල්ටත් බිළිඳු පුතාටත් සුබ පැතුවා.ඔවුන් සෑම දෙනෙකුම පාහේ පැවසුවේ පුංචි පුතුගේ උපතත් සමඟම අජේ - කාජල් දෙදෙනාගේත් නිසා දුවගේත් අනාගතය තව තවත් වාසනාවන්ත වේවිය කියලයි.මේ වනවිට අජේගේ වෘත්තීය ජීවිතය නැවතත් සාර්ථක වෙන්නට පටන් ගෙන තිබෙනවා. ඔහු රඟපෑ ‘රාජ්නීට්’ සහ ‘වන්ස් අපෝන් අ ටයිම් ඉන් මුම්බායි’ යන චිත්‍රපට මේ දිනවල අතිසාර්ථකව තිරගත කෙරෙන්නේ ඒ වාසනා ගුණය නිසා වන්නට ඇති. අජේ හිතන්නේත් පුතුගේ වාසනාව තමන්ටත් මුළු පවුලටත් ලැබී ඇති බවයි.සිල්ක් ස්මිතා, දකුණු ඉන්දීය සිනමාවේ දක්ෂ නිළියක්. ඇය රඟපෑ චරිත පිළිබඳව බොහෝ දෙනා විවිධාකාර අදහස් පළ කළා. ඇතැම් විචාරකයන් පැවසුවේ සිල්ක් ස්මිතා අනුරාගී චරිත නිරූපණයන්ට වඩාත් ගැළපෙන බවයි. 1960 දී උපත ලද ඇය 1996 දී (වයස 36 දී) හදිසියේ මිය ගියා. සිල්ක් ස්මිතා නිසල සිරුර චෙන්නායි හි පිහිටි ඇය ගේ නිවෙසේ දී තිබී සොයා ගැනුණා. ඇය සිය දිවි නසා ගත් බවයි හෙළිවුණේ.දැන්, ස්මිතාගේ චරිතය චිත්‍රපටයකට නැඟීමට අධ්‍යක්ෂ මිලාන් ලුක්රියා සූදානම් වෙනවා. චිත්‍රපටය නිෂ්පාදනය කරන්නේ ඒක්තා කපූර්. මේ චිත්‍රපටයේ සිල්ක් ස්මිතා ගේ චරිතය නිරූපණය කිරීමට තෝරා ගෙන සිටින්නේ විද්‍යා බාලන්වයි.නමුත් මේ චරිතය නිරූපණය කරන්නට විද්‍යා එක්වරම කැමැත්ත ප්‍රකාශකරලා නැහැ. ඇය ඊට කොන්දේසි කිහිපයක් පනවලා එහි ඇතුළත් වන ගීතමය දර්ශනයක අනවශ්‍ය ලෙස ළැම පෙදෙස රූපගත නොකළ යුතු බවටත්, අනවශ්‍ය ලෙස තම සිරුර මතුකර නොදැක්විය යුතු බවටත් විද්‍යා කොන්දේසි පනවා තිබෙනවා.ඒ විතරක් නොවෙයි. තම අඩ නිරුවත හුවා දැක්වෙන අන්දමේ ඇඳුම් ඇඳීමට තමන්ට නොහැකි බවත් ඇය තරයේ ම ප්‍රකාශ කර තිබෙනවා. මුලදී මෙම කොන්දේසිවලට තරමක අකැමැත්තක් දැක්වූවත් චිත්‍රපටයේ නිෂ්පාදිකාව, (ඒක්තා කපූර්) පසුව විද්‍යාගේ කොන්දේසි අනුව චිත්‍රපටය රූපගත කරන්නට එකඟ වී තිබෙනවා. විද්‍යා මේ කොන්දේසි පනවා ඇත්තේ දීර්ඝ වේලාවක් ඒක්තා සමඟ සාකච්ඡා කිරීමෙන් පසුවයි.විද්‍යා පසුගියදා සුජෝයි සෝෂ් අධ්‍යක්ෂණය කරන චිත්‍රපටයක රූපගත කිරීමකට කොල්කටා නගරයට ගිය මොහොතේදීයි ඒක්තා කපූර් මුණ ගැසී තිබෙන්නේ. “විද්‍යාට මේ චිත්‍රපටයේ ගීතමය ජවනිකා කිහිපයක් නිරූපණය කරන්න තියෙනවා. ඒ ගැන ගොඩක් විස්තර අහපු විද්‍යා නිෂ්පාදිකාවටත්, අධ්‍යක්ෂවරියටත් කියලා තියෙන්නෙ අසභ්‍ය විදිහට නම් ඒ ගීතය රූපගත කරන්න එපා කියලයි” චිත්‍රපටයේ කාර්මික ශිල්පියෙකු පැවසුවා.විද්‍යා ගේ මේ කොන්දේසි දැමීම ගැන ඇතැම් සිනමා විචාරකයන් පුදුමයට පත්වෙලා. එයට හේතුව මීට සති කිහිපයකට උඩදී විද්‍ය්‍යා එක්තරා සම්මුඛ සාකච්ඡාවකදී කළ සඳහනක්. එහිදී ඇය කියා තිබුණේ චිත්‍රපටවල චරිත නිරූපණයේදී තමන් කිසිදු ආකාරයක සීමා මායිම් පනවන්නේ නැති බවයි. නමුත් ඇය ඒ අදහස හිටි හැටියේ ම වෙනස් කළේ ඇයි දැයි ඔවුන් ප්‍රශ්න කරනවා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=am1010171</link>
    <topic>ලව් බර්ඩ්ස් ජෝඩුව ගෙනා දවසේ ඉඳන් පුතාගේ පීනස වැඩිවුණා</topic>
    <author>සාකච්ඡා කළේ ගාමිණී සුසන්ත</author>
    <content>ලව් බර්ඩ්ස් ජෝඩුව ගෙනා දවසේ ඉඳන් පුතාගේ පීනස වැඩිවුණාකොළඹ ජාතික රෝහලේ උගුර කන නාසය ආශි‍්‍රත රෝග පිළිබඳ විශේෂඥ ශල්‍ය වෛද්‍ය චන්ද්‍රා ජයසූරියඋගුර කන නාසය පිළිබඳ විශේෂඥවරයකු පීනස ගැන කතා කරන්නේ ඇයි දැයි යමෙකුට සිතෙන්නට බැරි නැත.හේතුව පීනස යනු නාසයේ ලෙඩකි. පීනස ඇවිස්සුණාම නාසයෙන් සොටු වැනි දියර ගලයි. පීනස කාටවත් බෝවන්නේ ද නැත. එය පරම්පරාවෙන් එන ලෙඩකි. මවුපියන්ට පීනස ඇති නම් දරුවන්ට ද පීනස ඇති විය හැකිය.පීනස මතුවීමට බලපාන ප්‍රධාන හේතුවක් වන්නේ අසාත්මිකතාවයි. ඒ අසාත්මිකතාව බලපාන්නේ නාසයටය. ඒ නිසා පීනසේ එක් ප්‍රභේදයක්.Allergic Rhinitis ලෙස හඳුන්වයි. හෙම්බිරිස්සාව හැදුණාම සොටු දියර ගලයි. හෙම්බිරිස්සාවත් නාසය හා ඒ ආශි‍්‍රතව ඇතිවන රෝගයකි. හෙම්බිරිස්සාවට හේතු වන්නේ වෛරසය. හෙම්බිරිස්සාවේදි එන සොටු දියරවල විෂබීජ තිබේ. රෝගය තව කෙනෙකුට බෝවේ.පීනස රෝගියකුගේ නාසයෙන් නිතරම දියර ගලද්දි එය හෙම්බිරිස්සාව යැයි වරදවා වටහාගත යුතු නැත.පීනස නිදන්ගත රෝගයකි. ශරීරය තුළම දිගටම පවතින රෝගයකි. සුවකළ නොහැකිය. ඒත් හොඳින් පාලනය කළ හැකිය.හෙම්බිරිස්සාව ඉක්මනින් ඇතිවී ටික දිනකින් සුව වන විෂබීජ ආසාදනයකි.එමෙන්ම අසාත්මිකතාවන් නැතිව ඇතිවන පීනස තත්ත්වයකුත් (Non Allergic Rhinitis) ඇති බව මතක තබා ගන්න.අසාත්මිකතාව නිසා ඇතිවන පීනසට පැහැදිලි හේතු ඇත. අසාත්මික ආහාර එහිදී ප්‍රධාන හේතුවක් වන අතර ඇතැම් මල්වල පරාග, පරිසරයේ ඇති දූවිල්ල, මකුළු දැල් දූවිල්ල, වී කාටුව සතුන්ගේ මවිල් පුස් වර්ග, කැරපොත්තන් වැනි සතුන්ගේ මල මුතු අසාත්මිකතාව ඇතිවීමට හේතු විය හැකිය.ඇතැම් රටවල අසාත්මිකතාව නිසා පීනස මතුවන්නේ වසන්ත හෝ ගිම්හාන ඍතුවලදීය. ඒ; එම රටවල මල් පිපෙන අස්වනු නෙළන කාලයේය. ජපානය ඒ සඳහා උදාහරණයකි.එහෙත් ලංකාවේ වසර පුරාම මල් පිපේ. වසරේ සෑම කාලයකදීම කුමන හෝ භෝගයක අස්වනු නෙළයි. එබැවින් ශ්‍රී ලංකාව වැනි දේශගුණයක් ඇති රටවල සිටින පීනස් රෝගීන්ගේ පීනස වසරේ ඕනෑම කාලයකදී මතුවීමට ඉඩ ඇත.අසාත්මිකතාවක් නොවන හේතුන් නිසා ඇතිවන පීනස පිළිබඳව තොරතුරු සෙවීමේදී පිනිබෑම, අධික ශීත, අධික උණුසුම, නිදිවැරීම, උපත් පාලන පෙති තයිරොක්සින් වැනි හෝමෝන අඩංගු ඖෂධ ගැනීම, අධි රුධිර පීඩනය සඳහා ඖෂධ ගැනීම වැනි සාධක එම වර්ගයේ පීනස ඇතිවීමට හේතුවේ.පීනස රෝගීන්ට පීනස මතුවීමට හේතු වන සාධක සොයා බැලිය යුතුය.නාසයෙන් සොටු දියර ගැලීමට අමතරව නිතර නිතර කිවිසුම් යන්නේ අසාත්මිකතාව නිසා මතුවන පීනස රෝගයේදීය. ඒ හැර අනෙකුත් රෝග ලක්‍ෂණ දෙවර්ගයේම පීනස රෝගවලදී පෙන්නුම් කෙරේ. එබැවින් රෝගියාට ඇත්තේ කුමන වර්ගයේ පීනස දැයි තීරණය කර ගැනීම සඳහා රෝගියාගේ රෝග ඉතිහාසය පිළිබඳව සොයා බැලිය යුතුය.ඇතැම්විට තම පදිංචිය වෙනස් කළ විටද ඇතැමුන්ට පීනස මතුවේ. එසේම පරණ නිවසකට පදිංචියට ගිය විටද පුස් ආග්‍රහණය වීම නිසා ඇතැමෙකුට පීනස මතුවිය හැකිය. ඒ පරිසරයෙන් එන අසාත්මිකතාව නිසාය. එබැවින් රෝගය මතුවීමට හේතුවන අසාත්මිකතාවය හඳුනාගැනීම ඉතා වැදගත්ය.අසාත්මිකතාවය නිසා මතුවන පීනසෙන් මිදීමට ඇති හොඳම පිළියම වන්නේ එම අසාත්මිකතාවයට හේතුවන සාධකයෙන් ඈත්වීමය.ඇතැම් විටෙක නිවසට අලුතෙන් ගෙනා කුරුලු ජෝඩුවක් නිසා නිවසේ දරුවනට පීනස මතුවිය හැකිය. ඒ; කුරුල්ලන්ගේ මල මුත්‍ර සහ පිහාටුවල දූවිල්ල අසාත්මික වීම නිසාය. එසේත් නැතිනම් නිවසේ ඇති කරන සුරතල් බබල්ලකු බළලකු නිසාද පීනස මතුවීමට ඉඩ ඇත. ඒ; එම සතුන්ගේ මවිල් ආග්‍රහණය වී අසාත්මික වීම නිසාය. රෝගයෙන් මිදීමට අසාත්මිකතාවයට හේතුවන සාධකය හඳුනාගත යුත්තේ ඒ නිසාය.මෙහිදී සඳහන් කළ යුතු වැදගත් කරුණක් ඇත. එනම් ඇදුම රෝගය ඇති පුද්ගලයින්ට අසාත්මිකතාව නිසා මතුවන පීනස ඇතිවීමේ හැකියාව වැඩි බවය. වෛද්‍යවරයාට රෝගයට හේතුව නිර්ණය කිරීමේදී ශරීරයේ දදයක් තිබේද යන්න, ඇස් හෝ කන් කසන්නේ ද යන්න පවා දැන ගැනීම වැදගත්ය.අසාත්මිකතාව නිසා හට ගන්නා පීනස පාලනය කර ගැනීමේදී ඉහතින් දැක්වූ පරිදි අසාත්මිකතාව හේතුවන සාධකයෙන් ඉවත් විය යුතුය. එසේම පීනස නිසා ඇතිවන ඇස් කන් කැසීම් වැනි රෝග ලක්‍ෂණ යටපත් කිරීමට ඖෂධ ලබාදේ. මෙහිදී පිරිටන් කාණ්ඩයේ නිදිමත නොසෑදෙන ඖෂධ ලබාදේ. මෙහිදී පිරිටන් කාණ්ඩයේ නිදිමත නොසෑදෙන ඖෂධ වෛද්‍යවරයා නියම කරනු ඇති. එසේම නාසය අවහිර වීම, නාසයෙන් සොටු ගැලීම වැනි රෝග ලක්‍ෂණ මැඩ පැවැත්වීමට ඖෂධ නියම කෙරේ.තරුණ පෙළ අනුගමනය කරන යම් යම් ඇවතුම් පැවතුම් ද පීනස මතුවීමට බලපාන බව පෙනී යයි. ස්නානය කළ විගස හිසකෙස් ජෙල් ගා සැකසීමට බොහෝ තරුණයෝ පුරුදු වී සිටිති. එසේ හිසකෙස් සකසාගෙන ඔවුන් බොහෝ විට රැකියාව කරන්නේ වායු සමනය කළ ස්ථානවලය.ඉන් සිදුවන්නේ හිසකෙස් බොහෝ වේලාවක් තෙතබරිතව තිබීමය. එය අසාත්මිකතාව නොවන පීනස මතුවීමට මෙන්ම වෙනත් රෝග ගණනාවකටම හේතුවක් විය හැකිය.ස්නානයෙන් පසුව හිසකෙස් හොඳින් වියලා පසුව ක්‍රීම් ස්වල්පයක් ගා හිසකෙස් සැකසීම සෞඛ්‍යයට අහිතකර නැත. වායුසමන යන්ත්‍ර භාවිතයේදී ද ඇතැමුන් සිටින්නේ වැරැදි මතයකය. සමහරු ශරීරය වෙව්ලන තරමට වායුසමන යන්ත්‍රය ක්‍රියාත්මක කිරීමට පුරුදුව සිටිති. එය ශරීරයට අහිතකරය. අප රටේ පරිසර උෂ්ණත්වය සාමාන්‍යයෙන් සෙල්සියස් අංශක 28 ක් පමණ වන නිසා වායුසමන යන්ත්‍රයක උෂ්ණත්වය සෙල්සියස් අංශක 22 පමණ වන සේ සකසා ගැනීම ප්‍රමාණවත්වය. පීනස රෝගය උත්සන්න වීමට අධික ශීතලක් ලැබෙන සේ වායුසමන යන්ත්‍ර භාවිතය ද හේතු විය හැකිය.රාත්‍රියට ඇඟ සේදීම සහ ස්නානය පිළිබඳව ද විවිධ මත ඇත. සවසට ඇඟ සේදීම ගැටලුවක් නොවන අතර බරපතළ ලෙස පීනස නැතිනම් ස්නානය වුවද සුදුසුය. එහෙත් ස්නානයෙන් පසුව හිසකෙස් හොඳින් වියළා ගත යුතුය. එහිදී හිසකෙස් වියළනයක් භාවිත කළ හැකිය.ඕනෑම රෝගයකට මෙන්ම පීනස රෝගයට ප්‍රතිකාර කිරීමේදී ද ප්‍රධාන පියවර 3 ක් අනුගමනය කළ හැකිය. ඉන් පළමුවැන්න චර්යාමය වෙනස්කම් ඇතිකරගැනීමය. එහිදී බොහෝ රෑ වී ස්නානයෙන් වැළකීම, හිසකෙස්වලට ජෙල් ගෑමෙන් වැළකීම, මකුළුදැල් ආදිය කඩා නිවස පිරිසුදු කරන විට මුහුණ හොඳින් වසාගෙන එම කටයුතු කිරීම, තමන්ට අසාත්මික ආහාර නොගෙන සිටීම ආදිය දැක්විය හැකිය.අනෙක් පියවර වන්නේ වෛද්‍යමය ප්‍රතිකාර කිරීමය. නාසයට දමන බිංදු ලෙස ඇති ඖෂධ භාවිතය ජනපි‍්‍රයය. ඒ; ඒවා මඟින් ඉතා ඉක්මනින් සහනයක් දැනෙන නිසාය. එහෙත් නාසයට දමන එම ඖෂධ වෛද්‍ය උපදෙස් වලින් තොරව බොහෝ කලක් භාවිත කළ විට එම ඖෂධ මඟින් ද රෝගයන් ඇතිවේ. එහිදී සිදුවන්නේ එම ඖෂධ ශරීරයට හුරු වීමය. එබැවින් නාසයට දමන ඖෂධ වෛද්‍ය උපදෙස් වලින් තොරව භාවිත කිරීම ඉතාම අහිතකරය. වෛද්‍යවරයා රෝගියාගේ තත්ත්වය අනුව එම ඖෂධ මාස 2 ක් 3 ක් භාවිතයට නියම කරන්නේ නම්, එය භාවිත කිරීම වරදක් නැත. වෛද්‍යවරයා එම ඖෂධ නියම කරන්නේ රෝගියාගේ රෝග තත්ත්වය පිළිබඳව පූර්ණ නිගමනයකට එළඹීමෙන් පසුවය.මෙහිදී සඳහන් කළ යුතු තවත් වැදගත් කරුණක් ඇත. ඇතැමුන්ගේ නාසයේ එන මස්දළු ලෙස හඳුන්වන්නේ ද පීනස රෝගයේම කොටසකි. නාසයේ මස්දළු ඇතිවීම පරම්පරාවට යන තත්ත්වයක් ලෙස හඳුනා ගත හැකිය. ඉහතින් දැක්වූ පීනස රෝගයේ අවස්ථා දෙකේදීම මස්දළු ඇතිවිය හැකිය. මෙහිදී මස්දළු ලෙස හඳුන්වන්නේ නාසය තුළ තිබෙන සිවිය බැලූනයක් සේ පිම්බී ඒමය.නාසයේ ඇති ප්‍රසර (ශුක්තිකා) ඉදිමීම ඇතැමෙක් මස්දළු ඒමක් ලෙස වරදවා වටහා ගනිති. මෙම මස්දළු සුවපත් කිරීම සඳහා ප්‍රථමයෙන් වෛද්‍යමය ප්‍රතිකාර ලබා දේ. එමඟින් සුවයක් නොලැබේ නම් සැත්කමක් කළ යුතුය. මස්දළු සැත්කමකින් ඉවත් කළ ද ඒවා නැවත මතුවීමේ හැකියාව ඇත.තම නාසයෙන් දුගඳක් හමන බවත්, තමන්ට ගඳ සුවඳ නොදැනෙන බවත් ඇතැම් වැඩිහිටියෝ පවසති. පීනස නිසා නාසයෙන් ගලන දියර පල්වීම, පීනස නිසා නාසය තුළ කබොලු ඇතිවීම යන නිසා නාසයේ ආඝ්‍රණ ස්නායුව අකර්මණ්‍ය වී ගඳ සුවඳ නොදැනී යා හැකිය. එමෙන්ම නාසයෙන් දුගඳක් ද හැමිය හැකිය. මෙය පීනස නිසා ඇතිවිය හැකි අතුරු ආබාධයකි.කුඩා දරුවකුගේ නාසයෙන් දුගඳක් හමන්නේ නම් ඒ පිළිබඳව ඉතාම සැලකිලිමත් විය යුතුය. ඒ; දරුවකුගේ එවැනි තත්ත්වයක් ඇති වන්නේ නාසයේ යමක් සිරවීම නිසා විය හැකි බැවිනි. වැඩිහිටියන් එම තත්ත්වය ගඳ පීනස ලෙස සලකා දරුවාට වෙනත් ප්‍රතිකාර ලබා දීමට තැත් කළ ද සැබෑ තත්ත්වය වටහා ගත යුතුය.බොහෝ පීනස රෝගීන්ට එළකිරි අසාත්මිකතා දක්වන බව පෙනේ. එළකිරිවලින් නිපදවනු ලබන චීස් බටර් මුදවපු කිරි වැනි ආහාර ද නොගෙන සිටීම වැදගත්ය. දරුවකු ලොකු වූ විට කිරි ආහාර එතරම් වැදගත් නොවේ. දරුවනට සමබල ආහාර වේලක් ලබාදීම ප්‍රමාණවත්ය.පීනස පාලනය කිරීම සඳහා ශරීරයේ ප්‍රතිශක්තිකරණ පද්ධතිය හොඳින් තිබීම වැදගත්ය. ඒ සඳහා පෝෂ්‍යදායී ආහාර වේලක් ගැනීම සහ දිනපතා ව්‍යායාම කිරීම අත්‍යවශ්‍ය වේ. තමන් සැමදා උදෑසන ව්‍යායාම කරන කාලයේ තමන්ට පීනස නොතිබුණු බවත්, ව්‍යායාම කිරීම අත්හිටවූ විට පීනස මතුවූ බවත් බොහෝ දෙනෙකු පවසන කරුණකි. එයින් හැඟෙන්නේ පීනස මතුවීම පාලනය කිරීම සඳහා ශාරීරික ව්‍යායාම ඉතා අවශ්‍ය බවය.පීනස රෝගයේ අතුරු ආබාධයකි කෝඨරක ප්‍රදාහය (Sinusitis). සෑම පුද්ගලයකුගේම හිස් කබලේ දෙපැත්තේ කෝඨරක පිහිටිය ද සෑම අයකුගේම ඒවා ආසාදනය නොවේ. පීනස ඇති රෝගීන්ගේ කෝඨරක ආසාදන වීමේ ඉඩකඩ වැඩිය. කෝඨරක යනු වායුව පිරි කුහරයන්ය. ඒවා තුළ සෙම එකතු වී පසුව ඒවා බැක්ටීරියා මඟින් ආසාදනය වී එම සෙම පැසවයි.පසුව එම සෙම නාසයෙන් ගලා එයි. සෙම්ප්‍රතිශ්‍යාව නැතිව නාසයෙන් පැසවූ කහපාට සෙම ගලා ඒමය, කෝඨරක ප්‍රදාහයේ ස්වභාවය. කෝඨරක ප්‍රදාහය මුල් අවස්ථාවේ හඳුනා ගත් විට ඒ සඳහා සරල ප්‍රතිකාර තිබේ. එහිදී ප්‍රතිජීවක ඖෂධ ලබා දේ. ඖෂධ වලට අමතරව නාසය නිසා අවට ප්‍රදේශයට හුමාලය ඇල්ලීම ඉතා සුදුසුය. කෝඨරක ප්‍රදාහයට නිසි ප්‍රතිකාර නොලැබුණහොත් ආසාදනය ඇසට පැතිරීමට ඉඩ තිබේ. එමෙන්ම කපාල කුහරයට ආසාදනය පැතිර යාමෙන් මෙනින්ජි ප්‍රදාහය මොළයේ ගෙඩි ආදිය ද ඇතිවීමේ අවදානමක් ද ඇති විය හැකිය.සාකච්ඡා කළේ ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=am1010172</link>
    <topic>දරුවාට වලිප්පුව හැදුණු විට කළ යුතු හොඳම දේ කලබල නොවී සිටීමයි</topic>
    <author>සාකච්ඡා කෙළේ -සාගරිකා දිසානායක ජයසිංහ</author>
    <content>දරුවාට වලිප්පුව හැදුණු විට කළ යුතු හොඳම දේ කලබල නොවී සිටීමයිකොළඹ රිජ්වේ ආර්යා ළමා රෝහලේ විශේෂඥ වෛද්‍ය සහකොළඹ වෛද්‍ය පීඨයේ ජ්‍යෙෂ්ඨ කථිකාචාර්යපූජිත වික්‍රමසිංහවලිප්පුව යනු ස්නායු පද්ධතියේ පාලනයකින් තොරව ශරීරයේ සිදුවන ක්‍රියාවලියකි. එය ශරීරයේ කොටසක මාංශ පේශීවල ඇතිවන ශීඝ්‍ර චලනයක් හෝ තද වීමක් හෝ එකම ඉරියව්වක පිහිටීමක් ලෙස පෙන්නුම් කෙරේ.වලිප්පුවට හේතු විය හැකි කරුණු රැසක් තිබේ. එය බොහෝ විට උණ නිසා ඇති වේ. එයට උණ වලිප්පුව යැයි කියයි. ඇතැම් විට මොළයට විෂබීජයක් යෑමෙන් ඇතිවන මෙනින්ජයිටිස් රෝගයේ රෝග ලක්ෂණයක් විය හැකිය. එහෙයින් වලිප්පු තත්ත්වය සුළුවෙන් තැකිය හැකි රෝග ලක්ෂණයක් නොවන අතර ම අනිසි ලෙස බිය වී කටයුතු කිරීමට ද අවශ්‍ය නොවේ. මවුපියන් අනවශ්‍ය ලෙස කලබල වූ විට එයින් දරුවාට වැඩි හානි සිදු වීමට ද ඉඩ තිබේ.දරුවාට වලිප්පුව ඇති වූ අවස්ථාවේදී කළ යුතු ප්‍රධානම දේ කලබල නොවී සිටීමය. දරුවා බිම හාන්සි කරවා පැත්තට හරවා තැබිය යුතුය. අවට ඇති බඩු බාහිරාදිය ඈත්කර තැබීමෙන් අතපය වැදීමෙන් ඇතිවන තුවාල අවම කරගත හැකිය. වලිප්පුව ඇති වූ අවස්ථාවේදී දරුවාගේ කටට කිසිවක් නොදැමිය යුතුය. සෙම වැගිරේ නම් ඒවා තුවායකින් පිස දැමිය යුතුය.සාමාන්‍යයෙන් වලිප්පු තත්ත්වයක් විනාඩි පහකට අඩු කාලයකින් සම්පූර්ණයෙන් පහවී යයි. එසේ වූ පසුව අවශ්‍ය නම් වෛද්‍ය වරයකුගේ උපදෙස් ලබා ගත හැකිය.විනාඩි පහකට වැඩි කාලයක් වලිප්පු තත්ත්වය පවතී නම් වෛද්‍යවරයකු වෙත දරුවා යොමු කිරීම වැදගත් වේ. ඒ දරුවා වෛද්‍යවරයා හෝ රෝහල වෙත ගෙන යා යුත්තේ හිස පහළට සිටින සේ ඔසොවාගෙනය. හිස ඉහළට එසැවීම මඟින් දරුවාගේ කටේ එකතු වන සෙම වැනි දේ පෙනහලුවලට ගලා යාමෙන් හානි සිදුවීමට ඉඩ ඇත.වලිප්පුව බොහෝ විට සැදෙනුයේ එක්වරක් පමණි. දිගු කාලීන ඖෂධ දීම එවිට අවශ්‍ය නොවේ. වලිප්පුව ඇතිවීම සඳහා අවදානම් සාධක නැත්නම් ඒ සඳහා ප්‍රතිකාර නොකෙරේ. දෙවැනි වරටත් පළමු වර සේම වලිප්පුව සෑදේ නම් වෛද්‍ය උපදෙස් අනුව ප්‍රතිකාර කළ යුතුය.බොහෝ විට ක්ලාන්තය වලිප්පුව යැයි මවුවරු වරදවා වටහා ගනිති. එහෙයින් වඩා වැදගත් වන්නේ ක්ලාන්තය වෙන් කොට හඳුනා ගැනීමය. ක්ලාන්තය ඇතිවූ අවස්ථාවල දරුවකුට ඒ පිළිබඳ අවබෝධයක් ඇති වේ. එනම් අවට පරිසරය අඳුරු වීම, සිරුර අප්‍රාණික වීම වැනි ලක්ෂණ දැකිය හැකිය. දරුවා බොහෝ විට ස්වේච්ඡාවෙන්ම ඉඳ ගැනීමට හෝ නිදා ගැනීමට තැත් කරයි. එමෙන්ම විනාඩි කිහිපයකින් දරුවා ප්‍රකෘති තත්ත්වයට පත්වේ. ක්ලාන්තය හැදුණු අවස්ථාවේ සිරුරේ ගැස්මක් හෝ අත්පාවල චලනයක් සිදු නොවේ.වලිප්පුව හැදුණු දරුවකු වෛද්‍යවරයකු වෙත ගෙන යාමේදී වඩා වැදගත් වන්නේ එම වලිප්පු තත්ත්වය සියැසින් දුටු පුද්ගලයකු එය වෛද්‍යවරයාට විස්තර කිරීමය. එමඟින් වෛද්‍යවරයාට වලිප්පු තත්ත්වයේ වර්ගය නියමිත ලෙස හඳුනා ගත හැකිය. එය කෙටිකාලීනව මෙන්ම දිගු කාලීන ප්‍රතිකාර කිරීමට ඉතා වැදගත්ය.උණ වලිප්පුවළමයින් පස්දෙනකුගෙන් එක් අයකුට උණ වලිප්පුව ඇති වනු දැකිය හැකිය. මාස 6 සිට අවුරුදු 5 දක්වා දරුවන් අතර උණ වලිප්පුව දැකිය හැකි වුවත් එම වයස් පරාසයෙන් බාහිරව ද ඇති විය හැකිය. එය බොහෝ විට ආරයට යන රෝගයකි. එමෙන්ම මෙයින් දරුවාට දැඩි හානියක් සිදු නොවේ. උණ වලිප්පුව හේතුවෙන් මොළයට හානි වීමට නම් අවම වශයෙන් විනාඩි 30 ක්වත් වලිප්පු තත්ත්වය පැවැතිය යුතුය. බොහෝ විට මෙය විනාඩි පහකට අඩු කාලයකදී පහව යයි.උණ ඇතිවී පළමුවන පැය 48 තුළ මෙම තත්ත්වය ඇති වීමට පුළුවන. එසේම වලිප්පුව හැදීමට අධික උණ තිබීම අත්‍යවශ්‍ය නොවේ. ඇතැම් විට බාහිරව උණ දැනීමට පෙර මෙන්ම ළා උණක් ඇතිවිට ද වලිප්පු ලක්ෂණ ඇතිවීමට ඉඩ තිබේ.උණ අඩු වීම සඳහා සාමාන්‍ය ප්‍රතිකාර කළ යුතු අතර බොහෝ විට ඒ සඳහා අවශ්‍ය ඖෂධ වැඩි මාත්‍රාවකින් සහ වැඩි වාර ගණනකින් දීමට මවුපියෝ හුරුව සිටිති. එය කිසි විටෙකත් නොකළ යුතුය. මන්ද උණ පාලනයට දෙන ඖෂධ දරුවන්ගේ අභ්‍යන්තර ඉන්ද්‍රියන්ට හානිකර විය හැකි බැවිනි.අපස්මාරය යනු වලිප්පුව නොවේ. වෙනම රෝග තත්ත්වයකි. එහෙත් අපස්මාරයේදීත් වලිප්පුවේදීත් එකම බාහිර රෝග ලක්ෂණ පෙන්වයි.අපස්මාරය යනු මොළයේ ක්‍රියාකාරිත්වයේ ඇති යම්කිසි වෙනස්කමක් නිසා නැවත නැවතත් ඇතිවන රෝගයකි.ඖෂධ මඟින් අපස්මාරය පාලනය කිරීමට හැකි අතර, එම ඖෂධ දීර්ඝ කාලීනව ලබා දීමට සිදු වේ. එම ඖෂධ ක්‍රමානුකූලව දිය යුතු අතර අවම වශයෙන් වසර දෙකක්වත් දීමත් පසුව ඖෂධ ලබාදීම නතර කිරීම පිළිබඳවත් සලකා බැලේ. යම් හෙයකින් මෙම ඖෂධ නැවැත්වීමට තීරණයක් ගත්තේ නම් එය නැවැත්වීම කළ යුත්තේ ද වෛද්‍ය උපදෙස් අනුව ක්‍රමානුකූලවය. ක්‍රමයෙන් ඖෂධ අඩු කරනවා හැර එකවර ඖෂධ නැවැත්වීමෙන් නැවත වරක් රෝගය උත්සන්න විය හැකිය.අපස්මාර රෝගියකු සිටින පවුලක් එම දරුවා රැක බලා ගැනීමේදී වඩා වැදගත් වන්නේ එම දරුවාට කුමන හෝ අවස්ථාවක මෙම රෝග තත්ත්වය ඇතිවීමට ඉඩ ඇතැයි සිහියේ තබාගෙන කටයුතු කිරීමය. එනම් දරුවා වලිප්පුව ඇතිවීමෙන් සිදුවිය හැකි වෙනත් අනතුරුවලින් වළක්වා ගන්නට කටයුතු කළ යුතුය. ඒ සඳහා දරුවා ගින්දර, අනාරක්ෂිත වතුර භාජන, ළිං ආශි‍්‍රත ස්ථානවල හෝ මහමඟ තනිව ගැවසීමට ඉඩ නොදිය යුතුය. දරුවාට ඕනෑම ක්‍රීඩාවක් කරන්නට අවස්ථාව ඇති අතර පිහිනීම වැනි ක්‍රීඩාවක් ද කළ හැකි නමුත් ඔහු අසලින්ම සහායකයකු හැම විටම සිටිය යුතුය. එම සහයකයාගේ සම්පූර්ණ අවධානය දරුවා කෙරෙහි යොමු වීම වැදගත්ය.අපස්මාරය සඳහා ගන්නා ඖෂධ වැඩි ප්‍රමාණයක් ගැනීමෙන් හානි සිදු වේ. එම නිවසේ තවත් කුඩා දරුවන් වේ නම් ඖෂධ ඒ දරුවනට පහසුවෙන් ළඟා විය නොහැකි ස්ථානයක ගබඩා කොට තැබීම ද වැදගත් වේ.සාකච්ඡා කෙළේ -සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=ay1010171</link>
    <topic>දහයේ තේ වේලාවට දොඩම් බෝතලයකුත් හදාගෙන සීයා ඉස්කෝලෙට එනවා</topic>
    <author>සාගරිකා දිසානායක ජයසිංහ</author>
    <content>මෙවර අපේ කතා නායකයා දේශපාලන විද්‍යාව හා ගැටුම් කළමනාකරණය පිළිබඳ ප්‍රමුඛ පෙළේ විද්වතකු වන මහාචාර්ය ගාමිණී සමරනායක මහතාය. පේරාදෙණිය විශ්ව විද්‍යාලයේ දේශපාලන විද්‍යාව පිළිබඳ මහාචාර්ය වරයා ලෙස කටයුතු කළ එතුමා අද විශ්ව විද්‍යාල ප්‍රතිපාදන සභාවෙහි සභාපති වරයාය.ශ්‍රී ලංකාවේ විශ්ව විද්‍යාල අධ්‍යාපනය අන්තර්ජාතික තලයට ඔසොවා තැබීම පිළිබඳ සුබ සිහින දකින එතුමා, ඒ සිහිනය සැබෑ කර ගැනීම උදෙසා සිය උපරිම දායකත්වය දෙන්නට සූදානමින් සිටී. පේරාදෙණිය විශ්වවිද්‍යාලයේ පශ්චාත් උපාධි අපේක්‍ෂකයින් සඳහා බාහිර කථිකාචාර්යවරයකු ලෙසත් කටයුතු කරන මහාචාර්යවරයා දේශපාලන ප්‍රචණ්ඩත්වය හා ගැටුම් කළමනාකරණය පිළිබඳ ලියන ලද අගනා පර්යේෂණ ග්‍රන්ථ කිහිපයක කතුවරයා ද වේ.සමරනායක විදාන ගමගේ දොන් සමරනායක” ඒ ඔහුට මවුපියන් දුන්නු නම. නොවැම්බර් මාසේ එකොළොස්වැනිදාවක ගාමිණී උපන්නෙ අනුරාධපුරේදි. ඔහුගේ පියා චාර්ල්ස් සමරනායක රජයේ ඉඩම් සංවර්ධන දෙපාර්තමේන්තුවේ සේවය කළා. අම්මා එමිලි සමරනායක. ඈ ගෘහනියක්. ගාමිණී පවුලෙ දෙවැනි දරුවා. එකම පුතා. ඔහුට වැඩුමල් සහෝදරියයි, බාල සහෝදරියො තුන් දෙනයි.”මගේ පුංචි කාලෙ මට ලොකුම ආභාෂයක් ලැබුණේ සීයාගෙන්. මගේ් තාත්තාගේ තාත්තා වූ ඔහු තුළ පුංචි මා ගැන විශාල බලාපොරොත්තු තිබුණා.පුංචි කාලේ අපි පදිංචි වෙලා හිටියේ සීයාගේ ගෙදර. අද අනුරාධපුර පූජා භූමිය ලෙස වෙන්කරලා තියෙන ප්‍රදේශයේමයි. උදේට අවදිවෙලා ජනේලෙන් එළිය බැලුවාම අපේ ඇස ගැහුණේ නුදුරින් පෙනෙන ජේතවනාරාමේ. උපතින් බෞද්ධයෝ වුණාට මගේ පියා ඉගෙනගෙන තිබුණේ අනුරාධපුරේ ශාන්ත ජෝශප් විදුහලේ. මගේ සීයා ඉංගී‍්‍රසි ආණ්ඩුව කාලේ දුම්රිය දෙපාර්තමේන්තුවෙ සේවය කළ කෙනෙක්.ඔහුට ඒ හැටි ඉංගී‍්‍රසි බැරි වුණත් ඔහුගේ පුතා හෙවත් මගේ පියාට හොඳින් ඉංගී‍්‍රසි උගන්වන්න ඔහුට ලොකු ඕනෑකමක් තිබුණා. මගේ පියා ශාන්ත ජෝශප් විද්‍යාලෙ ඉංගී‍්‍රසියෙන් ඉගෙන ගත්තට සීයාට ඕනැ කළේ ඔහුගේ මුනුපුරා වූ මට ඊටත් ඉහළින් ඉංගී‍්‍රසි අධ්‍යාපනයක් ලබා දෙන්න. මගේ පුංචි කාලෙ මා ළඟින්ම ඇසුරු කළ සීයාගේ ආදරය වගේම උපදෙස් මගේ ජීවිතය හැඩගස්වා ගන්න මට බොහෝ උපකාරී වුණා.” සමරනායක මහාචාර්යතුමා අතීතයට පිවිසෙමින් කියනවා.”මාව මුලින්ම ඇතුළු කළේ අනුරාධපුර ශුද්ධ වූ පවුලේ කන්‍යාරාමයට. කන්‍යා සොහොයුරියන්ගේ පාලනය යටතේ තිබුණු කන්‍යාරාමයට ගෑනු පිරිමි භේදයකින් තොරව ඇතුළු කර ගත්තා. මා පාසලට ඇතුළු කළේ නියම වයසට කලින්. මට අවුරුදු තුනක් විතර ඇති අම්මා මට අලුත් ඇඳුමක් අන්දලා තොප්පියක් දාලා මා වඩාගෙන ගොස් පාසලට බාර දුන්නා මට මතකයි. මම දවසේම ඇඬුවා. ගුරුතුමියක් මට ගැහුවා.අද නම් ඒක ළමා අපරාධයක්. අක්කා මට ඉහළ පන්තියේ ඉගෙන ගත්තා. හඬන නිසාම මා අක්කාගේ පන්තියට දැම්මා. ඒත් උදේට පාසල් යන්න අන්දවාපුවාම මම අඬනවා. ඉතින් මගේ මාමලා මා වඩාගෙන පාසලට ගිහින් තියනවා. දහයේ තේ වෙලාවට සීයා දොඩම් බෝතලේකුත් හදාගෙන මා බලන්න එනවා. හතරේ පන්තිය සමත් වුණාම මා අනුරාධපුර මධ්‍ය මහා විද්‍යාලෙ ප්‍රාථමිකයට ඇතුළත් කළා. ඒ ගැන සීයා බොහොම කනගාටු වුණා. ඒ ශාන්ත ජෝශප් විදුහලේ තරමට ඉංගී‍්‍රසි දැනුම නොලැබේය කියන බයටයි. ඒත් අම්මා තාත්තා මා දිගටම මධ්‍ය මහා විද්‍යාලෙටම යැව්වා.””පුංචි කාලෙ මම පාසල් වැඩට ඒ තරම් දක්‍ෂ ළමයෙක් නොවෙයි. මම කලක් ගණිතයට දස්කම් පෑවා. ටික කලක් යනකොට ගණිතයත් දුර්වල වුණා. ඒත් සාමාන්‍ය තරමට පාසලේ වැඩ කරගෙන ගියා. තාත්තාට පුත්තලමට මාරුවක් ලැබුණා. අපි සීයාගේ ගෙදරින් අම්මලාගේ මහ ගෙදර අසල ගේක පදිංචියට ගියා. අනුරාධපුර පැරැණි නගරය තිබුණු පැත්තෙ. අපි හිටියෙ අක්කර ගණනාවක් විසාල වත්තක. ඒ වත්ත අයිති මහත්තයාට බුසල් හතළිස් හතරක් වැඩකරක කුඹුරක් තිබුණා. ඒ වටේට හදපු ගෙවල් රාශියක් මේ මහත්තයා කුලියට දීලා තිබුණා. සිංහල, දෙමළ, මුස්ලිම් කොයි කවුරුත් සමෝසමේ මේ ගෙවල්වල ජීවත් වුණා. අපිත් හිටියේ මේ ගෙදරක. අපේ අසල්වැසියො වුණේ මේ ද්‍රවිඩ මුස්ලිම් වැසියො. අපට සිංහල දෙමළ කොයි භාෂාවත් කතා කරන්නට හැකියාව ලැබුණා.”නවසිය පනස්හයේ මැතිවරණය ගාමිණිට හොඳට මතකයි. ඒ වන විට ඔහු අවුරුදු නවයක පුංචි ළමයෙක්. අනුරාධපුර ටවුමේ ව්‍යාපාරික කටයුතු කළ ඔහුගේ මාමලා ශ්‍රී ලංකා නිදහස් පක්‍ෂයට උදව් කළා. ඡන්ද රැස්වීමට බණ්ඩාරනායක මහත්තයා අනුරාධපුරේට ආවම පුංචි නිල්පාට ළමා සාරියක් ඇඳලා එතුමා පිළිගත්තේ ගාමිණීගේ අක්කා.දේශපාලන කටයුතුවල නිතර යෙදුණු ගාමිණීලගේ ගෙදර වටපිටාව පුංචි කාලෙම ඔහුට හොඳ දේශපාලනික සමානුයෝජනයක් ලබා දුන්නා. පුංචි කාලෙ ගාමිණීලා ජීවත් වුණේ නියම එකමුතු සමාජයක. ඒ සමාජය අද ඔහුට සිහි කරන්නේ නාරායන් මහතාගේ “මල්ගුඩි දවස්” කතාවයි.”නවසිය පනස් නවයෙදි බණ්ඩාරනායක මහත්තයාට වෙඩි තියාපු දවසත් මට හොඳට මතකයි. වැඩි දැනුමක් තේරුමක් නොතිබුණාට පුංචි අපටත් ඒ බලවත් අපරාධයක්ය, දුකක්ය යන හැඟීම ඇතිවුණා. මම පාසලට ගියේ ගෙදර ඉඳලා. පාසලේ ශිෂ්‍ය නේවාසිකාගාරයක් තිබුණා. නේවාසිකාගාරෙ නතර වෙලා හිටි ළමයින් බොහොම විනය ගරුකයි. පිළිවෙලකට වැඩ කළා. නිවෙස්වල සිට ගිය අප කීප දෙනෙක් ඊට වඩා වෙනස් හුඟක් දඟයි. සෙල්ලමට බරයි. අපිට ගුරුවරු ඒ තරම් කැමති නෑ.ඕ ලෙවල් පන්තියේදි ගුරුවරු කිව්වෙ අපේ පන්තියෙ කිසිම ළමයෙක් කාර්යාල කාර්ය සහයකයකුට වැඩිය උසස් රැකියාවක් කරන්නේ නෑ කියා. ඒත් ඒ අනාවැකිය හරි ගියේ නෑ. මා ඇතුළු ඒ පන්තියේ හිටපු බොහෝ දෙනෙක් අද හොඳින් අධ්‍යාපනය ලබා උසස් රැකියාවල නිරත වෙනවා.පාසල් කාලෙදිම මා ජවන හා පිටියේ ක්‍රීඩාවලට යොමු වුණා. පාසලේ ක්‍රීඩා භාර කරුණාරත්න ගුරුතුමා මා ඒ සඳහා උනන්දු කළා. මා පාසලේ පාපන්දු කණ්ඩායමේ දැල රකින්නා. කැඩේට් කණ්ඩායමේ සාමාජිකයෙක්. ක්‍රීඩාවට වගේම පොත් පත් කියවන්නත් මා බොහොම කැමතියි. අනුරාධපුර ටවුමේ පුස්තකාලයට ගිහින් බාහිර පොත් පත් කියෙව්වා. මහාචාර්ය සරච්චන්ද්‍රයන් ගේ පොත් කියැවිමෙන් මා වඩ වඩා කියැවීමට පෙළැඹුණා.උසස් පෙළට ඉතිහාසය, ආණ්ඩුක්‍රම හා බෞද්ධ සංස්කෘතිය යන විෂයයන් ඉගෙනගත්තා. විශ්ව විද්‍යාලෙට තේරුණා. 1967 දි මම පේරාදෙණිය විශ්ව විද්‍යාලෙට තේරුණා. විශ්ව විද්‍යාලෙට යන තුරුම මම සිතා සිටියේ මට හොඳට සින්දු කියන්න පුළුවන් කියලයි. ඒත් නවකවදේට අහුවෙලා සින්දු කියන්න මා සමඟ හිටි මිතුරා නිශ්ශංක දිද්දෙණියටත් මටත් කිව්වාම මම සිංදු කිව්වාම එකෙන්ම නවත්වනවා. දිද්දෙණියට ‘තව එකක් කියන්න’, “තව එකක් කියන්න” කියනවා. මේකෙන් මම දැනගත්තා මට ඒ හැටි හොඳට සින්දු කියන්න බැරි බව. එදා සින්දු කීම නතර කළා කළාමයි තවමත් මම සින්දු කියන්නේ නෑ” මහාචාර්යතුමා සිනාසෙනවා.පුංචි කාලෙදිම දේශපාලන හුරුවක් ලබාපු ගාමිණිට විශ්ව විද්‍යාලේ ඒ සඳහා කියාපු තැනක් බවට පත්වුණා. චීන කොමියුනිස්ට් පිල ගැන ඔහු තුළ උනන්දුවක් තිබුණා. ඒත් ක්‍රීඩාව අත්හැරියේ නෑ. පාපන්දු හොකී වගේම මීටර් 400 මීටර් 800 ජවන හා පිටියේ ක්‍රීඩා හැම එකක්ම කළා. හවස හතරෙන් පස්සේ ගාමිණී බොහෝවිට හිටියේ ක්‍රීඩා පිටියේ නැත්නම් ක්‍රීඩාගාරේ. ක්‍රීඩා නිසා ඔහුට ඇතැම් දේශනත් මගහැරුණා. “සංඛ්‍යානය” එහෙම මග හැරුණු විෂයක්. ඒත් කොහොම හරි පාඩම් කරලා විභාගෙදි සංඛ්‍යානය විෂයයෙන් සමත් වෙන්නට ඔහු සමත් වුණා.දේශපාලන විද්‍යා ගෞරව උපාධිය සඳහා සූදානම් වෙමින් සිටි ගාමිණී වගේ විශ්ව විද්‍යාල සිසුන් තුළත් 1970 සමඟ විශාල දේශපාලන පිබිදීමක් ඇති වුණා. ඒ කාලෙ අධ්‍යාපන ඇමැතිව සිටි ඊරියගොල්ල මහත්තයාගේ යම් යම් තීන්දුවලට එරෙහිව ශිෂ්‍යයො වශයෙන් ඔවුන් නැගී සිටියා.“මැතිවරණයෙන් සමගි පෙරමුණ ජයගත්තා. ජනතා විමුක්ති පෙරමුණ කලඑළියට ආවේ ඔය කාලේ. අපි බොහොම තදින් මේ නව විප්ලවවාදී කණ්ඩායම වෙත ඇදී ගියා. විශ්ව විද්‍යාලෙ අධ්‍යාපන කටයුතුවලට වඩා පක්‍ෂය ගැන වෙහෙසුණු නිසා අධ්‍යාපනෙත් අඩාල වුණා. තාත්තාට හොරෙන් 70 ඉඳලම පූර්ණ කාලීනව ජනතා විමුක්ති පෙරමුණට වැඩ කළා. ඉතාම රහසිගත ලෙස වෙස්වලාගෙන ප්‍රදේශයෙන් ප්‍රදේශයට මාරු වෙමින් පක්‍ෂයට වැඩ කළා. මගේ දේශපාලනේ නිසා මගේ අම්මා බොහෝ දුක් පීඩා වින්දා. ඒත් කුමන අවදානම් තත්ත්වයක් යටතේ වුවත් ඈ මා කෙරෙහි වූ අපරිමිත ආදරයේ අඩුවක් දැක්වූයේ නෑ.කැලේ සැඟවී සටන් කළ කාලවල මා සැතැපුම් පනහා හැට ගණනක් ගෙවාගෙන අම්මාගේ මූණ දකින්නට පයින්ම ගාටලා තියෙනවා. උණු කඳුළු පෙරාගෙන කාටත් හොරෙන් මට බත්කටක් කවලා හිස අතගාලා ඈ මට යන්නට අවසර දුන් හැටි මට තවමත් මතක් වෙනවා. මගේ දේශපාලනේ නිසා මගේ අම්මා තාත්තා සහෝදර සහෝදරියො නෑදෑයෝ සමාජයීය වශයෙන් විශාල ලෙස අපහසුතාවන්ට මූණපෑවා.1971 අප්‍රේල් තුන් වැනිදා මා සිරභාරයට පත්වුණා. මාස එකොළහක් පමණ සිරගත වෙලා හිටියා. හැබැයි මැතිනිගේ ආණ්ඩුව එක හොඳ වැඩක් කළා. ඉගෙනගන්න කැමති අයට පොත්පත් කියවන්න, ලිපි ලේඛන ලියන්න අවසර දුන්නා. මට හිරගෙදර තවත් විශ්ව විද්‍යාලයක් වුණා. මම ඒ ලැබූ අවස්ථාවෙන් උපරිම ඵල නෙළා ගත්තා. පොත්පත් හොය හොයා කියෙව්වා. සිදුවීම් දෙස විමර්ශනාත්මකව බැලුවා. පසු කලෙක මගේ පශ්චාත් උපාධි හා ආචාර්ය උපාධි නිබන්ධන ලියන්නට මේ දැනුම මට මහෝපකාරී වුණා.”1974 දි නිදහස ලබා යළිත් විශ්ව විද්‍යාලයට ඇතුළත් වුණා. දැන් විෂය දැනුම වගේම අත්දැකීම් වැඩියි. දේශපාලන විද්‍යාව විෂයෙන් ද්විතීය පන්ති ඉහළ ගෞරව සාමාර්ථ්‍යයක් සහිතව මා උපාධිය ලබා ගත්තා. 1977 දි විශ්ව විද්‍යාලෙම ආධුනික කථිකාචාර්යවරයකු ලෙස ආචාර්ය මණ්ඩලයට එක් වුණා. 1983 දි ශාස්ත්‍රපති උපාධිය ලබා ගත්තා.ගාමිණී යුග දිවියට ඇතුළත් වුණේ 1978 දි. ඔහු විවාපත් වුණේ එවකට දෙවන වසර ශිෂ්‍යාවක්ව සිටි මහනුවර දර්ශනී අබේකෝන් මෙනෙවිය හා සමඟ. ඔවුන්ගේ දියණිය මද්‍රි සුපර්ණිකා පවුලට එක් වුණේ 1986 දි. ඇය අද ග්‍රැෆික් මෝස්තර නිර්මාණය පිළිබඳ උසස් අධ්‍යාපන කටයුතුවල නිරත වී සිටිනවා. 1986 දි ගාමිණී ආචාර්ය උපාධිය සඳහා එංගලන්තයේ ඇබර්ඩීන් විශ්ව විද්‍යාලයට ඇතුළත් වුණා. දේශපාලන ප්‍රචණ්ඩත්වය පිළිබඳ ලෝ පතළ විද්වතකු වන මහාචාර්ය පෝල් විල්කින්සන් යටතේ දේශපාලන ප්‍රචණ්ඩත්වය හා ගැටුම් නිරාකරණය පිළිබඳ අධ්‍යයන කටයුතුවල නියැලුණා. ආචාර්ය උපාධිය සඳහා ගාමිණි ඉදිරිපත් කළ පර්යේෂණ නිබන්ධය “ශ්‍රී ලංකාවේ දේශපාලන ප්‍රචණ්ඩත්වය, ජනතා විමුක්ති පෙරමුණ හා එල්.ටී.ටී.ඊ. සංවිධානය සමඟ සංසන්දනාත්මක විමර්ශනයක්” යන තේමාව යටතේ පළ කැරුණා. 1991 දි ආචාර්ය පදවිය ලබා ලංකාවට පැමිණ පේරාදෙණිය විශ්ව විද්‍යාලයේ ආචාර්ය මණ්ඩලයේ සේවයට එක්වුණා. එතුමාට 2000 වසරෙදි සහය මහාචාර්ය පදවියත් 2006 වසරේදි මහාචාර්ය පදවියත් ලැබුණා.2005 වසරේදී රජරට විශ්ව විද්‍යාලෙ උපකුලපති තනතුරට පත්ව ගියේ තමා උපන් ගමේ පිහිටි විශ්ව විද්‍යාලෙට සේවය කරන්නට ලැබුණු අවස්ථාව පිළිබඳ සතුටින්. 2006 වසරෙදි විශ්ව විද්‍යාල කොමිෂන් සභාවේ සභාපති ධුරය පිරිනැමුවා. එක විශ්ව විද්‍යාලයකට සේවය කරනවාට වඩා සමස්ත විශ්ව විද්‍යාල පද්ධතියටම සේවය කරන්නට අවස්ථාව ලැබීම ගැන අද එතුමා සතුටු වෙනවා.ලංකාවේ ප්‍රාථමික හා ද්විතීයික අධ්‍යාපනය ලෝකයේ වෙනත් බොහෝ රටවලට වඩා උසස් තත්ත්වයක පවතිනවා. එයින් ලබන අධ්‍යාපනය නිසි ඉලක්කයක් හා විනයකින් තොරව වුණොත් උසස් අධ්‍යාපනය සාර්ථකව කරන්නට නොහැකි වෙන බවයි එතුමාගේ අදහස.වර්තමානයේ මෙරට විශ්ව විද්‍යාල පද්ධතිය තුළ සිදුවන පහත් මට්ටමේ නවකවදය දීමේ ක්‍රියා පටිපාටිය නිසි විනයකින් තොර ද්වේශ සහගත පළිගැනීමක් ලෙසයි එතුමා දකින්නේ.අනවශ්‍ය බිය ගැන්වීම් තර්ජන ගර්ජන මධ්‍යයේ දුප්පත් දරුවන්ගේ අධ්‍යාපනයට බාධා කිරීම එක්තරා දේශපාලන කණ්ඩායමකගේ අවශ්‍යතාව මත සිදුවන අසාධාරණ ක්‍රියා පිළිවෙතක් බවයි එතුමා කියන්නේ. එවැනි අසාධාරණකම් දුරලා හැමට සාධාරණ ලෙස නිසි කලට වෙලාවට අධ්‍යයන පාඨමාලා සම්පූර්ණ කොට විභාග පවත්වා කලට වෙලාවට ප්‍රතිඵල ලබාදීමට අවශ්‍ය කටයුතු කොපමණ බාධා මැද වුණත් ඉෂ්ට කිරීමට තමා කැපවීමෙන් කටයුතු කරන බව මහාචාර්යතුමා පවසනවා.මෙරට උසස් අධ්‍යාපන ආයතන හුදු උපාධි සහතික නිකුත් කරන කම්හල් බවට පත් නොවී සැබෑ ලෙසම අංග සම්පූර්ණ විද්වතුන් බිහි කරන අන්තර්ජාතික තලයේ උසස් අධ්‍යාපන ආයතන බවට පත් කිරීමට එතුමා උත්සාහ කරනවා. එමෙන්ම පශ්චාත් උපාධි අධ්‍යයන පාඨමාලා සංවර්ධනය කොට විදේශීය රටවල පශ්චාත් උපාධි විද්‍යාර්ථීන් ද මේ රටේ විශ්ව විද්‍යාල වෙත ආකර්ෂණය කරගන්නට සමත් පශ්චාත් උපාධි අධ්‍යයන ආයතනද මේ රටේ බිහිවිය යුතු බව පවසන මහාචාර්යතුමාගේ පරම පැතුම ජනාධිපති මහින්ද රාජපක්‍ෂ මැතිතුමාගේ ධුර කාලය ඇතුළත ඉතා ඉක්මනින්ම බුත්තල ප්‍රදේශයේ විශ්ව විද්‍යාලයක් ආරම්භ කරනු දැකීමයි.සාගරිකා දිසානායක ජයසිංහඡායාරූපය – විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=ay1010172</link>
    <topic>ලෝකයට තවත් දොරටුවක් ඔලුවිල් වරාය</topic>
    <author>සුභාෂිණී ජයරත්න</author>
    <content>මෙතෙක් කල් නොවූ විරූ දැවැන්ත සංවර්ධනයකට අඩිතාලම දමමින් උතුරු දකුණු පාලම හරහා දැවැන්ත වූ එමෙන් ම විස්මිත වූ සංවර්ධන ව්‍යාපෘති රාශියක් මේ වන ක්‍රියාත්මක වෙමින් පවතී.ඉන්දියන් සාගරයේ ශ්‍රී ලංකාවට හිමි ස්ථානය වාණිජමය අරමුණ අතින් ඉතා උසස් ය. අන්තර්ජාතික සමුද්‍රිත කර්මාන්තයේ නැඟී එන සේවා අවශ්‍යතා සඳහා පුළුල් ඉඩ ප්‍රස්ථා ලබාදීම පසුගිය වකවානුව තුළ නොහැකි වුවත් අද ඒ අවස්ථාව ලබාදීමට හැකිවන ආකාරයට ශ්‍රී ලංකාවේ වරාය ක්ෂේත්‍රයේත්, ගුවන් ක්ෂේත්‍රයේත් කැපී පෙනෙන සංවර්ධනයක් දක්නට ලැබෙයි.හම්බන්තොට වියළි බිම හාරමින් ඉදිවන දෙවැනි අන්තර්ජාතික වරායේ පළමු අදියරේ කටයුතු පසුගියදා නිමා විය.වරාය ක්ෂේත්‍රයෙන් ශ්‍රී ලංකාවට ගලා එන විශාල ධනස්කන්ධය පිටතට යා නොදී රැක ගැනීමේ අවශ්‍යතාව ඉස්මතු කරමින්, කොළඹ, හම්බන්තොට වරායන් පමණක් නොව වාණිජ හා ධීවර කර්මාන්තයේ ප්‍රවර්ධනය උදෙසා ද වරායන් සංවර්ධනය වෙමින් තිබේ.නැගෙනහිර නවෝදයේ ඇරඹුමත් සමඟම ඔලුවිල් වරාය සංවර්ධන කටයුතු ආරම්භ විය. ධීවර හා වාණිජමය අතින් වැදගත් වන ඔලුවිල් වරාය ඉදිකිරීම් කටයුතු මේ වනවිට බොහෝ සෙයින් අවසන්ව ඇත. උතුරු නැඟෙනහිර ප්‍රධාන ජීවනෝපායක් වන ධිවර කර්මාන්තය යුද්ධය නිසා සම්පූර්ණයෙන් ම විනාශ විය. බහුතරයක් ධීවර ගම්මාන හිස් මුඩු බිම් විය. ඔලුවිල් වරාය ඉදිවීමත් සමඟම නැඟෙනහිර පළාතේ දැවැන්ත ආර්ථිකමය සංවර්ධනයකට මුල පිරෙන අතර අතහැර දැමුණ ධීවර කර්මාන්තය ද නැවත නඟා සිටුවයි.අද වාලච්චේනේ හා කිරින්ද අතර ධීවර වරායක් නැත. ඔලුවිල් වරාය ඉදිවීමෙන් නැවත වරක් ධීවර කර්මාන්තය නඟා සිටුවීමට හැකියාව ලැබී ඇත. එමගින් ධීවරයන් 6000 කට ඍජු රැකියා ලැබෙන අතර වක්‍ර රැකියා 4000 ක් ද ලැබෙනු ඇතැයි අපේක්ෂිත ය.ඔලුවිල් වරාය ආශ්‍රිතව සිදුවන ආර්ථික සංවර්ධනය, ශ්‍රී ලංකාවේ නැඟෙනහිර කලාපයේ සමස්ත සංවර්ධනයේද නියමු කාර්ය භාරයක් ඉටුකරයි. ඔලුවිල් වරාය ව්‍යාපෘතියට වාණිජ වරායක් ඉදිකිරීම හා ධීවර යාත්‍රා සඳහා වන ද්‍රෝණියක් ඉදිකිරීම ද ඇතුළත් වෙයි.පළමු අදියරේ දී හෙක්ටයාර 60 ක භූ®මි ප්‍රමාණයක් යොදා ගන්නා අතර දෙවැනි අදියරේ දී තවත් හෙක්ටයාර 105 ක ප්‍රදේශයක් ඊට එක්වෙයි.ඔලුවිල් වරාය සංවර්ධන ව්‍යාපෘතිය යටතේ ඉදිවන වාණිජ වරායට අදාළව භූ®මියේ කැණීම් සියයට 75 කින් ද, බහාලූ ජැටි බැම්ම ඉදිකිරීම් සියයට 90 කින් ද ස්ථීර ගොඩනැඟිලි ඉදිකිරීම් කටයුතු සියයට 90 කින් ද අවසන් කර ඇත. එමෙන් ම කුඩා යාත්‍රා සඳහා ඉදිකෙරෙන වරායේ භූ®මි කැණීම් කටයුතු සියයට 60 කින් ද ධිවර වරාය ඇතුළත ස්ථිර ගොඩනැඟිලි ඉදිකිරීම් කටයුතු සියයට 90 කින් ද මේවනවිට අවසන් කර ඇත.වරායේ ඉදිකිරීම් කටයුතු ද මේ වනවිට ඉතා සාර්ථක ලෙස අවසානයක් කරා ළඟා වෙයි. මේ ආශ්‍රිත වෙරළ පෝෂක කටයුතු සියයට 60 කින් ද උතුරු දිග දිය කඩනයේ ඉදිකිරීම් සියයට 65 කින් ද සීමා වැටි ඉදිකිරීම් සියයට 65 කින් ද ශීත ගබඩා ඉදිකිරීම් සියයට සියයකින් ද මේ වනවිට අවසන් කරඇත.පිවිසුම් දොරටුවනැෙඟනහිර පළාතට එවැනි වරායක අවශ්‍යතාව මතු වූයේ 1997 දී ය. ඒ එවකට වරාය සංවර්ධන අමාත්‍ය ධූරය දැරූ ඒ.එච්.එම්. අශ්රොෆ් මහතාගේ අදහසකට අනුවයි.ඔලුවිල් ගම වූ කලි ප්‍රධාන මාර්ගයෙන් කිලෝ මීටරයක් ඇතුළත පිහිටියා වූ ඉතා දුෂ්කර ගම්මානයකි. එමෙන්ම නොදියුණු ධීවර ගමකි. ඔලුවිල් හි වරායක් ඉඳිකිරීමට සුදුසු බව සඳහන් ශක්‍යතා වාර්තාව නිකුත් වුනේ 1999 දීය. අධාර ලබාදීම සඳහා ඩෙන්මාර්ක් රජය ඉදිරිපත් විය.ආධාර ලැබෙනතුරු කරන්නට බොහෝ දේ තිබිණි. වාරය අධිකාරිය ඒ සඳහා අවශ්‍ය පසුබිම සැකසීය. මුලින්ම මේ වරාය ආශි‍්‍රතව ප්‍රදීපාගාරයක් ඉදිවිය. ප්‍රදීපාගාරයක් ඉදිවීම මේ ප්‍රදේශවල සමස්ත ධීවර ජනතාවටම යහපතක් වූවා සේම ප්‍රදීපාගාරය ඉදිවන වරායක අත්‍යවශ්‍ය අංගයක් ද විය.වරායේ ඉදිකිරීම් කටයුතු ආරම්භයට පෙර නේවාසිකාගාර පහසුකම් ඉදිවූ අතර අදටත් භාවිතා කරන්නේ මේ නේවාසිකාගාරයමය. මීට අමතරව වරාය ඉදිවීමට පෙර තරුණ පිරිසට කාර්මික දැනුම ලබාදීමට මහපොළ පුහුණු මධ්‍යස්ථානය ආරම්භ විය. ප්‍රදීපාගාරය වෙත පිවිසීමට කිලෝමීටර 1.5 ක පාරක් ඇතුළු මූලික යටිතල පහසුකම් එසේ සැපයීමෙන් පසු වරායේ ඉදිකිරීම් ආරම්භ විය.අද වන විට ඔලුවිල් ගමේ සහ ඒ අවට විශාල පවුල් සංඛ්‍යාවක් ජීවත් විය. මාදැල් කර්මාන්තය ජීවනෝපාය කරගත් පිරිස් ද වෙති. ප්‍රාදේශීය සභාවත් සමඟ එකතු වූ වරාය අධිකාරිය මේ පිරිසට ඉඩම් ලබාදී පදිංචි කරවිය. ඩෙන්මාර්ක් රජය නිවාස 58 ක් ඉදිකර දුන්නේය.මාදැල් කර්මාන්තයේ යෙදුණු එම පිරිසට රුපියල් මිලියන 412 ක වන්දි ලැබුණි.ඔලුවිල් වරාය ඉදිවීමේ ව්‍යාපෘතිය නිලවශයෙන් ආරම්භ වූයේ 2008 ජූලි මසදීය. අද වන විට ඉතා සාර්ථක ලෙස සියයට 62 ක ප්‍රගතියක් ලබා ඇත.ගාල්ල, ත්‍රිකුණාමල වරාය හා සමානව ඔලුවිල් වරාය වාණිජ හා ධීවර වරායක් ලෙස ඉදිවෙයි.එල්ටීටීඊ ක්‍රියාකාරකම් පැවැති සමයේ නැඟෙනහිර හා කොළඹ ප්‍රදේශ අතර භාණ්ඩ හුවමාරුව සිදුවූයේ ඉතා අඩුවෙනි. බොහෝමයක් භාණ්ඩ කොළඹට ගෙන ඒම සිදුවූයේ ගොඩබිම හරහාය. එක නැවකින් ගෙන යාහැකි බඩු ප්‍රමාණය ප්‍රවාහනය කිරීමට ලොරි 100 ක් පමණ අවශ්‍ය විය. ඔලුවිල් වරාය ඉදිවීමෙන් පසු නැඟෙනහිර හා කොළඹ යා කරන අතර භාණ්ඩ ප්‍රවාහනයට මුහුදු මාර්ගය යොදා ගත හැකිවේ.ඔලුවිල් වරාය පිටුපස අක්කර 42 ක පමණ භූමි භාගයක් වෙන් කර ඇත්තේ වරාය ආශි‍්‍රතව කර්මාන්ත ශාලා ඉදිකිරීමටය. එම භූමිය කර්මාන්තශාලා ආරම්භ කරන්නන්ට හොඳ තෝතැන්නක්. ප්‍රාදේශීය අවශ්‍යතා වන පොහොර, සිමෙන්ති ආදි දේ නිෂ්පාදනය කරන්නන්ටත් මාළු සඳහා හොඳ වෙළෙඳ පොළක් නිර්මාණය සඳහාත් මෙහි ඇති වැදගත්කම කිව නොහැකි තරම්ය. අවට මත්ස්‍ය නිෂ්පාදන පිටරටවලට යැවීමටත් පහසුකම් සැලසේ.ඉදිකිරීම් ලහි ලහියේ සිදුකෙරෙමින්මේ වනවිට අයිස් නිෂ්පාදනාගාරයක් හා ගබඩා පහසුකම් ද ඉදිකර ඇත. ඉදිරියේදි මාළු ආශි‍්‍රතව කර්මාන්තශාලා ඇරඹීමේ අවස්ථාවද බහුතරයකට විවර වෙයි.වාණිජ වරායකට අත්‍යවශ්‍ය ගබඩා පහසුකම් ඇතිකිරීමට ද අපේක්‍ෂිතය. වාණිජ වරාය ඉදිවීම එක් අතකින් සංචාරක ක්ෂේත්‍රයේ ප්‍රවර්ධනයට ද රුකුලක් සපයයි. දිගු සංචාරයන්හි නිරත වන මගී නෞකා හා යොච් ඉදිරියේදි ඔලුවිල් වරායට සේන්දු වීමෙන් සංචාරකයන්ගේ පැමිණීම ඉහළ යනු ඇත.ධීවර වරායේ ඉදිකිරීම් ද බොහෝමයක් නිමවී ඇති අතර ධීවර ජැටිය තුළ බෝට්ටු 300 ක් නැවැත්වීමේ පහසුකම් සැලසෙනු ඇත. ධීවර නැව් වලට උපරිම ආරක්‍ෂාව සපයන අතර නවීන ධීවර ක්‍රමයන්ට අනුව හැඩගැසීමට ද ප්‍රදේශයේ ජනතාවට හැකිවෙයි.ධීවර වරාය, මාළු වෙන්දේසි මධ්‍යස්ථානයක්, දැල් මැසීමේ කර්මාන්ත ශාලාවක්, අයිස් නිෂ්පාදනාගාරයක්, පරිපාලනමය කටයුතු සඳහා වූ මධ්‍යස්ථානයක් ඇතුළු සියලුම පහසුකම්වලින් සමන්විත වෙයි.මේ වසරේ අග වන විට පළමු අදියරේ වැඩ කටයුතු නිම කිරීමට අපේක්‍ෂිත අතර වරාය මීටර් 8 ක් ගැඹුරු කිරීමටත්, දෙවන අදියරේදි එය තව මීටර් 3 ක් ගැඹුරට හෑරීමටත් අපේක්‍ෂිතය. මේ අනුව පළමු අදියරේදි ටොන් 5000 ක ධාරිතාවයෙන් යුත් නැවක් ගෙන ඒමට හැකිවෙයි.  කොළඹ වරාය අධිකාරියේනියෝජ්‍ය ව්‍යාපෘති අධ්‍යක්‍ෂසමන් දේවපි‍්‍රය මහතාට ස්තුතියසුභාෂිණී ජයරත්නඡායාරූප – විමල් කරුණාතිලකසුනාමියේ දී සයුරු ජල කඳ අපේ ගොඩබිම ගිලගත්තේ යක්ෂාවේශ වූ පරිද්දෙනි. ඒ එදාය. මෙදා සයුරු ජල කඳ ගොඩබිමට ආවේ හීලෑ සද්දන්තයකු පරිද්දෙනි. ඒ සද්දන්තයා පැමිණියේ  “හෙට දවසේ සමෘද්ධිය” ද රැගෙනය.මුහුදත් වරායත් එක්කිරීම සඳහා කොළඹ කතරගම පැරැණි මාර්ගයපුපුරවා හරින ලද මොහොතජලය පිරි වරායකථානායක චමල් රාජපක්ෂ මහතා බැකෝ යන්ත්‍රයක් ක්‍රියාත්මක කරමින්මුහුද හා වරාය යා කරම්න්ඡායාරූප ඩී. කේ. වැලිකලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=ay1010174</link>
    <topic>මේ පාරෙන් යන අයට දෙවියන්ගේම පිහිටයි</topic>
    <author>ටිරෝනි වෑවලගේ</author>
    <content>ස්විස්ටර්ලන්තයේ ට්‍රිෆ්ට් එල්ලෙන පාලමඅපේ රටේ සංගිලි පාලම් හුඟ දෙනකුට නුපුරුදු නිසා ඒවායෙන් ගමන් කරද්දී අඩුවක් නැතුව බය වෙන්න නම් පුළුවන්.ඒත් ලෝකයේ අනතුරුදායක පාලම් දිහා බැලුවාම අපේ රටේ සංගිලි පාලම් කොයි තරම් හොඳ ද කියලා හිතෙනවා. සංචාරකයන් බියට පත් කරවන, අනාරක්ෂිත ඒ වගේම ඇදහිය නොහැකි ස්ථාන යා කරමින් ඉදිකර ඇති පාලම් වර්ගීකරණයකට ලක් කර තිබෙනවා. ඒ අනුව ගමන් කරන්නන් තුළ වැඩියෙන්ම බිය ඉපදවීමට සමත් පාලම් දහය තමයි මේ.ප්‍රංශයේ අයිගුයිලේ ඩු මිඩි පාලම, ඒ මතින් ගමන් කරන පුද්ගලයන් වඩාත්ම බියට පත් කරවන පාලම ලෙස සැලැකේ.එය ඉදිකර ඇත්තේ ප්‍රංශයේ ඇල්පස් කඳුවැටියේ මුදුන් දෙකක් යා කරමින්. වාසනාවකට වගේ පාලම ඉතා කෙටියි. හරියටම බැලුවොත් මේ පාලම පිහිටා තිබෙන්නේ මුහුදු මට්ටමේ සිට අඩි 12,605 ක් ඉහළින්.කොලරාඩෝ ප්‍රාන්තයේ රෝයල් ජෝර්ජ් පාලමඇමෙරිකාවේ කොලරාඩෝ ප්‍රාන්තයේ රෝයල් ජෝර්ජ් පාලම බය හිතෙන පාලම් අතරින් දෙවැනි තැන හිමි කර ගන්නවා. එය ඇමෙරිකාවේ ඉතා වැඩිම උසකින් පිහිටි එල්ලෙන පාලම ලෙසත් වාර්තා වී තිබේ.එයට පහළින් අර්කන්සාස් ගඟ ගලාගෙන යනවා. මහ පොළොවේ සිට බැලු විට පාලම පිහිටා තිබෙන්නේ තට්ටු අනූවක ගොඩනැගිල්ලක් තරම් උසකින්. මේ පාලම මතින් ගමන් කරන්නට ධෛර්ය සම්පන්න වන්නේ සුළු පිරිසක් පමණයි.ස්විස්ටර්ලන්තයේ ට්‍රිෆ්ට් එල්ලෙන පාලම අඩි 558 ක් දිගයි. මේ මතින් මිනිසුන් පයින් ගමන් ගත්තත් සංචාරකයන්ට නම් එය අතිශයින් භීතිය උපදවන ගමනක්. ඊට හේතුව හමා එන සුළං පහරින් මේ පාලම දරුණු ලෙස සෙලවීමයි. පසුගිය වසරේදී ආරක්ෂිත කේබල් යොදා පාලම ශක්තිමත් කිරීමට ස්විස්ටර්ලන්ත රජය ක්‍රියා කර තිබුණා.මිචිගන් ප්‍රාන්තයේ මැකිනැක් පාලමකැරැක් අ රේඩ් රෝප් පාලම පිහිටා තියෙන්නේ උතුරු අයර්ලන්තයේ. මේ පාලම හරහා ගමන් කරන්න සංචාරකයෝ ඉදිරිපත් වන්නේ කැමැත්තෙන්. එහෙත් යළි ආපසු ඒමේදී වඩා දිග මාර්ගයක් ඔස්සේ මෝටර් රථය ධාවනය කිරීමට ඔවුන්ගේ මඟ පෙන්වන්නෝ සැදී පැහැදී සිටිනවා.ඊට හේතුව මේ පාලම හරහා ගමන් ගත් අයෙකු යළිත් වරක් නම් ඒ මතින් ගමන් නොකිරීමයි. මේ පාලම පහළින් මීටර් සියයක් පමණ ඉහළට විහිදී ගිය උල් වූ ගල් රාශියක් පිහිටා තිබෙනවා.කැනඩාවේ කපිලානෝ එල්ලෙන පාලමත් සංචාරකයන් භීතියට පත් කරන්නක්. මේ පාලම වටේටම කොළ පැහැ වනාන්තර යායක්. එහෙත් පාලමේ ගමන් කිරීම අභියෝගයක්. ඇමෙරිකාවේ මිචිගන් ප්‍රාන්තයේ මැකිනැක් පාලම සැතපුම් පහක් දිගයි.මේ සැතපුම් පහ පසු කරන තුරුම එහි ගමන් ගන්නා අයකුට දැක ගන්නට ලැබෙන්නේ විශාල ජල තලාවක් පමණයි. ඒත් වැඩි උසකින් නෙමෙයි. ඒ නිසාම මේ පාලමත් සැබවින්ම සංචාරකයන් භීතියට පත් කරනවා.මෙක්සිකෝවේ ප්‍රශ්ටේ ඩෙ ඔජුවේලාප්‍රශ්ටේ ඩෙ ඔජුවේලා කියන්නේ මෙක්සිකෝවේ පිහිටා ඇති පාලමක්. මෙය ඉදිකර ඇත්තේ ජර්මානු ඉංජිනේරුවෙකු වූ සත්තියාගෝ මින්ග්ගුයින්. ඒ දහ නව වැනි සියවසේදී. මෙහි පළළ අඩි දෙකයි.ඒත් දිග අඩි 1043. මෙක්සිකෝව ධනවත් රටක් නොවන නිසාම මෙහි නිසි නඩත්තුවක් සිදු වන්නේත් නැහැ.පාලමේ ඇති වඩාත් භයානකකම එයයි.ඇමෙරිකාවේ මේරිලන්ඩ් ප්‍රාන්තයේ තවත් බය හිතෙන පාලමක් තිබෙනවා. එහි නම මේසපේක් බේ. මේ පාලම බියජනක වන්නේ එය නිරතුරුව අධික චණ්ඩ කුණාටුවලට නිරාවරණය වන නිසයි. අයහපත් කාලගුණය නිසා බොහෝ විට මේ පාලම නොපෙනී යනවා. එවිට එහි ගමන් කරන්නන්ට දෙවියන්ගේම පිහිටයි. මේ පාලම මේරිලන්ඩ් ප්‍රාන්තයේ නැඟෙනහිර සහ බටහිර වෙරළ සම්බන්ධ කරනවා. දිගින් සැතපුම් පහක්.වියට්නාමයේ ද බිය උපදවන පාලම් රාශියක් තිබෙනවා. ඒවාට කියන්නේ වඳුරු පාලම් කියලා. ඒ නම යෙදීමට හේතුව මේ පාලම් මතින් ගමන් කිරීමට හැකි වඳුරන්ට පමණක් කියලා බොහෝ දෙනා විශ්වාස කිරීමයි.මේවා ඉතා උසැති තැන් යා කරමින් ඉදිකර තිබෙනවා. එහෙත් යොදා ඇත්තේ උණ බම්බු දෙකක් පමණයි. එකක් මත පා තබමින් අනෙක් උණ බම්බුව අත්වැල ලෙස යොදා ගන්නවා.ලෝකයේ බියජනකම පාලම් අතුරින් දහවැනි තැන දිනා ගෙන ඇත්තේ පාකිස්ථානයේ හසායිනි පාලම. හන්සා නදියට ඉහළින් ඉදිවී ඇති මෙම පාලම බියජනක ලෙස ජලය මතින් එල්ලෙමින් පවතිනවා. සංචාරකයන්ට මෙය භීතිය ගෙන දුන්නත් පාකිස්ථාන ජනතාව නම් මේ පාලම පහසුවෙන් තරණය කරනවා.  උතුරු අයර්ලන්තයේ කැරැක් අ රේඩ් රෝප්කැනඩාවේ කපිලානෝප්‍රංශයේ අයිගුයිලේ ඩු මිඩි පාලමපාකිස්ථානයේ හසායිනි පාලමමේරිලන්ඩ් ප්‍රාන්තයේ මේස පේක් බේවියට්නාමයේ වඳුරු පාලම්ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=ay1010175</link>
    <topic>හෝටල් ක්ෂේත්‍රයේ පිබිදීම වැඩියි</topic>
    <author>තාරක වික්‍රමසේකර</author>
    <content>පසුගිය දා ලොව හොඳම කොටස් වෙළෙඳ පොළ බවට පත්වූ කොළඹ කොටස් වෙළෙඳ පොළ පසුගිය සති අන්තයේ සිට යම් කිසි පසුබෑමකට ලක්වුවද එය තව සති එකහමාරකින් පමණ ඉහළ යාමට ලක්විය හැකි බව කොටස් වෙළෙඳ පොළ ආරංචි මාර්ග පවසයි.පසුගිය අඟහරුවාදා දිනය අවසන් වන විට කොටස් වෙළෙඳ පොළ සමස්ත මිල දර්ශකය දැක්වූයේ ඒකක 6534.02 ක් ලෙසිනි. මිලංකා මිල දර්ශකය 7119.75 ක් ලෙසත් දැක්වුණ අතර දිනයේ මුළු ගනුදෙනු සංඛ්‍යාව 17265 ක් බව වාර්තා විය. එදින කොටස් වෙළෙඳ පොළ දෛනික පිරිවැටුම වාර්තා වූයේ මිලියන 3 කට ආසන්න විය.මේ දිනවල කැපී පෙනෙන වෙනසක් කොටස් සමාගම් අතර සිදු නොවූවත් මූල්‍ය හා සංචාරක හෝටල් ස්ථාවර මට්ටමක සිටිනු දැකගත හැකි විය.විශේෂයෙන්ම LOLC සමාගමේ කොටසක මිල පසුගිය සිකුරාදා රුපියල් 1330.50 ක් වූ අතර සඳුදා පැවතියේ රුපියල් 1358.40 ක් ලෙසිනි. නුවරඑළිය, එයිට්කන් ස්පෙන්ස්, ගලධාරි, ටාජ් බ්‍රවුන්ස් බිච් වැනි සංචාරක හෝටල්වල කොටස් මිලෙහි ලොකු වෙනසක් සිදුව නැති අතර සංචාරක හෝටල් තම ස්ථාවරත්වය රැක ගැනීමට සමත්ව ඇත. කලකට පෙර කොටස් වෙළෙඳ පොළ අගය අඩුවීම්වලදී සංචාරක හෝටල් කොටස් මිල අඩු වුවද වර්තමානයේ රටේ පවතින ආර්ථික ස්ථාවරත්වය හා යුද්ධය අවසන්ව ආරක්ෂාව තහවුරු වීම මත සංචාරකයන්ගේ පැමිණීම වර්ධනය වීම නිසා කොටස් හිමියන්ට එම හෝටල් කර්මාන්තය කෙරෙහි හට ගෙන ඇති විශ්වසනීයත්වය මත මෙසේ කොටස් මිල ස්ථාවරව පැවතීමට හේතුවක්ව ඇත.පසුගිය 11 වැනිදා සඳුදා රිචර්ඩ් පීරිස් සමාගමේ කොටස් 9748400 ක් අලෙවි වීමත් එස්එම්බී ලීසිං (එක්ස් ආර්) සමාගමේ කොටස් 8668800 ක් අලෙවි වීමත් වෙළෙඳ පොළේ කැපී පෙනෙන ගනුදෙනු අතර විය.එහෙත් පෙර සඳහන් කළ පරිදි හෝටල් ක්ෂේත්‍රයේ උන්නතිය පෙන්නුම් කරමින් එයිට්කන් ස්පෙන්ස් සමාගමේ කොටස් එක්කෝටි අනුලක්ෂ පනස්හතර දහස් අටසීයක් (19,054,800) ක් අලෙවි වී තිබුණේ ද 11 වැනිදාමය. ඒ නාමික අගය රුපියල් 10 ක්වූ කොටසක් රුපියල් 230 කට පවා අලෙවි වෙමිනි. එදින ආරම්භයේදී එහි කොටසක් රුපියල් 212.95 ක් වූ අතර එදින අවසන් වන විට එහි මිල රුපියල් 216.20 ක් දක්වා ඉහළ ගියේය. ඒ පෙර කී පරිදි රුපියල් 230.00 කට පවා කොටසක් අලෙවි වෙමිනි.හෝටල් ක්ෂේත්‍රයේ අලුතින් රැකියා ලක්ෂ 3 ක් නිර්මාණය වී තිබෙන බව ද යෞවන කටයුතු අමාත්‍යංශය පසුගිය සතියේ අනාවරණය කර තිබුණි.එසේම වෙළෙඳ පොළේ සිදුවන ගනුදෙනු ස්ථාවර මට්ටමකට පවත්වාගෙන යා යුතු හෙයින් සැප්තැම්බර් 23 වැනිදා සිට ඔක්තෝබර් 05 දින දක්වා සමාගම් 9 කට 10% ක මිල පරාසය පැනවීමට ශ්‍රී ලංකා සුරැකුම්පත් හා විනිමය කොමිෂන් සභාව තීරණය කරන ලදී.සියලු කොටස් මිල දර්ශකය පොදුවේ පහළ යමින් පැවතුණු අතර පසුගිය බදාදායින් පසුව කොටස් මිලට ගැනීමට කොටස් හිමියන් අතර එතරම් තරගකාරීත්වයක් දක්නට නොලැබුණි. අඟහරුවාදා වන විට 4.4% ක් පමණ කොටස් වෙළෙඳ පොළේ අඩුවීමක් පෙන්නුම් කෙළේය.එදින පෙරවරු 10.30 වන විට කොටස් වෙළෙඳ පොළේ මිලංකා මිල දර්ශකය 5% ට වඩා පහළ යාම නිසා විනාඩි 30 කට කොටස් වෙළෙඳ පොළ ක්‍රියාකාරිත්වය නැවැත්වීමට කොළඹ කොටස් වෙළෙඳ පොළ තීරණය කළ අතර එය දහවල් 11.00 ට පමණ යළි ගනුදෙනු සඳහා විවෘත විය.එසේ ගනුදෙනු සඳහා විවෘත වීමත් සමඟ යළිත් 1% ක් පමණ ඉහළ ගිය කොටස් වෙළෙඳ පොළ බ්‍රහස්පතින්දා පෙරවරු වන විට 2% කින් තවත් ඉහළ ගියේය.2009 වසරේදී ඇරැඹු 5% ට වඩා මිල දර්ශකය පහළ ගියහොත් වෙළෙඳ පොළ ගනුදෙනු නැවැත්වීමේ ක්‍රමවේදය මෙවර ක්‍රියාවට නැඟුණේ දෙවෙනි වතාවටය.කොළඹ කොටස් වෙළෙඳ පොළේ තුෂාර ජයරත්න මහතාට ස්තුතිය.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=aj1010171</link>
    <topic>ගොවි මහතුන්ගේ අටු කොටු පුරවන්න ලංකා බැංකුව සූදානම්</topic>
    <author>සී. සමරසිංහ නියෝජ්‍ය මහා කළමනාකරු නිමැවුම් හා සංවර්ධන බැංකු කටයුතු</author>
    <content>ගොවි මහතුන්ගේ අටු කොටු පුරවන්න ලංකා බැංකුව සූදානම්මෙවර යල කන්නයේ වී අස්වැන්න මිලදී ගන්න වී අලෙවි මණ්ඩලයට වැඩිම ණය මුදලක් ලබා දුන්නේ ලංකා බැංකුවයි.යල කන්නය සඳහා අපි ඉතා කුඩා පරිමාණයෙන් වී මිලදී ගැනීම සඳහා ආරම්භ කළ සමහර වැඩ සටහන් මහ කන්නය සඳහා වඩාත් ව්‍යාප්ත අයුරින් ක්‍රියාත්මක කිරීමට අපි දැන් සූදානම්.අපි ආරාධනා කරනවා අපේ ගොවි ප්‍රජාවට තමන්ගේ වී අටු කොටු නැවත පුරවා ගන්නට අපත් සමඟ එක්වන ලෙස. මේ සඳහා අපි සකසා ඇති වැඩසටහන ඉතා ම සරල එකක්.ණය මුදල - උපරීම රු. 50,000ආපසු ගෙවීම - මාස 6 ක කාලයක් තුළපොලී අනුපාතය - වසරකට 8%සුරැකුම් - ඉතාම ලිහිල් ඇප සහ කොන්දේසිගොවි ජනතාවට වී තොග රැස් කර තබා ගැනීම සඳහා තවත් අවස්ථා කිහිපයක් තියෙනවා. ගොවි සමිති, ගොවි සංවිධාන සතු කුඩා පරිමාණයේ ගබඩා තිබෙනවා. තවත් සමහර තැන්වල වෙනත් කටයුතු සඳහා ඉදිකළ විශාල ප්‍රමාණයේ ගොඩනැගිලි තිබෙනවා. මෙම ගොඩනැගිලි වුවත් වී ගබඩා කර ගැනීමට අපේ ගොවි ජනතාවට පහසුකම් ලබාදීමට අප විසින් කටයුතු යොදා තිබෙනවා.ගොයම් කැපෙන අවස්ථාවල අවට පදිංචි ගමේ ගොවි ජනතාවට වී මිල දී ගෙන එහි තිබෙන ගොඩනැගිලිවල ගබඩා කර තබාගෙන හොඳ මිලකට වී විකුණා ගැනීමට හැකියාව තිබෙනවා. ඒ අනුව එක ගොඩනැගිල්ලක කිහිප දෙනකුගේ වී ගබඩා කර තබා ගැනීමට හැකියාව තිබෙන අතර, එම ගබඩා සඳහා අවශ්‍ය ආරක්ෂාව සලසා ගන්නත් පුළුවන්. එමෙන්ම මේ අයට අවශ්‍ය මූල්‍ය පහසුකම් ලංකා බැංකුවෙන් ලබාගැනීමටත් පුළුවන් වෙනවා.එමෙන්ම අපේ ගොවි මහතුන්ගේ ජීවන රටාව දෙස මඳක් බැලුවහොත්, වී වගාවට සම්බන්ධ අයට යම් යම් නිදහස් කාල වකවානු ලැබෙනවා. උදාහරණයක් වශයෙන් වී වපුරා අවසාන වූ පසු නැවත අස්වැන්න නෙළන තුරු ඇති කාලසීමාව එලෙස හැඳින්වීමට පුළුවන්.පෙර සඳහන් කළ පරිදි වී තොගයක් තම නිවසේ හෝ පොදු ස්ථානයක රැස්කර ගැනීමට ගොවි ප්‍රජාවට පුළුවන්. එම වී කුඩා ප්‍රමාණවලින් කොටා සහල් බවට පත් කර වෙළෙඳපොළට යැවීමට පුළුවන්. ඒ වගේම වැඩි මිලක් දී එවැනි සහල් මිලදී ගන්න අයත් ඉන්නවා. මේ සහල් විශේෂ නමකින් වෙළෙඳ පළට ඉදිරිපත් කරන්නත් පුළුවන්.ඔබ හැකි ඉක්මනින් ළඟම ඇති ඔබේ ලංකා බැංකුවට ගොස් ලියාපදිංචි වන්න.සී. සමරසිංහ නියෝජ්‍ය මහා කළමනාකරු නිමැවුම් හා සංවර්ධන බැංකු කටයුතුකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=aj1010172</link>
    <topic>තේ ඉතිහාසය ග්‍රන්ථය පිළිගන්වමින්</topic>
    <author/>
    <content>තේ ඉතිහාසය ග්‍රන්ථය පිළිගන්වමින්රසල්ස් තේ සමාගම ප්‍රදර්ශනාගාරයක් හා අලෙවිසලක් බොරැල්ල ඇල්විටිගල මාවතේදී විවෘත කරයි. ශ්‍රී ලංකාවේ තේ කර්මාන්තයේ ඉතිහාසය සහ තේ පිළිබඳව විස්තර කෙරෙන විශේෂ ග්‍රන්ථයක් ද එහිදී එළිදැක්විණි. රසල්ස් තේ සමාගමේ සභාපති හා කළමනාකාර අධ්‍යක්ෂ රසල්ස් පෙරේරා මහතා එහි ප්‍රථම පිටපත අක්බාර් බ්‍රදර්ස් සමාගමේ අධ්‍යක්ෂ ජෝෂප් සින්නයියා වෙත පිළිගැන්වූ අයුරු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=aj1010173</link>
    <topic>හෘද විද්‍යාවේ නව වර්ධනයන් පිළිබඳ සැසියක්</topic>
    <author/>
    <content>හෘද විද්‍යාවේ නව වර්ධනයන් පිළිබඳ සැසියක්ග්ලෝබල් හොස්පිටල්ස් සහ හෙල්ත් සිටි ෆෝර්ටි සමූහ ව්‍යාපාරය එක්ව ජාතික රෝහලේ හෘද රෝග දෙපාර්තමේන්තුවේ ප්‍රධාන හෘද රෝග විශේෂඥයින්ගේ සහභාගිත්වයෙන් “හෘද විද්‍යාවේ නව වර්ධනයන්” මැයෙන් අධ්‍යාපන සැසි වාරයක් පසුගියදා පවත්වනු ලැබීය.සෞඛ්‍ය සහ සත්කාර ව්‍යාපාර ක්‍ෂේත්‍රයේ ප්‍රධාන තැනක් උසුලන ෆෝර්ටි සමූහ ව්‍යාපාරයෙහි සාමාජිකයකු වන ෆෝර්ටි ඉන්ටර්නැෂනල් ඉන්දියාවේ ග්ලෝබල් හොස්පිටල්ස් සමූහ ව්‍යාපාරයේ උපාය මාර්ගික හවුල්කරු ලෙස පත් කර ඇත.කොළඹ ජාතික රෝහලේ ජ්‍යෙෂ්ඨ හෘද රෝග විශේෂඥ වෛද්‍ය, රුවන් ඒකනායක මහතා මෙම අවස්ථාවේ ප්‍රධාන ආරාධිතයා වූ අතර කොළඹ ජාතික රෝහලේ ජ්‍යෙෂ්ඨ හෘද රෝග විශේෂඥ වෛද්‍යවරුන් වන වෛද්‍ය ඩබ්.එස්.සන්තරාජ් සහ වෛද්‍ය පී.එන්.තේනබදු, ශ්‍රීී ජයවර්ධනපුර රෝහලේ ජ්‍යෙෂ්ඨ හෘද රෝග විශේෂඥවරුන් වන වෛද්‍ය වයි.කේ.එම්.ලහී සහ පී.ඒ. ගුණරත්න ආරාධිත දේශකයින් ලෙස මෙම සැසිවාරයට සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=aj1010174</link>
    <topic>වටවල ප්ලාන්ටේෂන් ෆෙ‍්‍රෂ් පළමු තොගය නැව්ගත කරයි</topic>
    <author/>
    <content>වටවල ප්ලාන්ටේෂන් ෆෙ‍්‍රෂ් පළමු තොගය නැව්ගත කරයිවටවල වැවිලි සමාගම ටෙට්ලි වෙළෙඳ නාමය යටතේ, ශ්‍රී ලංකාවේදී පිරිසුදු තේ ඇසුරුම් කිරීම හා අපනයනය කිරීම ආරම්භ කරයි. නැව්ගත කිරීමට නියමිත පළමු තොගයට අදාළ පළමු ටෙට්ලි තේ ඇසුරුම වැවිලි කර්මාන්ත කටයුතු පිළිබඳ අමාත්‍ය මහින්ද සමරසිංහ මහතාට, වටවල වැවිලි සමාගමේ කළමනාකරණ අධ්‍යක්ෂ විෂ් ගෝවින්දසාමි මහතා විසින් පිළිගන්වනු ලැබීය.මෙම සුවිශේෂී අවස්ථාවේදී සිය අදහස් දක්වමින් අමාත්‍ය සමරසිංහ මහතා ප්‍රකාශ කළේ, මෙය ශ්‍රී ලංකාවට මෙන්ම වැවිලි කර්මාන්තයට ද සංධිස්ථානයක් වන අතර රටේ ආර්ථිකයට එයින් ලැබෙන ප්‍රතිලාභ අති ඉමහත් බවයි.සෙස්ටා හා වටවල කහට යන ජනපි‍්‍රය වෙළෙඳ නාම නිපදවන වටවල වැවිලි සමාගම, ඉන්දියාවේ ටාටා ග්ලෝබල් බෙවරේජස් සමඟ අනුබද්ධ වන අතර, ;ටට්ලි සමූහ ආයතනය එහි සාමාජිකත්වය 2000 මාර්තු මාසයේ සිට දරයි. එසේම “ප්ලාන්ටේෂන් ෆෙ‍්‍රෂ්” යන සංකල්පය මුලින්ම හඳුන්වා දෙනු ලැබුවේ ද වටවල වැවිලි සමාගම වන අතර මෙහිදී වතු යායේ සිට සෘජුවම නැවුම් තේ ලබාදීම සිදුවේ.මේ අවස්ථාව රටට සාඩම්බරයක් මෙන්ම අපනයන ආදායම වැඩි කරන බවට කිසිඳු සැකයක් නොමැති අතර, ඇසුරුම් කටයුතු සිදු කරනු ලබන්නේ වටවල වැවිලි සමාගමේ අති නවීන අපනයන ඇසුරුම් පහසුකම් යටතේ බවත් ගෝවින්දසාමි මහතා කියයි.අපේක්ෂිත ඇනවුම් අනුව වසරකට ටෙට්ලි ප්ලාන්ටේෂන් ෆෙ‍්‍රෂ් තේ බෑග් මිලියන 100 ක් නැව්ගත කිරීමට සමාගම අදහස් කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=aj1010175</link>
    <topic>අඟලක් ගනකම ඇති පරිගණකයක් මෙරටදී නිපදවයි</topic>
    <author/>
    <content>අඟලක් ගනකම ඇති පරිගණකයක් මෙරටදී නිපදවයිඊසි කම්පියුටර්ස් ඊසි ස්ලිම් ටොප් ස්මාර්ට් පරිගණකය මෙරට වෙළඳපලට හඳුන්වා දෙයි.ලෝකයේ ගනකම අඩුම පරිගණකය වන ඊසි ස්ලිම්ටොප් ස්මාර්ට් හා ගනකම අඟලක් වන අතර එහි ප්‍රමාණය සාමාන්‍ය පරිගණකයකින් හරි අඩකි.ඊසි කම්පියුටර්ස් හි ප්‍රධාන විධායක ෂෆ්රාස් හම්සාඩීන් මහතා මෙසේ පැවැසීය.ඊසි කම්පියුටර්ස් හි ව්‍යාපාරික තේමාව සෑම විටම පාරිභෝගිකයා පුදුමයට පත් කිරීමයි. පාරිභෝගිකයකු නව පරිගණකයක් මිලදී ගැනීමට පෙළඹෙන්නේ අපි එම වටිනාකම පරිගණකයට එක් කළ හොත් පමණි. පරිගණක කර්මාන්තයේ නව පිබිදීමක් ඇති වන්නේත්, පාරිභෝගිකයකු තම නිවසේ එක් පරිගණකයකට වඩා තබා ගැනීමට පෙළඹෙන්නේත්, පරිගණක ක්‍ෂේත්‍රයේ සිදුවන නව තාක්ෂණ වර්ධනයත් සමඟ ඉදිරියට යාමට පාරිභෝගිකයින් පෙළඹෙන්නේත් එවිට පමණි යැයි කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=aj1010176</link>
    <topic>අඟලක් ගනකම ඇති පරිගණකයක් මෙරටදී නිපදවයි</topic>
    <author/>
    <content>අඟලක් ගනකම ඇති පරිගණකයක් මෙරටදී නිපදවයිමේ දෙසැම්බරයේ විදේශ සංචාරකයන්ගේ පැමිණීම වාර්තාගත ලෙස ඉහළ යෑමක් අපේක්ෂා කරන අතර ඩෙකෑන් ඒවියේෂන් සමාගම එයාර් ටැක්සි සේවාව අරඹයි.ඉදිරි මාස කීපය තුළ මෙරටට ගලා එතැයි බලාපොරොත්තු වන විදේශ සංචාරකයින් වෙනුවෙන් මෙම දෛනික හෙළිකොප්ටර සේවාව ආරම්භ කරනු ලැබුවා.පළමු වතාවට ආසන පදනම මත අය කිරීම් සිදු කරමින් අපගේ සේවාව ලබාදීමට හැකිවීම පිළිබඳව අප ඉතාමත් සතුටට පත්වන අතරම නියමිත කාල සටහනකට අනුව ක්‍රියාත්මක වන රටේ පළමු දෛනික හෙළිකොප්ටර් සේවාව ද මෙය වේවි.” යනුවෙන් අධ්‍යක්ෂ ඩෙනම් ෂොක්මාන් මහතා කියයි.“දෛනික කාල සටහනකට අනුව දිනකට ගමන් වාර දෙකකින් යුත් මෙම නව සේවාවේ අනන්‍යතාව වන්නේ, කාල සටහනට අනුව ගොඩ බැස්වීමට නියමිත ස්ථානය සැබවින්ම තීරණය කරන්නේ සේවාලාභියා මිස ගුවන් සමාගම නොවීමයි” යැයි ද ෂොක්මන් මහතා කියයි.මෙම නව කාල සටහනට අනුව සිදු වන ගුවන් ගමන් හඳුන්වාදීමේ අරමුණු පිළිබඳව පැහැදිලි කරමින් ෂොක්මන් මහතා ප්‍රකාශ කළේ මගීන්ට ඔවුන්ගේ නියමිත ගොඩබට ස්ථානයේ වැඩි වේලාවක් රැඳී සිටීමේ අවස්ථාව ලබා දෙන අතරම එමඟින් ඔවුන්ගේ ගුවන් ගමන් අත්දැකීම වඩාත් ඵලදායි හා අර්ථාන්විත එකක් කරගැනීමේ අවස්ථාව උදාවන බවයි.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=aj1010177</link>
    <topic>වසරේ කැපී පෙනෙන අපනයනකරු</topic>
    <author/>
    <content>වසරේ කැපී පෙනෙන අපනයනකරුඉම්පිරියල් ටී එක්ස්පෝර්ට්ස් සමාගම, ශ්‍රී ලංකා අපනයනකරුවන්ගේ ජාතික මණ්ඩලයේ 18 වන සම්මාන ප්‍රදානෝත්සවයේදී “වසරේ වඩාත්ම කැපී පෙනන අපනයනකරු” සම්මානයෙන් පිදුම් ලැබීය. 2009 වසර සඳහා “ශ්‍රී ලංකාවේ හොඳම අපනයන වෙළෙඳ නාමය” සඳහා සම්මානය ද එහිදී හිමි කරගැනීමට සමත් විය.මේ සම්මාන ප්‍රදානෝත්සවයේදී රටේ ආර්ථික සංවර්ධනයට කැපී පෙනෙන දායකත්වයක් ලබා දෙමින් ඉහළ කාර්යසාධනයක් පෙන්වන ශශ්‍රී ලංකාවේ අපනයනකරුවන් සඳහා සම්මාන ප්‍රදානය කෙරිණි.සම්මාන ප්‍රදානෝත්සවය අමතමින් විනිසුරු මඩුල්ලේ සභාපති ආචාර්ය උදිත ලියනගේ මහතා, ජයග්‍රාහකයන් තෝරාගැනීමේදී සලකා බැලු කරුණු අතරින් ජාත්‍යන්තර වෙළෙඳ පොළ තුළ ඔවුන්ගේ වෙළෙඳ නාමයන් ස්ථානගත වී ඇති ආකාරය ද එක් කරුණක් වූ බව පැහැදිලි කළේය.ඉම්පීරියල් ටී එක්ස්පෝර්ට්ස් සමාගමේ කළමනාකරණ අධ්‍යක්ෂ, ජයන්ත කරුණාරත්න මහතා කීවේ ගෝලීය ආර්ථික අර්බුදය හේතුවෙන් ජාත්‍යන්තර වෙළෙඳ පොළේ පැවැති ප්‍රතිරෝධී තත්ත්වයන්ට මුහුණ දෙමින් වුවත් පසුගිය වසරේදී සමාගමට වාර්තාගත විශිෂ්ට වර්ධනයක් හා උසස් අපනයන අගයක් පෙන්වීමට හැකි වූ බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=aj1010178</link>
    <topic>ස්මාට් මීඩියා ආයතනයට ඉන්ටර්නැෂනල් ආක් සම්මානය</topic>
    <author/>
    <content>ස්මාට් මීඩියා ආයතනයට ඉන්ටර්නැෂනල් ආක් සම්මානයස්මාට් මීඩියා ආයතනයට මෙවර ඉන්ටර්නැෂනල් ආක් සම්මානය හිමි වූයේ නිර්මාණාත්මක වාර්ෂික වාර්තා නිර්මාණය කිරීම වෙනුවෙනි.1994 දී ස්මාට් මීඩියා ආයතනයක් වශයෙන් ආරම්භ වුණත් වසර 2000 න් පස්සේ ලෝකෙ හොඳම සමාගම විය යුතුයි කියලා දර්ශනයක් නිර්මාණය කරගෙන ඒ වෙනුවෙන් කැපවී වැඩ කරන්න සියලු දෙනාම ඉදිරිපත් වුණා.ආයතනයේ හැමෝටම ඉලක්කය පිළිබඳ හොඳ අවබෝධයක් ලබලා දුන්නෙ ඉදිරි දැක්ම වෙනුවෙන්. කලාත්මක අධ්‍යක්ෂක ආනන්ද ජාගොඩ මහතා මේ පිළිබඳ දැක්වූයේ මෙවැනි අදහසකි.“මෙවැනි සම්මානයක් කරා ළඟාවීමට අපි අතර ශක්තිමත් එක්සත් බවක් තිබුණා. අපි හැමෝම පවුලක්. එකිනෙකා විෂයෙහි කිසිම උස්පහත් කමක් නැහැ. අපි ළඟ ‘බොස්’ මානසිකත්වයක් නැහැ. හැමෝටම නිදහසේ අදහස් ප්‍රකාශ කරන්න පුළුවන්. ඒ වෙනුවෙන් වැඩ කරන්නත් පුළුවන්.අපේ සභාපතිවරයා විජිත් කන්නන්ගර. අපිට අපේ අදහස් ඔහු සමඟ බෙදාගන්න පුළුවන්. ඒ සමීප බව ඉදිරියට යාමේදී වැදගත් වෙනවා. අපි හැම වෙලාවෙම අපේ සේවාදායකයාට ප්‍රමුඛස්ථානය දුන්නා.එයාගේ ඕනෑ එපාකම් හැම විටම සලකා බලනවා. මේ හින්දම තමයි ගුණාත්මක අතින් වැඩි වාර්ෂික වාර්තාවක් ලබා දෙන්න පුළුවන් වුණේ.” රූපාන්තිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=aj1010179</link>
    <topic>අත හිත පිරෙන්න තෑගි දෙන ‘මෝටර් ප්ලස් ලකී ඩ්‍රයිව්’</topic>
    <author/>
    <content>අත හිත පිරෙන්න තෑගි දෙන ‘මෝටර් ප්ලස් ලකී ඩ්‍රයිව්’ශ්‍රී ලංකා ඉන්ෂුවරන්ස් ‘මෝටර් ප්ලස්’ මෙවර රථවාහන රක්ෂිතයිනට ‘මෝටර් ප්ලස් ලකී ඩ්‍රයිව්’ මඟින් අතහිත පිරෙන්න තෑගි කන්දරාවක් දිනා ගැනීමේ අවස්ථාව උදා කර දෙයි.දෙසැම්බර් 31 දා දක්වා තම රක්ෂණය අලුත් කරන හෝ අලුතින් මෝටර් ප්ලස් රක්ෂණයක් මිලදී ගන්නා ඕනෑම පූර්ණ රක්ෂණ හිමියෙකුට මෙම ‘මෝටර් ප්ලස් ලකී ඩ්‍රයිව්’ තරගාවලියට ඇතුළත්වීමට අවස්ථාව උදාවෙනු ඇත.මාස් පතා ජයග්‍රාහකයින් 100 දෙනෙකු තෝරා ගන්නා අතර ඉන් ප්‍රථම ජයග්‍රාහකයින් 5 දෙනෙකුට රුපියල් එක් ලක්ෂය බැගින් පිරිනැමේ. ඊළඟට 10 දෙනාට ගුවන් බලපත්‍ර ඇතුළු අංගසම්පූර්ණ ඩුබායි සංචාරයක් බැගින් හිමිවන අතර තවත් 15 දෙනෙකුට ඩිජිටල් කැමරා 15 ප්‍රදානය කෙරේ. මීට අමතරව සැනසිලි තෑගි වශයෙන් 70 දෙනෙකුට රු. 5000/= ක් වටිනා ඉන්ධන වවුචරය බැගින් ප්‍රදානය කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=aj10101710</link>
    <topic>ඉවත ලන ජංගම දුරකථන</topic>
    <author>ටිරෝනි වෑවලගේ</author>
    <content>ඉවත ලන ජංගම දුරකථනදැනට ගණනය කර ඇති පරිදි අප රටේ ජංගම දුරකථන භාවිතා කරන සංඛ්‍යාව මිලියන 10කට අධිකය. එය රටේ සමස්ත ජනගහනයෙන් අඩක් පමණය. මෙලෙම ජංගම දුරකථන භාවිතා කරන අති විශාල ජන සංඛ්‍යාව තවමත් අවබෝධය ලබා නැති කරුණ වන්නේ, ඉවත ලන ජංගම දුරකථන නිසි අයුරින් බැහැර කරන්නේ කෙසේද යන්නයි. දරුවන්ගේ ක්‍රීඩා භාණ්ඩයක් බවට පත් කිරීම හෝ අසල ඇති කුණු ගොඩකට විසිකර දැමීම දැනට ඒවා බැහැර කිරීමේ පහසුම ක්‍රමවේදය ලෙස භාවිතා වේ.එහෙත් එසේ ඉවත ලන ජංගම දුරකතනවල පරිසරයට මෙන්ම මිනිසාට ද අතිශයින් හානි ගෙන දෙන උග්‍ර විෂ අඩංගුය. ආසනික්, ඇන්ටිමනී, බ්‍රෝමියම් ඒ සඳහා උදාහරණ කිහිපයකි. මේ විනාශය වළක්වා ගැනීමට කළ යුත්තේ සරල ක්‍රියාවකි. එනම් භාවිතයෙන් ඉවත් කරන ජංගම දුරකථනය වඩා ආරක්ෂිත ලෙස බැහැර කිරීමය.ඒ සඳහා නිසි ක්‍රමවේදයක් ඩයලොග් ආයතනය හඳුන්වා දී තිබේ. 2007 වසරේදී ආරම්භ කළ මේ ක්‍රියාදාමය යටතේ ඩයලොග් ආයතනය සිදුකළේ භාවිතයෙන් බැහැර කෙරෙන ජංගම දුරකථන එකතු කිරීමයි. රට පුරා මධ්‍යස්ථාන සීයකදී මෙම එකතු කිරීම් සිදු කෙරේ. මෙලෙස එකතු කෙරෙන ජංගම දුරකථන, බැහැර කිරීම අන්තර් ජාතික ප්‍රමිතිය සම්බන්ධයෙන් රටවල් 170ක් එකඟ වී ඇති බැසර් සම්මුතියට අනුව සිදුකෙරේ. ඒ අනුව චීනයේ ස්වෙත්සු ප්‍රාන්තයට ප්‍රවාහනය කෙරෙන මෙම අබලි ජංගම දුරකථන එහිදී ප්‍රති නිෂ්පාදන ක්‍රියාවලියට දායක කරනු ලැබේ.මේ සමස්ත ක්‍රියාවලිය අවසාන අදියර වන තෙක් සාර්ථක කරගැනීමට ඩයලොග් ආයතනයට සහය ලබා දෙන්නේ මධ්‍යම පරිසර අධිකාරියයි.ඩයලොග් ආයතනයේ සංඛ්‍යාලේඛනවලට අනුව 2008 – 2009 වසරවලදී සිදු කරන ලද එකතු කිරීම් අවසානයේ රටින් බැහැර කිරීමට හැකියාව ලැබී ඇත්තේ අබලි ජංගම දුරකථන ටොන් 2ක් පමණි.පරිසරය ආරක්ෂා කර ගනු වස් ජංගම දුරකතන භාවිතා කරන සෑම දෙනාම ඒවා බැහැර කිරීමේ පරිසර හිතකාමී ක්‍රමවේදයන් සම්බන්ධව ද දැනුවත් විය යුතුය. ඉවත ලන ජංගම දුරකථන රට පුරා පැතිරී ඇති ඩයලොග් මධ්‍යස්ථාන වෙත බාරදීමට කිසියම් පුද්ගලයෙක් ක්‍රියා කරයි නම් ඔහු හෝ ඇය පරිසරය ගැන සැබෑ හැඟීමකින් ක්‍රියාකරන්නකු සේ සැලකිය හැකිය.ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=aj10101711</link>
    <topic>දේශීය සමාගම්වලට හරිත වැඩසටහන් ඇරැඹීමට උපදෙස්</topic>
    <author/>
    <content>දේශීය සමාගම්වලට හරිත වැඩසටහන් ඇරැඹීමට උපදෙස්ලෝකයේ ව්‍යාපාර අතර තමාට හිමි ස්ථානය ලබාගැනීම සඳහා සූදානමින් සිටින ශ්‍රී ලංකාවට තවදුරටත් වෙළෙඳ ගිවිසුම් තීරු බදු සහන මඟින් පමණක් ලාබ ශ්‍රමය සහිත රටවල් සමඟ තරග කිරිමටත්, බරපතළ පරිසරය පිළිබඳ තත්ත්වයන් නොසලකා ක්‍රියා කිරීමට නොහැකි බවත්, ශීඝ්‍රයෙන් වෙනස් වන නව ලොව ප්‍රවණතා සමඟ සමාන්තරව ඉදිරියට යාමට නම් අපි අපිම හරිත සංචාරකයන්, හරිත ආයෝජකයන් සහ හරිත ගැනුම්කරුවන් මෙරටට ගෙන්වා ගත යුතු බවත්, කාබන් උපදේශන සමාගමේ අධ්‍යක්ෂ සුබ්‍රමනියම් ඊස්වරන් පැවැසීය.ඔහු ඒ බව ප්‍රකාශ කළේ කාබන් උපදේශන සමාගම මෙරට ව්‍යාපාර කටයුතු දියත් කළ උළෙල අමතමිනි.මෙම සමාගමේ අරමුණ වන්නේ කාබන් විමෝචනය අවම කිරීම සඳහා කැපවී සිටින සමාගම් සඳහා අංගසම්පූර්ණ උපදේශන සේවා සැපයීමයි. මෙම සමාගම ජාත්‍යන්තර විශේෂඥ දැනුමින් සහ දේශීය තරුණ විශේෂඥයින් පිරිසකගෙන් සමන්විත වේ.කාබන් උපදේන සමාගම නිර්මාණය කළේ ඊස්වරන් බ‍්‍රදර්ස් අපනයන සමාගමේ උප සභාපති සුබ්‍රමනියම් ඊස්වරන්, රේන්කෝ පුද්ගලික සමාගමේ කළමනාකාර අධ්‍යක්ෂ ෆසාල් ෆවුසර් SAP විශේෂඥයකු වන සෑම් අමීර් විසිනි. මහාචාර්ය මොහාන් මුණසිංහ සහ සුප්‍රකට පරිසර සංරක්ෂකයෙකු වන ආචාර්ය රනිල් සේනානායක ගේ මඟපෙන්වීම ඔවුන්ට ලැබිණි.ඒ අනුව කාබන් උපදේශන සමාගම එක්සත් රාජධානියේ CarbonNeutral සමාගමේ සහතික ලබාදීමේ සේවාවේ නිරත වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>17</day>
    </date>
    <link>http://www.silumina.lk/2010/10/17/_art.asp?fn=aj10101712</link>
    <topic>විශිෂ්ටම වෙළෙඳ නාමය මන්චී</topic>
    <author/>
    <content>විශිෂ්ටම වෙළෙඳ නාමය මන්චීස්ලිම් වෙළෙඳනාම විශිෂ්ටතා 2010 සම්මාන උළෙලේ ප්‍රධාන සම්මානය වන වසරේ විශිෂ්ටතම වෙළෙඳ නාමය සඳහා වන රන් සම්මානය ඇතුළු සම්මාන 9 ක් සිලෝන් බිස්කට්ස් සමාගමේ ප්‍රධාන වෙළෙඳ නාමය වන මන්චි විසින් දිනාගන්නා ලදී.එම සම්මාන අතරට රන් සම්මාන 4 ක් සහ රිදි සම්මානයක් මෙන්ම වෙළෙඳ නාම භාරකාරත්වය වෙනුවෙන් පිරිනමන සම්මාන 4 ක්ද අයත් වේ.මෙවර සම්මාන උලෙළේ වැඩිම සම්මාන සංඛ්‍යාවක් හිමි වූයේ ද මන්චි වෙළෙඳ නාමයටයි. ඒ අනුව මෙතෙක් පැවැත්වූ ස්ලිම් වෙළෙඳ නාම විශිෂ්ටතා සම්මාන උලෙළවලදී මන්චි වෙත විශිෂ්ටතම වෙළෙඳ නාමය සඳහා වන රන් සම්මානය සිව්වරක් හිමි වී තිබේ.ඒ අනුව ආහාර නිෂ්පාදන ක්ෂේත්‍රයේ මන්චි බිස්කට්ස් පවත්වාගෙන යන උසස් තත්ත්වය, නැවුම් බව සහ දෙස් විදෙස් බිස්කට් වෙළෙඳ පොළෙහි මන්චි නිෂ්පාදන දිනාගෙන ඇති විශිෂ්ටත්වය මෙම ජයග්‍රහණය මඟින් මනාව පැහැදිලි වන බව සමාගම කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=aa101024_1</link>
    <topic>මැල්කම් රංජිත් නව කාදිනල්තුමාට ජනපතිගෙන් සුබ පැතුම්</topic>
    <author/>
    <content>අප රට සාමයේ සහ බලාපොරොත්තුවේ නව යුගයකට පැමිණ, සියලුම ජන කොටස් අතර අන්‍යොන්‍ය අවබෝධය සහ සංහිදියාව සොයා යන කාලයකදී රෝමානු කතෝලික සභාව අතිඋතුම් මැල්කම් රංජිත් අගරදගුරු හිමිපාණන් කාදිනල් ධූරයට උසස් කිරීම සිදු කර ඇතැයි මහින්ද රාජපක්ෂ ජනාධිපතිතුමා සඳහන් කරයි.ජනාධිපතිතුමා එසේ සඳහන් කෙළේ ශුද්ධෝත්තම XVI වැනි බෙනඩික්ට් හිමිපාණන් විසින් කොළඹ අගරදගුරු අතිඋතුම් මැල්කම් රංජිත් හිමිපාණන් රෝමානු කතෝලික සභාවේ කාදිනල් ධූරයට උසස් කිරීම සම්බන්ධයෙන් සුබපැතුම් පණිවුඩයක් යවමිනි.ජනාධිපතිතුමාගේ සුබපැතුම් පණිවුඩයේ මෙසේ ද සඳහන් වෙයි.අගරදගුරු තෝමස් බෙන්ජමින් කුරේ හිමිපාණන්ගෙන් පසු මෙම උතුම් පදවියට ශ්‍රී ලාංකිකයකු පත්වනු දැකීමට මෙරට කතෝලික ජනතාව පුරා වසර 45 ක් බලා සිටියහ. වතිකානය විසින් ඔබ වහන්සේ මෙම උතුම් වූ ආධ්‍යාත්මික නායකත්ව පදවියට පත් කිරීම සිදුකර ඇත්තේ ශ්‍රී ලංකාවට ඉතාම සුබවාදී තත්ත්වයක් ළඟාවී ඇති වැදගත් අවස්ථාවකදී ය.අපගේ සම්ප්‍රදායික ගුණාංග බෙදා හදා ගනිමින් සර්ව ආගමික සම්බන්ධතාවලදී ඔබ වහන්සේ ලබාදුන් ඉතා වැදගත් වූ දායකත්වය, අප ජනතාව සදාචාරය සහ ආධ්‍යාත්මික ගුණාංගයන්ගෙන් පිරිපුන් ජාතියක් බවට පත්වීමට නව ආලෝකයක් වී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=aa1010242</link>
    <topic>ආර්ථික වර්ධන වේගය සියයට 8 පනී</topic>
    <author>අරුණි මුතුමලී</author>
    <content>අරුණි මුතුමලීමේ වසරේ තුන්වැනි කාර්තුව අවසන් වන විට ආර්ථික වර්ධනය සියයට 8 දක්වා ඉහළ ගොස් ඇති බව මහ බැංකු අධිපති අජිත් නිවාඩ් කබ්රාල් මහතා උතුරේ සංචාරයක නිරත වෙමින් පැවැසීය.වසර අටකට පසු දෙවැනි කාර්තුව සියයට 8.5ක වර්ධනයක් පෙන්වූ අතර වසර පුරා වර්ධනය සියයට 7.5ත් 8ත් අතර පැවතුණු බවත් ඇමෙරිකන් ඩොලර් බිලියන 42ක ආර්ථික ප්‍රසාරණයක් දක්නට ඇති බවත් ඒ මහතා වැඩිදුරටත් අනාවරණය කළේය.පසුගිය අගෝස්තු මාසය වන විට පෞද්ගලික අංශයේ වර්ධනය සියයට 12.8ක් වූ අතර මේ වසර අවසන් වන විට අපේක්ෂිත ණය වර්ධනය සියයට 15 ක් වේ යැයි ද ඔහු ප්‍රකාශ කළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=aa1010243</link>
    <topic>පිරිවෙන් අධ්‍යාපනයට තොරතුරු තාක්ෂණය එක්විය යුතුයි</topic>
    <author>සුනිල් දයා අල්විස්</author>
    <content>සුනිල් දයා අල්විස්තොරතුරු තාක්ෂණ දැනුම සෑම පිරිවෙන් අධ්‍යාපන ආයතනයක් තුළින්ම ලබාදීමේ වැඩපිළිවෙළක් ක්‍රියාත්මක කළ යුතු බවත්, ඒ අනුව ඉදිරියේදී සෑම පිරිවෙන් අධ්‍යාපන ආයතනයක් තුළම අන්තර් ජාල පහසුකම් සහිත පරිගණක ඒකකයක් පිහිටුවීමට පියවර ගන්නා බවත් ජනාධිපතිතුමා පැවැසීය.ඒ සඳහා අදාළ ආයතන සමඟ තමා මේ වන විට සාකච්ඡා කරමින් සිටින බවද ජනාධිපතිතුමා පෙන්වා දුන්නේ අරලියගහ මන්දිරයේ පැවැති පිරිවෙන් අධ්‍යාපනය සංවර්ධනය කිරීම පිළිබඳ විශේෂ සාකච්ඡාවේදීය. තමා වෘත්තීය පුහුණු අමාත්‍යවරයා වශයෙන් සිටියදී විහාරස්ථානය මුල්කරගෙන පරිගණක දැනුම ලබාදීම සඳහා විහාරස්ථාන වෙත පරිගණක මධ්‍යස්ථාන ලබාදීමට පියවර ගත් බව ද ජනාධිපතිතුමා මෙහිදී සිහිපත් කළේය.2600 වන සම්බුද්ධත්ව ජයන්තිය මුල් කර ගනිමින් මෙරට පිරිවෙන් අධ්‍යාපනය නඟාසිටුවීමට රජය මේ වන විට කටයුතු කරමින් සිටින බවද ජනාධිපතිතුමා මෙහිදී පෙන්වා දුන්නේය.පිරිවෙන් අධ්‍යාපනයට ප්‍රමාණවත් ගුරුවරුන් නොමැති බව මෙහිදී අනාවරණය වූ අතර එම ගුරු හිඟය පිරවීම සඳහා ඉදිරි වසරේදී විහාරස්ථානවල වැඩවෙසෙන මනා දැනුම ඇති ස්වාමීන් වහන්සේලා ඒ සඳහා බඳවා ගන්නා ලෙසත් ඒ තුළින් විහාරස්ථානය මෙන්ම ගම ද ආරක්ෂා වන බවත් ජනාධිපතිතුමා කීය.ඒ සඳහා අවශ්‍ය වැඩපිළිවෙළක් කඩිනමින් ක්‍රියාත්මක කරන ලෙස අධ්‍යාපන අමාත්‍යංශයේ ලේකම්වරයා වෙත මෙහිදී ජනාධිපතිතුමා වැඩිදුරටත් උපදෙස් ලබාදුන්නේය.මේ සාකච්ඡාවට බෙල්ලන ඥානවිමල, බෙල්ලන්විල විමලරතන නාහිමිවරු ඇතුළු මහා සංඝරත්නය ද අමාත්‍ය බන්දුල ගුණවර්ධන, නියෝජ්‍ය අමාත්‍ය ටී.බී.ඒකනායක, ජනාධිපති ලේකම් ලලිත් වීරතුංග, අධ්‍යාපන අමාත්‍යංශයේ ලේකම් සුනිල් එස්.සිරිසේන යන මහත්වරුන් ඇතුළු නිලධාරීන් පිරිසක් එක්ව සිටියහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=aa1010244</link>
    <topic>පාරට එන මෝටර් රථ 500% කින් වැඩිවෙලා</topic>
    <author>තාරක වික්‍රමසේකර</author>
    <content>තාරක වික්‍රමසේකරමෝටර් රථ සඳහා අය කරන බදු ප්‍රතිශතය අඩු කිරීමත් සමඟ මෙරටට ආනයනය කෙරෙන හා අලුතින් ලියාපදිංචි කෙරෙන මෝටර් රථ ප්‍රමාණය බෙහෙවින් ඉහළ ගොස් ඇතැයි ප්‍රවාහන නියෝජ්‍ය අමාත්‍ය රෝහණ දිසානායක මහතා පවසයි.පසුගිය ජූනි මාසයේදී මෝටර් රථ ප්‍රවාහන දෙපාර්තමේන්තුවේ අලුතින් ලියාපදිංචි කළ වාහන සංඛ්‍යාව 25340 ක් වන අතර ඉන් ලියාපදිංචි කරන ලද මෝටර් රථ සංඛ්‍යාව 606 ක් පමණි.පසුගිය අගෝස්තු මාසය වන විට ලියාපදිංචි කළ වාහන සංඛ්‍යාව 34554 ක් වූ අතර එය ජුනි මාසය හා සසඳන කල 36% ක වැඩිවීමකි. එහෙත් අගෝස්තු මාසයේදී අලුතින් ලියාපදිංචි කරන ලද මෝටර් රථ සංඛ්‍යාව 3121 කි. එය ජුනි මාසය හා සසඳන කල 500% ක වැඩිවීමකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=aa1010245</link>
    <topic>අච්චුවේලි යළි පණ ලබයි</topic>
    <author>අරුණි මුතුමලී</author>
    <content>අරුණි මුතුමලීයාපනයේ අච්චුවේලි කර්මාන්ත පුරය මිලියන 199ක වියදමින් යළි ස්ථාපනය කිරීමට රජය තීරණය කර තිබේ. මෙයින් මිලියන 174ක් ඉන්දීය රජයේ ආධාර වන අතර ඉතිරිය ශ්‍රී ලංකා රජය විසින් යොදනු ලැබේ.අච්චුවේලි කර්මාන්ත පුරය 1971 දී කුඩා හා මධ්‍ය පරිමාණ කර්මාන්ත ප්‍රවර්ධනය සඳහා පිහිටුවන ලද්දකි.මේ අතර එක්සත් ජාතීන්ගේ කර්මාන්ත සංවර්ධන සංවිධානය මඟින් උතුරු සහ නැඟෙනහිර පළාත්වල ව්‍යාපෘති හතක් සඳහා මිලියන 862 ක් ලබාදීමට ද තීරණය කර තිබේ.මෙය අරමුණු දෙකක් වෙනුවෙන් කරන්නකි. පළමුවැන්න උතුරු හා නැඟෙනහිර පළාත්වල කුඩා කර්මාන්ත නඟාසිටුවීම මඟින් ග්‍රාමීය ආර්ථික සංවර්ධනය හා ධීවර කර්මාන්තයේ වර්ධනයයි. දෙවැන්න දුප්පත්කම දුරැලීම සඳහා කටයුතු කිරීමට පරිසර හිතකාමී තාක්ෂණික ක්‍රම යොදා ගන්නා කර්මාන්ත සඳහා අතදීමයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=aa1010246</link>
    <topic>තහනම් ‘මත’ ගැන 1984ට කියන්න</topic>
    <author/>
    <content>මත්ද්‍රව්‍ය වෙළෙඳාම, බෙදාහැරීම, හා භාවිත කිරීම පිළිබඳව යම් තොරතුරු තිබේ නම් ඒ බව 1984 දුරකතන අංකය මඟින් දන්වන ලෙස අන්තරායකාර ඖෂධ පාලක මණ්ඩලය මහජනතාවගෙන් ඉල්ලා සිටී.අන්තරායකාර ඖෂධ පාලක මණ්ඩලය යටතේ මත්ද්‍රව්‍යවලට ඇබ්බැහිවූවන් පුනරුත්ථාපනය කිරීම සඳහා ඔවුන් වර්ග කොට එළිමහන් කඳවුරුවලට යොමු කරන අතර මින් ඉදිරියට මත්ද්‍රව්‍යවලට ඇබ්බැහි වූවන්ට අධිකරණය විසින් දඬුවම් කළත් ඔවුන් මින් ඉදිරියට සිරකරුවන් ලෙස නොසලකන බවත් ඔවුන් රෝගීන් ලෙස සලකා මතින් මුදවා ගැනීමට ප්‍රතිකාර කරන බවත් අන්තරායකාර ඖෂධ පාලක මණ්ඩලයේ සභාපතිනි ලේෂා ද සිල්වා චන්ද්‍රසේන මහත්මිය පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=aa1010247</link>
    <topic>දුක් ගැනවිලි කියන්න වෙනම දුරකථනයක්</topic>
    <author>නිහාල් පී.අබේසිංහ</author>
    <content>නිහාල් පී.අබේසිංහ1919 රාජ්‍ය තොරතුරු කේන්ද්‍රයට සම්බන්ධව මහජන දුක් ගැනවිලි සඳහා විසඳුම් ලබා දිය හැකි ආයතනයක් තොරතුරු තාක්ෂණයේ ආධාරයෙන් ළඟදීම පිහිටුවන බව ජනාධිපති ලේකම් ලලිත් වීරතුංග මහතා පවසයි.මෙම ආයතනයේ කටයුතු සෘජුවම ජනාධිපතිතුමාගේ අධීක්ෂණය යටතේ පවත්වාගෙන යන අතර එහි සියලු කටයුතු තොරතුරු තාක්ෂණය භාවිත කරන බවත් ජනාධිපති ලේකම්වරයා පැවැසීය.ජනතා හදවතේ රිද්මය මනාව හඳුනාගත් රාජ්‍ය නායකයකු වන මහින්ද රාජපක්ෂ ජනාධිපතිතුමාගේ අපේක්ෂාව වන්නේ නෙතේ කඳුළු පුරවාගෙන රාජ්‍ය ආයතනයකට පැමිණෙන ජනතාවගේ මුවඟට සිනහවක් කැඳවීම බවද ලලිත් වීරතුංග මහතා පැවැසීය.ජනාධිපති ලේකම් වරයා මේ අදහස් පළකළේ ඉ- ප්‍රාදේශීය ලේකම් කාර්යාල ව්‍යාපෘතිය කොළඹ ප්‍රාදේශීය ලේකම් කාර්යාලයේදී ආරම්භ කළ අවස්ථාවට ප්‍රධාන අමුත්තා ලෙස එක්වෙමිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=aa1010248</link>
    <topic>වයස 60 පැන්නත් දත් 20ක් ඕනෑ</topic>
    <author>සාගරිකා දිසානායක</author>
    <content>සාගරිකා දිසානායකවයස අවුරුදු 60 ඉක්මවා සිටියද නීරෝගී දිවි පෙවෙතක් සඳහා මුඛයේ අඩුම තරමින් දත් විස්සක් වත් තිබිය යුතු බැව් දන්ත රෝග විශේෂඥයෝ පෙන්වා දෙති.වැඩිහිටි ජනතාවගේ මුඛ සෞඛ්‍යය පිළිබඳව දැඩි අවධානය යොමු කරන සෞඛ්‍ය අමාත්‍යාංශ ආරංචි මාර්ග පවසන පරිදි නිදහස් සෞඛ්‍ය සේවය සඳහා වෙන් කරන මූල්‍ය ප්‍රතිපාදනවලින් වැඩි කොටසක් වැඩිහිටියන්ගේ මුඛ සෞඛ්‍යය වෙනුවෙන් යෙදවීමට ද රජය තීරණය කොට තිබේ.මේ තත්ත්වය වැළැක්වීම සඳහා රජය වැඩිහිටියන් වෙනුවෙන් විශේෂ සෞඛ්‍ය සායන හා සෞඛ්‍ය පහසුකම් රැසක් ඉදිරියේදී ක්‍රියාත්මක කරන බවත් ලබන 31 දාට යෙදෙන ජාතික මුඛ සෞඛ්‍ය දිනය නිමිත්තෙන් මහරගම දන්තායතනයේදී වැඩිහිටියන් සඳහා නොමිලේ විශේෂ වෛද්‍ය සායනයක් ආරම්භ කැර එය දිගටම පවත්වාගෙන යන බවත් පාලිත මහීපාල මහතා පෙන්වා දුන්නේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=aa1010249</link>
    <topic>විශ්‍රාම ගන්නා දවසේම අතට මුදල්</topic>
    <author>දයා ඩී.ෆොන්සේකා</author>
    <content>දයා ඩී.ෆොන්සේකාවිශ්‍රාම වැටුප් ලැබීමට නියමිත ලක්ෂ ගණනකට සෙත සලසමින් විශ්‍රාම යන දිනයේම විශ්‍රාම වැටුප් පාරිතෝෂිකය ලබාදීමටත් වසර 60 සම්පූර්ණ වූ පසු දිනම විශ්‍රාම වැටුප් ලබාදීම ආරම්භ කිරීමටත් කටයුතුª කරන ඉ- විශ්‍රාම වැටුප් නව ව්‍යාපෘතිය ලබන 27 වැනිදා ආරම්භ කරන බව විශ්‍රාම වැටුප් අධ්‍යක්ෂ කේ.ඒ.තිලකරත්න මහතා පවසයි.විශ්‍රාම වැටුප් ලැයිස්තු වෙත නිකුත් කරන විශ්‍රාම වැටුප් අංකය ඇතුළු තවත් එවැනි තොරතුරු කිහිපයක් ජංගම දුරකතන ඔස්සේ කෙටි පණිවුඩයක් මඟින් විශ්‍රාම වැටුප් ලාභියාට දැන ගැනීමට සැලැස්වීම ද මෙහි තවත් පහසුකමකි.මීට අමතරව අන්තර්ජාලය ඔස්සේ www.pensions.gov.lk  වෙබ් අඩවියට පිවිස තම විශ්‍රාම වැටුප් අංකය ඇතුළත් කිරීමෙන් විශ්‍රාම වැටුප් ලැයිස්තුව 2008 වසරේ සිට මේ දක්වා සිය විශ්‍රාම වැටුප් පිළිබඳ තොරතුරු දැනගැනීමේ පහසුකම් ලැබේ.ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය (ICTA) සහ විශ්‍රාම වැටුප් දෙපාර්තමේන්තුව ඒකාබද්ධව මෙම ව්‍යාපෘතිය ක්‍රියාවට නංවා තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=aa10102410</link>
    <topic>අසරණයන්ට අත දෙන්න ‘සියපත’</topic>
    <author>රමණි සුබසිංහ</author>
    <content>රමණි සුබසිංහබස්නාහිර පළාතේ අසරණ පුද්ගලයන් සඳහා සියපත නමින් පස් අවුරුදු සුබසාධන වැඩ පිළිවෙළක් බස්නාහිර පළාත් සමාජ සේවා දෙපාර්තමේන්තුව මඟින් ආරම්භ කර තිබේ.පළාතේ පදිංචි කායික හා මානසික ආබාධ සහිත අසරණ දරුවන් සහ වැඩිහිටියන්ගේ සංවර්ධනය සහ සුබ සාධනය ඇතිකිරීම මෙහි අරමුණ වේ.ආබාධිතව උපදින දරුවන් සංඛ්‍යාව අඩු කිරීම, නේවාසික වන වැඩිහිටියන් ප්‍රමාණය අඩු කිරීම, මෙත් සෙවණ නේවාසික වන රැඳවියන් ගේ අරමුදල රුපියල් ලක්ෂ 80 ක් දක්වා වැඩි කිරීම, යනාදී වූ ඉලක්ක රැසක් මේ වැඩසටහන යටතේ සපුරා ගැනේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=aa101024_2</link>
    <topic>ලෝක වාර්තාවක්</topic>
    <author>දයා ඩී. ෆොන්සේකා</author>
    <content>විනාඩි 11 යිපැළ ලක්ෂ 11 යිදයා ඩී. ෆොන්සේකානොවැම්බර් 15 දිනට යෙදෙන රුක් රෝපණ දිනය නිමිත්තෙන් පැළ ලක්ෂ 11 ක් සිටුවා ගිනස් වාර්තාවක් පිහිටුවීමට රජය සැලසුම් කර තිබේ.මේ පැල සිටුවීමේ ගීනස් වාර්තාව පිහිටුවීම සිදු කැරෙන්නේ මහින්ද රාජපක්ෂ ජනාධිපතිතුමාගේ දෙවෙනි ධූර කාලය ඇරඹීම නිමිත්තෙනි.එදින විනාඩි 11 ක් ඇතුළත පැළ දස ලක්ෂ 11 ක් සිටුවීමට කටයුතු සැළසුම් කර ඇති අතර ඒ සඳහා සියලුම පාසල් වල ද රුක් රෝපණ වැඩසටහන් පිහිටුවීමට කටයුතු යොදා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=aa10102411</link>
    <topic>ජනපති දෙවැනි පදවි ප්‍රාප්තිය වෙනුවෙන් රාජකීය යෝධ ඇළට නව ජීවනයක් දෙයි</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහදෙස් විදෙස් වාරි ඉංජිනේරුවන් ගේ අදහස අනුව ලොව සුවිශේෂ හා ජාතික වශයෙන් ඉතා වැදගත් වූ විස්මිත වාරි නිර්මාණයක් වන අනුරාධපුරයේ රාජකීය යෝධ ඇළ නැවත ප්‍රතිසංස්කරණය කර එයට නව ජීවනයක් ලබාදී ජාතික හා ලෝක උරුමයක් බවට පත්කිරීමේ නව ව්‍යාපෘතියක් මහින්ද රාජපක්‍ෂ ජනාධිපතිතුමාගේ දෙවැනි පදවි ප්‍රාප්තිය වෙනුවෙන් නොවැම්බර් මාසයේදි ක්‍රියාත්මක කිරීමට සූදානම් වෙයි.අනුරාධපුර දිස්ත්‍රික් පාර්ලිමේන්තු මන්ත්‍රි වාරිමාර්ග හා ජල කළමනාකරණ නියෝජ්‍ය ඇමති එස්.එම්. චන්ද්‍රසේන මහතාගේ අදහසක් අනුව ඒ මහතාගේ අධීක්ෂණය මත මෙරට පුරාවිද්‍යා, වාරි, පරිසර හා මාධ්‍ය ක්ෂේත්‍රවල විද්වතුන්ගේ කමිටුවල මෙහෙයවීම මත මේ නව ව්‍යාපෘතිය ක්‍රියාවට නැංවේ.ඒ සමඟම මේ වැඩපිළිවෙළට මහින්ද රාජපක්ෂ ජනාධිපතිතුමාගේත් වාරිමාර්ග හා ජල කළමනාකරණ ඇමැති නිමල් සිරිපාල මහතාගේ පූර්ණ ආශිර්වාදය ලැබෙන බවද චන්ද්‍රසේන මහතා පවසයි.කලා වැවේ සිට තිසා වැව දක්වා සැතපුම් 52 ක් දුරට වාරි ජලය ගෙනයාම සඳහා ක්‍රි.පූ. 403 දී ධාතුසේන රජතුමා විසින් ඉදිකරන ලද යෝධ ඇළ ලෝක වාරි තාක්ෂණයේ විශ්මිත නිර්මාණයක් බව දෙස් විදෙස් ඉංජිනේරුවන් විසින් හඳුනාගෙන තිබේ.ජාතික පුරා විද්‍යා උරුමයක් ලෙස සංරක්ෂණය කළ යුතු රාජකීය යෝධ ඇළ වෙනුවට නව ජයගඟ ඉදිකිරීම නිසා යෝධ ඇලේ පැති බැමි වැඩි ප්‍රමාණයක් විනාශයට පත් වෙමින් තිබේ.ඇළ අකර්මන්‍ය වීමෙන් රජරට වැව් මෙන්ම දියකඩිති විශාල සංඛ්‍යාවක් විනාශයට පත්විය. මේ නිසා රජරට ගොඩ – මඩ ගොවිතැන් අඩපණ විය. අද යෝධ ඇළේ නිවාස පවා ඉදිකර තිබේ. ගොවිපළවල් තිබේ.මේ ව්‍යාපෘතිය ආරම්භ කිරීම පිළිබඳව මූලික විද්වත් සාකච්ඡාවක් ද පසුගියදා මහවැලි අධිකාරියේදි පැවැත්විණි. පාර්ලිමේන්තු මන්ත්‍රි පුරාවිද්‍යා චක්‍රවර්ති මහාචාර්ය එල්ලාවල මේධානන්ද, මහාචාර්ය කඹුරුගමුවේ වජිර, මහමංකඩවල පියරතන යන මාහිමිවරු ද මහාචාර්ය මැන්දිස් රෝහණධීර, වාරිමාර්ග අධ්‍යක්ෂ ජනරාල් ගොඩලියැද්ද ඇතුළු තවත් මහාචාර්යවරු හා විද්වත්හු කිහිප දෙනෙක් ද මේ මූලික සාකච්ඡාවට එක්වූහ.මේ අවස්ථාවේදී ඒ සියලු දෙනා පැවසුවේ මේ කාර්යය ඓතිහාසික හා පුරාවිද්‍යාත්මක මෙන්ම රජරට කෘෂිකර්මාන්තයේ අතිශය සුවිශේෂ වූ කටයුත්තක් බවත්, මේ කටයුත්ත කිරීමට තම පූර්ණ සහාය ලබා දෙන බවත් යෝධ වැව සුරැකීමේ කටයුත්ත සැලසුම් සහගතව ක්‍රියාවට නැංවිය යුතු බවත්ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=aa10102412</link>
    <topic>ගම්පහ ගම් 1177කට ලක්ෂ දහයේ ව්‍යාපෘති 1177ක්</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහගම්පහ දිස්ත්‍රික්කයේ ග්‍රාමසේවා වසම් 1177ටම එක් සංවර්ධන ව්‍යාපෘතියක් ආරම්භ කිරීමට ආර්ථික සංවර්ධන අමාත්‍ය බැසිල් රාජපක්‍ෂ මහතා කටයුතු යොදා තිබේ. එය සිදු කරන්නේ ජනාධිපති මහින්ද රාජපක්‍ෂ මැතිතුමාගේ පළමු වන ධුර කාලය අවසන් වීම සහ දෙවන ධුර කාලය ආරම්භ වීම වෙනුවෙනි.ගම්පහ දිස්ත්‍රික්කයේ පාර්ලිමේන්තු මන්ත්‍රීවරුන් ප්‍රධාන අමාත්‍යතුමා ප්‍රමුඛ පළාත් සභා මන්ත්‍රීවරුන් නගර සභා හා ප්‍රාදේශීය සභා සභාපතිවරුන්, උපසභාපතිවරුන් හා මන්ත්‍රීවරුන් සම්බන්ධ කරගෙන මෙම ව්‍යාපෘතිය ක්‍රියාත්මක කිරීමට කටයුතු යොදා ඇත. මේ වෙනුවෙන් බැසිල් රාජපක්‍ෂ ඇමතිතුමා විසින් රුපියල් මිලියන 1177 ක මුදලක් ලබාදී තිබේ. ගම්පහ දිස්ත්‍රික්කයේ ග්‍රාමසේවා වසම් 1177 සඳහා එක් වසමකට රුපියල් මිලියනය බැගින් මෙම මුදල් වෙන් කර ඇත.විදුලිය, පානීය ජල පහසුකම්, පැති බැමි, පාලම්, බෝක්කු යනාදි ඕනෑම ව්‍යාපෘතියක් ආරම්භ කිරීම සඳහා මෙම මුදල් යොදා ගැනීමට අවසර ලබාදී ඇත. ඒ ඒ මැතිවරණ කොට්ඨාසවල මන්ත්‍රීවරුන් පළාත් සභා මන්ත්‍රීවරුන් සහ ප්‍රාදේශීය සභා මන්ත්‍රීවරුන් එකතු වී මේ සඳහා ව්‍යාපෘති තෝරාගනු ලැබේ.මේ පිළිබඳව 2010 ඔක්තෝබර් මස 20 වන දින පාර්ලිමේන්තුවේදී පැවැති ගම්පහ දිස්ත්‍රික් පාර්ලිමේන්තු පළාත් සභා හා පළාත් පාලන ආයතන මන්ත්‍රීවරුන්ගේ රැස්වීමේදී කරණු දැක්වූ ආර්ථික සංවර්ධන අමාත්‍ය බැසිල් රාජපක්‍ෂ මහතා කිසිදු බාධාවකින් තොරව මෙම මුදල් ප්‍රමාණය ලබාදීමට කටයුතු කර ඇතැයි ද එසේ වුවත් එම ව්‍යාපෘති සියල්ල නොවැම්බර් 19 දිනට පෙර අනිවාර්යෙන්ම අවසන් කළ යුතු බව ද ප්‍රකාශ කළේය.ගම්පහ දිනවීමේ ගමනේදි මෙම එක් පියවරක් පමණක් බවද සුන්දර ගම්පහ වැඩසටහන, දින 180 වැඩසටහන, රන් අරුණ වැඩසටහන ආදී වැඩසටහන් ඉතා සාර්ථකව ක්‍රියාත්මක කිරීමට හැකිවූ බවද ප්‍රකාශ කළ බැසිල් රාජපක්‍ෂ මහතා ලබන වසරේදී ගම්පහ දිස්ත්‍රික්කය සංවර්ධනය කිරීමේ අරමුණෙන් සංවර්ධන ව්‍යාපෘති රැසක් ක්‍රියාත්මක කරන බව ද ප්‍රකාශ කළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=aa10102413</link>
    <topic>බාලදක්ෂිකා ව්‍යාපාරය උතුරේ යළි වැඩ අරඹයි</topic>
    <author>සංජය අසේල මතුරට කිලිනොච්චියේ සිට</author>
    <content>සංජය අසේල මතුරට කිලිනොච්චියේ සිටපුරා දශක තුනක් තිස්සේ පැවැති යුදමය වාතාවරණය හේතුවෙන් අඩපණ වූ උතුරු ප්‍රදේශයේ බාලදක්ෂිකා ව්‍යාපාරය යළි විධිමත් පරිදි සියලු පාසල්වල ක්‍රියාත්මක කිරීමේ වැඩසටහනක් පෙරේදා (22) පාර්ලිමේන්තු මන්ත්‍රී නාමල් රාජපක්ෂ මහතාගේ ප්‍රධානත්වයෙන් ආරම්භ විය.උතුරු ප්‍රදේශයට අයත් වන යාපනය, කිලිනොච්චිය, මන්නාරම සහ වව්නියාව යන දිස්ත්‍රික්කවල පාසල් මේ සඳහා තෝරාගෙන ඇති අතර දැනට යාපනය දිස්ත්‍රික්කයේ අධ්‍යාපන කලාප 5ක ගුරුවරියන් 60 දෙනෙකු ඒ සඳහා පුහුණු කොට ඇති බව උතුරු පළාත් බාලදක්ෂිකා කොමසාරිස් නිලලෝජනී ධර්මකුලසිංහම් මහත්මිය පැවසුවාය.තාරුණ්‍යයට හෙටක් සංවිධානය සහ මධ්‍යම පළාත් ආණ්ඩුකාර ටිකිරි කොබ්බෑකඩුව මහතාගේ සංවිධානයෙන් මහනුවර බාලදක්ෂිකා සමූහයේ බාලදක්ෂිකාවන් 40 දෙනෙකුගේ සහභාගිත්වයෙන් ජාතික සමඟිය ඇති කිරීම සඳහා ක්‍රියාත්මක කොට තිබූ වැඩසටහන් රැසක් පෙරේදා (22) දවස පුරා කිලිනොච්චිය, තෙරේසා බාලිකා විදුහලේ දී පැවැති අතර එම කටයුතුවලට සමගාමීව උතුරේ බාලදක්ෂිකා ව්‍යාපාරය යළි නඟාසිටුවීමේ ව්‍යාපෘතිය නිල වශයෙන් දියත් කෙරිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=aa10102414</link>
    <topic>ගමට විදුලිය නැතත් ඔබට විදුලිය!</topic>
    <author>බන්දුල චන්ද්‍රසේකර කළමනාකරණ මණ්ඩල සාමාජික ශ්‍රී ලංකා සුනිත්‍ය බලශක්ති අධිකාරිය</author>
    <content>ග්‍රාමශක්තිවිදුලිබල ක්ෂේත්‍රයේ අභියෝග රැසකි. එම අභියෝග අතර, ඉදිරි වසර දෙක අවසන් වන විට ලංකාවේ නිවාසවලින් සියයට සියයකටම විදුලිය සැපයීම “මහින්ද චින්තන ඉදිරි දැක්ම” ට අනුව ඉටු විය යුතු තවත් එක් අභියෝගයකි. මෙම අභියෝගය ජය ගැනීම සඳහා විදුලිබල හා බලශක්ති ක්ෂේත්‍රයට නිසි නායකත්වයක් දැන් ලැබී ඇත.ඒ විදුලිබල හා බලශක්ති අමාත්‍ය පාඨලී චම්පික රණවක අමාත්‍යවරයාගේ මඟ පෙන්වීම මතය. ජනාධිපතිතුමාගේ “මහින්ද චින්තන ඉදිරි දැක්මට” අනුව, චම්පික රණවක ඇමතිවරයා විසින් එළි දක්වනු ලැබූ “බලය ලංකා” වැඩසටහන එකී අභියෝග ජය ගැනීමේ ඉදිරි දර්ශනයයි.දැනටමත් පවුල් ලක්ෂ 42 කට ජාතික විදුලි බල පද්ධතියෙන් විදුලිය සපයා ඇත. එය මුළු නිවාස ප්‍රමාණයෙන් සියයට අසූ පහකි. මීළඟ වසර දෙක තුළදී එම අගය ලක්ෂ 47 දක්වා ඉහළට නැංවීම එක් ඉලක්කයකි. ඒ සඳහා ග්‍රාමීය විදුලි යෝජනා ක්‍රම 4593 ක් දැනටමත් සැලසුම් කොට ඇත. “විදුලමු ශ්‍රී ලංකා” නමින් එම වැඩසටහන දැන් දිවයින පුරා ආරම්භ වී ඇත.රජය විසින් විදුලි රැහැන් පද්ධතිය දීර්ඝ කිරීම සඳහා සහනදායී පදනමට විදේශ ණය ලබා ගනු ලබයි. එම ණය මගින් රුපියල් 50,000 කට වැඩි මුදලක් එක් නිවෙසක් සඳහා වැය කරනු ලබන්නේ සම්පූර්ණ සහනාධාරයක් වශයෙනි. එසේ ගම්මානයට දීර්ඝ වූ රැහැන් පද්ධතියෙන් පවා විදුලිය ලබාගැනීමට නොහැකි දහස් සංඛ්‍යාත දිළිඳු ජනතාවක් ද සිටී.ඒ විදුලි සම්බන්ධතාවය සඳහා අවශ්‍ය මූලික වියදම දැරිය නොහැකි නිසාය. මේ යථාර්ථය හොඳින් තේරුම් ගත් විදුලිබල හා බලශක්ති අමාත්‍යංශය, විදුලිබල මණ්ඩලය හා සමෘද්ධි අධිකාරිය හා එක්ව සහන පොලියක් මත “විදුලි අත්වැල” නමින් අවශ්‍ය ණය ලබාදීමේ වැඩසටහනක් දැන් අරඹා ඇත.විදුලිබල හා බලශක්ති නියෝජ්‍ය අමාත්‍ය රත්නපුර දිස්ත්‍රික් පාර්ලිමේන්තු මන්ත්‍රී ප්‍රේමලාල් ජයසේකර මහතාගේ ආරාධනයෙන්, අමාත්‍ය පාඨලී චම්පික රණවක ඇමතිතුමාගේ ප්‍රධානත්වයෙන් රත්නපුරයේදී මෙම සුවිශේෂ කාර්යය ආරම්භ වේ.ජාතික විදුලි පද්ධතියෙන් විදුලිය නොලබන ගම්මානවල ඉදිකොට ඇති කුඩා පරිමාණ ප්‍රජා ජල විදුලි බලාගාරයන්හි පාරිභෝගික සමිති විසින් පිහිටුවා ගැණුනු විදුලි පාරිභෝගික සමිති සම්මේලනයේ අට වන සංවත්සර සභාවට සමගාමීව එම සාමාජිකයන්ගේ හා ග්‍රාමීය ප්‍රජා නායකයන්ගේ සහභාගීත්වයෙන් මෙම වැඩසටහන ආරම්භ වීමද තවත් විශේෂත්වයක් වේ.විදුලිබල හා බලශක්ති අමාත්‍යාංශය යටතේ ඇති ශ්‍රී ලංකා සුනිත්‍ය බලශක්ති අධිකාරිය විසින් මෙම වැඩසටහන ඉදිරි වසර දෙක සඳහා ක්‍රියාත්මක කරනු ලබයි.දෙමුහුම් සූර්ය-සුළං කට්ටල කුඩා දූපත් සඳහා ප්‍රචලිත කළ හැක. ක්ෂුදු පිකෝ ජල විදුලි කට්ටල තාක්ෂණයෙන් දියුණු කොට ප්‍රචලිත කෙරේ. කුඩා දර විදුලි බලාගාර, ජීව වායු තාක්ෂණය දියුණු කිරීම ග්‍රාමශක්ති වැඩසටහනේ ඉදිරි ක්‍රියාකාරකම් අතර වේ. ජාතික විදුලි පද්ධතිය දීර්ඝ වන ප්‍රමාණයට මෙම බලශක්ති සම්පත ජාතික පද්ධතියට උකහා ගැනීමේ තාක්ෂණයට ද මං සැලසෙනු ඇත.ක්ෂේත්‍රයේ සියලු පාර්ශවකරුවන්ගේ මැදිහත්වීම හා සම්බන්ධීකරණයෙන් ග්‍රාමශක්ති වැඩසටහන ක්‍රියාත්මක කිරීමට අමාත්‍ය චම්පික රණවක මහතා දැනටමත් අවශ්‍ය උපදෙස් ලබා දී ඇත.ගමට විදුලිය නැතත් ඔබට විදුලිය ලැබෙන ග්‍රාමශක්ති වැඩසටහන දෑස් එළිය කරන මහඟු පිංකමක් වන්නේ එහෙයිනි.බන්දුල චන්ද්‍රසේකර කළමනාකරණ මණ්ඩල සාමාජික ශ්‍රී ලංකා සුනිත්‍ය බලශක්ති අධිකාරියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=ab1010241</link>
    <topic>මඩ පහරින් වළකනු බැරි දියත පතළ කිතුගොස</topic>
    <author>සටහන සමන් කුමාර්</author>
    <content>ප්‍රභාකරන්ගේ බලය පිරිහෙමින් යද්දී කොටි හිතවාදී දෙමළ ඩයස්පෝරාව ජනාධිපතිතුමා ඇතුළු රජයත්, ආරක්ෂක අංශත්, රටත් අපකීර්තියට පත් කරමින් විදෙස් රටවල ගෙන ගිය දැවැන්ත ප්‍රචාරක ව්‍යාපාරය හමුවේ ජනාධිපතිතුමා පසුබට වූයේ නැත. අප රටේම ඇතැම් කණ්ඩායම් බල ලෝභයෙන් ජාත්‍යන්තරය වෙත ගෙන ගිය අභූත චෝදනා පිළිබඳච ජනාධිපතිතුමා කනගාටුව ප්‍රකාශ කළා මිස අධෛර්යමත් වූයේ නැත.ඔවුන් රටට ආදරයක් නොමැති සුළුතරය ලෙස හඳුනාගත් ඔහු රටට ආදරය කරන අතිමහත් වූ බහුතරය වෙනුවෙන් පෙනී සිටියේය. විදෙස්ගත කොටි හිතවාදීන්ගේ උසිගැන්වීම් නිසා කොටි ඊළාම් රාජ්‍යයට පාර කැපීමට මෙරටට පැමිණි විදේශ නියෝජිතයන් ඉදිරියේ කෙළින් සිටි ජනාධිපතිතුමා ඔවුන් හසුරුවා ගත්තේ ත්‍රස්තවාදයෙන් බැට කන ලොව සෙසු රටවලට ද ආදර්ශයක් ලබා දෙමිනි.ප්‍රභාකරන් කොටු කරන සටන ඉදිරියට යත්ම ශ්‍රී ලංකාවේ තත්ත්වය සම්බන්ධයෙන් එක්සත් ජාතීන්ගේ ආරක්ෂක මණ්ඩලය සාකච්ඡාවක් පැවැත්විය යුතුª යැයි බ්‍රිතාන්‍යය, ප්‍රංසය හා ඔස්ට්‍රියාව විසින් කරන ලද යෝජනාවක් ආරක්ෂක මණ්ඩලයේ සාමාජිකයින් විසින් ප්‍රතික්ෂේප කිරීම අප රට අන්තර්ජාතික වශයෙන් ලද ජයග්‍රහණයක් විය.එසේම ශ්‍රී ලංකාවේ අභ්‍යන්තර කටයුතු සඳහා සිදු කරෙන මැදිහත්වීම්වලට විරෝධය පළ කරමින් 2009 මැයි මස 27 වැනි දින එක්සත් ජාතීන්ගේ මානව හිමිකම් කවුන්සිලයට ඉදිරිපත් වූ යෝජනාවට පැහැදිලි බහුතර ජයග්‍රහණයක් ලැබිණ. අන්තර්ජාතික ප්‍රජාවගේ බහුතරය ජනාධිපති මහින්ද රාජපක්ෂ මහතාගේ දෑත් ශක්තිමත් කළේ එලෙසය.වසර තිහක් පුරා පැවැති ත්‍රස්තවාදය නිසා අප සමඟ වරින් වර විරසක වූ ඉන්දියාව, වරක් වඩමාරච්චියේ ප්‍රභාකරන් කොටු වෙද්දී උඩින් පරිප්පු දමා අප රටේ ස්වාධිපත්‍යයට බලපෑම් කළ බව නොරහසකි. එදා නායකත්වය ගෙන ගිය අසාර්ථක විදෙස් පිළිවෙත ඊට බෙහෙවින් බලපෑවේය. මෙවර ප්‍රභාකරන් නන්දිකඩාල් බිම් තීරුවට කොටු වෙද්දී ඉන්දිය රජය තීරණාත්මක මැතිවරණයකට මුහුණ දෙමින් සිටියේ ය. ප්‍රභාකරන් කොටු කර ගැනීම වළකාලීම සඳහා දකුණු ඉන්දියාවේ දැඩි බලපෑම් ඉන්දීය රජයට එල්ල විය.ඉන්දීය හමුදාවක් එවා ප්‍රභාකරන් බේරාගත යුතු බව කොටි හිතවාදී වයිකෝ සහ නැදුමරන් කෑ මොර ගැසූහ. එහෙත් මේ පිළිබඳ මහින්ද රාජපක්ෂ ජනාධිපතිතුමා සමඟ නිරන්තර සුහදතාවයෙන් සහ අන්‍යොන්‍ය අවබෝධයෙන් ඉන්දීය අග්‍රාමාත්‍ය මන් මෝහන් සිං ඇතුළු රජය කටයුතුª කළේය.කොටි ත්‍රස්තවාදය පරාජය කිරීමේ දී ඉන්දියාව සමඟ ජනාධිපතිතුමා ගෙන ගිය රාජ්‍ය තාන්ත්‍රික සබඳතාව සහ මිත්‍රත්වය විදේශ කටයුතු ක්ෂේත්‍රයේ එතුමා තුළ වූ පරිණත බව මනාව ප්‍රකට කළේය. “ටයිම්ස් ඔෆ් ඉන්දියා” පුවත්පත සමඟ කළ සම්මුඛ සාකච්ඡාවේදී ඉන්දියාව අපගේ මිතුරකුටත් වඩා සමීප ඥාතියෙක් වී ඇතැයි ජනාධිපතිතුමා සඳහන් කළේ දෙරට අතර වැඩෙමින් පවතින මේ ශක්තිමත් බැඳීම නිසා විය යුතුය.පසුගියදා ඉන්දියාවේ නවදිල්ලි නුවර දී නිමාවට පත් වූ පොදුරාජ්‍ය මණ්ඩලීය ක්‍රීඩා උත්සවයේ සමාප්ති උළෙලේ සම්භාවනීය අමුත්තකු ලෙස ආරාධනා ලද එකම රාජ්‍ය නායකයා වූයේ ද මහින්ද රාජපක්ෂ ජනාධිපතිතුමාය. මේ ජනාධිපතිතුමා ජාත්‍යන්තරය තුළ ගොඩනඟාගත් දැවැන්ත ප්‍රතිරූපයේ ප්‍රතිඵලයකි.ලොව ප්‍රබල ආර්ථිකයන් අතර ඉදිරියෙන් සිටින චීනය අද අපගේ සමීප මිතුරෙකි. 60-70 දශකයේ චීනය සහ ශ්‍රී ලංකාව අතර පැවැති ඉහළ පෙළේ රාජ්‍ය තාන්ත්‍රික සබඳතාව සහ මිත්‍රත්වය පසු කලෙක යටපත් විය. නැවත චීනය සමඟ සමීප සබඳතා ඇතිවූයේ මහින්ද රාජපක්ෂ මැතිතුමා ජනාධිපති ධූරයට පත්වීමෙන් පසුවය.චීනය අද අපගේ සංවර්ධන ක්ෂේත්‍රයට අත දෙන ප්‍රධානතම රාජ්‍යයක් බවට පත්ව ඇත. ජනාධිපතිතුමා චීනයේ කළ සංචාරය ද ශ්‍රී ලංකාවට විපුල ප්‍රයෝජන අත්කර දුන්නේය. හම්බන්තොට වරාය, නොරොච්චෝල ගල් අඟුරු බලාගාරය, ජාතික ප්‍රසාංගික කලා රඟහල චීනයේ ආධාර මත ක්‍රියාත්මක වන දැවැන්ත සංවර්ධන ව්‍යාපෘති කිහිපයකි. ත්‍රස්තවාදය පරාජය කිරීමේ අන්තර්ජාතික ප්‍රජාව ඉදිරියේ චීනය අපගේ ආරක්ෂකයකු විය.රුසියාව පසුගිය වසර කිහිපය තුළදී අප රට ජාත්‍යන්තරය තුළ මුහුණ දුන් අභියෝග ජයගැනීම සඳහා පූර්ණ සහාය ලබා දුන් ලොව බලවතෙකි. තීරණාත්මක අවස්ථාවක ජනාධිපතිතුමාට දුරකතන ඇමතුමක් ලබා දුන් රුසියානු ජනාධිපති දිමිත්‍රි මෙත්දෙදෙවු ශ්‍රී ලංකාවේ සාමය සහ ස්ථාවරත්වය වෙනුවෙන් රුසියාවේ අඛණ්ඩ සහාය ලබා දෙන බවට සහතික වූවේ ය.රුසියානු අගමැති වැලැද්මීර් පුටීන් ද ශ්‍රී ලංකාව පිළිබඳ විශේෂ උනන්දුවකින් කටයුතු කළේය. මානුෂීය මෙහෙයුම නතර කිරීමට ආරක්ෂක මණ්ඩලයට යෝජනා ඉදිරිපත් වූ අවස්ථාවේදී සහ එක්සත් ජාතීන්ගේ මානව හිමිකම් කවුන්සිලයේ දී ශ්‍රී ලංකාව වෙනුවෙන් රුසියාව පෙනී සිටියේ ය. ත්‍රස්තවාදය පරාජය කිරීමෙන් පසු ජනාධිපතිතුමා වෙත රුසියානු මහජන මිත්‍රත්ව විශ්වවිද්‍යාලය (ලුමුම්බා සරසවිය) සම්මාන ආචාර්ය උපාධියක් පිරිනැමීම රුසියාව තුළ මහින්ද රාජපක්ෂ ජනාධිපතිතුමා කෙතරම් පිළිගැනීමකට ලක්වූයේ ද යන්න සඳහා කදිම සාක්ෂියකි.ඉරානය, ජෝර්දානය ඇතුළු මැද පෙරදිග රටවල අඛණ්ඩ සහාය ජනාධිපතිතුමා වෙත ලබා දුන්නේ මහත් ශක්තියකි. වසර 25කට වැඩි කාලයක් පලස්තීන සහයෝගිතා සංගමයේ ශ්‍රීී ලංකා ශාඛාවේ සභාපතිව සිටි මහින්ද රාජපක්ෂ මැතිතුමා එදා සිටම මැදපෙරදිග ජනතාවගේ ගෞරවයට පාත්‍ර වී සිටියේ ය. මේ අතර ඉරාන ජනාධිපති මොහොමඩ් අහම්දිනෙජාඩ් ශ්‍රී ලංකාවේ සංචාරය කරමින් ශ්‍රී ලංකාවට පූර්ණ සහාය පළ කර සිටියේය.ලිබියානු නායක මොහොමඩ් ගඩාෆි යනු ලෝක බලවතුන් හමුවේ කෙලින් සිටි ප්‍රකට නායකයෙකි. 2009 වසරේ ලිබියාවේ සංචාරයක නිරත වූ ජනාධිපති මහින්ද රාජපක්ෂ මැතිතුමා සමඟ ලිබියානු නායකයා ආචාර පෙළපාළියක් නැරඹුවේ ජනාධිපතිතුමාගේ උර මත අත තබාගෙනය. ජගත් නායකයකු ලොව තවත් නායකයකු සමඟ එවැනි ඇඟැළුම් කමක් පෑ අවස්ථා විරලය.නොබෝදා යුක්රේන රජයේ ආරාධනාවක් මත එරට සංචාරයක නිරත වූ මහින්ද රාජපක්ෂ ජනාධිපතිතුමා එහිදී මහත් හරසරයෙන් පිළිගන්නා ලදී. ශ්‍රී ලංකාවේ රාජ්‍ය නායකයකු යුක්රේනයේ සංචාරයක නිරත වූ ප්‍රථම අවස්ථාව මෙය වූ අතර දෙරට අතර සංචාරක, නාවුක සහ ආරක්ෂක ක්ෂේත්‍රයන්ගේ සහයෝගිතාව තහවුරු කරමින් ගිවිසුම් හතරකට එහි දී අස්සන් තැබිණ. රටකට අන්තර්ජාතික ප්‍රජාව යනු ලොව එක් කොටසකට පමණක් සීමා වූ සුළුතරයක් නොවේ. එබැවින් ලොව දසත පැතිරුණු රාජ්‍ය සමඟ මෙලෙස නව සබඳතා ඇති කර ගැනීම ඉදිරි සංවර්ධන ක්‍රියාදාමයට ශක්තිමත් පදනමක් සැපයීමකි.ත්‍රස්තවාදය ශ්‍රී ලංකාවෙන් පමණක් නොව දකුණු ආසියාව ඇතුළු මුලු මහත් ලෝකයෙන් ම අතුගා දැමිය යුතු බවට අභීතව පැවසූ ජනාධිපතිතුමා සාක් සංවිධානයේ සභාපති වීමත් සමඟ සාක් සංවිධානය දෙස ජාත්‍යන්තරයේ වැඩි අවධානයක් යොමු විය. කලාපයේ පොදු ගැටලු විසඳා ගැනීමටත්, සුහදතාව වර්ධනය කර ගැනීමටත් දකුණු ආසියානු කලාපයට නායකත්වය සැපයූ ජනාධිපතිතුමාගේ එකී සභාපති ධූර කාලය නිම වී මාසයක් ගතවීමට මත්තෙන් ජී 15 වැනි ප්‍රබල කණ්ඩායමක නායකත්වයෙන් පිදුම් ලැබීම අන්තර්ජාතික ක්ෂේත්‍රය තුළ එතුමා ලද ඉහළ ජයග්‍රහණයක් වන බව බොහෝ විචාරකයෝ පෙන්වා දෙති.මෙවර පැවැති එක්සත් ජාතීන්ගේ 65 වන සමුළුව ඇමතීම සඳහා මහින්ද රාජපක්ෂ ජනාධිපතිතුමා සහභාගි වූයේ ත්‍රස්තවාදය අතුගා දැමූ ලොව එකම රාජ්‍ය නායකයා ලෙස ලබා ඇති විජයග්‍රාහී අභිමානයත් සමඟ ය. මේ සමඟම ඊනියා බලවේග ජනපතිගේ සංචාරය පිළිබඳ සුපුරුදු මඩ ව්‍යාපාරය දියත් කළේ ය. අද ලොව බලසම්පන්න ජාතීන් පවා ත්‍රස්ත තර්ජන නිසා බියෙන් සැකෙන් එදිනෙදා ජීවිත ගත කරයි.නිව්යෝර්ක් නුවර ලෝක වෙළෙඳ මධ්‍යස්ථානය ඉලක්ක කර අල්කයිඩා සංවිධානය එල්ල කරන ලද ත්‍රස්ත ප්‍රහාරය සමඟ බියෙන් ඇළලී ගිය ඇමෙරිකානුවන් පමණක් නොව යුරෝපා ප්‍රජාව ද තවමත් ඒ තර්ජනයට මුහුණ දෙමින් බියෙන් පසුවේ. ඇමෙරිකානුවන් ඉලක්ක කර ත්‍රස්ත ප්‍රහාරයක් එල්ල වීමේ අවදානමක් ඇති බවට පසුගියදා ඇමෙරිකානු රාජ්‍ය දෙපාර්තමේන්තුව කළ අනතුරු ඇඟවීමෙන් ඒ බව තවදුරටත් තහවුරු ;ව්. එහෙත් අද ශ්‍රී ලාංකිකයිනට පමණක් නොව විදේශ සංචාරකයින්ට ද කිසිදු බියකින් සැකයකින් තොරව රටේ සිව් කොණ සංචාරය කළ හැකි ය.65 වන මහ සමුළුවට පෙර දින පැවති එක්සත් ජාතීන්ගේ සහශ්‍ර සංවර්ධන සැසිය අමතමින් හිටපු ඇමෙරිකානු ජනාධිපති බිල් ක්ලින්ටන් ‘ත්‍රස්තවාදය පරාජය කළ එකම රාජ්‍ය නායකයා අද අප සමඟ මෙතන සිටිනවා” යැයි මහින්ද රාජපක්ෂ ජනාධිපතිතුමා පෙන්වමින් පැවසීය. එම ප්‍රකාශය අප රටේ රාජ්‍ය නායකයාට පමණක් නොව මුළු මහත් ශ්‍රී ලාංකික ප්‍රජාවටම එකසේ ආඩම්බර විය හැකි ප්‍රකාශයකි.එක්සත් ජාතීන්ගේ සමුළුව අතරවාරයේ දී මහින්ද රාජපක්ෂ ජනාධිපතිතුමා රාජ්‍ය නායකයින් රැසක් සමඟ ද්වි පාර්ශ්වික සාකච්ඡා පැවැත්වීය. ඒ අතර මැලේසියානු අගමැති, හංගේරියානු ජනාධිපති, පෘතුගාල අගමැති, තායිලන්ත අගමැති, ජැමෙයිකා අගමැති, තුර්කි ජනාධිපති, කටාර් රාජ්‍යයේ එමීර්වරයා සහ එක්සත් ජාතීන්ගේ මහලේකම් බැංකි මුන් ද විය.ජනාධිපති මහින්ද රාජපක්ෂ මහතා එහිදී ලද සුවිශේෂී පිළිගැනීම මඩ ප්‍රහාර එල්ල කරන මාධ්‍යවේදීන්ට පෙනුණේ නැත. පැවැත්වූ ද්විපාර්ශ්වික සාකච්ඡා ඔවුන්ට වැදගත් නැත. ජනාධිපති මහින්ද රාජපක්ෂ මහතා සහ ඇමෙරිකානු ජනාධිපති ඔබාමා අතර ද්විපාර්ශ්වික හමුවක් නොපැවැත්වුණේ ඇයි ද යන්න මේ මාධ්‍යවේදීන්ට මහත් ගැටලුවක් විය.සමුළුවට සහභාගි වූ රටවල් 192 ක රාජ්‍ය නායකයින් සහ නියෝජිතයින් සමඟ ඔබාමා ජනාධිපතිවරයා ද්විපාර්ශවික සාකච්ඡා කළේ නම් මහ සමුළුව දින දෙකක් නොව මාස දෙකක්වත් පැවැත්වීමට සිදුවනු ඇත. ජනාධිපති ඔබාමා ද්විපාර්ශවික සාකච්ඡා නොකළ අන් සියලු රටවල මාධ්‍ය ද මෙලෙස හැසිරෙනවා දැයි විමසා බැලිය යුතු ය.නිව්යෝර්ක් නුවර එක්සත් ජාතීන්ගේ මූලස්ථානය වෙත ලෝක නායකයින් වාර්ෂිකව රැස්වන්නේ අන්තර්ජාතික සාමය සහ ආරක්ෂාව තහවුරු කිරීම පිණිස ගත හැකි ක්‍රියාමාර්ග පිළිබඳව සාකච්ඡා කිරීමට ය. සමුළුවට සහභාගි වන රාජ්‍ය නායකයින් ඇමෙරිකානු ජනාධිපතිවරයා සමඟ සාකච්ඡා කිරීම අරමුණක් හෝ අනිවාර්ය කටයුත්තක් නොවේ. මේ කාරණය වටහා ගැනීමට අප රටේ ඇතැම් මාධ්‍ය අපොහොසත් වී ඇති බව මෙරට පළ වූ ඇතැම් ප්‍රවෘත්ති වාර්තා දෙස බැලීමේ දී පෙනී යයි.මහින්ද රාජපක්ෂ ජනාධිපතිතුමා සහ ඇමෙරිකානු ජනාධිපති බැරක් ඔබාමා සහ එම ආර්යාවන් පෙනී සිටි සමූහ ඡායාරූපයක් සති අන්ත පුවත්පත්වල පළවීමත් සමඟ කලබලයට පත් මඩ මාධ්‍යකරුවෝ කිසිවක් සොයා බැලීමකින් තොරව එම ඡායාරූපය සකස් කරන ලද්දක් බවට සාවද්‍ය ප්‍රවෘත්ති පළ කළහ. අදාළ ඡායාරූපය උපුටාගෙන තිබුණේ එක්සත් ජාතීන්ගේ UNGA - 2010 වෙබ් අඩවියකිනි.ඡායාරූප ඇතුළත් වෙබ් පිටුව http://www.flickr.com/photos/statephotos/5019672974/in/set-72157625047558864/ යන ලිපිනය ඔස්සේ අන්තර්ජාලයට පිවිසීමෙන් ඕනෑම අයකුට බලාගත හැකි ය. එම ඡායාරූප ජනාධිපති ඔබාමා සමුළුවට සහභාගි වූ රාජ්‍ය නායකයින් සඳහා සැප්තැම්බර් 23 වනදා නිව්යෝර්ක් හි Natural History Museum හි පැවැත්වූ රාත්‍රි භෝජන සංග්‍රහයේ දී ධවල මන්දිරයේ ඡායාරූප ශිල්පියකු වන ලෝරන්ස් ජැක්සන් නමැති ඡායාරූප ශිල්පියා විසින් ගන්නා ලද ඒවා ය.එවැනි ඡායාරූපයක් සකසා මාධ්‍ය වෙත ලබාදී ජගත් ප්‍රජාවගේ අතිශය ජනප්‍රියත්වයට පත් මහින්ද රාජපක්ෂ ජනාධිපතිතුමාට අමුතුවෙන් ප්‍රචාරයක් ලබාදීමට අවශ්‍ය නැත. මඩ ගසන මාධ්‍යවේදීන් සහ මාධ්‍ය ආයතන මෙම කාරණය වටහා නොගැනීම ද කනගාටුවට කරුණකි.මිත්‍රත්වයේ දෑත අවංකව දිගු කළ රාජ්‍ය සමඟ මිත්‍රත්වයක් ඇති කර ගැනීමට කිසිවිටකත් පසු බට නොවූ ජනාධිපති මහින්ද රාජපක්ෂ මැතිතුමා අනුගමනය කළ නොබැඳි පිළිවෙත එතුමාට මෙරටින් ත්‍රස්තවාදය අතුගා දමන්නටත්, ලොව දිනා ගැනීමටත් හේතු වූවා සේම සංවර්ධන සංග්‍රාමය ජය ගැනීමට ද දැවැන්ත ශක්තියකි.එසේ ම ලොව පුරා කොටි හිතවාදීන්ගේ බලපෑම් මත ක්‍රියාත්මක වන ජාත්‍යන්තර බලවේග තවදුරටත් පරාජය කළ යුතු ව ඇත. ඒ සඳහා මහින්ද රාජපක්ෂ ජනාධිපතිතුමාගේ දුරදර්ශී විදේශ ප්‍රතිපත්තිය, ජව සම්පන්න නායකත්වය සහ අභියෝග හමුවේ නොසැලෙන ශක්තිය බෙහෙවින් ඉවහල් වනු ඇත. ජනපතිතුමාගේ විදෙස් ප්‍රතිරූපය විනාශ කිරීමට උත්සාහ දරන දුෂ්ට බලවේගයේ අරමුණ නැවතත් ජාත්‍යන්තරය තුළ කොටි හිතවාදීන්ට ගොඩනැඟීමට අවස්ථාවක් සලසා දීම ද? එසේත් නැතිනම් ආසියාවේ ආශ්චර්යය කරා පිය නගන සංවර්ධන සංග්‍රාමය ආපසු හැරවීම ද?සටහන සමන් කුමාර්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=ab1010242</link>
    <topic>කෝන්තර අන්තරේ</topic>
    <author>කේ.සී.ජේ.රත්නායක</author>
    <content>“ළඟදීම රටට දැනෙන්නලොකු ෂෝ එකක් පෙන්වනවා”ජනාතා විමුක්ති පෙරමුණේ හිටපු පාර්ලිමේන්තු මන්ත්‍රී කේ.ඩී.ලාල්කාන්ත මහතා එසේ කීවේ සති දෙක තුනකට පෙරය. එයින් සතියකට පමණ පසු පාලම් තාප්ප, බෝක්කු සෑම තැනෙකම ‘චේගුවේරාගේ’ රුව සහිත සටන් පාඨයක් ප්‍රදර්ශනය කෙරිණ. තවත් සතියකට පමණ පසු ‘අන්තරය’ වැඩ පටන් ගත්තේය. ලාල්කාන්ත කී පරිදිම දැන් “ෂෝ” එක පෙන්වමින් තිබේ.විශ්වවිද්‍යාලවල ජවිපෙට එරෙහි සිසුන්ට පහරදීම, අම්පාරේ හාඩි ආයතනයේ ශිෂ්‍යාවන්ට නවක වදය මුවාවෙන් ලිංගික හිංසන සිදු කිරීම, උසස් අධ්‍යාපන අමාත්‍යාංශයට කඩාවැදී කලබල කිරීම, රුහුණු සරසවියේ උපකුලපති සුසිරිත් මෙන්ඩිස් මහතාට පොල්ලකින් පහරදීමත් මේ වන විට සිදුකර ඇති ‘ලොකු ෂෝ’ එකේ කොටස්ය.මේ සියල්ල සිදුවන්නේ ජනතා විමුක්ති පෙරමුණේ උපදෙස් මතය. අද ජ.වි.පෙ.ට තමන්ගේ පාක්ෂිකයන් දෙතුන් දාහක්වත් රැස්කැරගත නොහැකිය. එහෙත් සෝමවංශ අමරසිංහ හිරගෙදර තාප්ප කැඩීමට කතාකරයි. එයින් උදම්වෙන ජ.වි.පෙ. අනුගාමිකයෝ ‘සන්ඩේ ලීඩර් පුවත්පතට ගිනි තැබිය යුතු බව කියති’ උන්හිටි ගමන් ජනතා විමුක්ති පෙරමුණට මේ වැළඳී ඇත්තේ කුමන ගායක්දැයි මැදිහත් ඇත්තෝ ප්‍රශ්න කරති.හීන් සැරේ දඹදිව දිසා පාමොක් තක්සලාවෙදී සිසු පිරිසක් නිසා වෛරෙන් නොමඟ ගිය ගුරුසිත නොරිදවා ඉගෙනීමේ යෙදුණු අහිංසකත් අංගුලිමාලයකු වුණා හැත්තෑ එකේ විතරක් නොව අසු නමෙත් කවුරුද අපේ රට අමුලේ විලක් කළේ ජනතා විමුක්තිය මෙහෙමද සලකන්නේ තව කොටි නැටුමකට අර අදිනවා වගෙයි හීන් මාමාජනතා විමුක්ති පෙරමුණට අද ජන බලයක් හෝ ඡන්ද පදනමක් හෝ නැත. මතවාදී තලයේදී ජ.වි.පෙ. අන්ත අසරණය. සෝමවංශ අමරසිංහ, අනුර කුමාර දිසානායක වැන්නෝ රූපවාහිනියේ පෙනී සිටින විට ප්‍රේක්ෂකයන්ගේ මුහුණේ ඇඳෙන්නේ හාස්‍යයකි. වෘත්තීය සමිති ක්‍ෂේත්‍රයේදී ජ.වි.පෙ. බලා සිටියදී දියවෙමින් පවතී.ජ.වි.පෙ.ට අද කිසිම තැනෙක ඉඩක් හෝ හඬක් හෝ නැත. යාන්තමින් හෝ තවමත් යමක් කර කියා ගත හැක්කේ විශ්වවිද්‍යාලවලය. ඒ ජ.වි.පෙ. අතකොලුවක් වන අන්තර් විශ්වවිද්‍යාල ශිෂ්‍යබල මණ්ඩලය නම් අපරාධකාරී සංවිධානයයි. මෙය මිනීමරු සංවිධානයකි. 1987 දී දේශපාලන සාකච්ඡාවකට යැයි කියා කැඳවා ගත් කොළඹ විශ්වවිද්‍යාලයේ ස්වාධීන ශිෂ්‍ය සංගමයේ නායක දයා පතිරණගේ ගෙල කපා ඝාතනය කෙළේ අන්තර් විශ්වවිද්‍යාල ශිෂ්‍ය බල මණ්ඩලයේ සැලසුමක් අනුවය.මීට අමතරව විශ්වවිද්‍යාලවල ජ.වි.පෙ. නොවන ශිෂ්‍යයන්ට කෲර ලෙස පහර දීම, ඝාතනය කිරීම, මහාචාර්ය පටුවතවිතාන, කොළඹ විශ්වවිද්‍යාලයේ හිටපු උප කුලපති ස්ටැන්ලි විජේසුන්දර වැනි වියතුන් ඝාතනය කෙරුණේ ද මිනීමරු අන්තරයේ වුවමනාව මත බව දන්නෝ දනිති. අද ජනතා විමුක්ති පෙරමුණ රටට දැනෙන්න “ෂෝ” එකක් පෙන්වන්නට යන්නේ අපරාධකාරී “අන්තරය” හරහාය.දැනගන්නට ලැබෙන පරිදි මෙරට විශ්වවිද්‍යාල පද්ධතිය අවුල් කොට ශිෂ්‍ය ශිෂ්‍යාවන් මහමඟට ඇදගෙන රට පුරා යම් කලබලයක් ඇතිකිරීම ජනතා විමුක්ති පෙරමුණේ සැලසුම වී තිබේ. හීන වෙමින් දියවෙමින් යන ජ.වි.පෙ. ප්‍රතිරූපයට කිසියම් ආකර්ෂණයක් ලබා ගැනීම එහි අරමුණය. ඊට ද හේතුවක් ඇත.ජනතා විමුක්ති පෙරමුණේ නායකයෝ උපන් දා සිට මෙතෙක් කිසිම රැකියාවක් කර නැත. ඔවුන් යැපෙන්නේ පාක්ෂිකයන්ගේ හා විදේශ රටවලින් ලැබෙන ආධාර මතය. එහෙත් දැන් ඒ ආධාර ටිකෙන් ටික අඩුවෙමින් තිබේ. ජනතා විමුක්ති පෙරමුණේ අභ්‍යන්තර ආරංචි මාර්ග පවසන පරිදි ඔවුන්ගේ සුපිරි පක්ෂ කාර්යාලයේ ජල හා විදුලි බිල්පත් ගෙවීම පවා දැන් ප්‍රශ්නයක් වී ඇත.මෙහෙම ගියොත් පක්ෂ කාර්යාලය වසා දමා ස්වයං රැකියා කර ජීවනෝපාය සලසා ගැනීමට සිදුවන බව ජ.වි.පෙ. නායකයෝ දනිති. එය වළක්වා ගැනීමට නම් ලාල්කාන්ත කී පරිදිම රටට දැනෙන්ට “ෂෝ” එකක් පෙන්විය යුතුය.එහෙත් ජ.වි.පෙ.ට පෙන්වන්ට දෙයක් නැත. විකුණන්නට කිසිවක් නැත. අන්තරය හරහා විශ්වවිද්‍යාලවලින් ළදරු වලිප්පුවක් මතුකර ගැනීමට උත්සාහ දරන්නේ ඒ නිසාය. ජ.වි.පෙ.ට යමක් කළ හැකි බව පෙන්නුවොත් නැවත විදේශ රටවලින් ලැබෙන ආධාර ඉහළ යනු ඇත. පක්ෂය හැර යන අනුගාමිකයන් නැවත ජ.වි.පෙ. වෙත ඇදෙනු ඇත.ඒ අර්ථයෙන් ගත් කළ විශ්වවිද්‍යාලවල අද ලේ හැලෙන්නේ ජනතා විමුක්ති පෙරමුණ ජීවත්කරවීමටය. එහෙත් විශ්වවිද්‍යාලවල පවා “අන්තරයට” පෙන්වන තරම් බලයක් නැත. උසස් අධ්‍යාපන අමාත්‍යාංශයට කඩා වැදී පෙන්වූ “ෂෝ” එක සඳහා ඔවුන් බස් රථවලින් රැගෙන ආවේ පේරාදෙණිය විශ්වවිද්‍යාලයේ පළමු වසරේ සිසුන්ය. ඔවුන් රැගෙන ආවේද බලහත්කාරයෙනි. නවක සිසුන් ඉදිරියට දමා ඔවුන්ට පහරකෑමට සලස්වා “අන්තරයේ” නායකයෝ කලබල ඇති කළහ. භීෂණය, ප්‍රචණ්ඩත්වය මතින් ආකර්ෂණය, අවධානය හා බලය ගොඩනඟා ගැනීම ජනතා විමුක්ති පෙරමුණට ආවේණික න්‍යායකි.1971 සහ 1988, 89 කාල වකවානුවලදී ඒ උපායට සමස්තයක් වශයෙන් ගොදුරු වුණේ විශ්වවිද්‍යාලවල ශිෂ්‍ය ශිෂ්‍යාවන්ය. ඉන් නොනැවතුණු ඔවුහු පාසල්වලට පවා කඩා පැන ප්‍රාථමික ශ්‍රේණිවල ශිෂ්‍ය ශිෂ්‍යාවන් පවා පෙළපාළි හා උද්ඝෝෂණවලට රැගෙන ගියහ. අවසන් ප්‍රතිඵලය වූයේ 60,000ක පමණ තරුණ ජීවිත විනාශ වීමය. ළදරු වලිප්පුව අනුකම්පා කළ යුතු රෝගයක් වුණත් එයින් ඇති වන විපාකය බිහිසුණුය.මෙරට දේශපාලන ඉතිහාසයේ හැම විටම ළදරු වලිප්පුවෙන් පෙළුණෝ ජනතා විමුක්ති පෙරමුණය. ඒ සඳහා වැඩියෙන්ම ගොදුරු වූයේ ද විශ්වවිද්‍යාල සිසුන්ය. 88 – 89 කාලයේදී එ.ජා.ප. හා ජ.වි.පෙ. ත්‍රස්තවාදයෙන් ජීවිත බේරාගත් අය එහි බියකරු බව මැනැවින් දනිති. මුළු රටම ත්‍රස්තවාදයෙන් මුදාගත් පසු ඇමැති පාඨලී චම්පික රණවක මහතා අපූරු කතාවක් කීවේය. එනම් රටේ තවත් මුදා නොගත් ප්‍රදේශ තිබෙන බවය. ඔහු ඉන් අදහස් කළේ ජ.වි.පෙ. අතකොලුවක් වන “අන්තරයේ” ප්‍රචණ්ඩත්වයට යටවී තිබෙන විශ්වවිද්‍යාලයත්ය. ඒ කියමන අද සැබෑවක් බව පෙනේ.මුළු රටේම සාමය, නිදහස, සතුට පවතින මුත් ඒ සාමය, නිදහස නැත්තේ විශ්වවිද්‍යාලවල පමණි. ඒ සාමය හා නිදහස නැති කරන්නේ ජ.වි.පෙ. බවත් නොරහසකි. සෑම විශ්වවිද්‍යාලයකම නවක වදය ආරම්භ කරන්නේ හා එය පවත්වා ගෙන යන්නේ ජ.වි.පෙ.ට සම්බන්ධ අන්තරයේ නායකයන්ය. නවක වදය හරහා බලහත්කාරයෙන් තමන්ගේ පාර්ශ්වයට සිසුන් එක්කැර ගැනීම හා තමන්ට එකඟ නොවන සිසුන්ගෙන් කෲර ලෙස පළිගැනීම ඔවුන්ගේ අරමුණයි. නවක වදයේ දේශපාලන තේරුම පැහැදිලිව රටට නොපෙනෙන මුත් “අන්තරය” දිගින් දිගටම නවක වදය පවත්වා ගෙන යන්නේ දේශපාලන උපායක් හැටියටය.ශ්‍රී ලංකාව සෑම අතකින්ම අලුත් ගමනක් යමින් සිටී. විශ්වවිද්‍යාලවලට ද ඒ ප්‍රවාහයෙන් මිදෙන්නට නොහැකි ය. තව නොබෝ දිනකින් මෙරට ජාතික විශ්වවිද්‍යාල කිහිපයක් අන්තර්ජාතික විශ්වවිද්‍යාල බවට පත්වනු ඇත.දැනුමෙන් හා තාක්ෂණයෙන් පොහොසත් වන ශිෂ්‍ය ප්‍රජාව ඉදිරියේ ජනතා විමුක්ති පෙරමුණේ හා මිනීමරු අන්තරයේ බොරු “ෂෝ” වලට ඉඩක් නැත. දැනුම ප්‍රාග්ධනය කොටගෙන ඉදිරියට යන සමාජයකට වඳ පීදුණු දේශපාලන මතවාද විහිළුවක් ලෙස පෙනේ. බෝක්කුවේ හා තාප්පයේ අඳින චේ ගුවේරාගේ රූපයට නොරැවටෙන ශිෂ්‍යයා අන්තර්ජාලය හරහා සැබැවින්ම චේ ගුවේරා කවරෙක්ද යන බව තේරුම් ගනී. ඔහු ශ්‍රේෂ්ඨ විප්ලවවාදියකු නිර්භීත ගරිල්ලා නායකයකු වූයේ මානව හිතවාදය පෙරදැරි කොටගෙනය.චේ අවි අතට ගැනීමට පෙර හොඳින් ඉගෙන ගත්තේය. වෛද්‍යවරයකු වූයේය. ඊට අමතරව සමාජ හා දේශපාලන න්‍යායන් මැනැවින් හැදෑරුවේය. දැනුමෙන් අධ්‍යාපනයෙන් හා විනයෙන් තොර පුද්ගලයා මෝඩයෙක් මිස විප්ලවවාදියෙක් නොවන බවට චේ ගුවේරා හොඳම නිදසුනකි. එහෙත් ලංකාවේ චේ ගුවේරාගේ පෝස්ටර් අලවන අය පෙන්වන්නේ වෙනම චිත්‍රයකි. එනම් ඉගෙන ගැනිල්ල පැත්තක දමා, විශ්වවිද්‍යාල වසා දමා පොලු මුගුරු අතට ගත යුතු බවයි.අද ජනතා විමුක්ති පෙරමුණ හා “අන්තරය” ශිෂ්‍ය ප්‍රජාවට දීමට තැත් කරන්නේ ඒ විනාශකාරී හැඟීමය. දැනුමෙන් හා තාක්ෂණයෙන් ඉදිරියට යන ලෝකය හමුවේ තමන් කදෝ පැණියක් බවට පත්වන බව ජ.වි.පෙ. දනී. අද විශ්වවිද්‍යාලවල කලබල ඇති කරවීමට නායකත්වය දෙන පුද්ගලයන් කිහිපදෙනා තම අධ්‍යාපනය කඩාකප්පල්කර ගත්තෝ වෙති. ශිෂ්‍ය භාවය අහෝසි කරගත් අනාගතයක් නැත්තෝ වෙති. එවැනි අයට උරුම වන්නේ කාගේ හෝ අතකොලුවක් වී තමන් පවා නොදන්නා දේශපාලන සූත්තරයක ගොදුරක් වීමටය. එහෙත් මෙරට සමස්ත සරසවි ශිෂ්‍ය ප්‍රජාව ඒ කරුමය උරුම කැර ගත යුතු නැත.වරෙක අප ඉගෙනගත් පාසලට අන්තරයේ දේශපාලන න්‍යායාචාර්යවරයෙක් කඩා පැන බලහත්කාරයෙන් දේශනයක් පැවැත්වීමට තැත් කළේය. එදා එය අපට පෙනුණේ “වැඩක්” හැටියටය. ඔහු අපේ ජ්‍යෙෂ්ඨ ගුරුවරයෙක් සමඟ උණුසුම් වාදයක පැටලුණේය.අන්තරයේ වීරයා “දාස් කැපිටාල්” ග්‍රන්ථය ගැන කියමින් තව තවත් තර්ක කළ අතර අපේ ගුරුවරයා ඉංග්‍රීසියෙන් කතා කරන්නට ගත් විට මාරාවේශයට පත්වූ අන්තරයේ වීරයා තර්ජනාත්මකව කතා කරන්නට ගත්තේය. ඔබ ඉංග්‍රීසි හෝ ජර්මන්, රුසියන් වැනි විදේශ භාෂා නොදත්තේ නම් “දාස් කැපිටාල්” පොතේ තියෙන දේ දැනගත්තේ කෙසේදැයි ගුරුවරයා ප්‍රශ්න කෙළේය.අන්තරයේ වීරයා දුන්නේ අපූරු උත්තරයකි. “දේවල් දැනගන්නට භාෂා ඉගෙන ගැනීම අත්‍යවශ්‍ය නොවන අතර තම ජ්‍යෙෂ්ඨ නායකයන් පොත පත හදාරා ඒ දැනුම තමන්ට දෙන බව“ ඔහු කීවේය. අන්තරයේ දේශපාලන න්‍යායාචාර්යවරුන් අනුන්ට උගන්වන්නේ එහෙමය. කාල් මාක්ස්ගේ “දාස් කැපිටාල්’ ග්‍රන්ථය සිංහලට පරිවර්තනය කෙරුණේ ඊටත් වසර ගණනාවකට පසුවය. ඉංග්‍රිසියෙන් කෙසේ වෙතත් සිංහලෙන් පවා එය තේරුම් ගැනීමට ප්‍රාමාණික දැනුමක් තිබිය යුතුය.ජනතා විමුක්ති පෙරමුණේ බොරු දේශපාලන න්‍යායන් කිසිවකට කාල් මාක්ස් හෝ චේ ගුවේරා වගකිව යුතු නැති බවත් මේ සමඟම කිව යුතුය. දේශපාලන විහිළුකාරයන් හා අතකොලු බවට පත් නොවී තමාගේ ම දැනුමෙන් පොහොසත් නොවන පුද්ගලයා ගිරා පෝතකයෙකි. එනම් කවුරුන් හෝ කියන දෙයක් ඒ ලෙසම යළි යළිත් කීමය.අන්තරයේ නායකයෝ තමන් පවා නොදන්නා දේ විශ්වවිද්‍යාල සිසුන්ට කියති. ඒ දෙය නොපිළිගන්නා සිසුන්ට සිදු වන්නේ පහර කෑමටය. පිළිගන්නා සිසුන්ට සිදුවන්නේ තම අනාගතය විනාශ කැර ගැනීමටය. ඒ අනුව ගත් විට “අන්තරය” හැම විටම විශ්වවිද්‍යාලවල ක්‍රියාත්මක වුණේ මඟ හිටියත් ගෙදර ගියත් විනාශයක් වන” කතාව සිහිපත් කරවන අයුරිනි.මහා ධනවතුන්ගේ දරුවෝ විදේශ රටවල අධ්‍යාපනය ලබති. විභාග තරගයෙන් තේරී ජාතික විශ්වවිද්‍යාලවලට ඇතුළත් වන්නේ මෙරට පොදු ජනතාවගේ දරුවන්ය. ජ.වි.පෙ. හා අන්තරය බිලිගන්නට තැත් කරන්නේ ඒ ළමයින් ගේ අනාගතයයි. උප කුලපතිවරුන්ට පොලුවලින් පහර දෙන සැලසුම් සකස් කරන්නේ කුමන අරමුණකින්ද යන බව නොරහසකි.රටේ නිදහස සාමය - සංවර්ධනය කුමන හෝ ආකාරයකට අභියෝගයට ලක්කොට කතාකරන්නට සටන් පාඨයක් හදාගැනීමට හා එයින් ජීවත් වීමට ජ.වි.පෙ.දරණ නීච වෑයම ජාතියේම පිළිකුලට ලක්වීමද වැළැක්විය නොහැකිය. ඇත්තම කතාව කීවොත් ජ.වි.පෙ. නායකයා සෝමවංශ අමරසිංහ හෝ ටිල්වින් සිල්වා හෝ නොවේ. ජ.වි.පෙ. සැබෑ නායකයා සිටින්නේ විදේශ රටකය.ඔහු නොම්මර එකේ එන්.ජී.ඕ. සුරතලෙකි. අපරාධකාරී අන්තරය සමඟ ද කලක් සමීපව කටයුතු කෙළේය. ලංකාවේ ලේ සෙලවෙද්දී කලබල ඇති වෙත්දී රටට එරෙහි සංවිධානවල මල්ල තරවෙයි. මානව හිමිකම් මුවාවෙන් කොටි හොල්මන් නැවත ලංකාවට ඇඟිලි ගැසීමට ද එය අවස්ථාවක් කරගැනීමට බලන්නේය.පොලීසියේ මාර්ග බාධක පෙරළා ගල් ගසන ශිෂ්‍යයෝ ඒ බව නොදනිති. ඔවුන්ට ගල්ගසන ලෙසට උපදෙස් දෙන ඊනියා ශිෂ්‍ය නායකයෝ ද අර දුෂ්ට කුමන්ත්‍රණ ගැන නොදනිති. ඇත්තම කීවොත් ලොකු ෂෝ එකක් ළඟදීම පෙන්වන බව කී ලාල්කාන්ත පවා සමහර විට මෙහි බියකරු බව නොදැන සිටිනවා විය යුතුය.කේ.සී.ජේ.රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=ab1010244</link>
    <topic>උද්ඝෝෂණවලට නොගියොත් දස වද දෙනවලු</topic>
    <author>චන්දන බණ්ඩාර</author>
    <content>මවුපියෝ ජනපතිට කියතිපොදු රාජ්‍ය මණ්ඩලයීය ක්‍රීඩා උළෙලේ සමාප්ති උත්සවය ගිය සතියේ පැවැතියේ ඉන්දියාවේ ජවහල්ලාල් නේරු ක්‍රීඩාංගණයේදී ය. ඉන්දියා අගමැති මන්මෝහන් සිං, කොංග්‍රස් පක්ෂ නායිකා සෝනියා ගාන්ධි, ඉන්දීය උප ජනපති මොහොමඩ් අන්සාරි, බ්‍රිතාන්‍යයේ එඩ්වඩ් කුමරු සහ එම උලෙළේ ගෞරවනීය ආරාධිතයා ලෙස මහින්ද රාජපක්ෂ ජනාධිපතිතුමා ද සහභාගි වූහ.පොදු රාජ්‍ය මණ්ඩලීය ක්‍රීඩා උලෙළෙ චාරිත්‍ර අනුව අවසන් උත්සවයට ගෞරවනීය නායකයකු සහභාගි කර ගැනීම සිදුවේ. මේ සඳහා ජනාධිපතිතුමාට ඇරැයුම් කරනු ලැබූයේ ඉන්දියා රජයේ උපදෙස් මත කොළඹ සිටින ඉන්දීය මහ කොමසාරිස් අශෝක් කාන්ත් විසිනි. හෙතෙම ජනාධිපති ලේකම් ලලිත් වීරතුංග හමුව අශෝක් කාන්ත් ඉන්දීය රජයේ ආරාධනය ජනාධිපතිතුමාට සැලකර සිටියේ ය.ජනාධිපතිතුමාගේ ඉන්දියා සංචාරයේදී ඉන්දියා අගමැති මන්මෝහන් සිං සමඟ නිල සාකච්ඡාවක් ද ඉන්දීය අගමැති නිල නිවසේ දී පැවැත්වීය.ඉන්දියා ස්වදේශ ඇමැති පී. චිදම්බරම්, විදේශ ඇමැති එස්.එම්. ක්‍රිෂ්ණා, ඉන්දීය විදේශ ලේකම් නිරූපමා රාඕ, ජාතික ආරක්ෂක උපදේශක ශිව ශන්කර් මෙනන් ඉන්දීය අගමැතිවරයා සමඟ මේ සාකච්ඡාවට සහභාගි වීය. ශ්‍රී ලංකා ජනාධිපතිතුමා සමඟ ජනාධිපති ලේකම් ලලිත් වීරතුංග, විදේශ ඇමැති ජී.එල්. පීරිස්, පාර්ලිමේන්තු මන්ත්‍රී සජින් වාස් ගුණවර්ධන එම සාකච්ඡාවට එක් වූහ.“මා සොයා බැලුවා උතුරේ අවතැන් වූවන් නැවැත පදිංචි කිරීම ගැන ප්‍රගතිය නම් හොඳයි. අවශ්‍ය දෙයක් තිබුණොත් කියන්න” ඉන්දීය අගමැතිතුමා කියා සිටියේ ය.ඉන් පසුව ඉන්දීය සහ ශ්‍රී ලංකා නායකයන් අතර සාකච්ඡා වූයේ සීපා ගිවිසුම සම්බන්ධවය. 2600 සම්බුද්ධත්ව ජයන්තිය සැමැරීමේ උත්සවය ගැන ඉන් අනතුරුව දෙරටේ නායකයෝ සාකච්ඡා කළහ. “අපේ රටෙන් බිහිවූ ශ්‍රේෂ්ඨතම ශාස්තෘන් වහන්සේ ගෞතම බුදුන් වහන්සේයි. ඒ නිසා සම්බුද්ධ ජයන්තිය ඉහළින් ම සමරන්න ඕනෑ” ඉන්දීය අගමැතිතුමා කීවේ ය.“ශ්‍රී ලංකාවේ අපි සම්බුද්ධත්ව ජයන්තිය ඉහළින් සමරනවා. ඒ උත්සවයට ඔබතුමාට ලංකාවට පැමිණෙන ලෙස මා ආරාධනා කරනවා” මහින්ද රාජපක්ෂ ජනාධිපතිතුමා කියා සිටියේ ය. ඉන්දියා අගමැතිතුමා එම ආරාධනය පිළිගත්තේ සතුටිනි.ඉන් අනතුරුව දෙරටේ නායක මැති ඇමැතිවරුන් සහ නිලධාරීන්ගෙන් තොරව විශේෂ සාකච්ඡාවක් පැවැත්වූහ. පසුව ඉන්දීය අගමැති නිල නිවෙසේ දී දිවා භෝජන සංග්‍රහයක් පැවැත්විණි. ඊට ඉන්දීය පාර්ලිමේන්තුවේ විපක්ෂ නායක අරුන් ජෙයිට්ලි ඇතුළු ආරාධිතයෝ රැසක් සහභාගි වී සිටියහ.ගිය ඉරිදා දිනයේ දී ශාරීරික ව්‍යායාම් කරන අතරතුර ජනාධිපතිතුමා සමඟ පාර්ලිමේන්තු මන්ත්‍රී නාමල් රාජපක්ෂ කතාබහ කරමින් සිටියේ විශ්වවිද්‍යාල ශිෂ්‍යයන් කලහකාරී හැසිරීම් ගැන ය. “මං මීට පෙර ජයවර්ධනපුර විශ්ව විද්‍යාලයේ ගැටුම්වලදී තාරුණ්‍යයට හෙටක් සංවිධානය විදියට මැදිහත් වුණා. ජයවර්ධනපුර විශ්වවිද්‍යාලයට මං පිහිණුම් තටාකයකුත් හදලා දුන්නා. ඒ නිසා ජයවර්ධනපුර විශ්ව විද්‍යාල ශිෂ්‍ය ශිෂ්‍යාවෝ මාත් එක්ක සම්බන්ධයි. මමත් ජ’පුරේ උපාධි අපේක්ෂකයෙක්” නාමල් රාජපක්ෂ මන්ත්‍රීවරයා කියා සිටියේ ය.“පසුගියදා ශිෂ්‍යයන් පිරිසක් අත්අඩංගුවට පත් වුණාට පස්සෙත් ශිෂ්‍ය කණ්ඩායම් මාව ඇවිත් හමු වුණා. සමහර ශිෂ්‍යයෝ මට දුරකථන ඇමැතුම් දීලා ප්‍රශ්න ගැන කිව්වා. ජ’පුර ශිෂ්‍යයෝ විතරක් නෙමෙයි පේරාදෙණියේ ශිෂ්‍යයෝත් මාත් සමඟ කතා කරනවා නාමල් රාජපක්ෂ මන්ත්‍රීවරයා ජනාධිපතිතුමා සමඟ කීවේ ය.“ඒ විතරක් නෙමෙයි ඒ ළමයි මාත් එක්ක කිව්වා පසුගියදා සිදුවූ ගැටුම්වලට ශිෂ්‍යයෝ වැරැදි නැහැ. මේක ඉතා සුළු පිරිසකගේ දේශපාලන උවමනාවක් පිරිමසා ගැනීමක් කියලා” නාමල් මන්ත්‍රීවරයා වැඩිදුරටත් ජනාධිපතිතුමාට කියා සිටියේ ය.“නාමල් ඔයා දැන් මේ ගැන එස්.බී. ඇමැතිතුමා එක්ක කතා කරලා අත්අඩංගුවට පත්වූ දරුවන්ගේ මවුපියන් හමුවෙන්න. එස්.බී. ඇමැතිතුමා එක්ක එකතු වෙලා මේකට කරන්න පුළුවන් මොකක්ද බලන්න” ජනාධිපතිතුමා නාමල් මන්ත්‍රීවරයාට උපදෙස් ලබා දුන්නේ ය.ඉන් අනතුරුව නාමල් රාජපක්ෂ උසස් අධ්‍යාපන ඇමැති එස්.බී. දිසානායක හමුවී අත්අඩංගුවට පත්වූ ශිෂ්‍යයන්ගේ මවුපියන් ද සමඟ ජනාධිපතිතුමා හමුවීමට දිනයක් යොදා ගත්තේ ය. ඒ අනුව ගිය සතියේ සඳුදා එම හමුව පැවැත්විණි.එහිදී මවුපියෝ ජනාධිපතිතුමාට තම දුක් ගැනවිලි ඉදිරිපත් කළහ. “ජනාධිපතිතුමනි, අපේ දරුවෝ අහිංසකයි. අපේ දරුවෝ තවම විශ්ව විද්‍යාලයේ පළමු වසරේ ඉගෙනුම ලබන්නේ. ඔවුන්ට මෙලෝ හසරක අවබෝධයක් නැහැ. අන්තරේද, යන්තරේ ද මන්තරේ ද කියලා කණ්ඩායමක්ලු මේ දරුවන්ට වද දෙන්නේ. ඔය උද්ඝෝෂණවලට නොගියොත් විශ්ව විද්‍යාලය ඇතුළට ගියාම දස වද දෙනවාලු. හැබැයි ඒ වැඩිහිටි සිසුන්ගේ කණ්ඩායම් මේ උද්ඝෝෂණ මෙහෙයවා හැංගිලා ඉන්නවා කියලා තමයි දැනගන්න ලැබෙන්නේ.” මවුපියෝ ජනාධිපතිතුමා හමුවේ කියා සිටියහ.ජනාධිපතිතුමා එම මවුපියන්ගේ දුක් ගැනවිල්ල සාවධානව අසාගෙන සිටියේ ය. “රටේ අනාගතය බාර ගන්න ඉන්නේ විශ්ව විද්‍යාලවලින් එළියට එන දරුවෝ. මෙවැනි දේ මේ රටේ වෙන්ඩ දෙන්න බැහැ. කාගේවත් අතකොළු බවට උගත් දරුවෝ පත් විය යුතු නැහැ” ජනාධිපතිතුමා කියා සිටියේ ය.“මේ අතර මවක් හඬමින් කියා සිටියේ තම දරුවා බැලීමට සිරගෙදරට ගිය පසු දරුවා කියා සිටි කථාව ය. “ජනාධිපතිතුමනි, මං මගේ දරුවා බලන්න හිර ගෙදරට ගියා. එයා මගෙන් අහනවා අම්මේ මොනවද මට වුණේ කියලා. මට දරා ගන්ඩ බැහැ. මේ ළමයින් මෙහෙය වන උදවියටයි දඬුවම් දිය යුත්තේ. එයාලා හැංගිලා ඉන්නේ. අනේ ජනාධිපතිතුමනි අපට අපේ දරුවෝ නිදහස් කරලා දෙන්ඩ” ඇය ජනාධිපතිතුමාගෙන් ඉල්ලා සිටියාය.ඉන් අනතුරුව ජනාධිපතිතුමා අත්අඩංගුවට පත්වූ සරසවි ශිෂ්‍යයන්ගේ මවුපියන් ඇමැතුවේ ය.“මට නීතියට අත ගහන්ඩ බැහැ. අනෙක රජයක් හැටියට අපි නීතිය සමඟ සෙල්ලම් කරන්නේ නැහැ. අපි කියන්නේ හැමදාම විනය ගරුක රටක් හදමු කියලා. ඒ නිසා නීතියට මැදිහත් වෙන්න හැකියාවක් නැහැ. ඔයාලා මවුපියන් විදියට අදාළ අංශවලට යන්න. ගිහින් කතා කරන්න. දරුවන්ගේ ප්‍රශ්නය සානුකම්පිත විදියට විසඳේවි. මට ඒ ගැන විශ්වාසයි. ඒ වගේ ම විශ්ව විද්‍යාල දරුවන් ගැන ඇහැ ගහගෙන ඉන්න. එයාලා මොනවාද කරන්නේ කියලා අවධානයෙන් ඉන්න මවුපියන් වග බලා ගන්ඩ ඕනේ” ජනාධිපතිතුමා කියා සිටියේ ය.“මේක සම්පූර්ණයෙන් ම අන්තරේ වැඩක්. එයාලා මෙහෙයවන්නේ ජනතා විමුක්ති පෙරමුණ. ඒ නිසා එවැනි දේ විශ්ව විද්‍යාලවල නොවිය යුතුය කියන තැන මම තදින් ම ඉන්නවා. විශ්ව විද්‍යාල ශිෂ්‍ය ශිෂ්‍යාවෝ කාගේවත් රූකඩ විය යුතු නැහැ” උසස් අධ්‍යාපන ඇමැති එස්.බී. දිසානායක කියා සිටියේ ය.“අනෙක මේ ප්‍රශ්නය ඇති වුණ මොහොතේ ඉඳලා නාමල් මන්ත්‍රීතුමා මට වද දෙනවා. මේ ප්‍රශ්නය විසඳලා දාන්න නාමල්ට ලොකු උවමනාවක් තිබුණා” ඇමැති එස්.බී. දිසානායක කියා සිටියේ ය.“පටු උවමනාවලට විශ්වවිද්‍යාල දරුවෝ හසු විය යුතු නැහැ. එවැනි දේට දරුවෝ බිලිබා ගන්න දෙන්ඩ බැහැ. නිදහස් පරිසරයක් විශ්ව විද්‍යාල ඇතුළේ තිබිය යුතුයි. ජනාධිපතිතුමා කිව්වා වාගේ මවුපියන් ඇත්තටම අවධානයෙන් සිටිය යුතුයි.” නාමල් රාජපක්ෂ මන්ත්‍රීවරයා මවුපියන් හමුවේ කියා සිටියේ ය.ගිය සතියේ ජනාධිපතිතුමා වවුනියාවේ සංචාරයක නිරත විය. ඒ උතුරු පළාත් ප්‍රගති සමාලෝචන රැස්වීමට සහභාගි වීමේ අරමුණිනි. එය පැවැතියේ වවුනියාව ආරක්ෂක සේනාංක මූලස්ථානයේදී ය.එහිදී ජනාධිපතිතුමා එක් එක් සංවර්ධන ව්‍යාපෘතිය පිළිබඳව කරුණු සොයා බැලුවේ ය. විශේෂයෙන් ම උතුරු පළාතේ අතරමග නතර වූ සංවර්ධන ව්‍යාපෘති ගැන ජනාධිපතිතුමා සොයා බැලුවේ ය. ඒ පිළිබඳව ජනාධිපතිතුමා උතුරු පළාත් රාජ්‍ය නිලධාරීන් ගෙන් ප්‍රශ්න කැර සිටියේ ය.මේ අතරතුර ජනාධිපතිතුමාට දැන ගැනීමට ලැබී තිබුණේ උතුරු පළාතේ පොලිස්වලට යැවූ පෙරසවි ගොඩනැඟිලි හරි හැටි බෙදී ගොස් නැති බවයි. ජනාධිපතිතුමා ඒ ගැන ප්‍රශ්න කළේ ය. “නැහැ. නැහැ... සර්... සියල්ලම බෙදා හැරලා තියෙන්නේ...” පොලිස්පතිවරයා කියා සිටියේ ය.“බෙදා දීලා තිබෙන බව ඇත්තක්. හැබැයි බොහෝ අඩුපාඩු වෙලා තියෙනවා. පෙරසවි ගොඩනැඟිලි බෙදාදීමේදී. සමහර පෙරසවි ගොඩනැඟිලිවල ජනේලය අවශ්‍ය තැනට ජනේලය ලැබිලා නැහැ. දොර අවශ්‍ය තැනට දොර ලැබිලා නැහැ. ඒවා වහාම නිවැරැදි කරන්න” ජනාධිපතිතුමා උපදෙස් දුන්නේ ය.උතුරු පළාත් ප්‍රගති සමාලෝචන රැස්වීම අවසානයේ ජනාධිපතිතුමා ගියේ ඕමන්තේ දුම්රිය පොළ සහ එහි දුම්රිය මාර්ගයේ ඉදිකිරීම් නිරීක්ෂණය කිරීමටය. ප්‍රවාහන ඇමැති කුමාර වෙල්ගම, පාර්ලිමේන්තු මන්ත්‍රී නාමල් රාජපක්ෂ සහ ගෝඨාභය රාජපක්ෂ ආරක්ෂක ලේකම්තුමා ද එම අවස්ථාවට එක්ව සිටියහ.ජනාධිපතිතුමා ඕමන්තේ දුම්රිය ස්ථානයේ නිරීක්ෂණ කටයුතු කරන අතරතුර දුටුවේ කිසියම් පිරිසක් ඒ දෙස බලා සිටින බවය. “ජනාධිපතිතුමා විමසා සිටියේ ඒ කවුද බලා සිටින්නේ කියා ය. දුම්රිය දෙපාර්තමේන්තු ප්‍රධානියෙකු කියා සිටියේ දුම්රිය දෙපාර්තමේන්තුවේ කම්කරුවන් පිරිසක් බව ය. ජනාධිපතිතුමා කියා සිටියේ එම පිරිස සමඟ කථා කිරීමට තමාට අවශ්‍ය බව ය. ඒ අනුව ජනාධිපතිතුමා එම පිරිස සමඟ සුහද පිළිසඳරක යෙදීමට ද අමතක නොකළේ ය.එ.ජා.ප ය විසින් ආරම්භ කර තිබෙන ග්‍රාම චාරිකා වැඩසටහනේ ආරම්භය ගිය සතියේ සිදුවිය. එහි ආරම්භක අවස්ථාවට එ.ජා.ප. යේ සියලු සංවිධායකයෝ සහභාගි වී සිටියහ.ගිය සතියේ එ.ජා.ප කෘත්‍යාධිකාරි මණ්ඩලය සිරිකොත මූලස්ථානයේ දී රැස්විය. එහිදී තීරණය වුණේ එ.ජා.ප. යට අනුබද්ධ ජාතික භික්ෂු සංවිධානයක් ගොඩනැඟීමට ය. එමෙන් ම ජේ.ආර්. ජයවර්ධන දේශපාලන විද්‍යා පීඨයක් ඇති කිරීමට ද කෘත්‍යාධිකාරි මණ්ඩලයේදී තීරණය විය. ආපදා අවස්ථාවකදී එ.ජා.ප සාමාජිකයන්ට ආධාර උපකාර කිරීමට ආපදා අරමුදලක් පිහිටුවීමට ද එහිදී තීරණය විය.මේ අතරතුර ගිය සතියේ එ.ජා.පයේ ප්‍රතිසංවිධාන යෝජනාවලිය එ.ජා.ප ව්‍යවස්ථාවට අනුකූ®ල කෙටුම්පතක් ලෙස සකස් කැර තිලක් මාරපන විසින් එ.ජා.ප නායකයාට බාර දුන්නේ ය.“මේ කෙටුම්පතට අනුව දෙසැම්බර් මාසයේ පැවැත්වෙන සමුළුවේදී අනුමත කැර එය අනුව පක්ෂය මෙහෙයවනවා” එ.ජා.ප නායකයා කියා සිටියේ ය.ගිය සතියේ දී එ.ජා.ප සහකාර ලේකම් ජයලත් ජයවර්ධන සහ එ.ජා.ප නායකයා අතර විශේෂ හමුවක් ක්‍රේම්බ්‍රිජ් ටෙරස්හි දී පැවැත්විණි. එහිදී එ.ජා.ප මන්ත්‍රී ජයලත් ජයවර්ධන ජිනීවා නුවරට ගොස් සිදු කළ කාර්ය භාරය ගැන එ.ජා.ප නායකයාට පැහැදිලි කළේ ය.ම් අතර ගිය ඉරිදා එ.ජා.ප නායක රනිල් වික්‍රමසිංහ නෝර්වේ බලා පිටත්ව ගියේ ය. ඒ එරික් සෝල්හයිම් ගේ ආරාධනයකට අනුව ය.ගිය සතියේ දකුණු පළාත් ප්‍රගති සමාලෝචන රැස්වීම පැවැත්විණි. ඒ වැලිගම නගර ශාලාවේදී ය. වෙනත් සංවර්ධන කමිටු රැස්වීම්වල දී මතු වූ ගැටලු පදනම් කරගනිමින් දකුණු පළාත් මහ ඇමැති ශාන් විජයලාල් ද සිල්වා ප්‍රගති සමාලෝචන රැස්වීමට පෙර නිලධාරීන් හමුවී අවශ්‍ය වාර්තා සකස් කිරිමට උපදෙස් ලබා දුන්නේ ය.ප්‍රගති සමාලෝචන රැස්වීම ජනාධිපතිතුමා ගේ ප්‍රධානත්වයෙන් ආරම්භ වූවාට පසුව ජනාධිපතිතුමා දකුණු පළාතේ සංවර්ධන ව්‍යාපෘති වාර්තා අධ්‍යයනය කරමින් සිටියේ ය.මේ අතර ජනාධිපතිතුමා විශේෂ අදහසක් පළ කළේ ය. “මේ නිලධාරීන් මටම හරියන්න වාර්තා හදලා තියෙනවා. මමත් බෙන්තර ගඟෙන් මෙහා කෙනෙක් නේද කියලා මටත් හිතුණා” ජනාධිපතිතුමා කියා සිටියේ ය.දකුණු පළාත් ප්‍රගති සමාලෝචන රැස්වීම අතරතුර ජනාධිපතිතුමා නෙළුව ලංකාගම පාසලේ විදුහල්පතිතුමා ඇතුළු ආචාර්ය මණ්ඩලයට විශේෂ ස්තුතිය පුද කළේ ය. “මට දැනගන්න ලැබුණා ලංකාගම විද්‍යාලයේ ගුරුවරු සවස 1.30 ට පස්සේ නොමිලේ සිසුන්ට උගන්වනවා කියලා” ජනාධිපතිතුමා කියා සිටියේ ය.“ජනාධිපතිතුමනි, මේ පාසල තියෙන්නේ සිංහරාජ වනාන්තරය මැද ගිං ගඟ අයිනේ. පසුගිය කාලයේ ගංවතුරෙන් පාසල එහෙම පිටින් ම විනාශ වුණා. ලේක්හවුස් ආයතනය මැදිහත් වෙලා විශ්ව විද්‍යාලයක් වගේ ලස්සනට පාසලක් හදලා දුන්නා” දකුණු පළාත් මහ ඇමැති ශාන් විජයලාල් ද සිල්වා ලේක්හවුස් ආයතනයට ස්තුති කරමින් කියා සිටියේ ය.දකුණු පළාතේ නොවිසඳී තිබූ ගැටලු රාශියකට ක්ෂණික විසඳුම් ලබාදීමට ද ජනාධිපතිතුමා කටයුතු කළේ ය. ප්‍රගති සමාලෝචන රැස්වීම අවසානයේ ජනාධිපතිතුමා රාජ්‍ය නිලධාරීන් හමුවේ කියා සිටියේ ඔබතුමාලා වැඩ කරන කොට මමත් බෙන්තර ගඟෙන් මෙහා කෙනෙක් කියලා හිතාගෙන වැඩ කරන්න කියා ය.ආර්ථික සංවර්ධන නියෝජ්‍ය ඇමැති රංජිත් සියඹලාපිටියට ගිය සතියේ පාර්ලිමේන්තු කොරිඩෝවේදී විපක්ෂයේ තරුණ මන්ත්‍රීවරයකු මුණ ගැසුණි.“ඇමැතිතුමා ඔබතුමා පසුගිය දවසක පුවත්පතකට කියලා තිබුණා ලබන වසරේ දී ආර්ථිකයේ කැපී පෙනෙන වෙනසක් ඇති කරනවා කියලා” විපක්ෂයේ තරුණ මන්ත්‍රීවරයා සියඹලාපිටිය නියෝජ්‍ය ඇමැතිවරයාගෙන් විමසා සිටියේ ය.“හැබැයි ඇමැතිතුමා ඔබතුමාලා කැපී පෙනෙන වෙනසක් කරාවි. එතකොට අපේ බෙල්ල තමයි කැපෙන්නේ” එ.ජා.ප තරුණ මන්ත්‍රීවරයා කියා සිටියේය.“නෑ නෑ මල්ලි ඔයාටත් ලබන අවුරුද්දේ දී අපිත් එක්ක එකතුවෙලා ආර්ථිකයට කැපී පෙනෙන වෙනසක් ඇති කරන්න උදව් වෙන්න පුළුවන්. අයවැයට පස්සේ ඔයාලාට ඒකට අවස්ථාව ලැබේවි” නියෝජ්‍ය ඇමැති සියඹලාපිටිය කියා සිටියේ ය.ශ්‍රී ලංකාවේ ඇමෙරිකානු තානාපතිනිය ඇතුළු පිරිසක් විදුලිබල ඇමැති චම්පික රණවක පසුගියදා හමුවූහ. “කොහොමද අනාගත බලශක්ති සැලසුම්” තානාපතිනිය ඇමැති චම්පිකගෙන් විමසා සිටියේය.”අපේ රටේ බලශක්ති ප්‍රතිපත්තියේ වැඩි ඉඩකඩක් වෙන් වෙලා තියෙන්නේ පුනර්ජනීය බලශක්ති ප්‍රභවයන් වෙනුවෙන්. අපි අනාගත බලශක්ති අර්බුදයන්ට දැන් සිටම පිළියම් යොදනවා. න්‍යෂ්ටික බලශක්තිය යොදා ගැනීමත් අපේ අරමුණක්” ඇමැති චම්පික ඇමෙරිකානු තානාපතිනි පැට්‍රීෂියා බ්‍රිට්නිස්ට කීවේය.”බැරක් ඔබාමාගේ පාලනය යටතේ ඇමෙරිකාවත් විකල්ප බලශක්ති දෙසට අවධානය යොමු කර තිබෙන්නේ. අනෙක් අතට සාමකාමී කටයුතු සඳහා න්‍යෂ්ටික බලය යොදා ගැනීමේ වරදක් නැහැ. ඒ වෙනුවෙන් සහයෝගය ලබාදීමට අප සූදානම්” ඇමෙරිකානු තානාපතිනිය ඇමැති චම්පික හමුවේ කියා සිටියාය.කොටි ත්‍රස්තවාදීන්ගේ තර්ජන නිසා යාපනයෙන් පලාවිත් සිටි සිංහල ජනතාව යළිත් තම ගම්බිම් සොයා යාපනය වෙත ගොස් සිටී. එම පිරිස් දැනට ලැගුම් ගෙන සිටින්නේ යාපනයේ දුම්රියපොළ සහ යාපනය දොරේ අප්පා ක්‍රීඩාංගණයේය. යළි තම අයිතීන් ඉල්ලන සිංහල වැසියන් පිළිබඳව පසුගියදා ජාතික හෙළ උරුමය නැවැත පදිංචි කිරීමේ ඇමැති මිල්රෝයි ප්‍රනාන්දුගේ අවධානය යොමුකැර තිබිණි.ඉන් නොනැවතුණු ජාතික හෙළ උරුමයේ නායක ඕමල්පේ සෝභිත හිමියෝ ඇතුළු භික්ෂූන් වහන්සේ පිරිසක් පසුගියදා යාපනය බලාපිටත්ව ගියහ. යාපනය දුම්රියපොළට ගිය සෝභිත හිමියන්ට එහි ලැගුම්ගෙන සිටින සිංහල වැසියෝ තම දුක්ගැනවිලි ඉදිරිපත් කළහ.ඕමල්පේ සෝභිත හිමියන් ඇතුළු පිරිස යාපනයට ගෙන ගිය හාල්, පිටි, සීනි සහ පරිප්පු ඇතුළු වියළි ආහාර ද්‍රව්‍ය තොගයක් ඉන් අනතුරුව එම පිරිසට බෙදා දුන්හ. ඉන්පසුව ඕමල්පේ සෝභිත හිමියන් කතා කළේ යාපනය සහ ත්‍රිකුණාමලය දිසාපතිවරුන්ටයි. එම සිංහල අනාථ පිරිස් වෙත වියළි ආහාර ද්‍රව්‍ය ලබා දෙන ලෙස ද ඕමල්පේ හිමියෝ එහිදී දිසාපතිවරුන්ගෙන් ඉල්ලා සිටියහ.එම සිංහල පිරිස් වෙත අනුශාසනාවක් කළ ඕමල්පේ හිමියෝ කියා සිටියේ සමඟි සම්පන්නව කටයුතු කරන ලෙසය. “මේ මොහොතේ ආණ්ඩු විරෝධී ඇතැැම් කල්ලි දේශපාලන අරමුණු ඉටුකර ගැනීමට මාන බලනවා. ඔවුන්ගේ අතකොලු නොවී සමඟිසම්පන්නව කටයුතු කරන්න” ඕමල්පේ සෝභිත හිමියෝ අනුශාසනා කළහ.ඉන් අනතුරුව යාපනය සිංහල සංවිධානයේ සභාපතිනී කුමාරි සකුන්තලා යාපනයේ පදිංචියට පැමිණි සිංහල පිරිස්වල සියලු දත්ත තොරතුරු ඕමල්පේ සෝභිත හිමියන්ට ලබා දුන්නාය.අනතුරුව ඕමල්පේ සෝභිත හිමියෝ ගියේ අලිමංකඩ හසලක ගාමිණී රණවිරුවාගේ පිළිරුව අසල ඉදිවෙන හින්දු බෞද්ධ සංස්කෘතික මධ්‍යස්ථානයේ ඉදිකිරීම් නිරීක්ෂණයටය. කැකුලාව හෙවත් කෝකිලායි ගම්මානය උතුරු පළාතේ පිහිටි එකම සිංහල ගම්මානය වෙයි. ඕමල්පේ හිමියෝ එම ගම්මානය වෙත ගියේ හිස් අතින් නොවේ. එම ගම්මානයේ බෞද්ධ පවුල් පහකි. ඉන්පසුව කෝකිලායි සිංහල විද්‍යාලයේ දරුවන්හට පොත් බෙදා දීමට ද ජාතික හෙළ උරුමය කටයුතු කැර තිබිණි.ගිය අඟහරුවාදා පාර්ලිමේන්තුව රැස් වුණේ ය. මේ දිනවල පාර්ලිමේන්තුවේ මැති ඇමැතිවරුන්ගේ වැඩි වශයෙන් ම කතා බහට ලක්ව තිබෙන්නේ ඉදිරි වසරේ අයවැය සහ ඊළඟ කැබිනට් මණ්ඩලය කෙසේ සකස් වේවිද කියා ය.විපක්ෂ මන්ත්‍රීවරු නම් දැන් ඇල්මැරිලා වගේ ඉන්නේ. එයාලා ප්‍රතිසංවිධානවලට හිරවෙලා ඉන්නේ.”ඇමැති විමල් වීරවංශ එසේ කියමින් ජනාධිපතිතුමාගේ පාර්ලිමේන්තු කටයුතු ලේකම් කුමාරසිරි හෙට්ටිගේගේ කාමරයට ගොඩ වූයේ ය.ඒ වෙනවිට ඇමැතිවරුන් වන මහින්ද යාපා අබේවර්ධන, අනුර ප්‍රියදර්ශන යාපා, නියෝජ්‍ය ඇමැතිවරුන් වන ඩිලාන් පෙරේරා, විජිත් විජිතමුනි සොයිසා, ජගත් පුෂ්පකුමාර, දයාශ්‍රිත තිසේරා, රෝහිත අබේගුණවර්ධන, ගුණරත්න වීරකෝන් සහ පාර්ලිමේන්තු මන්ත්‍රී හේමාල් ගුණසේකර එහි පැමිණ සිටියහ.ඒ අතරතුර ඇමැති විමල් වීරවංශගෙන් මැති ඇමැතිවරු විමසා සිටියේ කොහොමද පාන් පිටි ත්‍රස්තවාදය කියා ය. “පාන්පිටි ත්‍රස්තවාදයට එරෙහි යුද්ධය අපි හොඳට කරගෙන යනවා. මේ යුද්ධයට උදව් කරන්න. විමල් වීරවංශ ඇමැතිවරයා අනෙකුත් මැති ඇමැතිවරුන්ගෙන් ඉල්ලා සිටියේ ය.“ඔව් ඔව් මමත් හිර ගෙදරට පාන් ගෙන එන එක නැවැත්තුවා” බන්ධනාගාර ප්‍රතිසංස්කරණ නියෝජ්‍ය ඇමැති විජිත් විජිතමුනි සොයිසා කියා සිටියේ ය.“හාල් පිටි වැඩපිළිවෙළ සාර්ථක වුණොත් අපට පාන් පිටිවලින් මිදෙන්න පුළුවන්. දැනටමත් ඒවාට අවශ්‍ය මැෂින් කීපයක්ම ඇණවුම් කරලායි තියෙන්නේ” ඇමැති මහින්ද යාපා අබේවර්ධන කීවේ ය.මේ අතර මේ ස්ථානයට අගමැති දි.මු. ජයරත්න මහතා ද පැමිණියේ සිනාමුසු මුහුණින් යුතුව ය. “අගමැතිතුමන් අපි කථා කර කර සිටියේ පාන්පිටි ත්‍රස්තවාදය ගැනයි.” කුමාරසිරි හෙට්ටිගේ ලේකම්වරයා කීවේ අගමැතිතුමාගේ ද අදහසක් බලාපොරොත්තුවෙනි.“කාරණාව ඇත්ත. මං ඉතින් පාන් පිටිවලට විරුද්ධව ඉන්නේ බොහොම කාලයක ඉඳලා. මේ රටේ මිනිස්සුන්ට පාන් පිටි ගිල්ලවන්න දෙන්න හොඳ නැහැ. පාන් කන්නේ මොකටද මෙච්චර හාල් තියෙද්දී” අගමැතිතුමා කියා සිටියේ ය.“ඔව් අගමැතිතුමා අපි මේකට උදව් කරන්ඩ ඕනේ නියෝජ්‍ය ඇමැති ජගත් පුෂ්පකුමාර කීවේ ය. “මං පසුගිය දවසක ගියා වතුකරයේ ජනතාව එකතුවූ රැස්වීමකට. මං ඇහුවා කව්ද පාන්පිටි වලට කැමැති කව්ද බත්වලට කැමැති කියලා. එතැන හිටපු හැමෝම කිව්වේ දැන් අපි බත් කන්න කැමැතියි කියලා” නියෝජ්‍ය ඇමැති ජගත් පුෂ්පකුමාර කියා සිටියේ ය.“පාන් කෑවාම වෙඩ බෑ කියලා දෙමළ ජනතාව කියනවා” අගමැති දි.මු. ජයරත්න මහතා දෙමළ ජනතාව කතා කරන ආකාරය අනුකරණය කරමින් කියා සිටියේ ය.ජාතික නිදහස් පෙරමුණේ දේශපාලන මණ්ඩලය පසුගිය 21 වැනි බ්‍රහස්පතින්දා බත්තරමුල්ලේ පිහිටි එහි ප්‍රධාන කාර්යාලයේදී පක්ෂ නායක විමල් වීරවංශ අමාත්‍යවරයාගේ සහ ප්‍රධාන ලේකම් ප්‍රියන්ජිත් විතාරණ ගේ ප්‍රධානත්වයෙන් රැස්විය. එහිදී ප්‍රධාන වශයෙන් අවධානයට ලක් වූයේ විශ්වවිද්‍යාලවල උද්ගතව ඇති ගැටුම්කාරී තත්ත්වයකි.“දැන්නම් ඉතා ම පැහැදිලියි ජනතා විමුක්ති පෙරමුණේ අවශ්‍යතාව ඔවුන් විශ්ව විද්‍යාල තුළ ඉතාම බිහිසුණු ප්‍රචණ්ඩත්වයකට සූදානම් වන බවයි පෙනෙන්නේ. රුහුණු විශ්ව විද්‍යාලයේ උප කුලපතිවරයාට පහර දීමට පවා සිසුන් පෙළඹවීම පිටුපස අන්තර් විශ්ව විද්‍යාලයීය ශිෂ්‍ය බල මණ්ඩලයත්, ජවිපෙත් සිටිනවා. විශ්ව විද්‍යාල තුළ තමන්ගේ බලය ටිකෙන් ටික අඩුවන කොට ඔවුන්ට එය දරා ගන්න බැහැ. ඒකයි මේ වගේ වියරුවෙන් හැසිරෙන්නේ” දේශපාලන මණ්ඩල සභික නියෝජ්‍ය අමාත්‍ය වීරකුමාර දිසානායක පෙන්වා දුන්නේ ය.ජවිපෙ සහ අන්තරය පොදු ශිෂ්‍යයා හා අමාත්‍යවරයා අතර සුහදශීලී සංවාදයකට කිසිදු ඉඩක් නොතබමිනුයි කටයුතු කරන්නේ. අද විශ්ව විද්‍යාලවල පොදු ශිෂ්‍යයන්ට තමන්ගේ ගැටලු විශ්ව විද්‍යාල පරිපාලනය සමඟ සාකච්ඡා කරලා විසඳා ගැනීමේ ඉඩකඩ අන්තරය විසින් අහුරලා තිබෙනවා. අද විශ්ව විද්‍යාලවල බහුතර ශිෂ්‍යයන් ලාංකීය ශිෂ්‍ය ව්‍යාපාරයට නව නායකත්වයක් ඉල්ලා සිටිනවා. ඒ සඳහා තමයි අපි පසුගිය සඳුදා දේශප්‍රේමී ශිෂ්‍ය මධ්‍යස්ථානය පිහිටවූයේ මේක ජාතික නිදහස් පෙරමුණේ ශිෂ්‍ය අංශය ලෙස හැඳින්විය යුතු නැහැ. විශ්ව විද්‍යාල තුළ සිටින රට ගොඩනැඟීම වෙනුවෙන් දේශප්‍රේමි ශිෂ්‍ය ශිෂ්‍යාවන් සඳහා නායකත්වය දීමටයි දේශප්‍රේමී ශිෂ්‍ය මධ්‍යස්ථානය බිහි වූයේ” ජා.නි.පෙ. මාධ්‍ය ප්‍රකාශක මොහොමඩ් මුසාම්මිල් දේශපාලන මණ්ඩලයට සඳහන් කළේ ය.“අද වනවිට අන්තර් විශ්ව විද්‍යාල ශිෂ්‍ය බල මණ්ඩලයේ පෙළඹවීමට අහුවුණු අහිංසක ශිෂ්‍යයන් 27 දෙනකු අත්අඩංගුවේ සිටිනවා. මේ පිරිස නොවෙයි සැබෑ වරදකරුවන්. ඔවුන් වරදට පෙළඹවූ අන්තරයේ පිරිසයි සැබෑ වරදකරුවන්. දඬුවම් ලබා දිය යුත්තේ සැබෑ වරදකරුවන්ටයි. අත්අඩංගුවේ සිටින අහිංසක ශිෂ්‍ය පිරිස නිදහස් කර ගැනීම පිණිස අපි ජනාධිපතිතුමා සහ උසස් අධ්‍යාපන අමාත්‍යවරයා සමඟ සාකච්ඡා කළ යුතුයි” ප්‍රියන්ජිත් විතාරණ දේශපාලන මණ්ඩලයට පෙන්වා දුන්නේ ය.ඉන් පසු දේශපාලන මණ්ඩලයේ අවධානය යොමු වූයේ ඉදිරි අය - වැය පිළිබඳවය. “වැඩ කරන ජනතාවට ලැබෙන සහන මොනවාද කියලා දැන ගැනීමටත් පෙර ජවිපෙ වෘත්තීය සමිති සේවක පිරිස් අතර අසත්‍ය ප්‍රචාර ගෙන යනවා” පියසිරි විජේනායක හිටපු අමාත්‍යවරයා සඳහන් කළේ ය.“එදා කොටි පරදන සටනේ ජයග්‍රහණය වළක්වන්න ජවිපෙ වෘත්තිය සමිති නායකත්වය සමස්ත මහා වැඩ වර්ජන කැඳවපු හැටි වැඩ කරන ජනතාවට අමතක නැහැ. අද ජවිපෙ වෘත්තීය සමිතිවලින් විශාල පිරිසක් ඉවත් වෙමින් සිටිනවා. අපි ‘දේශප්‍රේමි වැඩ කරන ජනතා මධ්‍යස්ථානය’ පිහිටු වූවාට පසුව ඒ පිරිස දැන් අපි සමඟ එක්වෙමින් සිටිනවා. පසුගිය සතියේ දී ජවිපෙ නායකත්වය දීපු ‘ලංකා ධීවර වරාය සංස්ථා පොදු සේවක සංගමය’ සියලු සාමාජිකයන් සමඟ ‘දේශප්‍රේමී වැඩකරන ජනතා මධ්‍යස්ථානයේ’ සාමාජිකත්වය ලබා ගත්තා.” ප්‍රධාන ලේකම් ප්‍රියන්ජිත් විතාරණ එහිදී මතක් කර සිටියේ ය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=ab1010245</link>
    <topic>මේ කලහකාරීන් විශ්ව විද්‍යාල ශිෂ්‍යයන් විසින් ම එළවා දමාවි</topic>
    <author>සංවාද සටහනචන්දන බණ්ඩාර</author>
    <content>උසස් අධ්‍යාපන නියෝජ්‍ය ඇමැතිනන්දිමිත්‍ර ඒකනායකඇත්තටම මේ ගැටලු විශ්වවිද්‍යාලය මුල් කර ගෙන ඇති වූ දේශපාලන ගැටලු කිව්වොත් නිවැරැදියි. දේශපාලන උවමනා නිසායි අද විශ්වවිද්‍යාල පද්ධතියේ මේ ගැටලු ඇති වී තිබෙන්නේ. එක්තරා බලවේගයක් තමයි මේ තත්ත්වය නිර්මාණය කැර තිබෙන්නේ.වෙන කවුරුත් නෙමෙයි ජනතා විමුක්ති පෙරමුණ තමයි බලවේගය. ජ.වි.පෙ අද වෙනවිට විශ්වවිද්‍යාල සහ අනෙකුත් ආයතන අක්‍රීය කර රට අකර්මන්‍ය කිරීමේ උත්සාහයක නිරතව සිටිනවා.ඔවුන්ට අවශ්‍ය රටේ තිබෙන සරසවි සියල්ල වසා දමා රටේ මහා ආන්දෝලනාත්මක දෙයක් සිදු කර ආණ්ඩු විරෝධී ජන මතයක් ඇති කිරීමයි. ඒ හරහා සමාජ ව්‍යසනයක් ඇති කිරීමට ඔවුන් උත්සාහ කරනවා. 1988, 1989 රටේ ඇති වූ භීෂණයේ පෙරමුණ ගත්තේ ජ.වි.පෙ. ට හිතවත් සරසවි ශිෂ්‍ය නායකයෝ යි. අදත් ජ.වි.පෙ උත්සාහ කරන්නේ රට එවැනි තැනකට ගෙන යාමටයි. දැන් බලන්න විශ්ව විද්‍යාලයට ඇතුළු වෙන්න ශිෂ්‍යයෙක් මොනතරම් කැප කිරීම් කරනවාද? නමුත් අවසානයේ වෙන්නේ මොකක්ද තරුණ ශිෂ්‍යයන්ගේ තරුණ කමේ ආවේගශීලිත්වය ජ.වි.පෙ ප්‍රයෝජනයට අරගෙන එම ශිෂ්‍යයන් නොමඟ යවනවා.දරුවෝ විශ්ව විද්‍යාලයට එන්නේ අධ්‍යාපනය ලැබීමට. ඔවුන් කළ යුත්තේ තමන් හදාරන විෂයට අදාළ පොත පත කියවීම, අදාළ ක්‍රියාකාරකම්වල යෙදීම පමණයි. නමුත් ජ.වි.පෙ. ට සම්බන්ධ ශිෂ්‍ය නායකයෝ කරන්නේ ශිෂ්‍යයන් බලෙන් පාරට බැස්සවීම. දැන් ගිය සතියේ උසස් අධ්‍යාපන අමාත්‍යංශයට ශිෂ්‍යයන් බලෙන් ඇතුල් වුණා. ඔවුන්ගේ ඉල්ලීම වුණේ රක්ෂිත බන්ධනාගාරගත කළ සිසුන් හතර දෙනකු මුදා ගැනීම. උසාවි නියෝගයක් ඇමැතිවරයකුට වෙනස් කරන්න බැහැ. එය සාමාන්‍ය දැනීමේ ප්‍රශ්නයක්. ඒක ශිෂ්‍යයන් පවා දන්නවා. නමුත් ජ.වි.පෙ යටි අරමුණ වෙලා තිබෙන්නේ රට අවුල් කිරීම. ඒ නිසා රජය ජ.වි.පෙට චෝදනා කරන්නේ පදනමක් ඇතිවයි.රාජ්‍ය ආයතනයකට බලෙන් ඇතුළු වෙලා එහි කටයුතුවලට බාධා කරන්න ශිෂ්‍යයන්ට අයිතියක් නැහැ. පොලිසිය සිසුන්ට එය පැහැදිලි කළා. සිසුන් උසස් පොලිස් නිලධාරින්ට පහර දෙන්න ගියා. පොලිසියට ගල් ගැහුවා. ඉතින් පොලිසිය නීතියට අනුව අවම බලය යොදවා සිසුන් විසුරුවා හැරියා. එයයි ඇත්ත.රටේ තියෙන්නේ එක නීතියයි. එය විශ්ව විද්‍යාල ශිෂ්‍යයන්ටත් සාමාන්‍ය ජනතාවටත් එකම විදියට බලපාන්නේ. ලෝකයේ විශ්ව විද්‍යාල තුළත් නවක වදය තියෙනවා. ඒක ශිෂ්‍යයා සමාජශීලී කිරීමට පමණයි ලෝක මට්ටමේ විශ්වවිද්‍යාලවල යොදා ගන්නේ. නමුත් ජ.වි.පෙ ශිෂ්‍ය සංගම් බලය ලබා ගත් පසුව ඔවුන් විශ්ව විද්‍යාලවල නවකවදය යොදා ගන්නේ දේශපාලන අරමුණුවලට ශිෂ්‍යයන් නතු කර ගැනීමේ අවියක් හැටියටයි. වර්තමානයේ නවක වදය කියන්නේ ශාරීරික හා ලිංගික හිංසනයටයි. ශිෂ්‍යාවන්ට සමහර වෙලාවට යට ඇඳුම් අදින්න තහනම් කරනවා. මේවා සියල්ලම කරන්නේ අන්තර් විශ්වවිද්‍යාල ශිෂ්‍ය බල මණ්ඩලයට සම්බන්ධ ශිෂ්‍යාවන්. අපි පවතින නීති රීති යටතේ නවක වදය තහනම් කරනවා. ශිෂ්‍ය භාවය අහෝසි කිරීම සහ ඊටත් එහා ගිහින් නීතිය අපි ක්‍රියාත්මක කරනවා. වැඩි දෙනෙකුගේ යහපත උදෙසා මේ ක්‍රියාමාර්ග අපට ගැනීමට සිදුව තිබෙනවා.අපි නීතිය අකුරටම ක්‍රියාත්මක කරන විට ඔය කියන ජ.වි.පෙ කණ්ඩායම් විශ්වවිද්‍යාල පද්ධතියේ බිහි නොවේවි. අන්තරේ කැඳවුම්කරු කියන උදුල ;ප්‍ර්මරත්න පේරාදෙනිය දන්ත වෛද්‍ය පීඨයේ ඉගෙනුම ලැබුයේ. ඉගෙන ගත්තා නම් අද ඔහු දන්ත වෛද්‍යවරයෙක් විදියට වැඩ කරනවා. නමුත් අද ඔහු නන්නත්තාර වෙලා ඉන්නේ.ඔවුන්ගේ දේශපාලනය සමඟ ඔවුන් ප්‍රබල ලෙස පිරිහෙමින් සිටිනවා. සමාජයේ අද ජේ.වී.පී. කියලා නමක් කියවෙන්නෙත් නැහැ. විශ්වවිද්‍යාල පද්ධතියේ පමණක් ජ.වි.පෙ ට ශිෂ්‍යයන් පාරට බලෙන් ගෙන එන්න පුළුවන්.එලෙස සිසුන් පාරට නොබැස්සොත් ශිෂ්‍යයන්ට අන්තරේ ශිෂ්‍යයන් විශ්ව විද්‍යාලයේදී පහර දෙනවා. අපි විශ්ව විද්‍යාල දරුවන්ගේ මවුපියන්ට කියන්නේ මේ ගැටුම්කාරී තත්ත්වයෙන් මිදීමට තම දරුවන්ට උපදෙස් දෙන ලෙසටයි. ෆොන්සේකා මහතා බේරාගැනීමවත් රට හැඳීමවත් විශ්වවිද්‍යාල ශිෂ්‍යයාගේ කාර්යයක් නෙමෙයි. ඒ සඳහා වෙනත් සංවිධාන තියෙනවා.ජ.වි.පෙ හිංසාකාරී දේශපාලනය කරන ශිෂ්‍ය නායකයන්ව විශ්වවිද්‍යාල ශිෂ්‍යයන් විසින් ම අනාගතයේදී එළවා දමාවි. එදාට හිංසනයෙන් තොර විශ්ව විද්‍යාල ශිෂ්‍ය ප්‍රජාවක් ඇතිවේවි. අපි රජයක් ලෙස ඒ වෙනුවෙන් නීතිය අකුරටම ක්‍රියාත්මක කරනවා.සරසවිය තුළින් තමයි දේශපාලනය කෙරෙන්න ඕන. දේශපාලන විද්‍යාව කියලා විෂයක් තිබෙනවා. හැබැයි දේශපාලනය කිරීමයි දේශපාලන ප්‍රචණ්ඩත්වයයි දෙකක්. අපි අයින් කරන්නේ දේශපාලන ප්‍රචණ්ඩත්වයයි. රට බාර ගැනීමට සිටින විශ්ව විද්‍යාල ශිෂ්‍යයන් දේශපාලනය කිරීම අවශ්‍යයි.සංවාද සටහනචන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=af1010241</link>
    <topic>පහේ හපන්කම් පා ඔබේ උදවු පතන යසන්තිකා සහ වාසනා</topic>
    <author>සකස් කෙළේ - ඉසවි</author>
    <content>මේ කතාව කියවා ඔබ ඇසට කඳුළක් නැඟෙයි නම් ඔබට කාරුණික හදවතක් ඇත්තේය. මේ කතාව කියවා යමක් දීමට පෙළඹෙන්නේ නම් ඔබ පරිත්‍යාගශීලියෙකි. මේ දිරිය දියණියන්ගේ අනාගතය සුරක්‍ෂිත කිරීමට ඔබට සිතක් පහළ වන්නේ නම් ඔබ පුණ්‍යවන්තය. ඒ දියණියෝ වාසනා වන්තියෝය.අනතුරට ලක් වූ ටෙෂාරා වාසනා එරන්දිඇල්ලගාව කොස්හේන ගමේ පදිංචි යසන්තිකා සේනාරත්න දියණිය ඉගෙනුම ලබන්නේ ඉංගිරිය නම්බපාන විද්‍යාලයේ පහවසෙර්ය. ඇය පහේ හපනියකි. මෙවර ශිෂ්‍යÀවය විභාගයට පෙනී සිටි ඇය ලකුණු එකසිය හැත්තෑපහක් ලබා ගනිමින් පාසලට කීර්තියක් ලබා දුන්නාය. ඈ සමත් වූ දා ඇගේ සතුට බෙදා ගන්නට සිටියේ පියා පමණි. අම්මාට ඇගේ ජයග්‍රහණය පිළිබඳව සතුටු වීමට තරම් සිහියක් නොවීය.ළමාවියට දරන්නට නොහැකි තරම් දුක් උහුලමින් යසන්තිකා ශිෂ්‍යත්ව විභාගයට සාර්ථකව පෙනී සිටියාය.යසන්තිකාගේ පියා අනුර සේනාරත්න කලෙක පටන් ස්නායු ආබාධයකින් පෙළෙන්නේය. මේ නිසා ඔහුට රැකියාවක් කිරීමට නොහැකිය. යසන්තිකාගේ මව ද ස්නායු ආබාධයකින් පෙළෙන්නීය. ඇයට සිහිකල්පනාව නැත. යසන්තිකා පවුලේ වැඩිමලීය. ඇයට බාල සොයුරෙකි. ඔහු පාසලේ පළමු ශ්‍රේණියේ ඉගෙනුම ලබයි.යසන්තිකා දියණිය නම්බාපාන විදුහලට ඒමට නිවෙසින් පිටවන්නේ පාන්දර පහයි තිහටය. ඈ ඒ එන්නේ තම සොයුරා ද කැටුවය. නිවෙසේ සිට කිලෝ මීටර් තුනහමාරක් පමණ පාසල වෙත පා ගමනින් පැමිණෙන යසන්තිකා පාසල ඇරී නිවෙසට යනවිට සවස හතර පමණ වේ. වෙනත් දරුවන්ට මෙන් නිවෙසට යන විට ඇයට කෑම පිඟාන බෙදා දෙන්නට හෝ බත් කවන්නට කෙනකු නැත. පොත්පත් පසෙක තබන ඇය ඉන්පසුව සූදානම් වන්නේ ආහාර පිසීමටය. තාත්තාගෙන්ද ඊට සහයෝගය ලැබේ. උදෑසන ද පාසල් යාමට පෙර ඇය තාත්තාට හා අම්මාට උදේ, දවල් කෑම ද පිළියෙළ කරන්නීය.යසන්තිකාට නිවෙසට පැමිණි විටද ඉවරයක් නැත. ඇය අම්මාටත් තාත්තාටත් සාත්තු කරන්නීය. පුංචි මල්ලිට අකුරු කියා දෙන්නීය. ඇගේ කටයුතු එතැනින් නිමා වන්නේ නැත. ඉන්පසුව ඇය පාසලේ කටයුතු කරන්නීය. පුංචි දැරියකට දරන්නට බැරි තරම් දුක් විඳිමින් මේ දිරිය දියණිය හෙට ලෝකය තනා ගන්නට අපමණ වෙහෙසක් දරන්නේය.යසන්තිකා සේනාරත්නකළුතර දිස්ත්‍රික්කයෙන් එකසිය දොළොස්වැනියට ශිෂ්‍යත්ව විභාගය සමත් වූ යසන්තිකා දියණිය පවසන්නේ ඇගේ අනාගත බලාපොරොත්තුව වෛද්‍යවරියක වීම බවයි.“මගේ අම්මත් තාත්තත් අසනීපයෙන් පසුවෙන්නේ. මට මගේ පාසලේ විදුහල්පතිතුමා, පන්තිභාර අනෝමා පෙරේරා, රේණුකා චුලංගනි, ශි‍්‍රයානි මිස්ලා ඇතුලු ගුරු මණ්ඩලයත් බොහෝ උදව් කරනවා. විභාගය සමත් වුණා කියලා මම දුර ඉස්කෝලෙකට යන්න කැමැති නැහැ. එහෙම ගියොත් මට මගේ මල්ලිට අකුරු කියලා දෙන්න බැරි වෙනවා.යසන්තිකා පන්ති භාර ගුරුතුමිය, විදුහල්පති හා ශිෂ්‍යත්වය සමත් අනෙකුත් සිසු සිසුවියන් සමඟඅම්මට තාත්තට බලන්න බැරි වෙනවා. මං කැමැති හොරණ ඉස්කෝලෙකට යන්න. එතකොට මට ගෙදර ඉඳලම ඉස්කෝලෙ යන්න පුළුවන්. මගේ බලාපොරොත්තුව වෛද්‍යවරියක් වෙන්න. එතකොට මට මගේ අම්මා තාත්තා වගේ අසරණ අය සුව කරන්න පුළුවන්. මම මගේ පාසලට කීර්තියක් අරන් දෙනවා.” පොඩිත්තිය දහසක් පැතුම් සිත්හි දරා පවසන්නීය.අම්මා සිටියද ඇයට අම්මාගේ රැකවරණය සෙනෙහස නැත. ඒ අඩුපාඩුව යම් පමණකට හෝ පුරවාලන්නී පංති භාර ගුරුතුමිය පි‍්‍රයන්ති අනෝමා මහත්මියයි.මේ දරුවා මට මගෙ දරුවෙක් වගෙයි. පංතියේ වැඩවලට ඉතාම දක්‍ෂයි. යම් දෙයක් දෙපාරක් කියන්න අවශ්‍ය නැහැ. අනිත් දරුවන්ට පෙර මේ දරුවා පංතියේ වැඩ නිම කරනවා.ඇගේ වයසේ වෙනත් දැරියන්ට වඩා ඇගේ ලෝකය දුෂ්කරතාවලින් පිරී ඇත. යසන්තිකාගේ පවුලේ අයට තමන්ටම කියා නිවෙසක් නැත. ඔවුන් පදිංචිව සිටින්නේ කොස්හේනේ ඇළ රක්‍ෂිත ඉඩමේ තනාගත් නිවෙසකය. යසන්තිකාගේ පියාට රැකියාවක් නැත. ආදායමක් නැත. ඔවුන් ජීවත් වන්නේ කාගේ හෝ උදව්වෙනි. ඔවුන් අයත් වන්නේ රත්නපුර දිස්ත්‍රික්කයටය. ඇය ඉගෙනුම ලබන පාසල අයත් වන්නේ කළුතර දිස්ත්‍රික්කයටය. කෙසේ වෙතත් තම දිරිය දියණිය පිළිබඳව පියා දක්වනුයේ මෙබඳු අදහසකි.”අනේ මගෙ අහිංසක දරුවට ඉගෙන ගන්න උදව් කරන්න කවුරු හරි ඉදිරිපත් වෙනව නම් ඒක ලොකු පිනක්.”ඒ යසන්තිකාගේ කතාවය. මේ වාසනාගේ කතාවය. වාසනාගේ කතාව යසන්තිකාගේ කතාවට වඩා හාත්පසින්ම වෙනස්ය. ඇය ද දිරිය දියණියකි.මොනරාගල රාජකීය ජාතික පාසලේ 5 ශ්‍රේණියේ ඉගෙනුම ලබන වාසනා එරන්දී මෙවර ශිෂ්‍යÀව විභාගයෙන් ලකුණු එකසිය හතළිස් තුනක් ලබාගත්තාය. ඇගේ ජයග්‍රහණය පිටුපස සිටියේ ඇගේ මවය. කේ.ඒ. තිලක් හා වී.ජී. නිරෝෂා යුවළගේ එකම දියණිය ටෙෂාරා වාසනාය. තිලක් මොනරාගල මැතිවරණ කාර්යාලයේ කාර්යාල කාර්ය සහායක ලෙස සේවය කරයි.වාසනා සිය පියා තිලක් සහ මව සමඟමීට දෙවසරකට පෙර එනම් දෙදහස් අට වසරේ සැප්තැම්බර් 26 දා තම පියා සමඟ යතුරු පැදියෙන් පාසල වෙත පැමිණි වාසනා යතුරු පැදියෙන් බැසීමට යාමේදී ටිපර් රථයක වැදුණි. මෙහිදී පියාත් දියණියත් අනතුරුව ලක්වූහ. දෙදෙනාම රෝහල් ගත කෙරිණි.අනතුරින් වාසනාගේ දෙපාවලට බරපතල ලෙස හානි සිදුවිය. ශරීරයේ වෙනත් තැන්වලින් කපා ගත් හම බද්ධ කරමින් ඇගේ දෙපාවල මාංශ පේශි සකස්කරන්න වෛද්‍යවරු උත්සාහ ගත්හ. ඒ වනවිට වාසනා කා සමඟවත් කතා නොකර සිටියාය. ඇය මානසිකව වැටී සිටියාය. එනමුත් වෛද්‍ය උපදෙස් මත ඇය නැවත යථා තත්ත්වයට පත්කර ගැනීමට මව අපමණ වෙහෙස දැරුවාය.රෝහලින් නිවෙසට ගෙන ආ දැරියට යහළු යෙහෙලියන් සමඟ කතා බහ කිරීමට සැලැස්සුවාය. ඒ අතර ඇය කියවීමට කැමති පොතපත ද ගෙන දුන්නාය. ඇගේ පාසල් ගමන අඩාල විය. නමුත් අම්මා තම එකම දියණිය කෙසේ හෝ යළි මනසින් ශක්තිමත් කිරීමට ගත් උත්සාහය අත් නොහැරියාය.වෛද්‍ය උපදෙස් මත රෝහලට ගෙන ගොස් ඇයට ව්‍යායාම ද කරවන ලදි. ඇවිදීමට බැරිව සිටි වාසනාට ක්‍රමයෙන් සිට ගැනීමට පුළුවන්කම ලැබිණි. ඇය නැවත පාසල් යාමට උනන්දු වූවාය. අම්මා ඇය ත්‍රිරෝද රථයක නංවාගෙන පාසල වෙත කැඳවාගෙන ගියාය. පංතියේ පුටුවට කොට්ටයක් දමා ඇයට වාඩිවීමට සැලසුවාය. මේ සඳහා විදුහල්පතිවරයාගේ හා ගුරුවරුන්ගේ ද සහාය ලැබුණි. අම්මා ද ඇය සමඟ පංතියේ සිටියාය.වාසනාගේ නිවසඅනතුරින් වාසනාගේ කොන්දේ අස්ථි බිඳීම නිසා ඇයට ඇවිදීමට පුළුවන් වේද යන්න සැක සහිතය. නමුත් සෑම මසකට වරක්ම කොළඹ ජාතික රෝහලට මොනරාගල සිට ඇය ගෙන එනු ලබයි.”මේ අනතුරින් මගෙ මහත්තයත් රෝගී වුණා. දුව පාසලට ගෙන යන්න මාසිකව ත්‍රිරෝද රථයට මුදල් වැය වෙනවා. ඒ ඇරෙන්න කොළඹ එක්ක එන්න විශාල මුදලක් යනවා. දුව අනතුරට පත්වූ ටිපර් රථය අයිති සමාගම කිසිම දෙයක් සොයා බැලුවේ නැහැ. ඔවුන්ගෙන් අපි ඉල්ලීමක් කළා දුව කොළඹ ජාතික රෝහලට ගෙනයන්න උදව් කරන්න කියලා.නමුත් කිසිවක් වුණේ නැහැ. මගේ දරුවගේ ජීවිතේ වෙනුවෙන් මං කැපවෙලා ඉන්නේ. දරුවා නඩත්තු කරන්න විශාල වියදමක් යනවා. අපිට කරගන්න අමාරුයි. අස්ථි බිඳුණු ඇය සඳහා විශේෂ කොමෝඩ් එකක් සහිත වැසිකිලි කාමරයක අවශ්‍යතාව තියෙනවා. අපිට අවශ්‍ය මේ තත්ත්වයේ ඉඳගෙන හෝ අපේ දරුවට උගන්වන්න.වාසනාගේ අම්මාට අවශ්‍ය ඇගේ දියණියට ඉගැන්වීමටය. ඈ දෙපයින් සිටුවීමටය. යසන්තිකාගේ අම්මාට තම දියණියගේ අනාගතය ගැන සිතීමට තරම් සිහියක් නැත. දෙදෙනාගේම තාත්තලා රෝගීන්ය. ආදරණීය සිළුමිණ පාඨකයිනි, මේ මොහොතේදි මේ පුංචි පහේ හපනියන් දෙදෙනාටම ඔබේ උදව් අවශ්‍යය. ඔවුන්ගේ ලෝකය හෙට සුන්දර වනු ඇත්තේ ඔබේ හද නැගෙන්නාවූ කරුණාවෙනි දයාවෙනි.සකස් කෙළේ - ඉසවිපසුබිම් වාර්තා ඉංගිරිය මධ්‍යම සහ සමූහ පි‍්‍රයදර්ශනි කහවලසියඹලාණ්ඩුව විශේෂ ගුණපාල ලියනගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=af1010242</link>
    <topic>හූ කියන්න එපා පොත් කියවන්න කියන්න!</topic>
    <author>සුමේධා නවරත්න</author>
    <content>නොමැකෙන පිය සටහන් - 1නවකතා පොත් පහක් කියවා ඇති අය අත උස්සන්න” යැයි විධාන කළේ මහාචාර්ය චන්ද්‍රසිරි පල්ලියගුරු මහතා ය. සිංහල විෂය පිළිබඳ දේශනයක් අතරතුර දී ඔහු මේ විධානය කළේ සරසවියට පිවිසි නවක සිසු සිසුවියන්ට ය.මේ විධානයට අත් පහක්වත් එසැවුණ බවක් මහාචාර්යවරයා නොදුටුවේ ය. තමාගේ විධානය පැහැදිලි නොවුණා යැයි සිතූ පල්ලියගුරු මහතා නැවත එම විධානයම කළේ ය. එහෙත් අමතර එක් අතක් හෝ නොඑසවුණි. එබැවින් ඔහු සිය විධානය බාල කළේ ය.“හොඳයි. නවකථා පොත් තුනක්වත් කියවලා තිබෙන අය අත උස්සන්න” යන්තමින් අත් ටිකක් උඩට එසැවුණි. එය ද අත් දහයකට පහළොවකට වඩා වැඩි නොවුණි. ඔවුන් කියවා තිබූ පොත් අතළොස්සම විෂය නිර්දේශයට අයිති නවකථා ද අයිති විය.දැන් ඉතින් විශ්ව විද්‍යාල සිසුන්ට ඔලොක්කු හිනාවක් දමන්නට බහුතරයකට පුළුවන. එහෙම නැතිනම් පෙරළා ‘හූ’ කියන්නට ද පුළුවන. එහෙත් මේ ප්‍රවේශය ඔවුන්ට ගැරහීමටවත් ‘හූ’ කියන්නටවත් පෙළඹවීමේ අදහසින් ලියූවක් නොවන බව මුලින් ම කිව යුතු ය. එළියට පනින්නට ආ ඔලොක්කු සිනහවත්, ගව්වක් දුරට ඇසෙන්නට තියන්න හිතූ ‘හූවත්’ නතර කරගෙන යම් මෙනෙහි කිරීමකට යාම ඊට වඩා හොඳ යැයි මට සිතේ.ඒ මෙනෙහි කිරීම පල්ලියගුරු මහතාගෙන් ම ඇරඹුවහොත් එය මෙසේ ය.“මගේ පුංචි හන්දියේ කියවන්නට කලින් මම කළේ අසා සිටීමයි. ඒ කාලේ මාතර දැන් තිබෙන බස් නැවතුම්පල ඉදිරිපිට තිබුණ නුග ගහක්. ඒකට කිව්වෙ ‘පච ගහ’ කියලා. ඔය ගහ වටේට තොරොම්බල්කාරයෝ වගේ විවිධ වෙළෙන්දෝ හිටියා. ඒත් එක්කම එතැන හිටියා විල්සන් ජයවික්‍රම වගේ අයත්. ඔහු විවිධ විෂයන් ගැන කවි කොළ අච්චු ගහල එතැනදී කියවනවා. ඉතිං සෙනඟ වට වෙලා ඔය කවි කථා අහගෙන ඉන්නවා. මමත් ඔය කවි කථා අහගෙන හිටි එක් අයෙක්. ඒවා බොහොම රසවත්.”කවි කථා ගැන කියූ පල්ලියගුරු මහතා ඊළඟට පැවසුවේ පාසලේ නිශ්ශබ්ද පැය ගැනයි. මේ නිශ්ශබ්ද පැය කියැවීමේ පැයයි. පුස්තකාලයෙන් ලබාගන්නා පොතක් නිශ්ශබ්ද පැයේ දී කියැවීම අනිවාර්ය කාරණාවකි. ඊට අමතරව එක් එක් ශ්‍රේණි සඳහා නිර්දේශ කර තිබූ අතිරේක කියැවීම් පොත් ද කියවීමට ඇති ආශාව තියුණු කරන්නට හේතුවක් විය.මහාචාර්ය පල්ලියගුරු මහතා අමතර පොත් මිලදී ගැනීමට සල්ලි හොයා ගත්තේ පියාට අයිති වෙළෙඳසලේ නිවාඩු දවසක පියාට උදව් පදව් වීමෙනි.“තාත්තට උදව් කළාම මට රුපියලක් ලැබෙනවා. ඒ රුපියලෙන් මම පොතක් ගන්නවා. මාරක කථා, ත්‍රාසජනක කථා, විකට කථා, ප්‍රේම කථා ආදී විවිධාකාරයේ පොත පත වගේ ම ඔලිවර් ටුවිස්ට්, රොබින්සන් කෲසෝ වැනි ඉංගිරිසි පත පොත පවා මම ගත්තෙ මේ ලැබෙන රුපියලෙන්. ඒ වගේ ම තාත්තා කොහේ හරි ගිහින් එනකොට අපට ගෙනාවෙ පොතක්.”එක්දහස් නවසිය පනහ දශකයේ දී එම්.ඩී. ගුණසේන සමාගම විසින් විවිධ විෂයන් අළලා ප්‍රකාශයට පත් වූ ලිහිණි පොත් පෙළ තමා ඇතුළු එකල දරු පරපුර කියවීම සඳහා බෙහෙවින් යොමු කළ පොත් පෙළක් බව ද පල්ලියගුරු මහතා පැවසුවේ ය.“දැන් නවකතාවක් පිටපත් පන්සියය කට වඩා මුද්‍රණය කරන්නෙ නැහැ. ඒත් ඒ කාලෙ පියදාස සිරිසේනගේ ජයතිස්ස හා රොසලින් පිටපත් විසිපන්දහසක් මුද්‍රණය කර තිබුණා. ඩබ්.ඒ. සිල්වා ගේ නවකථා හැම එකක් ම පහළොස් දහසකට වඩා විකිණිලා තිබුණා.පල්ලියගුරු මහතාගේ මේ කථාව අසන විට මගේ සිත් දිව යන්නේ මාර්ටින් වික්‍රමසිංහ මහතාගේ උපන් දා සිට නම් වූ ස්වයංචරිතාපදාන කෘතිය වෙතටය.“පියදාස සිරිසේන ගේ වාසනාවන්ත විවාහය නොහොත් ජයතිස්ස සහ රොසලින් පිට වූ බව කියන දැන්වීම පත්‍රයෙහි පළවූයේ ගැල්කරුවන්ට බියෙන් නගරයේ කඩසාප්පු වැසූ දවසෙහි ය. තුවක්කු ගත් පොලිස් භටයෝ වීදි මුර කළහ. බියගත් බොහෝ දෙනෙක් ගෙවලින් එළියට නොබැස්සෝ ය. “ජයතිස්ස හා රොසලින්’’ කියවීමේ ආසාව ඇති මම යහළුවන්ගේ අවවාදය නොරුස්සා පාළු වීදි ඔස්සේ ගමන් කොට කේ.ඩී. පෙරේරා සහ පුත්‍රයන්ගේ පොත් සාප්පුවට ඇතුළුවීමි.එදින හවස දුම්රියෙන් උඩරට තම වෙළෙඳ සලට යන්ට සූදානම් වී සිටි වෙළෙන්දෙක් මා රුපියලක් ගෙවා ගෙනා වාසනාවන්ත විවාහය රුපියල් දෙකකට ඉල්ලුවේ ය. ඔහු රුපියලේ කාසි දෙකක් ගෙවා ගන්නට සිතුවේ මඟට බැස පොත් සාප්පුවට යෑමට බිය ගත් නිසා යැයි මම සිතුවෙමි.“බෑ, මම පොත විකුණන්ට කැමැති නෑ” යි මම කීවෙමි... “වාසනාවන්ත විවාහය” කියවීම නොකෑ විරූ කැවිල්ලක් කෑමකි.වික්‍රමසිංහයන්ගේ මේ සටහන දෙස බලන විට පියදාස සිරිසේනයන් ගේ ජයතිස්ස හා රොසලින් පළමු මුද්‍රණයම විසිපන්දහසකටත් වඩා අලෙවි වූ බවට පල්ලියගුරු ගේ මහතා කළ ප්‍රකාශය සියයට සියයක් ම නිවැරැදි විය යුතු ය.’පච ගස යට’ ඇසූ කවි කථා තමා කියවීමට හුරු කළ මුල්ම සාධකය බව පැවසුවේ මහාචාර්ය පල්ලියගුරු මහතාය. සැබැවින්ම අප කියැවීමට පෙර කරනුයේ අසා සිටීමය. සැබැවින්ම අපි අපේ මුල්ම කතාව බොහෝ විට අසන්නේ අපගේ මවගෙනි. නැතිනම් ආච්චිගෙනි. විශේෂයෙන් ඔවුන් අපට බත් කවන විට නැතිනම් අප නිදිකරවන විට පැවසූ කතා තවමත් අප ඉදිරියේ ජීවමාන වන සුරංගනා චිත්‍රපට වැන්න.ගබ්රියෙල් ගර්සියා මාකේස් (කොලරා කාලේ ආලේ සහ සිය වසරක හුදෙකලාව කෘතිවල කතුවරයා ඔහුය) ගේ ළමා ජීවිතයේදී ඔහුට බෙහෙවින් බලපා ඇති පුද්ගලයන් වන්නේ ඔහුගේ ආච්චි සහ සීයාය. ඔහු පවසන පරිදි ඔව්හු අරුම පුදුම ජීවීහු වූහ. මිථ්‍යා විශ්වාස සමඟ මුසු වූ මනා පරිකල්පන ශක්තියක් ඇති ඔහුගේ ආච්චි ගබ්රියෙල් ගේ ඇඟ ලොමුදැහැගැන්වෙන කථා ඔහුට කීවාය.මාර්කේස් ගේ ’ඉන්ද්‍රජාලික යථාර්ථවාදී’ නැඹුරුව එන්නේ, මේ ආච්චි අම්මාගේ මුල්කාලීන ආභාසය හරහා යැයි මතයක් පවතී. (ගාමිණී වියන්ගොඩ - කොලරා කාලේ ආලේ)ආච්චි අම්මාගේ කථා ඇසූ ගබ්රියෙල් මාර්කේස් පොත පත කියැවීමේ මහත් රුචියක් දැක්වූ අයෙකි. පාසල් කාලය තුළ ඔහු වැඩි වේලාවක් ගත කළේ කියැවීම සඳහාය. අසා සිටීම හා කියවීමෙන් සිය දැනුම පෝෂණය කරගත් ඔහු සිය විශ්වවිද්‍යාල කාලය තුළ ලේඛන කලාව ද ආරම්භ කළේය.ඔහුගේ ලේඛන කලාව සාමාන්‍ය සාහිත්‍ය සම්මානවලින් නොනැවතී සාහිත්‍ය පිළිබඳ නොබෙල් ත්‍යාගයෙන් ද පිදුම් ලබන්නට තරම් විශිෂ්ට විය.සැබැවින්ම ආච්චි සීයාගේ පුද්ගල ස්වභාවයත් දරුවන් හට ඉතා තදින් බලපාන්නේය. එය යුරෝපයට හෝ ආසියාවට හෝ වෙනසක් ඇති නොකරන්නේය. කැලණිය විශ්වවිද්‍යාලයේ මහාචාර්ය රෝහණ ලක්ෂ්මන් පියදාස මහතා පැවසුවේද සිය ආච්චි හා සීයාගේ කතාන්තර තමාගේ කියැවීමේ කුහුලට හේතු වූ බවය. ඒ කුහුල සංසිඳවා ගැනීමට මවගෙන් පියාගෙන් තෑගි වශයෙන් ලත් පොත පතෙන් මහා පිටිවහලක් වූ බවද ඔහුගේ අදහසය. සුමනා සපරමාදුගේ ‘කිරිමුට්ටිය ගඟේ ගියා’, ඔස්ටින් කැන්ටර් ගේ ‘මල් මාසය’ වැනි ළමා කතන්දර පොත් තම කියවීමේ ආශාව වැඩි කළ බවද ඔහුගේ අදහසය.සිංහල කතා මෙන්ම ඉංග්‍රීසි කථා ද කියවන්නට වූ ඔහු, පාසලේ හා අට පංතිවලදී දැඩි ආශාවෙන් කියවන්නට ගත්තේ ඩීමන් ආනන්දගේ මාරක කථාය.”මම හිතන්නේ අපේ උසටත් වඩා වැඩියෙන් වූ පොත් කන්දරාවක් අපි කියෙව්වා. යාළුවො පොත් හුවමාරු කරගත්තා. හැබැයි අපි එතැනට කොටුවුණේ නැහැ. එතැනින් සම්භාව්‍ය කෘති කියවීමටත් අපි ඉබේම පෙළඹුණා. බිම්ගෙයි සිරකරුවා, රතු මල වැනි නවකතා, කෙටි කථා සම්භාව්‍ය කෘති කියවීමට අප පෙළඹුවූ පත පොතයි.”මගේ තාත්තා හැමදාම නිවසට පත්තරයක් ගෙනාවා. ඒත් ආණ්ඩුව ඇතැම් පුවත්පත් ආණ්ඩුව යටතට ගත්තට පස්සෙ තාත්තා කියවන්න පටන්ගත්තෙ ඇත්ත පත්තරේ. අපි විතරක් නොවේ රටේ තොටේ හැමෝම මේ පුවත්පත් කියෙව්වා. පත්තරේ අරගෙන ගෙදර එනකොට පාරේ මිනිස්සු ඒක ඉල්ලගෙන බලනවා. ඉතිං ඒ මිනිස්සු බලා ඉවරවෙන තුරු මම පාරේ පැය ගානක් හිටගෙන ඉන්න ඕනෙ. ඒ නිසා මම කරන්නෙ පත්තරේ දෙකට තුනට නමලා සාක්කුවෙ දාගෙන ගෙදර එන එකයි.”පියදාස මහතාගේ මේ ප්‍රකාශය හැටේ දශකයේ ජනතාවගේ කියැවීමේ උනන්දුව ප්‍රකාශ කරන්නකි.තමා උසස් අධ්‍යාපනය සඳහා රුසියාවේ ගත කරන කාලයේ එරට සාමාන්‍ය වැසියන් හොඳින් ඇසුරු කළ බව පියදාස මහතා පැවසුවේය. එරට මස් මරන්නාට ද ඔහුගේ බිරියට ද දරුවන්ට ද, බැගින් වූ වෙනම පුස්තකාල කීපයක් ම ඇත්තේය. එකම නිවෙසේ එක් අයෙකුට එක බැගින් වූ පොත් අල්මාරි පුස්තකාල රුසියාවේ සෑම ගෙදරකටම පාහේ පොදු ලක්ෂණයකි.මහාචාර්ය සුනන්ද මහේන්ද්‍ර ද ගත්කටටම පැවසුවේ මා කියවීම ආරම්භ කළේ අසා සිටීමෙන් හා බලා සිටීමෙන් පසුව බවය. අසා සිටීමෙන් ඇතිවූ කුතුහලය කියැවීමට තමා යොමු කළ බවද ඔහු කීය.බහ තෝරන අවදියේ පටන්ම අප පොත් පත් කියෙව්වා. කුමාරෝදය කියවන නුවණ, කතා මඟ, හත්පණ, මඟුල් කෑම, හීන්සැරය, රණරාල, රත්හඳුන් රූපය, මඩොල්දූව, පියසිරිගේ පාසල් සමය වගේ පොත් රාශියක් අපි කියෙව්වා. මට අමතක නොවෙන කතා පෙළක් තමයි “රම්‍ය කථා”.”ඒ වගේම ඒ කාලෙ ගුණසේන සමාගමේ හිටපු ලාල් ප්‍රේමනාත් ද මැල් මහත්මයා දක්ෂ ලේඛකයන් ලවා ඉතා වටිනා පොත් පෙළක් ළමා පරපුරට දායාද කළා. ඒ ලේඛකයන් අතරින් එඩ්වින් රණවක ජාතක කථා රාශියක් සරල ලෙස ලියා පළ කළා. ධර්ම ශ්‍රී කුමාරතුංග ජනකථා මාලාවක් ලිව්වා. ඒක හරිම ලස්සනයි.”සුනන්ද මහේන්ද්‍රයන් ඒ අවසාන වාක්‍ය පැවසුවේ ඒ මොහොතේ ද ඒ ජනකථාවල ආස්වාදය විඳිමිනැයි මට සිතුණි. ඔහුගේ කටහඬේ හා කථා විලාසයේ ගැබ්ව තිබුණේ ඒ ආස්වාදයයි.අපේ පාසලේ හැම පංති කාමරයකම පුස්තකාලයක් තිබුණා. ඒ කියන්නෙ පොත් අල්මාරියක් තිබුණා. අපේ කියැවීමට ඒ පොත් අල්මාරියත් ප්‍රධාන හේතුවක්.”හැම පංති කාමරයකම පුස්තකාලයක්” යැයි සුනන්ද මහේන්ද්‍රයන් කළ ප්‍රකාශය මසිත පැහැර ගත්තේය.“හැම පංති කාමරයක මෙන්ම හැම නිවෙසකම පුස්තකාලයක්” යනුවෙන් සංකල්පයක් ඉදිරිපත් කිරීමට මට සිතේ. මේ සංකල්පයත් සමඟ මට සිහිවන්නේ ලියෝ ටෝල්ස්ටෝයිගේ ස්වයං චරිතාපදාන කෘතියයි.ඔහුගේ චරිතාපදාන කෘතියේ ළදරුවිය නැමැති කොටස ඔහු පටන් ගන්නේ පවුලේ ගුරුවරයා කාල් ඉවානිච් නැමැති පරිච්ඡේදයෙනි.”උපැස් යුවළ නාසය මත රඳවා ගත් කාල් ඉවානිච් තම හුරු පුරුදු ස්ථානයේ දොර හා ජනේලය අතර හිඳගෙන උන්නේය. ඔහුගේ එක් අතක පොතක් වීය.දොරට වම් පසින් පොත් රාක්ක දෙකකි. එකක් අපේ ළමයින්ගේය. අනෙක කාල් ඉවානිච්ගේ පෞද්ගලික වස්තුවකි. අපේ රාක්කය පාසල් පොත් හා වෙනත් නොයෙකුත් වර්ගයේ පොත් වලින් පිරී තිබුණි.ටෝල්ස්තෝයිගේ කෘතියේ තාත්තාගේ වගතුග පරිච්ඡේදයේ මෙවැන්නක් ද වෙයි.”..... පොතක් කියවන විට කනගාටුදායක පරිච්ඡේදයකදී ඔහුගේ කටහඬ වෙවුලන්ඩ වෙයි. කඳුළු ගලා එයි. පොත බිම වැටෙයි.ඊළඟ පරිච්ඡේදයේ ටෝල්ස්ටෝයි මෙවැන්නක් ලියයි.......... එහෙත් නිල් හාවෙකු අදින්නට මට හැකැයි විශ්වාසයක් නොතිබූ හෙයින් මම තාත්තා සොයන්නට පුස්තකාලයට දිව්වෙමි. තාත්තා පොතක් කියවමින් සිටියේ, හිස නොඔසවාම මගේ පැනයට පිළිතුරු දුන්නේය.ළදරු විය හා ළමා විය – ලියෝ ටෝල්ස්ටෝයි.ලෝක ප්‍රසිද්ධ මහා ගත්කතුවර ලියෝ ටෝල්ස්ටෝයි ශ්‍රේෂ්ඨ ලේඛකයකු වූයේ කෙසේදැයි සිතා ගැන්මට ඉහත උපුටනම සෑහේ යැයි සිතේ.මේ මහා කතුවරයාණන්ට දැඩි ලෙස ආදරය දැක්වූ එවැනි ම ශ්‍රේෂ්ඨ නායකයෙක් විය. ඔහු සිටියේ නුදුරු ඉන්දියාවේය.ඒ මහත්මා ගාන්ධි තුමාය.සැබැවින්ම ගාන්ධි සහ ටෝල්ස්ටෝයි මිතුරන් විය.එහෙත් මහත්මා ගාන්ධිතුමාට ටෝල්ස්තෝයිගේ ඇතැම් පොත් කියැවීමට ලැබුණේ හිර ගෙදරදීය.”ගාන්ධිගේ නීති කාර්යාලයෙහි, ලියෝ ටෝල්ස්ටෝයි විසින් ආගමික විෂයන් අරබයා ලියන ලද පොත් කිහිපයක්ම විය. එහෙත් බන්ධනාගාර ගත වීමෙන් ලැබුණු විවේකයේදීය මේ ඉන්දියානුවා ශ්‍රේෂ්ඨ රුසියානුවාගේ ඉගැන්වීම් තුළ ගැලී ගියේ.”(ලුවී ෆිෂර් ගේ මහත්මා ගාන්ධි – පරිවර්තනය ඩබ්ලියු.ඒ. අබේසිංහ.)ඉරිදා ලක්බිම පුවත්පතේ කර්තෘ සුන්දර නිහතමානි ද මැල් මහතා සිය කියවීමේ අත්දැකීම ලැබුවේ පාසල් යාමට ද පෙරය. ඔහු කියැවූ මුල්ම පොත සුමනා සපරමාදුගෙ ”රන් එතනගෙ පොඩි දුව“ නැමැති ළමා කථාවයි.”මේ පොත ළමයින්ට එතරම් සුදුසු නැහැ කියලත් ඒ කාලෙ සමහර විචාරකයො පැවසුවාලු. ඒත් දිගින් දිගටම මට පොත් කියවන ආසාව ඇති කළේ මේ කියැවූ ඒ පළමු කථා පොතයි.”පාසල් යාමට මත්තෙන් පළමු ළමා කථාව කියවා අවසන් කළ මැල් මහතා පළමු නවකථාව කියෙව්වේ යන්තම් වයස අවුරුදු හය පිරෙනවාත් සමඟය.මට මතකයි මම එතකොට ඉහළ බාලාංශයෙ. ටී.බී. ඉලංගරත්න මහතාගේ ”තිලක” නවකථාව තමයි මම මුලින්ම කියවපු නවකථාව.ඉලංගරත්නයන්ගේ තුන් ඈදුතු නවකථාවේ දෙවැන්න එයයි. ඉන්පසු එහි පළමුවැන්න වූ විලම්බීත කියැවූ ඔහු එහි තුන්වැන්න කියවූයේ ඔහුට වයස දහයේදීය.1963 දි තමයි එහි තුන්වන කොටස පළවුණේ. මගේ මල්ලි ලැබෙන්න අම්මා රෝහල්ගත කරන්න යන අතරමඟදි තාත්තා (ලාල්) ප්‍රේමනාත් ද මැල්) මට ඒ පොත අරගෙන දුන්නා. රෝහලට ගිය විගස එහි පුටුවක වාඩිවෙලා එක හුස්මට මම පොත කියෙව්වා. අම්මා පසු කලෙක කිව්වෙ මල්ලි ලැබෙනවට ඊර්ෂ්‍යාවෙ පැත්තකට වෙලා මම පොත කියෙව්වා කියලා. ඒත් මම ඇත්තටම පොත කියවන්න තිබුණ දැඩි ආශාව නිසයි ඒ විදියට පොත කියෙව්වෙ.”මැල් මහතා ඉංගිරිසි කියැවීමට අත්පොත් තබා තිබුණේ ලේක් හවුසියෙනි. එකල ක්‍රිකට් පිළිබඳ වඩා වැඩි තොරතුරු පළ වුණේ ඉංගී‍්‍රසි පුවත්පත්වලය. ක්‍රිකට්වලට තිබූ කැමැත්ත නිසා ඔහු ඩේලි නිව්ස් පුවත්පතේ ක්‍රිකට් පිළිබඳ ලියැවුණු සියලු ලිපි කියවන්නට පටන් ගත්තේය.ඩේලි නිව්ස් පුවත්පතේ කියවීම ඊළඟට ඔහු හුරු කළේ ඉංගී‍්‍රසි කථා කියවීමටය. ජේම්ස් හැඩ්ලි චේස්ගෙ මාරක කථා ඔහු කියෙව්වෙ මරදාන ගාමිණි සිනමාහල තිබූතැන ඉදිරියේ අදටත් තිබෙන පරණ පොත් කඩවලිනි.නැවත ලබාදීමේ ක්‍රමයට පොත් කියැවූ ඔහුට ඒ එක් පොතක් කියැවීම සඳහා වැය වුණේ රුපියල් පහක් වැනි මුදලකි. ඔහු කොයිතරම් පොත් කියවා අවසන් කළාදැයි කියතොත් චේස් ගේ පොත් අවසන් වූ පසු පරණ පොත් හලේ හිමියා ඔහුට මෙසේ කීවේය.”දැන් ඉතිං මහත්තයා පොතක් ලියන්න.”වර්තමානයේ ප්‍රසිද්ධ ජනපි‍්‍රය ඉංගිරිසි ළමා කථා, නවකථා සිංහලයට පරිවර්තනය වීම ගැන මැල් මහතා දක්වන්නේ විරෝධයකි.”මේ පොත් සිංහලයට නැගීම අපරාධයක්. දරුවන් ඉංගී‍්‍රසි පොත් කියවීම මේ නිසා හීන වෙලා යනවා.”තමන්ට විශ්ව විද්‍යාල වරම් ලැබීමට ද මේ පොත් කියවීම මහා පිටිවහලක් වූ බව ද මැල් මහතා සිහිපත් කළේ සතුටෙනි.ඉතිහාස ප්‍රශ්න පත්‍රයෙ ප්‍රශ්න කීපයක් මට අමාරු වුණා. ඒත් සීතාවක යුගය ගැන තිබුණ ප්‍රශ්නයකට මම ඉතා හොඳින් උත්තර සැපයුවා. ඒ විෂය නිර්දේශය පාඩම් කරලා නොවෙයි. අශෝක පීරිස් මහතාගේ “සීතාවක රාජසිංහ” නැමැති කෘතිය ඇති පදම් කියවලා තිබුණ නිසයි. ඒ කෘතිය මගේ කෙතරම් සිත් ගත්තද කියනවා නම් මගේ ඉතිහාස වීරයා වුණෙත් සීතාවක රාජසිංහ රජ්ජුරුවො.මේ ලිපිය මහාචාර්ය පල්ලියගුරු මහතාගේම ප්‍රකාශයකින් අවසන් කිරීමට කැමැත්තෙමි.”දැන් දරුවන්ට අපට වගේ නිදහසක් නෑ. දරුවො වගේම අම්මලා තාත්තලා ඉන්නෙත් විභාග රේස් එකක. විභාගය ජීවිතේ එකම ඉලක්කය වෙලා.ඉතිං වර්තමාන සරසවි සිසුවාගේ “හූ” ව ඉවසනු විනා ආපසු ඔවුන් හූ කියන්නේ කෙසේද?”සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=af1010243</link>
    <topic>ලබන වසරේ පොත්වල බර අඩුයි හොඳ පොත් බෑගයක් ලැබෙයි</topic>
    <author>මහින්ද රාජපක්ෂ ජනාධිපති, ශ්‍රී ලංකා ප්‍රජාතාන්ත්‍රික සමාජවාදී ජනරජය</author>
    <content>අධ්‍යාපන ප්‍රකාශන කොමසාරිස් ජෙනරාල් ඩබ්.එම්.එන්.ජේ. පුෂ්පකුමාරපෙළ පොත්වලට ඇතුළත් කර ඇතිජනාධිපතිතුමාගේ පණිවුඩයආදරණීය දුවේ! පුතේ!එදාට අපට නිදහස ලැබෙද්දී අප පිටුපසින් සිටිබොහෝ ජාතීන් අද අප පසුකර ගෙන බොහෝ දුර ගිහින්.නමුත්, ඒ පිළිබඳ ව කිසිවකුට දොස් කීමෙන් පලක් නැහැ.ඒ වගේ ම, අහිමි වූ උරුමය ගැන කිය කියා ලතවෙන්නත් වුවමනා නැහැ.ඒ වෙනුවට අප කළ යුතු වන්නේ ඔවුන් පසුකර ගෙන ගිහින් ඔවුන් හිමි කරනොගත් පූර්ණ සංවර්ධනයක් අත්පත් කර ගැනීමයි.ආදරණීය දුවේ! පුතේ! මේ ගොඩනඟන්නේ ඔබේ අනාගතය යි. මහින්ද රාජපක්ෂ ජනාධිපති, ශ්‍රී ලංකා ප්‍රජාතාන්ත්‍රික සමාජවාදී ජනරජය(2010-08-15 වන දින මාගම්පුර ඓතිහාසික ජාත්‍යන්තර වරාය කරදියවර මංගල්‍යයේ දී කළ කථාවෙන් උපුටා ගැනීමකි.)මම මෙම තනතුරට පත්වූ සැනින් පෙළ පොත්වල විශාල වෙනස්කම් රැසක් සිදුකළා. ප්‍රධානම දේ පෙළ පොත් සියයට සියයක් කලට වේලාවට බෙදාහැරීම. මේ පිළිබඳ ලෝක බැංකු ප්‍රශංසාව පවා හිමිවුණා. ඒ වගේම දැන් පෙළ පොත්වල අඩුපාඩු වැරැදි බොහොම අඩුයි. මෙවර අපි පෙළ පොත් 86 ක් කොටස් කරන්න තීරණය කළා.ඒ බරින් වැඩි පෙළ පොත් බර අඩු කරන්න. මෙතෙක් බහුපෙළ පොත් ක්‍රමයට ලියැවුණු 6 හා 10 පෙළ පොත් 2012 සිට අපි අලුතින් ලියනවා. ඒ පොත් වර්ග 45 ක්. බහුපෙළ පොත් ලියුවේ තනි පුද්ගලයින්. ඒ නිසා අඩුපාඩු බොහොමයි. පෙළ පොත් ලියවිය යුතුව ඇත්තේ ලේඛන මණ්ඩලයකින්.සෑම පෙළ පොතක්ම ලියන්නේත් ලිවිය යුත්තේත් ලේඛන මණ්ඩලයකින්. මේ සඳහා ජාතික අධ්‍යාපන ආයතනය, විශ්ව විද්‍යාල, විභාග දෙපාර්තමේන්තුව, ග්‍රන්ථ ප්‍රකාශන දෙපාර්තමේන්තුව යන ආයතනවල මහාචාර්ය, ආචාර්ය, විෂය නිපුණතා ඇති නිලධාරීන්ගෙන් සැදුම් ලනවා. පොතක් ලියැවෙන්නේ මේ සියල්ලන්ගේම අධීක්‍ෂණයෙන්.අපි දැන් සංචිතයක් පිහිටුවා තියෙනවා. මේ සංචිතයට විශ්වවිද්‍යාල හා ජාතික අධ්‍යාපන ආයතනය, ආචාර්ය මහාචාර්යවරු වගේම ගුරුවරුන්ටත් විෂය නිපුණතා ඇත්තන්ටත් බැදෙන්න පුළුවන්. පෙළ පොත් වගේම අතිරේක පොත් ලියන්නත් අපිට මේ එකතුවෙන් පුළුවන්. විෂයන්ට අදාල දැනට වෘත්තිමය මට්ටමේ දැනුමැති රැකියාවල යෙදෙන්නන්ට මේ සංචිතයට එක්විය හැකියි. මේ සංචිත මඟින් ඉදිරියේදි අපිට මීට වඩා හොඳට පෙළ පොත්වල වෙනස්කම් සිදු කළ හැකියි. විෂය ප්‍රවීණයන්ට අපි මේ සංචිතයට බැඳෙන්න කියලා ආරාධනා කරනවා. ඔවුන්ට පුළුවන්, ප්‍රකාශන කොමසාරිස් ජනරාල් නමට ඇයැදුම් පතක් එවා මේ සංචිතයට එක්වන්න. මීට කලින් මේ වගේ සංචිත පිහිටුවා නැහැ. අපි හැමවිටම උත්සහ කරන්නේ දරුවන්ට හොඳ පෙළපොතක් දෙන්නයි.පෙළ පොත් ඉතිහාසයේ කවදාවත් පාසල් නිවාඩුවට කලින් සියයට සියයක්ම, පෙළපොත් ලබා දුන්නේ නැහැ. නමුත් 2008, 2009 වසරවල මම ආපසු සියයට සියයක්ම පාසල් දරුවන්ට දෙසැම්බර් නිවාඩුවට පෙර පෙළ පොත් දුන්නා. මෙවරද දෙසැම්බර් නිවාඩුවට පෙර සියලුම ළමයින් පෙළ පොත් ලබා දෙන්නට කටයුතු කර තියෙනවා.පෙළපොත් මුද්‍රණ කටයුතු දැන් ඉක්මනින් ඉවර කරගෙන යනවා. මෙවර අපි පෙළපොත් මුද්‍රණය වැඩිපුර ලබා දුන්නේ රාජ්‍ය අංශයට. ඒ ප්‍රධාන ආයතන 3 කට. පොත් පිටපත් 4350000 ක් මුද්‍රණය කරන්න එක්සත් ප්‍රවෘත්ති පත්‍ර සමාගමට දුන්නා. මෙතැන පොත් වර්ග 24 යි. මේ ටෙන්ඩරයේ මුළු වටිනාකම රුපියල් මිලියන 189 ක්. රජයේ මුද්‍රණාලයට පිටපත් 8,32000 ක් දුන්නා. පොත් වර්ග 5 යි. ටෙන්ඩරයේ මුළු වටිනාකම රුපියල් මිලියන 41 යි. රජයේ මුද්‍රණ නීතිගත සංස්ථාවට පිටපත් 7508100 මුද්‍රණයට දුන්නා. පොත් වර්ග 96 යි. ටෙන්ඩරයේ මුළු වටිනාකම රුපියල් මිලියන 582 යි. මේ ආයතන 3 ට බැරි ප්‍රමාණය තමයි පෞද්ගලික අංශයට දුන්නේ. විවෘත ටෙන්ඩර් පටිපාටිය අනුව. මේ සියලුම පොත් ඔක්තෝබර් අග වන විට අපිට බාර දිය යුතුයි. බොහෝ පොත් මේ වන විට අපිට ලැබී අවසන්. අපි වාර්ෂිකව පොත් පිටපත් මිලයන 30 ක් මුද්‍රණය කරනවා. ඒ සඳහා ආසන්නව රුපියල් මිලියන 3000 ක් රජයට වැඩි වෙනවා. පොත් වර්ග 364 ක්ද ගුරු මාර්ගෝපදේශ 460 ක්ද මේ ආකාරයට දැන් මුද්‍රණය වෙමින් පවතිනවා.අපි රජයේ පාසල් 9700 කටත්, පෞද්ගලික පාසල් 75 කටත්, පිරිවෙන් 722 කටත් නොමිලයේ පෙළපොත් ලබා දෙනවා. ඔක්තෝබර් 19 වන විට අපි පෙළපොත් 19607,208 බෙදා හැර අවසන්. ඒ කියන්නේ ප්‍රතිශතයක් ලෙස සියයට 52 කට වැඩියෙන් බෙදාහැර තියෙනවා. උතුරු නැඟෙනහිරත් සමඟ. අපිට ලැබෙන පිළිවෙළට අපි ඒවා බෙදා හරිනවා. ජාතික හා ශිෂ්‍යයන් 2000 ට වැඩි පාසල්වලට ඍජුව ප්‍රකාශන දෙපාර්තමේන්තුව හරහා දෙනවා. අනිත් පාසල්වලට අපේ මධ්‍යස්ථාන 1054 හරහා බෙදා දෙනවා. බෙදා හැරීම වේගවත් හා ක්‍රමවත් කරන්න අපේ ඉතා හොඳ ජාලයක් තියෙනවා. මේ නිසා පෙර වසරවලට වඩා ඉක්මනින් අඩුපාඩුවකින් තොරව පොත් ලබා දෙන්නට අපිට හැකිවෙලා තියනවා.පෙළපොත්වල අඩුපාඩු දැන් නැත්තටම නැති තරම් කිව්වොත් නිවැරැදියි. නමුත් අපි එහෙම කියා නිකන් ඉන්නේ නැහැ. අඩුපාඩු තියෙනවා නම් ඕනෑම අයකුට දැන්විය හැකියි. සෑම පාසලකම විමර්ශන කමිටු පිහිටුවා තියෙනවා. මේ විමර්ශන කමිටු වලින් එන අඩුපාඩු විෂය කමිටු හරහා නිවැරැදි කරනවා. අඩුපාඩු ඇත්නම් ඕනෑම අයකුට මගේ දුරකතන අංකය 2784815ට හෝ එම අංකයට ෆැක්ස් කර දන්වන්න පුළුවන්.පාසල් පෙළපොත් සඳහා රජය වැය කරන විශාල මුදලට සහනයක් සලසන්න අරමුණක් තියෙනවා. අපි පාසල් පෙළපොත් නොමිලයේ දෙනවා වගේම වෙනත් ආයතන විසින් මුද්‍රණය නොකරන අත්‍යවශ්‍ය පොත් මුද්‍රණය කරන්න සූදානම්. දැනටමත් අපි අතිරේක පොත් ගණනාවක් මුද්‍රණය කරනවා. මේ ප්‍රමාණය තවත් වැඩිකර සහන මිලකට ලබා දෙන්නත් උත්සහ කරනවා. මෙමඟින් බලාපොරොත්තු වෙන්නේ අතිරේක පොත්වලින් ලැබෙන ලාබයෙන් පෙළ පොත්වලට යන වියදමින් භාගයක් හෝ පියවන්නයි. මේ නිසා අපි අතිරේක පොත් තවදුරටත් වැඩිකරමින් සහන මිලටත් ලබා දෙන්න කටයුතු යොදනවා.අපි දැනට අතිරේක පොත් වර්ග 326 ක් මුද්‍රණය කරනවා. මෙයින් වසරකට රුපියල් මිලියන 20 ක ආදායමක් ලැබෙනවා. ඒ වගේම දැන් 5 ශිෂ්‍යත්ව විභාග ප්‍රශ්න පත්‍ර පොත මුද්‍රණය කළා. වසර 6 ක ප්‍රශ්න පත්‍ර එක්ක විභාග දෙපාර්තමේන්තුව ලකුණු දෙන ක්‍රමය, විකල්ප පිළිතුරු, පිළිතුරු, උත්තර පත්‍ර බලන ආකාරය ආදි සියලු තොරතුරු මෙහි අන්තර්ගතයි. අධ්‍යාපන ඇමතිතුමාගේත්, ලේකම් තුමාගේත් උපදෙස් මත මේ කටයුතු සිදු කැරෙනවා. ඉදිරියේදි අ.පො.ස සාමාන්‍ය පෙළ හා උසස් පෙළ විභාග ප්‍රශ්න පත්‍ර පවා පොත් වශයෙන් මුද්‍රණය කරනවා. සිංහල දෙමළ මාධ්‍ය දෙකින්ම.අපේ ලියාපදිංචි වෙළෙඳ සල් වලින් මේ පොත් මිලදී ගත හැකියි. ඒ වගේම 1 වසර සිට 13 වසර දක්වා ගුරු මාර්ගෝපදේශ අපි මුද්‍රණය කරනවා. අපේ අලෙවි සල් වලින් ඕනෑම අයකුට ඒවාත් මිලදී ගත හැකියි.ඇත්තෙන්ම නැවත භාවිතයේ වේගවත් බව නිසා පෙළපොත් ඉල්ලා නොමැති පාසල් පවා තිබුණා. දැන් නැවත භාවිතය සියයට 23 ක් දක්වා ඉහළ ගිහින්. අපි උත්සහ කරන්නේ එය සියයට 35 දක්වා වැඩි කරන්න. පෙළ පොතක් අඩුම තරමින් වසර 3 ක්වත් භාවිතා කළ යුතුයි. අපි පෙළපොතේ භාවිතා කරන ශිෂ්‍යයන්ට ඒ ගැන සඳහනක් කරන්න පොතේ අග ඉඩක් වෙන්කර තියෙනවා. දරුවන්ට පොතේ වටිනාකම තේරෙන්න මිල ගණන් ද දක්වා තියෙනවා. මෙවර සිට අපි පෙළපොත් වලට ජනාධිපතිතුමාගේ පණිවිඩයක් ද ඇතුළත් කළා. මේ වසරේ සිට බරවැඩි පෙළපොත් කොටස් කළා. මෙයිනුත් නැවත භාවිතය වේගවත් වෙනවා. නැවත භාවිතය වේගවත් කරන්න විවිධ වැඩසටහන් අපි දියත් කළා. මේ සඳහා දරුවන්ගේ ආකල්පමය වෙනසක් ඇතිවිය යුතුය. පොත පරෙස්සම් කරන්න දරුවන් උනන්දු කළ යුතුයි. හොඳට පොත් පරිහරණය කළ පංතියේ ළමයින් 3 දෙනකුට අපි සහතික දෙනවා.අපි දැනටමත් විවිධ වෙබ් අඩවි හරහා විවිධ රටවල පෙළපොත් ගැන අධ්‍යනය කරමින් සිටිනවා. තානාපති කාර්යාල හරහා පොත් ගෙන්වාගෙන අධ්‍යනය කරනවා.එම රටවල පොත්වල අභ්‍යාස ක්‍රම, ලියන ආකාරය, අභ්‍යන්තර හා බාහිර ගුණාත්මක ලක්‍ෂණ පරික්‍ෂා කරනවා වගේම ඒවා අපේ පෙළපොත් සඳහා ද යොදා ගැනීමේ හැකියාවත් සොයනවා. දැනටමත් පෙළපොත් අන්තර්ජාතික තලයට ගෙන ඒමට අවශ්‍ය බාහිර ස්වරූපයන් වෙනස් කිරීමටත්, ඉතා හොඳ පොතක් මුද්‍රණය කරන්නත් අවශ්‍ය යන්ත්‍රෝපකරණ ගෙනත් තියනවා. ඒ වගේම ඥ පෙළපොත් ක්‍රමයත් ආරම්භ කළා. විෂයයන් 49 ක පෙළපොත් 49 ක් අපි වෙබ් අඩවියට ඇතුළත් කළා. www.edupub.gov.lk තඬ මේ වෙබ් අඩවිය හරහා ශිෂ්‍යයන්ට අභ්‍යාසවල අඩංගු ප්‍රායෝගික දේ ගැන පුළුල්ව අධ්‍යයනය කරන්නත්, තමන් ගැන ස්වයං ඇගැයීමක් කරන්නත් හැකියාව ලැබෙනවා.මේ චෝදනාව වැරැදියි. අපි පෙළපොත් මඟින් වැඩ ලෝකයට ළමයින් ගෙනගිහින් තියනවා. ජීවන නිපුණතා හා පුරවැසි අධ්‍යාපනය මඟින් ළමයින්ගේ අවශ්‍යතා ඒ කියන්නේ ලංකාවේ උරුමය, දරුවන්ගේ මානසික ගැටලු, කාලීන ප්‍රශ්න ගැන, වැඩලොව ගැන අවබෝධයක් දීලා තියනවා.නවීන පහසුකම් යටතේ හෝමාගම පෙළපොත් ගබඩාවක් ඉදිවුණා. මේ මඟින් විශාල මුදලක් මසකට ඉතුරු කර ගත හැකියි.මේ ගබඩා සංකීර්ණය සම්පූර්ණව ඉදිවීමෙන් අනතුරුව මසකට රුපියල් ලක්‍ෂ 17 ක ගබඩා කුලියක් ඉතුරු කරගත හැකියි. දැනටමත් පළමු අදියර අවසන්. සළුසල ගබඩාව මෙතැනට ගෙන ආ නිසා ලක්‍ෂ 4 ක ලාබයක් මසකට ලැබුණා. පොත් මිලියන 12 ක් පමණ මෙහි ගබඩා කළ හැකියි. මේ සඳහා රුපියල් මිලියන 25 ක් වියදම් වුණා. දෙවැනි අදියර ලබන වසර මැදදී අවසන් වෙනවා. මේ සඳහා වියදම රුපියල් මිලියන 20 යි. තව ගබඩා 2 ක් පසුව ඉදිවෙනවා. මේ භූමියේම අක්කර 3 ක පුහුණු මධ්‍යස්ථානයක් ආරම්භ ;කරෙනවා. මේ සියල්ලම නවීන පහසුකම් යටතේයි ඉදිවෙන්නේ.2011 අනිවාර්යයෙන්ම මේ බෑග් වෙළෙඳ පොළට හඳුන්වා දෙනවා. දැනටමත් වෙළෙන්දෝ 178 ක් දිවයින පුරා ලියාපදිංචි වෙලා බෑග් මහනවා. මේ බෑග් සෞඛ්‍ය අමාත්‍යංශයේ හා ප්‍රමිතිකරණ ඒකකයේ අනුමැතිය ඇතිවයි සැකසෙන්නේ.සාකච්ඡා කෙළේ සුභාෂිණී ජයරත්නඡායා: විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=af1010244</link>
    <topic>රේඛා</topic>
    <author>රූපාන්ති බුලත්සිංහල</author>
    <content>“අනේ පුතේ මට නම් බලාගෙන ඉන්න බැහැ. කෝ... ඉතින් ඔයාගෙ අම්මා මේ ළඟපාතක නෑනේ. එනකං කියලා කොච්චර වෙලා බලා ඉන්නද? පහුවෙන්න පහුවෙන්න ඔයාගෙ ජීවිතේ අනතුරේ. තව එක විනාඩියක් පරක්කු වුණොත්. අනේ මං දන්නෙ නැහැ.”රිලා අම්මා ඇසිල්ලකින් ක්‍රියාත්මක වුණා. දඩිබිඩි ගාලා ගහ දිගේ පහළට ආවා. එතකොටත් කපුටාගේ උත්සාහය පුංචි පැටියා ඩැහැ ගන්නයි. ලේන් අම්මාගෙ වුණහම මොකද? රිලා අම්මාගෙ වුණහම මොකද? කාගෙ වුණත් පුංචි පැටියෙක්. රිලා අම්මා පුංචි පැටියා අතට ගත්තා. සමීප රූප සමඟ පළ වී තිබුණෙ ඔක්තෝබර් 18 වෙනිදා දිවයිනේ. මවු සෙනෙහෙ කුණු ගොඩට යන වර්තමානයක ලේන් පැටියකු සෙනෙහසින් බේරා ගන්න රිලා අම්මා ඉදිරිපත් වුණා. ඒක සතුටක්. ඒත්... මගේ හිතේ තවමත් එකම එක ප්‍රශ්නයක් ඉතිරි වෙලා... ම්හ්... රිලා අම්මාට තරම්වත් වර්තමානයේ ඇතැම් අම්මලාට හදවතක් නැද්ද? ඒ ගැන විතරක් සිතා බැලීම වටී.ඒ අගාධයට රන් තරුවක් පායා ආවා. කිතුගොස ජයගොස පැතිරුණා. මංජු වීරයෙක්. හැමෝම කිව්වා. අවුරුදු හැත්ත දෙකට පසු බොක්සිං කිරුළ නැවතත් ලංකාවට. ඒ ශක්තිය වීර්යය කාගෙත් නෙතඟට තුටු කඳුළක් එක් කළා. ජය පරාජය අභියෝග අබියස මංජු නොසැලුනා. ජීවිතය නම් මෙයම වේ. හැම පත්තරයකම ඔහු ගැන ලිව්වේ, ඔහු අගය කරන්න අධිෂ්ඨානය, වාසනාව, උත්සාහය මේ හැම දෙයක්ම ජයග්‍රහණයට පුදුම ශක්තියක් එක් කළා.අනෙක් වැදගත් කරුණ ආදරණීය අම්මා කෙනකුගේ සෙනෙහසයි. අම්මාගේ ආශිර්වාදයත්, තාත්තාගේ කරුණාවත්, නොඅඩුව ලැබේ නම් ලොව දිනිය නොහැකි කිසිදු දෙයක් නැත. එය දියමන්ති මුතුමැණික් වලටත් වඩා අනගි බව නම් පරම සත්‍යයකි. මංජු ඔබට අපේ සුබ පැතුම්...ක්‍රීඩාවට දිනීමක් හෝ පැරදුමක් හිමි ය. ජීවිතය ද එලෙසය. ජය පරාජය අබියස නොසැලී ඉදිරියට යාමට හැකි නම් එය භාග්‍යයකි. ජීවිතය ජය ගැනීමට උත්සාහ දරන එවන් ක්‍රීඩකයකු ගැන මුලින් ම හෙළි කෙළේ ඔක්තෝබර් 17 වෙනිදා ලංකාදීපයයි. ඔහුට හැකියාවක් ඇත. එහෙත් හැකියාව අගේ කිරීම වෙනුවෙන් මේ දක්වා රැකියාවක් නොමැත. දිවීමේ ශූරයකු වුවත්, ජීවත්වීම උදෙසා මාවතගම මීතැන්වල ෂෙල්ටන් කෙළේ පොල් පරාල පැලීමයි. එය දෛවයේ සරදමක් යැයි කියා අත්හල නොහැකි ය. මන්ද එවන් පුද්ගලයන් අගය කිරීමට වටිනාකමක් තවමත් නොමැතිවීමයි. හෙට දින ඔහුත් ලංකාවට මිණිපහනක් වනු නො අනුමානය. ඔබේ කරුණාවන්ත දෑස් එවන් දක්ෂයන් වෙනුවෙන් යොමු වේ නම්, එය ජාතියේ පිනකි.ලියුම් බෙදන ගමන් ම මේ රස්සාවත් අපූරුවට කරගෙන යන්න පුළුවන් කියලා මතක් වුණාම හිතට දැනුණ සතුට කියා නිම කරන්න බැහැ. ලියුම් මල්ල බෙදන ගමන් කිසිම හාවක් හූවක් නැතිව මත්කුඩු ටිකක් බෙදා ගන්න ඔහු තීරණය කෙළේ එක ගලෙන් කුරුල්ලො දෙන්නෙක් මරාගන්න හිතාගෙන. වැඩේ ගැස්සුන බව ලිව්වේ 19 වෙනිදා දිවයින.රාජකාරියට අමතරව තවත් රස්සාවක් කළ ඔහු නීතියේ රැහැනට හසු වුණා. රස්සා දෙකක් කිරීමේ වරදට නෙවෙයි. වැරැදි රස්සාවකට යොමුවීමේ වරදට. ජීවත්වෙන වැටුප් මදි කියලා මෙහෙම වැඩ කරන්න ගියොත් තියෙන පඩියටත් කොකා ගැස්සෙනවා. ඔයගොල්ලන්ටත් හොඳටම පැහැදිලියිනේ.මහජන මිත්‍රශීලී සංකල්පයක් ඇති කරගන්න පොලිසියටත් හිතිලා. මේ අදහසේ ගුණ වරුණෙ අපිට කිව්වේ ඔක්තෝබර් 20 වෙනිදා ලක්බිම නීතිය, විනය මහජනතාවට නම් ප්‍රමාණවත් නැහැ. මේ ගැන තේරුම් ගන්න පොලිසිය යොමු වුණ එක කොච්චර හොඳ ද? හිතෙන හිතෙන විදිහට නීතිය අතට අරගෙන වැඩ කරන පොලිස් නිලධාරීන් නිසා මහජනතාව අසරණ වූ අවස්ථා අනන්තයි අප්‍රමාණයි. ඒත් ඉතින් කාලය හැම ප්‍රශ්නයක්ම විසඳන්න ඉදිරිපත් වුණා. දැන් ඉතින් අපි දෙගොල්ලොම හොඳ යාළුවෝ, යාළුවන්ට බේරගන්න බැරි ප්‍රශ්න තියෙනවද?ආයිබෝවන්ඩ...ඒ ඇරෙන්න මොනවා කරන්න ද? මේවාට ඉතින් කලබල කරගන වැඩක් නැහැ නිශ්ශබ්දව සතුට විඳගන්නව ඇරෙන්න.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=af1010245</link>
    <topic>“සසර වසන තුරු” ගීතයට වඩාත් කැමැති නව කාදිනල් තුමා</topic>
    <author>සරත් පෙරේරා</author>
    <content>මැල්කම් රංජිත් කාදිනල්තුමාශුද්ධෝත්තම පාප්තුමන් විසින් මැල්කම් රංජිත් අගරදගුරුතුමා කාදිනල් ධූරයට ඔසවනු ලැබීම නිමිත්තෙනි.අවසානයේ දීර්ඝ කාල පරාසයකින් පසුව තවත් කාදිනල් තුමකුගේ සේවය ලබාගැනුමට ශ්‍රී ලාංකික කතෝලිකයෝ වාසනාව ලැබූහ.ඒ සොළොස්වන බෙනඩික් ශුද්ධෝත්තම පාප්තුමන් විසින් පසුගිය බදාදා මැල්කම් රංජිත් කොළඹ අගරදගුරුතුමන් කාදිනල් ධූරයට ඔසවනු ලැබීමෙනි.ශුද්ධෝත්තම පියතුමන් ලොව පුරා රටවල් ගණනාවක රදගුරුතුමන්ලා විසිහතරදෙනකු මෙවර කාදිනල් ධූරයට ඔසවනු ලැබූ අතර ඉන් ආසියානු කලාපයෙන් කාදිනල් ධූරයට ඔසවනු ලැබූ එකම රදගුරුතුමන් වන්නේ මැල්කම් රංජිත් අගරදගුරුතුමන්ය.සභා ඉතිහාසයේ ශ්‍රී ලංකාවෙන් කාදිනල්වරයට පත්කරනු ලැබූ දෙවැන්නා වනුයේ මැල්කම් රංජිත් අගරදගුරුතුමන්ය.මීට කලින් මෙම ගරු කටයුතු සම්භාවනීය තනතුර හෙබවූ එකම ශ්‍රී ලාංකිකයා වූයේ තේවත්ත බැසිලිකාව ගොඩනැඟීමට මුල්වීමෙන් නොමැකෙන නමක් තැබූ සගසැපත් තෝමස් කුරේ කාදිනල් හිමිපාණන්ය.කාදිනල් ධූරය කතෝලික සභාවේ බල ධූරාවලියේ ඉහළම බල ඒකකය වන අතර පාප් තනතුරේ පුරප්පාඩුවක් ඇතිවූ විටක පාප්වහන්සේ කෙනකු තෝරාගනුයේ වතිකානයට රැස්වන ලොව පුරා සිටින කාදිනල්තුමන්ලා අතුරින් කෙනෙකි.තෝමස් කුරේ කාදිනල් තුමාගේ අභාවයෙන් පසුව බොහෝ කලක් තිස්සේ ශ්‍රී ලාංකිකයන් කාදිනල් තුමකුගේ සේවය බලාපොරොත්තුව සිටියත්, පසුගිය දසක දෙක තුළම එම බලාපොරොත්තුව ඉටුවූයේ නැත. මැල්කම් රංජිත් අගරදගුරුතුමන්ට කාදිනල් ධූරය පිරිනැමීමේ නිල මෙහෙය හා උත්සවය ශුද්ධෝත්තම පියතුමන්ගේ ප්‍රධානත්වයෙන් ලබන මස 20 වැනිදා වතිකානයේ සාන්ත පීතර චතුරශ්‍රයේ දී පැවැත්වෙනු ඇත.පටබැඳීගේ දොන් විලියම් හා හෙට්ටිආරච්චිගේ දොන් මේරි විනිප්‍රඩ් මාපියන්ට දාව මැල්කම් රංජිත් රදගුරුතුමන් 1947 නොවම්බර් 15 වැනි දින උපත ලැබුවේ පොල්ගහවෙලදීය.උන්වහන්සේ කොළඹ සාන්ත ඇන්ඩෲ පාසලින් ප්‍රාථමික අධ්‍යාපනයත් මෝදර දිලාසාල් කොටහේන සාන්ත බෙනඩික් යන පාසල්වලින් ද්විතීයික අධ්‍යාපනයත් ලැබීය.උන්වහන්සේ 1965 දී පූජකවරය පතා බොරැල්ල සාන්ත ඇලෝසියස් කනිටු දෙව් සත්හලට ඇතුළත් වී අනතුරුව අම්පිටිය ජාතික දෙව්සත්හලින් දේවධර්මය හා දර්ශනවාදය හැදෑරීය. මෙම පූජක සිසුවාගේ සහජ හැකියාවන් වටහාගෙන සිටි මෙරට මුල්ම කාදිනල්තුමා වූ තෝමස් කුරේ කාදිනල්තුමන් ඔහු පූජක සිසු අවදියේම වැඩිදුර අධ්‍යාපනය සඳහා 1971 දී රෝමයේ උර්බානියානු සසුන් පිය දෙව් සත්හලට පිටත්කර හැරියේ මතු බලාපොරොත්තු ඇතිව විය හැකිය. ඊට සිව් වසරකට පසු උන්වහන්සේ 1975 ජූනි 29 වැනිදා හයවැනි පාවුළු ශුද්ධෝත්තම පියතුමන් අතින් පූජකවරම් ලබා ගත්තේය.නවක පූජකවරුන් පූජාත්වරය ලැබීමෙන් පසු පෙරළා සියරට පැමිණීම සිරිත වුවද ශුද්ධ ලියවිල්ල පිළිබඳව ගැඹුරින් අධ්‍යයන කිරීමට මේ තරුණ පූජා ප්‍රසාදිතුමාට එදා ශුද්ධාසනය තවත් සිව් වසරක කාලයක් ලබාදුන්නේය.උර්බානියානු දෙව්සත්හලෙන් ශාස්ත්‍රවේදී උපාධිය දිනා ගැනීමෙන් පසු මව් රට බලා පැමිණි රංජිත් නවක පියතුමා එදා මුල්ම පත්වීම ලැබුවේ පමුණුගම මීසමේ සහායක පියතුමා ලෙසය.සසුන් සේවයට කැපවන අතරම තම ජනතාවගේ ආර්ථික දියුණුව සඳහා පමුණුගම කැපුන්ගොඩ දුප්පත් ධීවරයන්ට නිවාස තැනීමටත් ෆයිබර් ග්ලාස් ඔරු හා දැල් ආම්පන්න සියයට 35 හා 90 සහනාධාර යටතේ සුළුපන්න ධීවරයන්ට ලබාදීමටත් උන්වහන්සේ එවකට මුල්ව කටයුතු කළේය.1991 අගෝස්තු 31 වැනිදා උන්වහන්සේ රදගුරු පදවිය ලැබීය. 1996 දී එතුමන්ව රත්නපුර නව රදගුරුතුමන් ලෙස පත් කෙරිණි.රත්නපුර රදගුරුතුමන් ලෙස කටයුතු කරමින් සිටියදීම 2001 ඔක්තෝබර් 1 වැනිදා උන්වහන්සේව ශුද්ධෝත්තම පියතුමන් විසින් ජනතා ධර්මදානය පිළිබඳව සසුන් නියෝජනයේ සමලේකම් ධූරයට පත්කෙරිණි. වතිකානයෙන් ප්‍රථම ලාංකේය අපෝස්තලික තානාපති ලෙස එතුමන්ව 2004 වසරේදී ඉන්දුනීසියාවේ හා නැඟෙනහිර ටිමෝරයේ සේවයට පත් කෙරිණි.පසුව සොළොස්වන බෙනඩික් පාප්තුමන් විසින් එතුමන් සභා සේවයේ ඉහළ තනතුරක් වන ජනවන්දනාව හා සක්‍රමේන්තු විනය පිළිබඳ සසුන් නියෝජනයේ මහලේකම් ධූරයට පත් කෙරිණි.නව කාදිනල්තුමන් ඉතාලි, ජර්මන්, ප්‍රංස, හේබ්‍රෙව්, ග්‍රීක, ලතින්, ස්පාඤ්ඤ, ඉංග්‍රීසි, සිංහල, දෙමළ භාෂා දහයක ප්‍රවීණයකු වෙයි.එසේ වුවද උන්වහන්සේ පවසන්නේ මවු බස තරම් උතුම් බසක් නොමැති බවයි. සිංහල බසට මහත් සේ ඇලුම් කරන උන්වහන්සේගේ ප්‍රියතම සිංහල ගීතය වන්නේ අමරදේවයන්ගේ “සසර වසන තුරු” ගීතයයි. උන්වහන්සේව කොළඹ අගරදගුරු වශයෙන් පත්කෙරුණේ 2009 වසරේදීය.උන්වහන්සේ දැනට කරගෙන යන ශාසනික සේවය තවත් පුළුල් කිරීමට උන්වහන්සේට පැවරුණ නව ධූරය ඉවහල් වනු නිසැකය.නව කාදිනල්තුමන්ට අපේ සුබාසිරි.සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=af1010246</link>
    <topic>සම්බුද්ධත්ව ජයන්තිය සැමරීමට දැන් සිටම ‘පිළිවෙතින් පෙළ ගැසෙමු’</topic>
    <author/>
    <content>2600 සම්බුද්ධත්ව ජයන්තිය නිමිත්තෙන් සැකසෙන ලිපි මාලාව - 01කොළඹ නව කෝරළයේ ප්‍රධාන සංඝනායක ගල්කිස්ස බෞද්ධායතනාධිපතිදිවියාගහ යසස්සි නාහිමිමේ වර්ෂ 2600 ‘සම්බුද්ධත්ව ජයන්තිය’ සැමරීම සඳහා බෞද්ධ සමාජය උනන්දුවෙන් කටයුතු කරන කාලයකි. එහෙත් සම්බුද්ධත්ව ජයන්තිය යන්නෙහි සැබෑ අරුත පිළිබඳ මනා වැටහීමක් ඇති පිරිස අවමය. 1956 වර්ෂය ‘බුද්ධ ජයන්ති’ වර්ෂය ලෙස නම් කොට තිබුණි. බුද්ධ ජයන්තිය සැමරුණේ බුදුරජාණන් වහන්සේ පිරිණිවන් පා වසර 2500ක් ගතවීම නිමිත්තෙනි.අප අද සැරසෙන්නේ සිදුහත් බෝසතාණන් වහන්සේ සම්මා සම්බුද්ධත්වයට පත්වී වසර 2600 ක් එළැඹීමේ උදාර අවස්ථාව සැමරීම උදෙසා ය. සියලු ආකාරයෙන් අවබෝධ කරගත් උත්තමයා යන අදහස ‘සම්බුද්ධ’යන වදනින් අර්ථවත් වේ. මේ ලොව ජීවත් වන්නා වූ සෑම සත්ත්වයෙක් කෙරෙහි ම ලෝබ, ද්වේශ, මෝහ ආදී වූ කෙලෙස් මඩ අඩු වැඩි වශයෙන් පවතී.සිදුහත් බෝසතාණෝ ඒ සියලු කෙලෙස් දුරුකොට, නිර්මල වූ සම්මා සම්බුද්ධත්වයට පත්වූහ. උන්වහන්සේ සම්මා සම්බුදු පදවිය ලැබ වසර 2600ක් එළැඹෙන්නේ ලබන වසරේ වෙසක් පුර පසළොස්වක පොහෝ දිනට ය.සම්බුද්ධත්ව ජයන්තිය සැමරීම යනුවෙන් අදහස් වන්නේ බෞද්ධ කොඩි එසවීම හෝ උත්සව පැවැත්වීම හෝ නොවේ. පෙරහර පැවැත්වීම හෝ තොරණ බැඳීම ද නොවේ. ඊට වඩා ගැඹුරු, අර්ථවත් කාර්යයන් රැසක් එහිදී ක්‍රියාත්මක කළ යුතුවේ. බෞද්ධ ධර්මය පිළිබඳ දැනුම ලබාදීම, කුසලතා වර්ධනය සහ ආකල්ප සංවර්ධනය කොට ක්‍රියාත්මක කිරීම එහි දී ප්‍රධාන වේ. දීර්ඝ කාලයක් පුරා බෞද්ධ සමාජයේ මුල් තැන ලැබුණේ දැනුම ලබා දීමටය.විශේෂයෙන් දහම් පාසල ආශ්‍රිතව ද ප්‍රමුඛ වූයේ විෂයය ඉගැන්වීමය. එහෙත්, දැනුම තිබූ පමණින් ශ්‍රේෂ්ඨත්වයට පත්විය නොහැකිය. උසස් පුද්ගලයකු විය නොහැකිය. තොටගමුවේ විජයබා පිරිවෙනේ තුරු සෙවණේ හිඳ පොඩි හාමුදුරුවන් ධර්ම ග්‍රන්ථ කටපාඩම් කරන කල තුරු මත සිටි ගිරවුන් ද ඒවා පාඩම් කල බව සංදේශ ග්‍රන්ථයන්හි සඳහන් ය.කටපාඩම් කළ පමණින් ගිරවුන්ට ධර්ම ඥානය ඇතැයි සමාජය පිළිගත්තේ නැත. සම්බුද්ධත්ව ජයන්තිය සමරන මේ මොහොතේ අපගේ විශේෂ අවධානය යොමු විය යුතු වන්නේ ආකල්ප සංවර්ධනය තුළින් සදාචාරාත්මක සමාජයක් ගොඩනැඟීම පිළිබඳවය.1956 වර්ෂයේ දී 2500 බුද්ධ ජයන්තිය සැමරීම සඳහා කටයුතු සංවිධානය කෙරුණේ වසර ගණනකට පෙර සිටය. ඒ පෙළ ගැසුම සමාජයට වඩාත් ඵලදායී වූ බව එදා සමාජයේ අපරාධ පිළිබඳ විමර්ශනය කිරීමෙන් පැහැදිලි වේ. 1944 වසරේ ලංකාවේ අපරාධ සංඛ්‍යාව 34623 කි. මිනීමැරුම් සංඛ්‍යාව 617කි.එහෙත් බුද්ධ ජයන්තිය පිළිබඳ හැඟීම් ඇති කොට ජනතාව ආගමික අංශයට නැඹුරු කිරීමේ ප්‍රතිඵලයක් ලෙස 1955 වසර වන විට මෙරට අපරාධ සංඛ්‍යාව 18163 ක් ලෙස අඩු අගයක් ගත් බව පොලිස් වාර්තාවන් හි සඳහන් ය. ඒ අනුව සිදුහත් බෝසතාණන් වහන්සේ සම්මා සම්බුද්ධත්වයට පත්වීමේ ශ්‍රේෂ්ඨ අවස්ථාව සිහිපත් කිරීමට සූදානම් වන මේ මොහොතේ මුළු මහත් සමාජයෙහිම විශාල ගුණාත්මක සංවර්ධනයක් සිදු විය යුතු බව පැහැදිලිය.මේ පිළිබඳ සලකා බැලූ මෙරට තෛ‍්‍රනිකායික භික්ෂූන් වහන්සේ ඉතා වැදගත් විසි වැදෑරුම් වැඩ පිළිවෙළක් සකස් කොට මහින්ද රාජපක්ෂ ජනාධිපතිතුමා වෙත ඉදිරිපත් කළහ. ඒ අනුව මෙම වැඩපිළිවෙළ ක්‍රියාත්මක කිරීම සඳහා ගිහි පැවිදි අයගෙන් සැදුම්ලත්, 2600 වැනි සම්බුද්ධත්ව ජයන්ති මෙහෙයුම් කමිටුවක් පත්කොට ඇත.“2600 සම්බුද්ධත්ව ජයන්තියට පිළිවෙතින් පෙළ ගැසෙමු” යන්න තේමා පාඨය කොටගත් මේ වැඩපිළිවෙළේ මූලික පරමාර්ථය වන්නේ පන්සිල් සුරකින සමාජයක් බිහි කිරීමත් ඒ හා සමඟ උසස් ආචාර සමාචාර සම්පන්න සමාජයක් බිහි කිරීමත් ය. සත්ත්ව ඝාතනය අවම කිරීම, සොරකම්, දූෂණ, වංචා වැළැක්වීම, ස්ත්‍රී දූෂණ හා ළමා අපචාර වැළැක්වීම, මෙහෙකාර සේවයේ යෙදවීම හා මත්පැන්, මත්කුඩු දුම්වැටි භාවිතය අවම කිරීම යන ප්‍රධාන කරුණු ඇතුළත්ව විවිධ වැඩසටහන් මේ යටතේ ක්‍රියාත්මකය. එසේ වුවද මේ ශ්‍රී ලාංකේය සමාජයට අලුතින්ම හඳුන්වා දිය යුතු වැඩසටහන් නොවේ.එදා මහින්දාගමනයත් සමඟ මෙරට මිනිසුන් පන්සිල් සුරැකි, සාරධර්ම අගයන පිරිසක් බවට පත්වූ බව සඳහන් වේ. ශිලාකාල, ආමණ්ඩ ගාමිණී අභය ආදී රජවරුන් සියලු සතුන් මැරීම තහනම් කොට මාඝාත ආඥාව පැනවූ බව ඉතිහාසයේ පැහැදිලිව සඳහන් ය. අනුරාධපුර යුගයේ ලියැවුණු ‘වේවැල් කැටිය’ ශිලා ලේඛනයට අනුව යම් කෙනෙක් ගවයෙක් හෝ එළුවෙක් මරණයට පත්කිරීම, මරණීය දණ්ඩනය ලැබීමට තරම් බරපතළ වරදකි.තවත් කෙනෙක් පහර දෙනවාට, දඬුවම් දෙනවාට ඔබ කැමැති නැත. තවත් කෙනෙක් ඔබ ගේ දිවි තොර කරනවාට කැමැති නැත. එසේම තිරිසන් සතුන් ඇතුළු කොට වූ මේ ලොව වෙසෙන සියලුම සත්ත්වයෝ දඬුවමට බිය වෙති. එසේ නම් බුදුරජාණන් වහන්සේ දේශනාකොට වදාළ ‘අත්තූප නායක ධම්ම පරියාය’ ක්‍රමය හෙවත් තමා සමඟ සසඳා බලන සෑම කෙනකුටම සත්ත්ව හිංසනය, සත්ත්ව ඝාතනය පාපකාරී ක්‍රියාවන් බව අවබෝධ වනු නියතය. සොරකම, දූෂණය, වංචාව, අල්ලස ආදී දුරාචාර ක්‍රියාවන් සමාජය පුරා විසිරී පැතිරී ඇත. වේගයෙන් පැතිර යන්නා වූ වසංගත රෝගයක් මෙන් මේ දුසිරිත් වර්ධනය වන්නට පටන්ගෙන ඇත. වර්තමානයේ බොහෝ දෙනකුට පරලොවක් පිළිබඳ කිසිදු කල්පනාවක් ඇති බව නොපෙනේ. අනතුරක් දුටු තැනක දී වුව ඒ පුද්ගලයා සතු වටිනා දෙයක් සොරා ගන්නට සැරසෙනවා විනා පිහිටට එන අය දුලබය. මීට දින කිහිපයකට පෙර ගල්කිස්ස ප්‍රදේශයේ තරුණයෙක් මුහුදේ දිය නෑමට ගොස් ජීවිතක්ෂයට පත්විය. ඥාතීන්ට දැක ගත හැකිවූයේ ප්‍රාණය මෙන්ම ඇඳිවත ද අහිමි වූ සිරුරක් පමණි. මරණයට පත් වූ පුද්ගලයකු ගේ ඇඳිවත සොරා ගන්නට තරම් පහත් සිත් ඇති මිනිසුන් සිටීම සැබැවින් ම කනගාටුදායකය. රාජකාරි කටයුතු සඳහා යන පිරිසෙන් පැය අටෙන් අඩුම තරමේ පැය හතරක්වත් වැඩ කරන්නේ ඉතා සුළු පිරිසකි. වැඩි පිරිසක් කාලය සොරා ගනිති. තවත් පිරිසක ගේ වැඩ අල්ලසට ය. මාස හත අටක සිඟිති දැරියක් තබා අවුරුදු අසූවක අනූවක මහළු කාන්තාවක්වත් දැන් කාමුක පුද්ගලයින් ගෙන් බේරා ගැනීම අසීරු වී තිබේ. පසුගියදා අවුරුදු 12 ක් තරම් වූ දැරියකට මහ මගදී දරු උපතක් සිදුවුණේ මේ නොමිනිසුන් ගේ ක්‍රියාකාරකම් නිසා ය. අතීතයේ අවුරුදු 12 ක් පුරා මෙරට සිරගතව සිටි සීතා කුමරිය ආපසු ඉන්දියාවට ගොස් තම පතිව්‍රතාව ගැන උදම් වූවා ය. ඇය පිරිසිදු කාන්තාවක ලෙස මව් රටට ගියේ එදා මේ රටේ ජීවත් වූ මිනිසුන් කෙරෙහි වූ ශ්‍රේෂ්ඨත්වය නිසා ය. මහා විජයබාහු නිශ්ශංකමල්ල වැනි රජවරු, සූසැට බරණින් සැරසුණු සුරූපී කුමරියකට වුව ද ලංකාවේ ඕනෑම තැනෙක හුදකලාවේ ගමන් කළ හැකි යැයි උදම් ඇනූහ.එවැනි තත්ත්වයක් උදා වූයේ එදවස මෙරට ධාර්මික, ගුණ ගරුක සමාජයක් පැවති නිසාය. අද කුඩා දරුවෙක් පාසලට ගියත්, මවට හෝ පියාට සිදුවන්නේ ඔරුවට කොල්ලෑව මෙන් දරුවා පසුපසම හිඳීමට ය. ගුණ දහම්වලින් පිරිහුණ මේ සමාජය නැවත ගුණ ගරුක මිනිසුන්ගෙන් පිරි සාමකාමී, සදාචාර සම්පන්න සමාජයක් බවට පත් කිරීමේ වගකීම බෞද්ධ නායකයන්ට මෙන් ම අනෙකුත් ආගමික නායකයින් වෙත ද පැවරී ඇති වගකීමකි. අද අප වඩාත් පීඩනයට පත් කර තිබෙන්නේ ගෝලීයකරණය සහ නිදහස් ආර්ථිකයයි. මේ නිසා විවිධ කර්මාන්ත, මහාමාර්ග, ගොඩනැඟිලි ආදිය ඉදිවන බව සත්‍යයකි. තාක්ෂණයෙන් දියුණු වුව ද මිනිසා ගුණ ධර්මයන්ගෙන් වර්ධනය නොවන්නේ නම් එය ඒ සමාජයේ සැබෑ දියුණුවක් වන්නේ නැත. බෞද්ධ මතය වන්නේ පුද්ගලික සංවර්ධනය තුළින් සමාජ සංවර්ධනය ඇති කිරීම ය.අද අප අතර වෙසෙන බොහෝ පිරිස් ආර්ථික දුෂ්කරතාවලට මුහුණ දී සිටින්නේ පාලනයක් නොමැතිකම නිසා ය. උපයන ධනය අනවශ්‍ය වූත්, ආටෝපවත්වූත් දෙයට යෙදවීම නිසා ය. විශේෂයෙන් මත් වතුර, මත්කුඩු, සහ දුම්වැටි මෙහිදී ප්‍රධාන වේ. මේ සඳහා විශාල මුදලක් වැය වීම නිසා ආර්ථික අපහසුතා වර්ධනය වේ.මේ රටේ ජනතාව සාමාන්‍යයෙන් වසරකට මද්‍යසාරයන්ට සහ දුම්වැටිවලට රුපියල් කෝටි දස දහසක් පමණ වැය කරති.ධර්ම ග්‍රන්ථයන් හි හඳුන්වා දී තිබෙන්නේ මනසින් උසස් වූ නිසා මිනිසා යැයි ප්‍රකාශ කරන බව ය. මේ නිසා මනසින් උසස් වූ මිනිසා පහත් ක්‍රියාවක් අතහැර උසස් ක්‍රියාවන්හි නිරත වීමට, ලැබූ මිනිසත් බවින් නිසි ප්‍රයෝජන ලබා ගැනීමට කටයුතු කිරීම වැදගත් ය.රටේ විවිධ අංශයන්හි දක්නට ලැබෙන, සදාචාර විරෝධී වැඩ නතර කිරීම සඳහා රජයත්, ආගමික නායකයින් ඇතුළු සියලු ජන කොටස් පක්ෂ භේදයකින් තොරව පෙරමුණ ගත යුතු ව ඇත. මෙරට ආසියාවේ ආශ්චර්යය බවට පත් කරන බවට ප්‍රතිඥා දී ඇති ජනාධිපතිතුමා ඒ සඳහා අවංකවම දැඩි වෙහෙසක් ගෙන කටයුතු කිරීම පැසසුම් කටයුතු ය. ඒ සඳහා සමස්ත ජනතාවගේ ම කැපවීම අත්‍යවශ්‍ය ය.විශේෂයෙන් ම පිළිවෙතින් සපිරුණු සමාජයක් නිර්මාණය කිරීමට නම් එහි සාමාජිකයින් සියලු දෙනා ම එකාවන්ව උනන්දු විය යුතු ය. එය පහසු කටයුත්තක් නොවීමට පුළුවන. මේ සමාජයේ වැඩිහිටියන් පළමු කොට පන්සිල් සුරැකිය යුතු ය. යුතුකම් වගකීම් ඉටු කරන සාරධර්මයන්ගෙන් පිරුණ පිරිසක් බවට පත්විය යුතු ය. තමන් ගේ දරුවන්ට, බාල පරම්පරාවට වචනයෙන් නොව ක්‍රියාවෙන් ආදර්ශ සම්පන්න විය යුතු ය.දරුවන්ට ධර්ම ඥානය ලබා දීම සෑම මවකගේ ම, පියෙකු ගේ ම වගකීමකි. වැඩිහිටියන්ට ගරු කිරීම ආදී කොට වූ ගුණ දහම් කුඩා කල සිට ම දරුවන්ට හුරු කළ යුතු ය. මේ හොඳය, මේ නරකය ආදී ලෙස තෝරා බේරා ගනිමින් වැඩ කටයුතු කරන්නට, නිසි කල කළ යුතු දේ කරන්නට දරුවන් හුරු කළ යුතු ය. මේ සඳහා මවුපියන් දරුවන් සමඟ දුරස්ථ නොවූ ඉතා සමීප සම්බන්ධතාවයක් ගොඩනඟා ගැනීම වැදගත් වේ. අතීතයේ ගමත් පන්සලත් අතර වූයේ අවියෝජනීය බැඳීමකි.ගමේ පන්සලේ ස්වාමීන් වහන්සේ හා දායකයන් අතර වූ සමීප සම්බන්ධතාවය නිසා කිසිවෙක් වැරැදි කරන්නට පෙළඹුණේ නැත. එදා පැවති ධාර්මික සමාජය, සාමකාමී සමාජය නැවත නිර්මාණය කරන්නට නම් ගමත් පන්සලත් අතර බැඳීම වඩාත් තහවුරු කළ යුතු වේ. තම දායකයින් ගැන සොයා බලන්නට, ඔවුන් ධාර්මික මිනිසුන් ලෙස හැඩ ගැස්වීමට ගමේ පන්සලේ ස්වාමීන් වහන්සේ පුරෝගාමී විය යුතු වේ.2600 සම්බුද්ධත්ව ජයන්තිය සැමරීම සඳහා ජනාධිපති මෙහෙයුම් කමිටුවක් පත්කොට මේ වනවිට සම සභාපතිත්වය සඳහා අගමැති දි.මු. ජයරත්න මහතා පත්කොට ඇත.ඒ අනුව විසි වැදෑරුම් වැඩ පිළිවෙළට අමතරව පුළුල් වැඩ පිළිවෙළක් සකස් කොට කමිටුව වෙත ඉදිරිපත් කිරීම සතුටට කරුණකි. සම්බුද්ධත්ව ජයන්තිය උදාවීම සඳහා තව ඇත්තේ මාස හතක් වැනි කෙටි කාලයකි. මේ නිසා දැහැමි සමාජයක් නිර්මාණය කිරීම සඳහා බෞද්ධයින් ලෙස අප සියලු දෙනාම මේ පිළිබඳ අවධානය යොමු කිරීම අත්‍යවශ්‍ය ය.සාකච්ඡා කෙළේරමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=af1010247</link>
    <topic>වොලිබෝලය වර්ණවත් කළ විජේපාල</topic>
    <author>ශ්‍රී ලංකා රූපවාහිනී සංස්ථාවේ හිටපු ක්‍රීඩා අධ්‍යක්ෂ ජේ.එම්. විල්සන්</author>
    <content>කලුආරච්චිගේ කුලසිරි විජේපාල හෙවත් කේ.ඒ.කේ. විජේපාල නම් වූ ළබැඳි සොයුරා පිළිබඳව සටහනක් ලිවීමට සිළුමිණෙන් මා ලද ඇරැයුම ඉත සිතින් බාර ගත්තේ ඔහුගෙන් ශ්‍රී ලංකාවේ වොලිබෝල් ක්ෂේත්‍රයට සිදුවූ අමිල සේවය අගය කිරීමක් වශයෙනි.භූතානයේ දරුවන්ට වොලිබෝල් ක්‍රීඩාව උගන්වමින්50 දශකයේ මුල් භාගයේ ශ්‍රී ලංකාවට පැමිණි මදුරාසි වොලිබෝල් පිල අපේ ක්‍රීඩාව උඩු යටිකුරු කිරීමට සමත් වූ බව මා පුවත්පත් වලින් කියවා ඇත. දසැඟිලි වලින් පන්දුව මෙහෙයවීමේ ශිල්පීය (හිසට උඩින් පන්දුව පාස් කිරීම) දක්ෂතාව ඇතැම් වොලිබෝල් බලධාරීන් ශ්‍රී ලංකාවට පමණක් ආවේණික වූ නීති සම්පාදනයට ගත් පියවර නිසා ක්‍රීඩාව වළ පල්ලට යැවූ අයුරු මා සිත් තුළ හොඳින් පැල පදියම් වී තිබේ. මේ තත්ත්වය 60 දශකය පුරා ක්‍රීඩාවට වින කළ බව පැරණි ක්‍රීඩකයින් වුව ද සාක්ෂි දරනු නොඅනුමානය.වොලිබෝල් සංගමය පැනවූ නීති රීතිවලට අනුව විනිශ්චය ලබාදීම නිසා විනිසුරුවන් අපහසුතාවයට පත් වූ අතර ක්‍රීඩකයිනට නිදහසේ ක්‍රීඩා කිරීමට තිබූ ඉඩකඩ මුළුමනින් ම ඇහිරී යාම නිසා සමස්ථ ක්ෂේත්‍රයම අර්බුදයට ලක්විණි. මේ තත්ත්වය මෙසේ පවතිද්දී ළදරු ක්‍රීඩා අමාත්‍යංශයෙන් ශිෂ්‍යත්වයක් ලැබ නැඟෙනහිර ජර්මනියේ ‘ලිප්සිග්’ ක්‍රීඩා විද්‍යායතනයට විජේ පියමං කළේ වොලිබෝල් පුහුණු පාඨමාලාවක් හැදෑරීමට ය. ජර්මනියේ දී ප්‍රායෝගික හා න්‍යායාත්මක පුහුණුවක් ලැබූ විජේ සිය රටට සම්ප්‍රාප්ත වූයේ වොලිබෝල් ක්‍රීඩාවේ නව ක්‍රමවේද ශ්‍රී ලංකාව පුරා ව්‍යාප්ත කිරීමේ ඒකායන අරමුණිනි.වොලිබෝල් ව්‍යාප්ත නිලධාරියකු ලෙස සිය රාජකාරි ගමන ඇරැඹූ විජේ ක්‍රීඩා පිටියට අවතීර්ණ වූයේ සුබ අනාගතයක පෙර මඟ සලකුණු පෙන්වන මාර්ගෝපදේශකයකු ලෙසිනි. රටේ අස්සක් මුල්ලක් නෑර, ගම්බිම් සිසාරා ඇවිද ගිය විජේ තමා ඉගෙන ගත් වොලිබෝල් ක්‍රීඩාවේ සියලු හර පද්ධතීන් රට පුරා විසුරුවන්නට විය.රටේ විසිරී සිටි දක්ෂතාවලින් පිරි උසින් යුත් ළාබාල තරුණ තරුණියන් එක්තැන් කොට ජාතික තරුණ සේවා සභාවේ වොලිබෝල් තවානක් ඇරැඹීමට කටයුතු කළ විජේ දිගු ගමනක ආරම්භයකට මුල පිරීය. පසු කාලයේ දී මෙම තවානෙන් බිහිවූ සුපිරි ගණයේ වොලිබෝල් ක්‍රීඩකයින් රටේ විවිධ ආයතනවලට අනුයුක්තව ක්‍රීඩා දක්ෂතා පෙන්වන අයුරු විජේ බලා සිටියේ හද පිරි සතුටිනි. තරුණ සේවා සභාවේ, පිරිමි - කාන්තා වොලිබෝල් කණ්ඩායම්, ජාතික ශූරතා දිනන අයුරුත්, ඉන් අනතුරුව ජාතික කණ්ඩායම නියෝජනය කරන අයුරුත් විජේ ගේ අමන්දානන්දයට හේතු විය.බංගලාදේශ ක්‍රීඩා ඇමැතිවරයා විසින් එරට වර්ණ සහිත කබායක් අන්දවමින්කේ.ඒ. කේ. විජේපාල නම් වූ තරුණ ගැටයා පළමු වරට මට මුණ ගැසුණේ මදුරාසියේ තරුණ ක්‍රිස්තියානි ශාරීරික අධ්‍යාපන විද්‍යාලයේ රූස්ස සියඹලා ගස් සෙවණේදී ය. එදා මෙදා තුර කාලය සෙමෙන් සෙමෙන් ගෙවී ගිය ද එය වසර 50 කට ආසන්න වී ඇතැයි සිතා ගැනීමට ද අපහසු වී තිබේ.ශ්‍රී ලංකාවෙන් ගිය ශිෂ්‍ය ශිෂ්‍යාවන් හැම විටම විශේෂ දක්ෂතා පෙන්වමින් කැපී පෙනුණ බව මට අදටත් සිහිපත් කළ හැකි ය. විජේ ඒ කාලයේ වැඩිපුර ඇලුම් කළේ ජවන හා පිටිය මලල ක්‍රීඩාවට ය. එයට අමතරව වොලිබෝල්, බාස්කට් බෝල්, පිහිනුම්, බැඩ්මින්ටන් වැනි ක්‍රීඩා ද උනන්දුවෙන් ප්‍රගුණ කළ බව සිහියට නැඟේ. මදුරාසි ප්‍රාන්ත, අන්තර් විද්‍යාල වොලිබෝල් ශූරතාව විද්‍යාලයට දිනාදීමට විජේත්, මමත්, අප සමඟ සිටි ශ්‍රී ලංකා ක්‍රීඩක යූ.එල්. කරුණාරත්නගේ දායකත්වයත් විශාල පිටුවහලක් විය.මේ අතර ඉඳහිට මතු වූ සුළු සුළු අඬ දබර නොතිබුණා නොවේ. දිනක් උදේ වැඩ සටහනින් පසු ලැබෙන ආහාර විවේකයේ දී විජේ ලැගුම් ගන්නා කුටිය, දෙසින් ඇසුණු කලහකාරී ශබ්දයකින් මා තැති ගතිමි. නොපමාව එදෙසට දිව ගිය මා දුටුවේ හොකී පිති අමෝරා විජේ ගේ කුටිය දෙසට ඝෝෂා කරමින් යන පංජාබ් ශිෂ්‍යයන් පිරිසකි. ඔවුන් අතරින් රිංගා ගොස් මම විජේගේ කුටියට රිංගා ගත්තෙමි. නිමේෂයකින් කුටියේ දොරගුළු වසන ලෙස සරූර් සොයුරා ගුගුළේ ය. විජේ හනික කොට කලිසමකට බැස්සේ සටනට සූදානම් බව පෙන්වමිනි. සරූර්, අපේ අයෝමය පුරුෂයා ද, එසේම සටනට සැරසී වහසි බස් දොඩමින්, කුටිය තුළට පනින්නට දඟලනවුන්ට තර්ජනාංගුලිය එල්ල කරමින් සිටියේ ය.මේ මහා කාල ගෝට්ටිය අතරින් විද්‍යාලයේ විනය පාලක නිලධාරියා තම හඬ වඩාත් තීව්‍රව අවදිකොට සියලු දෙනාට විසිර යන ලෙස අණ දෙනු ලැබී ය. උද්ඝෝෂකයෝ හෙමින් සීරුවේ පසු බසින අයුරු මා බලා සිටියේ සැහැල්ලු සිතිනි. විජේ ට නොපමාව කාර්යාලයට වාර්තා කරන ලෙස උපදෙස් දුන් විනය පාලකවරයා සියල්ල මොහොතකින් සන්සුන් කළේ ය. මම සැනසුම් සුසුමක් හෙළා සිදුවූ දේ ගැන සරූර් ගෙන් විමසා සිටියෙමි. “වතුර පයිප්පය ළඟදී ඇති වූ බහින් බස් වීමක් නිසා විජේ පංජාබ් තරුණයාට පහර දී තිබෙනවා” විජේ නම් ශාන්ත සුන්දර මිනිසා තුළ ජීවත් වූ අසාධාරණයට හා අයුක්තියට එරෙහි වන තරුණ ජවය ඉස්මතු වූ අයුරු අදත් මගේ සිහියට නැඟේ.තරුණ ක්‍රිස්තියානි විද්‍යාල ජීවිතයේදී සිදුවූ තවත් එක් සුන්දර සිදුවීමක් සිහිපත් කිරීම මැනවැයි සිතේ. එදා මදුරාසි ප්‍රාන්තයේ ‘අයෝමය පුරුෂයා’ තෝරන දිනයයි. අපේ නියෝජිතයා එම්.එස්.එම්. සරූර් සහෝදරයායි. විජේ, යූ.එල්., සිරිල් හා මම සරූර් කැටිව තරග ආරම්භ ස්ථානයට වාර්තා කළේ ප.ව. 6.30 පමණ ය. තරගයට සහභාගි වන ක්‍රීඩකයින් මූලික අභ්‍යාස වල යෙදෙන අයුරු නරඹමින් අපි ටික වේලාවක් ගත කළ අතර, හදිසියේ ම අප අතරට පැමිණි සරූර් ග්‍රීස් ටිකක් සොයා එන්නැයි දැන්වීය.නිමේෂයකින් විජේ හා මම ග්‍රීස් සොයා නගරය පීරු වෙමි. ඉන්ධන හලකින් පයිසා කීපයක් දී ලබාගත් ග්‍රීස් ටික අතැතිව අපි දෙදෙනා පවනට බඳු වේගයෙන් සරූර්ට වාර්තා කළෙමු. යූ.එල්. හා සිරිල් යන දෙදෙනා සරූර්ගේ සිරුර පුරා ග්‍රීස් තවරනු මා බලා සිටියේ කුතුහලයෙනි. ක්‍රමයෙන් සරූර් ගේ සිරුරේ ඇති මස් ගොබ විදුලි එළියට දිලිසෙන අයුරු අපට දිස් විය.තරගය ඇරඹීමට සියල්ල සූදානම් බව පෙනිණ. තරගකරුවන් සියලු දෙනා වේදිකාව මත පෙළ ගැස්විණ. ඔවුහු ආරෝහ පරිනාහ දේහයන්ගෙන් යුතු දැවැන්ත මස් ගොබ දරා සිටින්නන් බව ක්ෂණිකව අපට ඒත්තු ගියේ ය. ප්‍රේක්ෂකාගාරයේ සිට උස් හඬින් සරූර්ට ‘චියර්’ එකක් දීමට අපි තිදෙනා අමතක නොකළෙමු.තරගය ඇරඹිණි. එක් එක් ක්‍රීඩකයා තම මස් ගොබ ප්‍රදර්ශනය කරමින් විවිධ ඉරියව් පෑවේ ය. ප්‍රතිඵල නිවේදනය කරන වේලාව සමීප බව දන්වන ලදුව කුතුහලයන් මුසපත්ව අප දැවැන්ත පේ‍්‍රක්ෂකාගාරයේ තනිව ඇති බවක් එකිනෙකාට හැඟුණ බව ඔවුනගේ මුහුණු කියාපෑවේය. වේදිකාවේ ඉදිරියට කැඳවනු ලැබූ ‘සරූර්’ ගේ කරවට ‘මිස්ටර් මැඩ්රාස්’ යන සාටකය වැටෙත් ම අප තිදෙනා හැකි වේගයෙන් අහසට පැන හඬ තලමින් සතුට පළ කළෝ ය. වේලාව රාත්‍රි 10.00 පමණ ඇත.අඳුර කපා ගෙන වීදියට බට අප වීදි ලාම්පු එළියෙන් ත්‍රීරෝද රථයක් සොයමින් පියවර කිහිපයක් ඉදිරියට ගියා පමණි. කෙසෙල් ගසක් කපා දැමුවාක් මෙන් සරූර් පදික වේදිකාවේ ඇද වැටිණ. කර කියා ගත හැකි දෙයක් නොවූ අපි හනික ත්‍රීරෝද රථයක් සොයා ගියෙමු. නොබෝ වේලාවකින් වෛද්‍යවරයකු අබියසට ගිය අපට ඔහුගේ පළමු පැනයට පිළිතුරු සැපයීමට සිදුවිය. “ඔලිව් ඔයිල් හොයා ගන්න බැරි වුණා. අපි ග්‍රීස් ටිකක් අරගෙන සරූර්ගේ ඇඟේ ගෑවා.”නොපමාව කරුණු වටහා ගත් වෛද්‍යවරයා හනික සරූර් ට සිහිය ලබාදී පැවසුයේ හනික ගොස් ග්‍රීස් මුළු මනින් ම සෝදා හරින ලෙසයි. ග්‍රීස් ශරීරය පුරා තැවරීම නිසා රෝම කූප වැසී, අප ද්‍රව්‍ය පිටවීමේ ක්‍රියාවලියට බාධා පැමිණීම හේතුවෙන් සරූර් සිහි සුන්ව ඇද වැටුණු බව වෛද්‍යවරයා පහදා දීමෙන් අනතුරුව ඒ පාඩමත් ඉගෙන ගෙන උතුරා යන සතුටු සිතින් විද්‍යාලය වෙත පිය මැන්නෙමු.තරුණ සේවා සභාවේ නියෝජ්‍ය අධ්‍යක්ෂ (ක්‍රීඩා) ලෙස විජේ මත පැටවුණු අතිමහත් රාජකාරි සියල්ල ඉවසීමෙන් හා කැපවීමෙන් ඉටු කළ විජේ ඒ වනවිට ජාත්‍යන්තර වොලිබෝල් සංගමය මගින් ධ්ධ්ධ් වන අදියර සඳහා පැවැත්වූ වොලිබෝල් පුහුණු කරුවන්ගේ පරීක්ෂණයෙන් ද සමත්ව සිටියේය. ශ්‍රී ලංකාවේ බිහි වූ ප්‍රථම අන්තර්ජාතික වොලිබෝල් පුහුණුකරු වූ කේ.ඒ.කේ. විජේපාල, ඉන් අනතුරුව ආසියානු රටවල් රැසක පුහුණු කටයුතු භාරව කටයුතු කර අත්දැකීම් බහුල ජාත්‍යන්තර චරිතයක් වීම ශ්‍රී ලංකාවට ආඩම්බරයක් ම විය.1991 වසර ශ්‍රී ලංකාව සත්කාරක රට ලෙස මහා පරිමාණයේ අන්තර්ජාතික තරගයක් සංවිධානය කළ ප්‍රථම වර්ෂය විය. ඒ දකුණු ආසියාතික සාෆ් ක්‍රීඩා උලෙළයි. ජාතික පුහුණුකරු ලෙස ඔසවා තබනු ලැබූ කේ.ඒ.කේ. විජේපාල කාන්තා වොලිබෝල් කණ්ඩායමේ ප්‍රධාන පුහුණුකරු ලෙස තෝරා පත්කරනු ලැබීම බොහෝ අයගේ නොමඳ පැසසුමට ලක්විය.මලල ක්‍රීඩක ක්‍රීඩිකාවන් හා පිහිනුම් ක්‍රීඩක ක්‍රීඩිකාවන් ශ්‍රී ලංකා ධජය ඉහළින් ම ඔසවා තිබූ අවස්ථාවක, ඉන්දියාව පරදා කාන්තා වොලිබෝල් රන් පදක්කම ශ්‍රී ලංකාවට හිමිකර දීමට විජේපාලයන් ගත් අප්‍රතිහත ධෛර්යයේ ප්‍රතිඵල උතුරා යමින් තිබිණ. කණ්ඩායම් තරගයකින් ශ්‍රී ලංකාව රන් පදක්කමක් දිනූ මුල් අවස්ථාව මෙය විය.එයට කණ්ඩායමේ ක්‍රීඩිකාවන්ගේ කැපවීම හා ප්‍රධාන පුහුණුකරුවූ විජේ ගේ සැලසුම් හා පුහුණු ක්‍රමවේදයන් ගේ නිරවද්‍යතාවය ඔප් නැංවූ කදිම අවස්ථාවක් ද විය. මෙම ජයග්‍රහණයේ සතුට නැවත නැවතත් ආවර්ජනය කරමින් ඔහු උතුරා යන ප්‍රීතියෙන් කතා කරනු මා අසා ඇත්තේ වරක් දෙවරක් නොවේ.මා ජාතික රූපවාහිනියේ ක්‍රීඩා වැඩසටහන් නිෂ්පාදකවරයකු ලෙස ක්‍රියා කරන අවදියේ වසර 18 ක් පුරාවට රූපවාහිනී ‘වොලිබෝල් තරග මාලාව‘ අඛණ්ඩව පවත්වාගෙන යාම සඳහා ජාතික තරුණ සේවා සභාවේ නොමසුරු දායකත්වය ලබාදීමට විජේ හැමවිටම සැදී පැහැදී සිටි අයුරු අදටත් මට සිහිපත් වේ.ක්‍රීඩා සංවිධායකවරයකු හා පුහුණුකරුවකු ලෙස විජේ ගේ දෘෂ්ටි කෝණය පිළිබඳව මාගේ නොමඳ සැලකිල්ල යොමු වූ අතර විකාශනයේ දී අප මුහුණ දෙන සියලු ගැටලු සුහදව සාකච්ඡාකර සියල්ල නිරවුල්ව කරගෙන යෑමට විජේ දිගු කළ සහයෝගිතා හස්තය ඔහුගේ පරිණත බව මැනවින් කියා පෑවේ ය. රූපවාහිනි වොලිබෝල් තරග මාලාව සංවිධානය හා විකාශනය යන දෙපැත්තෙන් ම සාර්ථකවීමට අපගේ අන්‍යොන්‍ය බැඳීම ද ඉවහල් වූ බව කිවයුතුම ය.නිසසල ගමනක්, තවුසකුගේ සංයමයෙන් හෙබි පෙනුමත්, සෙමෙන් හඬ හසුරුවන උත්තුංග චරිතයක් කලුආරච්චිගේ කුලසිරි විජේපාල නම් විද්‍යාත්මක හා න්‍යායාත්මක බවින් පිරිපුන් වොලිබෝල් පුහුණු කරුවෙකු බිහි කිරීමට හේතු වූ උදාර කරුණුවලින් ඔහු මුළුමනින් ම පෝෂිතව සිටි බව මට වැටහුණේ වරක් දෙවරක් නොවේ.පසුගිය වකවානුව පුරා විජේ ගේ දරු පවුලට සිටි සමීපතම හිතවතා මා වූ බැවින් අද ඔහු මුහුණපා සිටින තත්ත්වය දෙස මා බලන්නේ අතිශය වේදනාකාරී හැඟුම් සමුදායකිනි. වසර 05 ක් වැනි කෙටි කාලයක් තුළ මේ අභීත පුද්ගලයා මුහුණ දුන් වේදනාකාරී හැඟීම් සමුදාය මහ පොළොව නුහුලන තරම් යැයි මට සිතේ.තම එකම පුතුගේ රෝගී තත්ත්වය නිසාවෙන් රෝගියෙකු බවට පත්වූ විජේපාල සොයුරාගේ ආත්ම ශක්තිය තවමත් ක්ෂයවී නැතැයි මට හැඟුණු අවස්ථා බොහෝ ය. ඔහුගේ දරා ගැනීමේ හැකියාව පිළිබඳව මා මවිතයට පත් වූයේ වරක් දෙවරක් නොවේ. අටලෝදහම මෙය වුවත් එය අප සියලු දෙනාටම පොදු වූ ධර්මතාවය කැයි සිතීමට පුරුදුව සිටීම මානසික සුවයකට හේතුවන බව මම දනිමි. එසේ වුවත් විජේපාල සොයුරාට අට ලෝ දහම අකාරුණික වී ඇතැයි මට සිතේ.ශ්‍රී ලංකා රූපවාහිනී සංස්ථාවේ හිටපු ක්‍රීඩා අධ්‍යක්ෂ ජේ.එම්. විල්සන්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=af1010248</link>
    <topic>අපේ රටෙන් තෙල් ලැබුණාම ඉන්ධන ක්ෂේත්‍රයේ විප්ලවයක් ඇතිවේවි</topic>
    <author>සුභාෂිණි ජයරත්න අරුණි මුතුමලි</author>
    <content>ඛනිජ තෙල් කර්මාන්ත ඇමැති සුසිල් ප්‍රේමජයන්තතෙල් පිරවුම් හල්වල දැනට භාවිතා කරන ඉන්ධන පොම්ප ආනයනය කර ඇත්තේ මීට වසර 2 කට පෙරයි. මේවා ගෙන ඒමට ටෙන්ඩර් කැඳවූ අවස්ථාවේදී මේ යන්ත්‍ර තාක්ෂණික වශයෙන් කොතරම් කල් පවතී ද යන්නත් ඒ වෙලාවේ ප්‍රශ්නයක් මතුවෙලා තියනවා. මම එන්න පෙර චීන සමාගමකින් ඉන්ධන පොම්ප 600 ක් ගෙන්වා තියෙනවා. තවත් 50 ක් නැව් ගත, කර තියනවා. මම ආවට පස්සේ එක මැෂින් එකක් වත් අරගත්තේ නැහැ. දැන් තියෙන මැෂින් ගැන බෙදුම්හල් හිමියන් ගෙනුත් පැමිණිලි ලැබී තිබෙනවා. මේ පිළිබඳව අදාළ චීන සමාගමෙන් කරුණු විමසුවා. ඒ වගේ ම එහෙන් මේවාට අවශ්‍ය අමතර කොටස් ගෙන්වාගෙන ඒවා අලුත්වැඩියා කළා. මේවා ගෙන්වූ සමාගමේ නියෝජිත ආයතනයක් වත් ලංකාවේ නැහැ. අපිට ගනුදෙනු කරන්න ආයතනයක් නැතිවීම ප්‍රශ්නයක්. අනාගතයේ මේ සමාගමෙන් මැෂින් ගෙන්වීම අත්හිටුවීමට මම තීරණයක් අරගෙන තිබෙනවා. ඉදිරියේ දී අපි නිරවද්‍යතාවයෙන් ඉහළ කල් පවතින ඉන්ධන පිරවුම් යන්ත්‍ර ලබා ගැනීමට කටයුතු කරගෙන යනවා. මේ සම්බන්ධව ඕනෑම කෙනකුට අමාත්‍යංශයට ඍජුව පැමිණිලි කළ හැකියි. පැමිණිලි ලැබෙන ලැබෙන ආකාරය අනුව අපි ඒවා සකස් කරන්න කටයුතු යොදනවා.ඔය අහන අයට අවශ්‍ය ඉන්ධන මිල වැඩි කරන්න ද අඩු කරන්නද? අඩු කිරීම කෙසේ වෙතත් 2009 නොවැම්බර් වලට පසු ඉන්ධන තාම වැඩිවුණේ නැහැ. දැන් වසරකට කිට්ටුයි. පසුගිය කාලයේ අපිට තිබූ අභියෝග එක්ක වැඩි නොකර ඉන්ධන මිල ස්ථාවරව පවත්වාගෙන යාමත් ජනතාවට දුන් එක්තරා සහනයක්. අපිත් වැඩි කරන්න බලාපොරොත්තුවක් නැහැ. අපි ඉදිරියේ දී බලාපොරොත්තු වෙනවා තෙල් නිෂ්පාදනය කරන රාජ්‍ය ආයතන සම¼ඟ සාකච්ඡා කර තොග වශයෙන් තෙල් මිලදී ගැනීමේ වැඩපිළිවෙළකට යන්න. අතරමැදියන්ගෙන් තොරව ඍජුව තෙල් නිෂ්පාදනය කරන රාජ්‍යයන් සමඟ තෙල් මිල දී ගැනීමේ දී ලැබෙන වට්ටමේ වාසිය ජනතාවට දෙන්න පුළුවන් වෙයි. දැන් තෙල් ගෙන්වීමේදී අතරමැදියන් විශාල පිරිසක් ඉන්නවා. දැන් අපි සවුදි අරාබිය හා මැද පෙරදිග රටවල් වලට යන්න බලාපොරොත්තු වෙනවා. මේ සාකච්ඡා හරියට කෙරුණොත් අපිට පුළුවන් ඒ රාජ්‍ය ආයතන සමඟ ඍජු සම්බන්ධතා තෙල් ගනුදෙනු වලදී පවත්වාගෙන යන්න. අතරමැදියන් නැතිනම් ඒ සඳහා යන වියදම කපා හැර ඒ වාසිය පාරිභෝගිකයාට දෙන්න පුළුවන්. දැනටමත් අපි මේ ගැන තානාපති අංශ සමඟ සාකච්ඡා කර තියෙනවා. අයවැයට පෙර මේ වාසිය ජනතාවට දෙන්නයි උත්සාහ කරන්නේ.මුහුදකින් තෙල් කැනලා උඩට ගෙන පිරිපහදු කිරීම හිතාගෙන ඉන්න තරම් ලේසි නැහැ. එය මුහුදෙන් මාළු අල්ලන තරම් ලේසි කටයුත්තක් නෙමෙයි. දැනට ලැබී තියෙන දත්ත අනුව මන්නාරම් ද්‍රෝණියේ අපේ මුහුදු සීමාවේ අපි කොටස් 9 ක් වෙන් කළා. ටෙන්ඩර් කැඳෙව්වා. මේ වනවිට 3 වන මට්ටමේ පරීක්ෂණ පවා අවසන් කර තියෙනවා. ලබන පෙබරවාරි වනවිට මුහුදේ පොළව විදීමේ කටයුතු ආරම්භ කරනවා. සාමාන්‍යයෙන් තෙල් ගවේෂණය කරන නැවක් මුහුදේ නවතා තියෙන කොට දවසකට ඩොලර් 25000 ක වියදමක් දරන්න වෙනවා. එය වියදම් අධික වැඩක්. මුහුදේ පොළව අහුවෙන්නේ මීටර් 3500 කින් පස්සේ. එතැන් සිටයි පොළව විදින්න පටන් ගත යුත්තේ. ඒ නිසා ගතවන කාලය කියන්න බැහැ. විශේෂඥ දැනුම අපේ රටේ නැහැ. අන්තර්ජාතික වශයෙන් පිළිගත් සමාගම් තියෙනවා. මේ අය ගෙන්වාගෙන තමයි ඒ කටයුතු කළ යුත්තේ උතුරු හා දකුණු මුහුදෙත් තෙල් තියෙන බවට සාක්ෂි ලැබී තිබෙනවා. ඛණිජ තෙල් සම්පත් සංවර්ධන ආයතනය මේ සඳහා පිහිටුවා තියෙනවා. එය මඟින් උතුරු හා දකුණු මුහුදේ තෙල් කැනීම් සඳහා ටෙන්ඩර් කැඳවන්න පටන් ගෙන තියෙනවා. තෙල් ළිඳක් කැනලා තෙල් ගත්තා වුණත් එය තෙල් බවට පත් කරන්න තව අඩුම තරමේ වසර දෙක තුනක්වත් යනවා. අපේ රටේ තෙල් හෝ ගෑස් දෙකින් එකක් තියෙන්න පුළුවන් කියලා විශ්වාස කරනවා. එහෙම තිබුණොත් බලශක්ති ක්ෂේත්‍රයේ විශාල පරිවර්තනයක් සිදු කළ හැකියි. මේ පිළිබඳව තීරණය කරන්න තවම කල් වැඩියි.අපි පසුගිය කාලයේ මේවාට පියවර අර ගත්තා. තෙල් කලවම් කරන අවස්ථා 3 ක් තියෙනවා. එකක් කොලොන්නාවේ හෝ මුතුරාජවෙල තෙල් ගබඩාවලින් ප්‍රාදේශීය ගබඩා වෙත ගෙන යාමේ දී සිදුවිය හැකි කළවම් කිරීම, දෙවැන්න අපේ ප්‍රධාන ගබඩාවෙන් හෝ ප්‍රාදේශීය ගබඩාවෙන් ඉන්ධන පිරවුම්හල් වෙත ගෙනයාමේදී සිදුවිය හැකියි. තුන් වැනිව ඉන්ධන පිරවුම් හලේ දී සිදුවිය හැකි තෙල් කලවම් කිරීම් මම පාලනය බාරගත් පසුව පළමු අවස්ථාවේ දී වන කලවම් කිරීම් බොහෝ දුරට අඩු කළා.මම ඇමැතිධූරය බාර ගන්නා විට ප්‍රධාන ගබඩා වලින් ප්‍රාදේශීය ගබඩා වෙත සියයට 70 ක් පමණ තෙල් ගෙන ගියේ බවුසර් වලින්. සියයට 30 යි දුම්රියෙන් ගෙන ගියේ. දැන් එය අනිත් පැත්තට හැරිලා. සියයට 30 යි දැන් බවුසරයෙන් ගෙනියන්නේ. දුම්රියෙන් සියයට 70 යි. දුම්රියෙන් රැගෙන යාමේදී තෙල් කලවම් කරන්න පුළුවන් කමක් නැහැ. ඒ වගේ ම ප්‍රධාන ගබඩා වලින් ප්‍රාදේශීය ගබඩා වෙත යාමේදී පහසුවෙන් තෙල් කලවම් කරන්න පුළුවන් කමක් නැහැ. මොකද අපි ප්‍රාදේශීය ගබඩාවේදී මේ තෙල් පරීක්ෂා කරනවා. අපේ තෙල් ගබඩාවල සිට ඉන්ධන පිරවුම් හල් වෙත යාමේදී තෙල් කලවම් කිරීම් බොහෝ දුරට වෙන්නේ පෞද්ගලික අංශය මගින් තෙල් ප්‍රවාහනය කිරීම නිසයි. මේවාත් රහස් පොලිසිය හා විශේෂ කාර්ය බලකාය එක්ව වටලා උසාවියට ඉදිරිපත් කර තියෙනවා. ඉන්ධන පිරවුම් හලේ තෙල් කලවම් කිරීම් ගැන අපිට ආරංචි වුණොත් අපි කරන්නේ ඒ පිරවුම් හලේ තෙල් සාම්පල් ගෙන පරීක්ෂණාගාරවල පරීක්ෂා කර ඔවුන්ගේ බලපත්‍ර අහෝසි කිරීමයි. දැනටමත් එහෙම කිහිපයක් අහෝසි කර තියනවා.පිරවුම්හල් ගැන සඳහන් කිරීමේදී සංස්ථාවේ ම පිරවුම්හල් තියෙනවා. ඒ වගේ ම බෙදුම් කරුවන්ගේ අයිතියේ තියෙන ඒවා තියෙනවා. පිරවුම්හලක් පවත්වාගෙන යන්න සෑහෙන මුදලක් අවශ්‍යයයි. දැනටමත් ඒ සඳහා ඉල්ලීම් එනවා. ඒ ප්‍රදේශ අනුව ස්ථානීය පරීක්ෂණයක් හා අලෙවිකරණ පරීක්ෂණයක් කර ප්‍රශ්නයක් නැත්නම් බලපත්‍ර නිකුත් කරනවා. එක කාලයක් බලපත්‍ර නිකුත් කිරීම තහනම් කර තිබුණා. දැන් එහෙම නැහැ. අපිට දුෂ්කර ප්‍රදේශවලින් ඉල්ලීම් එනවා. යුද්ධය අවසන් වූ ප්‍රදේශ, ප්‍රාදේශීයව සංවර්ධනය වූ ප්‍රදේශවලින් අපිට ඉල්ලීම් ලැබුණම අපි අනුගමනය කරන ක්‍රමවේදය අනුව මේවා අනුමත කරනවා. දුර හා ඉල්ලුම්කරුවන්ගේ සංඛ්‍යාව අනුවයි පිරවුම්හල් පවත්වාගෙන යන්න අවසර දෙන්නේ. මේ සඳහා කෙනෙකුට ලක්ෂ 75 - 80 ක් පමණ මුදල් අවශ්‍යයයි. තෙල් ටැංකි පොළව යට වලලන්න අවශ්‍යයයි. සේවකයන් බඳවා ගත යුතුයි. මේ වගේ ආයෝජනයක් කළ හැකි අයකු විය යුතුයි.දැනට තෙල් සංස්ථාවෙන් අලෙවි කරන ලිහිසි තෙලක් තියෙනවා හයරැක්ස් කියලා. මෙය ප්‍රචලිත කිරීමේ වැඩපිළිවෙළකුත් අපි ආරම්භ කරනවා. බොහෝ දෙනා මේ ගැන දන්නෙ නැහැ. ත්‍රිරෝද රථ සඳහා ඉතා ඉහළ ප්‍රමිතියෙන් යුත් ලිහිසි තෙල් තමයි අපි ළඟ තියෙන්නේ. මේ ගැන දැනුවත් කිරීම් අද (24) සිදු කෙරෙනවා පැලවත්ත බුද්ධදාස ක්‍රීඩාංගනයේදී. ඒ වගේ ම අනිකුත් වාහන සඳහා අපේ ලිහිසි තෙල් අලෙවි කිරීමේ වැඩපිළිවෙළක් ද ක්‍රියාත්මකයි. මෝටර් සයිකල්, කාර්, ජීප් ආදී විවිධ වාහන වලට යොදන ලිහිසි තෙල් වර්ග තියෙනවා. මේ ගැන බලපත්‍රලාභී සමාගම් 14 ක් අපේ රටේ ඉන්නවා. දැනට මේ අයත් නිෂ්පාදනය කරනවා සේම අපි අපේ නිෂ්පාදනයන් ද ප්‍රචලිත කිරීමේ වැඩසටහන් දියත් කරනවා.පසුගිය වසර වනතුරු පිරවුම්හල් රාත්‍රි කාලයේ විවෘත කිරීමේ අවදානමක් තිබුණා. සමහර තැන්වල රාත්‍රියේ දී මුදල් කොල්ලකෑම් සිදුවෙනවා. අපේ අලෙවිකරණ අංශයෙන් වැඩපිළිවෙළක් දැනටමත් සකසාගෙන යනවා. අඩුම තරමින් කිලෝ මීටර් 50 ක් වත් ඇතුළත නගරයක අඩුම තරමේ එක ඉන්ධන පිරවුම් හලක් වත් පැය 24 පුරා විවෘත කර තියන්න. මෙමගින් ප්‍රධාන මාර්ගවල කි.මී. 50 ක දුරින් රාත්‍රියට ඉන්ධන ලබාගැනීමේ පහසුව තියනවා. දැන් මෙය ප්‍රධාන නගරවල කරගෙන යනවා. විශේෂයෙන් ම අපි තෝරා ගත්තේ පොලිස් ස්ථානයක් අසල තියන එකක්. ඒ ආරක්ෂාව නිසා අපේ ඉලක්කය ප්‍රධාන මාර්ගවල කි.මී. 50 ක් දුරින් එක පිරවුම් හලක් රාත්‍රියේදී පවත්වාගෙන යාම.මුලින් ම ෂෙල් ගෑස් සමාගම රජය සතු කළා. පසුව එක්තරා කාලයකදී එය ෂෙල් සමාගමට විකිණුවා. එතනදී රජය සියයට 49 ක කොටස් තබාගත්තා. සියයට 51 ක් ෂෙල් සමාගම තබා ගත්තා. දැන් ෂෙල් සමාගම තීන්දු කර තියෙනවා මුළු ආසියාතික කලාපයේම එල්පී ගෑස් ව්‍යාපාරයෙන් ඉවත් ;වන්න. මේ නිසා තමන්ගේ කොටස් විකුණන්න ඔවුන් තීන්දු කළා. රජය අමාත්‍යංශ ලේකම්වරු 5 දෙනකු ගෙන් යුත් කමිටුවක් පත්කර මෙහි තක්සේරු වාර්තා පරීක්ෂා කර පවරාගන්න මිල ගණන් පිළිබඳ සොයා බැලුවා. මේ වනවිට තවත් සමාගමක් මුතුරාජවෙල ඩොලර් මිලියන 100 කට වැඩි ආයෝජනයක් කර ටැංකි හා අනිකුත් යටිතල පහසුකම් සකස් කළා. අපි මේ දෙකම ගන්න තීන්දු කළා. මේ 2 තක්සේරු වටිනාකම ඩොලර් මිලියන 63 යි. රජය ෂෙල් ගෑස් සමාගම හා අනුබද්ධිත ආයතනය සියයට සියයක් ම පවරා ගන්නවා. ඉන්පසුව අපි (රජය) සියයට 51 තියාගෙන ඉතුරු සියයට 49 කොටස් වෙළෙඳ පොළේ ඕනෑම අයකුට ලබාදෙනවා. මෙමඟින් අපිට මිලදී ගන්න ගිය මුදල් වගේ කිහිප ගුණයක් හොයා ගන්න පුළුවන්. මන්ද ෂෙල් සමාගමේ කොටස් ඕනෑම කෙනෙක් මිලදී ගන්නවා. ෂෙල් මිල තීන්දු කරන්නේ දෛනිකව ඩුබායි වෙළෙඳ පොළේ මිලත් සමඟ. එම නිසා තෙල් මිල ඉහළ යනකොට අනිවාර්යයෙන් ම එල්.පී ගෑස් මිල ඉහළ යනවා. දැනට පාරිභෝගික ඉල්ලුම තියෙන්නෙ ටොන් 400 - 500 ක ප්‍රමාණයකට මෙයින් තෙල් සංස්ථාවේ පිරිපහදුවෙන් නිෂ්පාදනය කරන්නේ ටොන් 90 යි. ඒ ටොන් 90 ත් දැනට ලාෆ්ගෑස් සමාගමට දෙනවා. ඒ දෙන්නේ රුපියල් 1000 කටත් අඩු මිලකට. නමුත් ඒ අය විකුණන්නේ රුපියල් 15000 වඩා වැඩි මිලකට. ෂෙල් සමාගම ගත්තා කියලා මිල සමීකරණය අනුව විශාල වෙනසක් කරන්න පුළුවන් කමක් නැහැ. ඉදිරියේදී තෙල් සංස්ථාවත්, ෂෙල් හා ලාෆ් සමාගමත් එක්ක ප්‍රතිපත්තිමය තීන්දුවක් ගන්නවා ජනතාවට සහනයක් සලසන්න.ඉඩමක් පවරා ගැනීමේදී රජයේ තක්සේරු කරු පවසන මුදල තමයි අපිට ගෙවන්න පුළුවන්. මේ මුදල ගෙවන්න තෙල් සංස්ථාව කටයුතු කර තියෙනවා. කවුරුන් හෝ අකමැතිනම් අභියාචනයක් කළ හැකියි. එවිට අපි නැවතත් තක්සේරුවක් කර බලලා තමයි ඒ මුදල තීන්දු කරන්නේ. දැනටත් ඉඩම් පවරා ගැනීම් කිහිපයක්ම කර තියෙනවා. මේ අයට කොච්චර මුදලක් දුන්නත් මදිනේ. මේ ඉඩම් අපි ගත්තේ නැතිනම් මුකුත් කරගන්න බැරිව එහෙම තියෙනවා. මොකද පිරිපහදුව ගාව ඉඩම් කවුරුත් ගන්න කැමැති නැහැ. කොළඹ 7 ගණනට මේ ඉඩම් විකුණන්න බැහැ.ඒ සඳහා ඉල්ලීමක් තෙල් සංස්ථාවේ සභාපති නමට කරන්න. ඉඩම ප්‍රධාන මාර්ගයක පිහිටි අඩුම තරමේ පර්චස් 50 ක් විය යුතුයි. අයිතිය පිළිබඳ ඔප්පුව තිබිය යුතුය. අදාළ පරිපාලන ආයතනයෙන් වරිපනම් සහතිකය හා වීථි රේඛා සටහන් සමඟ ඉදිරිපත් කළ යුතුය. ඉදිරිපත් කළ පසු අපි ඒ ගැන පරීක්ෂණයක් කර පවත්වාගෙන යාමේ හැකියාව අනුව ලබාදෙනවා.තෙල් සංස්ථාවෙන් දැනට නිෂ්පාදනය වන්නේ දෛනිකව රටේ තිබෙන ඉල්ලුමෙන් සියයට 15 ක ප්‍රමාණයකි. නිෂ්පාදනය වෙන්නේ එල්.පී. ගෑස්. මේ එල්.පී. ගෑස් වලින් ම ගෑස් සිලින්ඩරයක් නිෂ්පාදනය කරනවා නම් රුපියල් 1000 කට දෙන්න පුළුවන්කම තියෙනවා. දැනට වසර 2 කට පෙර, ලාෆ් ගෑස් සමාගම ශ්‍රේෂ්ඨාධිකරණයට පැවරූ නඩුවකට අනුව එවකට සිටි අගවිනිසුරුතුමා දුන් තීන්දුවක් බලපානවා. තීන්දුවේ තියෙන්නේ අපි නිෂ්පාදනය කරන එල්.පී. ගෑස් සියල්ලම ලාෆ් ගෑස් සමාගමට දෙන්න කියලා. මේ තීන්දුව පිළිබඳව මම දැනටමත් නීතිපති තුමාගේ අවධානය යොමුකර තියෙනවා. එය ලැබුණු වහාම ඒ පිළිබඳව තීන්දුවක් ගන්නවා.තෙල් සංස්ථාව පාඩු විඳින්නේ ඇයි? එකක් විදුලිබල අංශයට ලබාදෙන දැවි තෙල් නිසා. දැවි තෙල් ලීටරයක මිල රුපියල් 61 යි. අපි පසුගිය සැප්තැම්බර් වෙනකම් තෙල් සංස්ථාවෙන් විදුලිබල මණ්ඩලයට හා සමාගම්වලට දැවි තෙල් දුන්නේ ලීටරයක් රුපියල් 25 හා 26 ට. දැන් එය රුපියල් 40 දක්වා වැඩි කළා. අපිට විශාලම පාඩුව සැලසෙන්නේ එතැනින්.ඒ දීලත් මේ විදුලිබල මණ්ඩලය හා සමාගම් අපිට ණයයි. අපිට තියන ණය එන්න තියෙද්දී අපි තෙල් ආනයනය කරන්නේ බැංකුවට ණය වෙලා. මෙය තමයි ප්‍රධානම පාඩුව. මම භාණ්ඩාගාරයට යෝජනා කර තියෙනවා ලබන ජනවාරි සිට විදුලිබල ක්ෂේත්‍රයට ලබාදෙන තෙල් සම්බන්ධ තීන්දුවකට එන්න කියලා. මන්ද දිගින් දිගටම අපිට පාඩු විඳින්න බැහැ.රජය පෙට්‍රල් ලීටරයකට රුපියල් 25 ක බද්දක් ගන්නවා. ඩීසල් වලට රුපියල් 2 යි. භූමිතෙල් වලට බදු නැහැ. ආණ්ඩුවක් ගෙනයන්නේ මේ බදු වලින්. රාජ්‍ය සේවයේ ලක්ෂ 12 කට පඩි ගෙවන්න, කාර්යාල පවත්වාගෙන යන්න, පාසල් නඩත්තු කරන්න, ඖෂධ ගන්න, ආදි සියලු රාජ්‍ය සේවයන් පවත්වාගෙන යන්නේ මේ බදු මුදල් වලින් මෙය අලුත් බද්දක් නෙමේ. එ.ජා. පක්ෂ ආණ්ඩු කාලයේ සිටම ඇති කළ බද්දක්. මොන ආණ්ඩුවක් ආවත් බදු නොගසා බැහැ.තාර කියන්නේ බීටමන්. මේ බිටමන් තෙල් පිරිපහදුවේ එක්තරා අවස්ථාවක්. දැනට අපි ඒවා තොග වශයෙන් කර්මාන්ත කරුවන්ට බෙදා හරිනවා.ඊට අමතරව බැරල් තාර වර්ගයක් තියෙනවා. ඒවා අපි ආනයනය කරලයි බෙදා හරින්නේ. ඉස්සර කොළොන්නාවේ තාර සකස් කිරීමේ අංගනයක් තිබුණා. අද ඒවා අභාවයට ගිහින්. අපි මේ ගැන අධ්‍යයනයක් කළ යුතුයි. තාර බැරල් වලට දමා නිෂ්පාදනය කිරීමේ හැකියාව දැනට සොයා බලමින් යනවා.සුභාෂිණි ජයරත්න අරුණි මුතුමලිඡායා - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=af1010249</link>
    <topic>තරුණ නිර්මාණවලට තහංචි එපා</topic>
    <author>ටිරෝනි</author>
    <content>සිත නැවතුණු තැනක්ජාතික යොවුන් නාට්‍ය උළෙල බලන්න යන්න ලැබුණේ අහම්බෙන්. නාට්‍ය උළෙල සංවිධානය කර තිබුණේ ලයනල් වෙන්ඩ්ට් සමරු රඟහලේ. පේ‍්‍රක්ෂකයන්ට ප්‍රවේශපත් අලෙවියක් සිදු කෙරුණේ නැහැ. මට පුදුම හිතුනා. මේ වගේ පහසුකම් සපිරි රඟහලක යොවුන් නාට්‍ය උළෙලක් නොමිලේ නරඹන්න ලැබීම ගැන.ශාලාවට ඇතුළු වෙන්නත් කලින්ම මම දැක්කෙ දසත විහිදිලා තිබුණ තාරුණ්‍යය. නාට්‍යය පටන් ගන්න අඩ හෝරාවකටත් වඩා කාලය ඉතිරිවෙලා තිබුණත් ශාලාව තරුණ තරුණියන්ගෙන් පිරී ඉතිරී යමින් තිබුණා. පාලනයක් නොමැතිව උස් හඬින් කෙරෙන සිනා, කතා හඬ නාට්‍ය උළෙලේ යෞවනයට ඇති අයිතිවාසිකම ඉඟි කළා. ප්‍රේක්ෂකයන්ට දොරටු විවර වී මොහොතකින් සියලු අසුන් පිරී ගොස් අවසන්.එදින ප්‍රදර්ශනයට නියම වෙලා තිබුණේ කෙටි නාට්‍ය තුනක්. ඒවායේ ගුණාගුණ කියන්න නොවෙයි මේ හදන්නේ. කොහොම වුණත් නාට්‍යවලට ප්‍රේක්ෂකයන්ගේ ප්‍රතිචාර නම් උපරිමයි. වේදිකාවේ රඟපෑ යොවුන් නළු නිළියන්ට හමුවෙලා තිබුණේ හරිම සජීවී ප්‍රේක්ෂකාගාරයක්.රඟදැක්වීම ඇරඹෙන්න කලින් මම ප්‍රේක්ෂකාගාරය දිහා බැලුවා. තිරය ඇරෙනතුරු උද්යෝගයෙන් වේදිකාව දිහා බලාගෙන ඉන්න දහසක් ප්‍රේක්ෂකයන් අතරේ එක් අසාමාන්‍ය ප්‍රේක්ෂකයෙක් මා හඳුනාගත්තා. ඒ ඩලස් අලහප්පෙරුම ඇමැතිතුමා. ඔහු ප්‍රේක්ෂකාගාරයට පැමිණියෙත් බොහොම නිහඬව. අසල සිටි නාට්‍ය ලෝලී මිතුරන් කිහිපදෙනක් එක්ක සුහද කතාබහකින් පස්සේ ඔහු නාට්‍යය රසවිඳින්න සූදානම් වෙනවා මා දුටුවා. යෞවන කටයුතු අමාත්‍යංශය බාර ඔහුට.ඒ නිසා ප්‍රධාන අමුත්තා ලෙස ඔහු පැමිණෙන්නට ඇති. මට එලෙස සිතුනා. ඒත් පසුව දැනගන්නට ලැබුණේ නාට්‍ය උළෙල පැවැත්වුණ දින කිහිපයෙන් එක් දිනක් හැරෙන්නට අනෙක් සෑම දිනකම ප්‍රේක්ෂකයෙක් ලෙස ඔහු එයට සහභාගිවී ඇති බවයි. කාර්ය බහුල ඇමැතිවරයෙක් ආරාධිත අමුත්තකු ලෙස නාට්‍ය උළෙලකට සහභාගිවීම සුලබ දෙයක්. ඒත් ප්‍රේක්ෂකයකු ලෙස නොකඩවා නාට්‍ය උළෙලක් නැරඹීම සම්බන්ධව එසේ සිතන්නට බැහැ. ඒ නිසාම මම ඇමැතිතුමාට කතා කළා.”මම යොවුන් නාට්‍ය උළෙලට පැමිණියේ භූ®මිකා දෙකක් නියෝජනය කරමින්. එකක් අදාළ උත්සවය සංවිධානය කරන්නා වූ අමාත්‍යාංශය බාර ඇමැතිවරයා වශයෙන්. අනික ප්‍රේක්ෂකයෙක් නැතහොත් පුරවැසියෙක් වශයෙන්. වේදිකාව රස විඳීම මට අමුතු දෙයක් නෙමෙයි. මාධ්‍යවේදියකු වශයෙන් සේවය කරන අවධියේ ලුම්බිණි රඟහලේ පෙන්වන නාට්‍යවල මංගල දර්ශනය බලන්න මම අනිවාර්යයෙන්ම යනවා. අනෙක් අතට මගේ බිරිය මට හමුවූයේත් උක්දඬු ගින්න වේදිකා නාට්‍යය නිසයි. ඒ අනුව බැලුවාම වේදිකාව සමඟ මට ඥාති සම්බන්ධයකුත් පවතිනවා. ඒ අනුව මම පුරවැසියාගේ භූ®මිකාවේ සිට වේදිකා නාට්‍යය රසවිඳින්න වඩා කැමැතියි.නොකඩවා උළෙලට සහභාගිවී තරුණ නිර්මාණ රසවිඳීමට හේතුව ඔහු මට සරලව පැවසුවා. ඒත් අදහස් ගැඹුරයි. ඔහු පවසන්නේ යොවුන් නාට්‍ය උළෙල සරලව සැලකිය යුතු නැති බවයි. රාජ්‍ය නාට්‍ය උළෙල නියෝජනය කරන නිර්මාණකරුවන් රාශියක් තම ආරම්භය සනිටුහන් කරන්නේ යොවුන් නාට්‍ය උළෙලෙන්. එමෙන්ම කොළඹ පමණක් නෙමෙයි, රටේ දුර බැහැර පළාත්වල වෙසෙන තරුණ තරුණියන්ගේ දායකත්වයත් මෙයට නොඅඩුව හිමිවනවා.ඒ අනුව බැලුවාම යොවුන් නාට්‍ය උළෙල දේශයේ වේදිකා නාට්‍ය ක්ෂේත්‍රයේ උල්පත හැටියට සලකන්න පුළුවන්. ඒ නිසාම මේ නාට්‍ය උළෙලට වෙසෙස් අවධානයක් හිමිවෙන්න ඕනේ. මෙතෙක් කල් නොලැබුණ ඒ අවධානය මෙවර ලබාදීමට කටයුතු කර තියෙනවා. ලයනල් වෙන්ඩ්ට් වගේ රංග ශාලාවක් ඒ සඳහා තෝරාගැනීමේ සිට ඉදිරියේදී නාට්‍යකරුවන්ට පිදෙන ත්‍යාග සහ අනුග්‍රහ දක්වාම ඔවුන්ට සාධාරණය ඉෂ්ට කරන්න ක්‍රියාකරන බවයි ඇමැතිතුමා පවසා සිටියේ.ඔහුට අනුව තරුණයා නිසි ලෙස අවබෝධ කර නොගැනීම බොහෝ ගැටලුවලට හේතුවක් වුණා. රටේ තරුණ පිරිස තේරුම් ගැනීමට ඔවුන්ගේ භූ®මිකාවට ආවේශ නොවීම වැඩිහිටියන්ට වැරදිච්ච තැනක්. ඇමැතිතුමා කියන්නේ තරුණයා තේරුම් ගන්න නම් තරුණයාගේ සපත්තුවට බහින්න ඕනේ කියලා. තමන්ගේ සපත්තුවේ ඉඳගෙන තරුණයාව තේරුම් ගන්න උත්සාහ කරලා වැඩක් නෑ. ජනාධිපතිතුමා තරුණ පිරිස සම්බන්ධයෙන් දක්වන මතය එය බවයි ඇමැතිතුමා පැහැදිලි කළේ. මෙවර අලුත් අමාත්‍යාංශයක් නිර්මාණය කිරීමට හේතුව වූයේත් එයයි.ඇමැතිතුමා පවසන කරුණු බෙහෙවින් ධනාත්මකයි. තරුණ පිරිස කියන්නේ රටේ අනාගතය. අනාගතය යහපත් වෙන්න නම් වැඩිහිටි සහ තරුණ පරම්පරාව අතර මනා අවබෝධයක් පැවතිය යුතුයි. ඒ අවබෝධය ඇතිකරන්න, වැඩි දියුණු කරන්න ආණ්ඩුවකට කළ හැකි දේ බොහොමයි. ඇමතිතුමා කියන්නේ ඒ වෙනුවෙන් තම අමාත්‍යාංශයට ඇති වගකීම විශාල බවයි.ඔහුට අනුව යෞවන කටයුතු අමාත්‍යංශය ඇමැතිවරයා වශයෙන් ඔහුට හිමිවන වගකීම්වල දේශපාලන බර වැඩියි. එහෙත් දැරීමට සිදුවන මානසික බර, ආතතිය අඩුයි. තරුණ පිරිස සමඟ තරුණ පිරිස වෙනුවෙන් කටයුතු කිරීම මනසට සැහැල්ලුවක් බවයි ඇමැතිවරයා මට පැවසුවේ.එදා දිනයේ වේදිකාවේ නිරූපණය කෙරුණු කෙටි නාට්‍ය නැරඹීමෙන් රටේ නාට්‍යකරුවන්ගේ අනාගතය ගැන සතුටුදායක චිත්‍රයන් මගේ මනසේ මැවුනා. විශේෂයෙන්ම නාට්‍යකරුවන් වෙන්න තරුණ පිරිස දැක්වූ උත්සාහය උද්යෝගය මාව ප්‍රීතියට පත්කළා. ප්‍රේක්ෂකාගාරයෙන් ඇසුණු ප්‍රතිචාරවලට අනුව මට වැටහුනේ මගේ අදහස පොදු වනු ඇති බවයි. ප්‍රේක්ෂකයෙක් ලෙස නාට්‍ය නැරඹීමෙන් ලත් අත්දැකීම් ගැන මම යෞවන කටයුතු ඇමැතිතුමාගෙන් ඇහුවා.මේ තරුණයන්ගේ නිර්මාණ නැරඹීමෙන් තමා විශිෂ්ට රසයක් විඳි බවයි ඔහු මට පවසා සිටියෙ. කිසිම නිර්මාණයකට තහංචි පැනවීමක්, රාමු සැකසීමක් කළ යුතු නැහැ. එතැන ඉඳලා බැලුවාම තමයි පේන්නේ තරුණ කලාකරුවන් හරිම සෞන්දර්යාත්මකයි කියලා. මේ තරුණයන්ගේ නිර්මාණවලින් මම ද අයත් වන දේශපාලන කුලය හාස්‍යයට ලක්වුණා. මා දකින්නේ එය නෙමෙයි. එහි නිර්මාණාත්මක පසුබිමයි. එය වඩා ආකර්ෂණීයයි. වින්දනාත්මකයි.තාරුණ්‍යය. එය මෙලොව උපත ලද සැවොම අත්විඳි ගිලිහී ගිය පසු යළිත් නොලැබෙන ස්වර්ණමය යුගයක්. එනිසා ම එය පසුකර ගිය අය තාරුණ්‍යය ගතකරන අයට එය රසවිඳීමට අවස්ථාව සලසා දිය යුතුමයි.ටිරෝනිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=as1010241</link>
    <topic>මං තවමත් අවිවාහක අම්මා වගෙ කෙනෙක් නොලැබුණු හින්දයි</topic>
    <author>සටහන -උපාලි සමරසිංහ</author>
    <content>මං තවමත් අවිවාහක අම්මා වගෙ කෙනෙක් නොලැබුණු හින්දයි- ප්‍රවීණ නළු සනත් ගුණතිලක“මගෙ ජීවිතය එක්තරා කාලයක් නූල කැඩුණු සරුංගලයක් වගේ ඒ මේ අතපාවුණා. සරසවියට යන්නට තරම් ලකුණු නොලැබු මා කෙරෙහි අප්පච්චි තරමක නොමනාපයකින් පසු වුණේ. අප දෙදෙනා අතර නිරන්තර ගැටුමක් දක්වා එතුමා තුළ පැවැති මේ නොමනාපය වර්ධනය වුණා. මේ ගැටුම වෙනස් කැර මට ජීවිත එළිදහර පෑවේ අම්මා. පසුකාලයක මගේ හොඳම විචාරකයා මාර්ගෝපදේශයකයා උදව් කරන්නා වුණේ අප්පච්චි. අම්මා හැමදාම මට එරෙහිව එන්නන්ගේ පැත්තේ හිටියා. ඒත් ඇගේ ආදරය කරුණාව මිල කරන්න බෑ.”අපේ සාමිචියට පැමිණ සිටින ප්‍රවීණ රංගධර සනත් ගුණතිලක එසේ කියයි. සිංහල සාහිත්‍යය වංශයේ විශිෂ්ටතම චරිතය අමිල කුසුම විරාගයේ අරවින්දයි. එම චරිතය හරියටම ප්‍රතිරූපණය කළ මේ නළුවා පාලමයට වලහා චරිතයෙන් ද සක්මන් මළුවේ රංගනයෙන් ද ජනතා ප්‍රසාදයට පත් විය. විවිධ සම්මාන උලෙළවලදී හොඳම නළුවා සම්මානයෙන් ද ඔහු කීප වරක්ම පුදදෙනු ලැබිණ. වාණිජ සිනමාවේ ද ජනපි‍්‍රය චරිතයක් වූ සනත් තම ආදරණීය අම්මාගේ මතකය මෙසේ සිහි කැඳවයි.මගේ අම්මා දෝන එල්සි ග්‍රේස් ගුණතිලක. හඟුරන්කෙත බෞද්ධ පවුලක ඈ ඉපදුණේ. අප්පච්චි කතෝලිකයෙක්. හෙක්ටර් එඩ්වඩ් බෙනඩික් ගුණතිලක. අප්පච්චි මුල් කාලෙ සුරා බදු නිලධාරියෙක් හැටියට කටයුතු කරලා පසු කාලයක නීතිඥයෙක් වුණා. මගෙ අම්මා අවුරුදු 19 කාලෙ පටන් ගුරුවරියක් හැටියට නුවර ත්‍රිකුණාමල වීදියේ පිහිටි පුෂ්පදාන බාලිකා නමින් හැඳින්වූ පාසලක වැඩකළා. අම්මයි අප්පච්චියි විවාහ වෙලා තියෙන්නෙ කොහොමද කියලා මා දන්නෙ නෑ.ග්‍රේස් ගුණතිලක මාතාවමේ පවුලෙ අපට ආච්චිලා සීයලා ඇසුරු කරන්න ලැබුණෙ නෑ. අම්මගෙ පැත්තෙ අයිය කෙනෙකුයි, තාත්තගෙ පැත්තෙ සහෝදරයකුයි පමණයි අප දැකලා තිබුණෙත්. මං රඟපාලා ජනපි‍්‍රය වුණාට පස්සෙ තමයි මට මගේ නෑ පරපුර හමුවුණෙත්. අම්මයි අප්පච්චියි කාලයක්ම දරුවො නැතිව ඉඳලා අම්මට අවුරුදු 40 ක් පිරුණමයි මාව ලැබිලා තියෙන්නෙ.ඒ නිසා අප අතර විශාල පරම්පරා පරතරයක් තියෙනවා. අම්මට අප්පච්චියට බිය මුසු ගෞරවයක් මිස එතුමන්ලා යාළුවන් වගේ ඇසුරු කරන්න අපේ ප්‍රශ්න බෙදා හදා ගන්න පුළුවන්කමක් අපට තිබුණෙ නෑ. අපෙ පවුලෙ හිටියෙ මායි නංගියි විතරයි. මහනුවර පේරාදෙණිය පාරේ මුල්ගම්පල අංක 611 කියන ස්ථානයේ තමයි අපේ කැදැල්ල තිබුණෙ. දැන් බොහොම කාර්ය බහුල ජනයාගෙන් පිරි නවීන අංගෝපාංගයන්ගෙන් සමන්විත නගර සිරියක් ගත්තත් එදා මෙහි ගම්බද සෝබාව පිරී තිබුණා. අප්පච්චි සුරාබදු නිලධාරියෙක් හැටියට රාජකාරි කළත් කවරදාවත් මත්පැන් උගුරක් තොල ගෑ කෙනෙක් නොවෙයි.එතුමා ඉන් ඉවත්ව නීතිඥ විභාගය සඳහා සූදානම් වන විට සුරා බදු දෙපාර්තමේන්තුවෙන් ලැබුණු සහතිකයම ඊට දෙස් දෙනවා. ඔහු එදා ඉඳන්ම බලාපොරොත්තු වූ රැකියාව ලබා ගන්ඩ ආයිත් කොළඹ ගිහින් නීති විද්‍යාලයට ඇතුළු වීමට අම්මාගෙන් අවසර පැතුවා. අපේ අම්මා මොන තරම් ධෛර්යවන්ත කාන්තාවක් ද කියන්නේ මේ වෙලාවෙ ඇය අප්පච්චිට අවසර දුන්නේ තමන්ගේ ගුරු වැටුපෙන් පවුල නඩත්තු කරන්න හිතාගෙනයි. අප්පච්චි එකතු කැරගත් සුළු මුදලකුත් තියෙන්න ඇති.ඇය අප්පච්චිට සැලකුවේ ඉතාම ගෞරවාන්විතව. පවුලෙ තීරණවලදි ප්‍රමුඛතාව හැමවිටම අම්මා දුන්නෙ අප්පච්චිට. මගේ මවගේ අක්කත් විදුහල්පතිනියක්. ගුරුකම වෘත්තියක් නොව සේවයක් හැටියට අම්මා සැලකුවෙ. ශිෂ්‍ය ගුරුවරියක් හැටියට ඇය ගුරු වෘත්තිය පටන්ගෙන තිබෙන්නෙ. අම්මානිසා අප ජීවත් වූ ඒ කැදැල්ල ගමේ මිනිසුනට ගුරු ගෙදරක් ද වුණා. සුදු ඔසරිය අඳින්න ඇය හැමදාම කැමැතියි. හීනි රත්තරන් මාලයක් පුංචි පෙන්ඩන්ට් එකක් එක්ක පැළඳගෙන පිරිසුදුව ඉන්න අම්මා නිතරම කල්පනා කළා.බෞද්ධ නිරාමිස හැඟුමින් පෝෂිත අම්මා නිතර පන්සල් යනවා. අපේ සෙල්ලම් කාලය බොහෝ විට ගෙවුණේ පන්සලේ බෝ මළුවෙ. එහි මල් සුවඳ හඳුන්කූරු සුවඳ අපේ නැහැ පුඬු අතර නිතර දැවටුණු නිසා අදත් උසස් හඳුන්කූරු සුවඳක් මට මතක් කැර දෙන්නෙ අම්මව. ඇය හිස ගල්වන ලද සුවඳ තෙලක් තිබුණා. මෙය දේශීය ඖෂධ ගණනාවක් හිඳවා සාදවා ගත්තක්. මේ සුවඳත් මට මතක් කරන්නෙ මව් සෙනෙහස. මායි නංගියි උදේම අවදි වන්නේ මේ සුවඳටයි. ඉඳහිට මා ඇසුරු කරන ගැහැණු ළමයෙක් ළඟින් මේ සුවඳ ආවමත් මා කලබල වුණේ ඒ නිසයි. කොයිතරම් දරුවන්ට දයාවක් කරුණාවක් තිබුණත් අම්මා තුළ සමහර විට දැඩි ගතියක් මා දුටුවා. අප්පච්චි නම් හරිම සංවේදීයි.උදේ පාන්දර 2 ට විතර කොළඹ ගිහින් නීති විද්‍යාලයේ ඉගෙන රාත්‍රියට අප්පච්චි ගෙදර ආවා. ගෙදර අපේ සියලු කටයුතු කළමනාකරණය කළේ අම්මා. ඇය පොත් කියවන්නත් හරිම රුසියෙක්. කියෙව්වෙම ප්‍රාචීන සාහිත්‍යය. අමාවතුර බුත්සරණ කව්සිළුමිණ පවා ඇය ගෙදර කියෙව්වා. ජාතක පොතේ කතන්දර අපි දෙදෙනා ළඟින් තියාගෙන ඇය කියා දුන්නෙ හරිම කරුණාවකින්. කතන්දර විතරක් නොවේ. ජන ගී, බෞද්ධ ගී ඇය අපට කියා දුන්නා. හරිම මිහිරි ගායනාවක් ඈ තුළ තිබුණා.රුවන් වලා දුහුල් කඩින් මහගමසේකර ලියූ නන්දා මාලිනි ගයන ගීතයේ වචන ඇය කීවා. වෙසතුරු සිරිත චිත්‍රපටයේ ගීයක් බව පසුවයි මා දැන ගත්තේ. වෙස්සන්තර නාට්‍යයේ මද්‍රි දේවි දරුවන් නළවන ගීය ඇය අපේ දෙසවන් තැවරුවෙ ඉතාම සූක්ෂ්ම විදියට. මං අකුරු කළේ නුවර කිංස්වුඩ් විද්‍යාලයයේ. එහි ගුරුවරයෙක් දවසක් අපට කීවා ‘සාරවිට’ චිත්‍රපටිය නරඹන්න එහි අමාරුවෙන් ජීවිතයේ නැඟී සිටින මිනිසෙකුගෙ චරිතයක් තියෙනවා කියලා. මං අම්මට මේ ගැන කීවා. ඇය චිත්‍රපටි බලන්න කැමැත්තක් නැති වුණත් මගෙ ඉල්ලීම අහක දැම්මෙ නෑ.මා හිතන්නෙ ඇය බලපු පළමුවැනි චිත්‍රපටිය ඒක. ඊළඟට මගේ බලවත් ඉල්ලීමට නැවත ලෙස්ටර්ගේ ‘දෙලොවක් අතර’ බලන්න ආවා. ඊටත් පස්සෙ ඇය ජීවිතයේ චිත්‍රපටියක් හැටියට බැලුවෙ විරාගය. හැබැයි අප්පච්චි චිත්‍රපටි බලනවා. එතුමාගේ පි‍්‍රයතම නළුවන් ගාමිණි – විජය. කොහොම හරි අප්පච්චි නීතිඥයෙක් වුණා. ඊළඟට එතුමා මට කීවා පුතේ, මගේ එකම බලාපොරොත්තුව උඹව දොස්තර කෙනෙක් කරන්න. හොඳට ඉගෙන ගනින් කියලා.අම්මා සුදුම ඇන්ඳ නිසා මටත් ගෙදරට ඇන්දුවෙ සුදු කලිසම්. ඉස්කෝලෙ යනකොටත් සුදු කමිසයයි නිල් කලිසමයි. අලුත් අවුරුද්දකට විතරක් මට මතකයි කහපාට කමිසයක් නිල් ඉරි තියෙන කලිසමක් ලැබුණා. සුදු ඇඳුම් ඇඳලාම මට එපා වෙලා තිබුණු කාලෙ අවු 15 – 16 වනවිට මටත් ඕනෑ වුණ අනෙක් ළමයින් වගේ පාට පාට ඇඳුම් අඳින්න.මේකට තිබුණු එකම මාර්ගය අප්පච්චිත් එක්ක පල්ලි යන්නට අවස්ථාව ලබා ගැනීමයි. අපට නත්තල්, වෙසක්, පොසොන් මේ හැම දේම තිබුණා. පියා කතෝලික වුණාට අපව පල්ලි අරන් ගියෙ නැත්තෙ අම්මා නිතරම පන්සලට අප රැගෙන යන නිසා වෙන්න ඇති. කොහොම හරි අවුරුදු 15 – 16 කාලෙ අප්පච්චිත් මාව කැමැත්තෙන්ම පල්ලි අරගෙන ගියා. මේකට විවිධ ඇඳුම් අඳින්න පුළුවන්නෙ. පල්ලි ගිහින් ටික කාලයයි. මාත් ගැටවරයා. ප්‍රේම සබඳතාවක පැටලුණා. මේක ආරංචි වෙච්ච දවසෙ තමයි අප්පච්චි සමඟ අම්මා තරමක් හෝ අමනාපයෙන් කතා කළ බව මා දුටුවෙ. “ඔන්න කොල්ලා පල්ලි අරන් ගියා. පේනවා නේද වෙලා තියෙන දේ” අම්මා එහෙම කීවම මටත් පුංචි දුකක් ආවා. තවත් මේ වගේ දෙයක් වුණා. යොවුන් විය නිසා මාත් ඉතින්! නුවර ජනපි‍්‍රය බාලිකාවක තවත් සිසුවියක් සමඟ හොරෙන් පෙම්බස් දොඩමින් හිටියා.අපේ අම්මා බක්මහට වුණත් අලුත් ඇඳුම් ගන්නකොට අපටත් කලින් ගෙදර උදව්වට ඉන්න දෙන්නාට ඇඳුම් ගන්නවා. ඒ නිසා උදව්වට අපේ ගෙදරට අලුතින් කෙනෙක් ආවත් එයා අම්මාගේ පැත්තේ මිස අපේ පැත්තේ නොවෙයි. කවුරු හරි මේ සම්බන්ධය දැකලා මේක ඇවිත් අම්මගෙ කනේ තියලා. අම්මා ඉලපතක් පෝර උරේක දාගෙන පාසල් ඇරෙන වෙලාවට වාහනයකින් පාසල් ගේට්ටුව ළඟට ආවා. ගෙදර උදව්වට හිටිය කෙනෙක් ලවා අර ගෑනු ළමයටත් මටත් ඉලපත් පාර දෙන්නයි හිටියෙ.මං අම්මා ඇවිත් වාහනයෙන් බහිනකොටම දැක්කා. හති දාගෙන රේල් පාරෙන් පැනලා ඉක්මනට ගෙදර ගියා. අම්මා මේ තරම් මාව ආරක්‍ෂා කළේ මා අධ්‍යාපනය කඩාකප්පල් කැරගනී කියන බයෙන් බව මට තේරුණා. ඒත් මොනවා කරන්නද? විද්‍යා විෂයයන්ගෙන් උසස් පෙළ කළත් සරසවි යන්නට මට ලකුණු මදි වුණා. ඒ වෙලාවෙ තමයි අප්පච්චි මාත් සමඟ අමනාපව හිටියෙ. අපි දෙන්නා අතර ගැටුම ආරම්භ වෙනකොට අම්මා කල්පනා කළා මං ගෙදරින් පිට වෙලා රස්සාවක් කළත් කමක් නෑ කියලා. ඒත් ඒක අම්මා එළිපිට මගේ මුහුණට කිව්වෙ නෑ.අප්පච්චි කොළඹ නීති විද්‍යාලයෙ ඉගෙන ගන්නා ඇතැම් දවසක අම්මා මාවත් නංගිවත් සූදානම් කරගෙන ඈ උගන්වන ස්කෝලෙට යනවා. පන්තියෙ අවසාන පේළියෙ වාඩිකරවලා අනෙක් ළමයින්ට උගන්වනවා. ඒ වෙලාවට ටොෆි, චොක්ලට් දෙන්නෙ අම්මාගේ යහළු ගුරුවරියන්. අප්පච්චි දොස්තර කෙනෙක් කරන්න ගත්ත වෑයම බලාගෙන ඉන්දැද්දි සිහින බැලුමක් වෙලා පුපුරද්දි මට පෙනුණ අම්මා අරපරෙස්සමින් කටයුතු කළ හැටි.ඇය බීරළු පවා ගෙතුවා. ඇගෙ අත්කම් ගෙත්තම් මල්කම් හරිම සුන්දරයි. ඇය සීට්ටුත් දැම්මා මතකයි. අප්පච්චියි අම්මයි බලාගෙන ඉන්දැද්දි මනසින් කඩා වැටුණු බව තේරුම්ගත් මං අම්මට වැඳලා ඇඳුම් සූට්කේසයත් අරන් කොළඹ ආවා. ඒ වෙලාවෙ අම්මා තරමක් කම්පා වුණා. කොළඹ අපේ දුර නෑයෙක්ගෙ ගෙදර අපමණ දුක් කරදර විඳගෙන මං කාලයක් හිටියෙ.අම්මයි අප්පච්චියි අතර තිබුණු බැඳීම ඉතාම ශක්තිමත්. අප්පච්චිගෙ හිත රිදුණු නිසා අම්මා අප්පච්චිගෙ පැත්තෙ හැටියෙ. මාත් හිතුවක්කාරයි. ඒ කාලෙ අම්මා අපිත් රැගෙන දළදා මාලිගාවට යනකොට තාත්තා වැව රවුමට වෙලා නිස්කලංකව ඉන්නවා වැඳලා එන්න කියලා. ඒ විදියට දුක සැප සමානාත්මතාවය බෙදාගෙන ඒ අය හිටියෙ. ඉතින් මං ඒ සමගි බැම්මට හානි කරන්නෙ මොකටද? කියලා හිතලා මේ විදියට කොළඹ ඇවිත් දුෂ්කර ක්‍රියා කරන කාලෙ තමයි අහම්බයෙන් මා චිත්‍රපට ක්‍ෂේත්‍රයට ඇදී එන්නේ.සිමියොන් කියලා සේවකයෙක් හා මේරි කියලා සේවිකාවක් අපට හිටියා. අම්මා තමයි මේ මේරිව බන්දලා දුන්නෙත්. ඇගේ සත්ත්ව කරුණාව ඉහළයි. ඒත් හිතුවක්කාරකමට එරෙහිව ඇගේ හිත හයියයි. ඒ නිසා කාලයක් යනකම් මං නුවර ගියෙත් නෑ. ඒ අය කොළඹ ආවෙත් නෑ.මෙහෙම හිටියත් මට ඇයව නිතර මතකයට එනවා. මා උදෙන්ම අවදි කරන අම්මගෙ හිසේ ගල්වන තෙල් සුවඳ විතරක් නොවේ. ඇගෙ සුදු ඔසරිය මට නිතරම මතක් වුණා. කිරි අම්මලාගෙ දානවලට යන අම්මාවරු දකින කොට මට මතකයට එන්නෙ අම්මා. ඒත් සිනමාවට යන්නෙ සදාචාරවත් නොවන මිනිස්සු. සිනමාව කියන්නෙ ඒ වගේ දෙයක් කියන ගැමියන්ගේ ගොන්නට අපේ අම්මත් වැටුණා. ඒ නිසා මං චිත්‍රපටිවලට යනවාය කියලා අම්මලා නොපහන් හැඟීමෙන් හිටියෙ. සිටුකුමරියො, තනිතරුව, සත්වෙනි දවස, මායා, ගඟ අද්දර, යහළු යෙහෙළි චිත්‍රපට තිරගතවෙන කොට අප්පච්චි ගෙදර කෑ ගහලා තියෙනවා “අර මිනිහා මගේ කළුකෝට් ගලවලා ගෙදර ඉන්න වැඩ කරනවා. එක එක විගඩම් කරලා” කියමින්. ඒත් අම්මා අප්පච්චියි මායි අතර ගැටුමක් නොවන්න මේවා සියල්ල මහ පොළොව වගේ විඳ දරාගෙන උන්නා. මං හිතන්නෙ මට එළිපිට නොවේ හොරෙන් මා ගැනත් ඇය සොයා බලමින් සිටියා. මේ අතර අප්පච්චි හදිසියේම අසනීප වුණා.ගෙදරින් මට දැනුම් දුන්නා. මං ගල්කිස්සේ ගෙයක් කුලියට අරන් මේ කට්ටියව මගේ ගෙදරට ගෙන්වා ගත්තා. එතකොට මට යම් අතමිටක් තියෙනවා. විරාගය චිත්‍රපටියට මා තෝරා ගනිද්දි ආපු ගැරැහුම් නිසා මට මේ චරිතය අභියෝගයක්ව රඟපාන්න ආසාවක් ඇති වුණා. ඒ නිසා වෛද්‍ය උපදේශයටත් වැඩියෙන් මා ආහාර පාලනය කරමින් අතිශය දුෂ්කර ක්‍රියා කරමින් මේ චරිතයේ අවසාන තීරණාත්මක අවස්ථාව නිරූපණයට සූදානම් වුණා.අධ්‍යක්ෂ තිස්ස අබේසේකරයන් පවා සමහර අවස්ථාවල මට උපදෙස් දුන්නෙ ටිකක් විවේක ගන්ඩ කියලයි. ක්ලීටස් සබීතා ගෙදරට එන දර්ශනය ගන්ඩ තිබියදී මගේ ස්වරූපය හුඟාක්ම දුර්වලයි. මේක චරිතයට හොඳටම ගළපන්නයි මාත් එහෙම කැපවීම් කළේ. අන්තිමට මාව ගෙදරට යවන වෙලාවෙ තිස්ස මහත්මයා අසංකා හා ශි‍්‍රයානි යන දෙන්නමත් අපේ ගෙදරට එව්වා. මගේ දුක්මුසු දුර්වල පෙනුම දැකපු අම්මා විලාප දීලා හැඬුවා. අනේ පුතේ, මං උඹව හැදුවෙ මේ විදියට දකින්ඩ ද? මොකක්ද? මේකෙ තේරුම කියලා.මං මාස හයක් ප්‍රතිකාර ගත්තා මේ චිත්‍රපටයෙ අවසාන ජවනිකාව රඟන්න. දවස් 3 කට වඩා මං ගත්තේ ලයිම් ජුස් ඇපල් ජුස් විතරයි. අම්මට මේවා තේරුණේ නෑ. ඈ තුළ උපන්නේ දාරක පේ‍්‍රමය විතරයි. ඒත් විරාගය මැනිලා චිත්‍රපට උලෙළට ගිහින් ඇවිත් මෙහේ ප්‍රදර්ශනය වෙද්දි අම්මා චිත්‍රපටය බලන්ඩ ආවා. අප්පච්චිගෙ යාළුවොත් මගේ රංගනය වර්ණනා කරලා. ගෙදරට ආපු මොහොතේ අම්මා නැගු විලාප හඬ ඒ සතුටු ප්‍රසාද මැද වියැකී ගියා.ශරීරය දුර්වල වුණත් ඒ අවසන් අවස්ථාව ගන්න වෙලාවෙ මගේ පරිකල්පන ශක්තිය ධාරණ ශක්තිය පිරිහුණේ නෑ කියලා තිස්ස මහත්මයාම වරක් කියලා තියෙනවා. ඒ වන විට මගේ නංගි ඉඩම් හිමි වැවිලිකරුවකුට බන්දලා තිබුණෙ. නුවර ගෙදරත් ඒ අයට දීලා ඒ අය ඒක විකුණුවා. නංගි හිටියෙ තලවකැලේ වත්තේ පදිංචි වෙලයි.චිත්‍රපටි ජීවිතය නිසා මට අම්මගෙ හා අප්පච්චගෙ අසනීප ගැන හොයා බලන්ඩ වෙලාවක් නැති තරම්. ඒත් මගේ හිතට සතුට නුවර අපේ ගේ ඉදිරිපිට චමරියක ඒ දවස්වල හිටිය පේරාදෙණිය වෛද්‍ය පීඨයෙ හිටපු සිසුවෙක්. පසුව දොස්තර කෙනෙක් වූ සරත් පරණවිතාන අපේ අම්මට පුතෙක් වගේ. එතුමා නිතර අපේ මාපියන්ගෙ ලෙඩ දුක බැලුවා. රුධිර පීඩනය, ලේ ටික බැලුවා. ඊළඟට මගේ මස්සිනා. ඩිහාන් කල්දේරා හා නංගි නිතර සොයා බැලීම් කළා.‘විරාගය’ ෂුටිං කරද්දි මට මතකයි තිස්ස මහත්මයා කලින්ම කියා තිබුණ කාටත් නිවාඩු නෑ කියලා. ඒ අතර මහා වැස්සක් ආවා. ෂුටිං කරගන්ඩ බැරිවෙන තරම්. ක්ලීටස්ට දැන් බැඳලා ඉන්න එයාගේ නෝනා බලන්නට යන ගමන යන්ඩ වෙලා තිබුණෙත් මේ කාලෙ. නිවාඩු නැති නිසා මිනිහත් ඇඹරෙමින් හිටියෙ. ඒත් මගේ චරිතයේ ස්වභාවය අනුව විවේකයක් ඉල්ලුවොත් නිවාඩු ලැබෙන බව මා දැනගෙන හිටියා. මං ඒ නිසා තිස්ස මහත්මයාට ක්ලීටස්ගේ ප්‍රශ්නය නොකියා දවස් 2 ක් නිවාඩු ඉල්ලුවා. නිවාඩු ලැබුණා. ක්ලීටස් ගමනත් ගියා. ඒ අවසාන දර්ශනයේ ක්ලීටස් මාව ඔසවාගන්න තැනක් තියෙනවා. ඔසවාගන්න ගමන් මිනිහාට දිග සුසුමක් ගියා. ඒ තරම් මා සැහැල්ලුයි. ඉතින්! මේ තත්ත්වයට තමන්ගෙ දරුවා බලන්ඩ බැරිවයි අම්මා එදා විලාප තිබ්බෙ.අප්පච්චි අංශභාගයට වැටිලා නැතිවුණාට පස්සෙ අම්මා දිගටම ඇන්දෙ සුදු සාරිය. ඇය ‘විරාගය’ සම්මාන ලබද්දි ඒ උත්සවවලට ආවෙත් සුදු සාරිය ඇඳලයි. මං ෂූටිං ගියාම අම්මා තනිවමයි ගෙදර හිටියෙ. මටත් මේ ගැන දුකයි. ඒත් පරණවිතාන දොස්තර මහත්තයත් මස්සිනාත් ලෙඩ දුක බලන නිසා මං හිතට හයිය අරන් ෂූටිං කළා. දවසක් මං එහෙම විවේකයක් අරන් ගෙදර ආවම අම්මා හරිම ආයාසයකින් මේ යෝජනාව කළා. පුතේ, මං දූලයි ගෙදර ගිහින් ඉන්න ද? එහෙම පොඩි එවුන් එක්ක ඉන්ඩ ආසයි. අම්මා එහෙම කීවම මගේ සර්වාංගයෙම විදුලි කෙටුවාක් වගෙ වේදනාවක් ආවා. නංගිට පුංචි පුතකුයි දුවෙකුයි හිටියා. මාත් කල්පනා කළා අම්මා තනියෙන් මෙහෙ හිරකර ගෙන වගේ තියා ගන්ඩ ඕනැ නෑ. යන්ඩ දෙන්ඩ ඕනෑ කියලා. මොකද ඊට ඉස්සෙල්ලා අමුතුම සිද්ධි ටිකක් වුණා. මාව රසිකයො හුඟාක් හොයාගෙන එනවා ඒ කාලෙ. කෙල්ලො පෙම් හසුන් ලියනවා. අම්මා මේවා බලලා හිත නරක් කැර ගන්නවා.අනෙක භයානක සිද්ධියකුත් වුණා. එක තරුණියක් ගෙදර හොයාගෙන ඇවිත් අම්මට කියලා සනත් මාව බඳිනවා කීවා. දැන් මඟ හරිනවා. මං මෙතැනම වස බීලා මැරෙනවා කියලා. වස බොනවා කීවාම අම්මා ඒ ළමයගෙ කතාව විශ්වාස කළා. තවත් ජනපි‍්‍රය නිළියකුත් මට විරුද්ධව යම් යම් දේවල් අම්මට කියලත් තිබුණු වෙලාවක්. ගේ ඉදිරිපිට වස බොන්න ගියාම මං ඒ වෙලාවෙ ගේ ඇතුළෙ හිටියෙ. දුවගෙන ඇවිත් මං දන්නෙම නැති ඒ ළමයා ගැන පොලිසියට දන්වලයි ප්‍රශ්නය නවතාගත්තෙ. මගේ ජනපි‍්‍රයකම නිසා මේ වගේ සිද්ධි සිදුවුණේ කිසිම ඇත්තක් නැතිව. මං අම්මට කීවා අම්මා එහෙනම් නංගිලගෙ ගෙදර යන්ඩ කියලා. අම්මා ගෙදරින් යනකොට මං ගෙදර මඟ හැරලා හිටියා දරා ගන්ඩ බැරි කමට. අම්මා ගියා. මං මේ ගැන කාටවත් කියලා නෑ.මං ගේදොර වහගෙන පැය ගණනක් අම්මා සිහි කැර කැර ඇඬුවා. අම්මා දේශපාලනයට යනවට කැමැතිම නෑ. ඊට පෙර මං මහවැලි උපදේශක හැටියට ඉන්නා කාලෙත් ඇය එතරම් කැමැති වුණේ නෑ. මං අප්පච්චිත් මහවැලියේ කම්කරු නීති උපදේශකයෙක් හැටියට සම්බන්ධ කැරගෙන ටික කාලයක් හිටියා. මේ අතර බස්නාහිර පළාත් සභාවට තරග කරන්න කියලා පේ‍්‍රමදාස මහත්මයා අනුරාධපුරේ ඉඳලා මට දුරකථනයෙන් කීවා. රටේ ජනාධිපති කීවත් අම්මා විරුද්ධ වුණා.අප්පච්චි ඉන්නා කාලෙත් බණ්ඩාරනායක මහත්මයා ඝාතනය කළ වෙලාවෙ එතුමා බුද්ධාගමට තිබුණ ලැදියාවත් අත්හැරලා දැම්මේ ඒ ඝාතනයට භික්ෂුවක් සම්බන්ධ වෙලා තිබුණු බව දැනගෙනයි. මේ සිද්ධි හරහා අපේ පවුල් පරිසරයේ දේශපාලනය අරහං. මං පළාත් සභාවට තේරිලා අවුරුද්දක් වැඩ කළා. වාහන පර්මිට් එකක්වත් ගත්තේ නැතිව පක්ෂයේ ප්‍රධාන ක්‍රියාකාරින්ට කියලා මං අස්වුණේ අම්මගෙ බලවත් ඉල්ලීමට. එදා අම්මා ඇහුවා පුතේ, මොනවාද උඹ අරන් තියෙන්නේ. අරන් තියෙනවානම් දෙයක් ඒවා සියල්ලම නැවත දීලා ගෙදර වරෙන් කියලා. මගේ අම්මා ඒ වගේ අම්මා කෙනෙක්.‘මල්සර දෝණි’ එහෙම කරන කාලෙ අම්මා හිතා හිටියෙ මං ගීතා කුමාරසිංහව බඳියි කියලා. ගීතාත් අපේ අම්මට හරිම ආදරෙයි. විජයත් එහෙමයි. අපේ අම්මා දැනගෙන හිටියෙ නෑ ඒ වෙලාවෙ ගීතා බැඳලයි කියලාවත්. අපේ පරම්පරා පරතරය නිසා මා අම්මා යාළුවෙක් හැටියට ආශ්‍රය කළේ නෑනේ. ඒ නිසා තේරුම් කරන්ඩත් බෑ. මං ‘දොරකඩ මාරාව‘ කරන කාලේ මහ රාත්‍රියේ නංගිලාගේ ගෙදර ගිහින් බහිනවා.උදේට පොඩිවුන් තරප්පු වැට බැහැගෙන එනකොට මාමාව දකින්ඩ. අම්මා බය වුණා. මං වගේම නංගිගේ දරුවොත් චිත්‍රපටිකාරයො වෙයි ද කියලා. පොඩි පුතා මගේ චිත්‍රපටි බලනවා. එක්තරා චිත්‍රපටියක තියෙනවා දෙබසක් මා කියනවා මං මැරෙන හැටිත් දන්නවා. මරන හැටිත් දන්නවා කියලා. පොඩි පුතා මේක බලලා කෝටුවක් අරන් ගිහින් මේ දෙබස ආච්චිට කියලා. ආච්චි මේකට හොඳටම බයවුණා.අනේ පුතේ, මගේ පොඩිවුන් නම් ඕවට ගෙනියන්න එපා. ඇය මගේ ඉල්ලුවා. අම්මාගේ අවසන් ඉල්ලීම වෙලත් තිබුණේ එතුමිය මළාම මල්වඩම් නෑ. ගුණ කතා නෑ, උත්සව නෑ, ඉතාම ඉක්මනින් අප්පච්චි සොහොන් කළ කනත්තෙම එතැනම වළලන්න කියලා. මගේ අම්මා නැති වුණාම අම්මගෙ ඉල්ලීම මං ඒ විදියටම ඉෂ්ට කළා. ගල්කිස්ස කනත්තේ අප්පච්චිගෙ සොහොන් කොත ළඟම වළක ඇගේ සිරුර මිහිදන් කළා. ධර්මසිරි ගමගේ මහත්තයාට විතරයි කතා කරන්න දුන්නේ.ඇය පුදුමාකාර සෙනෙහසකින් දරුවන් වැඩු මවක්. මගේ විවාහය ගැන ඈ බලාපොරොත්තු වුණේ තමන් කැමැති දෙයක් කරගන්ඩ කියලයි. ඒත් අපේ අප්පච්චිට ඒ විදියට සලකපු මගේ අම්මා වගේ කෙනෙක් මට නොලැබුණ හින්දා විවාහය ගැන හිතුවෙ නෑ. මං බරපතළ විදියට දේශපාලන චෝදනාවලට ලක්වන්නේ, කටකතාවලට ලක්වන්නේ අම්මා මිය ගියාට පස්සෙයි. චැනල් නයින්, කලාකරුවන්ගේ කොණ්ඩා කැපීම්, ගෙවල් ගිනිබත් කිරීම් චෝදනා අම්මා ඉන්නා කාලේ තිබුණානම් ඈට දරාගන්ඩ බැරි වේවි.ඒත් දැන් මේ කලාකරුවන් ඇත්ත තේරුම් අරන්. අම්මා නොසිටි කාලෙ මේ ටික වෙච්ච එක ගැන මට සතුටුයි. ඉන්නා කාලෙ වුණානම් ඈ පැලිලා මැරේවි. ඒ තරම්ම මට ආදරය කළ කෙනෙක් මගේ අම්මා. මේ චෝදනාවලට පිළිතුරු දෙන්න වගේම අතීත මතක එක්තැන් කරලා මා දැන් පොතක් ලියාගෙන යනවා. මේ කතිකාව ඊට සානුබලයක් වූ බව කියන්නම ඕනෑ.සටහන -උපාලි සමරසිංහඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=as1010248</link>
    <topic>එතෙක් මෙතෙක් රාජ්‍ය සම්මාන දිනූ ළාබාලම ලේඛිකාව</topic>
    <author>සේමාලි කැල්ලපත</author>
    <content>එතෙක් මෙතෙක් රාජ්‍ය සම්මාන දිනූ ළාබාලම ලේඛිකාව“නිකම් ඉන්න හැම වෙලාවක වගේම තනියම ඉන්න හැම වෙලාවකදිම මං ගොඩාක් දේ හිතනවා. හිතන්න හිතන්න මගේ හිතට අදහස් ගලා ගෙන එනවා. ඒ විදිහට හිතද්දි හිතට එන දේ ලියන්න මං ආසයි. අප හා කතාබහට එක්වෙමින් ඒ දියණිය පැවසුවාය.තිසුරි රාජ්‍ය සාහිත්‍ය සම්මානය අතැතිවවයසින් පුංචි දෝණියක වූවාට ඈ මහා වැඩක් කළ හපනියකි. හිතට එනදේ සිතමින් සිතුවිලි ලොවේ තනිව නොසිටි මේ දෝණී ඒ සිතූ දේ අකුරු කිරීම නිසා මුළු රටේ ම බුහුමනට ලක්වූවාය. මහින්ද රාජපක්ෂ ජනාධිපතිතුමා ගේ දෝතින් සම්මාන ලැබුවාය.රාජ්‍ය සාහිත්‍ය සම්මානයකින් පිදුම් ලැබූ මෙරට ලාබාලම තැනැත්තිය ලෙස අප රටේ ඉතිහාසයට එක්වන මේ දෝණී තිසුරි වන්නිආරච්චිය. 2009 වසරේ පළවූ හොඳම ඉංගි‍්‍රසි නවකතාවට හිමි රාජ්‍ය සාහිත්‍ය සම්මානය මෙවර හිමිවූයේ තිසුරි ලිවූ Colombo Streets නවකතාවටය. ඇය ඒ නවකතාව ලිවුයේ වයස අවුරුදු 14 දීය.දැන් ඇගේ වයස අවුරුදු 17 කි. එහෙත් ඇය ලෝකය දකින්නේ සමාජය දෙස බලන්නේ මුහුකුරා ගිය සිතකිනි. කෙළිලොල් සමනල් වියේ සිටියද තිසුරි දුකට පත් සම වයසේ දූ දරුවන්ගේ දුක හඳුනන්නීය. Colombo Streets  වැනි නවකතාවක් ඇගේ අතින් ලියැවුණේ ඒ නිසාය.අප රට වෙලාගත් තිස් අවුරුදු යුද්ධය නිසා බැටකන යෞවනත්වය සහ ඒ නිසාම විසිරී ගිය පවුලක සාමාජිකයන්ට පිහිටට එන පවුලක මානව දයාව ඒ කතාවෙන් කියැවේ. කොළඹ සියලු පහසුකම් සහිත වටපිටාවක ජීවත්වන තරුණ දැරියකට අප රටේ ඈත එපිට යුද්ධයෙන් බැටකන දූ දරු පිරිසකගේ හදගැසෙනා රිද්මය කෙසේ අවධානයට ලක්වීද?තිසුරි අපට පිළිතුරු දුන්නාය.”මගේ තාත්තා ශ්‍රී ලංකා යුද හමුදාවේ බ්‍රිගේඩියර්වරයෙක්. උතුරු නැඟෙනහිර ක්‍රියාන්විතය වසර ගණනාවක් හිටියා. ඒ නිසා අපත් වරින් වර යාපනය, වැලිකන්ද, මඩකලපුව වැනි යුද්ධයේ ශාපයට ලක් වූ ප්‍රදේශවල නිතර ආවා ගියා.ඒ යන ගමන්වලදී ඒ පළාත්වල දරුවන් ගත කරන දුෂ්කර හා බියෙන් පිරුණු ජීවිතය ගැන අපට දකින්න ලැබුණා. ඒ විතරක් නෙවෙයි තාත්තා නිතරම අපට ඒ අයගේ ජීවිත ගැන තොරතුරු කිව්වා. ඒ කතා හරිම සංවේදියි. මගේ අතින් මේ විදිහෙ කතාවක් ලියැවීමට හේතුවුණේ මගේ සිතේ තැන්පත් වූ ඒ සංවේදී තොරතුරු විය හැකියි.”තිසුරි ලිවීමට පෙළඹුණේ කුඩා කල සිටය. එසේම ඇය කුඩා කල සිටම පොත්පත් කියෙව්වාය. ඒ සඳහා වූ හිතකර පරිසරයක් ඇගේ නිවෙසේ විය. තිසුරි ගේ මව වන මල්රාජි වන්නිආරච්චි ද ලේඛිකාවකි. මේ මවගේ ආභාෂය දියණිය ද ලැබුවා නිසැක ය.මහින්ද රාජපක්‍ෂ ජනාධිපතිතුමා අතින්තිසුරි සම්මානය ගනිද්දීතිසුරිගේ පොත දොරට වැඩිය දා....”මං පුංචි කාලෙ ඉඳන්ම පොත් කියෙව්වා. අම්මා මාව පොත් සාප්පුවලට එක්කරගෙන ගොස් පොත් අරන් දුන්නා. ඒ විතරක් නෙවෙයි අපේ ගෙදර අම්මා, තාත්තා, අයියා තුන්දෙනාම තදින්ම පොත් කියවීමට ඇබ්බැහි වූ අයයි. ඒ නිසා කුඩා කාලයේ සිටම සිංහල ඉංගි‍්‍රසි පොත් දෙවර්ගයම කියෙව්වා. අම්මා ලියන අන්දම මා නිතරම දකිනවා. මං ලියන්න ආසයි. දකින දේ ලියන්න කැමතියි. මං මුලින්ම ලිව්වේ වයස අවුරුදු 10 දී. ඒ කෙටි කතාවක්. තාත්තා හමුදාවේ සේවය කරන නිසා ඒ කාලෙ තාත්තා නැතිව දැනුණු පාළුව ගැන මං ‘තාත්තා’ කියා කෙටි කතාවක් ලිව්වා. 2007 වසරේ දී ඒ කෙටිකතාවට රණවිරු සේවා අධිකාරිය මෙහෙය වූ තරගයකින් ප්‍රථම ස්ථානය ලැබුණා.” තිසුරි පැවසුවාය.තිසුරි ඉංගි‍්‍රිසි මාධ්‍යයෙන් අධ්‍යාපනය හැදෑරීම ආරම්භ කළේ 6 වැනි ශ්‍රේණියේදී ය. ඒ කාලයේ ඇය ඉගෙනුම ලැබුවේ කොළඹ ශාන්ත බ්‍රිජට් කන්‍යාරාමයේ ය. ඇය ඉංගි‍්‍රසි බසින් ලිවීම ආරම්භ කළේ ඉන්පසුවය.”ලංකාවට සුනාමිය ආවෙ මං 6 වැනි ශ්‍රේණියේ ඉගෙන ගනිද්දීයි. සුනාමියෙන් සිදු වූ විපත මගේ හිතේ ගැඹුරටම කා වැදුණා. ඊට පස්සෙ මං ලිව්වෙ සුනාමිය නිසා ලද අත්දැකීම් ඇසුරෙන්.එලෙස ඉංගි‍්‍රසි බසින් මා ලියූ ’The Wind’නමැති කෙටි කතාවට 2008 දී ආසියානු සංවර්ධන බැංකුව සහ අධිකරණ අමාත්‍යංශය එක්ව සංවිධානය කළ කෙටිකතා තරගයකින් ප්‍රථම ස්ථානය ලැබුණා. ඒ කතාවේ තේමාව වුණේ සුනාමිය නිසා මව අහිමි වූ දරුවකුගේ පාළුව හා තනිකමයි. මේ තරගයේ ජයග්‍රාහකයනට ජනාධිපතිතුමා මුණ ගැසීමේ අවස්ථාව හිමිවුණා. එය මට ලොකු ධෛර්යක්.මේ අතරතුරේ මං කෙටිකතා ගොඩක් ලිව්වා. හොරොව්පතාන බස් බෝම්බ සිද්ධියෙන් පසු මා ලියූ The road to Horowpathana  කෙටිකතාව අන්තර්ජාලය හරහා ප්‍රසිද්ධ වුණා. මේ කතාවෙන් කියවුණේ බස් බෝම්බය නිසා සොහොයුරෙකුට සොහොයුරිය අහිමිවීම ගැනයි.”තිසුරි මේ වනවිට කෙටි කතා 20 ක් පමණ ලියා ඇත්තේය. තමා නවකතා ලිවීම ආරම්භ කළේ 2008 වසර අවසානයේ බව ඇය පැවසුවාය. එවිට ඇය ඉගෙනුම ලැබුවේ 10 වැනි ශ්‍රේණියේය.එසේ ලියූ Colombo Streets නවකතාව අන්තර්ජාලය ඔස්සේ පළවීමත් සමඟ ඒ ඔස්සේ ඇයට ඇමෙරිකාවේ ඔහායෝ හි කොන්යොන් විශ්ව විද්‍යාලයෙන් ලේඛන කලාව පිළිබඳ දෙසතියක පාඨමාලාවක් හැදෑරීම සඳහා අවස්ථාව ලැබිණ. ඒ සඳහා සියලු පහසුකම් ලංකාවේ ඇමෙරිකානු තානාපති කාර්යාලයෙන් සැපයිණ. ඇය මේ වසරේ ජූලි මාසයේ දි ඒ පාඨමාලාව හැදෑරීම සඳහා ඇමෙරිකාවට ගියාය.කුඩාකල සොහොයුරා සමඟ”ඇමෙරිකානු ළමයි නිතර අලුත් දේවලට නැඹුරු වෙනවා. එහෙට ගියාම මට හිතුණා මං දන්නෙ මොනවද කියලා. එරට ප්‍රවීණ ලේඛකයන්ගේ දේශනවලට සවන්දීමේ අවස්ථාව මට එහෙදී ලැබුණා. ඒ රටේ අය දෙවැනි භාෂාවට එතරම් තැනක් දෙන්නේ නැහැ. අපි අපේ දෙවැනි භාෂාවට මෙච්චර මුල් තැනක් දීම ගැනත් මගේ ඉංගි‍්‍රසි භාෂා දැනුම ගැනත් ඒ අය සතුටු වුණා.”තිසුරි කුඩා කල සිටම නිවැරැදිව ඉංගි‍්‍රසි භාෂාව ඉගෙනීමේ වැදගත්කම අවබෝධ කරගත්තාය. ඇගේ මව ද ඒ කෙරෙහි නිතර දියණිය උනන්දු කළාය. ඇය උගත් පාසලෙන් ද ඇයට ඒ සඳහා ලැබුණේ මහා පිටුබලයකි.ඉගෙනීමට අමතරව තිසුරි ටෙනිස් ක්‍රීඩාවේ ද යෙදෙන්නීය. දක්‍ෂ ටෙනිස් ක්‍රීඩිකාවක වන තිසුරි ශ්‍රී ලංකා ටෙනිස් වර්ණ ලාභිනියකි. ඇයගේ ලිවීමේ කුසලතාවත් ටෙනිස් ක්‍රීඩාවේ වර්ණ ලාභිනියක වීමත් නිසා ඇයට කොළඹ බ්‍රිතාන්‍ය ජාත්‍යන්තර පාසලේ අධ්‍යාපනය ලැබීම සඳහා ශිෂ්‍යත්වයක් ලැබිණි. ඇය දැන් ඒ පාසල් ශිෂ්‍යාවකි.ටෙනිස් ක්‍රීඩාවේ යෙදෙද්දීතිසුරි මව සමඟ”මං සාමාන්‍ය පෙළ ලියා ඉවර වෙද්දී තමයි මේ පාසලට ශිෂ්‍යත්වය ලැබුණේ. ටෙනිස් ක්‍රීඩාවටත් මගේ කාලය ගොඩක් වැය වෙනවා. මේ පාසලේ සාහිත්‍ය විෂයටත් ලොකු මඟපෙන්වීමක් ලැබෙනවා.මා මේ සම්මානය ලද වේලේත් පාසලේ ළමයි ඉදිරියේ එය ඉතා ඉහළින් අගය කර ඉදිරියටත් ලේඛන කලාවේ යෙදීමට උනන්දු කළා.” තිසුරි පවසයි.ඇය පාසල් සිසුවියක වශයෙන් තමාගේ වයසේ සිටින අනෙක් දරුවන්ට උදව් උපකාර කිරීමට කැමතිය. විශේෂයෙන්ම යුද වාතාවරණය පැවැති පළාත්වල දරුවන්ගේ පුනරුත්ථාපන කටයුතු කෙරෙහි ඇය සැලකිලිමත් වන්නීය.”කොළඹ ඉන්න බොහෝ ළමයින්ට යුද්ධය ගැන අත්දැකීම් අඩුයි. යුද්ධය කියන්නෙ මහා භයානක දෙයක්, කොළඹ හිටියත් අපට යුද්ධය ගැන ගොඩක් දේ දැනුණා. දුෂ්කර පළාත්වල ළමයි අත් විඳින දුක වේදනාව ඒ අයට පහසුකම් නැතිකම මං දැක්කා. අපි ඒ අය වෙනුවෙන් යමක් කළ යුතුයි.මගේ වයසේ කොළඹ ඉන්න ළමයි ඒ අතින් කොච්චර වාසනාවන්තද? මේ පොතෙන් දුෂ්කර පළාත්වල ළමයි අත්වින්ඳ ඒ දුක ඒ හැඟීම් මෙහෙ අයටත් දැනගන්න ලැබෙයි කියා මා හිතනවා.අපේ රටේ යුද්ධය ගැන මා අසා තිබූ දේ මං මේ විදිහට පොතකට ගොනු කළා. මං එය ලිව්වේ මේ විදිහට සම්මානයක් ලැබේවි කියා හිතාගෙනවත් නෙවෙයි. මං කොහෙත්ම සම්මානයක් බලාපොරොත්තු වුණේ නැහැ. මගේ පොතට සම්මානය ලැබුණා කියා දැනගත්තාම මට අදහාගන්න බැරි වුණා.ඉන් මං ගොඩක් සතුටු වුණා. මේ පොතත් සමඟ සම්මානය සඳහා සුදුසුකම් ලැබූ අනෙක් පොත් ලියා තිබුණෙ අපේ රටේ ප්‍රවීණ ලේඛකයො. ඒ අය ගොඩාක් පරිණත අයයි. ඒ අතින් මගේ පොත තේරුණු එක ගැන මට අදහාගන්න බැරි වුණා.මට ඇමෙරිකාවේ දෙසතියක පාඨමාලාවට සහභාගි වෙන්න ලැබුණේත් මේ පොත නිසයි.මට ඒ පොත සඳහා රාජ්‍ය සාහිත්‍ය සම්මානය ලැබුණු බව දැන ගත් විට ලංකාවේ ඇමෙරිකානු තානාපතිනිය ඒ ගැන සතුටු වී මා කැඳවා සුබපැතුවා.මං ගොඩාක් ලියන්නේ රෑටයි. ටෙනිස් ක්‍රීඩාව සඳහාත් මගේ කාලය වැඩිපුර වැය වෙනවා. රෑට පාඩම් වැඩ ඉවරවෙලා නිදිමත එනකම් මං ලිවීමේ යෙදෙනවා. මහන්සි නිවී සිතට සැනසීමක් ලබන්න මං කරන්නෙ ලියන එකයි.” තිසුරි පවසන්නීය.සේමාලි කැල්ලපතසේයා රූ - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=as1010242</link>
    <topic>බිඳුණු මල් වැල</topic>
    <author>නිශාන්ත රණවීර</author>
    <content>බිඳුණු මල් වැලපියල් මහත්තයා කුස්සිය පැත්තේ දොරට අත තියලා තද කරලා පස්සට ඇද්දා. පියල් මහත්තයා එහෙම අල්ලලා දොර පස්සට ඇද්දේ හරියට කාට හරි සද්දේ ඇහෙයි කියල හිතෙන ගාණට. හරියට ගේ ඇතුළේ තව කීපදෙනෙක් නිදාගෙන ඉන්නව වගේ. ඒ අයගේ නින්ද කැඩෙයි සද්දෙ ඇහෙයි කියලා හිතෙන විදිහට. ඒත් පියල් මහත්තයගේ ගෙදර ඉන්නේ පියල් මහත්තයා ඇරුණම බල්ලෝ දෙන්නෙකුයි පූසෙකුයි විතරයි.උදේට ඉස්කෝලෙ ගිහින් උගන්වන එක මොන තරම් ලේසි ද කියල හිතුණේ දවස් දෙක තුනක් ඡන්ද රාජකාරිවලට ගිහින් ආවට පස්සේ. පියල් ඉස්කෝලෙ මහත්තයා තනිකඩයා වගේම තනි බූදල් කාරයා. අක්කර 15ක විතර හැම වර්ගයකම ගස්කොළන් වලින් පිරුණු වත්තත් බුසල් දහයක විතර වී ගන්න කුඹුරුත් පියල් මහත්තයට අම්මගෙ පැත්තෙන් ලැබිච්චා. මහා සොල්දරයක් එක්ක පරණ තාලෙ ගේ විශාල වත්ත මැද්දේ විරාජමානව බැබැලුණේ අතීත ශ්‍රී විභූ®තිය කියාපාන්න වගේ.තාත්ත ගැන පියල් මහත්තයාට වැඩි ගාණක් මතකයක් නැත්තේ තාත්ත මැරෙන කොට පියල් මහත්තයා ඉස්කෝලෙ පළමු පන්තියේ නිසා. අම්මා පවුලේ එකම දරුවා වුණු පියල්ව හදාගෙන වතුපිටි බලාගෙන උන්නා මිසක් ආයිමත් කසාදයක් කරගත්තේ නැහැ. ඒත් තාත්තගේ මල්ලි පුංචි බාප්පා අම්මාගෙත් පියල්ගෙත් ආරක්ෂකයා වුණේ ඔහුගේ කැමැත්තෙන්ම.අම්මත් මිය ඇදෙනතුරු සිටි පුංචි බාප්පා ගමේ ගියේ ගමේ දේපළ බලාගන්න කවුරුත් නෑ කියලා. පියල් මහත්තයාගෙ තාත්තගෙ පැත්තෙනුත් ගමේ දේපළ සෑහෙන කොටහක් තිබෙන බව අම්මත් පුංචි බාප්පත් නිතරම පියල්ට කියල තිබුණත් පියල් නෙවෙයි ඒ දේවල් ගැන අහන්නවත් ගියේ. ... හිමින් හිමින් ළිඳ ළඟට ගිය පියල් මහත්තයා සද්දෙ නෑහෙන්න පනිට්ටුව ළිඳට දාල වතුර එකක් ඇද්දා. ඒත් වතුර අදින කොට බොලොක්කෙ කිරි කිරියට එතුවක් වෙලා වටපිටාවෙ තිබුණ නිහැ¼ඩියාව බිඳ වැටුණා.මලකඩ බැඳිලා පොල් තෙල් ටිකක්වත් දාන්න ඕනෙ. පියල් මහත්තයා එහෙම හිතනවත් එක්කම වැට කෙළවරින් පුරුදු හඬක් මතු වුණා.”....පොඩ්ඩියේ ....පොඩ්ඩියේ ...දීපා...... දීපා.....”පියල් හිස ඔසවන්නෙ නැතුවම ළිඳට හිනා වුණා. දීපා කෙල්ල, පොඩ්ඩි ගුණවතීලගෙ ගෙදර බාලම කෙල්ල. ගුණවතී මාව දැකලා තමයි ඔය කෑ ගැහුවේ. මොකක් හරි උවමනාවක් ඇති. දැන් දීපා කෙල්ල දුවගෙන එයි. කිසිම අරමුණක් නැතිව වතුර බාල්දියක් ඇදපු පියල් මහත්තයා වෙනදා පුරුද්දට ළිඳ ළඟ තියෙන කොන්ක්‍රීට් කණුවට වතුර බාල්දිය ඇල කළේ බාල්දියට අත් දෙක දාල වතුර දෝතක් අරන් මූණ දෙපැත්තම හෝද ගත්තට පස්සේ. හැමදාම පුරුද්දට වගේ නාන්න ඉස්සර අදින මුල්ම වතුර බාල්දිය කොන්ක්‍රීට් කණුවට හලන්න පුරුදු වුණේ කවදද කියල පියල් ඉස්කෝලේ මහත්තයට මතක නැති වුණාට ඒක දැන් සෑහෙන කාලෙක ඉඳලා සිද්ධ වෙන දෙයක් කියලා විතරක් මතකයි.පියල් මහත්තයාගේ කොන්ක්‍රීට් කණුවට වතුර වැක්කිරිල්ල ඉවර වෙනවත් එක්කමයි පොඩ්ඩි දීපා කෙල්ල මතුවුණේ ළිඳට එහායින්.”....හී..හී..හිකි.. හිකි...””මොකද පොඩ්ඩියේ හිකි හිකි ගගා හිනා වෙන්නේ...””..... කෝ පියල් මහත්තයා.. හැමදාම වතුර වත්කරාට මේ කණුව පැළවෙලෑ.. තාම තිබුණු විදිහමනේ..””... පැළ වෙයි පැළ වෙයි තාම මුල් අදිනවද කොහෙද ඇරත් වතුර දාන නිසානෙ නොමැරී තියෙන්නේ...”පියල් ඒ ටික කීවෙ පොඩ්ඩිගෙ හිනාවට එකතු වෙමින් දෙවැනි වතුර බාල්දිය අදින්න ළිඳට පනිට්ටුව දාන ගමන්.”..ඉඳා .. කොන්ක්‍රීට් කණු මැරෙන්න ගස් ජාතියක් යෑ.. ඒවා හදන්නෙ සිමෙන්තියෙන්නේ.. පියල් මහත්තයා ඒකවත් දන්නෙ නෑ.. හී.. හී..””..හැමදේම මැරෙනවා පොඩ්ඩියේ..” ඔය ලස්සනට හදල කරල තියෙන හැම දෙයක්ම කවද හරි කැඩිලා බිඳිලා විනාශ වෙලා යනවා.... ඒ ඒව මැරෙන විදිහ. එක එක දේවල් මැරෙන්නෙ එක එක විදිහට. මිනිස්සුත් එහෙමයි එක එක්කෙනා මැරෙන්නෙ එක එක විදිහට.. සමහරු ජීවත් වෙන්න ආශාවෙන් ඉන්දැද්දි මැරිලා යනවා. තවත් සමහරු මැරෙන්න ආශාවෙන් ඉන්දැද්දි විඳෙී විඳෙී ජීවත් වෙනවා. එහෙම තමයි පොඩ්ඩියේ ලෝකේ හැටි.පියල් මහත්තයා අන්තිම ටික කීවෙ පොඩ්ඩිට ඇහෙන නෑහෙන ගාණට. ළිඳ දිහා බලාගෙන හරියට තමන්ටම කියා ගන්නවා වගේ. පොඩ්ඩි පාත් වෙලා කොන්ක්‍රීට් කණුව දිහා බලාගෙන මොනවාදෝ විපරම් කරනවා.”...මේන් මේන් පියල් මහත්තයා වැඩේ හරි..”පොඩ්ඩි කෑ ගැහුවේ පියල් මහත්තයා වතුර පනිට්ටුව ඔළුවට හලා ගන්න හදනකොටමයි. ඇගෙ කෑ ගැහිල්ල නිසා පියල් මහත්තයා වතුර පනිට්ටුව හිසෙන් අහක් කළා.”... මොනවද පොඩ්ඩියේ මොනවද වැඩේ හරි...””.... මේන් බලන්නකො පියල් මහත්තයා... මහත්තයා වතුර වත්කරන නිසා කණුව පැළවෙලා....”හැමදාම පොඩ්ඩි පුයර තලියක්ම මූණේ අතුල්ලනවා. පියල් මහත්තයාට පොඩ්ඩිව දැක්කම හිනාවෙන්න දේවල් ඕන තරම්.”.... පියල් මහත්තයා මම පැළේ වටේට ගල් කැට තිබ්බා. මහත්තයා හැමදාම වතුර දාන නිසා පැලේ ඉක්මනට හැදේවි...”පියල් මහත්තයා හිනා වෙවී නෑවා. නාල ඉවර වෙනකනුත් පොඩ්ඩී ළිඳ ළඟ. අනුමානයක් නෑ කීයක් හරි ඉල්ල ගන්න. මහා අම්මන්ඩි එවන්න ඇත්තේ. ඒකයි පොඩ්ඩි තාම මෙතන.”... මොකෝ පොඩ්ඩියේ අද පොඩ්ඩිට මොනවද ඕනෙ..””...අපේ ඉස්කෝලෙන් අධ්‍යාපන චාරිකාවක් යනවා...””...ඉතින් පොඩ්ඩි යනවාද?....””... නෑ මම යන්නෙ නෑ...””.. අර මොකද ඒ...””..අම්ම ළඟ සල්ලි නැහැල්ලු මේ දවස්වල..””...පොඩ්ඩිගේ අම්ම ළඟ හැමදාම සල්ලි නෑනේ. ඉතින් පොඩ්ඩිට කීයක් ඕනෙද?....””.... චාරිකාවට රු.200ක් ගේන්න කිව්වා..””.... මම දෙන්නම් පොඩ්ඩි යන්න ලෑස්ති වෙන්නකෝ...””.... පියල් මහත්තයා මට හාප්ෂීට් කොල හතරකුත් දෙනවද?...”ගුණවතීලගෙ ගෙදර කොච්චර අඩුපාඩු තිබුණත් පියල් මහත්තයගෙන් උදව්වක් ඉල්ලගෙන පොඩ්ඩිව එවන්නේ පොඩ්ඩිගේ ඉස්කෝලෙ වැඩවලට යන වියදමක් පිරිමහගන්න විතරයි. ඒ දෙන සල්ලි පොඩ්ඩිගේ ඉස්කෝලෙ වැඩවලට ගන්නවා මිසක් වෙන වියදම් පිරිමහගත්තෙ නෑ කවදාවත්, මොන අමාරුකම් තිබුණත්. ඒ හින්දම පියල් මහත්තයා කිසිම ගිවිසුමක් එකඟ වීමක් නැතිව පොඩ්ඩිගේ ඉගෙන ගන්න වැඩවලට ඔහු ගානෙ ශිෂ්‍යත්වයක් අනුමත කරල තිබුණා.පැළේ හැදිලා ආව දවසට දෙකට බලා ඉන්දද්දි. ලා පාටට තිබුණු පුංචි අතු ඉති මහත් වෙලා කොළ ලොකුªවෙලා කොළ පියලි දෙක වෙනුවට කොළ ගණනාවක් එක්ක පුංචි පැළේ ඉහළට යන්න ලොකු වෑයමක. ඒ දරන වෑයම දැක්කම පියල් මහත්තයාට දුක හිතුණා. අහළ පහළ වෙන කිසිම ගහක් තිබුණෙ නෑ. තිබුණ එකම ගහ කතුරු මුරුංගා ගහ. ඒකත් තිබුණේ පුංචි පැළයට ගොඩාක් එහායින්. වැලට එතෙන්න ඉහළට නගින්න තිබුණු එකම පිහිට එච්චර කාලයක් අව්වට වේලි වේලි වැස්සට තෙමි තෙමි ඔහේ තනි මතේ තිබුණු රළු පරළු කොන්ක්‍රීට් කණුව විතරයි.වැලක් වුණොත් ටිකෙන් ටික වැඩෙන්න නම් සුවිසල් ශක්තිමත් වාරුවක් අවශ්‍යම වෙනවා. වැලකට බැහැ තනිවම ලෝකය ජය ගන්න. සුවිසල් ගහක කඳේ හරි අත්තක හරි සියුමැලි සොඳුරු වැලක් ලතාවකට එතුනම එතිලා වෙලිලා ඉහලට ඉහට ඇදිලා යනකොට බලන්න ලස්සනයි. හරිම සුන්දරයි. ආදරණීයයි. මේ සිතුවිලි එක්ක පියල්ගෙ හිතට හරිම අමුත්තක් දැනුණා. හදවත වේගයෙන් ගැහෙන්න වුණා. හිත පුරා හරියට තේරුම් ගන්න බැරි අමුතු හැඟුම් වගයක් නලියන්න වුණා. පියල් මහත්තයාට ජීවිතයේ පළමු වතාවට තමන්ගෙ ජීවිතය ගැන හිස් බවක් දැනුණා. ඒත් එක්කම අව්වට වැස්සට පින්නට සුළං පාරවල්වලට අහුවෙලා පාණ්ඩු පැහැ ගත්ත කොන්ක්‍රීට් කණුව දිහා බැලුණේ ඉබේටමයි. දවසක් පියල් මහත්තයා උදේම නැගිට්ටේ පාසලට යන්න. මූණ හෝද ගන්න ගිය පියල් මහත්තයා දැක්කා ඒ වෙනකොට සරුවට ලස්සනට හැදිල වැඩිලා තිබුණු වැලේ පුංචිපුංචි කහපාට තිත් වගයක්. පියල් මහත්තයා වතුර බාල්දියක් දාන ගමන් තවත් ටිකක් ලං වෙලා බැලුවා වැල දිහා.මල් පිපිලා. කහ පාටට පුංචියට. පියල් මහත්තයා තමන්ටම කියා ගත්තා. ඒ එක්කම රතිඤ්ඤා වැලක් පත්තුවුණා. පියල් මහත්තයා ඔලුව හරවලා බැලුවා. සද්දෙ ආවෙ ගුණවතීලෑ ගෙවල් පැත්තෙන්. එහෙ පුංචි කලබලයක් වගේ. පියල් මහත්තයා කකුල් දෙකෙන් ඉස්සිලා ඒ පැත්ත බැලුවා. ගුණවතීලෑ ගෙදර කුස්සිය පැත්තේ පොඩි පොල් අතු මඩුවක් හදලා. කීප දෙනෙක් එහෙ මෙහෙ දුවනවා. හේනෙ ගෙදර රෙදි නැන්දා ඉනට අත්දෙක තියාගෙන ගුණවතීට මොනවදෝ උපදෙස් වගයක් දෙනවා. තවත් බලා ඉන්න හොඳ නැති නිසා පියල් මහත්තයා අනිත් පැත්තට හැරුණා.”.....පොඩ්ඩි.... දීපා කෙල්ල...”පියල් මහත්තයා ළිඳෙන් මූණ හෝදන්න ඇදපු වතුර බාල්දියට හිනා වුණා. නළල් දෙපැත්තෙම යාන්තමට සුදුවේගෙන එන කෙස් ගස් කීපයකුත් වෙනදට නළල රැලි කරන කොට තියෙන රැලි වලට වැඩිය අලුත් රැලි ගණනකුත් දැන් නළල රැලි වෙනකොට තියෙන බව පියල් මහත්තයා දැක්කේ නොකැලතුණු වතුර බාල්දියෙන්.ඊට පහුවෙනිදා පියල් මහත්තයා බලාගෙන හිටියා පොඩ්ඩි දීපා කෙල්ල එනකම්. ඒත් දවස් දෙකක් විතර යනකං පොඩ්ඩිව දැක්කේ නෑ. ඊට පස්සෙ දවසක ඉස්කෝලෙ යන්න ලෑස්ති වෙනකොට කුස්සියේ දොරට හයියෙන් ගහනවා ඇහුණා.පියල් මහත්තයා හනිකට දොර ඇරියේ මේ පාන්දර කවුද කියලා හරියට නිනව්වක් නැතිව දොර ළඟ පොඩ්ඩි දීපා කෙල්ල ඉස්කොලෙ යන්න ලෑස්ති වෙච්ච ගමන්.”....... පියල් මහත්තයා මට පරණ ෆයිල් කවරයක් දෙනවාද?......”පොඩ්ඩිගේ මූණ දවස් ගාණකට ඉස්සල්ල තිබුණට වඩා හුඟක් වෙනස් වෙලා. පියල් මහත්තයාට වැලත් වැලේ පිපිලා තිබුණ මලුත් මතක් වෙලා ඒ දිහා බැලුණා. .”...... ආන් පොඩ්ඩියේ වැලේ මල් පිපිලා....”පියල් මහත්තයා පොඩ්ඩිට මල් වැල පෙන්නුවා.පොඩ්ඩි මල් වැල ළඟට දුවල ගිහින් පුංචි පුංචි රත්තරන් පාට මල් ඇගේ සිඟිති අත්වලින් අතගාන්න වුණා. ඒ මල් වල තිබුණු සුන්දරත්වය පොඩ්ඩි ළං වුණාට පස්සේ තවත් වැඩි වුණා වගේ.පියල් මහත්තයා ෆයිල් කවරයක් එක්කම පොඩ්ඩිට උස්සන් යන්න තරම් බැරි ලොකු පාර්සලයක් ඇගේ අත් දෙක උඩින් තිබ්බා. පොඩ්ඩි පුදුම වුණා.”...... මේ මොනවාද පියල් මහත්තයා....... මේ කාටද?....මටද?....”පොඩ්ඩි ඇස් දෙකත් ලොකු කරගෙන බලාගෙන ඉන්නවා.”....... ඔව් පොඩ්ඩිට මං ගානේ....”පොඩ්ඩි ඒ ටිකත් අරගෙන පියල් මහත්තයා දිහා බලල හිනාවෙලා පපුවට තුරුල් කරගෙන දුවන්න පටන් ගත්තේ ආපස්සවත් නොබලා. පියල් මහත්තයා දවස් ගාණක් තිස්සේ පොඩ්ඩිට දෙන්න බලා සිටිය ඒ පාර්සලය ඇයට දුන්නේ සල්ලි ටිකක් දමාපු ලියුම් කවරෙකුත් ඒක ඇතුළතට දාලා. වෙනදට දකින පොඩ්ඩිගේ දඟකාරකම් ළමාකම් අතුරුදන් වෙලා. ඒ වෙනුවට මොකක්දෝ මහ අමුතු දෙයකින් පොඩ්ඩි වෙනස් කරලා. වෙනදාට කෙලින්ම පියල් මහත්තයාගේ මුහුණ බලන හිනාවෙන පොඩ්ඩි අද පියල් මහත්තයා එක්ක කතා කළේ බිම බලාගෙන. ඇය හිස ඔසවනවාට වඩා වැඩි වේගයකින් හිස බිමට පාත් කරගත්තා. පියල් මහත්තයාට ආයි පොඩ්ඩිගේ මූණ දකින්න හිතුණා. පියල් මහත්තයා බලන කොටත් පොඩ්ඩි වැට පැනලා කුස්සිය පැත්තෙන් ඇගේ ගෙට ඇතුල් වෙලා.හවස ගෙදර ආව පියල් මහත්තයා තමන්ගේ පොත් රාක්කෙ තිබුණු පොත් ගොඩවල් අතුරින් පොත් කීපයක්ම තෝරල පැත්තකට කරා. ඒ පොත් අතර සාමාන්‍ය පෙළ විභාගයට නියමිත අතිරේක කියවීම් පොතුත් නවකතා පොත් කීපයකුත් තිබුණා. පියල් මහත්තයා ඒ පොත් ඔක්කොම එක ගොඩකට කළා.පියල් මහත්තයා වැලට ළං වෙලා බැලුවා. මෙතුවක් කල් පියල් මහත්තයා වතුර දාලා දාල සාත්තු සප්පායම් කල වැල පුරාම ගෙඩි හැදෙන්න පටන් අරන්. පියල් මහත්තයා දරාපු උත්සාහය පල දරලා. ඒ වෙනකොට එතන තවදුරටත් කොන්ක්‍රීට් කණුවක් තියෙනවා කියලා කාටවත් හිතන්න බෑ. මුලු වැලම තමන්ගේ කොල පාටින් ඒ කොන්ක්‍රීට් කණුව වසාගෙන. තමන්ගෙ ජීවිතයෙන් කාටවත්, අඩුතරමින් තමන්ටත් හරි හමන් ප්‍රයෝජනයක් නොතිබුණා කියලයි පියල් මහත්තයාගේ හිත නිතරම කිව්වේ. පියල් මහත්තයා මේ හිතන විදිහ සම්පූර්ණ නොවුණත් ටිකක් දුරට වෙනස් වුණා මල් වැල හදන්න පටන් ගත්තට පස්සේ. මීට කලින් කවදාවත්ම කිසිම ගහක් වැලක් මේ විදිහට පියල් මහත්තයාගෙ අතින් සාත්තු සප්පායම් ලබල නැහැ. ඒව බොරු වැඩ විදිහටයි පියල් මහත්තයා හිතුවේ.ඒ හැන්දෑවෙ පුංචි පුංචි ගෙඩි පුරෝගත්ත මල් වැල දිහා බලාගෙන ඉන්නකොට පොඩ්ඩිට මල් වැල පෙන්නන්නම ඕන කියල පියල් මහත්තයාට හිතුණා. ඒ නිසාම හැන්දෑව වෙනකං ළිඳ ළඟත් ඒ වටාත් කරකැවුණා.සැරයක් පොඩ්ඩි කුස්සිය පැත්තට ආවා. පියල් මහත්තයා වැඩිය සද්ද නෑහෙන්න පොඩ්ඩිට කතා කළා. පොඩ්ඩි පියල් මහත්තයා දිහා බලලා අතක් වනලා ගෙට ගියා. ඒත් එක්කම පොඩ්ඩිගෙ තාත්තා වටෙන් ඇවිත් පොඩ්ඩි හිටපු තැන හිටගත්තා. යසරත්නට පියල් කවදාවත් වැඩි කැමැත්තක් නැහැ. යසරත්න එක විදිහක්. තරහක් අරෝවක් නොතිබුණත් යසරත්න එක්ක පියල් මහත්තයාගෙ වැඩි ඇයි හොඳයියක් නෑ. පාරෙදි මූණට මූන ගැහැණුත් යසරත්න බිම බලාගන්නවා. පියල් මහත්තයා ඔළුව උස්සලා පේන තෙක් මානයක් දුර කෙලින් බලාගෙන තමන්ගෙ පාඩුවෙ ගමන යනවා.පියල් මහත්තයා ගෙට ගියේ පුංචි පොදයක් පටන් ගත්ත නිසා ම. හැන්දෑ කරුවල ඉක්මනට ආවා වැහි අන්දකාරයත් එක්ක. ගෝරනාඩුව ඇහුණේ ඊට පස්සෙයි ගුණවතීලගෙ ගෙවල් පැත්තෙන්.”..... මම තොපිට කිව්වා තියෙන හැටිය පිරිමහගන්නෙ නැතිව ඒක මේක ඉල්ලන්න යනකොට කොයි වෙලේ හරි වන්දි ගෙවන්න වෙන්නෙ පොළියත් එක්කයි කියලා....””..... බොරුවට කෑ ගහන්න එපා මනුස්සයෝ, ඒ මහත්තයා බෝධි සත්ත්වයෙක් වගේ නරකකට නපුරකට හිතාගෙන උදව් කළා නෙවෙයි......””....... ඔව් බලාගෙන හිටපන්, බෝධි සත්වයාගෙන් රාහුල පැටව් හම්බ වෙයි....””....... හොඳයි මොකටද එහෙනම් හැන්දෑවෙ පොඩ්ඩියේ පොඩ්ඩියේ කියලා ළිඳ ළඟට අඬගැහුවේ... මොකක් හරි වෙද්දෙන්කො එදාට මම බලාගඤ්ඤං...”යසරත්නයගෙ අරක්කු වලින් පදං වෙච්ච ගෝරනාඩුව අවසන් වෙන්න ඉස්සර වෙලා එතුවක් වෙලා තිබුණු චිරිචිරිය එකපාරටම මහා ධාරානිපාත වර්ෂාවක් වුණා. හැම සද්ද බද්දයක්ම අතුරුදන් වෙලා වැස්සෙ හෝ ගාන සද්දෙ විතරක් ඉතුරු වුණා. පියල් මහත්තයාගෙ හිතේ කියා ගන්න බැරි හිතා ගන්න බැරි මොකක්දෝ ලොකු අවුලක් ඇතිවුණා.පහුවෙනිදා උදේම නැගිට්ට පියල් මහත්තයා මූණ හෝද ගන්න ළිඳ ළඟට ගියා. එතුවක් දවස් මුළු කොන්ක්‍රීට් කණුවම වසාගෙන සාර සුභාවට හැදිලා, මල් පිපිලා, පුංචි පුංචි ගෙඩි පුරෝගෙන වසන්තයට ලං වෙන්න හදපු වැල අතුරු දහන් වෙලා. රෑ පුරාම එක සීරුවට වැහැපු වැස්සට වැල සම්පූර්ණයෙන්ම බිමට පාත්වෙලා. වෙනද උදේට එක යායට කොළ පාටින් දිලුණු වැල එහෙම්පිටින්ම ගැලවිලා හැලිල ගිහින් කොන්ක්‍රීට් කණුව පාමුල එක ගොඩකට ගොඩගැහිලා. පියල් මහත්තයා වැල ළඟට ගිහින් පාත්වෙලා බැලුවා. ඊයෙ හැන්දෑවෙත් හැම නටුවක් අගිස්සෙම වගේ හැදිලා තිබුණු පුංචි පුංචි ගෙඩි සියල්ලම හැලිලා. ඉතිරි වෙලා තිබුණු ගෙඩි එකදෙකෙත් වැස්සට ගහගෙන ආපු මඩයි වැලියි පිරිලා. පියල් මහත්තයා පාත් වෙලා වැල ඉස්සුවා. වැල මුල ලගින්ම දෙකට කැඩිලා.”....... තව ඉතින් මොනවා බලන්නද? ඔහෙ පලච්චාවේ....” පියල් මහත්තයා එහෙම හිතලා අත්දෙකේ ගෑවිච්ච මඩ ඇඳල හිටිය සුදු සරමේ නොදැනුවත්වම පිස දැම්මා. සුදු සරමේ තැන්තැන්වල දුඹුරු පාට මඩ පැල්ලම් මතුවුණා. පියල් මහත්තයාට මතක් වෙනකොට පරක්කු වැඩියි. සරං කොන උස්සලා ඉස්සරහට අරං බැලුවා. අත පිහිදාපු තැන්වල මඩ පැල්ලම්.”.... චහ්.... වෙච්ච දෙයක්.... කමක් නෑ ඔහෙ පලච්චාවේ....””.... වැලක් නම් යන්න ඕන ඒකට සුදුසු තාලෙ අතු ඉති වලින් හැඩ වැඩ වෙච්ච ගහක. හැඩයක් අත්තක් නැති මේ නිකම් මෝල්ගහක් වගේ කෙළින්වෙච්ච කණුවක වැලක් රඳාවියෑ... නිකං අපරාදෙ...” පියල් මහත්තයා කොන්ක්‍රීට් කණුව දිහා බලල තමන්ටම කියාගෙන සද්දෙ නෑහෙන්න වතුර බාල්දියක් ඇදලා අරන් මූණ හෝද ගත්තා.නිශාන්ත රණවීරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=as1010243</link>
    <topic>නෙළුම් විල</topic>
    <author/>
    <content>නෙළුම් විලගුණසිංහ හෙට්ටිආරච්චිහැට හත් හැවිරිදි විශ්‍රාමිකයෙක්මි.නීතිඥ මහතකු හමුවී වේලාවක් ලබා ගනු පිණිස තිඹිරිගස්යායේ සිට දෙහිවල දෙසට මා යතුරු පැදියෙන් ගියේ පාන්දර ය.එදින ම දහවල වේලාවක් ලැබිණ. මම ආපසු එන්නට වීමි.ගාලු පාර දිගේ ආපහු එන්නට වූයේ ඩික්මන් පාරෙන් දකුණට හරවා තිඹිරිගස්යාය පාරේ පිහිටි මගේ නිවෙසට යන කල්පනාවෙනි. මේ වනවිට පාන්දර 5.30 පමණ ඇත.නමුත් මට ඩික්මන් පාරට හැරෙන හන්දිය මඟ හැරිණ. ඊළඟට හමුවූ පාරවල්වලින් හැරවීම තහනම් බවට සංඥා තිබිණ. එහෙයින් මා දිගටම බයිසිකලය පැද වූයේ බම්බලපිටියේ හන්දියෙන් දකුණට හරවා යන අදහසිනි.මා එතැනින් හරවා ගියේ ටික දුරකි. පොලිස් නිලධාරියෙක් මා නැවැත්වී ය. එය එක දිසාවකට පමණක් වාහන යන පාරක් විය යුතු යැයි මට සිතුණේ එවිට ය.මා නැවැත්වූ තරුණ පොලිස් නිලධාරියා මා කළ වරද පහදා දී ලියවිලි පිරික්සා දඩකොළය ලිවීමට සූදානම් ව මගේ තොරතුරු විමසී ය.සිදු වී ඇත්තේ අතපසු වීමක් බව කී මම මා රජයේ වැදගත් ආයතනයක සේවාවෙන් විශ්‍රාම ගෙන සිටින අයෙකුයි කීමි.ඔහු මට අවවාද කොට, දඩ කොළය නොලියා ම යෑමට ඉඩ දුන්නේ ය. මම ඔහුට තුති පුදා ගමන පිටත්වීමි.එදින දහවල නීතිඥ මහතා හමුවී වුවමනාව ඉටුකර ගත් මම නැවත ඒ පාර දිගේ යතුරු පැදිය ධාවනය කරන්නට වීමි.ගාලු පාරේ වේල් පෙරහරක් තිබුණෙන් ලොකු වාහන තදබදයක් පැවතිණි. මම ඒ තදබදයේ ම ආමි. ඩික්මන් පාරට හැරෙන හන්දිය උදයේ මගෑරුණු නිසා මෙවර මා ආයේ ඒ කෙරෙහි දැඩි අවධානයෙනි.නියමිත හන්දියේ පොලිස් නිලධාරියෙක් වාහන හසුරවමින් සිටියේ ය. ඔහුගේ පෙනුම හැඩි දැඩි විය. ඒ වනවිට ඩික්මන් පාර දිගේ ආ වාහන ගාලු පාරට හරවමින් තිබිණි.“රාළහාමි, මම මෙතනින් හරවන්ඩද?” මම ඔහුගෙන් ඇසීමි.“කෙළින් ප - ල - යා - ං!” ඔහු ගිගුරුවේ ය. මට ලජ්ජා හිතිණි. සෙසු වාහනවල ඇත්තෝ මදෙස අනුකම්පාවෙන් බැලූහ.රාළහාමි යැයි ඇමතූ නිසා ඔහු අමනාප වී දැයි නොදනිමි.එහෙයින් එතැනින් නොහැරුණු මම උදෑසන ගිය ගමන් මග දිගේ ම බම්බලපිටිය හන්දිය දක්වා ගියේ එතැන් සිට යළි ආපසු ගොස් තිඹිරිගස්යාය පාරේ නිවෙසට යන අරමුණිනි.මේ නිලධාරීන් දෙදෙනා ගේ ක්‍රියා කලාපය ගැන කල්පනා කරද්දී මට “සත්තිකුම්බ ජාතකය” සිහිපත් විය.සුළඟේ ගසා ගෙන ගිය ගිරා පැටවු දෙදෙනෙක් දෙතැනක වැටුණහ. එකෙක් සොරුන් ගොඩකට වැටුණේ ය. අනෙකා වැටුණේ තාපසාරාමයක දොරකඩට ය.සොරුන් ගේ පර්වතයේ ආයුධ ගොඩක් මත වැටුණු ගිරවා ‘සත්තිකුම්බ’ විය. තාපසයන්ගේ මල් වත්තෙහි වැටුණු ගිරවා ‘පුෂ්පක’ විය.මෙසේ දෙදෙනා දෙතැන වැඩෙන කල පඤ්චාල රජ මුව දඩයමේ ගොස් අතරමං ව, වෙහෙස දුරු කර ගනු පිණිස ගසක් මුල සැතපුණේ ය.ඒ දුටු සත්තිකුම්බ ගිරවා රජු මරවා අබරණ ගනු පිණිස සොරුන් පොළඹවාලී ය. එබස් අසා සැක සංකා ඇති කර ගත් රජ්ජුරුවෝ ඉන් එහා වූ තපස් බිමට ගියේ ය.රජු දුටු ‘පුෂ්පක’ ගිරවා පෙර ගමන් කොට, රජු පිළිගෙන ආදර සැලකිලි දක්වමින් රස පලවැල බුදින්නට ඇරියුම් කළේ ය.එක ම පක්ෂීන් දෙදෙනකු වෙනස්ව හැසිරෙන්නේ ඇයි දැයි රජු විසින් අසන ලද ප්‍රශ්නයට පුෂ්පක ගිරවා දුන් පිළිතුර මෙසේ ය.“ඒ ඔබ විසින් දක්නා ලද ගිරවා එක ම පියකුට දාව, එක ම මෑණියන් ගේ කුසින් මා සමඟ ඉපි ද, එක ම රුක් සිදුරක විසූ මගේ ම සොහොයුරා ය. එසේ වුවත් අපි දෙතැනක ජීවත් වීමු. ඔහු චණ්ඩ පරුෂ සොරුන් ළඟ වැඩුණේ ය. මම කරුණාබර තාපසවරුන් ඇසුරෙහි වැඩුණෙමි.”මේ ජාතක කතාව කෙටියෙන් කීමට කලින්, ඊට මාතෘකා වූ පොලිස් නිලධාරියා ගැන මට වඩා අඩු අත්දැකීම් ඇති අයකු ලීවා නම් මේ ලිපිය මීට වඩා රළු වනු ඇත. නමුත් මම ඒ නිලධාරියාට නොබණිමි. එය මගේ වයසට නොගැළපෙයි. මා කළේ ජාතක කතාව ඇසුරින් ඔහු සමාජයට තේරුම් කර දීමට උත්සාහ කිරීමයි. මගේ වයසේ පසුවන්නන් කළ යුත්තේ එය යැයි මට සිතේ.  කොළඹ 5, එල්. කොඩිතුවක්කු මහතා විසින් යොමු කරන ලද ලිපියක් ඇසුරිනි.විදෙස් රටක නැටුමක් පානු පිණිස ගුරුවරයාත්, ගෝලයෝත් ගියහ.නැටුම් අවස්ථාව උදා වූයේ ය.ගෝලයෝ ගුරුන් වැඳ නැටුම පෑහ.නැටුම නිමා විය.ගෝලයෝ යළිදු ගුරුන් වැඳ පසෙකට වූහ.මේ වැඳුම් නොරට සංවිධායකවරයා ගේ හිතට වැදුණේය.ඔහු නැටුම් ගුරුවරයා අසලට ආයේ ය.‘ඔබ ඔවුන්ට නැටුම් ඉගන්නුවා! ඔවුන් ඒ වෙනුවෙන් ඔබට මුදල් ගෙව්වා! ඉතින් ඔවුන් ඔබට වැඳීම අවශ්‍ය ද?’ඇදුරු තුමා හිනැහුණේ ය.‘මගේ ගෝල පිරිස මුල දී මට වැන්දේ ගුරු ගෞරවය පිණිස යි. අවසානයේ වැන්දේ පාරම්පරික නැටුම් කලාව රැක ගත් නිසයි.’  වත්තල, හැඳල, ඒ. ඩී. සුනිල් මහතා විසින් යොමු කරන ලද ලිපියක් ඇසුරිනි.මොටෝ රියෙහි ත්‍රිරෝද රියක් ගැටිණි. එය පදවාගෙන ආයේ මහත්මයෙකි.ත්‍රිරෝද රියේ යමින් සිටියේ භික්ෂුවකි.වරද කළේ ත්‍රිරෝදකරු ය. ඔහු අත බලපත්‍රය ද නොතිබිණි.භික්ෂූන් වහන්සේ මොටෝරිය හිමිකරුගේ පාඩුව ගෙවන්නට ඉදිරිපත් වූයේය.’මට සල්ලි එපා හාමුදුරුවනේ. මං මගෙ වාහනේ හදාගන්නං. හැබැයි හාමුදුරුවනේ ලයිෂන් නැති අය එක්ක ගමන් ගිහිං අමාරුවෙ වැටෙන්න එපා!’ මහත්මයා උපදේශයක් දුන්නේය.  මාතර රාහුල පාරේ රෝහිණී තිලකරත්න මහත්මිය විසින් යොමු කරන ලද ලිපියක් ඇසුරිනි.ඥාතියෙක් අපේ ගෙදර ආවේ කුඹුරක ආරවුලක් ද රැගෙන ය.ඔහු මපියාට දුක කීවේ ය. ගත යුත්තේ කුමන පියවරක් දැයි දෙදෙන සාකච්ඡා කරන්නට වූහ.ප්‍රතිඵලය වූයේ ආරවුල සම්බන්ධයෙන් ඉහළට පැමිණිලි කිරීම ය.ම’පියා ම පැමිණිලි ලිපිය ලීවේ ය. එය පසුදා උදයේ ම ගොස් බලධරයාට ඉදිරිපත් කළ යුතු විය.දෙදෙන පසු දින පාන්දරින් ම ගමන යෑමට කතිකා කර ගත්හ.ගමනේ දී මම ද ඔවුන් හා එක් වීමි.අප බලධරයා ගේ කාර්යාලයට යන විට ම එහි සේවාව කරන තරුණ මහතෙක් මුණ ගැසිණ.’සුබ උදෑසනක් මහත්මය’ මපියා ඔහු ඇමතුවේ ය.’සුබ උදෑසනක්! මොකක්ද වුවමනාව?’ ඔහු විමසුවේ ය.’අපි ආවෙ ලොකු මහත්මය හම්බවෙන්න. ඒත් මෙතන ඉන්නව මගෙන් ඉගෙන ගත්තු ගෝලයෙක්. එයාවත් හම්බවුණොත් හොඳා.’ පියා ගෝලයා ගේ නම මතක් කළේ ය.’ලොකු සර්රුත් ඉන්නව. ඒ මිසුත් ඉන්නව. එන්න!’ ඔහු අප කාර්යාලය තුළට කැඳවූයේ ය.අප ඉදිරියෙන් ගිය මහත්මයා නැවතී කාර්යාලයේ එක පසෙකට විමසිලි නෙත් දිවැවූයේ ය.’මෙතන නං ඒ මිස් නෑ. කෝ ඉන්න මං ඇතුළෙ බලන්නං’ ඔහු අප එතැන රඳවා කාර්යාලයයේ වෙනත් කොටසකට ගියේ ය.අපි ඒ පෙදෙසට නෙතු හෙළීමු.කහ පැහැති සාරියකින් සැරසී සිටි කතක් මේසයකට මුවා වී බිම ඉඳ ගැනීමට මහන්සි ගනු හිඩැසකින් අපට පෙනිණ.මපියා ගේ ගෝලයා බැලීමට ගිය මහත්මයා ළඟට දිව ආ මහත්මියක් යමක් කියනු ද අපට පෙනිණ.ඊළඟ මොහොතේ අර මහත්මයා අප ඉදිරියේ පෙනී සිටියේ ය.’මිස් උදේ ආව. හැබැයි, දැන් එළියට ගිහිං.’ ඔහු කීවේ ය.’කමක් නෑ. අපිට ලොකු මහත්තය හම්බ වෙන්න පුළුවන්නේ.’’පුළුවං! කාමරේට ගිහිං හම්බ වෙන්න.’අපි ප්‍රධානයා හමුවට ගොස් ලිපිය ඉදිරිපත් කළෙමු. ඊට අදාළව පරීක්‍ෂණයක් පැවැත්වීමට ඔහු පොරොන්දු වූයේ ය.අපි ඔහුට තුති පුදා පිටතට ආවෙමු.’කෝ මූණ බලාගන්ඩවත් තාත්තගෙ ගෝලය හිටියෙ නෑනෙ.’ මගදී මට කියැවිණ.’ඇයි ඔයා දැක්කෙ නැද්ද අර කහපාට සාරියක් ඇඳගෙන මේසයක් ළඟ හැංගෙන්ඩ දඟලපු කෙනා. මාත් නොදැක්ක වගේ හිටිය. එයාගෙ කීමටනේ අර තවත් කෙනෙක් දුවගෙන ගිහිං අර මහත්තයට මොකක්දෝ කිව්වෙ. කියන්ඩ ඇත්තෙ ඒ බොරුව තමයි.’මට පුදුම සිතිණ.’අපොයි, මෙහෙමත් ගෝලයො!’ ඥාතියා කීවේ ය.’මං එයාව හෙව්වෙ උදව්වක් ඉල්ලන්ඩ නෙමේ. වචනයක් කතා කරන්ඩ විතරයි. ගෝලයෙක් දකින එක ගුරුවරයෙකුට සන්තෝසයක්නෙ. හැංගෙන්නෙ මොකටද? කරන්ඩ බැරි දෙයක් ඉල්ලුවොත් බෑ කියන එකනෙ තියෙන්නෙ.’ මපියා කීවේ සැහැල්ලුවෙනි.කහපාට සාරිය මේසය අස්සේ හැංගෙන්න හැදූ හැටි මගේ මතකයේ මැවිණ. මට හිනා ගියේ ය.’අපිටත් තිබුණ උගන්නන් නැතුව නිවාඩු දාගෙන ටියුෂන් පන්ති කර කර ඉන්ඩ. අපි බොරු කෙරුවෙ නෑ. එයා ක්ලාක් කෙනෙක් විතරයි. ඔයිට වඩා ලොකු ගෝලයො මට ‘සර්’ කියාගෙන ඇවිත් උදව් කරනව.’අනතුරුව අපි නිහඬ වීමු.  ඕපනායක උතුරු හුණුවල, තමාලි නානායක්කාර මෙණෙවිය විසින් යොමු කරන ලද ලිපියක් ඇසුරිනි.විදේශ ගමන් බලපත්‍රය නැති බව මට දැනුණේ නිවෙසට ආ කල ය.එය කොතැන වැටුණේ දැයි සිතා ගැනීම ද අපහසු විය.පසු දින සෙනසුරාදාවක් විය. එහෙයින් සති අන්තය ගෙවී යන්නට ඉඩ දී අලුත් සතියේ මුල සිට එය සොයන්නට වීමි.මගේ සියලු ගමන් ඵල රහිත විය.බැංකුවට ද මා ගිය බව මතක් වූයේ පසුව ය. මා එහි ගියේ වැඩි බලාපොරොත්තුවක් තියා ගෙන නොවේ.විමසුම් නිලධාරි තැන විමසුම් නෙතින් මදෙස බැලුවේ ය. මම ඔහු ගෙන් විමසීමි.ඔහු දුන් පිළිතුරෙන් මගේ ඉහේ මලක් පිපිණි.ඔහු යමක් අතට ගත්තේ ය.‘අතු ගෑවිල ගිය කුණුත් එක්ක බර කවරයක් යනව දැනිල මං සැකේට මේක ඉල්ලගෙන බැලුව. බැලින්නං මහත්තයගෙ පාස්පෝට් එක. මහත්තය කොයිවෙලේ හරි මේක හොයාන එයි මං තියල තිබ්බ.’ඔහු මගේ බලපත්‍රය මා අත තැබුවේ සිනාසීගෙනය.මම ඔහුට තුති පිදීමි.‘මං මේ වගේ බැරි වෙච්ච සල්ලි පර්ස් එහෙම අරං තියල අයිතිකාරයන්ට දීල තියනව‘ ඔහු අතීත සැමරුම් ද හෙළි කළේ බලවත් සතුටකිනි.ගම්පහ ජාතික ඉතිරි කිරීමේ බැංකුවේ ආරක්ෂක නිලධාරි එම්. කේ. චන්ද්‍රරත්න මහතාණනි, ඔබට යහපත සැලසේවා!  බුත්පිටියේ, සාම විනිසුරු, ජයසේන බුත්පිටිය මහතා විසින් යොමු කරන ලද ලිපියක් ඇසුරිනි.මාරජයේ කාර්යාලයයට ගියේ ඥාතියකුගේ කටයුත්තක් වෙනුවෙනි.මා නිලධරයකු ඉදිරියට ගියා පමණි.”ඔහොම වාඩිවෙන්න. මොකක්ද මගෙන් කෙරෙන්න ඕනෑ?’ ඔහු හිනැහී ඇසුවේය. මේ නම් සොඳුරු මිනිසෙකි’යි මට සිතිණ.’මහත්තයො, ව්‍යාපාරයක් ලියාපදිංචි කරවගන්නයි ආවෙ’ මම පුරවන ලද ඉල්ලුම් පත ඔහුට දුනිමි.ඔහු එය කියවා බැලුවේය.’මහත්තයො, මේකෙ අඩුපාඩු කීපයක්ම තියනව. මං තව ඉල්ලුම් පත්‍රයක් දෙන්නං. ඒක මං කියන විදිහට පුරවන්නකො! ඔහු මට අලුත් ඉල්ලුම් පත්‍රයක් දුන්නේය.මගේ රාජකාරිය සතුටින් නිමාවිය.මේ සොඳුරු මිනිසා බණ්ඩාරගම ප්‍රාදේශීය සභාවේ පී.එස්.පී.ජයතිලක මහතා ය. මහතාණෙනි, ඔබ ඔතැනට එළියකි.  පාණදුර වඳුරාමුල්ල වත්තේ, ලයනල් ජයලත් මහතා විසින් යොමු කරන ලද ලිපියක් ඇසුරිනි.ඉහළට ඉගෙන ගන්නට ආසාව තිබුණ ද දුප්පත්කම මා අසරණ කර තිබිණ.මා සිටියේ තැවෙමිනි.’ඇයි ෙමේ දුකින්?’ ඔබ ඇසුවෙහි ය.මම ඔබට දුක කීමි.’ඔයා ඉහළට ඉගෙන ගන්න! අපි වියදම දරන්නං’ඔබ දෙපළ කීවෝ ය.සිවු වසරක් අවසානයේ මම බාහිර උපාධියකට පෙනී සිටියෙමි.භද්‍රා ගාමිණී, ඩොනල්ඩ් ගාමිණි නමැති උතුමනි, මේ ලක් දෙරණට ඔබ ආලෝකයකි. ඔබ දෙපළට යහපත සැලසේවා!  ඌරුගමුවේ චන්ද්‍රිකා මෙණෙවිය විසින් යොමු කරන ලද ලිපියක් ඇසුරිනි.නෙළුම් විල, සිළුමිණ, ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=as1010244</link>
    <topic>යෞවන උයන</topic>
    <author/>
    <content>යෞවන උයනජීවිතේ මට ලැබුණු වටිනාම තෑග්ග ඔයයිඔයා මගේ ලෝකයට ආවේ නිමක් නැති සෙනෙහසක් අරගෙනයිඔයා කොයිතරම් සුරතල් ද කියන්න මට වචන මදි පුතේ...මල් පෙත්තක් වගේ සිනිඳු ඔයාගේ මුහුණ නිල් පාටට දිලිසෙන ඔයාගේ ලස්සන ඇස්...ඔයා හරියටම ඔයාගේ අප්පච්චිගේ කපාපු පලුව වගෙයි. ඔයාගේ හිනාව... කඳුළු... දඟ වැඩ... තමයි දැන් මගේ මුළු ලෝකයම. මට අදහන්නත් බෑ... ඔයා මගේ ජීවිතේම වෙනස් කරලා. ඔයා මට අ... ම්...මා... කියපු පළවෙනිම දවසේ දැනුණ සතුටට මගේ ඇස් තෙත් වුණා. ඒ තමයි මගේ ජීවිතේ අමරණීයම මතකය... මම ඔයාව ඇස් දෙක වගේ පරිස්සම් කර ගන්නවා. මට පුළුවන් සැම සතුටක් ම ඔයාට දෙනවා... හෙවනැල්ලක් වගේ මම හැමදාම ඔයා ළඟ ඉන්නවා...දන්නවාද මගේ පුතේ... අප්පච්චිටයි මටයි ඔයාව ලෝකයක් තරමට වටිනවා... ඔයා තමයි අපි දෙන්නගේ ජීවිතයම... ඔයා ලොකු මහත් වුණා ම ඔයාට පය තියන්න තියන සමාජය හරිම කටුකයි. හොඳ වගේ ම නරක, නපුර හැම තැනම ඉඳන් අපට ඔච්චම් කරනවා... අපව පහතටම ඇඳලා දානවා... අපේ ඇස් තෙත් කරවනවා... ඒ හන්දා පරිස්සමෙන්... කල්පනාවෙන් තමයි මේ ගමන යන්න වෙන්නේ සැම විටම සත්‍ය... සාධාරණත්මයට... ගරු කරන්න... තීරණයක් ගන්නට කලින් දෙපාරක් ඒ ගැන හිතන්න... හැමෝටම එක වගේ සලකන්න... ඔයාවට විශ්වාස කරන්න... කඳුළුවලට වැටෙන්න නොදී... සැහැල්ලුවෙන්... ආත්ම විශ්වාසයෙන් වැඩ කළොත් ඔයාට මේ ලෝකෙම දිනන්න පුළුවනි... මට ඕනි ඔයාව වැදගත්... අවංක ... උගත්... නිහතමානී... සංවේදී... බුද්ධිමත්... රටට වැඩදායි දරුවකු කරන්නටයි. ඒක තමයි මගේ සීනය... මම දන්නවා... දවසක ඒ හීනය සැබෑ වෙනවා කියලාඑදාට මේ ලෝකේ ඉන්න වාසනාවන්තම අම්මා මම වේවි...දෙවොන්දරා සං! ඔබ හට මා හද තුළ උපන් ආදරය අර ඈත දිදුලන ෆුජියාමා කඳු සිරස වගේමයි...ඔබ ගැන මා හදවතේ දිලුලන සෙනෙහස සීතලම සීතල හිම කැටිති වගේමයි...දෙවොන්දරා සං! ඔබ පිළිබඳ මතක සුවඳ සකුරා මල් සුවඳ වගේමයි... ඉතිං! ඔබ යා යුතුම නං යනු මැනවි!මා ඔබේ නොරිකා සංකොපුල් තලේ රත උතුරා කොමළ බහක් හඬවා ලෙන්ගතුකම් රස වපුරා ඔමරි බැලුම් හෙළලා සහතික නොපිටට හරවා ලොකු ඇස් සිර කරලා පෝලිම්වල කල් නොමරා කන්තෝරුවෙ දොර ඇරුණා...ඩී.වී. ලසන්ත නයනසිරියට්ටපාත – (මතුගම)දරා ගනු නොහැකිව හිතේ කැකෑරෙමින් කැටිවී ගලා ගෙතුණු දුක එකම කවිය මගේම දුක් කවිය සොරා ගත් ඒ කවිය සොයමි තවමත්පුෂ්පා කලුබෝවිලවැඩිහිටි නිවාසවල මවුවරුන්ගේ ප්‍රමාණයේ ඉහළ යාමක් -සිරස්තලයක්-ඈ අම්මාය, ඇගේ ඇඳිවත නුඹට පොරවා තනේ මිරිකා කිරි පෙරා පෙව් දංකුඩේටත් යටම බත් ටික පල්ල පැළුණ හොදි බේරෙන පිඟානකට බෙදාගෙන වතුර නැතුව කඳුළු බිබී උඹේ බූරු ඇඳට යටින් දෙකට පලපු පොහොර උරේ වැටුණොත් උඹ අල්ලන්නට...දිසාපති හාමුදුරුවො ඇවිල්ලා කියාලා පත්තරේ පින්තූරේ ලොකුවට ගියාය හැමෝම පින්තූරේ... සීලම්මා...”පත්තරේ පින්තූරේ නොගියාට කමක් නෑ මං මෙහේ ඉන්න වග මගෙ පුතාට හොඳ නෑ.”පබා බණ්ඩාරනිකවැරටියඅද රෑට නුඹ එන්න ගනඳුරට සමු දෙන්න මගෙ ගෙපැල සරසන්න මිණිපහන දල්වන්නඅරුණැල්ල කුස දරන හෙට දිනයෙ එන සුවඳ මගෙ ලෝකෙ මට දෙන්න ඔබ මාගේ මිණි පහනආර්.ඒ. භවානි ප්‍රභානි රණවීරනො. 44, ආනන්ද සරසවිකලායතනය, සරණපාල මාවත,පිළියන්දල.  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=as1010245</link>
    <topic>මංජේශ්වරී</topic>
    <author/>
    <content>මංජේශ්වරීචාමික සෙනෙවිරත්න නාවිකයකු ලෙස නාවික හමුදාවට බැඳෙන්නට පෙර තිලකා නම් තරුණියක සමඟ ප්‍රේම සම්බන්ධතාවක් ඇතිකරගෙන සිටියේය. ත්‍රිකුණාමල කඳවුරේ සිටි අවදියේ ඔහු ඇයට ලිපි ලීවේ තම සහෝදරයාගේ මාර්‍ගයෙනි.කෙසේ හෝ මේ සම්බන්ධතාව දෙදරා යන්නේ ඔහුටත් හොරෙනි. හේතු කිසිවක් ඔහු නොදනී. අවුරුද්දක පුහුණුවෙන් පසු අවුරුදු හතරක පුහුණුවක් සඳහා චාමික ඉන්දියාවට යවයි. ඔහුගේ හොඳම මිතුරා වූ උදය කුමාරද ඔහු සමඟ යයි. ඉන්දියාවට ගිය පසුවත් ඔහු තිලකා ගැන සිතයි. එහෙත් ටික කලකට පසු ඔහුට ඉන්දියානු තරුණියක ඇස ගැසෙයි.විදේශයක සිටින අප දෙදෙනාටම පාළුව කාන්සිය තදින් දැනෙයි. අපේ අනෙක් මිතුරන්ටත් එසේ විය යුතුය. ආදරය මෙන් ම බලාපොරොත්තුව අපට කිසියම් සෙතක් සලකයි. අප එකිනෙකාට පෙම් බැන්දේ හොර රහසේ ය. උදය කුමාර මෙන් ම මා තුළ ද ඇත්තේ එකිනෙකා වෙනුවෙන් උපන් අනුකම්පාවකි. මෙය අප අන්‍යයන්ට අනුකම්පා කිරීමක් නොව තම තමන්ටම අනුකම්පා කර ගැනීමකි. සිතට දැනෙන වේදනාව තුනීකර ගැනීම සඳහා සිත එහා මෙහා දුවයි. ඉන්පසු සිත කොතැනක හෝ රැඳෙන්නේ අපටත් හොරාය. සමහරවිට එය අපමණ ආස්වාදයකි. එහෙත් ඒ ආස්වාදයේ කෙළවර කෙසේ විය හැකි ද යන්න අපටම ප්‍රශ්නයකි.“උඹ ඇත්තටම මංජේශ්වරීට ආදරේද?”උදයකුමාර ටික වේලාවකට පසු ඇසුවේ ය.“මම චින්තලාගෙ ගෙදර ගිය වෙලාවෙ ඉස්සරහ ගෙදර කෙල්ල දිහා බැලුවෙ නිකන් විනෝදෙට. ඒකෙ බරපතළකමක් මට ඒ තරම් දැනුණේ නැහැ.”“ඔව් කෙල්ලක් එක්ක යාළුවෙන්නෙ කසාද බඳින්නම නෙවෙයිනෙ.”“එහෙම කියන්න එපා. එහෙම කියන එක වැරැදියි. අපි සිංහල බෞද්ධ කොල්ලො”“අනේ මගෙ කට. අපේ උන් කෙල්ලො අනාථ කරල, කෙල්ලන්ට පොරොන්දු දීල අතඇරල දමල නැද්ද? ඒ වගේ චරිත සිය දහසක් ඇති.“ඒත් මතක තියා ගන්න උදය මං ඒ වගේ කෙනෙක් නෙවෙයි. දෑවැදි ප්‍රශ්නය එක පැත්තකින්. අනික් පැත්තෙන් දෑවැද්ද නොඉල්ලන රස්තියාදු කාරයෙක් එනව කෙල්ල ඩැහැගෙන යන්න. මට හරි දුකයි. ඒ කෙල්ල හරි අහිංසකයි. මට හිතෙනව ඒ කෙල්ල ඔය දෙකෙන් ම බේරා ගන්න ඕනි කියල. ඒකට අපට අවසර ලැබෙයිද?”“ඒක තමයි ප්‍රශ්නෙ. හමුදාවට තියෙන නීති රීති අනුව ප්‍රශ්නෙ කොහොම විසඳන්න ද මන්ද?”“කමක් නෑ මං මංජේශ්වරීට ආදරෙයි. තහනම් ගහේ ගෙඩි ඉදිල වැටෙනකං මට බලා ඉන්න බැහැ.”නිහඬතාව අප දෙදෙනා අතර පැතිර යද්දී උදය නැගිට යන්නට ගියේ ය.දින දෙක තුනකට පසු මට මංජේශ්වරී නොදැක සිටීම මහත් අපහසුවක් ෂය.“යමුද චින්ත බලන්න”මම හොර ගල් අහුලන්නාක් මෙන් ඇසුවෙමි.“මම යන්නෙ නෑ. ඒ පැත්ත පළාතෙ වත් නොයන්නයි මං තීරණය කළේ.”“එතකොට මම”“උඹ යන්නෙ චින්තලගෙ ගෙදර නෙවෙයිනෙ. උඹ යන්නෙ මංජේශ්වරීලගෙ ගෙදර උඹ යන තැනක පලයන්. මගෙන් තහනමක් නෑ.”උදයකුමාර කතා කළේ කිසියම් උද්වේගකාරී හඬකිනි. ඔහු තුළ ඇත්තේ කෝපයක් ද පසුතැවිල්ලක් දැයි මට සිතා ගත නොහැකි විය.“එහෙනම් උඹ එන්නෙ නෑ”“නෑ...”ඔහු තට්ටු ඇෙඳ් අනික් පසට හැරුණේ ය. උදයකුමාර සාමාන්‍යයෙන් හවසට නිදාගන්න අයකු නොවේ. බලාපොරොත්තු බිඳ වැටුණු මොහොතක කෙනෙකු උදාසීන බවට පත් වන්නේ නිරායාසයෙනි.“මට මහන්සියි. නිදිමතයි. මං ටිකක් නිදා ගන්නවා. උඹ යන තැනක ගිහින් වරෙන්.”මම කාමරයෙන් පිටවුණෙමි. තනිවම මංජේස්වරී බලන්නට යන මුල් ම දවස අදය. ඇගේ නිවස තුළ ඇති තත්ත්වය සිතා ගත නොහැක. පුංචි අම්මා විසින් ඈ සිරගත කරනු ලැබ ඇත් ද? එසේ වුවහොත් මට ආපසු හැරෙන්නට සිදුවෙයි. මම ගමන් කළේ සිත දෙගිඩියාවෙනි.මුහුදේ ඝෝෂාව අලුතෙන් ඇසෙන්නාක් මෙනි. උදලු කර තබාගත් ගොවියෝ වැඩ නිමාකර යති එති. අමුතු දසුනක් නෙතට හසුනොවේ. චින්තා රැගත් බයිසිකල් රික්ෂෝව අප පසු කරගෙන ගියේ ය.මා පසුකරගෙන යද්දී ඈ කිසියම් ප්‍රශ්නයක් ඇසුවද මට එය නොඇසිණ. ඈ අසන්නට ඇත්තේ උදයකුමාර ගැන විය යුතු ය. මා නිවස අසලට පැමිණෙද්දී චින්තා රික්ෂෝවෙන් බැස ගෙට නොගොස් පාර අයිනට වී සිටියා ය.“ඇයි තනියම?”චින්තා ඇසුවේ හිනාවකින් තොරව ය.“වැඩක් පැවරිලා උදයට”කටට ආ බොරුව මම අමාරුවෙන් පැවසුවෙමි. චින්තා දැකීමෙන් මගේ සිතට කිසියම් හයියක් ඇති විය.“අපේ ගෙදර එනවද? මංජුලගෙ ගෙදර යනවද?”චින්තාගේ ප්‍රශ්නයට පිළිතුර සොයන්නටත් පෙර මංජේශ්වරී මිදුලට බසිනු අපට පෙනිණි. ඈ පැමිණියේ කටහඬ ඇසීමෙන් වත්දෝයි මට සිතිණ.“එහෙනම් යන්නකෝ. යන ගමන් අපේ දිහාවෙත් එන්නකෝ”මා නොසිතූ පරිදි මංජේශ්වරී ගේට්ටුව අසලට පැමිණ ගේට්ටුව ඇරියා ය.“මොකද තනියම. කෝ යාළුවා”චින්තා ඇසූ ප්‍රශ්නයම ඇගේ මුවින්ද පිටවිය. මම ගේට්ටුවෙන් වත්තට ඇතුළු වීමි.“මොකද ගෙදර තත්ත්වය. පුංචි අම්මා මාව පන්නගනීද?”“අපොයි නෑ. පුංචි අම්ම ඒ තරම්ම නපුරු නෑ.”“ගෙදර ඉන්නවද?”“ඉන්නව. බාප්පත් ඉන්නව““එහෙනම් හොඳයි.”ගෙයින් මිදුලට පැමිණි රාමචන්ද්‍රන් උපැස් යුවළ ගලවමින් මා දෙස බැලුවේ ය. ඔහුගේ හිනාව මා ප්‍රතික්ෂේප කරන බවක් නොපෙන්වීය.“ක්‍රිෂ්ණදේව හින්ද මේ ළමය රස්තියාදු වෙනව. යාළුව ආවෙ නැත්තෙ ඒ බව දැනගෙන වෙන්න ඇති” රාමචන්ද්‍රන් උස් හඬින් හිනැහුණේ ය. පුංචි අම්මා ගෙතුළ සිට එබිකම් කරනු පෙනිණ.“මොනව හරි බොන්න හැදුවනම්” රාමචන්ද්‍රන් ගෙට ඇතුළු විය.“චාමික මං තීරණයක් ගත්තා”මංජේශ්වරී මට පමණක් ඇසෙන්නට රහසින් කීවා ය.සකුන්තලා දේවි තේ සාදන හඬ ගෙතුළින් ඇසිණ. පිත්තල භාජනවල හැන්ද ගැටෙන විට ඇතිවන ශබ්දය අපට නුපුරුදු ය. එහෙත් තේ බන්දේසිය රැගෙන ආවේ පුංචි අම්මා නොවේ. මංජේශ්වරී ය. තේ සමඟ ලඩ්ඩු පිඟානක් ද බන්දේසිය මත විය.“මේ ළමය ලඩ්ඩු කනවද මන්ද?”රාමචන්ද්‍රන් ලඩ්ඩු බෝලයක් අතට ගත්තේ එසේ කියමිනි. මාද ලඩ්ඩුවක් අතට ගතිමි.“උදය තමයි ලඩ්ඩුවලට හුඟක් කැමති” මම නිකමට පැවසුවෙමි.“ලඩ්ඩු දෙක තුනක් උදයට අරන් යන්න”මංජේශ්වරී කීවාය. ඒ සමඟම සකුන්තලා දේවි එනම් පුංචි අම්මා රාමචන්ද්‍රන් අමතන හඬ ගෙතුළින් ඇසිණ. රාමචන්ද්‍රන් ගියේ හින්දි බසින් මොන මොනවාදේ කියමිනි.“ඔය දෙන්න එක්ක කතාවෙන්නෙ මගේ කේන්දරේ බලන්න යන්න. මට අපලයිලු. යන්තරයක් දාන්න නූලක් මතුරන්න. මහ ගොඩක් දේවල් කරන්න කට්ටඩියෙක් අල්ලගෙන. බාප්ප කැමති නෑ. ඒත් බාප්පට බෑ පුංචි අම්මට විරුද්ධවෙන්න.මංජේශ්වරී මගේ කනට කෙඳිරුවාය. එය දෙන්න දෙමහල්ලන්ට ඇසුනේවත් පෙනුනේවත් නැත.මොහොතකින් චින්තා දරු දෙදෙනා සමඟ පැමිණියා ය. සකුන්තලාදේවි පිටුපස දොරෙන් ගොස් ඈ කැඳවාගෙන එන්නට ඇත.“පාළු කපන්නත් එක්ක චින්ත ආව එක හොඳයි”මංජේශ්වරී චින්තා පිළිගත්තේ එසේ කියමිනි.“ඇයි පාළු කපන්න ඔය එක්කෙනෙක් ඇවිත් ඉන්නෙ”චින්තා ඔච්චම් හිනාවක් ද පාමින් කීවේ මා දෙස බලමිනි.“ඇත්තටම මොකද උදය ආවෙ නැත්තෙ”චින්තා තම සිතට වද දුන් ලොකුම ප්‍රශ්නය ඇසුවා ය. කලින් පැවසූ වදන් ම මා මුවින් පිටවිය.“අද ලොකු වැඩක්. හෙට ඒවි”“චින්තටත් දැන් උදය දකින්නෙ නැතුවම බෑ වගෙයි.”මංජේශ්වරී උස්හඬින් හිනැහුණා ය. චින්තා හොරගල් අහුලන්නාක් මෙන් බිම බලා ගත්තා ය.පුංචිඅම්මා හොඳින් ඇඳ පැලඳගෙන මිදුලට බැස්සා ය. කන කර ආභරණ බොහොමයක් පැලඳ සිටි අතර ඒවා දිස්න දෙමින් තිබිණ. මිදුලට බැසගත් ඈ චින්තා තමන් වෙත කැඳවා යමක් පැවසුවා ය. මංජේශ්වරීටත් තම බසින් මොනවාදෝ පැවසුවා ය. මංජේශ්වරී බුම්මාගෙන හිස වැනුවා ය. රාමචන්ද්‍රන් පිටවූයේ අපේ හැම දෙනාගෙන් ම සමු ගනිමිනි.ඔවුන් නික්ම ගිය පසු මංජේශ්වරී පරල වූවාක් මෙන් විය.“ඔය යන්තර මන්තරවලින් මට වැඩක් නෑ. මගේ අපලෙ මමම ගෙවා ගන්නම්”“එහෙම කියන්න එපා මංජු” චින්තා ඇය අස්වසන්නට උත්සාහ කළා ය.“අපලෙ ඉතින් ක්‍රිෂ්ණදේව තමයි”“ඇයි මොකද මිනිහ කියන්නෙ”“මිනිහ මට රඟපාන්න කතා කරනව““හරි ශෝක්නෙ. අපට නැහැනෙ ඔහොම චාන්ස් එකක්”චින්තා මංජේශ්වරීගේ උරහිසට තට්ටු කරමින් කීවාය.“පලයන්. පලයන්. උඹ ගිහින් ක්‍රිෂ්ණා එක්ක රඟපාපං. උඹට එච්චරයි අඩු”මංජේශ්වරී ඇනුම්පද කියන්නේ සිත් වේදනාවෙනි. මම නිහඬව සියල්ල අසා සිටියෙමි. චින්තා වුව ද ක්‍රිෂ්ණදේව ගැන සිතන්නේ ඔහු මංජේශ්වරීගේ අනාගත යෝජිත ස්වාමි පුරුෂයා යන විශ්වාසයෙනි.“උඹල දෙන්න චිත්‍රපටියක රඟපානව දකින්න මට හරි ආසයි. අනික නළුවෙක් උඹට කැමති වුණු එක එසේ මෙසේ වැඩක් ද?චින්තා යළිත් වචන ගැට ගැසුවේ මංජේශ්වරී කෝප ගන්වමිනි.“චින්තා ඔයත් දැනගන්න. ක්‍රිෂ්ණදේව එක්ක තියෙන සම්බන්දෙ ඉවරයි...”“එතකොට...”“එතකොට එච්චරයි. මං බඳින්නෙ නෑ.”එසේ කියමින් මංජේශ්වරි දිග සුසුමක් හෙළුවා ය. දෑසින් කඳුළු මතුව එතැයි සිතුවද එවැන්නක් සිදු නොවීය.අප ගොළුවත පුරද්දී පරිසරයේ නිහඬ බව රත්විය. මංජේශ්වරී සමඟ නිවී සැනසිල්ලේ කතා කරන්නට ලද අවස්ථාව ගිලිහී යෑම මගේ සිතට වේදනාවක් විය.“පුංචිඅම්ම උඹල දෙන්න තනියම තියන්න බයයි. ඒකයි මට එන්න කිව්වෙ“මට හිනා ගියේ ය. මංජේශ්වරී රවා බැලුවේ චින්තාට නොව පුංචිඅම්මාට ගතු කියන්නට මෙනි. ගතවූයේ මොහොතකි. අලුත් ම ඩී.කේ.ඩබ්ලිව්. රියක් නවත්වන හඬ ඇසී මංජේශ්වරී පාර දෙස බැලුවා ය. ක්‍රිෂ්ණදේව රියෙන් බැස්සේ ය. පිටුපස අසුනේ තවත් අමුත්තෙක් විය. ඔහු ද රියෙන් බැස්සේ ය. අමුත්තා ක්‍රිෂ්ණදේවගේ මිතුරෙකි.“අර තීසීස් එක කරන එක මම නැවැත්තුවා. දැන් ඔයාලගෙ උදව් මට අවශ්‍ය නැහැ”ඔහු ගෙට ගොඩ වූයේ එසේ කියමිනි.“මේ තමයි නිෂ්පාදක සුබ්‍රමනියම් මහත්තයා. අපි ආවෙ අර චිත්‍රපට ගිවිසුමට මංජේශ්වරීගෙ අත්සන ගන්න”ඔහු අමුත්තා හඳුන්වා දෙමින් කීවේය.“මොන ගිවිසුමක් ද? මම රඟපාන්නෙ නෑ කියල කිව්වනෙ”එහෙම කියන්න එපා මංජේශ්වරී නෝනා මේක කාටවත් නොලැබෙන අවස්ථාවක්. ඔය නෝනගෙ ලස්සන, ක්‍රිෂ්ණදේවගෙ රඟපෑමට එකතු වුණහම චිත්‍රපටය බොක්ස් ඔෆිස් වාර්තා පිට පිට තියාවි. මේක ඔබ තුමියට ලැබිච්චි හැබෑ වාසනාවක්.”මට මේ කිසිවක් අදාළ නොවූයෙන් මම මිදුලට බැස ගල් බංකුවේ ඉඳ ගතිමි. චින්තාගේ ලොකු දැරිවිය ඉරේෂා මා පසුපස පැමිණියා ය. කුඩා දැරිය විරාජ් අම්මාගේ ඇගේ එල්ලෙමින් එතනම සිටියා ය. මහා පටලැවිල්ලක් සිදුවන්නට යන බව මට ඉවෙන් මෙන් දැනුණි.“මංජු මේක අත්සන් කරන්නයි කිව්වෙ“ක්‍රිෂ්ණදේව උස් හඬින් කීවේ ය.“මම අත්සන් කරන්නෙ නෑ.”“අත්සන් කරන්නෙ නෑ. එතකොට මං කියනදේ කරන්නෙ නෑ.”“ඒ මොකටද?”“නොදන්නව නෙවෙයිනෙ මං තමන්ගෙ අනාගත ස්වාමි පුරුෂය බව““ඒව ඉවරයි. අනාගත ස්වාමි පුරුෂයත් නෙවෙයි. වර්තමාන ස්වාමිපුරුෂයත් නෙවෙයි.”“එතකොට තමුසෙ මාව බඳින්නෙ නෑ.”“නෑ. බඳිනව කියල ගිවිසුම් අත්සන් කළේ නෑනෙ.”එතකොට දෑවැදි නැතිව තමුසෙ ගෙනියන්න කැමැති වුණු එකයි වැරැද්ද?”එක්වරම ක්‍රිෂ්ණදේව මංජේශ්වරීගේ කම්මුලට අතුල් පහරක් දුන්නේ ය. මංජේශ්වරී අඬා වැටුණේ නැත. පය පැලඳි සෙරෙප්පුව අතට ගත්තේ සිතුවිලි දරුණු වෙද්දී ය. මම දුවවිත් ඇගේ අතින් අල්ලා ගත්තෙමි.“සෙරෙප්පුවෙන් ගහන්න. ඒව කොහෙද?”සුබ්‍රමනියම් තබ්බීරිවී බලා සිටියේ ය. සිදුවන්නට යන්නෙ නොසිතු දෙයකි.“ක්‍රිෂ්ණදේව යමු යන්න. ගෑනුන්ගේ ආඩම්බර බලන්නෙ මොකටද?”සුබ්‍රමනියම් අසුනින් නැගිට්ටේ එසේ කියමිනි.“යන්නෙ මේ ගැන තීරණයක් අරගෙන”“තීරණයක් ගන්න දෙයක් නෑ. බහිනව දොට්ට.”“දොට්ට බහින්න”ක්‍රිෂ්ණදේව මංජේශ්වරී වෙත පැන ඈ තදින් අල්ලා ගත්තේ ය. ඈ ඔහුගේ ග්‍රහණයෙන් මිදෙන්නට කොතෙකුත් පොරකෑවා ය.“කිව්වම අහල ඔය ගෑනු ළමය අත අරින්න ක්‍රිෂ්ණ”ඒ සුබ්‍රමනියම්ගේ හඬ ය.එහෙත් ක්‍රිෂ්ණදේවගේ ග්‍රහණය ලිහිල් නොවීය. තවත් බලා සිටිය නොහැක. මම ඉදිරියට පැන මංජේශ්වරී ඔහුගේ ග්‍රහණයෙන් මුදවා ගතිමි. ග්‍රහණයෙන් මිදුණු ඈ දත්කූරු සපමින් මොහොතක් බලා සිටියේ යක්ෂාරූඪ වූ එකියක මෙනි.“දොරට බැහැල යනවද නැද්ද”පරලවූ මංජේශ්වරී බෙරිහන් දුන්නා ය.“එහෙනම් උඹයි මිනිහ බලාගමු. උඹද මම ද දිනන්නෙ කියල.”“දිනන්න මෙතන ගොන් පොරයක් නැහැනෙ.”“ගොනා කවුද කියල අන්තිමට තේරෙයි”“යමු... යමු.”සුබ්‍රමනියම් ගොස් වාහනයට නැග්ගේ ය. ක්‍රිෂ්ණදේව ඔහු පසුපසින් ගමන් කළේ ය. මංජේශ්වරී සිටියේ තවමත් මගේ අතින් අල්ලාගෙන ය.“මංජු හොඳටම බයවෙලා”චින්තා පවසද්දී මංජේශ්වරී මගේ අත අත ඇරියා ය. ඉන්පසු අසුනක ඉඳගත්තේ සියල්ල අවසන් යැයි සිතමින් සුසුමක් ද හෙළමිනි.“ඇයි මංජු එහෙම කළේ. පුංචි අම්මවත් බාප්පවත් නැතිවෙලාවෙ““චින්තා ඇසුවා ය.“වෙන මොනව කරන්නද? ඒ දෙන්න හිටියත් ඔච්චර තමයි.”මංජේශ්වරී කීවේ හති අරිමිනි.තමන් ඉක්මන් වූවා වැඩි යැයි මංජේශ්වරී සිතුවා දැයි මම නොදනිමි. එහෙත් ඒ මොහොතේ ඈ ඉක්මන් වූ බවක් මට සිතිණ. මෙහි ප්‍රතිඵල සමහර විට බොහෝ දරුණු විය හැක. කොතනින් කෙළවර වේ දැයි සිතා ගැනීමට පවා බැරි තරම් ය.“මංජේශ්වරී මටත් නොදැනීම මා සතු කර ගෙන සිටී. එහෙත් මේ ආරම්භයේ අවසානය කුමක් විය හැකිද? මංජේශ්වරී මා සතුකර ගැනීමේ සතුටට වඩා මට දැනෙන්නේ මහා බියකි. මගේ මුහුණ කළු වී අවපැහැ ගැන්වෙනු මංජේශ්වරී දකින්නට ඇත.“චාමික බයවෙන්න එපා. මිනිස්සු මිනිස්සුන්ට බයවෙන්න ඕන නෑ. මම ගෑනියෙක් වුණත් ඔය මිනිහට බයවෙන්නෙ නෑ. අපට සිතට එකඟව වැඩ කරන්න නිදහස තියෙන්න ඕනි.“කිසිම මිනිහෙකුට බෑ ගෑනියෙක් බලෙන් අත්පත් කරගන්න. ගෑනු පහත් කරල සැලකුවට අපේ රටේ නීතියක් තියෙනවා. අවනීතියට ඉඩ දෙන්න බැහැ. ඔයාලගෙ රටේ වගේ ම අපේ රටෙත් අගමැතිනියක් හිටිය. ඈ වෙඩි කෑව. මං ආඩම්බරයි ඒ නිර්භීත නායිකාව ගැන. මට පුළුවන්. ඒත් අපේ දුප්පත්කම තමයි සේරටම පරහවුණේ.”දිගටම කියවාගෙන ගිය මංජේශ්වරීට ඉකි ගැසිණ.“අඬන්න එපා”මම ඈ අසලින් ම වාඩි ගතිමි. චින්තා අනෙක් පසින් වාඩි ගත්තා ය. මංජේශ්වරීය කිසියම් සතුටක් දැනේනනට ඇත. ඈ දෑතින් කඳුළු පිස දමමින් හිස ඔසවා මා දෙස බැලුවා ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=as1010246</link>
    <topic>තාත්තා ගියෙ නැත්නම් මට මෙහෙම වෙන්නෙ නෑ</topic>
    <author>ටෙක්ලා පද්මිණි කාරියවසම්</author>
    <content>තාත්තා ගියෙ නැත්නම් මට මෙහෙම වෙන්නෙ නෑබොහොම කාලෙකට පස්සෙ මට ගැහැනු ළමයින්ගෙ ගෙදර යන්න ලැබුණා. මම එයාලව බලන්න යන්නේ කැමැත්තෙන් නෙමෙයි. ඒත් මා යා යුතුයි.අද ඉන්නවා “අම්මා බබෙක්” ඔයා එයා එක්ක කතා කරන්න. එයා හරි අහිංසකයි. එයාට වුණේ මොකක්ද කකියලා ෆයිල් එකෙන් බලන්න කීව පාලිකාව මට තරංගාගේ නමට ලියැවුණු ෆයිල් එක ගෙනත් දුන්නා. ඒකෙ තිබුණෙ බාල වයස්කාර දැරියක් පවුලේ අධික පීඩනය දරාගන්න බැරිව තම පෙම්වතා හා නිවසින් පලා ගිය බවට සටහනක්.ඒත් තවත් සටහනක තිබුණෙ රැඳවුම් නිවාසයට පැමිණීමට හේතුව “අනාචාරයේ යෑම” කියලා. ඒක බරපතළ චෝදනාවක්. තම පෙම්වතා සමඟ ගොස් ඔහුගේ මවුපියන්ගේ රැකවරණය මැද සුරක්‍ෂිතව විසීම හා අනාචාරයේ යෑම අතර වෙනස කොපමණ ද කියලා මම මොහොතක් කල්පනා කළා. වාර්තාවේ හැටියට බබාගේ අම්මට වයස 16 යයි. ඇගේ කුසට මාස 5 යි.තරංගා සන්සුන් අහිංසක දැරියක් ඇය වයසට සරිලන සේ වැඩී සිටියා. ඈ සමඟ කතා කරන්න මට බය හිතුණා.ඈ හඬයි ද?අපි කතා කරමු ද කියලා ඇහුව ගමන් ඇගේ දෑස් කඳුළින් පිරුණා. අපි ගිහින් විවෘත ලෝකයේ බුදුමැදුරක් අසලින් ඉඳගත්තා. ඈ ඉතා සන්සුන්ව පහසුවෙන් හිටියා. මම නොසන්සුන්ව හිටියේ. ඇගේ සිත රිදවන්න වෙන බව දන්න නිසා. ඈට එය තේරිලා.”තාත්තා කෙනෙක් හරියට හිටිය නම් අපට මෙහෙම වෙන්නෙ නෑ. තාත්ත කෙනෙක්ගේ ආරක්‍ෂාව තියෙද්දි කෙල්ලෙක්ට වරදින්නේ නැහැ. මං දැන් තාත්තට ආදරේ නැති වුණාට තාත්තට බයයි.”අපේ අම්මා තාත්තට බණින්නෙ නැහැ. අම්මා කියන්නේ වුණ දේ වුණා ඉවරයි කියලා. දැන් ඇහුවහම තාත්තා කියන්නේ මම හිතා මතා ඔයාලව දාලා ගියේ නැහැ කියලා.අම්මට තාත්තා හරිම ආදරෙයි. තාත්තා අපිව දාලා යනකොට නංගි ලැබෙන්න ඉන්නවා. මට මල්ලි කෙනෙකුයි අක්කා කෙනෙකුයිත් ඉන්නවා.තාත්තට ලේ වමනේ යන ලෙඩක් හැදිලා ඉස්පිරිතාලෙ නැවැත්තුවා. තාත්තා ඉස්පිරිතාලෙ ඉඳලා ආවට පස්සේ වෙනස් වුණා.නංගි ලැබෙන්න ඉන්දැද්දි තමයි ඒ පුංචි අම්මව ගෙදර එක්ක ගෙන ආවේ. ඉතිං අම්මා නංගියි මල්ලියි අරන් ගෙදරින් ගියා. ආත්තම්මගේ ගෙදරට. මම තාත්තා ගාව හිටියා. අපිට ලස්සන ගෙයක් තිබුණේ. තාත්තගේ ගෙදර ගඟෙන් මෙගොඩ. අම්මගෙ ගෙදර ගඟෙන් එගොඩ.”මේ මොන විකාරයක් ද ගෑනු දෙන්නෙක්ට එක ගෙදර ඉන්න බෑ කියලා තමයි අම්මා ගියෙ.”ඒ පුංචි අම්මා නර්ස් කෙනෙක්. අම්මා කියන්නෙ නම් ගුරුකමක් කරලා තාත්තා රවට්ට ගෙන කියලා. අනේ මන්දා මට නම් ඕවා තේරෙන්නෙම නෑ.අපේ තාත්තට කඩයක් තිබුණා. තාත්තා හුඟක් බිස්නස් කළා. තාත්තව අපේ පළාතේ කවුරුත් දන්නවා. මම ටික දවසක් තාත්තා ළඟ හිටියා. ඒ පුංචි හරිම වසයි. මගෙන් වැඩ ගන්නවා. මට බණිනවා. ගහනවා. මම බැරිම තැන අම්මා ළඟට ආවා. අම්මා වැඩ කළේ තේ ෆැක්ට්‍රියේ.ඒකෙන් හම්බ වෙන පඩිය වියදම් කළේ අපි හතර දෙනාට උගන්වන්න කන්ඩ බොන්න දෙන්න. අපේ අක්කා ලොකු අම්මා ළඟ නැවැතිලා ඉස්කෝලෙ යනවා. එයා මේ සැරේ ගණිත අංශයෙන් උසස් පෙළ කරනවා. මට දැන් තමයි තේරෙන්නේ කරගත්ත වැරැද්දේ තරම. අඩුම ගණනේ සාමාන්‍ය පෙළ විභාගෙවත් ලියා ගත්ත නම්.අපේ තාත්තා අපිව දාලා ගියා. එහෙම නොවුණා නම් කොච්චර හොඳද? ඒ පුංචිට ළමයි නැහැ. එහෙම එකේ තාත්තට අපිට සලකන්න තිබුණා. තාත්තා මල්ලි එක්ක පාරෙදි දැක්කහම කතා කරනවා. මා එක්කත් කතා කළා. මම ඉල්ලුවොත් සල්ලි දුන්නා. එහෙම වැඩක් නෑනෙ මිස්. තාත්තා ආදරේ කර කර ගෙදර ඉන්න එපායැ.අපේම ගෙදරම අම්මා ඉන්න තැනටම තව පුංචි කෙනක් එක්ක ආවහම කොහොමද? අපි ගෑනු ළමයි තුන් දෙනෙක් ඉන්දැද්දි. ඒ පුංචි අපේ ගෙදරට එනකොට මට අවුරුදු දොළහයි. එයා මට ඉස්කෝලෙ වැඩ කරන්න දුන්නෙම නැහැ. හැබැයි මම තාත්තට කීවහම එයා මට කරදර කරනවා කියලා තාත්තා එයාට ගහනවා බෙහෙත් ගන්න යන්නම.අපේ අම්මා කවදාවත් කාටවත් බණින්නේ නැහැ. එයා හරි අහිංසකයි. අපේ අම්මයි තාත්තයි බැඳලා තියෙන්නෙත් ආදරේ කරලා. එහෙව් එකේ මෙහෙම කළානේ කියලා තමයි අම්මා කියන්නේ. අපි අම්මගෙන් මොකුත් අහන්නෙ නැහැ. අම්මා කියන දේ අහලා ඉන්නවා. අපිට ඉන්නේ අම්මා විතරයිනේ. අපි මොනවා හරි ඇහුවොත් අම්මට දුක හිතිලා මොනවා හරි කරගනියි කියලා බයයි.”කෙල්ල කියවගෙන ගියා. මම අහගෙන හිටියා. ඈ බොහෝ වෙලා නිහඬව හිඳිමින්, දුක දරා ගනිමින්, කඳුළු වගුරවමින් කීව කතාව අහන් ඉන්න මට හුඟක් අපහසු වුණා. ඒත් මම අහගෙන හිටියා.අන්තිමට ඈ මගෙන් ප්‍රශ්නයක් ඇහුවා.”මට නම් හිතට සැනසිල්ලක් වගේ දැනෙනවා. ඒත් මේවා අහගෙන ඉඳලා ඳස් මොකද කරන්නේ?”””ආයේ ඔයාලට වෙච්චි දේ වෙන කාටවත් නොවෙන්න කියලා හිතාගෙන පත්තරේට ලියනවා.” මම ඈට කීවා. ඈ කඳුළු අස්සෙන් හිනාවුණා. ඈ හිනාවෙනකොට හරිම හැඩයි. කම්මුල් ලස්සනට වල ගැහුණු කොපුල් රත්පැහැ ගැන්වුණා. ඇස් වලිනුත් හිනාවුණා. ඈ මට සමච්චලයට හිනාවෙනවද කියලා මට හිතුණා.”ඇයි?” මම තනි වචනයෙන් ප්‍රශ්නෙ ඇහුවා.නෑ. වැඩක් නෑ මිස්. ඕවා කළාට මේ ලෝකෙ මිනිස්සු හැදෙන්නෙ නැහැ. ඈ හිනාව නවත්තලා අහක බලාන මට වචනවලින් දමලා ගැහුවා. මං හිනාවුණා.”ඔයාට මොකද වුණේ?”මගේ ප්‍රශ්නෙට ඈ සසල වුණු බවක් පෙනුණෙ නැහැ. හුඟක් වෙලා මා දිහා බලාගෙන හිටියා. ඇස්වල කඳුළු ඇවිත් පිරෙනවා මං බලන් හිටියා. වැඩේ පටන් ගන්න කොටම මම ඈට දුන්න පුංචි රතුපාට ලේන්සුවෙන් ඈ ආයෙත් කඳුළු පිහිදමා ගත්තා.”අපේ තාත්තා නිසා තමයි මට මෙහෙම වුණේ.” තාත්තා මට හොඳටම බැන්නා. බැනලා කීවා ප්‍රසන්න එක්ක තියෙන සම්බන්ධය නවත්තන්න කියලා. ප්‍රසන්න ඉගෙන ගත්තේ අපේ ඉස්කෝලෙමයි. එයාලා හුඟක් පොහොසත් නැහැ. ඒත් අම්මලා තාත්තලා හරි හොඳයි. එයාගේ ගෙදර හිටියේ එයයි අයියයි අක්කයි විතරයි. අය්යයි, අක්කයි බැඳලා. වෙනම ජීවත් වෙන්නේ. ප්‍රසන්න උසස් පෙළ කරලා ඉස්කෝලෙන් අස්වෙලා හමුදාවට ගියා. තාත්තා මට බැණලා ගියේ ආත්තම්මගේ ගෙදර ඇවිත්. අම්මටත් බැන්නා. දරුවො හරියට හදාගත්තේ නැහැ කියලා.අම්මා මොකුත් කීවේ නැහැ. ගෝරනාඩු කරලා යනකොට මම තාත්තට කීවා ඔයා තියෙන වැරැදි වැඩ ඔක්කොම කරලා අම්මට බණිනවා. අම්මා අපිව ආරක්‍ෂා කරගෙන උගන්නලා කන්න බොන්න දෙනවා ඔයා මොනවද අපිට කළේ කියලා. එහෙම කියලා මම කීවා ආයේ කෑගහන්න ආවොත් මම ප්‍රසන්න එක්ක යනවා කියලා. තාත්තා මට බැණලා බැණලා ගිහින් ප්‍රසන්නට ගහලා තාත්තා නිතරම ඇවිත් මට බණිනවා. මම මේ අවුරුද්දේ අප්‍රේල් වෙනකල් ඉස්කෝලෙ ගියා. අපරාදේ මගේ ඉස්කෝලෙ ගමන නවත්ත ගත්තේ මම ඉක්මන් වූවා. ප්‍රසන්නට තාත්තා ගැහුවහම එයාට තරහ ගිහින් මට කීවා අපි යමු යන්න. එතකොට ඉවරයිනෙ කියලා. ඉතිං මමත් ගියා. එයා මාව එක්ක ගියේ එයාලගේ ගෙදරට. අම්මා තාත්තා විතරයි ගෙදර හිටියේ. එයාලා මට හොඳට සැලකුවා. කසාද බන්දලා දෙන්න හැදුවාම මමයි කීවේ වයස අඩුවෙන් කසාද බඳින්න බෑ කියලා.අපේ තාත්තා ගිහින් පොලීසියේ පැමිණිල්ලක් දාලා පොලිසියෙන් ඇවිත් ගේ වට කරලා මාව පොලිසියට එක්ක ගියා. ගිහින් උසාවි දාලා ගමේ තියෙන නිවාසෙකට දැම්මා. මට එහේ ඉන්න බැරි නිසා මම එතනින් පැනලා අම්මා ළඟට ගියා. ආයෙත් පොලිසියෙන් ඇවිත් මාව අල්ලන් ගියා. එතකොට අපේ මල්ලි හරියට ඇඬුවා. පොලිසියේ මහත්තුරු කීවේ මල්ලි අය්යා වුණා නම් කොච්චර හොඳද කියලා. මම මෙහේට එව්වේ ආයෙත් මම පැනලා ගෙදර යාවි කියලයි. මම මෙහේ ආවත් දැනගෙන හිටියේ නැහැ බබෙක් ලැබෙන්න ඉන්න බව. මේ ළඟදි දැනගත්තේ මෙහෙදි මම සෙල්ලම් කර කර හිටියා. කැලෑව සුද්ද කළා. මෙහේට එන දොස්තර නෝනා ළඟට ගියාම තමයි දැනගත්තේ.මෙහේ ඉන්න මිස්ලා කියන්නේ ඔය ළමයා නම් ගලේ ගැහුවත් මරන්න බැරි ළමයෙක් කියලා. ප්‍රසන්න මාව බලන්න මෙහේ ඇවිත් තියෙනවා. ඒත් කවුරුත් මට කියන්නේ නැහැ. මම ඉස්පිරිතාලේ කාඩ් එකට එයාගේ නම දැම්මා. එයාට ඒක අපේ අම්මා ගිහින් කීවාම එයාට මාත් එක්ක කතාකරන්න ඕනැ වෙලා. ඒත් එයාට මෙහේට එන්න බෑනේ. උසාවියෙදි එයා කීවා. එයා මාව කසාද බඳිනවා කියලා. තාම අපේ තාත්තා දන්නේ නැහැ මට බබෙක් ලැබෙන්න ඉන්නවා කියලා. මේ සැරේ උසාවි ආවහම තමයි එයා දැනගන්නේ. මම මෙහේ ඉන්නවා කියලත් තාත්තා දන්නේ නැහැ.මට සතුටුයි බබෙක් ඉන්න එක. එයාට තාත්තා කෙනෙක් ඉන්නවා. අපේ අම්මා අපිව බලා ගන්නවා කියලා කීවා. අම්මා මට ආදරෙයි. මම බබා ලැබුණට පස්සේ පිරිවෙනට ගිහින් කොහොම හරි සාමාන්‍ය පෙළ ලියනවා. අම්මා බබාව බලා ගනීවි. තාත්තට මාව එපා කෙරෙව්වේ පුංචි තමයි. නැත්නම් තාත්තා මට හරිම ආදරෙයි. මට දැන් තාත්තව අන්තිමට එපාවෙලා තියෙන්නේ. අපේ තාත්තා හරිම පොහොසත් එයාට හරියට සල්ලි තියෙනවා. ඒත් මට තාත්තගෙ කිසිම දෙයක් ඕනෙ නෑ. ඉස්සර නම් තාත්තා අපි ගැන හිතුවා. අම්මා ගැන හිතුවා. තාත්තට වැඩ වැඩි වුණා. ඒත් තාත්තා අපිට ආදරේ කළා. දැන් ඒ කිසිම දෙයක් නැහැ.අම්මා කියන්නේ ඇත්ත. අපිට ඒ කිසිම දෙයක් ඕන නැහැ. අපිට සතුටින් ඉන්න පුළුවන්. ඒත් තාත්තගේ ආදරේ නැති වීම ගැන හිතනකොට හරි දුකයි.කෙල්ලගේ ඇස් රතුවෙලා. එයා හුඟක් ඇඬුවා. අවුරුදු දහසයක දරුවෙකුට මේවා දරාගෙන ඉන්න බැහැ. ඒත් එයාට ඒවා දරාගෙන ඉන්න වෙනවා. දුක විතරක් නම් මොකද? ඈ මාස පහක දරු ගැබකුත් දරාගෙන ඉන්නවා.දෙමාපියන් දරුවන් හදන්න වඩන්න ඕන. ඔවුන්ට අවවාද කරන්න ඕන. තාත්තෙකුට වුණත් තමන්ගේ දරුවට අවවාද කරන්න පුළුවන් වෙන්නෙ තමන් නිවැරැදිව ජීවත් වුණොත් විතරයි. තරංගාට තරහ ගියේ තමන්ගේ තාත්තා මහ වැරැද්දක් කරලා තමන්ව නොසලකා හැරලා තියෙද්දිත් අනවශ්‍ය ලෙස බලපෑම් කළ නිසා වෙන්න ඇති. තාත්තලා අම්මලා වෙච්චි වැඩිහිටි පරපුරේ වගකීම වෙන්නේ තම දරු පවුල සුරක්‍ෂිත කර ගැනීම. වැඩිහිටියෝ අයාලේ ගියොත් තරංගාට වෙච්ච දේ තවත් තරුණ දරුවන්ට වෙන්න පුළුවන්.”අනේ අපට ලස්සන ගෙයක් තියෙද්දි සල්ලි ගොඩක් තියෙන තාත්තා කෙනෙක් ඉන්දැද්දි, මට මෙහේ ඉන්න වුණා.” කියලා තමයි තරංගා අන්තිමට ඇඬුවේ. ඇගේ කඳුළු වැල කවදා වේලෙයිද?ටෙක්ලා පද්මිණි කාරියවසම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=as1010247</link>
    <topic>ඉවත දමන කුණු කසළවලින් ජීව වායුව</topic>
    <author>නිහාල් පී.අබේසිංහ</author>
    <content>ඉවත දමන කුණු කසළවලින් ජීව වායුවඉදුල් ගන්දස්සාරේ බැහැ ඔව් අර ගෙදර ඊයේ වෙඩින් එකක් තිබ්බනේ. ඒ ඉතුරු වෙච්ච විසි කරපු කෑම තමයි ගඳ ගහන්නේ.විශාල ප්‍රමාණයේ නව මාදිලියේ ජීව වායු ඒකකයක්ඔය පිළුණු වෙච්ච කෑමවලින් ජීව වායුව හදන ක්‍රමයක් තිබෙනවා. පුංචි බැරල් එකක් අරන් ඕවා දැම්මනම් ජීව වායුව නිපදවන්න පුළුවන්. එතකොට මේ ගඳත් නැහැ පරිසර දූෂණයත් නැහැ. ජීව වායුවෙන් කෑම උයන්නත් පුළුවන් ගෑස්වලට යන මුදලුත් ඉතුරුයි.”ඒ දෙබස් මඟින් හෙළිවන පරිදි දැන් අපේ නව නිර්මාණ කරුවකු කුස්සියේ අපද්‍රව්‍යවලට කදිම විසඳුමක් ලබා දී තිබේ. පිළියන්දල සිද්දමුල්ල පදිංචි ශ්‍රීමාල් තිසේරා මේ නව නිර්මාණකරුයි.ඔහු පවසන පරිදි මේ විසඳුම් ඉතා සරලය. සාම්ප්‍රදායික ජීව වායුව නිපදවීමේ ක්‍රමයට වඩා පහසුවෙන් පැය හයකදි ජීව වායුව සාදා ගැනීමට මේ පිළුණු ආහාර ඇතුළු කුස්සියේ ඉවත දමන දේවලින් පුළුවන. ඔහු පවසන පරිදි පැරැණි විධියට ජීව වායුව සෑදීමට යන මුදලට වඩා සියයට 25 ක් පමණක් වැයකර නවීන අයුරින් සංක්ෂිප්ත ජීව වායු ඒකකයක් සාදා ගැනීමට පුළුවන.තවත් විධියකට කීවොත් පැරැණි ආකාරයේ ජීව වායු ඒකකයක් සෑදීමට රුපියල් 120000 ක් වැයවේ. නමුත් මේ නව මාදිලියේ ජීව වායු ඒකකයක් නිපදවීමට වැයවන මුදල රුපියල් 35000 ක් පමණි. එයට දැමීමට අවශ්‍ය ජීව වායු නිපදවන ප්‍රභවය වන්නේ අප නිවසේ ඉවත දමන දිරීමට හැකි සියලු අපද්‍රව්‍යයි.මේ නව ජීව වායු ඒකකය සකස් කිරීමට අප දමන අපද්‍රව්‍ය (කුණු කසළ) ජීර්ණ වීමට ටැංකියක් සහ ජීව වායුව පිරීම සඳහා ටැංකියක් අවශ්‍ය වේ. ජීර්ණය වීමට යොදන ටැංකියට ආහාර දැමීම සඳහා බටයක් ටැංකියේ පහළ කොටසට ද, ටැංකියෙන් පොහොර ඉවත් වීම සඳහා තවත් බටයක් ටැංකියේ ඉහළ කොටසට ද සවිකළ යුතු වේ.මීට අමතරව ජීව වායුව පිරෙන ටැංකියේ ඉහළට ජීව වායුව ලබාගැනීම සඳහා පයිප්පයක් සවිකළ යුතුය. මුලින්ම ජීර්ණය වීමට යොදන ටැංකියට වතුර 87% ක්ම දමා (ඉඳුල් වතුර නම් වඩා හොඳයි) ඉතිරි 13% ම පිරවිය යුත්තේ ජීරකයෙන් හා අපද්‍රව්‍යවලින් පමණි.මෙයට දමන අපද්‍රව්‍ය ලෙස කුස්සියේ ඉවත දමන ඉඳුල් බත්, හොදි, පොල් කුඩු, තේ කුඩු, කෘමි හානියට පත් එළවළු, එළවළු අපද්‍රව්‍ය පරිභෝජනයට නුසුදුසු එළවළු, විවිධ ආහාර, පලා වර්ග පමණක් නොව පල්ප කරන ලද පත්තර පවා දමන්නට පුළුවන. ජලය ද යම් ප්‍රමාණයක් දැමිය යුතුය. ඊට පසු මේ කුටීරයට නිර්වායු ශ්වසන බැක්ටීරියා දමනු ලැබේ. ඒවායේ ක්‍රියාකාරිත්වය මත පැය 6 ක් ඇතුළත මේ ද්‍රව්‍යවලින් ජීව වායුව නිපදවනු ලැබේ. නමුත් සාම්ප්‍රදායිxක අයුරින් ජීව වායුව නිපදවීමට දින 40 ක් පමණ ගත වේ.ඒ අනුව මෙතෙක් පරිසරයට කරදරයක්ව තිබුණු ඔබට කරදරයක් වුණු පරණ පාන් බනිස් පවා පමණක් නොව ගුල්ලො ගහපු හාල් මෙන්ම පරණ වූ කිරි, මීකිරි, අල වර්ග පවා මේ බැරල් එකට දමන්න. ඒ සමඟම ඉඳුල් වතුර ටිකත් දැමීම ද අවශ්‍යයි. ඉඳුල් වතුර නැත්නම් සාමාන්‍ය ජලය ද මෙයට එක් කරන්න පුළුවන්.මේ ජීව වායු ඒකකය මඟින් අවසානයේ සක්‍රීය කාබනික ජීව වායු පොහොර ලබා දෙනවා. ඒ සමඟම දිලීර නාශක ද ලබා දෙනවා” නව නිර්මාණකරු ශ්‍රීමාල් තිසේරා අප සමඟ පැවසීය.මේ ක්‍රමයට ජිව වායු ඒකකයක් අපට නිවසේදීම සාදා ගත හැකියි. සාමාන්‍ය ක්‍රමයට පැයක් ජීව වායුව ලබාගැනීමට කුණු කසල ඝන මීටර් 2 - 3ක ප්‍රමාණයක් ජීර්ණය කිරීම අවශ්‍ය වේ. නව ක්‍රමයට ඝන මීටර් 1/2 කින් පමණ කුටිරයක් පිරවීම මඟින් පැයක මිතෙන් ප්‍රමාණයක් ලබාගත හැකිය. විශේෂයෙන් මේ කුටිරය අව්වේ තබනවානම් වඩා හොඳයි.මේ අයුරින් නිවසේ අපද්‍රව්‍යවලින් ජීව වායු සකස් කර ගැනීම සාමාන්‍ය ජීව වායු නිපදවීමේ ක්‍රමයට වඩා කිහිප ගුණයකින් වාසිදායකය. මෙම ජීව වායු ඒකකය සඳහා නඩත්තු වියදම් සතයක්වත් වැය නොවේ. අවශ්‍ය ගේදොර අපද්‍රව්‍ය පමණි. එය නොමිලේ ලැබේ. නමුත් පැරැණි ක්‍රමයට ජීව වායු ඒකකයක් නඩත්තු කිරීමේදී මසකට රුපියල් 500 ක් පමණ වැය වේ. මේ ක්‍රමයට ජීව වායුව මුලින්ම නිපදවීමට නිවසේ අපද්‍රව්‍ය කිලෝග්රැම් 1 - 1.5 ක් හා ජලය ලීටර් 15 ක් පමණක් වුව සෑහේ.නමුත් පැරැණි ක්‍රමයට ජීව වායුව නිපදවීමට ගොම පිදුරු වැනි අපද්‍රව්‍ය කිලෝ 40 ක් හා ජලය ලීටර් 40 ක් අවශ්‍ය වේ.ශ්‍රීමාල් තිසේරා මහතා පවසන පරිදි මෙවැනි ජීව වායු ඒකකයක් සාදාගත් විට එය අවුරුදු 40 - 50 ක් දක්වා පවත්වාගෙන යාමට පුළුවන. එමෙන්ම මේ මඟින් නිවසේ එකතු වන ගෙවත්තේ එකතු වෙන අපද්‍රව්‍ය ඉවත් කිරීමේ ප්‍රශ්නය ඩෙංගු වැනි රෝග බෝවීමේ ප්‍රශ්නයට සෑහෙන විසඳුමක් ලැබෙන අතර අමතර බලශක්ති ප්‍රභවයක් ලෙස ජීව වායුව ද ලැබේ. මෙයින් නිවසේ පදිංචි අයට ද ප්‍රදේශවාසීන්ට ද බලවත් ප්‍රතිලාභ ලැබේ. අතුරු ඵල ලෙස ලැබෙන කාබනික පෝර හා දිලීර නාශක මඟින් ගෙවත්තේ වගා කරන බෝගවලට හොඳ පෝෂණයක් ද ලැබේ. ඒ ශාකවලට විවිධ රෝග හටගැනීම ද වළකී.පැරැණි ක්‍රමයට සත්ත්ව මළ අවශ්‍ය වුවත් මේ ක්‍රමයට සත්ත්ව මළ අවශ්‍ය නොවේ. මේ සඳහා අවශ්‍ය වන්නේ ගෙදර දොර ඉවත දමන ජීර්ණය වන අපද්‍රව්‍ය පමණක් බවත් තිසේරා මහතා අවධාරණය කරයි.මෙලෙස නිපදවන ජීව වායුව ආහාර පිසීම සඳහා යොදා ගත හැකියි. ගෑස් මිල අද මාස්පතා වැඩිවෙනවා. ඒ වෙනුවට මේ මිතේන් හෙවත් ජීව වායුව මේ බැරලය ඔස්සේ මුළුතැන් ගෙයට ගෙන ඒමට සකස් කර දෙන්න පුළුවන්. එවිට ජල කරාමයක් ලෙස කරාම ඇරුණු විට මුළුතැන්ගෙට ජීව වායුව ඒවි. ලෝකයේ තිබෙන පරිසර හිතකාමී වායුව ලෙස ජීව වායුව හඳුන්වනවා. ඒ මඟින් ආහාර පිසීමේදී පිටවෙන කාබන්ඩයොක්සයිඩ් ප්‍රමාණය අවමයි.” මේ පිළිබඳව අපට තවදුරටත් කරුණු දැක්වූ ශ්‍රීමාල් තිසේරා මහතා පැවසීය.ශ්‍රීමාල් තිසේරා මහතා පවසන පරිදි මේ ක්‍රමයට සකස් කළ ජීව වායු ජනක දසත ජනප්‍රිය වෙමින් පවතී. ඒ අනුව ඉදිරියේදී මේ හුරුබුහුටි නමුත් කාර්යක්ෂමතාවෙන් ඉහළ මේ සංක්ෂිප්ත ජීව වායු ඒකකය මඟින් රටේම පරිසර දූෂණයට කදිම විසඳුමක් දෙනු ඇතැයි අපේ විශ්වාසයයි.අතේ ගෙන යා හැකි ජීව වායු ඒකක කිහිපයක්මෙම නව ජීව වායු ඒකකයේ වාසි රැසකි.නිවෙස් හී එල්.පී.ගෑස් පරිභෝජනය අඩුම තරමින් 50%කින් අඩුකර ගත හැකිය.පහසුවෙන් ස්ථාපනය කරගත හැක. (පැය දෙකක් පමණ)පැය 12ක් වැනි කෙටි කාලයක දී ජීව වායුව ලබාගත හැක. (නමුත් ක්‍රමානුකූ®ලව හා නොකඩවා ජීව වායුව ලබාගැනීමට සති දෙකක් පමණ ගතවේ.)පරිසරයට ව්‍යසනයක් වූ දිරාපත් වන අපද්‍රව්‍ය ප්‍රයෝජනයට ගත හැකි අතර අතුරු පලයක් වශයෙන් කොම්පෝස්ට් පොහොර ලබාගත හැක.ජීව වායුව නිල්පාටින් දැල්වෙන අතර පරිසර හිතකාමී ආහාර පිසීමේ ක්‍රමයකි. නිවසක එල්.පී. ගෑස් භාවිතයෙන් වාර්ෂිකව පරිසරයට නිකුත් කරන කාබන්ඩයොක්සයිඩ් ප්‍රමාණය වන කිලෝ ග්‍රෑම් 300ක් පමණ වළක්වාගත හැකිය.නිවෙස්වල භූ®මිතෙල් භාවිතයෙන් ආහාර පිසීමෙන් පරිසරයට නිකුත්වන කිලෝ ග්‍රෑම් 600ක් පමණ වන කාබන්ඩයොක්සයිඩ් ප්‍රමාණය වළක්වාගත හැක. ග්‍රාමීය නිවෙස්වල දැව භාවිත කර ආහාර පිසීමේදී නිවෙස් තුළ වායු දූෂණය නිසා සිදුවන ශ්වසන පද්ධතිය ආශ්‍රිත රෝග වළක්වා ගත හැකි අතර (විශේෂයෙන් කාන්තාවන්ට) මෙම බලපෑම නිසා සිදුවන නොමේරූ ළදරු උපත් වළක්වාගත හැකිය.ග්‍රාමීය නිවෙස්වල දර භාවිතයෙන් ආහාර පිසීමේදී වාර්ෂිකව දර ටොන් 3ක් පමණ අවශ්‍ය වන අතර එම දහනයේදී පරිසරයට නිකුත් වන ටොන් 5ක් පමණ වන කාබන්ඩයොක්සයිඩ් ප්‍රමාණය වළක්වා ගත හැකිය.මෙම නව නිෂ්පාදනය භාවිතා කිරීමේදී එල්පී ගෑස් භාවිතා කරන නිවෙස්වලට 50% එල්පී ගෑස් භාවිතය අඩු කරගත හැකි අතර, එය වාර්ෂිකව අවම වශයෙන් එල්පී ගෑස් කිලෝ ග්‍රෑම් 100කි. තවද එල්පී ගෑස් භාවිතා කිරීමෙන් වායුගෝලයට නිකුත් වන කාබන්ඩයොක්සයිඩ් ප්‍රමාණය වළක්වාගත හැක.ශ්‍රීමාල් තිසේරාග්‍රාමීය නිවෙස්වල ආහාර පිසීම සඳහා දර යොදා භාවිතා කිරීමෙන් නිවෙස් තුළ වාතය දූෂණය වීම නිසා නොයෙකුත් ශ්වසන පද්ධතියට අදාළ රෝග ඇතිවන අතර, සාමාන්‍ය පවුලකට වාර්ෂිකව දර ටොන් 3ක් අවශ්‍ය වේ.මෙම පරිසර හිතකාමී ආහාර පිසින ජීව වායු නිපදවන ක්‍රමය ග්‍රාමීය නිවෙස්වලට ද පරිභෝජනයට උනන්දු කළහොත් සෞඛ්‍ය හේතුන් වෙනුවෙන් ඔවුන් යොදන මුදලත් පරිසරයට නිකුත් වන කාබන්ඩයොක්සයිඩ් නිසා වන හානියත් අවම කරගත හැක.ගෑස් සිලින්ඩරයක මූලික වියදම රු.4500/- හා ගෑස් සමඟ 6000/- පමණ වේ. මාසයට 1 සිලින්ඩරයක් ප්‍රයෝජනයට ගන්නේ නම් එක් දවසකට රු.60/- වැය කිරීමට සිදුවේ.මේ පරිසර හිතකාමී සංක්‍ෂිප්ත ජීව වායු නිපදවීම සඳහා මූලික වියදම රු.15000/- වන අතර දවසක වියදම රු.0 සිට 15/ පමණ වේ.මෙම ජීව වායුව 100% දැල්වෙන අතර, නිල් දල්ලෙන් දැල්වේ.ඉහත සඳහන් සංක්‍ෂිප්ත ජීව වායු නිපදවන උපකරණයට අමතරව මෙම ක්‍රමයම යොදා ලංකාවේ සේවකයන්ම ආහාර සපයන සහ ආහාර පිසින ප්‍රධාන ආයතන කිහිපයකටම මධ්‍යම හා විශාල පරිමාණයේ ජීව වායු නිපදවන ව්‍යාපෘති හඳුන්වා දිය හැක. එම ස්ථාන විසින් පරිසරයට නිකුත් කරන අපද්‍රව්‍ය එම ස්ථානයේම ප්‍රයෝජනයට යෙදවිය හැක.මේ නව නිර්මාණය පිළිබඳ වැඩි විස්තර හා උපදෙස් 0775976087 දුරකථන අංකයෙන් නව නිර්මාණ ශිල්පී ශ්‍රීමාල් තිසේරා මහතාගෙන් දැනගත හැකිය.මේ නිර්මාණය ජාතික මට්ටමින් දියුණු වුවහොත් එය මෙරට කුණු කසළ ප්‍රශ්නය ජාතික මට්ටමින් විසඳීමට කදිම විසඳුමක් වනු ඇත.ඒ අනු ශ්‍රීමාල් තිසේරාගේ නව සංක්‍ෂිප්ත ජීව වායු ඒකකය පිළිබඳව රටේ පරිසර ක්ෂේත්‍රය ඇතුළු කාගේත් අවධානය යොමු කළ යුතුය.නිහාල් පී.අබේසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=av1010243</link>
    <topic>කිසිම පිරිමියෙක් මට විශ්වාසයක් නැහැ</topic>
    <author>ඡායාරූපය – බර්නාඩ් ෂෝ ප්‍රේමසුන්දර</author>
    <content>කිසිම පිරිමියෙක් මට විශ්වාසයක් නැහැඋදයන්ති කුලතුංගඔබ මේ දිනවල කාර්ය බහුලද?”ඇත්තෙන්ම ඔව්. මොහාන් නියාස් අධ්‍යක්ෂණය කරන ‘මිලා’ ටෙලි නාට්‍යයේත් සනත් අබේසේකර නිර්මාණය කරන ‘මහින්දාගමනය’ චිත්‍රපටයේත් ‘වහින්න මුතු වැස්සක්’, ‘අළුපාට හීන’ ටෙලිනාට්‍යවලත් මේ දිනවල දිගටම වැඩ. තවත් ටෙලිනාට්‍ය කීපයකටම ආරාධනා ලැබිල තියෙනව. ඒ නිසා මේ දිනවල ටිකක් කාර්ය බහුලයි.”’වහින්න මුතු වැස්සක්’ හි ඔබ නිරූපණය කරන්නේ තරමක වෙනස් චරිතයක් නේද?”ඔව්. ඒ ටෙලි නාට්‍යයේ මම නිරූපණය කරන්නේ දඟකාර කෙළිලොල් තරුණියකගේ චරිතයක්. ඇයගේ දඟකාරකම් තුළ ඇතැම්විට හාස්‍යය ද තියෙනවා. ඒක හරිම සාර්ථක පිටපතක්. ඒ ටෙලිනාට්‍යයේ මම කරන්නෙ උප ප්‍රධාන චරිතයක් වුණත් බාල, මහලු, කා අතරත් ඒ චරිතය අතිශයින්ම ජනප්‍රිය වුණා. මටත් හරිම සතුටුයි ඒ ගැන.”හාස්‍යය රංගනයට ඔබ වැඩිපුර කැමැත්තක් දක්වනවද?”එහෙම නෑ. මට ලැබෙන ඕනෑම චරිතයක් හැකි උපරිම අයුරින් කරන්නයි මම උත්සාහ කරන්නේ. හැබැයි හාස්‍ය රංගනය මගෙ ඇඟේ තියෙනව කියල ගොඩක් දෙනෙක් කියනව. ඒත් හොඳ හාස්‍ය රංගනයක් ඉදිරිපත් කරන්න හොඳ පිටපතක් තියෙන්න ඕන. අපි ප්‍රේක්ෂකයින්ව බලෙන් හිනස්සවන්න ගියාම ඒගොල්ල හිනාවෙන්නෙ අපිට. අද හැමෝම කතාවෙන ජෝක් තමයි හැම චැනල් එකකම තියෙන්නෙ. හොඳ පිටපතක් තියෙනව නම් හාස්‍ය චරිතයක් කරන්න මම කැමැතියි.”ගායනයට යොමුවෙන්න අදහසක් නැතිද?”මගෙ විෂය රංගනය. මම හොඳීන්ම කරන්න දන්නෙ ඒක. ගායනය මට අමතර දෙයක්. ඒක වෙනමම හදාරන්න ඕන ශිල්පයක්. නමුත් යම් යම් රූපවාහිනී වැඩසටහන්වලදි පාටිවලදි ගීතයක් ගායනා කරන්න ආරාධනයක් ලැබුණොත් කියනව.ඔබ රඟපාන්න කැමැති චරිතයක් තියෙනවද?”ඉතිහාසය ගැන කියවෙන නිර්මාණයක රඟපාන්න මම කැමැතියි. දැන් මට ඒකට අවස්ථාවක් ලැබිල තියෙනව. ඒ ‘මහින්දාගමනය’ චිත්‍රපටයේ. මම ඉතාම කැමැත්තෙන් තමයි එම චිත්‍රපටයේ වැඩ කටයුතුවලට සහභාගිවෙන්නේ. පසුගිය කාලෙ විකාශය වුණු ‘රිදී ඉට්ටංකරය’ ටෙලි නාට්‍යයේ මම රඟපෑවෙ තරමක වෙනස් චරිතයක්. ඒක මීට වසර ගණනාවකට පෙර ශ්‍රී ලංකාවේ තිබුණු සමාජ ක්‍රමය ගැන කියැවෙන ටෙලිනාට්‍යයක්. එහිදී භාෂාව පවා හදාරන්න සිදුවුණා. ඒ වගේ රංගනයකදි අපිටත් යමක් ඉදිරිපත් කරන්න පුළුවන්. ඒ වගේ වෙනස් චරිත නිරූපණය කරන්න මම කැමැතියි.”මොනවද පවුලේ තොරතුරු?”අම්මයි අයියයි අක්කයි මමයි තමයි අපේ පවුල. මගෙ තාත්ත නැතිවුණේ මම පොඩි කාලෙදි. මං පවුලේ බාලයා. අපි පදිංචි වෙලා ඉන්නෙ ඇතුල්කෝට්ටේ. මම හලාවත විද්‍යා පීඨයෙන් නාට්‍ය සහ රංග කලාව හැදෑරුවා. පසුව මම කැලණිය විශ්වවිද්‍යාලයෙන් ලලිත කලා උපාධිය ලබාගත්තා. විද්‍යාපීඨයේ අවුරුදු 3ක් ඉගෙන ගන්නවිට එක අවුරුද්දක් පාසලක ඉගැන්නුවා. ඒ අතරෙදි තමයි මම රංගනයට ආවෙ. මට ගුරුවරියක ලෙස පළමු පත්වීම ලැබුණේ ඈත පළාතකට. දිගටම රංගන කටයුතුවල යෙෙදුණු නිසා ඒ පත්වීම මම භාරගත්තේ නෑ.ඇත්තටම ඔබ දඟකාරද?”දඟකාර චරිත නිරූපණය කළාට මම එච්චරම දඟකාර නෑ. මට හිතෙන්නෙ මම දඟකාර බවෙත් අහිංසක බවෙත් සංකලනයක් කියල”ප්‍රේමය සහ ආදරය ගැන ඔබේ අදහස?”කාලයෙන් කාලයට මිනිස්සු ඒ ප්‍රේමය සහ ආදරය ගැන හිතන විදිය වෙනස් වෙන බවයි මට හිතෙන්නෙ. වර්තමානයේ බොහෝදෙනෙක් ළඟ තියෙන්නෙ ආදරය නෙමෙයි; ආත්මාර්ථය. ආදරය පරිත්‍යාගයක්. නමුත් අද ප්‍රේමවන්තයො ආදරය කරන්නෙ වෙනත් අරමුණු හිතේ තියාගෙන. ඒ හදවත් අවංක නෑ.මට හිතෙනව දැන් කාලෙ මිනිස්සු තව කෙනෙක් වෙනුවෙන් කැපවී ආදරය කරන්න කම්මැලියි; එහෙම නැත්නම් කැමැති නෑ කියල. හුඟක් දෙනෙක් ආත්මාර්ථකාමියි. ඒ නිසා “අනේ මම ඔයාට ගොඩක් ආදරෙයි” කියල කොයි විදියට කිව්වත් මම නම් ඒක විශ්වාස කරන්නේ නෑ. ගොඩක් පිරිමින්ට ආදරය දවස් පහෙන් අමතකයි. ඒ නිසා මට කිසි පිරිමියෙක් ගැන ප්‍රේමයක්, ආදරයක් ඇතිවෙන්නේ නෑ.ඔබගේ විවාහය ළඟදී සිදුවේවිද?”කවදාවත්ම විවාහ වෙන්නේ නැහැ කියන අදහසේ තමයි මම ඉන්නේ. තනියම ඉන්න එක හරිම නිදහස් කියල මට හිතෙනව. මගෙ යාළුවො එක්ක හිනාවෙලා විනෝදයෙන් කාලය ගත කරනව. ඒ වගේම මගෙ පවුලේ අය මට හරිම ආදරෙයි. ඒ නිසා මට ප්‍රේමයේ අඩුවක් දැනෙන්නේ නෑ. මම අනාගතය ගැන වැඩිපුර හිතන්නේ නෑ. හිත පෑරුණාම “ඈත ගමකට වෙලා ළමයින්ට උගන්නගෙන හිටිය නම් හොඳයි” කියල හිතුන වෙලාවලුත් නොතිබුණා නෙමෙයි. ඒත් මම ජීවිතයට සරලව සාර්ථකව මුහුණ දෙනවා.”කලා දිවියේ අනාගත බලාපොරොත්තු මොනවාද?”මගෙ රංගන හැකියාව දියුණු කරගෙන ඉදිරියට යන්න තමයි මගෙ බලාපොරොත්තුව. හොඳ ටෙලිනාට්‍යයක් නිෂ්පාදනය කරන්න ඉදිරියේදී බලාපොරොත්තුවක් තියෙනවා. ඒත් ඒ මුදල් ඉපයීමේ අරමුණින් නෙමෙයි. කෙතරම් වියදමක් ගියත් හොඳ ශිල්පීන් යොදාගෙන මතක හිටින නිර්මාණයක් කරන්න මගෙ හිතේ අදහසක් තියෙනව. අපේ ඇතැම් නළු නිළියන් ටෙලිනාට්‍ය නිෂ්පාදනය කළත් ශිල්පීන්ට හරියට මුදල් ගෙවන්නේ නෑ. එහෙම වැඩ කරන්න මම කැමැති නෑ.”ක්ෂේත්‍රයේ ප්‍රවීණයින් සමඟ ඔබ සහයෝගයෙන් වැඩ කරනවාද?”ප්‍රවීණයින්ට හැමවිටම ගරු කරනව. අපි හැදෙන්න ඕන ඔවුන් දිහා බලල. ඔවුන් මේ ක්‍ෂේත්‍රයේ දිගු කලක් රැඳිල ඉන්නෙ දක්ෂතාව නිසානෙ. ඔවුන්ගෙන් දැනගන්න බොහෝ දේවල් මට තියෙනව. ඒ නිසා ප්‍රවීණයින්ගෙන් විශාල සහයෝගයක් මට ලැබෙනවා.ඡායාරූපය – බර්නාඩ් ෂෝ ප්‍රේමසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=av1010245</link>
    <topic>ගැරීගේ අළු රේල් පාරේ</topic>
    <author>සේමාලි කැල්ලපත</author>
    <content>ගැරීගේ අළු රේල් පාරේඔහු රුවින් පිරි කැපී පෙනුණු අයෙක් නොවීය. පැහැපත් කඩවසම් පුරුෂයෙක් ද නොවීය. එහෙත් ඔහු නළුවෙක් වූයේය. ඔහුගේ මිටි බව සහ ළමා පෙනුම නිසාය. හැත්තෑව දශකයේ අගබාගයේ සහ අසූව දශකයේ මුල් භාගයේ ලොව පුරා ජනපි‍්‍රය වූ රූපවාහිනී මාලා නාට්‍යයක් වූ ‘ඩිෆරන්ට් ස්ට්‍රෝක්’ හි ආර්මෝල්ඩ් ගේ චරිතයට පණ පෙවූයේ ඔහුය.මේ ඉංගි‍්‍රසි ටෙලි නාට්‍යය අප රටේ ද බාල මහලු කොයි කා අතරත් අතිශයින් ජනපි‍්‍රය වූයේය. ඔහු නමින් ගැරී කෝල්මන් ය. උස අඩි 4 යි අඟල් 8 කි. උපතේ සිටම තිබූ ආබාධ නිසා ඔහුගේ වැඩීම බාල විය. එහෙත් ඒ මිටිකම ඔහු ජනපි‍්‍රය කර වූයේය.ගැරී වේන් කොල්මන් ඉපදුණේ ඇමෙරිකාවේ ඉලිනොයිස් හිය. කොල්මන් ලෙසින් ඔහුට නම දුන්නේ ඔහු හදාවඩා ගත් මවුපියන් ය. උපතේ සිටම වකුගඩු ආබාධවලින් පෙළීම නිසා ඔහුගේ වැඩීම බාල වූ අතර වැඩුණු මිනිසකු වූ විටත් මුහුණේ පෙනුම ළමා පෙනුමක් ගත්තේය. වයස අවුරුදු 10 ත් 16 ත් අතරදී ඔහුට වකුගඩු බද්ධ කිරීම් දෙවරක් සිදු කළද ඒ එකක්වත් සාර්ථක නොවීය. මෙනිසා ඔහු දිනකට සිවුවරක් පමණ රුධිර පාරවිලයනට ලක් කිරීමට සිදුවිය.වයස අවුරුදු එකොළහේදී පමණ ප්‍රථමයෙන් ම නළුවකු වීමට ගැරීට අවස්ථාව ලැබුණේ ඔහුගේ මිටි පෙනුම නිසාය. පිම්බුණු දෙකම්මුල් සහිත ඔහුට තිබුණේ ළමා පෙනුමකි. මේ පෙනුම නිසා වයස අවුරුදු 14 දී පමණ ඔහුට ඩිෆරන්ට් ස්ට්‍රෝක් මාලා නාට්‍යයට සම්බන්ධ වීමට අවස්ථාව ලැබිණි.එහි ධනවත් වැන්දඹු සුදු ජාතිකයකු හදාවඩා ගන්නා ඇමෙරිකානු අපි‍්‍රකානු තරුණ දරුවන් දෙදෙනකුගෙන් එක් අයකු වන ආර්නෝල්ඩ්ගේ චරිතය පණ පෙව්වේ ගැරී ය. මේ මාලා නාටකයේ ඉතාමත් ජනපි‍්‍රය ම චරිතය වූයේ ගැරී ගේ ආර්නෝල්ඩ් චරිතයයි. මේ කාලයේ ද වරින් වර රුධිර පාරවිලයනට පත්වූ ගැරී වරක් මෙසේ පවසා තිබිණ.”මං මෙහෙම ජීවත් වෙන්න හේතුව මට තියෙන්නෙ ලේසියෙන් බලාපොරොත්තු අත්හරින්නේ් නැති වකුගඩුවක් නිසයි. දැන් මට තියෙන්නෙ ගී‍්‍රක වකුගඩුවක්. එහි අයිතිකාරයා රිය අනතුරකින් මිය ගිය දරුවෙක්.”’ඩිෆරන්ට් ස්ටෙ‍්‍රීක්’ හි එක් කතා මාලාවක් සඳහා ඔහුට ඇමෙරිකානු ඩොලර් ලක්‍ෂයක් පමණ ලැබුණත් මවුපියන්ට, උපදේශකයන්ට, නීතිඥයන්ට සහ බදු වශයෙන් ගෙවා ඔහුගේ අතට ලැබුණේ් සොච්චම් මුදලකි. වෛද්‍ය ප්‍රතිකාර සදහා ද ඔහුට විශාල මුදලක් වැය විය. තමා හරිහම්බ කරන දේ නිසි ලෙස අතට නොලැබෙන බව දුටු ගැරී වරක් සිය දෙමවුපියන්ට හා උපදේශකවරුන්ට විරුද්ධව නඩු පැවරුවේ සිය මුදල් අවභාවිත කළ බව පවසමිනි. ඒ නඩුවෙන් ජයගත් ඔහුට ඩොලර් මිලියන 1.3 ක් වන්දි ලෙස ලැබිණ.වයස අවුරුදු 35 ක් වෙද්දී ඉතා සාර්ථක නළුවකු වූ ගැරී ඒ සාර්ථකත්වය නිසාම 2003 වසරේදී කැලිෆෝර්නියාවේ අග්‍රාණ්ඩුකාර තනතුර සඳහා මැතිවරණයට ඉදිරිපත් වූයේය. මේ මැතිවරණයට සුප්‍රසිද්ධ සටන් නළු ආර්නෝල්ඩ් ස්වාසිනගර් ද ඉදිරිපත් විය. ස්වාසිනගර් මැතිවරණයට ඉදිරිපත් වන බව දැනගත් ගැරී ඔහුටසහාය පළ කළේය. මැතිවරණ ප්‍රතිඵලවලදී ගැරී අපේක්‍ෂකයන් 135 ක් අතුරින් 8 වැනි තැනට පත්විය. ආග්‍රාණ්ඩුකාරයා ලෙස පත්වූයේ ස්වාසිනගර් ය.ගැරී හා ෂැරොන්විවාහ වූ දා.චිත්‍රපටයක රඟපාද්දී මුණගැසුණු ෂැරොන් හුයිස් ඔහුට මුණ ගැසුණේ 2005 දීය. අඩි පහමාරක් පමණ උස ෂැරොන් ද නිළියකි. 2007 දී ඔව්හූ විවාහ වූහ. එහෙත් ඒ විවාහය එතරම් සාර්ථක නොවීය. වරක් ෂැරොන් පොලිස් අත්අඩංගුවට පත්වූයේ සැමියා වන ගැරී ගෘහස්ථ හිංසනයට ලක් කිරීමේ වරදටය. ඇය ගැරී කාමරයකට දමා දොර වසා ඔහුගේ බඩුමුට්ටු පොළොවේ ගසා තිබිණි.2008 දී ඔවුන් දික්කසාද වුවත් දෙදෙනාගේ ම එකඟත්වය මත ඇය ඔහු හා එකම නිවෙසේ ජීවත් වූවාය. මිටිබව නිසාම යන යන තැන ආකර්ෂණයට ලක් වූ ගැරී ගේ ජීවිතයේ අපූරු සිදුවීම් ගණනාවකි. වරක් ඔහුට දඩ කෑමකට ලක්වීමට සිදුවූයේ ගැහැනියකට පහරදීමක් නිසාය. එකල ගැරී ආරක්‍ෂක භටයකු මෙන් සේවය කරමින් සිටියේය. ඔහු කිසියම් දෙයක් මිලදී ගැනීම සඳහා සාප්පු සංකීර්ණයකට ගිය අවස්ථාවදී ඔහු දුටු කාන්තාවක් ඔහුගෙන් සමරු සටහනක් ඉල්ලා සිටියාය. මේ ගැන දෙදෙනා අතර කතාබහ දික්ගැසී අවසානයේ ගුටිබැට හුවමාරුවක් සිදු විය.”ඒ ගෑනි දැක්කම මට බය හිතුණා. යකෙක් වගේ මට ඉහළින් හිටගෙන මට ගහන්න ආවා. ඊට ඉස්සෙල්ලා මං ගැහැව්වා.” කාන්තාවට රෝහල් ගාස්තු ලෙස ඩොලර් 1500 ක් ගෙවමින් ගැරී පොලිසියට පැවසීය.තවත් වරක් ගැරී රණ්ඩුවකට පැටළුණේ ගැරී සිය වාහනය රිය පොළක නැවැත්වීමට යද්දී එක් පුද්ගලයකු ඔහු ඡායාරූප ගතකිරීමට සැරසෙද්දීය. ගැරී තමා ඡායාරූපගත කරනවාට විරුද්ධ වීමත් සමඟ අදාළ පුද්ගලයා ගැරී හා රණ්ඩුවකට පැටළුණේය.වයසින් වැඩුණත් ළමා පෙනුමකින් යුත් මේ නළුවා ඔහුගේ සෞඛ්‍ය තත්ත්වය ගැන කා සමගවත් කතාබහ කිරීමට පි‍්‍රය නොකළේය. කෙසේ වුවද ඔහුට වූයේ යහපත් සෞඛ්‍ය තත්ත්වයක් නොවේ. 2009 දී ඔහු හෘද සැත්කමකට ලක්වුවද එයද එතරම් ප්‍රසිද්ධ නොවිණ. හෘද සහ වකුගඩු ආබාධවලට අමතරව ඔහු නිව්මෝනියා රෝගයෙන් ද පෙළිණි. මේ වසරේ ජනවාරි මාසයේ දී ඔහු රෝහල් ගත කෙරුණේ රඟපාමින් සිටියදී අපස්මාරය වැළඳීම නිසාය.ගැරී වයස අවු. 14 දී Different Strokeහි.ළමා හා තරුණ වියේදී ජනපි‍්‍රයත්වයේ හිණි පෙත්තට නැඟුණ ද ඔහුගේ වැඩිහිටි දිවිය ගෙවුණේ නීති ගැටලු, මුදල් අර්බුද හා සෞඛ්‍ය ප්‍රශ්න ගණනාවක් මැදය. වරක් ඔහු වෛද්‍ය ගාස්තු ගෙවීම සඳහා සිය ඇඳුම් ද වෙන්දේසි කළේය. වයස අවුරුදු 42 ක් තරම් වූ කෙටි ජීවිතයේ දී ගැරී රඟපෑ චිත්‍රපට හා රූපවාහිනී නාට්‍ය ගණන 60 කට ආසන්නය.මේ වසරේ මැයි මස 26 වැනිදා ගැරී රෝහල් ගත කෙරුණේ සිය නිවෙසේ බිම ඇදවැටී හිස බිම වැදීම නිසාය. බරපතළ තත්ත්වයෙන් පසුවූ ඔහුගේ මොළයේ අභ්‍යන්තරයේ රුධිර වහනය වීම නිසා වරින් වර සිහිමුර්ජාවට ද ලක්විය. මෙනිසා වෛද්‍යවරු ඔහු ජීවිතාරක්‍ෂක යන්ත්‍රයකට සවිකරනු ලැබූහ.දින දෙකක් තිස්සේ යන්ත්‍රයේ පිහිටෙන් දිවි රැකගත් ගැරී අවසානයේ යන්ත්‍රයෙන් ඉවත් කරනු ලැබුයේ ඔහුගේ දිවි රැක ගැනීම සඳහා දරනු ලැබූ පරිශ්‍රම ව්‍යර්ථ වූ පසුය. දික්කසාද වුවද මියයන තෙක් ඔහු සමඟ සිටි බිරිය ෂැරොන් ඔහු යන්ත්‍රයෙන් ඉවත් කිරීම සඳහා අවසර දුන්නාය. අනතුරුව ගැරී මිය ගියේ සිය පවුලේ අය හා හිතමිතුරන් යහනේ දෙපස සිටියදී ය.ගැරී මිය යද්දී ඔහු පසුවූයේ 42 හැවිරිදි වියේය. ඔහු මිය ගිය පුවත රෝහලින් දැනුම් දීමත් සමඟ රෝහල අසලට දහස් ගණනක් එක්වූහ. ලොව සැමතැනින් ශෝකය පළ කරමින් එවූ විද්යුත් පණිවිඩ ලක්‍ෂ ගණනකි.මැයි 28 වැනිදා ඔහු මිය ගිය පසු ඔහුගේ අවසන් ඉල්ලීම අනුව ආදාහනය සිදු කිරීමට පවුලේ අය ලක ලැහැස්ති වුවත් මරණය සැක සහිත යැයි මතුවූ තත්ත්වයක් නිසා අවමඟුල් කටයුතු කීපවරක්ම කල් දැමිණ. ඇතැම් පුවත්පත් පළකළේ ගැරීගේ මරණය මිනීමැරුමක් ලෙසය. එහෙත් පසුව රෝහල ගැරීගේ මරණය සිදුවූ ආකාරය නිවේදනයක් මඟින් නිකුත් කිරීමෙන් පසු ජුනි 17 වැනිදා ඔහුගේ ආදාහනය සිදු කෙරිණි.කෙසේ වුවද, ගැරීගේ දේපළ සම්බන්ධයෙන් පැන නැඟුණු යම් යම් මතබේද නිසා ඔහුගේ අළු ලබා දෙන්නේ කාටද යන ප්‍රශ්නය මතු විය. අවසානයේ විනිසකරු තීරණය කළේ අවසන් මොහොත දක්වාම ඔහු සමඟ සිටි දික්කසාද බිරිය ෂැරොන්ට ඔහුගේ අළු සහ දේපළවල අයිතිය ද හිමිවන බවය.ගැරී දුම්රියවලට බෙහෙවින් පි‍්‍රය කළේය. මේ නිසා ෂැරොන් තීරණය කළේ ඔහුගේ අළු දුම්රිය මාර්ග දිගේ විසුරුවා හැරීමට ය.ජුනි මස ගැරී කොල්මන් ආදාහනය කළ ද ඔහුගේ මරණය ගැන සියලු සැක සංකා දුරු කෙරුණේ මේ ඔක්තෝබර් මස 05 වැනිදාය. ඔහුගේ මරණය සම්බන්ධයෙන් පරීක්‍ෂණ පැවැත්වූ නිලධාරීහූ එදින මරණය ගැන සිය අවසන් තීන්දුව ප්‍රකාශයට පත් කළහ. ඉන් කියැවුණේ ගැරී ගේ මරණය සිදුවූයේ හදිසි අනතුරක් නිසා බවය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=av1010247</link>
    <topic>හද පුදසුන</topic>
    <author>යමුනා මාලිනී පෙරේරා</author>
    <content>හද පුදසුනප්‍රේමය යනු හමුවීම යැයි ඔබ සිතන්නෙහිද? හමුවීම තුළ ප්‍රේමය තිබෙන්නට හැකිවා සැබෑය. ප්‍රේමයෙන් වෙළුණු කල එයිනික්බිතව සිදුවන සෑම සක්‍රියාවක් ම ප්‍රේමය පාදක කොට ගෙන ඇතිවන නිසා ය.ප්‍රේමවන්තයන්ගේ විවිධාකාර ප්‍රේමාවනද්ධ චර්යා ඇත. යොවුන් වියට පත් භද්‍ර යෞවනයේ පෙම්වතුන් ප්‍රේම කරන්නේ එක්තරා අන්දමක මානසික ආතතියකුත් ලුහු බඳිනා ගමන් ය. සුරක්ෂිතව තබාගත් ප්‍රේමය නම් මහඟු මාණික්‍යය සොරාගන්ට කොහෙන් හෝ හොරෙකු, හතුරෙකු ඒවි යැයි සැක සංකාවක් සිතේ පවතී.එසේ වන්නේ තමනුත් තවම තමන්ට අයිති නැත යන ආකල්පයෙහි සිටින නිසා ය. එනිසාම දෙමාපියන්ගෙන් යැපෙනතාක්ම ප්‍රේමවන්තයන්ට මේ ආතතිය නම් ව්‍යාධියෙන් නම් මිදෙන්ට බැරිවෙයි. එහෙත් තමන්ටම කියා ජීවනෝපායන් සොයා ගත් දවසක ඔවුහු තම සිහින රාජ්‍යයේ අභිෂේක ලබති. බාධා - කෙණිහිලි - නොපනත්කම් - අකටයුතුකම් මැද අහිංසක ආදරය පවිත්‍රව ගලා යන්නේ ය.කවදාද ආයෙ එන්නේහමුවන්න මා ඉතින්දෙනුවන් අයා සිටින්නේහමුවන්න ඔබේ දසුන්// රෑ බෝවීලා අද දින ගෙවිලාවැඩිහිටියන් බලා ඇතිඅප දුටුවෝතින් සිදුවෙයි නපුරක්වෙන්වී යමු හනික අපි අප වෙන්වීලා ඉමු සිත් බැඳිලාමුළු ලෝකය බලා හිඳීඅපමණ බාධා අප වට සැදිලාඑකසිත් සේ ඉඳීමු සැදී පද රචනය, සංගීතය, ගායනය -විශාරද ෂර්ලි වෛජයන්ත් ගුණසිංහප්‍රියාවිය නැවත ඔබ මා හමුවන්නට එන දවස මට කිව මැනවි. ඔබ ළඟ නොමැති එක තත්පරය ද මට කල්පයක් සේම දැනෙයි. මා දෑස් විවර කරගෙන බලා සිටින්නේ බැදි යදම්වලින් මිදී මොහොතකට හෝ ඔබ මා සොයාගෙන එනතුරු ය.හිරු නඟියි - බසියි. හැමදාමත් එය එලෙසම ය. එහෙත් ඔබත් මාත් හමුවූ මොහොතක ඉර බැසයන්නෙත් පුදුමාකාර වේගයකින්. ඉක්මනින් ම රෑ බෝ වෙයි. දැන් ඉතින් අපට සමුගන්ට වෙලාව ඇවිදින් ය. කෙතරම් නම් හඳුනන අය අපට හමුවෙනවාද? ලෝකයෙන් මුහුණු සඟවාගන්නට අපට බැරිවෙයි. අහිංසක අපේ ආදරයට හිංසා කරන්නට ඔවුන් ඒවි. ඒ නිසා අපි සිත්වලින් බැඳීගෙන වෙන්වී යමු. සිත් වලින් කවදාවත් වෙන් නොවී එක සිතින් ම හිඳිමු.යෞවන ආදරයේ පරම පවිත්‍රවූත් විචිත්‍ර වූත් චින්තනය විහිද විසිර යන මේ ගීය අපට මුලින් ම ඇසෙන්නේ මීට දශක තුනකට පමණ පෙරදීය. එහෙත් මේ මියුරු පදවැලට - සංගීතයට - ගී හඬට බැඳී පෙම තාමත් අප සිතින් බිඳී ගොසින් නැත.පද රචනය - සංගීත සංයෝජනය සහ ගායනය යන තුන් ඈදුතු ක්‍රියාවලියෙහි නිපුණයෝ අප අතර විරලයහ. සිටින්නේ අතේ ඇඟිලි ගණනටය. එහෙව් ප්‍රතිභාපූර්ණ ශිල්පියෙක් මේ ගීතයේ නිර්මාතෘවරයා වෙයි.ඔහු ජාතික තරුණ සේවා සභාවේ මුල්ම යුගයේ සංගීත උපදේශකවරයකු වන විශාරද ෂර්ලි වෛජයන්ත් ය.“මේ ගීතය මම නිර්මාණය කළේ වර්ෂ 1981 දී විතර එවකට මම තරුණ සේවා සභාවේ උපදේශක ධූරය දරමින් සිටියේ. ගීතයෙන් මම කියන්න උත්සාහ කළේ ප්‍රේමය පිළිබඳ යෞවනයෙකු ගේ චින්තනය යි. සීමා මායිම් වලට කොටු වී ප්‍රේම කරන තරුණයෙකුගේ අදහස් තමා මා මේ ගීතය ලිවීමට වස්තු විෂය කරගත්තේ...”සැබැවින් ම මනා පද සංයෝගය උචිත සංගීතය සමඟ ළයාන්විත ගායනය යන බැඳීම් ත්‍රිත්වය එක්තැන් වූ කල්හි උපදිනා ආකර්ෂණය පොදු රසික හදවත් ආලෝලනය කරන්නේ නිරායාසයෙන්ම ය. එවැන් පරිපූර්ණ ගීත සදා හදවත් වැළඳගනියි.රෑ බෝවීගෙන එයිතවත් දවසක් ගෙවී ගොසින් ය.දැන් ඉතින් වෙන්ව යාමේ සංවේගජනක අයාමය එළැඹිලාය. සෑම සුයාමයක්ම අයාමයක් වෙන මොහොතක් එයි. ඒත් ආයෙත් දවසක ඒ සුයාමය බිහිවේවි. වැඩිහිටියන් බලා සිටින්නේ අප ගෙවල්වලට සේන්දු වෙනකම් ය. ඔවුන්ගේ නපුරුකම්... බොහෝම ය. අහිංසක අපේ සිත් තලා පෙළා පොඩිකරවන ඒ කුරිරුකම් දරුණු ය. ඒත් අපේ සිත්වලට බලපෑම් කරන්ට කාටවත් බැරිය. අපි සිතින් බැඳී ශක්තිමත් වී හිඳිමු.නැවත කවදාක හරි අප දෙදෙනා හමුවන්නේ ඒ ශක්තියේ මහිමයෙනි.හමුවීම් සහ වෙන්වීම් අතරේ අපේ ජීවන ගමන මෙසේ ගතවේවි. ලෝකයා දවසක පරාජය වේවි. ඒ අපි ගතින් දෙදෙනෙකු වුවත් එක සිතින් සිටින නිසා ය.යමුනා මාලිනී පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=av1010248</link>
    <topic>රණවිරුවන්ගේ කලා හැකියාව ලොවට කියාපාන රණවිරු රියල් ස්ටාර්</topic>
    <author>ගාමිණි සුසන්ත</author>
    <content>රණවිරුවන්ගේ කලා හැකියාව ලොවට කියාපාන රණවිරු රියල් ස්ටාර්ගෝඨාභය රාජපක්ෂජාතික රූපවාහිනිය ඉදිරිපත් කිරීමට සූදානම් වන නවතම රියැලිටි වැඩසටහන වන්නේ “රණවිරු රියල් ස්ටාර්” වැඩසටහනය. මෙය අමුතුම ආකාරයක් ගත් රියැලිටි වැඩසටහනකි.මෙම වැඩසටහනේ නිර්මාතෘවරයා වන්නේ ආරක්ෂක අමාත්‍යංශයේ ලේකම් ගෝඨාභය රාජපක්ෂ මහතාය. එතුමාගේ මතය වන්නේ වසර 30 ක් රට වෙළාගෙන තිබු කුරුරු යුද්ධය නිම කළ රණවිරුවන් දේශයට සම්පතක් වන්නා සේම එම රණවිරුවන් තුළ සැඟවී ඇති කලාකාමී සහජ හැකියාවන් රූපවාහිනී මාධ්‍යයෙන් ලොවටම පෙන්වීම ජාතියේ වගකීමක් බවය.මෙම නවතම රූපවාහිනී අත්දැකීම පිළිබඳව මෙම වැඩසටහනට සම්බන්ධ සම්පත් දායකයින් කීප දෙනෙකුගෙන්ම කරුණු විමසා සිටියෙමු.එහිදී ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජෙනරාල් ලක්ෂ්මන් හුලුගල්ල මහතා දැක්වූයේ මෙන් අදහසකි.“අපේ රණවිරුවො ත්‍රස්තවාදය අවසන් කරල රට බේරාගන්න සියලුම කැප කිරීම් කළා. ඔවුන්ගේ විනෝදාස්වාදය ඔවුන් බංකරවලට හමුදා කඳවුරුවලට සීමා කළා. නමුත් ඔවුන් තුළ තිබුණු නිර්මාණශීලී හැකියාවන් වැළලී ගියේ නෑ. ඔවුන් බංකර් තුළට වී ගීත ගායනා කළා. කවි, ගී ලිව්වා.දේවපි‍්‍රය අබේසිංහඒ වගේම හමුදා කඳවුරුවල තිබුණු සාදවලදී ඔවුන් නර්තන හැකියාවන් පවා පෙන්වූ අවස්ථා තිබෙනවා. දැන් යුද්ධය අවසන්. මෙම රණවිරුවන්ගෙ හැකියාවන් ලොවටම ප්‍රදර්ශනය කිරීමේ අවස්ථාව දැන් උදාවෙලා තියෙනව. ඒක අපේ යුතුකමක්. ඒ නිසයි මේ වැඩසටහන අපි ඉදිරිපත් කරන්නේ.ජාතික ආරක්ෂාව පිළිබඳ මාධ්‍ය මධ්‍යස්ථානය මෙම වැඩසටහන සම්බන්ධීකරණය කරනවා. මේ වන විටත් මේ වැඩසටහන සඳහා අයදුම්පත් හතළිස් දහසකට අධික ප්‍රමාණයක් ලැබී තිබෙනවා.මේ රියැලිටි රූපවාහිනී වැඩසටහනට මූල්‍යමය දායකත්වය ලබා දෙන්නේ ඩයලොග් දුරකතන ආයතනයයි. අවසන් වටය සඳහා විසි දෙනෙක් තෝරා ගන්න නියමිතයි. මූලික වටයේ තරග ඔක්තෝබර් 15 වැනිදා සිකුරාදා හමුදා කඳවුරුවලදී පැවැත්වුණා. මෙහි පළමු රූපවාහිනී වැඩසටහන නොවැම්බර් 06 වැනිදා සෙනසුරාදා රාත්‍රී 10.00 ට ජාතික රූපවාහිනියෙන් විකාශය වීමට නියමිතයි.අවසන් මහා තරගයෙන් ප්‍රථම ස්ථානය හිමි කරගන්නා තරගකරුවාට ශ්‍රී ලංකාවේ රියැලිටි වැඩසටහන් ඉතිහාසයේ වටිනාම ත්‍යාගය වන රුපියල් මිලියන 10 ක් වටිනා නිවසක් ලබාදීමට නියමිතයි. දෙවැනි ස්ථානය සඳහා රුපියල් මිලියන දෙකක මුදලක් ද, තුන්වැනි ස්ථානය සඳහා මිලියනයක මුදලක් ද ප්‍රදානය කිරීමට නියමිතයි. ඒ වගේම අවසන් වටයට තේරෙන තරගකරුවන් විසිදෙනාට වටිනා ත්‍යාග පිරිනැමෙනවා.”ලක්ෂ්මන් හුලුගල්ලරණවිරු රියල් ස්ටාර් රියැලිටි වැඩසටහන ජාතික රූපවාහිනියෙන් විකාශය කිරීමට ගත් තීරණය පිළිබඳව අදහස් දැක්වූයේ ජාතික රූපවාහිනි සංස්ථාවේ අධ්‍යක්ෂ ජෙනරාල් දේවපි‍්‍රය අබේසිංහ මහතාය.“මේක ජාතික අවශ්‍යතාවයක්. ඒකයි ජාතික රූපවාහිනිය මෙහිදී පෙරමුණ ගත්තේ. රණවිරුවන් මේ බිමට කළ කැපකිරීම්වලට ප්‍රති උපකාරයක් කරමින් ඔවුන්ගේ සහජ හැකියාවන් මුළු ලෝකයේම පේ‍්‍රක්ෂකයින් හට පෙන්වීමට ජාතික රූපවාහිනියට අවස්ථාවක් ලැබීම වාසනාවක්. ලෝකයේ කිසිම රටක් මෙවැනි වැඩසටහනක් ඉදිරිපත් කර නෑ. බංකරේට කොටු වී තිබුණු රණවිරු හැකියාවන් රටට පෙන්වීමට මෙම වැඩසටහන මඟින් හැකිවෙන බවයි මගේ විශ්වාසය.මේ වැඩසටහන රූපවාහිනී රියැලිටි වැඩසටහන් ඉතිහාසය වෙනස් කරනු නියතයි. ජාතික රූපවාහිනිය පැත්තෙන් උපරීම දායකත්වය ලබා දෙන්න අපි සූදානම්. අති නවීන රූපවාහිනි තාක්ෂණය උපයෝගී කරගනිමිනුයි මෙම වැඩසටහන ඉදිරිපත් කරන්නේ. මුල් වටයේ තරගවලදී වැඩසටහන මෙහෙයවන්නේ සාරංග දිසාසේකර සමඟ සුරංගි කොඩිතුවක්කුයි. අවසන් වටවලදී වෙනත් දෙදෙනෙක් වැඩසටහනට ගෙන ඒමට අපි බලාපොරොත්තු වෙනවා. දේවින්ද කෝන්ගහගේ මෙම රූපවාහිනී වැඩසටහනේ නිර්මාණශීලී අධ්‍යක්ෂවරයා ලෙස කටයුතු කරනවා. ‘රණවිරු රියල් ස්ටාර්’ වැඩසටහන ඉතාම අලංකාරවත්ව පේ‍්‍රක්ෂකයින් වෙත ගෙන යාමයි ජාතික රූපවාහිනියේ අරමුණ.”ගාමිණි සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=av1010249</link>
    <topic>මාස්ටර් නැති රටක සංගීතය?</topic>
    <author>සු.මි.</author>
    <content>මාස්ටර් නැති රටක සංගීතය?මාස්ටර් (ආචාර්ය ප්‍රේමසිරි කේමදාස) ගේ වියෝවෙන් ඇතිවූ විශාල රික්තය පසුගිය අවුරුදු දෙක තුළ වඩාත් දැඩිව දැනුණු බවත් එය කිසිසේත්ම නොපිරවුණු බවත් සංගීතාභිලාෂීන් වන අප කාගෙත් පොදු පිළිගැනීම වන්නේය. ගෙවුණු අවුරුදු දෙකක කාල පරිච්ඡේදයේදී කොටින්ම මේ වනවිටත් මෙරට සංගීත සංස්කෘතියේ පවතින්නේ ගැඹුරු හිස්කමක් මිස අන් කවරක් ද? සංගත තැටියක් දොරට වැඩීමක් හෝ ඒක පුද්ගල ප්‍රසංගයක් (ඒවා නොවැදගත් යැයි නො කියමි) පැවැත්වූ පමණින් මෙරට සංගීත සංස්කෘතිය සාරගර්භ ලෙසින් පෝෂණය වේ යැයි සිතිය හැකි ද?සුභාවිත ගීතය සම්බන්ධයෙන් ගත්විට මාස්ටර්, ගීතයේ සම්මත ආකෘතිය පුපුරුවා දැම්මේය. ‘උදුම්බරා’, ‘කන්‍යාවී’ වැනි ගීත ප්‍රකට කරන්නේ මේ යථාර්ථයයි. ගීතයේ ස්වාමිත්වය ගීත රචකයාටය යන මිථ්‍යාව ඔහු තම ගී නිර්මාණ ඔස්සේ බරපතළ ලෙස බිඳ දමා ඇත.මාස්ටර්ගෙන් වැඩිම සේවයක් ඉෂ්ට සිද්ධවූයේ චිත්‍රපට සංගීතයට යැයි මම කියමි. ගී තනුවක් නිර්මාණය කර ගැනීමට සංගීතය නොදන්නා අයකුට වුව පුළුවන්කම ඇත. ඇතැමුන් සංගීත සංයෝජනයට වෙනත් ශිල්පීන් යොදා ගන්නේ එබැවිනි. එසේම සංගීතය ගැඹුරින් ඥානනය කරගෙන ඇති විශාරදයකුට හෝ පණ්ඩිතයකුට වුව චිත්‍රපට සංගීතය නම් වූ නිර්මාණ ක්ෂේත්‍රයේ සාර්ථකත්වයක් අත්පත් කර ගැනීම බෙහෙවින් අසීරුය. හොඳම උදාහරණය පණ්ඩිත් රවි ශන්කර්ය. ඔහුගේ සංගීත රචනා පිළිබඳ සෑහීමකට පත්නොවූ නිසාය, සත්‍යජිත් රායි තමන්ගේ පසුකාලීන සිනමාපටවලට තමන්ම සංගීතය නිර්මාණය කර ගත්තේ.මාස්ටර් ‘ගොළු හදවත’, ‘නිධානය’ ‘බඹරු ඇවිත්’, ‘තුන්වැනි යාමය’ වැනි චිත්‍රපටවලටත් ‘වෙදහාමිනේ’, ‘දඩුබස්නාමානය’ වැනි ටෙලි නාට්‍යවලටත් නිර්මාණය කළ භාවාත්මක සංගීතය ඉක්මැවීම කෙසේ වෙතත් ඊට ආසන්නවීමටවත් මේ අවුරුදු දෙක තුළ කිසිදු සංගීතවේදියකුªට පුළුවන්කම ලැබී නැත. මිනිස් කටහඬද ප්‍රකාශනයක් සේ භාවිතා කරගනිමින් මාස්ටර් මේ නිර්මාණවලින් පෑවේ සැබැවින්ම වික්‍රමයක් නොවේද?සංගීතය යනු ගීතයම නොවන බව සාක්ෂාත් කරගත් මාස්ටර් සංධ්වනි, ඔපෙරා, කැන්ටාටා හරහා ඉදිරිපත් කළ සංගීත රචනා මඟින් මෙරට තුළ උසස් සංගීත සංස්කෘතියක් ඇති කිරීමට ගත් පරිශ්‍රමය අපේ බුහුමනට ලක්වුවමනාය. එහෙත් ඔහු ජීවතුන් අතර සිටියදී සිදුවූයේ එබඳු බුහුමන් දැක්වීමක් නොව අන්ත පරිභව කිරීමක් නොවේද? ගැඹුරු සංගීත රසාස්වාදයකට නුහුරු රසික ප්‍රජාවක් සිටින රටක එබඳු රසිකයන් ;ගාඩනඟා ගැනීමට මාස්ටර්ටම සිදුවූයේය. එය සිනමාවේ ආචාර්ය ලෙස්ටර් ජේම්ස් පීරිස් කළ යුග කාර්ය භාරයට බෙහෙවින් සමාන වූවකි.මාස්ටර්ට ගර්හා කළ ඇතමුන්ට ලයනල් වෙන්ඩ්ට් රඟහලේ භාරකරුව සිටි මෙතේරිස් සමරවික්‍රමට තිබූ සංගීත කලා ඥානයවත් නොතිබුණු සේය. (‘මානසවිල’ ඔපෙරාවේ 50 වැනි දර්ශනයේදි මාස්ටර්ට මල් මාලාවක් දමා ආචාර දැක්වූයේ මෙතේරිස්ය.)මාස්ටර් වචනයේ පරිසමාප්ත අර්ථයෙන්ම විශ්වීය සංගීත ප්‍රාඥයෙක් වූයේය. එක සංගීත ගුරුකුලයකටවත් ගැති නොවූ ඔහු ඉතාම ස්වාධීන කලාකරුවකු සේ අන්තර්ජාතිකව වර්ධනය වන සංගීත කලා විඥානය දැඩිව අවශෝෂණය කරගත්තේය. ඒ අරුතින් ගත්විට අපේ රටේ සංගීත කලාවේ බිහිවුණු පළමුවැනි නූතනවාදියා මාස්ටර්ය. ඔහුගේ සාර්ථකත්වයට එක් ප්‍රබල හේතුවක් වූයේ මේ පෘථුල සංගීත චින්තනයයි. සංගීත දාර්ශනිකත්වයයි.මාස්ටර්ගේ සංගීත නිර්මාණ ගැඹුරු විචාරයකට හසු නොවීම කනගාටුදායකය. ඊට හේතුව වූයේ අපේ කලා විචාරය මුළුමනින්ම වචන මත - සාහිත්‍යය මත පදනම් වීම යැයි සිතමි. ඒ නිසාවෙන් සංගීතය පමණක් නොව චිත්‍ර හා නර්තන නිර්මාණ ද නිසි විචාරයකට ලක් නොවිණි. වචන මත පදනම්ව ජොර්ජ් කීට්ගේ චිත්‍රයක් හෝ චිත්‍රසේනයන්ගේ මුද්‍රා නාට්‍යයක් විචාරයට හසු කළ හැකි ද?සංගීත අධ්‍යාපනය හා සම්බන්ධයෙන් මාස්ටර්ගේ මැදිහත්වීමද වැදගත්ය. ඔහු කලක් ජාතික අධ්‍යාපන ආයතනයේ ඉහළ තනතුරක් දැරුවත් එහි සිටි ඇටුවම් බැසගත් නිලධාරි තන්ත්‍රය මාස්ටර්ට වැඩක් කරන්න ඉඩ දුන්නේ නැත. බස් රියැදුරකුටත් සංගීත ගුරු පත්වීමක් දී ඇති බව එකල මාස්ටර් හෙළිදරව් කළා අපට මතකය. (එම රියැදුරා සංගීතය ඉගෙනගෙන ඇත්තේ පත්වීම ලැබිමෙන් අනතුරුවය.) එබඳු රටක සංගීත අධ්‍යාපනයට වන දේ අපට සිතාගත හැකිය. එසේම සංගීත අධ්‍යාපනය හා සම්බන්ධ නිර්දේශ යල්පැන ඇති බවත් ඒවා පුළුස්සා දැමිය යුතු බවත් මාස්ටර් ප්‍රසිද්ධියේම කියා සිටියේය.මාස්ටර් නැති රටක මාස්ටර් නිර්මාණය කළ ගීත හා සංගීත රචනා එක්කොට ප්‍රසංගයක් පැවැත්වීම මේ අනුව අර්ථවත් ක්‍රියාවක් බව අවසන් වශයෙන් පෙන්වා දෙනු කැමැත්තෙමි.සු.මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=av10102410</link>
    <topic>මාස්ටර්ගෙ අළු ටික තාම මල් ශාලාවෙ</topic>
    <author>ඉනෝකා පෙරේරා බණ්ඩාර</author>
    <content>මාස්ටර්ගෙ අළු ටික තාම මල් ශාලාවෙආචාර්යප්‍රේමසිරිකේමදාසයන්ගේ බිරිඳ දෙවසරක මතකය මැදමාස්ටර් හිනැහෙනව.ඒත් මුළු ගේම පාළුයි.සනීපෙට දිගෑදිලා තනුවක් මුමුණන හාන්සි පුටුව.... අනේ! ඒකත් හිස්.හිනහව... ගීතය... සංගීතය ... මේ මුකුත් නැති ගෙදර මාස්ටර්ගෙ බිරිය ලතා කේමදාස විතරක් තනිවෙලා.තාත්තෙක් නැති ගෙදර හිස්කම ඊයම් බරුවලටත් වැඩිය බර වග මං හොඳට දන්නව.නොඑන්නම ගිය ගමනෙදි ආයෙ කවදාවත් තාත්තල මුණගැහෙන්නෑ.අනූපා - ගයාත්‍රි දූලටත් එහෙම දැනෙනව ඇති.ඒත් අහන්නෙ කොහොමද... දෙන්නා රටවල් දෙකක.අනූපා කැනඩාවේ පරිගණක ඉංජිනේරුවරියක්. ගයාත්‍රි චෙකෝස්ලෝවැකියාවේ සංගීත සහ ඉංග්‍රීසි ගුරුවරියක්. අනූපා අවුරුදු 20ක පටන්ම කැනඩාවෙ තනිව ජීවත්වෙනවා.ගයාත්‍රිත් චෙකෝස්ලෝවැකියාවටම වෙලා දැන් අවුරුදු 10කට එහා.අවුරුද්දට කිහිපවරක් ඇවිත් ගියාට, ඈට තනිකමක් නොදැනුණේ සැමියා හින්දා. ඒත් මාස්ටර්ත් නික්ම ගොහින් දැන් දෑවුරුද්දක්.සැමියත් – දූරුත් ළඟ නැතිව මොනව තිබුණත් මොකටද... එහෙම හිතුණත් ඈ හිත හදාගන්නව.මාස්ටර්ගෙ මතකෙ ගේ පුරාම හින්දා.මාස්ටර් හිනැහෙන මේ පින්තූරවලට පණ එනව නම්... අනේ ඇගේ ජීවිතේ ආපහු පිරේවි.මට ඔබට කියන්න දෙයක් තියෙනවා. දූවිල්ලෙන් සෑදුණු අපි නැවත දූවිල්ලට හැරෙන බව ඔබත් අහල ඇති.ඒත් මාස්ටර්ගෙ අළු ටික තවම මල්ශාලාවෙ මුල්ලක තැබුණු මුට්ටියක.’බොරැල්ලෙ කනත්තෙන් වත් ඉඩක් ලැබුණෙ නැතිද..’මං ඇහුවෙ ඒ පුදුමයත් එක්ක.”මාස්ටර් හරි බයයි කනත්තට. නොගිහින්ම බැරි මළ ගෙදරකට ගියත් එයා දෙන දිහා බලන් නෑ. ගෙදර අයට කතාකරල එළියෙ ඉන්නව. කනත්තට ඒ තරම් අකැමැති බව දන්නා නිසා මටවත් දරුවන්ටවත් හිතෙන්නෑ අළු ටික කනත්තට ගෙනියන්න.අපිට දිනේෂ් ගුණවර්ධන ඇමතිතුමා ඉඩමක් දුන්නා. අතින් ලක්ෂ දෙකක් විතර වියදම් කළාට පස්සෙයි දන්නෙ ඒක 99 අවුරුදු බදු ඔප්පුවක් කියල. හුඟක් ප්‍රශ්න වෙලා අන්තිමට ඉඩමත් නැතිවුණා. මං මාසෙට සැරයක් මල් ශාලාවට ගිහින් අළු ටික පරෙස්සම් ද කියල බලල එනවා. ඒ අය සාමාන්‍යයෙන් තියාගන්නෙ මාස දෙකයි. නමුත් අපිට උදව්වක් හැටියට දැන් අවුරුදු දෙකක් තිස්සෙ තියාගෙන ඉන්නවා. දැන් ඉතින් බොරැල්ලෙ කනත්තෙවත් ඉඩක් ඉල්ලගන්නයි වෙලා තියෙන්නෙ...”දරුවන්ගෙ ජීවිතවලට නිදහස දීල ඈ හුඟක් ප්‍රශ්න ඇය වෙතම තබාගෙන.අම්මලගෙ හැටි එහෙම තමයි.”අපි මැරුණම හැම දේම දාලා යනවනෙ. දූල දෙන්නට පණ ඇරගෙන හිටියට හැමදේම දාලා මාස්ටර් ගියේ නැද්ද... මටත් දවසක එහෙම තමයි. ඉතින් මොකටද දරුවන්ගෙ දියුණුවට බාධා කරන්නෙ.... මං හිතන්නෙ එහෙම. ලොකු දූට දැන් 39 ක්. එයා නම් විවාහ ජීවිතයට කිසි කැමැත්තක් නෑ. හෙට බඳින්න ඕනෙ කිව්වොත් දෙන්නටම මං හැමදේම ලෑස්ති කරල දෙනවා. ඒත් මේ අයගෙ කිසි උනන්දුවක් නැති එකයි තියෙන්නෙ...”තාත්තා ඉන්නකල් ගේ ළඟ කඩේටවත් නොගිය දූල දෙන්නා, අද රටවල් දෙකක තනිපංගලමේ ජීවිතේට මුහුණ දෙනවා.ලොකු දූට රසට උයන්න පුළුවන්. එයාගෙ ෆ්ලැට් එක තියාගෙන ඉන්නෙ ජපන් ගෙදරක් වගේ. වරු ගාණක් ගේ අස්කරනවා. තියෙන දේකින් පුංචි වෙලාවකදි රසට සුප් එකක් හදන්න එයා හරි දක්ෂයි. පාන්දර 5.30 ඉඳල 6.30 වෙනකල් එයා චෙලෝ එක ගහනවා.අවුරුදු 18 දි ලංකාවෙන් ගිය ළමයා. දූලා ඇවිල්ලා යන දවසට මාස්ටර් හැසිරෙන්නෙ බොහොම කේන්තියෙන්. දුක වැඩි කමට එයාට තරහා යනවා.’දෙන්නම එනව කිව්ව දාට පොළවල් පීරල දෙල්, කොස්, පොළොස් ගැට හොයාගෙන එනවා. දෙන්නම ආසා දේවල් ගෙනත් තියන එක තමයි එයාගෙ සන්තෝසෙ....”තාත්තෙකුගෙ ආදරේ එහෙම තමයි. දූලට වගේම මාස්ටර්ගෙ හිතේ බිරිය ගැන තිබුණෙත් එහෙම බැඳීමක්.”මං කොයි තරම් එපා කිව්වත් සංගීතයෙන් ඈත් වෙලා ඉන්න එයා කැමැති වුණේ නැහැ. ඉස්පිරිතාලවල නවත්තන්නෙත් බොහොම අමාරුවෙන්. කතාකරපු අන්තිම දවසෙ බදාදා මගේ අත අල්ලගෙන ඇහුවා ‘අපි පරක්කු වැඩියි නේද ලතා..’ කියල. ඒත් එදා හරි සතුටින් හිටියා. සිකුරාදා හරියට කතාකළේ නැහැ. ඒත් මං ධ්ඛ්උ එකේ එයාගෙ ඇඳ ළඟට වෙලා අත අල්ලගෙනම හිටියා. බාගෙට වගේ ඇස් ඇරල මං දිහා බලාගෙන හිටියා.එයාව ‘ස්පන්ච්’ කරන්න අපිට මොහොතකට අයින් වෙන්න කිව්වා. මං ඒ අත අතෑරල ගියා. ඒත් එළියට වෙලා බලාගෙන හිටියා.ඒ වෙලාවෙ තමයි එයා අපිව දාලා ගියේ.මං ඇවිත් ඇඟට අත තිබ්බා. අනේ ඇඟ රස්නෙයි. මට තවත් ඒ මුහුණ බලා ඉන්න බැරිව ගියා..” ජීවිතේ හැටි එහෙම තමයි. දාලා යන්න බැහැයි කියල හිතෙන හැම දේම දාලා යන්න මොහොතක් එනවා.මුළු ගෙදරම පාළුවට ගියත් ඇයට පේන එක දෙයක් වෙනස් වෙන්නෑ.ඒ, ගේ පුරා මාස්ටර් හිනැහෙන හැටි.ලබන 26 – 27 දෙදිනෙ ‘මාස්ටර් රාවය’ කොළඹ ආනන්දෙ කුලරත්න ශාලාවෙ පැවැත්වෙන්නෙ ප්‍රේමසිරි කේමදාස මතකයට දෙවසරක් සපිරෙනදා.මාස්ටර් ඔබට නිවන් සුව!ඉනෝකා පෙරේරා බණ්ඩාරඡායාරූප – ගීත් ද මැල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=av10102411</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්නදාගොන්නේ කරුණතිලක බෝඹුවල.ප්‍රශ්නය - සිසිර - ඉන්ද්‍රානි යුවළ ගයන ‘ආදරෙයි මම ආදරෙයි’ ගීතය ‘ගොළු හදවත’ චිත්‍රපටයට ඇතුළත් ගීතයක් ද? එම ගීතය ලියා ඇත්තේ කරුණසේන ජයලත් ද?පිළිතුර - නැහැ. එය එම චිත්‍රපටයේ ගීතයක් නොවේ. ‘ගොළු හදවතේ’ ගීත තිබුණේ නැහැ. එම ගීතය ලියා ඇත්තේ ‘ගොළු හදවත’ නවකතාවේ කතුවර කරුණාසේන ජයලත්.පොල්ගස්ඕවිට සේනක දසනායකප්‍රශ්නය - ‘පෙම් පැණි බී මා සිත උදම් කළා. මගේ සකුන්තලා මගේ සකුන්තලා’ නම් වූ ගීතය ගයන ගායකයා කවුද?පිළිතුර - ඩබ්ලිව්.කේ. රූපසේන හෙවත් රවින්ද්‍ර රූපසේන. ඔහු පසුකලෙක වඩාත් ජනප්‍රිය වුණේ චිත්‍රපට නළුවකු වශයෙන්. ඔහු තමයි චිත්‍රපට නිළි ලීනා ද සිල්වා ගේ සැමියා.මාකුඹුරේ බන්දුල රණසිංහප්‍රශ්නය - වසන්ති චතුරාණි ගැන වැඩිය ලිපි පළවන්නේ නැත්තේ ඇයි?පිළිතුර - එයා වැඩිය පුවත්පත් සම්මුඛ සාකච්ඡාවලට කැමැති නැහැ.උස්වැටකෙයියාවේ අයන්ති රොඩ්රිගුප්‍රශ්නය - එච්.ආර්. ජෝතිපාල හා විජය කුමාරතුංග සමඟ ගීතයක් ගායනා කර ඇති බව මගේ මිතුරකු කියනවා. එය ඇත්තක්ද?පිළිතුර - ඔව්. ‘අහිංසා’ චිත්‍රපටයට ඔවුන් දෙදෙනාත් ලතා වල්පොල හා චන්ද්‍රිකා සිරිවර්ධනත් එක්වී ගැයූ ‘නෙළූ මලෙකිය විලෙන් නොව ඔබ’ ගීතය ගැනයි ඔබේ මිතුරා ඔය කියන්නේ. මේ ගායක ගායිකාවන් හතර දෙනා එකට ගැයූ එකම එක ගීතයත් මෙයමයි. ගීතය ලීවේ සෝමපාල ලීලානන්ද. එය සරත් දසනායකගේ අතිවිශිෂ්ට තනුවක්.කොටුගොඩ යාගොඩමුල්ලේ සුනිල් චන්ද්‍රසේකරප්‍රශ්නය - ‘මධුමති’ චිත්‍රපටයේ කාර්මික තොරතුරු දක්වන්න?පිළිතුර - බිමල් රෝයි අධ්‍යක්ෂණය කළ මේ චිත්‍රපටයේ දිලිප් කුමාර්, වෛජයන්තිමාලා, ජොනි වෝකර්, ප්‍රාන් ප්‍රධාන චරිත ර¼ඟපෑවා. තිරනාටකය රිත් වික් ඝටක්, කැමරාව - දිලිප් ගුප්ත, සංස්කරණය - ඍෂිකේශ් මුඛර්ජි, දෙබස් - රජින්ද්‍ර සිංග් බේඩ්, සංගීතය - සලීල් චෞද්රි ගීත රචනා - ශෛලේන්ද්‍රනයිනමඩමේ ග්‍රේටා පීරිස්ප්‍රශ්නය - අපේ සිනමා නිළි රැජන මාලිනි ෆොන්සේකා ගැන ඔබට කෙටියෙන් ම කිව හැක්කේ කුමක්ද?පිළිතුර - ගාමිණී, විජය, කේමදාස මාස්ටර්, සරත් දසනායක, ජෝතිපාල, නැති රටක අපි මොකට ජීවත් වෙනවද කියලා මට වෙලාවකට හිතෙනවා. ඒත් මාලිනිලා, ලතා වල්පොලලා තවමත් ජීවත් වන බව දැනෙන කොට අපිටත් තවදුරටත් ජීවත්වීමේ ආශාව ඇතිවෙනවා. මේ කෙටි ප්‍රකාශය ඔබට ප්‍රමාණවත් නේද?හෙයියන්තුඩුවේ සාරද අත්තනායකප්‍රශ්නය - දැනට විදේශගතව සිටින චිත්‍රපට අධ්‍යක්ෂ රංජිත් කුරුප්පුගේ ලිපිනය සොයා දෙන්න?පිළිතුර -  KONRAD - ADENAUER - STR.8A 53343 WACHTBERG GERMANYවස්කඩුවේ ගුණපාල කරුණාපතිරණප්‍රශ්නය - රෝහණ වීරසිංහ ඔහුගේ ‘ගමන් මඟක්’ නම් වූ ජීවිත අත්දැකීම් පොතේ නව පරපුරේ ගායක ජගත් වික්‍රමසිංහ දැඩි ලෙස විවේචනය කර තිබෙනවා. එහි සඳහන් තොරතුරුවල සත්‍යතාවයක් තිබේ ද?පිළිතුර - ඒක නම් අපි හරියට දන්නේ නැහැ.කොහොම වුණත් රෝහණ බොරු ලියලා නැතුව ඇතිනේ. මෙන්න ඒ දෙන්නාගේ ටෙලිෆෝන් නොම්බර. කතා කරලා බලන්න. රෝහණ වීරසිංහ 0777744421, ජගත් වික්‍රමසිංහ 0777742529පොල්ගහවෙල ආනන්ද ගුණසේකරප්‍රශ්නය - තිස්ස නාගොඩවිතානගේ ලිපිනය පළ කරන්න.පිළිතුර - ඒ 1/8, පෙරහර මාවත, කොළඹ 03මේ සතියේ පහත නම් සඳහන් අයත් ප්‍රශ්න එවා තිබුණා. වත්තල හේකිත්තේ ලක්ෂ්මන් රණසිංහ, හල්කඳවිල සරත් කරණාරත්න, මානෙල් ඒ. සෝමවීර, මැල්ලවගෙදර ප්‍රනාන්දු සිරිල් හේවගේ, කළුතර උතුරු දෙදියවල රණහංස කලා හවුලේ රංජිත් අබේවර්ධන, ලහිරු කසුන්, තිළිණි නවෝදා සහ පිරිස, කෑගල්ලේ ඉලංගරත්න, ඒකල මර්වින් පීරිස්, බෙලිගල මනහර මහින්ද වෑකඩ, හාරිස්පත්තුවේ ආර්.ජී. ධර්මසේන, වඩුමුන්නෙගෙදර එස්.පී. පියදාස, හිඟුරක්ගොඩ චන්ද්‍රා පද්මිණි පෙරේරා, ඇඹිලිපිටියේ අනුර ලියනගේ, කිරිබත්ගොඩ මානෙල් වීරසිංහ.ඔබේ ප්‍රශ්න (තැපැල්පත්වල පමණක් ලියා) පහත ලිපිනයට යොමු කරන්න.‘සුමිගෙන් අහන්න’ ‘රසඳුන’ අතිරේකය, සිළුමිණ, ලේක්හවුස්, කොළඹ 10.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=av10102412</link>
    <topic>කලකින් හමු නොවූ අපි යළි හමු වෙමුද</topic>
    <author>ඉනෝකා පෙරේරා බණ්ඩාර</author>
    <content>කලකින් හමු නොවූ අපි යළි හමු වෙමුදලේක්හවුස් ආදිවාසි හමුවමේ ආදිවාසීන් ගැන වැඩිපුර කතාබහ කෙරෙන දවස්.හැමදාමත් රැහේ - වරිගේ ආරක්ෂා වුණේ ඔවුන් හින්දා.ලේක්හවුස් ඉතිහාසෙත් එහෙමයි.මාර්ටින් වික්‍රමසිංහ, පියසේන නිශ්ශංක, මීමන පේ‍්‍රමතිලක වැනි ජ්‍යෙෂ්ඨයින් අපේ වරිගෙත් හිටියා. ගෝල - බාලයොත් බිහි කළා. පත්තර ලෝකෙ එදා දැවැන්තයින්ව සිටි ඔවුන් හැබෑවට දකින්න පින් මදි වූ බව ඇත්ත.ඒත් ඔවුන්ගේ පරපුරෙන් පැවැත එන අද ජීවත්ව සිටින ආදිවාසින් කෙනෙක් - දෙන්නෙක් හෝ මුණ ගැහී තිබීම මොන තරම් දෙයක්ද...මේ සමාජෙ බොහෝ ඉසව් ස්පර්ශ කොට, එහි ගුණ සුවඳ හොඳ - නරක හොඳින් උකහාගත් ඔවුන් ගෝල - බාලයන් බිහි කළේ ඒ අත්දැකීම් ඔස්සේ.ජීවිතයේ සැඳෑ සමය එක්ක හුදෙකලා වුණත් ඒ අතීතය කොහොම අමතක කරන්නද...ඒ හින්දම පහුගිය දාක ඔවුන් එකිනෙකා මුණ ගැහුණා.සම්බන්ධකම් ඇති කිහිප දෙනෙක් එක් වෙලා සංවිධානය කළ මේ වැඩේදි හැමෝටම ආරාධනා කළේ තිලකරත්න කුරුවිටබණ්ඩාර ප්‍රවීණ මාධ්‍යවේදියා. කතුවරයා.කිසිම කෙනෙකුට එන්න බැහැයි කියල නොහිතෙන්න ඔහු ආරාධනා පතේ ලියූ කවිය බලන්න.  කලකින් හමු නොවූ අපි යළි හමු වෙමුදආගිය පුවත් තලු මර මර පවසමුදඅඩියක් ගසා සින්දුවකට එක් වෙමුදබියගම හෝටලේ සොමියට සෙට් වෙමුද...ඉතින්, ආදිවාසි හමුවේ සංවිධායකත්වය විමසන්නට ඔහු තරම් වෙන කවුද...“මාධ්‍යකරුවන් කියන්නෙ ලොකු පිරිවරක් එක්ක ඉන්න කොටසක්. විශ්‍රාම ගියාම මාධ්‍යකරුවකුට දැනෙන කාන්සිය දරාගන්න අමාරුත් ඒ නිසා. වැඩ කරල පුරුදු වෙලා, පිරිවර එක්ක ඉඳල, ගෙවල්වල කොටුවෙන්න වයසට ගියත් මාධ්‍ය කරුවන් කැමැති නැහැ. ඒත් ඉතින් ජීවිතයේ සැඳෑ සමය අපි හැමෝටම පොදු දෙයක්.හොයල බලද්දි දැනට ඉන්න ආදිතමයා එස්. පියසේන මහත්මයා. වයස 88 යි. එතුමගෙ ඉඳල සිබිල් වෙත්තසිංහ, මුදිත කාරියකරවන, රංජිත් ඇල්. අබේවික්‍රම, දයා ලංකාපුර, සුදත් මෙදේරිපිටිය, රාජා ටී. බස්නායක, බිනෝයි සුරේන්ද්‍ර, උදය මානවසිංහ, වසන්ත ඔබේසේකර, තලංගම ජයසිංහ, එම්. එන්. පින්තු, සුමනා සපරමාදු වගේ ජ්‍යෙෂ්ඨයො එකසිය ගණනක් හිටියා.මේ අයගෙන් 84 දෙනෙක්ම එදා හමුවීමට ආවා. හරි සතුටුයි. කලකින් නොදැකපු නෑයෝ මුණගැහුණා වගේ.හැමෝගෙම කොණ්ඩෙ පැහිල. තරුණ කාලෙ වැඩ කළ හැටි කරපු - කියපු දේ අපි හැමෝටම මතක් වුණා.හැමෝම පොඩි මුදලක් වියදම් කළා. මුළු දවසම අල්ලාප - සල්ලාපයෙන් සතුටින් ගත කළා.පුංචි පුංචි තරග. සිනහව. ඒවයින් සතුටු වුණේ හරියට පොඩිවුන් වගේ. 84 දෙනාම ඉඳල ගත්තු සමූහ ඡායාරූපෙයි, එදා දවස ගත කළ හැටි තියන පින්තුර සීඩී එකයි හැමෝටම අමරණීය සිහිවටනයක් වුණා. පත්තරවල වැඩ කරන කාලෙ තිබුණු යම් යම් හිත් අමනාපකම් එදා කා ළඟවත් නැහැ.අනික හැමෝම හොඳ එකඟතාවකට ආවා. ජීවිතයෙ සැඳැ සමයෙ හොඳට සල්ලිය බාගෙ තියෙන අය වගේම යම් යම් දුෂ්කරතාවලින් පෙළෙන අයත් ඉන්නවා. මේ ආදිවාසින් හැමෝම, පුළුවන් අය බැරි අයට උදව් කළ යුතුයි කියන එකඟතාවට ආවා. බේත් හේත් ගන්න, ඔපරේෂන් එකක් කරගන්න, මරණෙකට - දරුවකුගෙ ම¼ගුලකට උදව් කරන්න මීට පස්සෙ අපි හැමෝම පෙළ ගැහෙනවා.අනික වෙන ඕන තරම් විශ්‍රාමිකයන්ගේ සංගම් තිබුණත් විශ්‍රාමක මාධ්‍යවේදින්ට එහෙම එකක් තිබුණෙ නැහැ. ඒ අඩුව තමයි මේ පිරිමැහුණෙ...” ආදිවාසින් හැම කෙනාගෙම නොමඳ ප්‍රසාදයට ලක්වුණු මේ කාරණාව ගැන කිහිප දෙනකු පළ කළ අදහස් මේ.මේ හමුවීම අපේ ජීවිතවලට ගෙනා ප්‍රබෝධය කියල නිම කරන්න බැහැ- හේමා ගුණවර්ධනඅපි කිහිපදෙනෙක් හිටියා මීට කලින් මේ විදියට මුණ ගැහුණු. නමුත් අපිට ඕනෙ වුණා විසිරී සිටින මේ ලේක්හවුස් ආදිවාසී පිරිස වැඩි කරගන්න. මේ හමුවීම අපේ ජීවිතවලට ගෙනා ප්‍රබෝධය කියල නිම කරන්න බැහැ.ඒ කාලෙ එක පත්තරේක හිටියෙ එක කාන්තාවයි. ඒකත් කාන්තා පිටුව කරන්න. බොහොම සුන්දර අතීතයක් ඒක. සිබිල් වෙත්තසිංහ, විජිතා ප්‍රනාන්දු මගේ සමකාලීන යෙහෙළියො. මේ අතීතය එදා අපිට හරියට මතක් වුණා. වසරක් පාසා මෙහෙම මුණගැහුණා නම් හොඳයි කියල හිතුණා.”වයසට ගිය අපි කාටත් සතුටක් ගෙනාවා- එඩ්වින් ආරියදාසඒ දවස මට නම් මහා මිනිස් ගුණයක් පෙන්නුම් කළ දවසක්. අතීත ආවර්ජන, සුහදතාව වයසට ගිය අපි කාටත් සතුටක් ගෙනාවා.එස්. පියසේන, මගේ ළඟම සමකාලිනයා. 1949 මාර්තු 03 දා මං ලේක්හවුසියට එද්දි ඔහුත් දිනමිණේ. ‘දිනමිණ’ට ආපු ප්‍රථම උපාධිධාරියා මං කියල දැනගත්තෙත් එතුමාගෙන්. එතකල් මං එහෙම දෙයක් දැනගෙනවත් හිටියෙ නැහැ. සන්නිවේදන අංශයේ දහස් ගණනක් සිසුන් බිහි කළා වගේම ආපහු හැරිල සතුටු වෙන්න පුළුවන් හුඟක් දේ මගේ ජීවිතේ තියෙනවා. එදා දවසත් ඒ වගේ...”ආපහු ලේක්හවුස් ගියා වගේ හැඟීමක් මට දැනුණා- නෙළුම් විමලරත්නඑකට එකතු වෙලා වැඩ කළාට ලේක්හවුස් එකෙන් ගියදාට ඒ හිතවතුන් මුණගැහෙන්නෙ මොන තරම් අඩුවෙන්ද... ඇත්තටම මට එදා දැනුණෙ ආපහු ලේක්හවුස් ගියා වගේ හැඟීමක්.මේ හැමෝම ඒ තිස් එක් අවුරුද්දෙ කවදහරි කාලෙක සමීපව හිටි අය. ආපහු මෙහෙම එකට දකින එක මොන තරම් සතුටක් ද කියලයි මට නම් හිතුණෙ...”ලේක්හවුස් ආදිවාසින්ගෙ වයස්ගතම කෙනා මම- එස්. පියසේනලේක්හවුස් ආදිවාසින්ගෙ වයස්ගතම කෙනා මං. සතුටුයි. 1948 පෙබරවාරි 01 දා මම ලේක්හවුස් ආයතනයට බැඳුණේ. මට ලැබුණු පළමු රාජකාරිය පෙබරවාරි 04 දා අපේ රටේ පළමු නිදහස් උත්සවය වාර්තා කිරීම. එදා ආදිවාසි හමුවෙදි පින්තු මහත්මයාව දැක්කම මට හරි සතුටක් ආවා. ඒ කාලෙ එකට හිටපු මිත්‍රයොනේ.සිළුමිණ - දිනමිණ පත්තර දෙකටම කර්තෘ මණ්ඩලයේ 14 කට වැඩිය හිටියෙ නැහැ. ඒ කාලෙ හුඟක් තිබුණෙ ඉංගී‍්‍රසි පත්තරේ ගිය දේම සිංහල පත්තරවලට පරිවර්තනය කරල ගන්න එක. සිංහල පත්තරවලට ස්වාධීනව වාර්තා කිරීම් පටන් ගත්තෙ මම. ටෙලිෆෝන්වලින් ඉන්ටවීව් පටන්ගත්තෙත් ඒ කාලෙමයි.ඒ කාලෙ අපි බොහොම කාර්යශූර උදවිය. මේ හැමෝම දැන් කෙස් පැහිල වයසට ගියත් ඒ අතීතෙ කරපු කියපු දේවල් ආපහු මතක් වුණා මේ මුණගැහීමෙදි... කොහොම වුණත් මේ හමුවීම නිසා මං අපමණ සතුටට පත් වුණා...”ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=av10102413</link>
    <topic>කොළඹ අවුකන බුදු පිළිමය සුමාන දෙකෙන් හැදූ</topic>
    <author>සුනිල් මිහිඳුකුල</author>
    <content>කොළඹ අවුකන බුදු පිළිමය සුමාන දෙකෙන් හැදූමේ 28 වැනි දිනට යෙදෙනපූජ්‍ය මාපලගම විපුලසාරගුණානුස්මරණය නිමිත්තෙනිකොළඹ බෞද්ධාලෝක මාවතේ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාව අබියස ඉදිකර ඇති අවුකන බුදු පිළිමයේ අනුරුව නොදුටු කෙනකු ඇතැයි සිතිය නොහැකිය. (එය ඉදිවූයේ 1976 නොබැඳි සමුළුව වෙනුවෙනි) එහි නිර්මාතෘවරයා පූජ්‍ය මාපලගම විපුලසාර හිමියන්ය. මේ අනුරුව තැනීමට උන්වහන්සේට ගතවී ඇත්තේ සති දෙකකි.’මේ මම’ යන නමින් පූජ්‍ය ඉත්තෑපාන ධම්මාලංකාර හිමියන් ලියූ පූජ්‍ය මාපලගම විපුලසාර නාහිමි චරිත කතාවේ කොළඹ අවුකන බුදු පිළිමයේ නිර්මාණ පසුබිම ගැන විපුලසාර හිමියන් මෙසේ කියා ඇත.”අපි අවුකනට ගිහින් කුකුල් කූ®ඩු දැල්වලින් මුළු පිළිමයම ආවරණය කළා. හැඩය වෙනස් නොවන විදියට. ලස්සනට ගලවාගෙන ඇවිදින් ඒක සවිකරලා ඒකට කොන්ක්‍රීට් බදාම දැම්මා. අඟල් දෙකක් විතර බදාම ගැහැව්වා. අනිත් හරිය කුහරය. නමුත් හොඳට පවතිනවා. හදිස්සිය නිසා වෙන කරන්න දෙයක් තිබුණේ නැහැ.” (පිටුව 118)කොළඹ අවුකන පිළිමය ශිල්පීන්ගේ සහ මේසන්වරුන්ගේ සාමූහික ප්‍රයත්නයේ ප්‍රතිඵලයක් බවද විපුලසාර හිමියෝ එහිලා කියා සිටියහ.මාපලගම විපුලසාර හිමියන්ගේ විස්මිත නිර්මාණ එපමණක් නොවේ. මෙරට බුදු පිළිම නිර්මාණයේ විශිෂ්ටතම සමකාලීනයා වූයේ විපුලසාර හිමියන්ය. කොළඹ ජනාධිපති මන්දිරයේ බුදු පිළිමය, කොළඹ විහාර මහා දේවි උද්‍යානයේ බුදු පිළිමය, කොළඹ කොටුව සම්බුද්ධාලෝක විහාරයේ බුදු පිළිමය, මරදාන ආනන්ද විදුහලේ බුදු පිළිමය, නාලන්ද විදුහලේ බුදු පිළිමය, උන්වහන්සේගේ අග්‍රගණ්‍ය නිර්මාණ කුසලතා මහිමය විදහා පායි.විපුලසාර හිමියන් නිර්මාණය කළ බුදු පිළිම අපේ රටේ පමණක් නොව විදේශීය රටවල ද පවතී.විපුලසාර හිමියන්ගේ කලා ජීවිතය කෙරෙහි ආනුභාවයක් පෑ එක් සංසිද්ධියක් වූයේ උන්වහන්සේ රුවන්වැලි මහා සෑයේ චූඩා මාණික්‍ය පැලඳවීමේ උත්සවය වෙනුවෙන් අනුරාධපුරයට ගිය ගමනකි. එහිදී උන්වහන්සේට අතීත නටබුන් ඔස්සේ අපේ පාරම්පරික කලා උරුමය අත්දකින්නට ලැබුණේය. විශේෂයෙන් එහිදී දුටු සමාධි බුදු පිළිමය, ඉසුරුමුණිය, සඳකඩපහණ උන්වහන්සේගේ කලාත්මක හැඟීම් පුබුදුවා ලූයේය.ඒ අරභයා උන්වහන්සේ මෙසේ කියා ඇත. ”ලොකු හාමුදුරුවන් පිරිතට, දානෙට වඩින වෙලාවට, සැතපෙන වෙලාවට මාත් ඒ අවට තියෙන කැඩීබිඳීගිය පැරණි නටබුන් බොහෝමයක්ම බලන්න ගියා. ඉසුරුමුණිය වගෙ තැන් හරි ආශාවෙන් බැලුවා. සමාධි ප්‍රතිමාව බලනකොට මගේ සිතේ ඇතිවෙච්ච හැඟීම් වචනවලින් කියන්න පුළුවන් ඒවා නොවෙයි. මගේ සිත ඒ දෙසට තදින්ම ඇදී ගියා.ලස්සන මුරගල්, සඳකඩපහණ ඉතාම ආශාවෙන් බැලුවා. පිරිත් සතිය තුළම මා කළේ මේවා බලමින් ඇවිදින එකයි. ඒ පුංචි කාලෙත් පැරණි කලා නිර්මාණ බලල මං පුදුම රසයක් වින්දා. සති පිරිත් පින්කමෙන් පස්සේ පිරිවෙනට ආවා. අනුරාධපුරේදි දැක්ක දුටු දේවල් මගේ සිතේ මැවි මැවී නැවත නැවත පේන්න පටන් ගත්තා.” (මේ මම – පිටුව 12 – 13)මහාචාර්ය ගුණපාල මලලසේකරයන් හමුවීම විපුලසාර හිමියන්ගේ කලා ජීවිතයේ ඉදිරි වර්ධනයට මහත් පිටිවහලක් වූ සංසිද්ධියක් බව පෙනේ. මලලසේකරයන් සංවිධානය කළ කලා මංගල්‍යයකට උන්වහන්සේ ද නිර්මාණයක් ඉදිරිපත් කර තිබිණි. එය මලලසේකරයන්ගේ ඇගැයීමට ලක්වූයේය.විද්‍යෝදය විශ්වවිද්‍යාලයේ ඇති හික්කඩුවේ ශ්‍රී සුමංගල නාහිමි ප්‍රතිමාව අසලදිනක් විපුලසාර හිමියන් වැඩ සිටි රත්මලාන පරම ධම්ම චේතිය පිරිවෙනට පැමිණි මලලසේකරයන්ට විපුලසාර හිමියන්ගේ චිත්‍ර නිර්මාණ දක්නට ලැබුණේය.මේ චිත්‍ර ඇන්දේ කවුද?මලලසේකර නායක හාමුදුරුවන්ගෙන් ඇසුවේය.”මේ අර මෙහෙ ඉන්න පිස්සු උන්නාන්සේගේ වැඩ”.නායක හාමුදුරුවෝ පිළිතුරු දුන්හ.”එහෙම කියන්න එපා” යැයි කියූ මලලසේකර විපුලසාර හිමියන්ගේ චිත්‍ර බුහුමනට ලක්කළේය.විපුලසාර හිමියන්ගේ ලලිත කලා නිර්මාණයට පන්සලෙන් අනුබලයක් නොලැබුණු අයුරක් පෙනේ. එකල උන්වහන්සේගේ චිත්‍ර, මූර්ති හා ගොක්කලා වැඩ නිසා ඇතැමුන් උන්වහන්සේ හැඳින්වූයේ ‘බලිකාරයා’ කියාය.”මහණ කළේ බලි අඳින්න නෙමෙයි. ත්‍රිපිටකය ඉගෙනගන්න”ඒ නායක හාමුදුරුවන් උන්වහන්සේට නිතරම කියූවකි.මලලසේකරයන්ගේ මැදිහත්වීම මත විපුලසාර හිමියෝ එවක රජයේ කලායතනයට (හේවුඩ්) බැඳුණාහ. එහිදී උන්වහන්සේ මෙරට විසූ කීර්තිමත් චිත්‍ර ශිල්පියකු වූ මුදලිඳු ඒ.සී.ජී.එස්.අමරසේකර වෙතින් චිත්‍ර කලාව අරභයා තෙවසරක පාඨමාලාවක් ද හැදෑරූහ.එම කාලවකවානුවේදීම ලංකා කලා සංගමය සංවිධානය කළ වාර්ෂික චිත්‍ර ප්‍රදර්ශනයට විපුලසාර ස්වාමීන් වහන්සේ ද රේඛා චිත්‍රයක් ඉදිරිපත් කළහ. එය පැරණි සම්ප්‍රදායයට අනුව කළ බුද්ධ රූපයකි. ඉහත සංගමයේ සභාපති වූ මුදලිඳු අමරසේකර විසින් ඒ නිර්මාණය ප්‍රතික්ෂේප කරන ලදී. ජාතික කලා පෙරමුණ පිහිටුවීමට තුඩුදුන්නේ එකී සිදුවීමයි.ජාතික කලා පෙරමුණේ මූලික පරමාර්ථය වූයේ දේශීය කලාවන්ට ප්‍රමුඛස්ථානය දීමය. හෙන්රි ධර්මසේන, ආරියවංශ වීරක්කොඩි, පූජ්‍ය තිරණාගම රතනසාර හිමි, අයිරින් අමරසේකර වැනි ලලිත කලාකරුවෝ මේ නව කලා සංවිධානය වටා රොද බැඳගත්හ.මර්සලිනු ජයකොඩි පියතුමා සමඟරත්මලාන පරමධම්ම චේතිය පිරිවෙනේ ආචාර්ය රූපහ සුමනජෝති හිමියන් කියා ඇති පරිදි ජාතික කලා පෙරමුණ දේශීය කලාකරුවන් දිරිගන්වමින් දේශීය කලාවෙහි අනන්‍යතාව ස්ථාපනය කිරීමෙහි ඇප කැප වූ ජාතික ව්‍යාපාරයක් බවට පත්විය. (බුදුසරණ 2001 නොවැම්බර් 8)මහා චිත්‍රකලාවේදී ඩී.බී.ධනපාල මහතා විපුලසාර හිමියන්ගේ සුවිශද ප්‍රතිභාන ශක්තිය හඳුනාගෙන ඊට තම මාධ්‍යය ඔස්සේ දිරිදුන් අයෙකි. ‘ලොකු වැඩ කරන පොඩි සාදු’ යන ශීර්ෂය යටතේ ඔහු පත්‍රකලාවේදී පියල් වික්‍රමසිංහ ලවා ‘ලංකාදීප’ පත්‍රයට ලියැවූ ලිපියෙන් මෙරට රසික ජනතාව උන්වහන්සේගේ නිර්මාණශීලී ප්‍රතිභාව පළමුවරට හඳුනා ගත්හ.පනස් හයේදී 2500 බුද්ධ ජයන්තිය නිමිත්තෙන් මෙරටට පැමිණි මිකාෂා නම් වූ ජපන් කුමාරයා පිළිගැනීම සඳහා පැවැති උත්සවය වෙනුවෙන් රත්මලානේ සිට රජගෙදර දක්වා වූ මාර්ගයේ සැරසිලි කටයුතු භාර වූයේ විපුලසාර ස්වාමීන් වහන්සේටය. ගොක් කලාව පළමුවරට එළිදුටුවේ ඒ අවස්ථාවේදීය.බලිතොවිල්වලට පමණක් සීමා වී තිබුණු ගොක්කොළය, හබරල කොළය රජ මැතිවරුන් වෙනුවෙන් ඉදිකෙරෙන මණ්ඩප දක්වා රැගෙන ගියේ උන්වහන්සේ බව ආචාර්ය රූපහ සුමනජෝති හිමියන් කියා ඇත. (‘බුදුසරණ’ ඉහත ලිපිය)රත්මලානේ පරමධම්ම චේතිය පිරිවෙනේ සමාධි බුදු පිළිමය1970 වසරේදී 6 වැනි ජුවාම් පාවුළු පාප් වහන්සේ ලංකාවට සැපත්වූ අවස්ථාවේ එතුමා පිළිගැනීම සඳහා ඉදිකළ මණ්ඩපය විපුලසාර හිමියන්ගේ විශිෂ්ට නිර්මාණවලිය අතර කැපී පෙනෙන්නකි. රැලිපාලම්, ගොක් කොළ, හබරල කොළ, තැඹිලි හා පොල්වලින් එය නිර්මාණය කර තිබිණි. ඉහත මණ්ඩපය ඉදිකිරීමේ ප්‍රතිඵලයක් වශයෙන් රෝමයට ගොස් රෝම හා ග්‍රීක කලා සම්ප්‍රදායයන් හැදෑරීමේ අවස්ථාවක් ද උන්වහන්සේට ලැබුණේය.අනුරාධපුරයේ සමාධි පිළිමය හා මාළිගාවිල බුද්ධ ප්‍රතිමාව ප්‍රකෘති තත්ත්වයට පත්කිරීමට ද විපුලසාර හිමියන්ගෙන් වූ මෙහෙවර උත්කෘෂ්ඨය.සමාධි පිළිමය යථා තත්ත්වයට පත්කිරීම හා සම්බන්ධයෙන් විපුලසාර හිමියන් මෙසේ කියා ඇත. ”මෙහි නාසය කවුරුහරි මූර්ති ශිල්පියෙක් යැයි කියාගන්නා කෙනෙක් බදාම ටිකක් අලවලා මහා විකෘතියක් කරලා තිබුණා. මේ පිළිබඳව නොයෙක් විවේචන යන්න පටන්ගත්තා.. පරණවිතාන මහත්තයා දවසක් මා හමුවන්න ඕනෑ කියලා පණිවුඩයක් එවා තිබුණා. මං ගියා.සමාධි පිළිමයේ නාසය කැඩී ඇති බවත් එය හොඳින් සකස් කළ යුතුව ඇති බවත් එතුමා කීවා.... ඔය සමාධි පිළිමය හදපු ගල්වඩුවා කොහේහරි ඉඳගෙන බලා ඉන්නත් ඇති මං හැදූ ගල් පිළිමයේ කැඩී ගිය නාසය හදන්නේ කොහොමද කියලා. සමහර විට ඔහුත් මේ ගැන සතුටුවෙන්න ඇති.” (‘මේ මම’ පිටුව 104-105)අද ඔබ දකින සමාධි පිළිමය එදා විපුලසාර හිමියන් ප්‍රකෘති තත්ත්වයට පත්කළ සමාධි පිළිමය වන්නේය.විපුලසාර හාමුදුරුවන් සිංහල සිනමාවට ද සම්බන්ධ ය. ඒ ‘දෛවයෝගය’ චිත්‍රපටයේ කලා අධ්‍යක්ෂණය සඳහා උන්වහන්සේගේ උපදේශකත්වය ලැබුණු හෙයින් මහාචාර්ය සෙනරත් පරණවිතාන හා පූජ්‍ය මාපලගම විපුලසාර හිමියන් මේ චිත්‍රපටයේ කලා අනුශාසකවරුන් වූ බව එහි නාමාවලියේ දැක්වෙයි. ‘දෛවයෝගය’ විවේචනය කළ කරුණාසේන ජයලත් තම විචාරයෙහි දී මෙසේ කියා ඇත.ඓතිහාසික කතාවක් පදනම් කරගත් චිත්‍රපටයකට උචිත අන්දමින් ‘පැරණි සිංහලකම නිරූපණය වන පරිද්දෙන්’ ‘දෛවයෝගය’ චිත්‍රපටයේ පසුතල දර්ශන සකස් කර ඇත. මාපලගම විපුලසාර හිමි හා හෙන්රි ධර්මසේන මෙහිදී හපන්කමක් කර ඇත.’සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=av10102414</link>
    <topic>අපේ නිර්මාණ පොල් රොඩු නොවන බව විද්‍යෝදය සම්මානයෙන් තේරුම් ගියා</topic>
    <author>හේමාලි විජේරත්න</author>
    <content>අපේ නිර්මාණ පොල් රොඩු නොවන බව විද්‍යෝදය සම්මානයෙන් තේරුම් ගියාපූජ්‍ය පල්ලේගම හේමරතන හිමිපසුගියදා පැවැති විද්‍යෝදය සාහිත්‍ය සම්මාන උළෙලේ 2009 ප්‍රකාශිත හොඳම ගී පද රචනා ග්‍රන්ථයට හිමි සම්මානයෙන් පිදුම් ලැබුවේ අපේ ගීත සාහිත්‍යයට අපූර්ව නිර්මාණ රැසක් තිළිණ කළ හිමිනමකි.ඒ අනුරාධපුර රුවන්මැලි සෑ අධිපති පූජ්‍ය පල්ලේගම හේමරතන හිමියන්ය. උන්වහන්සේ විසින් විරචිත තෙවැනි ගීත සංග්‍රහය වූ ‘සීත ගඟුලක් වගේ’ කෘතිය උදෙසා උන්වහන්සේ මේ සම්මානයෙන් පිදුම් ලැබූහ. පසුගිය දිනක අනුරාධපුර රුවන්මැලි සෑ විහාරයේදී උන්වහන්සේ හමුවූ මොහොතක ඒ පිළිබඳ කළ සාකච්ඡාවකි මේ.විද්‍යෝදය සාහිත්‍ය සම්මානය හිමිවීම ඔබ වහන්සේ දකින්නේ කෙසේ ද?මේ සම්මානය දිහා මම දෙවිදියකින් බලනවා. එකක් තමයි විශ්ව විද්‍යාලයකින් යම් කෘතියක් අගය කිරීමේ කිසියම් ක්‍රමවේදයක් තිබෙනවා. කිසියම් වූ ශාස්ත්‍රීය පදනමක් මත ඒ ක්‍රමවේදයට මගේ නිර්මාණ හසුවීම ශාස්ත්‍රීය මට්ටමේ විචාරයකට අනුව ප්‍රමිතිගත වුණා ය කියන හැඟීම මට තිබෙනවා. අනෙක් කාරණය තමයි ගීත රචකයෝ වශයෙන් අපි හිතනවා අපි දක්ෂයි, අපි ස්ථාවරයි, යම් තලයක ඉන්නවා කියලා. මෙවැනි ඇගයීමක් ලැබීමෙන් එක පැත්තකින් තව තවත් නිර්මාණ කරණයට අපිව උනන්දු කරවනවා.හිමිනමක් වශයෙන් සම්මානයක වටිනාකම ඔබ වහන්සේට දැනෙන්නේ කොහොම ද?ඉදිරි නිර්මාණවලට ලොකු උත්තේජනයක් මෙතනින් ලැබෙනවා. මෙබඳු විශ්ව විද්‍යාලයකින් සම්මානයට, ඇගයීමට පාත්‍රවීමෙන් පසු නිර්මාණකරණයේදී වුණත් පොඩි හික්මීමක් අවශ්‍යයි කියලා මට දැනෙනවා. මින් ඉදිරියට කරන දේ ගැන මීට වඩා පරිස්සම් විය යුතුයි. මම කරන නිර්මාණ මීට වඩා පරිස්සමකින් සමාජගත කළ යුතුයි කියල මට හිතෙනවා.අලුත් ගීත එකතුවේ අත්දැකීම් සහ අන්තර්ගතය ගැන කතා කළොත්?මේ ගීත එකතුව වගේ අනෙක් ගීත එකතුන් දෙකත් සමඟ ගතහොත් විවිධත්වයක් තිබෙන නිර්මාණ රැසක් මේකට අන්තර්ගත වෙනවා. මම හුඟාක් උත්සාහ කළා මේ නිර්මාණ පෙළ ගැස්ම තුළ යම් සමාජ දැක්මක් ඇතිවන අයුරින් ඉදිරිපත් කිරීමක් කරන්න. ඒක කොයිතරම් දුරට සාර්ථක වුණා ද දන්නේ නෑ. හැම ගීතයකම මතුපිටින් කියවෙන දේට වඩා යටිපෙළ අරුතක් ඇති කරන්න උත්සාහ ගත්තා. නිර්මාණයක් කිරීමේදී යථාර්ථවාදී රීතිය ඔස්සේ අපි බලාපොරොත්තු වෙනවා සහෘදයාත් සමඟ කිසියම් සංවාදයකට එක්වෙන්න. ඒ සඳහා ඉඩකඩක් මෙන්ම අවස්ථාවක් ශක්තියක් මෙවැනි අගය කිරීමකින් ලැබෙනවා.අලුතින් ඇසෙන ගීතවල නව ප්‍රවණතා ඔබ වහන්සේ දකින්නේ කොහොම ද?අද අපට ඇහෙන ගීත නිර්මාණ ගැන කතා කළොත් යම් ප්‍රමාණයක පටුවීමක් දකින්න තිබෙනව කියලා මට හිතෙනවා. අත්දැකීම්වලින්, භාෂා භාවිතයෙන්, සාහිත්‍යයෙන්, චින්තනමය දුප්පත්කමින් ආදි වූ විවිධ පැතිවලින් ඒ පටුවීම දක්නට ලැබෙනවා. ඒ අතරින් භයානකම දේ තමයි ක්ෂණික ජනපි‍්‍රයත්වය උදෙසා කුමක් හෝ නිර්මාණයක් කිරීම. මේ ලක්ෂණ අපෙන් පසු පරම්පරාවේ දකින්න තිබෙනවා. මෙතනදී ගීත රචකයන්ට පමණක් දොස් කීම ඇත්තටම යුක්ති යුක්ත නෑ. සෙසු කලාවලත් මේ පටුවීම දකින්න ලැබෙනවා.අපි නිර්මාණකරණයට ආවට අපට වුවමනා වුණේ නෑ අපේ නිර්මාණ ඉක්මනට ජනපි‍්‍රය කරගන්න. මධ්‍යස්ථව අපේ පෑන හසුරුවන්න සිහිබුද්ධියක් අපට තිබුණා. අද පවතින මේ රැල්ලත් එක්ක ජනපි‍්‍රයත්වය පසු පස්සෙ දුවන්න ගිහින් බොහෝ රචකයින් මංමුලාවෙයි කියන බය මට තිබෙනවා. අපි ගීත ලියන්න පටන් ගත්ත මුල් කාලේ ගුණදාස කපුගේ, කරුණාරත්න දිවුල්ගනේ, දීපිකා පි‍්‍රයදර්ශනී පීරිස් වැනි අය පද රචනා තෝරා ගැනීමේදීත් අතිශයින්ම සැලකිලිමත් වුණා. අද ඉන්න අයට හොඳ පද රචනා අවශ්‍යතාව තිබුණත් ක්ෂණික ජනපි‍්‍රයත්වයටත් ඔවුන් වහල් වෙනවා. ඇත්තටම කිව්වොත් භාෂාව, සම්ප්‍රදාය, සාහිත්‍ය දැනුම වගේම සතතාභ්‍යාසයත් නිරන්තරයෙන්ම මේ කාර්යයට අවශ්‍ය වෙනවා. හොඳ නිර්මාණයක් බිහිවෙන්න මේ කියන හැම දේම අඩු වැඩි වශයෙන් අවශ්‍ය වෙනවා.හොඳ නිර්මාණ බිහිවීම සම්බන්ධයෙන් මාධ්‍යයේ හැසිරීමත් මේ දැඩි ලෙසම බලපානවා. අවර ගණයේ නිර්මාණ බැහැර කරල හරවත් දේට ඉඩ සලසා දෙන එක යුතුකමක්. 70 දශකයේ ගුවන් විදුලියේ ඒ තත්ත්වය තිබුණා. අර තරම් අපූරු නිර්මාණ ඒ කාලයේ බිහිවුණේ ඒ හින්දයි. හොඳ දේ හොයාගෙන යාමේ ඉව ඒ කාලේ තිබුණා. අද මාධ්‍යයත් ඒක තේරුම් ගත්තොත් මීට වඩා යහපත් කලාවක් මේ රටේ ගොඩ නඟන්න පුළුවන්. විශේෂයෙන් ඒ ඒ ක්ෂේත්‍රවල ඉන්න ප්‍රවීණයන්ටත් වගකීමක් තිබෙනවා තමන්ට ලැබෙන කීර්තිය හෝ වරප්‍රසාද ගැන අමතක කරල යම් යම් කැපකිරීම් කරන්නට.ඔබ වහන්සේ ගීත ක්ෂේත්‍රයට පැමිණ දශක තුනක් ඉක්මවා ගියත් ගීත ගණනින් අල්ප ප්‍රමාණයක් නේද රචනා කර තිබෙන්නේ?ක්ෂේත්‍රයට පැමිණ දශක තුනක් ගතවෙලා තිබෙනවා. ගී පද රචනා ග්‍රන්ථ තුනයි එළි දක්වලා තිබෙන්නේ. ගීත සංඛ්‍යාව අතින් ගත්තොත් 300 ටත් අඩුයි. ගීත සංඛ්‍යාවෙන් වැඩිකර ගැනීමේ වුවමනාවක් මට නැහැ. හරවත් යමක් දුන්නොත් ඒක රසිකයෝ අතර සදාකල් රැඳේවි. විහාරාධිපති ස්වාමීන් වහන්සේ විදියට දැන් මම ගත කරන්නේ අතිශයින්ම කාර්ය බහුල ජීවිතයක්. ඉදිරියේදී නිර්මාණකරණයට එළඹිය නොහැකි තරමේ අවිවේකී බවක් තිබෙනවා. නමුත් මෙවැනි අගය කිරීම්වලින් දැනෙනවා අපි කරපු නිර්මාණ පොල් රොඩු නොවන බව.හේමාලි විජේරත්නබර්නාඩ් ෂෝ පේ‍්‍රමසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=av10102415</link>
    <topic>සින්දු අසමින් පික්චර් බලමින් ගමනේ විඩාව නිවන BUS TV</topic>
    <author>ඉඳුනිල් වීරරත්න</author>
    <content>සින්දු අසමින් පික්චර් බලමින් ගමනේ විඩාව නිවන BUS TVයායුතු දුර කෙටි වුවත් වඩාත් ඉක්මනින් පහසුවෙන් යා යුතු බැවින් ඈතින් එන පෞද්ගලික සුඛෝපභෝගී බස් රථයට අත ඇල්ලීමි. බසය නතර විණි. එතරම් තද බදයක් නොවූ එහි ආසනයක වාඩි වීමට හැකි විය. වායු සමනය කර ඇති ඇතුළත සිසිලස ගතට සුවයකි.බසය ඉදිරියට ඇදෙයි. ආසනය සැප පහසුය. එහි සැප වඩාත් විඳිනු රිසියෙන් හිස තබා ගතිමි. එක්වරම මගේ නෙත ගැටුණේ රියැදුරු මහතාට පසුපසින් සවිකර තිබූ රූපවාහිනී යන්ත්‍රයයි. එයින් අපූරු ගීතයක් විකාශය වෙයි. ගීතය කන්කලුය. එය ගයන ගායිකාවගේ රුව පියකරුය.සැබැවින්ම සිතට දැනුණේ සැහැල්ලුවකි. මගේ සිත අතීතයට දිවයයි. මෙවැනි බස් රථවල ගමන් කිරීමේ අත්දැකීම් රාශියකි. ඒ අතරින් එදා තත්ත්වය සැබැවින්ම ශෝචනීයය. බසය සුඛෝපභෝගී වුවත් මගීහු හිටගෙන පවා සිටිති. ආසනයක වාඩි වුවත් කකුලක් දිග හැරීමට ඉඩ මදිය. මගීන් ප්‍රමාණය වැඩි නිසා වායු සමනය මදිය. මේ සියලු අපහසුතා මැද කැසට් යන්ත්‍රයෙන් නැගෙන්නේ කනට අමිහිරි ගීතයකි.එදා මෙදා තුර විඳි මේ අත්දැකීම් දෙකෙහි පැහැදිලි වෙනසක් තිබේ. විශේෂයෙන් මගේ සිත් ගත්තේ බසයේ විකාශය වූ රූපවාහිනි වැඩසටහන් පෙළයි.ජාතික ගමනාගමන කොමිෂන් සභාවේ තත්ත්ව ආරක්ෂණ අධ්‍යක්ෂ චන්ද්‍රසිරි වීරසේකර මහතා මෙම ව්‍යාපෘතියේ ප්‍රධාන නියමුවා ලෙස කටයුතු කරයි.ඔහු මුණ ගැසීමෙන් පසු අපේ රටේ සමස්ත ගමනා ගමන ක්ෂේත්‍රයම සුවිශාල පරිවර්තනයකට ලක් කිරීමේ දැවැන්ත ක්‍රියාවලියක් පිළිබඳව හෙළිදරව් කරගැනීමට හැකිවිණි. මේ එම හෙළිදරව්වේ ආරම්භයයි.හොඳ සැප පහසුව ගමන් කරන මගියකුට රස වින්දනය ලබා දීම සඳහා තමයි මෙය ආරම්භ කළේ. සාමාන්‍යයෙන් අපේ රටේ දුර ගමනකට බොහෝ විට පැය 4 ක පමණ කාලයක් ගත වනවා. මේ නිසා මෙම රූපවාහිනිය තුළින් මගියාට පාළුව නැති කරගන්න හැකි වනවා. මෙයත් නියමු ව්‍යාපෘතියක් ලෙසින් තමයි තවම ක්‍රියාත්මක වන්නෙ. සුඛෝපභෝගී සහ අර්ධ සුඛෝපභෝගී දුර ගමන් බස් රථ 100 ක පමණ මෙම රූපවාහිනී යන්ත්‍ර සවිකර තිබෙනවා.ජාතික ගමනා ගමන කොමිෂන් සභාව සමඟ MDC Media  (එම්. ඩී. සී. මීඩියා) ආයතනය මේ පිළිබඳව ගිවිසුමකට එළඹුණා. MDC ආයතනය තමයි මෙම රූපවාහිනී යන්ත්‍ර නොමිලේ මෙම බස් රථවල සවි කරන්නෙ. මේ සඳහා වැයවන වියදම් වෙළෙඳ දැන්වීම් මගින් උපයා ගන්නට ඔවුන් කටයුතු කරාවි.මේවා සාමාන්‍ය රූපවාහිනී යන්ත්‍ර වගේ නෙමෙයි. සතියකට අදාළ වැඩ සටහන් පටිගත කරලා තමයි ප්‍රචාරය කරන්නෙ.මෙම වැඩ සටහන්වල ගුණාත්මක බව පිළිබඳව වගකීම ගන්නෙ කව්ද?චන්ද්‍රසිරි වීරසේකරඅපි ඒ පිළිබඳව කල්පනා කරල තියෙන්නෙ. ප්‍රධාන වශයෙන් මෙම වැඩ සටහන් සියල්ල සර්ව ආගමික විය යුතුයි. එය ප්‍රධාන කොන්දේසියක්. වැඩ සටහන් පෙළ ගැස්මේදී ආගමික වැඩ සටහනකින් තමයි චැනලය පටන් ගන්නෙ. ඉන්පසු සිංහල චිත්‍රපටයක්, හින්දි චිත්‍රපටයක්, ඉංගී‍්‍රසි චිත්‍රපටයක්, මිස්ට බීන් වැනි විනෝදාත්මක වැඩ සටහන්, ගීත සහ සංගීත වැඩසටහන් ප්‍රධාන ලෙසම ප්‍රචාරය වනවා.මේ වැඩ සටහන් අතර වෙළෙඳ දැන්වීම් වලට ඉඩත් තිබෙනවා. ඒ වගේම විශේෂයෙන් නිශ්චිත කාලයකට වරක් මහජනතාවට අවශ්‍ය තොරතුරු ලබාදීමට ගමනා ගමන කොමිෂන් සභාවේ දැන්වීම් වලටත් ඉඩක් තිබෙනවා. මේ යටතේ අපි, බස් රථයේ ගමන් කරන විට ටිකට් ගන්න එක, ඉතිරි මුදල් ලබාගන්නා එක, පාපුවරුවේ නොයන එක, බස් ගාස්තු වැනි මහජනතාවට අවශ්‍ය තොරතුරු ප්‍රචාරය කරනවා. MDC ආයතනය විශේෂ දැන්වීමක් සකස් කරලා තිබෙනවා රියැදුරා, කොන්දොස්තරවරයා සහ මගීන් අතර සුහදතාවය වර්ධනය කිරීමට.මේ වැඩ සටහන් සියල්ල සතියකට සරිලන ලෙස පටිගත කරලා අපට ඉදිරිපත් කළ යුතුයි. එහිදී අප මෙය මහජනතාවට ප්‍රචාරයට සුදුසු ද යන්න පරීක්ෂා කර අනුමැතිය ලබා දෙනවා. මෙය දැනට අප විසින් සිදුකළත් ඉදිරියේදී රැඟුම් පාලක මණ්ඩලයට ඉදිරිපත් කර ඔවුන්ගේ අනුමැතිය ලබා ගන්න කටයුතු කරනවා.මෙය කොයිතරම් දුරට සාර්ථක වේවි ද?අපි අපට අයිති බස් රථවල ගුණාත්මක බව සැප පහසුව වැඩි දියුණු කරන විට පළාත් සභා වලට අයත් බස් රථ වලටත් ඉබේටම ඒ තත්ත්වයට එන්නට වෙනවා. ඒක ඉදිරියේදී ක්‍රමයෙන් සිදුවේවි.අපේ රටේ බස් රථවල කනට අමිහිරි බයිලා ගීත ඇසුණු යුගයක් තිබුණා. දැන් අපි අවසර දෙන්නේ බස් රථයේ ගුවන් විදුලි යන්ත්‍රයක් සවි කිරීමට පමණයි. ඒ නිසා ඉදිරියේදී බස් ටීවී චැනලය ජනපි‍්‍රය වේවි.බැස්ටියන් මාවත බස් නැවතුම් පළේ ද මෙය සවිකරගෙන යනවා. මේ කාලය තුළ මහජනතාවගේ අදහස් විමසීමට අපි කටයුතු යොදා තිබෙනවා.මගී ජනතාවගේ අදහස් අනුව මෙයි ඉදිරි දියුණුව තීරණය වේවි. 0112595555 දුරකතන අංකයට ඇමතීමෙන් ද මගීන් මෙහි ප්‍රගමනයට අදාළ යෝජනා ඉදිරිපත් කළ හැකියි.මේ සඳහා ලැබෙන රාජ්‍ය අනුග්‍රහය ඇමැති කුමාර වෙල්ගම මහතා හොඳ ගුණාත්මක ප්‍රවාහන සේවාවක් මගී ජනතාවට ලබා දීමට නිරතුරුවම කැපවෙලා වැඩ කරන කෙනෙක්. ඔහු අලුත් අදහස් අනුව කටයුතු කරන්නට වෙහෙසෙනවා. ගමනා ගමන කොමිෂන් සභාවේ සභාපති ශෂී වෙල්ගම මහතා මේ වැඩසටහන් ඉක්මන් කරන්න අවශ්‍ය පහසුකම් ලබා දෙමින් අපව දිරිමත් කරනවා.මේ නිසා ඉදිරියේදී අපේ රටේ ප්‍රවාහන සේවය ඉතා හොඳ මට්ටමකට පැමිණේවි යන විශ්වාසයෙන් යුතුව අපි කැපවී වැඩ කරනවා.ඉදිරියේදී තමන්ගේ ජංගම දුරකතනයෙන් බස් රථයක් වෙන්කර ගැනීමටත්, තමන්ට අවශ්‍ය බස් රථය පිටත්වන වේලාව දැන ගැනීමටත්, හොඳ සැප පහසු ගමනාන්තයකින් පසු, තමන් නරඹමින් ගිය චිත්‍රපටයේ හෝ වැඩසටහනේ ඉතිරි කොටස අනෙක් බස් රථයේදී නරඹමින් සැපදායී ගමනක් යන්නට මගීන්ට හැකි වේවි. අපේ ඉලක්කය එයයි.ඉඳුනිල් වීරරත්නඡායාරූපය - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=av10102416</link>
    <topic>පත්‍ර ඉතිහාසයක ගමන් මඟ කියන ‘ දිනමිණ’ සියවසක කතුවරු</topic>
    <author/>
    <content>පත්‍ර ඉතිහාසයක ගමන් මඟ කියන ‘ දිනමිණ’ සියවසක කතුවරු‘දිනමිණ’ පුවත්පතේ ශත සංවත්සරය නිමිත්තෙන් ජ්‍යෙෂ්ඨ මාධ්‍යවේදී ලේක්හවුස් සභාපති බන්දුල පද්මකුමාර මහතාගේ සංකල්පයක් මත ග්‍රන්ථ පෙළක් නිකුත් කිරීමට ලේක්හවුස් ආයතනය කටයුතු යොදා ඇත. එම ග්‍රන්ථ ව්‍යාපෘතිය යටතේ අමර පී. වීරසිංහ ලියූ ‘දිනමිණ අබිමන්’ ග්‍රන්ථය මුලින්ම පළවූ අතර එහි දෙවැන්න ලෙස එළිදැක ඇත්තේ ’දිනමිණ සියවසක කතුවරු’ය. ‘නවයුගය’ සඟරාවේ කර්තෘ ඉන්දික කුඩාහෙට්ටි විසින් මෙය සංස්කරණය කරනු ලැබ ඇත.පසුගිය සියවස තුළ 25 දෙනෙකු ‘දිනමිණ’ කර්තෘ ධුර දරා ඇති බව සංස්කාරකවරයා පවසයි. ඒ මෙපරිද්දෙනි, එච්.එස් පෙරේරා (ආරම්භක කර්තෘ) ඩී.ජේ.බී. විජේසේකර, එන්.එච්. ජිනදාස, ජේ. වෙත්තසිංහ, ඩී. ඩබ්ලිව්. වික්‍රමාරච්චි, ඇලෙක්සැන්ඩර් වැලිවිට, පියසේන නිශ්ශංක, මාර්ටින් වික්‍රමසිංහ, එම්.ඒ. ද සිල්වා, ඩී.ඩී. වෙත්තසිංහ, එස්. සුබසිංහ, ටී.බී. පෙරමුණේ තිලක, එඩ්මන්ඩ් රණසිංහ, බන්දුල මෙත්තානන්ද, ජී.එස්. පෙරේරා, සරත් කුරේ, දෙල්තොට චන්ද්‍රපාල, බෙනට් රූපසිංහ, තිස්ස එදිරිසිංහ, සමන් වගආරච්චි, බන්දුපාල ගුරුගේ, කරුණාරත්න අමරතුංග, සී. දොඩාවත්ත, රන්ජන් අමරරත්න, මහින්ද අබේසුන්දර (වර්තමාන කර්තෘ).මේ කතුවරුන් විසිපස් දෙනා අතරින් ආරම්භක කතුවරුන්ගේ (විශේෂයෙන් ඩී.ජේ.බී. විජේසේකර, එන්.එච්. ජිනදාස හා ජේ. වෙත්තසිංහගේ) ජීවන තොරතුරු සොයා ගැනීම උගහට වී බැව් සංස්කාරක සඳහන් කරයි. එය යම් දුරකට හෝ ඌනපූරණය කර ගැනීම සඳහා පොත් අගට ‘ඩී.ආර්. විජයවර්ධන චරිතය’ නම් වූ කෘතියෙන් පරිච්ඡේදයක් උපුටා ගෙන මෙහි බහා ඇත. නිවැරදි හා විධිමත් ලෙස දත්ත සංරක්ෂණය කිරීමක අවශ්‍යතාව මේ කරුණින් දැඩිව පෙනී යා යුත්තකි.ප්‍රවීණ පුවත්පත්කලාවේදියකු වූ වී.ඩී. ද ලැනරොල් වරක් ‘රසවාහිනි’ වාර සඟරාවට තම පුවත්පත් කලා ජීවිතයේ අත්දැකීම් අළලා ලිපිපෙළක් ලීවේය. එය එක්දහස් නවසිය විසි ගණන්වල ‘දිනමිණ’ පත්‍රයේ ව්‍යුහය හඳුනා ගැනීමට ඉවහල් කරුණුවලින් පිරී පවතී. ලැනරොල් සඳහන් කරන ආකාරයට ඩී.ඩබ්ලිව්. වික්‍රමආරච්චි ‘දිනමිණ’ පත්‍රයේ කර්තෘ ධුරය දරන අවදියේ කර්තෘ මණ්ඩලයේ සිටියේ සිවු දෙනෙක් පමණි. ඒ ප්‍රධාන කර්තෘවරයා හා උපකර්තෘවරුන් තිදෙනකු යනාදි වශයෙනි. ප්‍රධාන උපකර්තෘවරයා වූයේ ඇලෙක්සැන්ඩර් වැලිවිටය. පියසේන නිශ්ශංක දෙවැනි උපකර්තෘ වූ අතර මාර්ටින් වික්‍රමසිංහ තුන්වැනි උපකර්තෘ වූයේය. ‘දිනමිණ’ එළිදුටුවේ ඔවුන් සිවු දෙනාගේ නිර්මාණාත්මක ශ්‍රාම දායකත්වයෙනි. (පසුකලෙක ඉහත නම් සඳහන් උපකතුවරුන් තිදෙනාම ‘දිනමිණ’ ප්‍රධාන කර්තෘ පුටුව හෙබවීම සුවිශේෂත්වයකි.)මුල් යුගයේ කර්තෘවරුන් කෙසේ වෙතත් පසු යුගයේ ඇතැම් කර්තෘවරුන් පිළිබඳ මේ ග්‍රන්ථයේ එන තොරතුරු තවත් පෘථුල වූයේ නම් මැනවැයි සිතමි. විශේෂයෙන් ටී.බී. පෙරමුණේ තිලක පිළිබඳ දක්වා ඇති කරුණු කිසිසේත්ම ප්‍රමාණවත් නැත. ඔහුගේ වෘත්තිය පුවත්පත් කලා ජීවිතයේ සුවිශේෂම සංසිද්ධියක් වූයේ 1959 සිදුවූ බණ්ඩාරනායක ඝාතනය දේශපාලන කුමන්ත්‍රණයක ඵලයක් බවට කළ හෙළිදරව්වයි. ඒ ගැන සඳහනක්වත් මෙහි නොතිබීම කනගාටුදායකය.චන්ද්‍රිකා බණ්ඩාරනායක කුමාරතුංග ජනපති සමයේ අට දෙනකු ‘දිනමිණ’ පත්‍රයේ කර්තෘ ධුර දරා ඇත. ඔවුන් සේවය කර ඇත්තේ එක්කෝ අවුරුද්දකි. නැත්නම් දෙකකි. මෙයින් සාක්ෂාත් වන දේශපාලනය කවරාකාරවීදැයි හැදෑරීම සන්නිවේදන විද්‍යාර්ථින්ට භාරය. මෙවන් අර්බුදකාරී තත්ත්වයක් වර්තමානයේ දක්නට නොලැබීම සතුටට කරුණකි.දත්ත අභිබවමින් කිසියම් විමර්ශනයක් සිදු කෙරුණේ නම් මේ ග්‍රන්ථය මීට වැඩි ශාස්ත්‍රීය වටිනාකමකින් යුක්තවන්ට ඉඩ තිබිණි. සුළුසුළු අඩුපාඩුකම් තිබුණද ඉන්දික කුඩාහෙට්ටි දරා ඇති පරිශ්‍රමය අප අවංකවම අගය කළ යුත්තකි.පොතේ කවර නිර්මාණය ද අගනේය. එය රෙක්ෂි වසන්තගේය.පුවත්පත් කලාවේ ඉතිහාසය හදාරන විද්‍යාර්ථින්ට ’දිනමිණ සියවසක කතුවරු’ නම් වූ මේ ග්‍රන්ථය අත්‍යන්තෝපකාරි වනු නිසැක බව අවසන් වශයෙන් සඳහන් කරනු කැමැත්තෙමි.සු.මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=av10102417</link>
    <topic>මට ඔය සුදු මුහුණ බලන්න ආසයි</topic>
    <author/>
    <content>මට ඔය සුදු මුහුණ බලන්න ආසයිසේරා කැබ්රියෙන් බැස ගෙට ගොඩවූයේ මුහුණ නරක් කරගෙනය. ඇය මුව විවර කරන්නට කලියෙන් ඩග්ලස් කට ඉස්සර කළේය.”මොනවද සේරා ඔයා කරන මේ විකාර වැඩ..? මේවා දැනගත්තොත් රටේ ලෝකෙ මිනිස්සු හිනාවෙයි..””තව හිනාවෙන්න පටන් ගත්තෙ නැහැ... හිතන්න එපා ඩගී මට මේවා ආරංචි වෙන්නෙ නැහැයි කියලා... මට ඇත්ත කියන්න ඔයා අර තේඋඩිච්චිත් එක්ක හංවැල්ල රෙස්ට් හවුස් එකේ හිටියෙ නැද්ද?””කවුද ඔයාට ඔය බේගලේ ඇදබෑවෙ... මං ඒ පැත්ත පළාතේ ගියේ නැහැ..””බොරු කියලා මාව රවට්ටන්න හදන්න එපා ඩගී... ඔයා රෙස්ට් හවුස් එකේ හිටියෙ අර බැල්ලිත් එක්ක... මේකි ඇවිත් තියෙන්නෙ රඟපාන්න නෙමෙයි මෙයත් එක්ක ජවුසන් නටන්න... බලන්නකො මං ඕකිට හොඳ පාඩමක් උගන්වන්නෙ නැද්ද කියලා.. ඕකි මගෙ හැටි දන්නෙ නැහැ.” වක්කඩ කැඩුවාක් මෙන් සේරා දිගටම කියාගෙන ගියේ කෝපයෙන් පුපුරා හැලෙමිනි.”මං එකක් කියන්නද සේරා.. නිරපරාදෙ ඒ මනුස්සයට විතරක් දෙස් දෙවොල් තියන්න එපා. ඔයාගෙ හිතේ පුපුරු ගහන්නෙ සැකය? කරුණාකරලා ඒක හිතින් අහක් කරගන්න. ඔයා හිතන විදිහෙ කිසිම දෙයක් මෙතන සිද්ධ වෙලා නැහැ..””එතකොට එක එකා මෙහාට කෝල් දීලා කියන්නෙ බොරු?””බොරු තමයි... ඔයත් ඔය එක එක පඩත්තරයින්ගෙ කතා විශ්වාස කරනවනෙ..? ඔයාට ඔය තරම්ම සැක නම් කුසුම්රානිට කෝල් එකක් දීලා අහන්න..? එතකොට ඉවරයිනෙ?””මට ඕනෙ නැහැ ඔය බැල්ලියොත් එක්ක කතා කරන්න.. අනිත් එක ඒකි කට ඇරලා ඇත්තම කියයි..?””එහෙම නම් ඉතින් කට පියාගෙන ඉන්න එකයි ඇත්තෙ..””ඇයි ඩගී ඔයා මට මෙහෙම රිද්දවන්නෙ..? මං ඔයාට මොන වරදක් කළාටද?” එවර ඇය කටහඬ බින්දේ සිහින් ඉකිබිඳුමක් ද සමඟිනි. ඒ වචනවලට ඩග්ලස්ගේ හිතද වෙව්ලුම් කෑවේය. ඔහු ඇගේ කඳුළින් පිරුණු දෑස දෙස බලා සිටියේ ගල් ගැසුනාක් මෙනි. ඇගේ සිත සැනහෙන්නට වදනක් කිව යුතු යැයි සිතුණත් එවැනි සැනසුම් වදනක් ඔහුගේ හිතට පිවිසියේ නැත.මේ අමිහිරි සිද්ධියෙන් පසු ඩග්ලස් ටික දවසක් කුසුම්රානිගෙන් දුරස්ථව සිටියේය. එහෙත් ඔහු ඇය සමඟ දුරකථනයෙන් සතුටු සාමිචියේ යෙදෙන්නට අමතක නොකළේය.”කුසුම් මං ටික දවසකට ලොකේෂන් සයිට් එකට නෑවිත් ඉන්නම්.. සේරාට අපි දෙන්නා ගැන ලොකු සැකයක් ඇතිවෙලා... මේ දවස් ටිකේ එයා මාත් එක්ක තරහින් ඉන්නෙ..””අනේ මට ඔයා නොදැක ඉන්න බැහැ ඩගී..” ඇය තොදොල් වෙමින් කීවාය.”ඇත්තම කිව්වොත් මටත් එහෙම තමයි.. ඩාලිං.. අපි පොඩ්ඩක් කල්පනාවෙන් වැඩ කරමුකො.. ඕ.කේ..?””හරි.. හරි.. එදා ඔයා දුන්න පෙන්ඩන්ට් එකට ගොඩක් තෑන්ක්ස්” ඇගේ වදන් ඔහුගේ සිතට පවන් සලන්නාක් බඳු විය. මෙවන් ජනකාන්ත නිළියකගෙන් මෙබඳු ආදර වදන් අසන්නට ලැබීමම කෙතරම් වාසනාවක්දැයි ඔහුට සිතුණේය.සේරා හැමවිටම ඔහු යන එන තැන් ගැන විපරම් කිරීමට පටන් ගැනීම ඩග්ලස්ගේ හිත නොසන්සුන් කළේය. එය ඔහුට දැනුණේ මහත් හිරිහැරයක් ලෙසටය. හිතේ නොසන්සුන් බව බලවත් වූ නිසා සිය ව්‍යාපාර කටයුතුවලටද ඔහු එතරම් උනන්දුවක් නොදැක්වීය. මේ ගැන ද සේරා කීපවතාවක්ම ඔහුට දෝෂාරෝපණය කළේය.”බිස්නස් ගැන දැන් ඔයාගෙ කිසිම උනන්දුවක් නැහැ... මෙහෙම ගියොත් බලන්නකො මොකද වෙන්නෙ කියලා.. චිත්‍රපටියක් බදා ගත්තු එකයි මේ සේරටම මුල?””මගෙ වැඩවලට ඔයා ඇඟිලි ගහන්න එන්න එපා සේරා... අන්න ඒක මතක තියාගන්නවා.. මං කරන්නෙ මට ඕනෙ දේ...””හෙක්ටර් මල්ලි ලබන සුමානෙ ලංකාවට එනවා... එයා ඇවිත් නවතින්නෙ මෙහෙ.. ඔයාගෙ මේ විකාර වැඩ එයා දැනගත්තොත් ඔයාගෙ රෙස්පෙක්ට් එක එහෙම පිටින්ම ඉවරයි.. ඒ හින්දා දැන්වත් ඔළුව පාවිච්චි කරලා වැඩ කරනවා... ඩගී..”කටු අත්තක්සේ හැම වෙලේම ඇඟේ එල්ලෙන බිරිඳ ගැන ඩග්ලස් පසුවූයේ හිතේ අමනාපයෙනි. ඇය මොකක් හෝ වරදක් අල්ලාගෙන ඔහුට දොස් පැවරුවාය. මීට පෙර නිවෙසේ තිබූ සතුට හා සමගිය මේ වන විට ටිකින් ටික ඇකී මැකි ගොස් තිබිණ. සමහර දිනවල ඔහු සේරා සමඟ එකදු වචනයක් හෝ කතා කළේ නැත. සේරාද එකට එක කරමින් ඔහුව මඟහරින්නට වෙර දැරුවාය.දෙදෙනාගේ මේ විරසකය තිසරුගේ සිත තුළ ඇති කළේ දැඩි කලකිරීමකි. පියා ඇත්තටම කුසුම්රානි නිළිය සමඟ අනියම් සම්බන්ධතාවයක් ගොඩනඟාගෙන ඇද්ද යන සැකය බිංකුණ්ඩෙකු සේ ඇගේ හිත පෑරුවේය. එවන් අසම්මත ඇසුරක් ඔවුන් අතර ඇතිවී තිබේ නම් එය අනුමත කළ නොහැකි බව ඇගේ යටිහිත මොරගාන්නට විය.ඒ අර්ථයෙන් ගත් කළ සේරා පුංචි අම්මාගේ විරෝධය සාධාරණ බව තිසරු කල්පනා කළාය. ඇය මේ කාරණය සඳුන්ගේ් කනේ තබන්නටද අමතක නොකළාය. ඔහු ඒ ගැන දැක්වූයේ උදාසීන ප්‍රතිචාරයකි.”ඕක ඒ හැටි ගණන් ගන්න ඕනැ දෙයක් නෙමෙයි තිසරු... චිත්‍රපටි ලෝකයේ ඔය වගේ දේවල් සාමාන්‍යයි... ඒ වගේ දෙයක් සිද්ධ නොවුණනම් තමයි පුදුමෙ..””ඔයත් ඉතින් පිරිමියෙක්නෙ.. ඒකයි අප්පච්චිගෙ පැත්තට කතා කරන්නෙ.””නැහැ තිසරු මං ඔයාගෙ අප්පච්චිව ශුද්ධවන්තයෙක් කරලා නෙවෙයි එහෙම කිව්වෙ... ඒ වගේ සම්බන්ධයක් මාත් අනුමත කරන්නෙ නැහැ..””අපි දෙන්නා ඔය ගැන වාද කරන එකේ තේරුමක් නැහැ සඳුන්.. අපි වෙන දෙයක් ගැන කතා කරමු.. රත්තරන්...”අපි ටික දවසකින් මීට් වුණෙත් නැහැනෙ. මට ඔය සුදු මුහුණ බලන්න ආසයි..””ඒ ආශාව මටත් තියෙනවා බබෝ... මං හිතන්නෙ අපි සුමාන දෙකකින් විතර මීට් වුණේ නැහැ..””මං කියන්නද ඔයා එන්නකො අනුපමාලගෙ ගෙදර.. එහෙදි මීට් වෙමු.””කවදාටද..?””හෙට හවස හතරට විතර.. මන් ෂෝර්ට්ලීව් එකක් දාලා එන්නම්.””මං ට්‍රයි කරන්නම්කො සඳුන්...””ඒක නෙමේ තිසරු අර බැරිස්ටර් උන්නැහෙ ලංකාවට ගොඩබහින්නෙ කවදාටද?””මගෙ හිතේ මේ වීක් එන්ඩ් එකේ ඒවි...””මස්සිනා පොඩ්ඩ එනකන් ඔයා ඇඟිලි ගැන ගැන නේද ඉන්නෙ..?””ආයෙත් ඔය කතාව කිව්වොත් මං ඔයත් එක්ක තරහම තරහයි...”ඊට සඳුන් කොක් හඬලා සිනාසුණේය. ඔහු එවැනි කතාවක් කිව්වේ ඇයව තරහ ගස්සන්නටය.”ඔයාට තරහ ගියාද පැටියෝ?”සරු මොහොතක් කට පියාගෙන සිටියාය.”කතා කරන්නකො රත්තරන්...” සඳුන් එවර ඇයට ඇවිටිලි කළේය.”ඔයා තාමත් මගෙ හිත හරියට තේරුම් අරගෙන නැහැ සඳුන්.. ඒ හිතේ දෙන්නෙකුට ඉඩ නැහැ... තේරුණාද?””තේරුණා... තේරුණා...” ඔහු සැහැල්ලු හඬින් සිනාසුණේය.සේරා දොර රෙද්ද මෑත් කරමින් එකවරම කාමරයට එබුණාය. ඇඳ විට්ටමට හිස තබාගෙන දුරකථනයේ එල්ලී සිටි තිසරුව ඇගේ දෑසට හසුවිය. හිත ගැස්සීගියත් තිසරු කතාව නතර කළේ නැත.”කාත් එක්කද ඔය කිචි බිචිය..? අර පත්තරකාරයත් එක්ක නේද?””කා එක්ක වුණත් පුංචිට වැඩක් නැහැනෙ?””මෙයත් අප්පච්චිගෙ කීකරු දෝණියන්දැනෙ? ගහේ කටු උල්කරන්න ඕනෙ නැහැනෙ.. සේරම එකයි..?” සේරා ඉවතට ගියේ තරහින් පුපුරා හැලෙමිනි.”තිසරු... මොකද වුණේ ප්‍රශ්නයක්ද?” සේරාගේ කෝපත් කට හඬ කන වැටුනෙන් සඳුන් ඇසුවේය.”අරයා ඇවිත් යුද්ධ ප්‍රකාශ කළා...” තිසරු උස් හ¼ිඩින් සිනාසුණාය.”ප්‍රශ්න ඇති කරගන්න එපා තිසරු.. මං ඔයාට පස්සෙ රින් කරන්නම්.””එහෙනම් මං නතර වෙන්නම් සඳුන්.. ඔයාට බුදු සරණයි..”තිසරු දුරකථන සංවාදය හමාර කළේ නොසන්සුන් සිතිනි. තමන්ගේ කතාවට සේරා පුංචි අම්මා බාධා කිරීම ගැන ඇගේ හිත යට කිසියම් තරහක් මෝදු වෙමින් තිබිණ. වඩාත් ඇගේ හිත රිදුනේ “ගහේ කටු උල්කරන්න ඕනෙ නැහැයි” යන කියමනටය.සේරා පුංචි අම්මා එයින් හඟවන්නට උත්සාහ කළේ තමාද පියා මෙන් අසම්මත ප්‍රේමයක පැටලී සිටින බවද? ඒ සිතුවිල්ල ඔස්සේ දිගින් දිගටම සිතත්ම ඇගේ දෑසට කඳුළු පිරුණාය.මතු සම්බන්ධයිලියන්නේ නිව්ටන් ගුණසේකර - අඳින්නේ හර්ෂ ගුණවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=av10102419</link>
    <topic> ඇමැතිතුමාගෙන් ලියුමක් ගැනීමට ආ ඇය පසුව මගේ බිරිඳ වුණා</topic>
    <author>ඉඳුනිල් වීරරත්න</author>
    <content> ඇමැතිතුමාගෙන් ලියුමක් ගැනීමට ආ ඇය පසුව මගේ බිරිඳ වුණා- පියසින් වත්තගේමේ කියවීමේ මාසයයි.සැප්තැම්බරයේ නිමාවුණු සාහිත්‍ය මාසයේදී මිලදී ගත් පත පොත නිවී සැනසිල්ලේ කියවන්නට වෙන් කෙරුණු මේ මාසයේදී අපූර්ව වූ ලේඛකයකු හමුවීමේ භාග්‍යය අපට හිමිවිය.ඔහු නමින් පියසින් වත්තගේ.වෘත්තියෙන් ගුරුවරයකු වූ පියසින් වත්තගේ දේශපාලනයේ නිරතවූ ක්‍රියාශීලී තරුණයකු, මන්ත්‍රී ලේකම් වරයකු මෙන්ම ලේඛකයකු ලෙසින් විවිධ භූමිකා ඔස්සේ ප්‍රසිද්ධියට පත්වූවෙකි.60 දශකයෙන් ලේඛන කලාවට පිවිසි වත්තගේ මහතා එදා මෙදා තුර ගෙවී ගිය 50 වසරක් පුරාවට ලේඛන කාර්යයේ යෙදී සිටීම ලේඛන කලාවට පිවිසෙන්නට කැමැති තරුණ පරපුරට ආදර්ශයක්ම වෙයි.ඉතා දුක් මහන්සියෙන් ජීවිතය පටන් ගෙන මේ වන විට මානසික තත්ත්වයෙන්, සමාජයීය තත්ත්වයෙන් මෙන්ම ආර්ථික තත්ත්වයෙන් ද ජීවිතය සැබෑ ලෙසම ජයගෙන සිටී.මේ නිසා ජීවිතයේ ජයග්‍රහණ ලබන්නට ළමා වියේ පන්නරය ලැබූ හැටි මුලින්ම කතා කරමු.“අපි ගොඩක් පොහොසත් අය නෙමෙයි. තාත්තා ගොවියෙක්. ටිකක් වසයි. ඒත් අම්මා හරි කරුණාවන්ත ධෛර්යවන්ත කෙනෙක්. මාව මිනුවන්ගොඩ සෙන්ට්‍රල් එකට යැව්වොත් හොඳට ඉගෙන ගනීවි කියලා අම්මා තාත්තට කිව්වා. මුදල් ගොඩක් ඕන නිසා තාත්තා ඊට එතරම් කැමැත්තක් දක්වලා නෑ. ඒත් අම්මා කොහොම හරි සල්ලි හොයලා මාව සෙන්ට්‍රල් එකට දාන්න ඕන කියලා පාසලට ගියාම ළමයින් අරගෙන ඉවර වෙලා. අම්මා මාත් එක්ක පි‍්‍රන්සිපල් ගේ ගෙදරට ගිහින් එතුමාට විස්තරය කිව්වා. පි‍්‍රන්සිපල් මගෙන් ප්‍රශ්න කීපයක් අහල පැහැදිලා මාව පාසලට ඇතුළු කරගත්තා.“මම හොඳට ඉගෙන ගත්තා. විවේක කාලයේදී අනෙක් ළමයි සෙල්ලම් කරද්දී මම එතැන තිබුණු අඹ ගහක් යටට වෙලා පාඩම් කළා. ඒ නිසා මම හැමදාම පන්තියේ පළමුවැනියා වුණා. ඉංගී‍්‍රසි භාෂාව හොඳට ඉගෙන ගත්තා.ඔබ වෘත්තීය ජීවිතය ආරම්භ කරන්නේ ගුරුවරයකු විදිහට.මට මුලින්ම පත්වීම ලැබුණේ පින්න කැලේ පාසලට. අවසන් වරට සේවය කළේ උල්ලලපොළ කනිටු විදුහලේ. මම දේශපාලනික වශයෙන් වාමාංශික අදහස් තිබුණු කෙනෙක්. මේ නිසා දුෂ්කර පළාත්වලට මාරු කළා. නොච්චියාගම සේවය කරපු කාලෙ වල් අලින්ගෙන් ජීවිත බේරා ගත්තෙ හරිම අමාරුවෙන්. මේ නිසා ගුරු වෘත්තීය එපා වුණා. ඊට පස්සෙ එයින් අස්වෙලා ව්‍යාපාර කළා. වී මෝලක් ආරම්භ කරලා එය දියුණු කරගෙන මුළු ප්‍රදේශයටම හාල් දුන්නා. පෞද්ගලික බස් ව්‍යාපාරය කළා. එයින් ආර්ථික වශයෙන් හොඳ දියුණුවක් ලබාගත්තා.දේශපාලනයට එන්නේ?ලක්ෂ්මන් ජයකොඩි මහත්තයා මම පුංචි කාලයේ සිට දන්නවා. අපිට තිබුණෙ එකම දේශපාලන අදහස්. මේ නිසා එතුමාගේ ඡන්ද ව්‍යාපාරයේ දී මම කැපවෙලා වැඩ කළා. එතුමා මන්ත්‍රීවරයෙක් වුණාම මට ලේකම්කම ගන්න කිව්වා. 1960 ජූලි මම ලේකම් ලෙස වැඩ භාර ගත්තා.ඔබ ලේඛකයෙක් ලෙස කරළියට එන්නෙ කොහොම ද?“මම පාසල් යන කාලයේ ඉඳලම පොත පත කියෙව්වා. එයින් මට ලිවීමේ ආසාවක් ඇතිවුණා. මම පාසල් ශිෂ්‍යයෙක් වුණත් මම ලියල යැවූ කෙටිකතා ‘සිංහල ජාතිය’ දිනපතා පත්‍රයේ පළ වුණා.පසුව දිවංගත හේමපාල මුනිදාසයන් මට ‘සිංහලේ’ පුවත්පතට ලිපි ලියන්න අවස්ථාව ලබා දුන්නා.ඔබේ මුල්ම පොත මුද්‍රණයෙන් එළිදකින්නේ.රබීන්ද්‍රනාත් තාගෝර් තුමා ගේ ‘ලවර්ස් ගිෆ්ට්’ ග්‍රන්ථය මම සිංහලයට පරිවර්තනය කළා ‘පෙම් තිළිණ’ නමින්. මෙහි ප්‍රස්ථාවනාව ලිව්වේ එවකට බලගල්ල පිරිවෙනේ ගුරුවරයකු ලෙස සේවය කළ අයි. ඇම්. ආර්. ඒ. ඊරියගොල්ල මැතිතුමා. පිට කවරය නිර්මාණය කළේ මහගම සේකර. කොළඹ ගුණසේන සමාගම තමයි මුද්‍රණය කරල නිකුත් කළේ. මිල රු. 1.75 යි.ඇන්තනි හෝප් ගේ ‘රූපත් ඔෆ් හෙන්සෝව්’, 1962 පමණ මුද්‍රණයෙන් නිකුත් වුණා. මගේ ස්වතන්ත්‍ර නිර්මාණ ලෙස ‘අංජලිකා’, ‘ආලයේ රහස්’, ‘ඩිංගි’ නිකුත් කළා.බිරිඳ සමගපොත්පත් ලිවීමට අමතරව ඔබ පුවත්පත්වලටත් ලියු කෙනෙක්.ඔව්. මම පුවත්පත්වලට ලියන්න ගත්තෙ පාසල් කාලෙදිමයි. ‘සිංහල ජාතිය’, ‘සිංහලේ’, පුවත්පත්වලට පස්සෙ ‘සවස’, ‘දවස’, වගේ පත්තරවලට ලොව ජනපි‍්‍රය පුද්ගලයින්ගේ චරිත කතා ලිව්වා.ඔබේ මුල්ම පොත්වල තිබෙන්නේ වෙනත් නමක්.මගේ පොත් එළිදකින්නේ 1960 වසරේ. එතකොට මම ගුරුවරයෙක්. රජයේ සේවකයින්ට වෙනත් ව්‍යාපාරවල යෙදෙන්න තහනම් කියලා නීතියක් තිබුණා. මෙය ව්‍යාපාරයක් නොවුණත් ප්‍රශ්නයක් ඇතිවෙයි කියන අදහසින් මම ‘බලගල්ලේ නන්ද ජී. හේමන්ත’ යන නමින් තමයි පොත් ලිව්වේ. දැන් මම මගේ නියම නමින් ලියනවා.ඔබේ ලේඛන ජීවිතයේ අමතක නොවන සිදුවීමක් මතක් කළොත්.මහින්ද රාජපක්ෂ මැතිතුමා දෙවැනි වරට ජනාධිපතිවරණයට ඉදිරිපත් වුණු වෙලාවේ මම ‘දිනමිණ’ පුවත්පතට ‘චිරං ජයතු ජනපති තුමනි’ කියලා ලිපියක් ලිව්වා. දිවංගත ලක්ෂ්මන් ජයකොඩි මහතා මේ ලිපිය දැකලා එය එතුමාගේ කාර්යාලයට එන අයට පේන්න දැන්වීම් පුවරුවේ සවි කළා. පිටපත් 10,000 ක් යළි මුද්‍රණය කරලා ප්‍රදේශයේ බෙදා හැරියා. මට ඒ සිදුවීම කිසිදාක අමතක වෙන්නෙ නෑ.ඔබ තවමත් නිර්මාණකරණයේ යෙදෙනවා.ක්ලියෝපැට්රා පිළිබඳව ලියැවුණු පොතක් මේ දිනවල මුද්‍රණය වෙනවා. ඒ වගේම ඇන්ටන් චෙකෝෆ් ගේ ජීවන චරිතය පිළිබඳව පොතක් ලියමින් සිටිනවා. මම කුඩා කල සිට උත්සාහයෙන් ගොඩ නඟා ගත් මගේම ජීවන අත්දැකීම් පොතක් ලෙස එළි දක්වන්නත් අදහසක් තිබෙනවා.පෞද්ගලික ජීවිතයේ තොරතුරුමගේ බිරිඳ සුසිලා වත්තගේ. එක පුතෙක් ඉන්නවා. ඔහු විවාහකයි. දැනට ඇමෙරිකාවේ රැකියාව කරනවා. මට සුසිලා මුණ ගැසුණේ ලක්ෂ්මන් ජයකොඩි මන්ත්‍රී තුමාගෙන් ලිපියක් ලබාගන්න පැමිණි වෙලාවේ. ඒ වෙලාවේ මන්ත්‍රී තුමා ලංකාවේ හිටියෙ නෑ. ඒත් එතුමාගේ ලේකම් හැටියට මම ඔවුන්ට උදව් කළා. මම ඒ කාලේ ලස්සනට හිටියා. ඇයත් ලස්සනයි කොහොම හරි මගේ හිත ගියා. එයා ආගමේ. මම බෞද්ධ. පස්සෙ මේ සියලු බාධා ඉවත් කරගෙන අපි විවාහ වුණා.ඇය චිත්‍රපට නිළියක්.විජය කුමාරතුංග, බී. ඒ. ඩබ්ලිව්. ජයමාන්න, සුසිලාගේ නෑදෑයෝ. ‘රහස් දූපත’ චිත්‍රපටයේ ප්‍රධාන චරිතයට සුසිලාට රඟපාන්න ආරාධනා කළත් අම්මලා යවල නෑ. ඒත් පස්සෙ ඇගේ ආසාව නිසා ‘සුදු දුව‘ චිත්‍රපටයේ විජිත මල්ලිකාගේ යෙහෙළිය ලෙස රඟපෑවා. ‘වෙස් ගත්තෝ’ චිත්‍රපටයේ නැටුම් ජවනිකාවකට පෙනී සිටියා.ඒත් චිත්‍රපට නිළියන්ගේ හැසිරීම් දැකල කලකිරුණු නිසා ඇය දිගටම රඟපෑමට යොමු වෙලා නෑ.පස්සෙ විජය කුමාරතුංග ප්‍රධාන චරිත 7 ක් අරගෙන දෙන්නම් රඟපාන්න එන්න කියලා ආරාධනා කරල තිබුණා. ඒත් එයා ප්‍රතික්ෂේප කරලා.ඉඳුනිල් වීරරත්නඡායාරූප- බර්නාඩ් ෂෝ ප්‍රේමසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=av10102420</link>
    <topic>මිතුරු ජෝති වෙනුවෙන් මිල්ටන් ගැයු අවසන් ගීය</topic>
    <author>සු. මි.</author>
    <content>මිතුරු ජෝති වෙනුවෙන් මිල්ටන් ගැයු අවසන් ගීයමිල්ටන් 19 වැනි ගුණ සමරුව හා සංගීත ප්‍රසංගය 26 දා එල්පින්ස්ටන් හිදීඅමරණීය ගායක එච්. ආර්. ජෝතිපාලයන්ගේ අභාවය නිමිත්තෙන් ආචාර්ය සරත් අමුණුගම ලියු ‘බිඳවැටුණු සංස්කෘතික බලකණුව‘ නම් වූ ආන්දෝලනාත්මක ලිපි පෙළේ එක් ලිපියක මරදාන කේන්ද්‍රස්ථාන කොටගෙන පැවති සින්දු කාමර සම්ප්‍රදායයක් ගැන සඳහන් කර තිබුණා මට මතකය. පසු කලෙක ඉතාමත්ම ජනපි‍්‍රය වූ බොහෝ ගායක ගායිකාවන්, වාද්‍ය ශිල්පීන් බිහි වූයේ මේ සින්දු කාමර සම්ප්‍රදායය ඔස්සේය. ‘සින්දු කාමරය’ යන නමින් හැඳින්වුණු ස්ථානයක් ද එකල මරදානේ තිබී ඇත. ජේ. (ජයසිංහ) ඒ. (ආරච්චිගේ) මිල්ටන් පෙරේරා ද එම සින්දු කාමර සම්ප්‍රදායයෙන් බිහිවූ ගායකයකු ලෙස හඳුන්වා දීම නිවැරැදි යැයි මම සිතමි.එකල පැවැත්වූ සංගීත සාජ්ජ (බජව්) සඳහා ප්‍රමුඛත්වයක් ගත්තේ මේ සින්දු කාමර සම්ප්‍රදායයෙන් බිහිවූ ගායක ගායිකාවන් හා වාද්‍ය ශිල්පීන්ය. මොහොමඩ් සාලි සර්පිනාවෙන් ද, එම්. ආරියදාස තබ්ලාවෙන් ද, ටී. එෆ්. ලතිෆ් ක්ලැරිනටයෙන් ද, ගුණදාස වේරගොඩ හා ඇන්තනි සාමි ඉංග්ලිෂ් මැන්ඩලිනයෙන් ද එම්. කේ. රොක්සාමි හා එඩ්ගා පෙරේරා වයලිනයෙන් ද, පැට්රික් දෙනිපිටිය ගිටාරයෙන් ද මේ බජව් ප්‍රසංග සංගීතවත් කළහ. ඩොල්කි වාදනයෙන් ඊට එක්වූයේ ෆීර් මොහොමඩ් සහ මිල්ටන් පෙරේරා ය. මිල්ටන් තබ්ලා වාදනයේ ද අති දක්ෂයෙක් වූයේය. ඒ අනුව මිල්ටන් මුලින්ම වාදකයකු බවත් ඔහු ගායකයකු වූයේ පසු කලෙක බවත් පෙනී යයි.මිල්ටන්ගේ පවුල් පසුබිමේම සංගීත කලාව පැවතුණේය. ඔහුගේ පියා වූ ජේ. ඒ. එඩ්වින් පෙරේරා එකල සිටි දක්ෂ තබ්ලා වාදකයෙකි. ඔහු රසිකයන් අතර ජනපි‍්‍රය වූයේ ‘තබ්ලා පොඩි අප්පුහාමි’ යන නමිනි. එකල එඩ්වින් පෙරේරා, එච්. ඩබ්ලිව්. රූපසිංහ, මොහොමඩ් ගවුස් වැනි සංගීතවේදීන් ඉතා සමීපව ඇසුරු කළේය. කුඩා මිල්ටන්ට ඒ පසුබිම, ඒ ආභාසය වාදකයකු වන්ටත් පසු කලෙක ගායකයකු වන්ටත් මහෝපකාරී වූ බව පැහැදිලිය.මිල්ටන් ගායනයට ප්‍රවිෂ්ට වූයේ ඔහුගේ මිතුරු එච්. ආර්. ජෝතිපාලගේ ඇරියුමකටය. ජෝතිගේ බොහෝ ගීතවලට තබ්ලාවෙන් සහාය වූයේ මිල්ටන්ය. ‘නයාදෝර්’ චිත්‍රපටයේ ආ ගී තනුවකට අනුව ගැයු ‘ආලෙහි බැඳි ජීවිත අඳුරේම ගිලේවි’ නම්වූ ගීතය මිල්ටන්ගේ මුල්ම ගීතය වන්නේය. මිල්ටන් මියගිය අවස්ථාවේ ඔහු ගැන ලියූ ලිපියක මහාචාර්ය සනත් නන්දසිරි, මිල්ටන්ගේ ඉහත ගීතයේ මිහිරියාවෙන් තමා වසඟයට පත්වූ ආකාරය සඳහන් කර තිබිණි. 1956 දී මිල්ටන් ගුවන් විදුලියේ ‘ඒ’ ශ්‍රේණියේ ගායකයෙක් වූයේය.මිල්ටන්, ජෝතිපාල මෙන්ම වැඩියෙන්ම ගැයුවේ පේ‍්‍රම ගීතය; එසේත් නැත්නම් පේ‍්‍රම විරහ ගීතය. එබඳු ගී ගැයීමට උචිත වූ භාවාත්මක හඬක් මිල්ටන් තිබුණේය. ‘දෙව්දුව පලාගියාදෝ’, ‘සිහින දෙව්දුවේ’, ‘පෙම් අප්සරාවෝ’, ‘රුවන් මැදුර ඔබම ඉදිකෙරූ’, ‘ඇස රැඳුණු රැඳුණු තැන්වල’, ‘නෙළන්න බැරි මල්’, ‘ඔබ තරමට මා නැළවූ’, ‘සුරැකීමට හෝ නැතිවී යනු පිණිස මා කෙරේ’ යනාදි වශයෙන් ඊට උදාහරණ ගණනාවක් දැක්විය හැකිය.මිල්ටන්ට මෙවන් රසබර ගී බොහෝමයක්ම ලීවේ ප්‍රවීණ ගීත රචක කරුණාරත්න අබේසේකරයන්ය.මිල්ටන් ගැයු ගී අතර ස්වතන්ත්‍ර තනු මෙන්ම හින්දි අනුකාරක ගී තනු ද දක්නා ලැබේ. එසේ වුවත් මහාචාර්ය සනත් නන්දසිරි කියා ඇති ආකාරයට එම ගීත, හින්දි තනුවක් අනුව ගැයෙන්නෙකැයි සිතීමට පවා අසීරු ස්වරූපයකින් අපේම බවට හරවා ගැනීමේ ප්‍රබල ශක්තියක් ද මිල්ටන් විදහා පෙන්වූ බව කිව යුතුය.මහාචාර්ය සනත් නන්දසිරි තමාගේ අනුස්මරණ ලිපියේ තවත් වැදගත් කරුණක් අවධාරණය කරයි. ඒ නම් මිල්ටන්ගේ අනුකාරක තනු රැගත් ගී ජනපි‍්‍රය වීමෙන් පසු එම ගීත ඇසූ රසිකයන් එම ගී තනු රැගත් ගීත ඇතුළත් හින්දි චිත්‍රපට බැලීමට පවා පුරුදු වූ බවත් එතරම් මනහර ලෙස මිල්ටන් තම කාර්යභාරය ඉටුකළ බවත්ය.මිල්ටන් හින්දි ගීතවලට මොන තරම් පි‍්‍රය කළා ද කිවහොත් ඔහු වරක් හින්දි චිත්‍රපට සංගීතඥ නෞෂාඩ් හමුවීමට ඉන්දියාවට ද ගියේය. ඔහු එම ගමනේදී රැගෙන ගිය ‘සිකුරු ලියා’ චිත්‍රපටයේ ගී තැටිය ඇසු නෞෂාඩ් එහි මිල්ටන් ගැයු ‘සිකුරු ලියා’ ගීතය මහත් ඉහළින්ම ප්‍රශංසාවට ලක්කර ඇත.මිල්ටන් තිර කටහඬක් (SCREEN VOICE)  තිබිණි. ගාමිණි ෆොන්සේකා (ධීවරයෝ - අගාධ සාගරයේ’) ජෝ අබේවික්‍රම (අල්ලපු ගෙදර - ‘මහ ගන වනන්තරේ’) ටෝනි රණසිංහ (සිහින හතක් - ‘සුපුන් සඳක් නැඟිලා’) විජය කුමාරතුංග (කේසර සිංහයෝ - ‘සන්සුන් රුවන් හද මන්දිරයේ’) වැනි නළුවන්ට ඔහු පසුබිම් ගී ගැයුවේය.මිල්ටන් චිත්‍රපට පසුබිම් ගීත ගායනයට යොමු වූයේ ‘කුරුලු බැද්ද’ චිත්‍රපටයෙනි. ‘අරුණ උදයේ පිපුණු මල සේ’ නම් වූ ගීතයයි ඔහු එහිලා ගායනා කළේ. මිල්ටන් ගැයු චිත්‍රපට ගී අතරින් ‘සුපුන් සඳක් නැඟිලා’ (සිහින හතක්) ‘හංකිති සුරතල්’ (සැනසුම කොතැන ද?) ‘සිකුරු ලියා’ (සිකුරු ලියා) විශිෂ්ට නිර්මාණ තුනක් ලෙස විචාරක සැලකිල්ල ලබයි.මිල්ටන්, ජෝතිපාල හා එක්වී ඉදිරිපත් කළ ‘අනංග වාදය’ ගී පෙළ එකල රසිකයන් අතර බෙහෙවින් ජනපි‍්‍රය වූයේය. එහෙත් මිල්ටන් හා ජෝති එක කුසේ උපන් සහෝදරයන් සේ ඉතා ළබැඳිව ඇසුරු කළහ. ජෝතිපාල මිය ගිය අවස්ථාවේ මිල්ටන් සිටියේ රෝහලේය. ඔහු ටිකට් කපාගෙන ජෝතිගේ අවමඟුල් උළෙලට සහභාගි වී තම මිතුරාට අවසන් ගෞරව දක්වා යළිත් රෝහල් ගතවූයේය.මිල්ටන් ගැයු අවසාන ගීතය ජෝති උපහාර ගීතයකි. එය ලීවේ මා නිවැරැදි නම් ආනන්ද පද්මසිරි ය. එම ගීතයේ මුල් පද වැල මෙසේ ය.බිතු සිතුවම් රූ වාගේදුක සැප දෙකෙහිම පැවතිහිත මිතුරු මගේ ජෝතිඔබ ඇයි ද ගියේ වෙන්වී1991 ඔක්තෝබර් 25 වැනි දින ජේ. ඒ. මිල්ටන් පෙරේරා රසිකයන්ගෙන් සදහටම සමුගත්තේය.සු. මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=av10102421</link>
    <topic>මිල්ටන් හා කරු අයියා පිළිබඳ අමතක නොවන සිදුවීම් දෙකක්</topic>
    <author/>
    <content>මිල්ටන් හා කරු අයියා පිළිබඳ අමතක නොවන සිදුවීම් දෙකක්‘උම්බෑ කිය කියා’ ගීතයනිර්මාණය වූ හැටිදවසක් දා කරු අයියයි, මමයි දෙමටගොඩ බේස්ලයින් පාරේ එයාගේ වාහනයෙන් යනකොට එළදෙනක් කාර් එක පස්සෙන් එලවාගෙන ආවා. එළදෙන මොරදිදී වාහනය පස්සේ එන විලාසය දැක්ක කරු අයියා වාහනය නවත්වන්න කියලා ඩ්‍රයිවර්ට කිව්වා. ඊට පස්සේ කරු අයියා වාහනයෙන් බැස්ස හැටියේ එළදෙන කරු අයියා ළඟට ඇවිත් එයාගේ අත ලෙවකන්න පටන්ගත්තා. පස්සේ හොයලා බලන කොට දැනගන්න ලැබුණේ ඒ ළඟම තිබුණ මස් මඩුවෙන් පැනලා ආපු එළදෙනක් කියලයි. අපි දෙන්නත් එක්කම මස් මඩුවට ගිහින් එළදෙනගේ වටිනාකමට සල්ලි දීලා එළදෙනව මරණයෙන් බේරා ගත්තා.ඔය දවස්වලදි කරු අයියා ‘හතර මහා නිධානයේ’ චිත්‍රපටයට ගීත ලියන්න බාර අරගෙනයි තිබුණේ. ඒක මතක් වෙලා කරු අයියා කිව්වා, ‘එල්.එම්. (හතර මහා නිධානේ අධ්‍යක්ෂ) කැමැති වුණත් නැතත් ගව මස් කන අයට හොඳ පාඩමක් උගන්වන්න ‘හතර මහා නිධානයට’ ගීතයක් ලියනවා.. ඒක මිල්ටන්ම ගායනා කරන්නත් ඕනෑ’ කියලා.උම්බෑ කිය කියා මරණ බයේ...කිරි ටික මුලදි බොයි..පස්සේ මරා කයි...මිනිසා දරුණු ඇයි..මේ එළදෙන අසයි.. කියන ගීතය නිර්මාණය වුණේ ඔය විදියටයි.මං බොන බවකතරගම දෙවියෝ දන්නවාකරු අයියා දවසක් මට එයත් එක්ක කතරගම යන්න කතා කළා. ඒත් ඔය සිදුවීම මතක් වෙන කොට අදටත් මට බය හිතෙනවා. කරු අයියා බොහෝම භක්තියකින් කතරගම දෙවියන්ට වන්දනා මාන කළා. ඒ වාගේම හැම අවුරුද්දකදිම කතරගම යන සිරිතකුත් එයා ළඟ තිබුණා.මමත් එක්ක කතරගම ගිය දවසේ පාන්දරින්ම කරු අයියාගේ ගුරු හාමුදුරුවන් වැඩ සිටින ආනන්දාරාමයට ගිහින් උන්වහන්සේට වැඳලා ආශිර්වාද ලබාගත්තා. ඊට පස්සේ මටත් අතගස්වලා පඬුරක් එහෙම ගැටගහලා..ගමන ගිහින් එනකම් කරදරයක් වෙන්න එපා කියලා බාරයක් එහෙමත් වුණා.ඒ එක්කම කරු අයියා මාව පොරොන්දු කරවාගත්තා කතරගම ගිහින් එනකම් මත්පැන් එහෙම බොන්නේ නැහැ කියලා. මමත් එයා කියන හැම එකකට ඒ විදිහටම කැමැති වුණා.එදා හවස් වෙන කොට අපි කතරගමට ආවා. කතරගමදිත් කරු අයියා නවතින්නේ එයාට විශේෂ සැලකිල්ලක් දක්වන තැනකදි විතරයි. එතැනදි මාවත් හඳුනාගත්ත තරුණ කණ්ඩායමක් “ආ මේ අපේ මිල්ටන් අයියා නේ” කියලා මාත් එක්ක මිත්‍ර වුණා. කරු අයියා වේලාසනින්ම ඇඟපත එහෙම හෝදගෙන කෑම කාලා නින්දට ගියා. මම අලුතින් මුණගැහුණු යාළුවොත් එක්ක කතාබස් කර කර ඉඳලා නිදාගන්න යනකොට හොඳටම රෑ වුණා.පස්සෙන්ද පාන්දරින්ම කරු අයියා මාව නැගිට්ටවලා කිව්වා ‘උදේ පාන්දර පූජාවට එන්න කියලා කපු මහත්තයා පණිවුඩයක් එවලා තියෙනවා.. ඒක හින්දා නැගිටලා ලෑස්ති වෙයන්’ කියලා. එහෙම කියන ගමන් කරු අයියා මා ළඟට ඇවිත්, “උඹ ළඟ මට අර ගඳ දැනෙනවා... මට වෙච්ච පොරොන්දුව කැඩුවා නේද?” කියලා ඇහුවා. මමත් බොහොම යටහත් පහත්ව කිව්වා “අනේ මගේ ගුරු.. මට සමාවෙන්න.. ඔබතුමා මා ගැන නොදන්නවාට කතරගම දෙයියෝ මා ගැන දන්නවා.. උන්වහන්සේ ළඟට ඇවිල්ලත් මට බොන්නේ නැතිව ඉන්න බැරි බව උන්වහන්සේ දන්නවා. ඒක හින්දා මගෙන් වූ වරදට මට සමාවෙන්න” කියලා.(උපුටා ගැනීම 1984 මැයි 21 දින ප්‍රවීණ ගුවන්විදුලි නිවේදක පාලිත සමරසිංහ, මිල්ටන් සමඟ කළ පිළිසඳරකින්)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=av10102422</link>
    <topic>බොලිවුඩ් පුරයෙන්</topic>
    <author/>
    <content>බොලිවුඩ් පුරයෙන්රසික පරපුරේ ආදරය දිනූ ප්‍රීටි සින්ටා මේ ගත කරමින් සිටින්නේ තමන්ගේ ජීවිතයේ තීරණාත්මක කාලයක්. ඇයගේ ජීවිතයට අඩුපාඩුවක්ව තිබුණු පියෙකුගේ රැකවරණය සහ ආදරය නැවතත් ඇයට ලැබෙන නිසයි මේ කාල පරිච්ඡේදය ප්‍රීටිට වැදගත් වෙන්නේ.ප්‍රීටිට පිය සෙනෙහස ලබාදෙන්නේ කවුරුන්ද? ඔහු තමයි, දැනට හැටහය වැනි වියෙහි පසුවන ශන්දාර් අම්රෝහි. එදා හින්දි තිරය වර්ණවත් කළ සිනමා නිර්මාණ බිහිකළ ප්‍රවීණ සිනමාකරු කමල් අම්රෝහි ගේ පුත්‍රයා තමයි, ශන්දාර්. මීට දෙසතියකට පමණ පෙර ශන්දාර් තීරණය කළේ ප්‍රීටි සින්ටා තමන්ගේ දියණියක ලෙස භාරගැනීමටයි.මීට පෙර ශන්දාර් තවත් තීරණයක් ගෙන තිබුණා. ඒ, තමන්ට තම පියාගෙන් උරුම වූ රුපියල් කෝටි 600ක් පමණ වටිනා දේපළ ප්‍රීටිට පවරා දීමටයි. මේ තීරණයට හේතු වූ කාරණා රැසක් පසුබිමෙහි තිබෙනවා.ඒ අතරින් මතුවී පෙනෙන්නේ කමල් අම්රෝහි ගේ දේපළ සම්බන්ධ වූ කාරණයක්. මේ පිළිබඳව හටගත් ප්‍රශ්නයක් මත ශන්දාර් පසුගිය මාර්තුª මාසයේදී තම සොහොයුරිය වන රුක්ෂාර් ට සහ ඇයගේ පුතු වසීම්ට එරෙහි ව මුම්බායි ශ්‍රේෂ්ඨාධිකරණයෙහි නඩුවක් පවරනු ලැබුවා. ඊට අමතරව පොලිසියට ද පැමිණිල්ලක් ඉදිරිපත් කර තිබෙනවා. මේ පැමිණිල්ලට සහ නඩුවට පදනම් වී ඇත්තේ ඉන්දියාවේ පූන් හි පිහිටි කමල් අම්රෝහි සතුවූ චිත්‍රාගාරයේ අයිතිය පිළිබඳ ප්‍රශ්නයක්.ශන්දාර් තමන්ගේ දේපළ ප්‍රීටිට පැවරීමට තීරණය කළත් ඇය ඒ සියල්ල භාරගැනීම ප්‍රතික්ෂේප කර තිබෙනවා. නමුත්, ශන්දාර්, ප්‍රීටි ගේ් අකැමැත්ත පිළිබඳව කිසිවක් ප්‍රකාශ කර නැහැ. ඔහු පවසන්නේ් ප්‍රීටි සතුව තිබෙන රංගනය පිළිබඳ දක්ෂතා නිසා තමන්ගේ දේපළ ඇයට භාරකරන බවයි.”මම ප්‍රීටි රඟපාපු ‘දිල්සෙ’ (1998) බලලා තියෙනවා. ඒ චිත්‍රපටයේ තමයි එයා මුලින් ම රඟපෑවේ. මුල්ම චිත්‍රපටය වුණත් ප්‍රීටි දක්ෂ අන්දමින් රඟපෑවා. ඉන්පස්සෙ මම, ප්‍රීටි රඟපාපු චිත්‍රපට රාශියක්ම බැලුවා. මට හිතෙනවා, ප්‍රීටි වගේ දියණියක් මට හිටියා නම් කොච්චර හොඳද කියලා. ප්‍රීටිව මට මුලින් ම මුණගැහුණේ 2005 දීයි. එදා මම, මගේ බිරිඳත් එක්ක සුපිරි හෝටලයක ඉන්දැද්දි ප්‍රීටි, යාළුවො කට්ටියක් එක්ක එතනට ආවා.ඒ වෙලාවෙ මගේ බිරිඳ කිව්වා අන්න ඔයාගෙ දුව එනවා කියලා. එදා මම ප්‍රීටිත් එක්ක කතා කළා. 2010 ජනවාරි මාසයේ දවසක ප්‍රීටි මට හදිසියේම කතාකරලා මාව මුණගැහෙන්න මගේ ගෙදරට ආවා. ප්‍රීටි මාත් එක්ක තියෙන්නෙ ආධ්‍යාත්මික බැඳීමක්. ඒක වචනයෙන් විස්තර කරන්න බැහැ. ප්‍රීටි මගේ ජීවිතයේ කොටසක්. දැන් මම වයසයි. දැනට මම සේවය කරමින් ඉන්න සමාගමේ අධ්‍යක්ෂ ධූරයෙන් ළඟදීම විශ්‍රාම ගන්නවා. ඉන්පස්සෙ මගේ දේපළ ප්‍රීටිට පවරනවා.”ශන්දාර් අම්රෝහි මීට සති කිහිපයකට පෙර ‘මුම්බායි මිරර්’ පුවත්පතට ප්‍රකාශයක් කරමින් එලෙස පවසා තිබුණා.ශන්දාර් තමන්ගේ කැපකරු පියා වන්නට තීරණය කර තිබීම පිළිබඳව ප්‍රීටි මෙතෙක් කිසිවක් ප්‍රකාශ කර නැහැ. ප්‍රීටි ගේ පියා ඉන්දීය හමුදා නිලධාරියකු ලෙස සේවය කළා. 1988 දී සිදුවූ රිය අනතුරකින් ඔහු මිය ගියා. ඒ වන විට ප්‍රීටි ගේ වයස අවුරුදු 13ක්.චිත්‍රපටයක රූපගත කිරීමක් අතරතුරදී ලැබෙන විරාමයක් එහි රඟන නළු නිළියන්ට හුඟාක් වටිනවා. ඒ වුණත් තමුන්ට ඕනෑ හැටියට ඒ විවේක කාලය ගතකරන්න අවස්ථාවක් ඒ අයට ලැබෙන්නෙ නැහැ.ඒ හේතුව නිසා සමහරු, චිත්‍රපටයක රූපගත කිරීම් නිමවූ සැණින්ම තම තමන්ගේ ගමන් බිමන්වල යෙදෙන්නයි උත්සුක වෙන්නේ. ඔය අතරේ ‘විශේෂ’ හිතවත්කම් ගොඩනඟාගත්ත සමහර නළු නිළියෝ තමන් සිත්ගත්ත ප්‍රදේශ නරඹන්නටත් යනවා. ඒ ගමන්වලට එකතු වෙන්න පුළුවන් වෙන්නේ ඒ රූපගත කිරීම් සුන්දර දසුන් තිබෙන පරිසරවල රූපගත කිරීම් සිදුවුණොත් විතරයි.සුන්දර දසුන් දස අත පැතිරී තිබෙන උතුරු ඉන්දියාවේ කඳුකර ප්‍රදේශවල පසුගිය මාස කිහිපය තුළ රූපගත කෙරුණු චිත්‍රපටයක් තමයි, ‘මේරෙ බ්‍රදර් කි දුලාන්’ එහි පෙම් යුවළ ලෙස රඟපෑවේ ඉම්රාන් ඛාන් සහ කට්රිනා කායිෆ්. මේ චිත්‍රපටය නිෂ්පාදනය කළේ යාෂ් රාජ් චිත්‍රපට සමාගමයි. රූපගත කිරීම් සිදුවූ දිනවලදී කට්රිනා සහ ඉම්රාන් බොහොම කුලුපගව කතා බහ කරමින් සිටි බවයි දැනගන්නට ලැබුණේ.විශේෂයෙන්ම චිත්‍රපටයේ රූපගත කිරීම් නිමකර එදිනෙදා වැඩ කටයුතු අවසන් කළ අවස්ථාවලදී ඉම්රාන් සහ කට්රිනා දර්ශනීය කඳුකර පළාත් නරඹන්නට ගොස් තිබෙනවා.මේ ගමන් බිමන්වලදී දෙදෙනාම කෑම බීම ගත්තේ මුම්බායිවලදී මෙන් සුපිරි හෝටල්වලින් නම් නොවෙයි. ඒ ගම්බද ප්‍රදේශවල පිහිටා තිබෙන පුංචිපහේ කඩවලින්. ඉම්රාන් තමයි කට්රිනාට මේ විවිධාකාර කෑම බීම අරගෙන දීලා තියෙන්නේ.දවසක් දා මේ චිත්‍රපටයේ රූපගත කිරීම් නිමකර ආපසු එද්දී මුසෝරි ප්‍රදේශය පසුකරන විට ඉම්රාන් දුටුවේ මඟදෙපස පිහිටි පුංචි වෙළෙඳසල්වල ‘ඩාබා’ නමින් ආහාර වර්ගයක් අලෙවි කරන ආකාරයයි. තමන්ට පෙර වාහනවල පැමිණි චිත්‍රපට කණ්ඩායමේ සෙසු ශිල්පීන් ද වෙළඳසල් අසල වාහන නවත්වා ‘ඩාබා’වල රස බලන ආකාරය ඉම්රාන් දුටුවා. (පරිප්පු, ලූනු, තක්කාලි සහ පිටි මිශ්‍රකර පිසෙන පන්ජාබ් ආහාරයක්).ඉම්රාන් වහාම තම මෝටර් රථය නවතා තමන්ට පසුපසින් පැමිණි කට්රිනා ගේ් රථයත් නවත්වන්නැයි දැන්වූවා. කට්රිනා ඉක්මනින්ම රථයෙන් බැස ඉම්රාන් අසලට දිව ගියා. ඉම්රාන් ඇය කැඳවාගෙන ‘ඩාබා’ අලෙවි කරන කුඩා අවන්හලකට පිවිසුණා. කට්රිනාත් සමඟ වාඩිගත් ඉම්රාන් ඩාබා ඇනවුම් කළා. ක්ෂණයකින් ඒ ජනප්‍රිය පන්ජාබ් ආහාරය මේසයට පැමිණියා.තරමක බඩගින්නේ සිටි ‘මේරේ බ්‍රදර් කි දුලාන්’ චිත්‍රපටයේ පෙම් යුවළ ඇතිතරම් ‘ඩාබා’ අනුභව කළා. මෙවැනි ආහාරයක් තරුපහේ හෝටලයකදිවත් ලැබුණේ නැහැ නේද කියලා ඉම්රාන්ටත් කට්රිනාටත් හිතෙන්න ඇති’ මේ දෙදෙනා ‘ඩාබා’වලින් සප්පායම් වෙලා වෙළඳසලෙන් පිටතට පැමිණියේ තරමක අපහසුවෙන්ලු. හේතුව, ඇවිදගන්නත් බැරි තරමට ‘ඩාබා’ අනුභව කළ නිසා වෙන්න ඇති!කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=am1010241</link>
    <topic>කොන්ද කෙළින් තියන් ජීවත්වෙන්න</topic>
    <author>ගාමිණී සුසන්ත</author>
    <content>කොන්ද කෙළින් තියන් ජීවත්වෙන්නකොන්ද නමාගෙන හැරිමිටි ගහගෙන ඇවිදින ආච්චිලා සීයලා ඔබත් දැක ඇති. “වයසට ගියාම මටත් එහෙම වේවි ද?” කියා ඔබටත් සිතුණ වන්නට පුළුවන.කුදු වීම වයස්ගත වීම නිසාම ඇතිවන දුබලකමක් නොවේ. එය එක්තරා රෝගයක රෝග ලක්ෂණයකි. එම රෝගය හැඳින්වෙන්නේ “ඔස්ටියෝපොරෝසිස්” යනුවෙනි.කලින් හඳුනාගෙන අවශ්‍ය ප්‍රතිකාර සහ චර්යාමය වෙනස්කම් ද සිදු කිරීමෙන් ඉතා පහසුවෙන් ඔස්ටියෝපොරෝසිස් රෝගයෙන් මිදීමේ හැකියාව ඇත. කුඩා කල පටන්ම සමබල ආහාර වේලක් ගැනීම, නිතිපතා ව්‍යායාම කිරීම මඟින් මේ රෝගයට ගොදුරු නොවී සිටීමට ඔබට පුළුවන.ඔස්ටියෝපොරෝසිස් යනු අපගේ අස්ථි පද්ධතිය ආශි‍්‍රතව ඇතිවන බෝ නොවන රෝගයකි. ශරීරයේ අස්ථි නිර්මාණය වී ඇති අස්ථි බදාමය දුර්වල වී අස්ථි ව්‍යුහය වෙනස්වීම් වලට භාජනය වීමෙන් මෙම රෝගය ඇතිවන බව සොයාගෙන ඇත.මෙහිදී සිදුවන්නේ ශරීරයේ තිබෙන අස්ථි ස්කන්ධය (අස්ථි ප්‍රමාණය) ක්‍රමයෙන් අඩුවීම සහ අස්ථි ව්‍යුහයේ ඇතිවන දුර්වලතාව නිසා අස්ථි සතු බර දරා ගැනීමේ හැකියාව අඩුවීමය. එහි අවසන් ඵලය වන්නේ සුළු වැටීමක් පෙරළීමක් නිසා හෝ අස්ථි බිඳී යාමය.මෙහිදී සඳහන් කළ යුතු වැදගත් කරුණක් වන්නේ ශරීරයේ සිදුවන අස්ථි බිඳී යාම් සෑම එකකට හේතුව ඔස්ටියෝපොරෝසිස් රෝගය නොවන බවය. යම් කිසි පුද්ගලයකු ගසකින් වැටීම, වාහනයක ගැටීම වැනි අනතුරක් නිසා සිදුවන අස්ථි බිඳී යාම ඔස්ටියෝපොරෝසිස් රෝගය නොවේ.එමෙන්ම යමකුගේ ශරීරයේ අස්ථි ස්කන්ධය අඩුවූ පමණින්ම ඔස්ටියෝපොරෝසිස් රෝගය ඇති නොවේ. මේ රෝගයට ගොදුරු වන වයස් කාණ්ඩයන් විශේෂයෙන් හඳුනාගත හැකිය. ඒ වයස අවුරුදු 60 ට වැඩි පුද්ගලයෝය. ඔස්ටියෝපොරෝසිස් රෝගයට වැඩියෙන්ම ගොදුරු වන්නේ කාන්තාවන් බව හෙළි වී ඇත. ලොව පුරා සිටින මිලියන 200 ක පමණ කාන්තාවෝ මේ වන විට ඔස්ටියෝපොරෝසිස් රෝගයෙන් පීඩා විඳිති.සාමාන්‍යයෙන් වයස අවුරුදු 60 - 70 අතර වයසේ පසුවන කාන්තාවන් තිදෙනෙකුගෙන් එක් අයෙකුට මේ රෝගයෙන් පීඩා විඳින අතර වයස අවුරුදු 80 ඉක්මවූ කාන්තාවන් තිදෙනෙකුගෙන් දෙදෙනකුම ඔස්ටියෝපොරෝසිස් රෝගයට ගොදුරු වී ඇති බවත් හෙළි වී ඇත. බොහෝ වැඩිහිටි කාන්තාවන් නිතර කියන කොන්දේ අමාරුවට හේතුව ඔස්ටියෝපොරෝසිස් රෝගය විය හැකිය.ඔස්ටියෝපොරෝසිස් යනු අස්ථිවල පරිවෘත්තීය ක්‍රියාවලියට සම්බන්ධ එකම රෝගයයි. අස්ථි පද්ධතිය ඇතිවන රෝගාබාධ අතර අස්ථි බිඳීම්, අස්ථි ආසාදනයට ලක්වීම් තිබෙන බව ද මතක තබා ගන්න.මෙම රෝගය ශරීරය තුළ වර්ධනය වීම සිදුවන්නේ ඉතා සෙමෙන් සහ නිහඬවය. බොහෝ දෙනෙක් තමන් ඔස්ටියෝපොරෝසිස් රෝගයට ගොදුරු වී ඇති බව තම අස්ථියක් බිඳී යන තෙක්ම දැනගත්තේ නැත. එය එතරම්ම නිහඬ රෝගයකි.වයස අවුරුදු 50 වැඩි කාන්තාවන් හතර දෙනෙක් සැලකූ විට ඉන් එක් අයකුගේ කොඳුඇට පෙළෙහි අස්ථි බිඳී යාමක් සිදුවිය හැකිය. ඔස්ටියෝපොරෝසිස් රෝගයේ ප්‍රතිඵලයක් ලෙස සිදුවන අස්ථි බිඳී යාම් අතරින් ඉතා සුලබම අස්ථි බිඳී යාම මෙයයි. අස්ථි බිඳීයාම ඔස්ටියෝපොරෝසිස් රෝගයේ සුලභම රෝග ලක්ෂණය වන අතර කොඳු ඇට පෙළෙහි ඇතිවන වක ගැසීම, කල් පවතින කොන්දේ වේදනාව සෘජු කාය විලාශයේ ඇතිවන වෙනස්කම් මෙහිදී ඇතිවන ප්‍රධාන රෝග ලක්ෂණ වේ. ශරීරයේ අස්ථි බිඳී යාම ඔස්ටියෝපොරෝසිස් රෝගයේ දී ඇතිවන අවාසනාවන්තම සහ පීඩාකාරීම සංකූලතාවයයි.ශරීරයේ ඕනෑම අස්ථියක ඇතිවන බිඳී යාමක් ඔස්ටියෝපොරෝසිස් රෝගය නිසා ඇතිවිය හැකි වුවද කොඳු ඇට, උකුල් ඇට, මැණික් කටුව හෝ ඉදිරි බාහුවේ ඇතිවන අස්ථි බිඳී යාම් මෙම රෝගයේ සුවිශේෂී ලකුණු ලෙස දැක්විය හැකිය.මෙම අස්ථි බිඳී යාම් අතර උකුල් ඇටය බිඳී යාම සෞඛ්‍ය තත්ත්වයට විශාල බලපෑමක් ඇති කරවන කරුණකි. උකුල් ඇටය බිඳී යාම රෝහල් ගත කිරීම් වලට මෙන්ම අස්ථි බිඳීම් නිසා සිදුවන මරණවලට ද බෙහෙවින් හේතු වේ. උකුල් ඇටය බිඳී යාමට ලක්වූ රෝගීනගෙන් සියයට 50 කටම වසරකට පසුව වුවද ඔවුන්ගේ එදිනෙදා වැඩ කටයුතු කරගැනීමේ දී වෙනත් අයකුගේ සහාය අත්‍යවශ්‍ය වේ.ඔස්ටියෝපොරෝසිස් රෝගයට ගොදුරු නොවී සිටීමට කළ යුත්තේ කුමක් දැයි දැන් අපි සොයා බලමු. මෙම රෝගයෙන් මිදීම සඳහා අවශ්‍ය වන ප්‍රධානතම සාධකය වන්නේ උපතේ සිට මරණය දක්වා ගෙවන කාලය තුළ පෝෂ්‍යදායි, සමබල ආහාර වේලක් දිනපතා ලබාගැනීමය.දෙවැනි සාධකය වන්නේ ව්‍යායාම කිරීමය.පළමුව අපි පෝෂ්‍යදායි ආහාර වේල පිළිබඳව තොරතුරු සොයා බලමු. ප්‍රෝටීන, මේදය, කාබෝහයිඩ්‍රේට මෙන්ම ඛණිජ ලවණ ද පෝෂ්‍යදායි ආහාර වේලකට ඇතුළත් විය යුතුය. මෙම පෝෂ්‍ය පදාර්ථ නිසි ප්‍රමාණවලින් ලැබිය යුතු අතර ඇතැම් පෝෂ්‍ය පදාර්ථ ශරීරයට වැඩිපුර ලැබීම ද ඔස්ටියෝපොරෝසිස් රෝගය වර්ධනය වීමට හේතු වේ. ඔස්ටියෝපොරෝසිස් රෝගය පිළිබඳව කතා කරන විට කැල්සියම් සහ විටමින් ඩී පිළිබඳව වැඩියෙන් කතා වේ. කැල්සියම් අවශ්‍ය පමණට වඩා ශරීරයට ලැබීම ද බොහෝ ගැටලු ඇති කරවන කරුණක් බව හෙළි වී ඇත.ඕනෑම පුද්ගලයකුගේ අස්ථි වර්ධනය වන්නේ ළමා අවධියේ දී ය. ඒ සඳහා කැල්සියම් සහ විටමින් ‘ඩී’ ඉතා අවශ්‍ය වේ. වයස්ගත වූ විට ඔස්ටියෝපොරෝසිස් රෝගයට ගොදුරු වන්නේ අස්ථි වර්ධනය වන ළමා අවධියේ දී නිසි පෝෂණයක් මඟින් විටමින් ඩී සහ කැල්සියම් ශරීරයට නොලැබී යාමනිසාය. එමෙන්ම සෑම වයසකදීම අස්ථි පද්ධතිය නිරෝගී වීම සඳහා නිසි පෝෂණය අත්‍යවශ්‍ය වේ.යමෙකුට කිසියම් අනතුරක් සිදුවී අස්ථියක් බිඳී ගියා යැයි සිතන්න. එම අස්ථිය හැකි ඉක්මනින් යථා තත්ත්වයට පත්වීමට නිසි පෝෂණයක් අවශ්‍යම වේ.මේ පිළිබඳව කතා කිරීමේදී කැල්සියම් වලට හිමි වන්නේ සුවිශේෂී ස්ථානයකි. වයස අනුව ශරීරයට අවශ්‍ය කැල්සියම් ප්‍රමාණය ද වෙනස් වේ. ඕනෑම පුද්ගලයකු ඉපදී මිය යනතෙක් ගත කරන කාලය තුළ වැඩියෙන්ම කැල්සියම් අවශ්‍ය වන්නේ වයස අවුරුදු 10 - 18 අතර කාලයේදීය. ඒ; අස්ථි වර්ධනය සිදුවන සමයයි.අවශ්‍ය පමණට වඩා ශරීරයට කැල්සියම් ලැබීම ද ගැටලු කීපයකටම හේතු වේ. අධිකැල්සියම් ආහාර අනවශ්‍ය ලෙස භාවිත කිරීම නිසා ශරීරයට අවශ්‍ය වෙනත් පෝෂ්‍ය පදාර්ථ ශරීරයට උරා ගැනීම අඩාල වේ.උදාහරණයක් ලෙස, ශරීරයට අවශ්‍යම පෝෂ්‍ය පදාර්ථයක් වන යකඩ උරා ගැනීම බාධා කිරීමේ හැකියාවක් කැල්සියම් සතුය. ශරීරයට යකඩ උරා ගැනීම අඩුවීමේ ප්‍රතිඵලය වන්නේ නිරක්තියට ගොදුරු වීමය; ලේ හිඟවීමය. නීරක්තිය අපගේ වර්ධනයට ක්‍රියාශීලීභාවයට සෘජුවම බලපාන සාධකයකි. සාමාන්‍ය පුද්ගලයකුට දිනකට අවශ්‍ය වන කැල්සියම් ප්‍රමාණය මිලිග්රෑම් 800 ක් පමණය. එම ප්‍රමාණය විවිධ ආහාර වර්ග වලින් අපට ලබාගත හැකිය. එමෙන්ම මෙහිදී දැක්විය යුතු තවත් වැදගත් කරුණක් ඇත. එනම් කැල්සියම් ශරීරයට උරා ගැනීම අඩුවීමට ද විවිධ සාධක ඉවහල් වන බවය. කෝපි සහ තේවල අඩංගු කැෆේන් නම් රසායනිකය කැල්සියම්, ශරීරයට උරා ගැනීමට ඇති හැකියාව අඩු කිරීමට සමත්ය.අද තරුණ පරපුර වඩා පි‍්‍රය කරන බොහෝ සිසිල් බීමවල විශේෂයෙන් කෝලා බීමවල කැෆේන් බහුලව අඩංගුය. එම සිසිල් බීම නිතර පානයේ ප්‍රතිඵලය වන්නේ ශරීරයට කැල්සියම් උරා ගැනීම අඩුවී අස්ථි දුර්වල වීමය. වැඩිපුර ලුණු භාවිතයත් කැල්සියම් ශරීරයට උරා ගැනීම වැළැක්වීමට හේතුවකි. දිනකට අපගේ ශරීරයට අවශ්‍ය ලුණු ප්‍රමාණය ග්රෑම් 5 ක් පමණ වේ. එහෙත් බොහෝ දෙනා ලුණු ග්රෑම් 10 ක් පමණ දිනකට අනුභව කරති. මත්පැන් පානය ද අස්ථිවල ශක්තිය අඩුවීමට බලපාන තවත් ප්‍රධාන හේතුවකි.විටමින් ඩී අස්ථිවල සෞඛ්‍ය හොඳින් පවත්වාගෙන යාමට විශාල මෙහෙයක් කරන විටමිනයකි. විටමින් ඩී අස්ථි වර්ධනයට අවශ්‍ය වන්නා සේම ශරීරයේ ප්‍රතිශක්තිකරණ හැකියාව වර්ධනය වීමට උපකාර වේ. ඇතැම් විට අස්ථිවල ශක්තිය වර්ධනයට කැල්සියම්ලට වඩා විටමින් ඩී වලින් මෙහෙයක් සිදුවන බව පෙනේ.විටමින් ඩී අපට ඉතාම පහසුවෙන් ලබාගත හැකි වුවද ඒ සඳහා අපගේ ශරීරය හිරු එළියට නියමිත වේලාවක් නිරාවරණය වීම අවශ්‍යය. හිරු එළිය මඟින් අපගේ ශරීරයට විටමින් ඩී ලැබීමට නම් පෙරවරු 10 ට හෝ පස්වරු 2 න් පසුව විනාඩි 10 - 15 අතර කාලයක් අපගේ ශරීරය හිරු එළියට නිරාවරණ වී තිබිය යුතුය. එහිදී මුහුණ සහ දෑත් හිරු එළියට නිරාවරණය වීම ප්‍රමාණවත් බව හෙළි වී ඇත.ඔස්ටියෝපොරෝසීස් රෝගයෙන් මිදීමට එළවළු සහ පලතුරු හොඳින් ගැනීම අවශ්‍ය වේ. පලතුරුවල සහ එළවළුවල විටමින් ඒ සහ ඩී වැඩිපුර අඩංගු නිසා අස්ථි පද්ධතිය ශක්තිමත් වේ.සාමාන්‍යයෙන් වැඩිහිටි පුද්ගලයකු දිනකට එළවළු සහ පලතුරු ග්රෑම් 400 ක් පමණවත් ආහාරයට ගත යුතුය. එහිදී පලතුරු වර්ග 2 ක් සහ එළවළු වර්ග 3 ක් වත් ආහාරයට එක් විය යුතුය. අපගේ ආහාර වේල එලෙස සකසා ගන්නේ නම් බොහෝ වෙනත් රෝගවලින් මෙන්ම ඔස්ටියෝපොරෝසිස් රෝගයෙන් ද මිදීමේ හැකියාව ඇත.යමෙකු වයසට සහ උසට නියමිත බරට වඩා අඩු නම්, එම පුද්ගලයා ඔස්ටියෝපොරෝසිස් රෝගයට ගොදුරු වීමේ හැකියාව වැඩි බව ද පර්යේෂණ මඟින් හෙළි වී ඇත. එසේම දිනකට කෝපි හෝ තේ කෝප්ප 5 කට වැඩි ප්‍රමාණයක් පානය කිරීම පෝෂණය බිඳ වැටීමට හේතුවක් බව හෙළි වී ඇත. ශ්‍රී ලාංකීය, දේශීය පාරම්පරික ආහාර වේලේ කැල්සියම් ලබා දෙන අඩු වියදමකින් යුතු ආහාර වර්ග රාශියක් අන්තර්ගත වේ.කුඩා මාළු, හාල්මැස්සන් ආහාරයට ගැනීම මඟින් ශරීරයට විශාල කැල්සියම් ප්‍රමාණයක් ලැබෙන අතර තද කොළ පැහැති පළා වර්ග වසර පුරාම, ඕනෑම ප්‍රදේශයකදී ආහාරයට එක්කර ගත හැකි අඩු වියදම් කැල්සියම් ප්‍රභවයන්ය.පාසල් යන වයසේ දරුවකුගේ අස්ථිවල ඝනත්වය උපරීම ලෙස වැඩි වුවහොත් වැඩිහිටියකු වූ පසුව එම දරුවා ඔස්ටියෝපොරෝසිස් රෝගයට ගොදුරු නොවේ. එබැවින් පාසල් දරුවන් ක්‍රීඩාවලට සහ ව්‍යායාමවලට යොමු කිරීම අත්‍යවශ්‍යය. මෙහිදී සඳහන් කළ යුතු තවත් වැදගත් කරුණක් ඇත. එනම් වයස අවුරුදු 50 ට වැඩි කාන්තාවන්ගේ ඔසප් චක්‍රය නැවතීමේ හේතුවෙන් ශරීරයේ සිදුවන වෙනස් වීම් නිසා ඔවුන්ගේ ශරීරයේ අස්ථි ස්කන්ධය අඩුවන බවය. ඔස්ටියෝපොරෝසිස් රෝගයට කාන්තාවන් වැඩිපුර ගොදුරු වීමට එය ප්‍රධාන සාධකයක් වන නමුත් පෝෂ්‍යදායි ආහාර වේලක් ගැනීමෙන් සහ දිනපතා ව්‍යායාම කිරීමෙන් එම බලපෑම මඟ හරවාගත හැකිය.ගාමිණී සුසන්තනිසි පෝෂණය මෙන්ම නිසි ව්‍යායාම ද ඔස්ටියෝපොරෝසිස් රෝගයෙන් මිදීමට උපකාරී වන තවත් වැදගත් සාධකයකි. ඕනෑම රෝගයකට මෙන්ම ඔස්ටියෝපොරෝසිස් රෝගයෙන් මිදීම සඳහා ද ඖෂධීය ප්‍රතිකාර මෙන්ම ඖෂධීය නොවන ප්‍රතිකාර ද අවශ්‍යම වේ. ඖෂධීය නොවන ප්‍රතිකාර අතර ව්‍යායාමවලට හිමිවන්නේ සුවිශේෂී ස්ථානයකි. අපගේ අස්ථි පද්ධතිය ශක්තිමත් වීමට නම්, නිරෝගී වීමට නම්, අස්ථි ක්‍රියාකාරී විය යුතුය.අස්ථි පද්ධතියට ව්‍යායාම ලබාදිය යුතුය. කිසියම් අස්ථියක් ක්‍රියාකාරී නොවී දිගු කලක් පැවතීමේ ප්‍රතිඵලය වන්නේ අස්ථිය කැඩී යාමය; අස්ථිය අහිමි වීමය. එබැවින් අස්ථි පද්ධතිය හොඳින් පවත්වාගෙන යාමට ශාරීරික ව්‍යායාම අත්‍යවශ්‍යය.අප ගන්නා ආහාරවල ඇති කැල්සියම් අස්ථිවලට ඇතුළු වීමට නම්, අස්ථිවලට බලයක් යෙදිය යුතුය. අස්ථිවලට බලයක් ලබා දෙන ක්‍රම දෙකක් ඇත. ඉන් පළමුවැන්න ශරීරයේ බර අස්ථිවලට දැනෙන අයුරින් යමක් කිරීමය. අප සිටගෙන කිසියම් බරක් ඔසවන්නේ නම්, නැතිනම් කිසියම් වැඩක නිරත වන්නේ නම් අපගේ අස්ථි පද්ධතියට ශරීර බර දැනේ. එවිට අපගේ අස්ථිවලට කිසියම් බර ප්‍රමාණයක් දැනේ.දෙවැන්න අපගේ අස්ථින් මත මාංශපේෂීන් ක්‍රියා කරවීමය. ඒ සඳහා ව්‍යායාම කළ යුතුය. මේ ක්‍රම මඟින් රුධිරයේ තිබෙන කැල්සියම් අස්ථිවලට උරා ගැනීමත්, අස්ථිවල තිබෙන කැල්සියම් මඟින් අස්ථි ශක්තිමත් වීමත් සිදුවේ. ඒ නිසා අස්ථි පද්ධතිය ශක්තිමත් වීමට ව්‍යායාම අත්‍යවශ්‍යය.ව්‍යායාම වර්ග 3 ක් ඇත. ඇතැම් ව්‍යායාම කළ යුතු වන්නේ ශරීරයේ බර උසුලමිනි. එමෙන්ම ඇතැම් ව්‍යායාම කිරීමෙන් ශරීරයේ බර අස්ථිවලට පටවන්නේ නැතිවය. අනෙක් ව්‍යායාම ක්‍රමය වන්නේ කායවර්ධන ව්‍යායාමය. අපගේ අස්ථි පද්ධතිය ශක්තිමත් වන්නේ බර ඉසිලීමෙන් කරනු ලබන ව්‍යායාම මඟින් මෙන්ම කායවර්ධන ව්‍යායාම මඟිනි. මෙහිදී තමන්ගේ බර උසුලා ගනිමින් කරනු ලබන උඩ පැනීම, දිවීම ඇවිදීම වැනි ව්‍යායාම ඉතා වැදගත්ය.තරුණ වියේ පසුවන්නෙකු නම් ලණුවක් සේ තැනූ උපකරණයක් යොදා ගනිමින් උඩ පැනීම (ස්කිපින්) සුදුසු වන අතර මැදි වියේ පුද්ගලයන්ට ඉක්මනින් බර අඩි තබමින් ඇවිදීම, දිවීම මෙන්ම සෙමෙන් විවේකීව සිදු කරන දිවීම (ජොගින්) වැනි ක්‍රියාකාරකම් සුදුසු වේ.වයස්ගත පුද්ගලයන් ව්‍යායාම කිරීම ආරම්භ කිරීමට පෙර වෛද්‍ය උපදෙස් පැතීම අත්‍යවශ්‍ය වේ. පිහිනීම ශරීර වර්ධනයට සහ නිරෝගී භාවයට ඉතාම සුදුසු ව්‍යායාමයක් වුවද ඔස්ටියෝපොරෝසිස් රෝගය සම්බන්ධයෙන් සැලකූ විට පිහිනීම එතරම් හොඳ ප්‍රතිඵල ලබා නොදේ.නිතර පිහිනීමේ යෙදෙන අයකු ඔස්ටියෝපොරෝසිස් රෝගයෙන් මිදීමට නම්, බර ඉසිලීමේ සහ කායවර්ධන ව්‍යායාම වල යෙදීම අත්‍යවශ්‍ය වේ. වොලිබෝල් බැඩ්මින්ටන් ජිම්නාස්ටික් වැනි ඕනෑම ක්‍රීඩාවක් කරන විට තම ශරීර බර උසුලමින් ව්‍යායාම සිදු කෙරෙන නිසා ඒවා අපගේ අස්ථි පද්ධතිය ශක්තිමත් වීමට මහෝපකාරී වේ.අප ව්‍යායාම හෝ ක්‍රීඩා කරන කාලය තුළ අපගේ අස්ථි ශක්තිමත් වන අතර යම් දිනෙක ව්‍යායාම කිරීම නැවැත්වුවහොත් එතැන් පටන් අස්ථිවල ශක්තිය හීන වීමට පටන් ගනී. ලෝක සෞඛ්‍ය සංවිධානය නිකුත් කරන ලද වාර්තාවක දැක්වෙන්නේ බෝ නොවන රෝග වලින් මිදීම සඳහා අප ජීවත්ව සිටින තාක්කල් ක්‍රීඩා කිරීම සහ ව්‍යායාම කිරීම අඩුම තරමින් සතියකට දින 5 ක්වත් කළ යුතු බවය. එහිදී අඩුම තරමින් දිනකට විනාඩි 30 ක්වත් ව්‍යායාම කළ යුතුය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=am1010242</link>
    <topic>ඕනෑවට වඩා දඟකාරකමයි මුරණ්ඩුවයි ලෙඩක්</topic>
    <author>සාකච්ඡා කළේ -අරුණි මුතුමලී</author>
    <content>ඕනෑවට වඩා දඟකාරකමයි මුරණ්ඩුවයි ලෙඩක්රිජ්වේ ආර්යා ළමා රෝහලේ විශේෂඥ වෛද්‍ය දීපාල් පෙරේරාමුරණ්ඩුකම වැඩි, දඟකාරකම වැඩි, අවධානය අඩු, තදින් කෝපයට පත්වන, පාසලේ වැඩ උනන්දුවෙන් නොකරන, නොසැලකිලිමත්කම නිසා වැරැදීම් සිදුවන, කතා කළ විට නෑසුණා සේ හිඳීන, අවධානයෙන් යම් වැඩක් පටන් ගත්ත ද සුළු වේලාවකින් අවධානය පිටතට යොමු කරන, පිටතින් ඇසෙන දකින දේ නිසා වහා ඒ වෙත ඇස් කන් යොමු කරන, තම ක්‍රියාකාරකම් සැලසුම් කිරීමට අපහසු, නිරතුරුව පාවිච්චි කරන දේ පවා නැති කරගන්නා, නුසුදුසු තැන්වලදී දුවන්න, උඩ නඟින්න දඟලන සන්සුන්ව කරන සෙල්ලම් විනෝදාංශවල යෙදීමට අකමැති ළමයින්ට සැර වැර තරවටු නොකර විශේෂ අවධානයකින් සිටින්න.බොරැල්ලේ සිට කොට්ටාව බලා යන බසයට ගොඩවූ මම පසුපස අසුන ළඟ දොර අයිනේ ගමන් මල්ල ද තබා සිට ගතිමි. සෙනඟ සෑහෙන්නට සිටිය ද බසය තව මොහොතක් නවතා තැබුවේ රාත්‍රි අවසන් බසය අල්ලා ගන්නට අපේක්ෂාවෙන් පැමිණෙන්නන් ගැන රියැදුරුත් කොන්දොස්තරත් හොඳින් ම දැන සිටි නිසයි.තම තමන්ගේ ලෝකවල නිමග්නව ගෙදර යන මොහොත ගැන නිහඬව කල්පනා කරන මගීන් අතරින් එකවර ම මහා ගාලගෝට්ටියක් ඇසිණි.මුරණ්ඩු ලෙස කෑගසන වයස එකොළහක පමණ පිරිමි ළමයෙකි. “බෑ... බෑ... මට බහින්න ඕනේ. මට නිඳි මතයි. බහින්න දෙනවා... යන්න දීපං මට.”වැදගත් පෙනුමක් තිබූ මව ලැජ්ජාවෙන් මිරිකෙමින් පින්සෙණ්ඩු වූවා ය. “අනේ පුතේ, කියන දේ අහන්න පුතේ, අනේ අනේ යන්නෙපා පුතා, මේ අන්තිම බස් එක, මෙහෙ එන්න පුතේ මේ අහන්නකෝ...”සෙනඟට උඩින් ඉස්සී බැලූ මට පෙනුණේ ජනේලය අයිනේ වාඩි වී සිටි ළමයා අසුනට ද, අනෙක් මගීන්ගේ දෙපාවලට ද උඩින් පැන බසයේ දොර දෙසට එන බවයි. වාඩි වී සිටි කිහිප දෙනෙකු ඔහු අල්ලා ගන්නට උත්සාහ කළ ද අතපය ගසා දමා එන සැටි දුටු මම වහා දොර හරස් කර සිට ගතිමි. මගේ අසල සිටි තරුණයෙක් ළමයාගේ දෑතින් අල්ලා ගත්තේ ය. බිම පෙරළුණු ළමයා උත්සාහ කළේ කෙසේ හෝ බසයෙන් බිමට පැන දිවීමට ය. මව දිගින් දිගටම කළේ අයැදීම පමණකි.අවසානයේ තරුණයා ළමයා මව වෙත ගෙන යන විට ළමයා තරුණයාගේ අත සපා කෑවේය. ඒ සමඟම අසල සිටි, තරුණියගේ ගමන් මල්ලෙන් ද ඇද චණ්ඩිකම් පෙන්වන්නට උත්සාහ කළේ ය. මෙය දුටු තවත් මගියෙක් ළමයාට තදින්ම සැර කළේ ය. “ඉඳගන්නවා ඔහොම, පොලිසියට කියන්න කලින්. හොඳින් කිව්වාම ඉඳගන්නවා.”මොහොතක් මගියා දෙස බලා සිටි ළමයා මිට මොළවා පහරක් එල්ල කරන්නට උත්සාහ කළ ද එය ව්‍යර්ථ විය. මගියා යළි තරවටු කළේ ය. “නිදි මත නම් ඔහොම නිඳා ගන්නවා.” ළමයා සන්සුන්ව ඉඳගත්තේ ය. බසය ගමන් ඇරැඹීය. මව සුපුරුදු ස්වරයෙන් කීවේ “පොඩි කාලේ ඉඳන්ම ඔහොමයි. හරි මුරණ්ඩුයි. කිසි දෙයක් කනකට ගන්නේ නෑ. ඉස්කෝලෙදිත් ඔහොමමයි. හරි මුරණ්ඩුයි.”දරුවෙකු අසාමාන්‍ය ලෙස දඟ කරන්නේ කුමක් නිසාද? වෛද්‍ය දීපාල් පෙරේරා පිළිතුරු දුන්නේ “මුලින් ම සොයා බලන්න එය රෝගී තත්ත්වයක් ද කියා” යනුවෙනි.හේතුව, මෙතෙක් කල් ළමයෙකු අධික ලෙස දඟ නම් හෝ මුරණ්ඩු නම් සිදුවුණේ ඒ ළමයාව කොන් කිරීමයි. නිවෙසේදීත්, පාසලේදීත්, නෑදෑ හිතමිතුරන් අතරදීත් බැණුම් අසා මැරෑටි ළමයෙකු ලෙස හංවඩු ගැසීමයි.නමුත් එසේ ඉතා මුරණ්ඩු හැසිරීම් පෙන්වන්නේ දරුවාගේ මොළයේ එන්සයිමවල අන් අයට වඩා වෙනසක් ඇතිවීම නිසා බව වෛද්‍ය විද්‍යාව හඳුනාගෙන තිබේ. එයට ප්‍රතිකාර කිරීමට ද දැන් හැකියාව ඇත.එසේ කී පමණින් දරුවෙකුගේ දඟකාරකම් රෝගය කැයි සිතන්නට නම් පෙලඹීම සුදුසු නැත. දරුවන් ක්‍රියාකාරී බව දැනගන්නේ ඔවුන්ගේ හුරතල් හැසිරීම්, දඟකාරකම් නිසා ය. නමුත් හයිපර් ඇක්ටිව් දරුවන් ඊට වඩා වෙනස් ය.ඔවුන්ගේ මුරණ්ඩුකම වැඩිය. අවධානය අඩු ය. ඉතා තදින් කෝපයට පත් වේ. පාසලේ වැඩ කටයුතු කිසි උවමනාවකින් නො කරයි. නොසැලකිලිමත්කම නිසාම වැරදීම් ද වැඩිය. කතා කළ විට නෑසුණාක් සේ හිඳියි. අවධානයෙන් යම් දෙයක් පටන් ගත්ත ද ඒ අවධානය රඳවා ගන්නට හැක්කේ ඉතා සුළු වේලාවක් පමණි.පිටතින් ඇසෙන දකින දේ නිසා වහා ඒ වෙත ඇස් කන් යොමු කරයි. උපදෙස් පිළිපදින්නට අකමැති ය. ඒවා ඔවුන්ට අපහසු ය. තමාගේ ක්‍රියාකාරකම් සැලසුම් කර ගැනීමට ද අපහසු ය. එදිනෙදා කළ යුතු වැඩ කටයුතු නිතර අමතක කරයි. නිරන්තරයෙන් තමන් පාවිච්චියට ගන්නා දෑ නැති කර ගැනීම ද පුරුද්දකි.මේවා සුළු වශයෙන් නොව තරමක් වැඩි වශයෙන් පවතින්නේ දැයි සොයා බැලිය යුතු ය. හේතුව ඕනෑම දරුවෙකුට මෙවැනි ලක්ෂණ අඩු වැඩි වශයෙන් පිහිටිය හැකි බැවිනි.එහෙත් ඔබේ දරුවා ද නිතරම අනවශ්‍ය තරමට ම දඟලයි නම්, එකතැන වාඩි වී සිටීමට නොහැකි නම්, එසේ වාඩි වී සිටින්නට වූ විට අසුනින් නැගිට පන්ති කාමරයෙන් පවා එළියට යයි නම්, නුසුදුසු තැන්වලදී දුවන්නට, උඩ නගින්නට හදයි නම්, සන්සුන්ව කරන සෙල්ලම් හෝ විනෝදාංශවල යෙදීමට අකමැති කමක් නොහැකියාවක් දක්වයි නම්, නිතර එහෙ මෙහෙ ඇවිදිමින් පමණට වඩා ක්‍රියාකාරී පමණට වඩා කතා කරන බවක් ඔබට පෙනෙයි නම් ඒ දරුවාගේ හැසිරීම ගැන වඩා වැඩි උනන්දුවකින් අවධානයකින් සොයා බැලීම ඔබේ වගකීමයි.මෙය මවුපියන් පමණක් නොව ගුරුවරුන් ද සැලකිලිමත් විය යුතු කරුණකි. ඇතැම් විට පාසලේ පන්ති කාමරයේදී ළමයෙකු ප්‍රශ්නය අසා නිමවීමට පෙර පිිළිතුරු දීමට හදිසි වන කෑගසන අයුරු දැකිය හැකි ය. තමාගේ වාරය එනතුරු සිටින්නට ඉවසීමක් නැති දරුවන් ද සිටිය හැකි ය. නිතර අනුන්ගේ කතාවලට හෝ වැඩට බාධා කරන බව ද නිරීක්ෂණය කිරීමට පුළුවන.එවැනි දරුවන් පාසලට පැමිණීම ද අඩු වන්නට ද අවස්ථාව වැඩිය. අනෙක් ළමයින් මේ දරුවාව ප්‍රතික්ෂේප කරනු ඔබ දකිනවා විය යුතු ය. ගෙදරදීත් පාසලේදීත් ප්‍රතික්ෂේප වූ චරිතයක් බවට එවැනි ළමයින් පත්වන්නේ ඔවුන්ගේ වරදක් නිසා නොව ඔවුන් රෝගී තත්ත්වයකින් පෙළෙන බව අන් අය නොදන්නා නිසා ය.මෙය ඉංග්‍රීසියෙන් හඳුන්වන්නේ Attention Deficit Hyperactive Disorder (ADHD)  ලෙසයි. එහි තේරුම අවධානය අඩුවීමේ අතික්‍රියාශීලී විකෘතිතාව යන්නයි. එය ආකාර කිහිපයකට බෙදී යන්නට ද පුළුවන. එකක් නම් අවධානය අඩුවීම. අනෙක අතික්‍රියාශීලී විකෘතිතාව සහ අවධානය අඩුවීමේ විකෘතිතාව වශයෙනි. මෙය ස්නායුගත ආබාධයක් ලෙස හෝ වර්ධනයේ විකෘතිතාවක් නිසා ඇති වන රෝගී තත්ත්වයක් විය හැකි ය.වයස අවුරුදු 7 ට පෙර මෙහි රෝගී ලක්ෂණ දරුවාගෙන් දකින්නට ලැබේ. කලින් කී පරිදි ඉක්මනින් කලබල වන, අනවශ්‍ය උද්‍යෝගයක් හෝ ක්‍රියාකාරී තත්ත්වයක් භෞතිකව පෙන්වන්නේ නම් ඒ ගැන සැලකිලිමත් වීම ගුරු දෙගුරුන්ගේ වගකීමකි.උපතින් ම මේ තත්ත්වය හිමිවන දරුවන් මෙන් ම විවිධ බාහිර හේතු නිසා රෝගයට ගොදුරුවන දරුවන් ද දැකගත හැකි ය.දරුවා වෙත වැඩිහිටියන් දක්වන අවධානය අඩුවීම ඇතැම් දරුවන් අසහනයට පත් කිරීමට හේතු වෙයි. එය ටික කලකදී මුරණ්ඩු දරුවෙකු බවට පත් වන්නට හොඳම සාධකයකි. එසේ ම ඇතැම් ළමයින් ද්විතියික ලිංගික ලක්ෂණ පහළ වීමේදී පත්වන මානසික ව්‍යාකූ®ලත්වය රෝගයට හේතු වන්නට ද පුළුවන. කෙතරම් සැප සම්පත් තිබුණ ද තමන්ගේ කාලය කම්මැළිකමින් ගෙවන්නට සිදුවේ නම් මෙන් ම දුප්පත්කම නිසා ම ජීවිතය අපහසුවෙන් ගෙවන විටදී ඇතිවන පීඩනය පුංචි මනසට දරාගත නොහැකි වූ වීට ද හයිපර්ඇක්ටිව් ලක්ෂණ දරුවන්ගෙන් දකින්නට හැකිවේ.මානසික ගැටුම් වැඩිවීම, ගෙදර දොර කරදරකාරී හිංසාකාරී මානසිකත්වයක් පැවතීම මෙන් ම ලිංගික අපචාරවලට ලක්වීම ද දරුවන් මේ රෝගී තත්ත්වයට පත් කරවන ප්‍රධාන සාධකයන් ය.එවැනි මානසික හා කායික පරිසරයක වැඩෙන විට සිතට අනවශ්‍ය ආතතියක්, පීඩනයක් දැනේ නම් ඒ නිසා ම දරුවා මුරණ්ඩු වන අතර අවධානයෙන් තොර, විකෘති ක්‍රියා කරන තත්ත්වයට පත්වෙයි. යම් හෙයකින් නින්ද නිසි අයුරින් නොලැබීම හෝ විවිධ මානසික තත්ත්ව හෙවත් මේනියාවකින් පෙළීම නිසා ද හයිපර්ඇක්ටීව් ලක්ෂණ දරුවන්ගෙන් ඉස්මතු වෙයි.ඇතැම් අයගේ තයිරොයිඩ් ග්‍රන්ථියේ අධික්‍රියාකාරිත්වය ද මේ රෝගයට හේතු සාධක විය හැකි ය. එසේත් නැති නම් යම් විෂ වීමක්, ආසාත්මිකතාවක් නිසා ඇතිවන අසහනය ද රෝගය ඇති වීමට බලපාන බව සොයා ගෙන තිබේ.තවත් මතයක් වන්නේ පැණි රස වැඩිපුර ගන්නා ළමයින්ගේ ක්‍රියාකාරිත්වය වැඩිවන බවයි. චොකලට්, පැණිබීම ආදිය වැඩිපුර ආහාරයට ගන්නා ළමයින්ගේ ‘මැරෑටි’ ගතිය වැඩිවන බවට ගුරුවරුන් නගන චෝදනාවේ සත්‍යයක් ඇත් දැයි පර්යේෂණ පවත්වාගෙන යයි.අවුරුදු හතෙන් පහළ වයසේ දී හයිපර් ඇක්ටිව් ලක්ෂණ පෙන්නුම් කළා වුව ද ඇතැම් තරුණ තරුණියන්ට මෙන් ම වයසින් මේරූ අයට ද මේ තත්ත්වය පැවතීමට පුළුවන. ඒ නිසා හොඳම දෙය වන්නේ කුඩා වයසේ දීම එවැනි අසාමාන්‍යතා පෙන්නුම් කරයි නම් වෛද්‍යවරයකු හමු වී උපදෙස් ලබා ගැනීමයි.මේ රෝගයට ඖෂධ දැන් සොයාගෙන තිබේ. ඒවා පෙති කරල් වශයෙන් පවා ලබාදෙන නිසා රෝගය වළක්වා ගැනීමෙන් දරුවන්ගේ අධ්‍යාපන කටයුතු මෙන් ම සමාජයීය සහයෝගිතාව ද වර්ධනය කර ගැනීමට එය ඉතා වැදගත් ය.කෙසේ වෙතත් දරුවෙකු සැබැවින් ම රෝගයෙන් පෙළෙන්නේ දැයි සොයා ගැනීම මේ සඳහා ඉතාම පරෙස්සමෙන් කළ යුතු පළමු කාර්යයයි. අනවශ්‍ය ලෙස බිය වී නිරෝගී දරුවෙකුට බෙහෙත් පෙවීමෙන් නැති ලෙඩක් ඇති කර රෝගියකු කර නොගැනීමේ වගකීම ඇත්තේ මවුපියන්ටම ය.ගුරුවරුන්ට ඇති වගකීමක් වන්නේ මෙවැනි දරුවෙකු තම පන්ති කාමරයේ සිටී නම් ඔහු හෝ ඇය සතු වෙනත් කුසලතා හඳුනාගෙන ඒවා වර්ධනය කර ගැනීමට දරුවාට සහය දීමෙන් එම මානසිකත්වය යහපත් තත්ත්වයට ගැනීමයි.පාසලේ දී මෙන් ම ගෙදරදී කුඩා දරුවෙකුට තමන්ගේ පෞරුෂය නිසි ලෙස වර්ධනය කර ගත හැකි වටපිටාවක් තනාදීමට වැඩිහිටියන් උනන්දු විය යුතු ය.උපතින් ම ගෙනෙන රෝග තත්ත්වයක් හැරෙන්නට එවැනි දඩබ්බර ළමයින් බිහිවන්නට හේතුව අවට පරිසරයේ පවතින විසමතාව බව මේ වනවිට ඉතා පැහැදිලි ය. එනිසා අනවශ්‍ය පීඩා, ආතතීන් ළමා මනසට ඇති නොකර ළමා විය ළමයෙකු ලෙස ගෙවන්නට ඉඩ දෙනවා නම් මෙවැනි රෝග තත්ත්වයන්ට දරුවන් ගොදුරුවීම වැළැක්විය හැක්කේ වැඩිහිටි ඔබටමය.සාකච්ඡා කළේ -අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=ay1010242</link>
    <topic>ගල් අඟුරු විදුලිය හදන්න නොරොච්චෝලෙ සූදානම්</topic>
    <author>නොරොච්චෝලේ සංචාරයකින් පසු</author>
    <content> ගල් අඟුරු විදුලි බලාගාරයක් පිළිබඳව දැන සිටියේ පාසලේ සමාජ අධ්‍යයනය හා විද්‍යාව පොත්වලිනි. එවැන්නක් ශ්‍රී ලංකාව ඇතුළත ඉදිවී අපට එය සියැසින් දැකගන්නට හැකි වෙතැයි අපි කිසි විටෙකත් නොසිතුවෙමු.මීට වසර 20 කට පෙර සිටම මෙරට ඉදිවන ගල් අඟුරු බලාගාරයක් පිළිබඳව පිඹුරු පත් සැකසුවත් එය ඉදිකිරීමට විවිධ විරෝධතා රැසක් මතු විය. ඒ අනුව අපේ රටේ ගල් අඟුරු බලාගාරයක් ඉදිකිරීම තවත් සිහිනයක් පමණක් විය.නමුත් මේ සියලු අභියෝග ජය ගනිමින් මහින්ද රාජපක්ෂ ජනාධිපතිතුමා සියලු විරෝධතාවලට විසඳුම් දෙමින් 2006 මැයි 11 වැනිදා මෙරට ප්‍රථම ගල් අඟුරු බලාගාරයට නොරොච්චෝලේදී මුල්ගල් තැබුවේය. අපේ ගල් අඟුරු සිහිනය ද සැබෑවක් කරමින් මහින්ද චින්තනය යටතේ ජනාධිපතිතුමා 2007 දී එහි ප්‍රථම අදියර ද ඇරැඹීය.ටර්බයින යන්ත්‍රය සහ ජෙනරේටරයට්‍රාන්ස්ෆෝමරයමේ බලාගාරයට විරුද්ධ වූ අයගේ ප්‍රධාන ඉල්ලීම වූයේ ගල් අඟුරු බලාගාරය ඉදිකරන භූමියේ සිටි පවුල් 80 කට පමණ නව නිවාස හා ජීවනෝපාය සඳහා උදව් ලබා දිය යුතු බවය. ඒ ඉල්ලීම් ඉටු කරමින් ඉඩම් පර්චස් 20 ක් නව නිවසක් ගෘහ භාණ්ඩ යටිතල පහසුකම් මෙන්ම වගා කිරීමට අක්කර 2 ක්ද මේ සැම පවුලක් සඳහා ම ලබා දී තිබේ.2007 ආරම්භ කළ මෙරට ප්‍රථම ගල් අඟුරු බලාගාරයේ ප්‍රථම අදියරේ කටයුතුවලින් සියයට 98 ක් දැන් අවසන් කර තිබෙන බව එහි ව්‍යාපෘති අධ්‍යක්ෂ ඩබ්ලිව්. එන්. ක්ශේවියර් මහතා පවසයි.“අපි බලාගාරයට සඳහා ප්‍රථම ගල් අඟුරු නැව නොවැම්බර් 2 වැනිදා නොරොච්චෝලෙට ගෙන්වනවා. මෙගා වොට් 300 ක් ජාතික විදුලිබල පද්ධතියට ලබාදීම දෙසැම්බර් මාසයේදී ආරම්භ කරනවා.පුත්තලම දිස්ත්‍රික්කයේ නොරොච්චෝලේ නාරක්කලී ග්‍රාමයේ ඉඩම් හෙක්ටයාර 93 ක ඉදිවෙන මෙරට ප්‍රථම ගල් අඟුරු විදුලි බලාගාරය ශ්‍රී ලංකාවේ බලශක්ති ක්ෂේත්‍රයේ සුවිශේෂ වැදගත් ස්ථානයක් ගනී.එය මෙරට ක්‍රියාත්මක වැඩිම ආයෝජනයක් සහිත මහා පරිමාණ සංවර්ධන යෝජනා ක්‍රමය යි. අදියර දෙකකින් යුත් මේ නොරොච්චෝලේ බලාගාරය සඳහා වැයවෙනු ඇතැයි ඇස්තමේන්තු කර ඇති සම්පූර්ණ මුදල රුපියල් කෝටි 13765 ක් වෙයි.මෙහි ප්‍රථම අදියරේ වැඩ කටයුතු සඳහා රුපියල් කෝටි 4653 ක් වැය කර ඇත.ප්‍රථම අදියරේ වැඩ කටයුතු සඳහා චීන රටට අයත් Exim බැංකුව සියයට දෙකක සහන පොලියට රුපියල් කෝටි 4600 ක් ලබාදී ඇත. ශ්‍රී ලංකා රජය ප්‍රථම අදියරට රුපියල් කෝටි 53 ක් ලබා දී තිබේ.දෙවැනි අදියර සඳහා ද Exim  බැංකුව රුපියල් කෝටි 9000 ක් 2% පොලියට ලබාදීමට ගිවිසුම් අස්සන් කර තිබේ. දෙවැනි අදියරේ වියදම් සඳහා තවත් රුපියල් කෝටි 110 ක් ශ්‍රී ලංකා රජය ලබාදීමට සැලසුම් කර ඇතැයි ව්‍යාපෘති අධ්‍යක්ෂ ක්ශේවියර් මහතා පවසයි. එහි මුළු වියදම රුපියල් කෝටි 9110 කි.මෙම බලාගාරයේ ප්‍රථම අදියර යටතේ නිපදවෙන විදුලි බලය මෙගා වොට් 300 කි. අප නිවාසවල විදුලිබල පාවිච්චිය මැනීමට භාවිත කරන විදුලි ඒකක මිලියන 2200 ක් මේ බලාගාරයේ උපරීම ක්‍රියාත්මක මට්ටමේදී එක් වසරක් ඇතුළතදී ජාතික විදුලි බල පද්ධතියට එක්කරනු ලබයි. ප්‍රථම අදියරේ විදුලි නිපැයුම් 2011 දී සැලසුම් කර තිබුණත් මේ වසරේ දෙසැම්බර් මාසයේදී මෙරට සැමට ගල් අඟුරුවලින් නිපදවන විදුලිය ලබා දෙන බව ක්ශේවියර් මහතා පවසයි.දෙවැනි අදියරේදී මෙගා වොට් 600 ක විදුලි බලයක් නිපදවෙයි. ඒ අනුව එමඟින් රටට වාර්ෂිකව ලැබෙන විදුලිය ඒකක ප්‍රමාණය මිලියන ඒකක 4,400 කි. ඒ විදුලි බලය වසර 2014 දී ජාතික විදුලි බල ජාලයට එක්කිරීමට යෝජිතය.මේ අනුව මේ මුළු ව්‍යාපෘතියේම කටයුතු අවසන් වූ විට මෙගා වොට් 900 ක නව විදුලි ධාරිතාවක් රටට ලැබේ.මේ මුළු ගල් අඟුරු බලාගාරයෙන් වසරකට ජනනය වන විදුලි ඒකක ප්‍රමාණය මිලියන 6600 කි. මේ විදුලි ඒකකයක් රුපියල් 10 ක් වන බවට ඇස්තමේන්තු කළහොත් ගල් අඟුරු බලාගාරයේ වාර්ෂික සම්පූර්ණ විදුලි බල නිපැයුමේ වටිනාකම රුපියල් කෝටි 6600 ක් පමණ වේ. ඒ අනුව බලාගාරය ඉදිකිරීම සඳහා වැයවන මුළු මුදල විදුලිය විකිණීමෙන් වසර දෙකහමාරක් ඇතුළත සොයා ගැනීමට අවස්ථාව ලැබේ.කෙසේ වුවත් බලාගාරය මඟින් විදුලිය නිපදවීමේදී ගල් අඟුරු ගෙන්වීමට යම් මුදලක් මාස්පතා වැය වන නමුත් කිව යුතුය.ඒ මුදල ඩීසල් වැනි ඉන්ධන මෙරටට ගෙන්වා විදුලිය නිපදවන වියදමට වඩා අඩුය.ගල් අඟුරු අංගණය සහ ගල් අඟුරු ගෙන එන ප්‍රවාහන පටියමෙම ව්‍යාපෘතිය මඟින් ජනනය වන විදුලි ඒකකයක් සඳහා වැය වන්නේ රුපියල් 8 - 9 අතර වියදමිනි. මේ අනුව ජනතාවගේ විදුලි බිල තරමක් හෝ අඩු කිරීමට මේ බලාගාරය හේතුවක් වනු ඇත. ලංකා විදුලිබල මණ්ඩලයට ද ඉන් කිහිප අයුරකින් වාසි ලැබෙන බව විදුලිබල අමාත්‍යංශය පවසයි.මේ බලාගාරය ඉදිවන්නේ පරිසර හිතකාමී ලෙසය. ඒ අනුව මේ බලාගාරය සඳහා ලැබී ඇති පාරිසරික බලපත්‍රය අනුව මේ බලාගාරයට ගෙන්වනු ලබන්නේ බිටුමිනස් නම් ගෙන්දගම් ප්‍රතිශතය ඉතා අඩු ගල් අඟුරු පමණි. මේ ගල් අඟුරු දැවීමේදී පිටවන පරිසර දූෂක ඉතාම අඩු බව බලශක්ති විද්‍යාඥයෝ පවසති.මේ ගල් අඟුරු ඉන්දුනීසියාව, දකුණු අපි‍්‍රකාව, ඕස්ට්‍රේලියාව වැනි රටවලින් මෙරටට ගෙන්වන්නේ නැව් මඟිනි. එක් නාවික ගල් අඟුරු මෙට්‍රික් ටොන් 65000 ක් අන්තර්ගත වේ. මේ නැව් අපේ රටේ කිසිම වරායකට යන්නේ නැත. ඒවා කෙළින්ම නොරොච්චෝලෙට සැතපුම් 4, 5 ක් අසල ප්‍රදේශයක නැංගුරම් දමනු ලැබේ.ඊට පසු ඒ නැව අසලට විශාල බත්තල් සහිත ටග් යාත්‍රා යයි. බත්තල 3 ක් හා ටග් යාත්‍රා 3 ක් බලාගාරය සතුව පවතී. මේ එක් බත්තලක් මීටර් 83 ක් දිගය. මීටර් 15 ක් පළලය. මේ එක් බත්තලකට එක් වරකට ගල් අඟුරු මෙට්‍රික් ටොන් 5000 ක් ගෙන යාමට හැකිය. ඒ ගල් අඟුරු නොරොච්චෝලේ බලාගාරයේ පාලමට හා ජැටියට ගෙන එනු ලැබේ. ජැටියේ විශාල දොඹකර 3 කි. ඒ දොඹකර මඟින් ගල් අඟුරු ගොඩබෑම ඊළඟට ආරම්භ කරනු ලැබේ.ජැටියේ වැඩ කටයුතු සම්පූර්ණයෙන් අවසන් කර තිබේ. එහි දිග මීටර් 210 කි. පළල මීටර් 10 - 15 දක්වා වේ. ජැටියට බද්ධව පාලමක් ද තිබේ. එය දිගින් මීටර් 303 කි. පළල මීටර් 8 ක් පමණ වේ. මේවායේ සියලු වැඩ අවසන් කර ඇත. මෙගා වොට් 300 ක බලාගාරයක් සඳහා පැයකට ගල් අඟුරු මෙට්‍රික් ටොන් 114 ක් අවශ්‍ය වේ. මේ අනුව මේ එක් නැවකින් දවස් 24 කට අවශ්‍ය ගල් අඟුරු ලැබේ.බත්තලෙන් ගෙන එන ගල් අඟුරු විශාල දොඹකර මඟින් ගල් අඟුරු ප්‍රවාහනය කරන පටි වලට දමනු ලැබේ. මෙම ප්‍රවාහන පටිය මඟින් පැයකට ගල් අඟුරු මෙට්‍රික් ටොන් 1500 ක් ප්‍රවාහනය කළ හැකිය.දොඹකර 1 කින් පැයකට මෙට්‍රික් ටොන් 500 ක් ගොඩබෑමට හැකියාව තිබේ. ජැටියට එක්වර බත්තල් 2 ක් මඟින් ගල් අඟුරු බෑමට හැකිය.ගල් අඟුරු ප්‍රවාහන පටියේ ගමන් කරන ගල් අඟුරු මුලින්ම සාම්පල් පරීක්ෂණාගාරයට ද ඉන්පසු ගල් අඟුරු අංගණයට ද යවනු ලැබේ. මේ ගල් අඟුරු ප්‍රවාහනය කරන පටියේ දිග මීටර් 2000 ක් වන අතර පළල මීටර් 1.2 කි. මේ ගල් අඟුරු අවශ්‍ය නම් බත්තලේ සිට කෙළින්ම විදුලි බලය නිපදවන බලාගාරයේ බොයිලේරුව දක්වාම යැවීමට ද පටිය සකස්කර තිබේ. ප්‍රවාහන පටිය සම්පූර්ණයෙන් සවිකර සකස් කර අවසන්ය.නොරොච්චෝලේ බලාගාරයේ මුළු වපසරිය හෙක්ටයාර් 93 කි. මින් වැඩි ඉඩකඩක් ගල් අඟුරු ගබඩාවට වෙන් වේ. බලාගාරයට මාස 3 කට අවශ්‍ය තරම් ගල් අඟුරු ප්‍රමාණයක් මෙහි ගබඩා කළ හැකිය.ගල් අඟුරු අංගණයත්. එයට ගල් අඟුරු ගෙන එන ප්‍රවාහන පටිය ආවරණය කිරීමට පියවර ගෙන තිබේ. ඒ ගල් අඟුරුවල ඇති දූවිලි හා කුඩා ගල් අඟුරු කැබැලි වාතයට එක්වීම වැළැක්වීමටය. ගල් අඟුරු අංගනයට සුළං ආවරණයක් ද යොදා තව දුරටත් අවට ප්‍රදේශයට ගල් අඟුරු දූවිලි පිටවීම වළක්වා තිබේ.ජැටියේ සවිකර ඇති විශාල දොඹකරයගල් අඟුරු අංගණයට දැමු ගල් අඟුරු තවත් ප්‍රවාහන පටියක් ඔස්සේ බලාගාරයේ ගල් “අඟුරු මෝල” වෙත ගෙන එනු ලැබේ. එය අඩි 50 ක් පමණ උසය. අඩි 30 පමණ පළලය.එයට යවන ගල් අඟුරු කැබැලි ඉතා සියුම් කුඩු බවට පත් කිරීම සිදු කෙරේ. එහිදී පිටවන දූවිල්ල අවටට පිටවීම වැළැක්වීමට ආවරණ ද යොදා තිබේ.ඊළඟට මේ ගල් අඟුරු කුඩු යවන්නේ බොයිලේරුව වෙතයි. අඩි 70 ක් උස අඩි 30 ක් පළල එහි ඉදිකිරීම් සම්පූර්ණ ලෙස අවසන්ය. බොයිලේරුව වෙත යන ගල් අඟුරු කුඩු ඉහළ උෂ්ණත්වයකට ලක් කෙරේ. ඒ අතර රත්කළ වාතය ද මේ බොයිලේරුවට යවනු ලැබේ. මේ රත්වූ ගල් අඟුරු කුඩුත් රත්වු වාතයත් එක්වූ විට විශාල දහනයක් සිදුවේ. ඒ ස්ථානයට ජලය ලබාදෙන අතර ඒ ජලය මේ දහනය නිසා ඇතිවන අධික උෂ්ණත්වය නිසා හුමාලය බවට පත්වේ. මේ හුමාලයේ උෂ්ණත්වය සෙල්සියස් අංශක 538 ක් වන අතර හුමාලයේ පීඩනය වායු ගෝල ඒකක 173 ක් වන බව බලාගාරයේ සිවිල් ඉංජිනේරු සම්පත් බණ්ඩාරනායක මහතා එහිදී අපට පැවසීය.මෙහිදී අවශ්‍ය ජලය ලබාගන්නේ මුහුදු ජලය ලවණ හරණය කිරීම හා පිරිසුදු කිරීම මඟිනි. මුහුදේ මීටර් 320 ක් දුරට නළ එලා මුහුදු ජලය ලබා ගනු ලැබේ.බලාගාරයේ විදුලි බලය නිපදවන්නේ මේ ඉහත අධි පීඩිත අධි උෂ්ණත්වයක් සහිත හුමාලය මඟින් ටර්බයින යන්ත්‍රයක් කරකැවීම මඟිනි. බලාගාරයේ යෝධ ටර්බයින් යන්ත්‍රය දැන් සවිකර තිබේ. ඊට පසු ජෙනරේටරය හා “ට්‍රාන්ස්ෆෝමර්” මඟින් මේ නිපදවන විදුලිය ප්‍රධාන මෙහෙයුම් මධ්‍යස්ථානය වෙත යවනු ලැබේ.මේ ජෙනරේටරය ට්‍රාන්ස්ෆෝමරය සවිකර අවසන් වී ඇති අතර ප්‍රධාන මෙහෙයුම් ගොඩනැඟිල්ලේදී එහි උපකරණවල ද සවි කිරීම්, ඉදිකිරීම් සම්පූර්ණයෙන් අවසන් කර තිබේ.මේ නිපදවන විදුලිය මෙහෙයුම් මධ්‍යස්ථානයෙන් ප්‍රධාන විදුලි සම්පේ‍්‍රෂණ මාර්ගයට ලබා දෙයි. නොරොච්චෝලේ නාරක්කලි ප්‍රදේශයේ සිට වේයන්ගොඩ දක්වා මේ විදුලිබල සම්පේ‍්‍රෂණ මාර්ගය දිවේ. එහි දුර කිලෝමීටර් 117 ක් වන අතර එහි සියලු කටයුතු අවසන් කර තිබේ. සම්පේ‍්‍රෂණ මාර්ගයේ විදුලි සම්පේ‍්‍රෂණ කටයුතු පර්යේෂණාත්මක සාර්ථකව අවසන් කර තිබෙන බව ද සම්පත් බණ්ඩාරනායක මහතා පවසයි. මීට අමතරව පසුගිය සඳුදා අඟහරුවාදා දිනවල විදුලිබල නිපැයුම් පද්ධතියේ පරීක්ෂණ කටයුතු ද සාර්ථකව අවසන් විය.වේයන්ගොඩ උප පොළ මඟින් මේ ගල් අඟුරු විදුලිය ලබන දෙසැම්බරයේ සිට රටපුරා සැමට බෙදා හැරීමට කටයුතු යොදා තිබේ. ශ්‍රී ලංකාවේ විදුලි හා සිවිල් ඉංජිනේරුවන්ගේ උපදෙස් අධීක්ෂණය ඇතිව චීන ඉංජිනේරුවෝ සේවකයෝ මෙන්ම අපේ ඉංජිනේරුවෝ සහ සේවකයෝ බලාගාරයේ වැඩ අවසන් කිරීමට යුහුසුලු වී කටයුතු කළහ.මේ බලාගාරයෙන් පිටවන අපද්‍රව්‍ය අවම කිරීමට විවිධ පියවර රැසක් ගෙන තිබේ. ප්‍රධාන අපද්‍රව්‍ය වන දුම් පිටට යවන චිමිනිය හෙවත් දුම් බටය ඉදිකර දැන් සම්පූර්ණයෙන් අවසන්ය. එය මීටර් 150 ක් උසය. අඩි 30 ක විෂ්කම්භයකින් යුක්තය.පිටවන දුමේ ඇති සල්ෆර් ඩයොක්සයිඩ් අවම කිරීමට බොයිලේරුවට රුපියල් කෝටි 350 ක වියදමින් පිරිසුදු කිරීමේ උපකරණ පද්ධතියක් සවිකර තිබේ. උණුසුම් හුමාලයේ ඇති අළු ඉවත් කිරීමට ඒ හුමාලය ස්ථිතික විද්යුත් පෙරණයක් හරහා ද යවනු ලැබේ. මීට අමතරව මෙහිදී සුළු ලෙස පිටවන නයිට්‍රජන් ඩයොක්සයිඩ්, නයිට්‍රස් ඔක්සයිඩ්, නයිට්‍රජන් ඔක්සයිඩ් ආදි වායු බාහිර පරිසරයට පිටවීම අවම කිරීමට ද කටයුතු යොදා තිබේ. ඒ අනුව බලාගාරයේ දුම් බටය ඔස්සේ පිටතට යවනු ලබන්නේ සියයට 99.9 ක් පිරිසුදු වායු ධාරාවකි.බලාගාරය සිසිල් කිරීමට මහ මුහුදෙන් ලබාගන්නා ජලය යළි මුහුදට පිට කරන්නේ මීටර් 500 ක් ඈත මුහුදු ප්‍රදේශයකටය. එවිට එහි උෂ්ණත්වය මුහුදු ජලයට වඩා සෙන්ට්‍රිගේඩ් අංශක 7 ක් පමණක් වැඩි වනු ඇත.මේ බලාගාරය නිසා ප්‍රදේශයේ යටිතල පහසුකම් රැසක් ද සංවර්ධනය වී තිබේ. පාලවි - කල්පිටිය පාර ඒ අතර ප්‍රමුඛ තැනක් ගනී. එහි දුර කිලෝමීටර් 40 කි. මේ බලාගාරය මඟින් සෘජු හා සෘජු නොවන වක්‍ර රැකියා 5000 ක් පමණ උත්පාදනය වනු ඇතැයි විදුලිබල මණ්ඩලය පවසයි.මහින්ද චින්තනයේ මහිමයෙන් රටම ආලෝකවත් කරන මේ ගල් අඟුරු බලාගාරය අපේ රටේ බලශක්ති ක්ෂේත්‍රයේ පමණක් නොව අපේ ආර්ථික ක්ෂේත්‍රයේත් පැහැදිලි සංවර්ධන මං පෙතක් ඇති කරනු නොඅනුමානය.නොරොච්චෝලේ සංචාරයකින් පසුනිහාල් පී. අබේසිංහසේයාරූ - දුෂ්මන්ත මායාදුන්නේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=ay1010241</link>
    <topic>මහ රෑ හුළු එළි පත්තු කරගෙන ලෙඩ්ඩු බලන්න ඈත ගම්වලට ගියා</topic>
    <author>සාගරිකා දිසානායක ජයසිංහ ඡායාරූපය – විමල් කරුණාතිලක</author>
    <content>අද අපේ කතා නායකයා සෞඛ්‍ය අමාත්‍යාංශයේ අතිරේක ලේකම් වෛද්‍ය පාලිත මහීපාල මහතා. නාවලපිටිය කන්‍යාරාමය මහව මධ්‍ය මහා විද්‍යාලය හා කොළඹ ආනන්ද විද්‍යාලය ඇතුළු විදුහල් කිහිපයකින් මූලික හා ද්විතීයික අධ්‍යාපනය ලැබූ ඒ මහතා පේරාදෙණිය විශ්ව විද්‍යාලයෙන් සිය ප්‍රථම වෛද්‍ය උපාධිය ලබා ගත්තා.ඉන් අමතරව ප්‍රජා වෛද්‍ය විද්‍යාව පිළිබඳ විද්‍යාපති උපාධිය, වෛද්‍ය පරිපාලනය පිළිබඳ වෛද්‍ය විශාරද උපාධිය, ව්‍යාපාර කළමනාකරණය පිළිබඳ විද්‍යාපති උපාධිය, බෞද්ධ ධර්මය පිළිබඳ පශ්චාත් උපාධිය, රාජ්‍ය කළමනාකරණය පිළිබඳ පශ්චාත් උපාධි ඩිප්ලෝමාව ආර්ථික සංවර්ධනය පිළිබඳ පශ්චාත් උපාධි ඩිප්ලෝමාව ඇතුළු පශ්චාත් උපාධි පාඨමාලා හතක් සපුරා ක්ෂේත්‍ර ගණනාවක් ඔස්සේ දැනුමෙන් සන්නද්ධ වී සිටිනවා.ගම්පහ කලගෙඩිහේනේ අලුත්ගම නම් වූ සොඳුරු ගම් පියස ඔහුගේ ගම. අලුත්ගම ගමේ හිටපු ගම්මුලාදෑනි මහත්තයා ඔහුගේ අත්තා. මහීපාල ගම්මුලාදෑනි මහත්තයාගේ පුතා මහීපාල මුදලිගේ අබේසිරි ගුණරත්න මහීපාල ඔහුගේ පියා. ඒ කාලෙ දුම්රිය දෙපාර්තමේන්තුවේ දුම්රිය අංගණාධිපතිවරයකු ලෙස සේවය කළා. ඔහුගේ බිරිය කමලා දිසානායක. දක්ෂ ඉංගී‍්‍රසි ගුරුවරියක්. විශ්‍රාම යන විට ඈ ගම්පහ කොට්ඨාසයේ ඉංගී‍්‍රසි භාෂාව පිළිබඳ අධ්‍යාපන නිලධාරිනිය වශයෙන් සේවය කළා.මහීපාල යුවලට දරුවො හත් දෙනයි. අපේ කතා නායකයා ඔවුන් දෙදෙනාගේ දෙවැනි පුතා. ඔහු මහීපාල මුදලිගේ පාලිත ගුණරත්න මහීපාල. උපන්නෙ 1959 ඔක්තෝබර් මාසෙ පළවැනිදා. ගම්පහ මූලික රෝහලේදී. ඒ වන විට පාලිතගේ පියා සේවය කළේ නාවලපිටියේ ඒ නිසා ඔවුන් පදිංචි වෙලා හිටියේ නාවලපිටියේ දුම්රිය සේවක නිල නිවාසයක. පාලිතට වැඩිමල් අයියා. ඔහුට බාල මල්ලිලා තුන් දෙනයි නංගිලා දෙන්නයිඅම්මාත් තාත්තාත් රජයේ සේවකයො නිසා ඔවුන්ට වරින් වර ස්ථාන මාරුවීම් ලැබුණු විට පවුල පිටින්ම ඒ ඒ තැන්වල පදිංචියට ගියා. ඒ නිසා පුංචි කාලෙම පාලිතට රටේ විවිධ ප්‍රදේශවල ජීවත්වෙන්නත් විවිධ අත්දැකීම් ලබා ගන්නත් අවස්ථාව ලැබුණා.වයස අවුරුදු තුනේදී විතර පාලිතට සුබ නැකතින් අකුරු කියෙව්වේ ජයසේකර විදුහල්පතිතුමා. ඒ කාලේ පාලිතලා පදිංචි වෙලා හිටියේ නාවලපිටියේ. දුම්රිය අංගනයට යාබදව පුංචි කඳුගැටයක් මත සුන්දර වටපිටාවක ඔවුන්ගේ නිවස පිහිටා තිබුණා. අවට නිවාසවල ළමයින් සමඟ ;කළිදෙලෙන් ගත කළ සුන්දර ළමා වියක් ඔවුන්ට තිබුණා. ඔහු මුලින්ම අකුරු කළේ නාවලපිටිය කන්‍යාරාමයේ. ඉන් පසුව තාත්තාට “මහව“ට ස්ථාන මාරුවක් ලැබුණු නිසා ඔවුන් මහව පදිංචියට ගියා. එහිදී පාලිත ඇතුළු කළේ මහව මධ්‍ය මහා විද්‍යාලෙට.අම්මාට ගම්පහ මාරුවක් ලැබුණාම ඔවුන් පියා උපන් ගම් පළාත වූ ගම්පහ පදිංචියට ආවා. ගම්පහ සිද්ධාර්ථ, ගම්පහ ශ්‍රී සිද්ධාර්ථ කුමාර මහා විද්‍යාලය, යක්කල චන්ද්‍රජෝති වැනි විදුහල් කිහිපයකම පාලිත මූලික අධ්‍යාපනය ලැබුවා. පුංචිම කාලෙ ඉඳන්ම ඔහුගේ ජීවිතේ දක්ෂකම කැපී පෙනුණා. ඉගෙන ගන්න කව් ගී ගයන්නට වගේම දුවන්න පනින්නත් ඔහු ඉතා දක්ෂයි. වයස අවුරුදු එකොළහෙන් පහළ, දහතුනෙන් පහළ ජවන හා පිටියේ ක්‍රීඩා ඉසව් සියල්ලෙන්ම ඔහු පරදවන්නට සමතෙක් ඒ කාලෙ පළාතේ හිටියේ නෑ. දිවීම්, දුර පැනීම් වගේම ක්‍රිකට්, එල්ලේ, පාපන්දු, කැරම්, බැඩ්මින්ටන් ක්‍රීඩා ඉසව්වලිනුත් ඔහු ගම්පහ දිස්ත්‍රික්කයේ දක්ෂතම සිසුවාට හිමි තෑගි හා සහතික පත් හිමිකර ගත් අවස්ථා බොහොමයි.“අපි පුංචි කාලේ මවුපියො අපිට ඕනෑම වැඩක් කරන්නට අවස්ථාව ලබා දුන්නා. පාසලේදී පොතපතේ වැඩ වගේම, ගෙදර ආ පසු ඇති තරම් සෙල්ලම් කරන්නත් වත්තෙ පිටියේ වැඩ කරන්නත් නිදහස ලබා දුන්නා. අපේ ආතා මුත්තාට අයත් කුඹුරු යායක් නිවෙසට පිටුපසින් පිහිටා තිබුණා.මේ කුඹුරේ වැඩ කරන කාලෙට පුංචි අපිත් ඒ වැඩට සතුටින් සහභාගි වුණා. කුඹුර මඩවන්න වී ඉහින්න, වල් නෙළන්න, කුරුල්ලො එළවන්න, ගොයම් කපන්න පාගන්න වගේම අස්වනු එකතු කරන්නත් අපි සහභාගි වුණා. අපේ ගම්වල කුඹුරු වැඩ කරන්නෙ අත්තමට. ගමේ තරමක් ඉහළ පිළිගැනීමක් තිබුණත් ගමේ කාගෙත් වැඩකට අපි උදව් වුණත් දෙමව්පියො අපට දොසක් කිව්වෙ නෑ. අපේ ගේදොර වතුපිටිවල වැඩට සෙනඟ ඕනැතරම් එකතු වුණා.පුංචි අපිත් ඒ ගොඩේ දුව පැන ඇවිදලා නටලා දඟලලා සතුටු වුණා.ඈත තිබුණු කුඹුරුවල වැඩට පුංචි අපි ගිහින් අනතුරක් කර ගනී කියලා බයට තාත්තා අපේ ගේ අද්දරට වෙන්න කමතක් හදලා, බැත ඒ කමතට ගෙනත් දාල ගොයම් පෑගෙව්වා. ඒ කාලෙට රාත්‍රියටත් එක වගේ වැඩ. ගෙදර ඉඳලා කමතටම ලයිට් වයර් ඇදලා බල්බ් දාලා දුන්නේ පුංචි අපිට සතා සර්පයාගෙන් අනතුරක් වෙයි කියලා. කුඹුරු වැඩ මට හොඳට පුළුවන්. ඒ වගේම මට රබර් කිරි කපන්නත් පුළුවන්. අපේ ඉඩමෙ අයිනට වෙන්න පුංචි රබර් කට්ටියක් තියෙනවා.මේ රබර් කට්ටිය කැපූ පුද්ගලයාගෙන් මමත් කිරි කපන්න ඉගෙන ගත්තා. සමහරදාට ඔහුත් මාත් එකතු වෙලා කිරි කැපුවා. ඒ ඉඩමෙ කොනක වී පෑල් හතරක් පහක් වැඩ කරන කුඹුරක් තිබුණා. උසස් පෙළ විභාගෙට ලියලා ප්‍රතිඵල එනකල් හිටපු කාලේ මම මේ කුඹුර තනියම කොටලා මඩවල වී වැපිරුවා. අස්වැන්න ගෙට ගන්නතුරු කුඹුරේ සියලුම වැඩ මම තනියම කළා. වෛද්‍යතුමා පවසන්නේ සතුටින්.ගම්පහ චන්ද්‍රජෝති විද්‍යාලයෙන් හතේ ශිෂ්‍යත්වය සමත් වෙලා මම කොළඹ ආනන්ද විද්‍යාලෙට ආවා. මුලින්ම මරදානේ පාසල අසල නිවෙසක නතර වුණා. ඊළඟ අවුරුදුවල ඉඳන් මගේ මල්ලිලාත් ශිෂ්‍යත්වෙ සමත් වෙලා ආනන්දෙටම ආවා. ඉන් පස්සෙ අපි හැමෝම එකතු වෙලා කෝච්චියෙන් පාසලට ආවා.ඒක දුෂ්කර ගමනක්. උදේ 4.30 ට නැගිටලා ඇඳ පැලඳගෙන 5.20 බස් එකේ ගම්පහට එනවා. ගම්පහෙන් 6.02 කෝච්චියේ මරදානට එනවා. මරදානේ ඉඳන් පයින්ම හත වෙනකොට පාසලට යනවා. ආපහු එන විට හවස හතර විතර වෙනවා. ඒත් දුම්රිය ගමන විනෝදයි. මාත් එක්ක දුම්රියේ කොළඹ පාසල්වලටත්, ආනන්දෙටත් ආපු ශිෂ්‍යයන් කීප දෙනෙක්ම අද ලංකාවේ දක්ෂ ප්‍රවීණ වෛද්‍යවරුන්.”පාලිත ආනන්දෙදිත් වැඩට දක්ෂයා. ක්‍රීඩාවටත් සමත්. ඔහු කථික තරග රචනා තරග සාහිත්‍ය තරග සියල්ලෙන්මත් ජයගත්තා. විශේෂයෙන්ම අත් අකුරු තරගයෙන් හැමදාම පළමුවැනියා. වැඩිපුරම කළේ ක්‍රිකට් ක්‍රීඩාව. ඔහු නිවාස කණ්ඩායමේ කැපී පෙනෙන ක්‍රීඩකයෙක්. සාමාන්‍ය පෙළ ඉහළින්ම සමත්. උසස් පෙළට ජීව විද්‍යා අංශය තෝරාගත්තා එකම විෂයකටවත් අමතර පන්ති ගියේ නෑ.ඔහුත් සමඟ විභාගෙට ලියපු පන්තියේ හතළිස් දෙනාගෙන් විසි හත් දෙනෙක්ම ප්‍රථම වතාවෙම වෛද්‍ය විද්‍යාලෙට තේරුණා. පාලිත දිවයිනෙන්ම 27 වැනියා ලෙස සමත් වුණා. ඔහුට කොළඹ වෛද්‍ය පීඨයට යන්න හැකියාව තිබුණා. ඒත් ඔහුට අවශ්‍ය වුණේ සත්ත්ව විද්‍යාව පිළිබඳ වැඩිදුර ඉගෙන ගන්නට. ඔහු විද්‍යාවේදී උපාධිය සඳහා ඉල්ලුම් පතක් දැම්මා. තාත්තාට ආරංචි වෙලා හොඳටම බැන්නා.පසුව වෛද්‍ය උපාධියට ඉල්ලුම් කළා. ඔහු වඩාත් කැමති පේරාදෙණියට. පරිසරයට ඇති ඇල්ම නිසාම ඔහු පේරාදෙණිය විශ්ව විද්‍යාලෙ වෛද්‍ය පීඨයට ඇතුළත් වුණේ 1977 දී.1979 දී වෛද්‍ය ශිෂ්‍යයන් විසින් ඉදිරිපත් කළ වෛද්‍ය ප්‍රදර්ශනයට පාලිත මුල්වී කටයුතු කළා. එය ලංකාවේ සෑම ප්‍රදේශයකින්ම නරඹන්නන් සහභාගි වූ දැවැන්ත ප්‍රදර්ශනයක්. වෛද්‍ය විමලවංශ ආචාර්යතුමාගේ නායකත්වයෙන් යුතු කඳු නගින්නන්ගේ සංගමයට බැඳිලා හන්තානේ දුෂ්කර මාර්ග තරණය කළා. බතලේගල කන්ද නැංගා.අධ්‍යාපනය ක්‍රීඩාව වගේම ජීවිතාවබෝධයත් එක්කම සාර්ථක ලෙස විශ්ව විද්‍යාල අධ්‍යාපනය නිම කළා. ඔහුට අගනුවර අවට සීමා වාසික පුහුණු පත්වීමක් ගන්න තරමට ලකුණු තිබුණා. ඒත් දුෂ්කර පළාතකට ගිහින් හැබෑවටම අහිංසක රෝගීන්ට පිහිට වෙන්නට ඔහුට ඕනෑ කළා.ඔහුගේ හොඳම මිතුරා වෛද්‍ය දයාරත්නට පන්ති සාමාර්ථ්‍යයක් තිබිලත් ඔහු පාලිතට කීවේ ගම්බද රෝහලක පුහුණුවට යමු කියලයි. ඒ අනුව 1983 දී සීමාවාසික පුහුණුව සඳහා මාතර මහ රෝහලට ඔවුන් දෙදෙනාම පත්වෙලා ගියා. මාතර රෝහලේ වසරක් සේවය කරලා හලාවත රෝහලේ අක්ෂි ඒකකය භාර ජ්‍යෙෂ්ඨ වෛද්‍ය නිලධාරියා ලෙස පත්වීමක් ලැබුවා. ඒත් පාලිත ඒ පත්වීම බාර නොගෙන මාතර දිස්ත්‍රික්කයේ ඈත දුෂ්කර රෝහලක් වූ මොරවක රෝහලේ සෞඛ්‍ය වෛද්‍ය නිලධාරී තනතුර බාරගෙන ගියා.“මගේ ජීවිතේ අතිශයින්ම තෘප්තිමත් මෙහෙවරක් ඉටු කරන්නට ලැබුණේ මොරවක වැඩ කරපු කාලේ. ඒ කාලේ මම වයස අවුරුදු විසි පහක හොඳ තරුණ වයසේ. වැඩ කරන්න ලොකු උනන්දුවකුත් කැපවීමකුත් තිබුණා. ආනන්ද විද්‍යාලෙ හිටපු විදුහල්පති කර්නල් රාජපක්ෂ මහත්තයා ගෙන් අපේ ජීවිතවලට ලැබුණු බෞද්ධ ආදර්ශය ජීවිතේ හැඩ ගසා ගන්න ලොකු ශක්තියක් වුණා. රටේ දුප්පත් ජනතාවගේ මුදල්වලින් අධ්‍යාපනය ලැබු අපි දුප්පත් අසරණ ජනතාවට ඒ ණය ගෙවෙන්න සේවය කළ යුතුයි කියන හැඟීම අපි තුළ ඇති වුණේ ආනන්ද විද්‍යාලෙන් ලැබු බොදු හැදියාව මඟින්.මොරවක රෝහල බොහොම පොඩියි. මමත් ඇතුළුව රෝහලටම හිටියේ නිලධාරී පස් දෙනයි ඇඳන් 17 යි දවසකට ලෙඩ්ඩු 50 - 60 ක් ඇතුළු වෙනවා. මොරවකට මාතර දිස්ත්‍රික්කයෙන් තුනන් එකක්ම අයිතියි. යන්න එන්න පාරක් තොටක් නැති ගම්මානවල බෙහෙත් ශාලාවක් වත් නෑ. මිනිස්සු රෝහලට එන්නේ අසාධ්‍ය රෝගීන් පුටුවක තියලා උණ බම්බු දෙකකට බැඳලා කර තියාගෙන. මම රෝහලේ වැඩ විතරක් නොවෙයි මුළු සෞඛ්‍ය වෛද්‍ය නිලධාරී කොට්ඨාශයේම වැඩ කළා. රෑ දවල් නෑ. පාන්දර පටන් ගත්තාම රෑ එක දෙක වෙනතුරුම වැඩ. ඈත ගම්වල ලෙඩෙකුට අසාධ්‍ය වුණාම මා කැටුව යන්නට එන්නේ මහ රෑට.විදුලි පන්දමත් ඇරගෙන ගම්මුත් එක්ක හුළු අතු පත්තු කරගෙන මාත් යනවා ලෙඩා බලන්න. ඔහොම දවසක් රෑ නවයේ ඉඳන් 12.45 වෙනතුරුම වෙල් නියරවල් ඒදඬු පාලම් දිගේ ලෙඩෙකුගේ ගෙදරට ගිය හැටි මට තවම මතකයි.”ඒ ගම්වල ජංගම වෛද්‍ය සායනයත් තියන්න තැනක් නෑ. එක්කෝ ගමේ පන්සලේ. නැත්නම් පාසල් පන්ති කාමරයක. එහෙමත් නැත්නම් හොඳට හෙවණ තිබුණු ගහක් යට හරි මම සායනය පවත්වනවා. රෝහල තිබුණේ ගල් කන්දක. රෝහලට යන්න පාරක් නෑ. ගිය ගමන්ම කළේ ගමේ ජනතාව එක් රැස් කරලා රෝහලට යන්න පාරක් කපාපු එක. මේ ශ්‍රමදානයෙන්. ශ්‍රමදානවලදී මමත් මිනිස්සු එක්ක හරි හරියට වැඩ කළා.රෝහලට ජල පහසුකම් නෑ. වතුර ආවේ හැතැප්ම 2 1/2 කට එහා මොරවක කන්දෙන් පටන් ගත්තු දොළ පාරක් හරස් කරලා අටවපු පීල්ලක් දිගේ.මමත් මගේ සහයට සිටි පියසේන සමරකෝන් වෛද්‍යතුමාත් එකතු වෙලා පොලිසියේත් ගම්මුන් ගෙත් සහාය ඇතිව 1500 ක් දෙනා සහභාගි කරගෙන එක දවසින් රෝහලට ජල මාර්ගයක් සකස් කර ගත්තා. රෝහලේ පහසුකම් වගේම වෙදකමත් හොඳ වෙනකොට ජනතාව තුළ අපේ සෞඛ්‍ය සේවාව ගැන ලොකු විශ්වාසයක් ගොඩ නැඟුණා.කඳු ගැටයක් මුදුනේ කවුරුත් නොහිතාපු තැනක ගලක් මුදුණේ අලංකාර බුදු පිළිමයක් තනවලා නේත්‍ර පූජාවක් පවත්වලා ජනතාවට පැවැරුවා. මොරවක වෛද්‍ය නිලධාරී කොට්ඨාසය පුරා මාතෘ, ළමා, අක්ෂි රෝග වැනි අංශ හැමෙකක්ම නියෝජනය වන පරිදි සායන දහතුනක් පැවැත්වූවා. ලේ දන්දීමේ ව්‍යාපාර කිහිපවාරයක් කළා. වරක් ලේ පයින්ට් 200 කට වැඩිය එකතු කළා. ලේ පයින්ට් 100 කට වඩා එකතු කළ විට ඒ කාලෙ ගුවන් විදුලි වැඩසටහනක් කරන්න අවස්ථාව ලැබෙනවා. ඒ අනුව 1986 දී පළමු වරට ගුවන් විදුලි වැඩසටහනකට සහභාගි වුණා.ගමේ ජනතාවට සැබෑ ජීවකවරයකු වෙමින් කටයුතු කළ වෛද්‍ය තුමාගේ ජීවන ගමනේ සහකාරියත් ඔහු සොයාගෙන මොරවක රෝහලටම ආවා වගෙයි. මොරවක රෝහලේ ප්‍රධාන වෛද්‍ය නිලධාරිනිය ලෙස පත් වෙලා ආ ඇය මාතර චින්තා කරුණාරත්න. පාලිත වෛද්‍යතුමාගේ වෙදකමට වගේම සමාජ සේවාවන්ටත් නිරතුරු සහය දුන් ඈ ඔහුගේ පියඹ බවට පත් වුණේ 1986 දී රෝහල් නිල නිවාසෙම පදිංචි වෙලා දෙන්න එක්කම දිවා රෑ වෙහෙස නොබලා වැඩ කළා. ඔවුන්ගේ කැදැල්ල එළිය කරමින් දියණිය ජිනානි රුමේෂිකා පවුලට එක්වුණේ 1987 දී ජිනානි අද අම්මා තාත්තාගේ අඩි පාරේ යමින් කොළඹ වෛද්‍ය විද්‍යාලයේ හතරවන වසරේ ශිෂ්‍යාවක ලෙස අධ්‍යාපන කටයුතුවල නියැලෙනවා.1989 භීෂණ කාලෙත් පවුලම පදිංචි වෙලා හිටියෙ මොරවක. කොයි කාගෙත් ලෙඩට දුකට එක වගේ පිහිට වුණු මහීපාල වෛද්‍යතුමාට විතරයි කොයි පැත්තෙනුත් බාධාවක් නැතුව රාජකාරිය කරගෙන යන්නට අවස්ථාව ලැබුණේ.මොන තරම් භීෂණයක වුණත් ගමේ අසරණ රෝගීන් අතඇරලා කොළඹට පැනගන්න එතුමාගේ හිත දුන්නෙ නෑ. රෝහල් සේවකයොත් දවස් ගණන් රෝහලේම නැවතිලා වත්තෙ තිබුණු කොස් තම්බලා පොල් ගාගෙන කාලා බීලා එක දිගට වැඩ කළා. ඇම්බියුලන්ස් නෑ. වෛද්‍යතුමාගේ නිල රථයයි පොලිස් ජීප් එකකුයි යොදාගෙන අසාධ්‍ය රෝගීන් එහෙ මෙහෙ ගෙන ගියේ ඇතැම් විට ගිනිදැල් මැදින්. කලබල කාලේ එක දවසේ පශ්චාත් මරණ පරීක්ෂණ දහතුනක් කරන්නට වෛද්‍ය මහීපාලට සිදු වුණා.ලංකාවෙ ලොකුම පොළක් ලෙස සැලකෙන ඌරුබොක්ක පොළේ පරිභෝජනයට නුසුදුසු මාළු විකුණනවා කියලා ආරංචි වෙලා වෛද්‍යතුමා හිටපු ගමන් කඩා පැනලා නරක් වූ මාළු අල්ලල වළලන්ට නියම කරනවා. රෝහලේ සේවකයන් ගේ අනිසි වැඩ ගැන ආරංචි වුණොත් එතුමා මහ රෑ වෙස් වළාගෙන ගිහින් රැක සිට ඒ වැරැදි අතටම අල්ලා ගත්තා. ඒත් දැඩි දඬුවම් නෑ. අවවාද දීලා නිවැරැදි කළා පමණයි. ඒ කාලෙ මොරවක රෝහල දකුණු පළාතේ ආදර්ශවත් රෝහලක් ලෙස අමාත්‍යාංශයේ ගෞරවයට පාත්‍ර වුණා.පුරා වසර හතක් මොරවක ප්‍රදේශයේ ජනතාවට අමිල මෙහෙවරක් ඉටුකළ වෛද්‍ය මහීපාල 1992 දී දිස්ත්‍රික් වෛද්‍ය නිලධාරියා ලෙස මාතර මහ රෝහලට පත්ව එන විට ඔහුගේ වයස අවුරුදු තිස් දෙකයි. එය තරමක් ලොකු අභියෝගයක් වුවත් එවකට හිටි සෞඛ්‍ය ලේකම්වරුන් වූ වෛද්‍ය රෙජී පෙරේරා සහ වෛද්‍ය ජෝ ප්‍රනාන්දු මහත්වරුන් ඔහු දිරිගැන්වූ හැටි අදත් වෛද්‍ය තුමා මෙනෙහි කරන්නේ කෘතවේදීව.ප්‍රජා වෛද්‍ය විද්‍යාව පිළිබඳ විද්‍යාපති උපාධිය ලබාගත් වෛද්‍ය මහීපාල 1995 මාස කිහිපයක් ගාලු මහ රෝහලේ මාතෘ හා ළමා සෞඛ්‍ය පිළිබඳ ප්‍රධාන වෛද්‍ය නිලධාරියා ලෙස කටයුතු කළා. අනතුරුව හම්බන්තොට නියෝජ්‍ය පළාත් සෞඛ්‍ය සේවා අධ්‍යක්ෂවරයා ලෙස පත් වූ වෛද්‍ය මහීපාල පළාතේ එවකට පැතිරී යමින් පැවැති මැලේරියා රෝගය පාලනය සඳහා විශාල මෙහෙවරක් ඉටු කළා.ඒ කාලෙ ධීවර ඇමැතිවරයා ලෙස කටයුතු කළ වත්මන් ජනාධිපති මහින්ද රාජපක්ෂ මහත්තයාගෙන් රාජකාරි කටයුතුවලට ලැබුණු සහය වගේම පුංචි මිනිස්සුන්ගේ දුක හඳුනාගෙන තව තවත් කැපවීමෙන් වැඩ කරන්නට ලබා දුන් ආදර්ශයත් වෛද්‍ය තුමා අගය කොට සලකනවා. හම්බන්තොට දිස්ත්‍රික්කයේ ප්‍රතිශක්තිකරණ වැඩසටහන් රාශියක් පැවැත්තුවා. 1995 වසරේ ලංකාවේ හොඳම එක්දින ප්‍රතිශක්තිකරණ වැඩසටහන ලෙස හම්බන්තොට පෝලියෝ මර්දන ප්‍රතිශක්තිකරණ වැඩසටහන සම්මානයට පාත්‍ර වුණා.1997 ජනවාරි මාසෙ රාගම ශික්ෂණ රෝහලේ අධ්‍යක්ෂ තනතුරට පත් වුණේ සම්මුඛ පරීක්ෂණෙන් මුල් තැනට එමින්. රාගම රෝහලේ බාහිර රෝගී අංශය දියුණු කළා. අඩු පාඩුව තිබු යටිතල සංවර්ධන කටයුතු රාශියක් ඉටු කළා. අභ්‍යන්තර කාර්ය මණ්ඩල පුහුණු කිරීම් වගේම රෝහලේ බාහිර අලංකරණයත් පවීත්‍රතාවත් විශාල වශයෙන් දියුණු කළා. රාගම රෝහලේ ප්‍රථම වතාවට අවුරුදු උත්සවය මහ ඉහළින් පැවැත්තුවා.1998 ජූලි මාසෙදි සෞඛ්‍ය අමාත්‍යංශයේ තෘතීක සේවා සහ ශික්ෂණ රෝහල් බාර අධ්‍යක්ෂ තනතුරට පත්වූ වෛද්‍ය මහීපාල මානසික සෞඛ්‍ය පිළිබඳ අධ්‍යක්ෂවරයා වූ අවදියේ මානසික සෞඛ්‍ය පිළිබඳ ආසියා සමුළුව කොළඹදී පැවැත්වුණා. වෛද්‍ය තාක්ෂණ හා සැපැයුම් අධ්‍යක්ෂ හා විවිධ අංශවල වැඩ බලන අධ්‍යක්ෂවරයා ලෙස බොහෝ වරක් සේවය කළ වෛද්‍ය මහීපාල 2006 නියෝජ්‍ය සෞඛ්‍ය සේවා අධ්‍යක්ෂ මහජන සේවා ලෙස පත්වුණා. 1998 සිට 2008 වසර දක්වා ගතවූ කාල සීමාව අතරතුර වෛද්‍ය ක්ෂේත්‍රයේ මෙන්ම බාහිර විෂය ක්ෂේත්‍රයන්හිද පශ්චාත් උපාධි හතක් ලබාගන්නට එතුමා සමත් වුණා.දෛනික රාජකාරි ඉටුකරගන්නට දවසේ විසි හතර පැයත් මදි යැයි මැසිවිලි නඟන ඇතැමුන්ට වෛද්‍ය මහීපාල කදිම ආදර්ශයක් සපයනවා. අනාගතයේ පුරා විද්‍යාව හා සන්නිවේදන ක්ෂේත්‍රය පිළිබඳ වැඩිදුර හදාරන්නටත් අදහස් කර සිටිනවා. නියමිත කාලයෙන් පසුව රාජකාරියෙන් විශ්‍රාම ලබාගෙන මාතර නිවෙසට ගොස් බුදු දහමට අනුකූලව සරලව සැහැල්ලුවෙන් ජීවිතයේ සැඳෑ සුව විඳින්නටයි එතුමාගේ පැතුම.සාගරිකා දිසානායක ජයසිංහ ඡායාරූපය – විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=aj1010241</link>
    <topic>ලොව ප්‍රථම සන්නද්ධ හමුදා රියැලිටි වැඩසටහන රණවිරු Real Star</topic>
    <author>ඡායා-සුදම් ගුණසිංහ</author>
    <content>ලොව ප්‍රථම සන්නද්ධ හමුදා රියැලිටි වැඩසටහන රණවිරු Real Starරූපවාහිනි සංස්ථාවේ සභාපති සරත් කෝන්ගහගේ මහතා ආරක්ෂක ලේකම් ගෝඨාභය රාජපක්ෂ මහතා වෙත සමරු තිළිණයක් පිළිගැන්වූ අයුරු. ඩයලොග් ප්‍රධාන විධායක නිලධාරී ආචාර්ය හාන්ස් විජේසූරිය මහතා ද මෙහි වෙයි.සන්නද්ධ හමුදා සාමාජිකයන් වෙනුවෙන්ම සංවිධානය කෙරෙන ලොව ප්‍රථම රියැලිටි ටීවී වැඩසටහන වන ‘රණවිරු Real Star’ආරක්ෂක අමාත්‍යාංශය, ඩයලොග් ආසිආටා සහ ජාතික රූපවාහිනිය එක්ව පැවැත්වීමට කටයුතු යොදා තිබේ.යුද හමුදා, ගුවන් හමුදා සහ නාවිත හමුදා සාමාජිකයන්ට පමණක් මෙම තරගය සඳහා සහභාගි විය හැකි අතර කාන්තා පිරිමි දෙපාර්ශ්වයම ඊට ඇතුළත් වේ. රණවිරු Real Star ලෙස කිරුළු පැලඳීමට සාමාන්‍ය සෙබළ සහ ජ්‍යෙෂ්ඨ නිලධාරි සියලු දෙනා එකම වේදිකාවක් මත තරග වදිනු ඇත. සුපිරි තරු කිරුළු පලඳන රණවිරු Real Star අවසන් මහා තරගය 2011 මැයි 28 වැනිදායින් ඇරඹෙන රණවිරු සතිය තුළ කොළඹ සුගතදාස ගෘහස්ථ ක්‍රීඩාංගණයේදී පැවැත්වීමට සැලසුම් කර තිබේ.සන්නද්ධ හමුදා සාමාජිකයන්ට කෙරෙන තවත් ගෞරවයක් වශයෙන් ආරක්ෂක ලේකම් ගෝඨාභය රාජපක්ෂ මහතාගේ අදහසකට අනුව මෙම වැඩසටහන සංවිධානය කෙරේ. මෙරට සංවර්ධන ක්‍රියාදාමයට ක්‍රියාකාරීව දායකත්වය දක්වන ඔවුන් තුළ සංගීතයට ඇති සැඟවුණු සහජ දක්ෂතා රණවිරු අඥචත ඉබචප තුළින් ජාතික තලයට ගෙන එනු ඇත.යුද, ගුවන් සහ නාවික හමුදාවලට අයත් සියලු සාමාජිකයන් මෙම තරගය සඳහා සුදුසුකම් ලබන අතර මූලික වටයේ පරීක්ෂණ දිවයින පුරා ඔවුන් විසිරී සිටින කඳවුරුවලදී මේ වන විටත් ආරම්භ වී තිබේ.රණවිරු Real Star වැඩසටහන 2010 නොවැම්බර් 06 වැනිදා සිට සෑම සිකුරාදා සහ සෙනසුරාදා දිනයන්හිදී රාත්‍රී 10.00ට ජාතික රූපවාහිනිය ඔස්සේ විකාශය කෙරේ.ඡායා-සුදම් ගුණසිංහ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=aj1010242</link>
    <topic>ප්‍රවාහනයේ පෙරළියකට මුල පුරන ‘අයිෂර්’ ට්‍රක් සහ බස් රථ AMW සමාගමෙන්</topic>
    <author/>
    <content>ප්‍රවාහනයේ පෙරළියකට මුල පුරන ‘අයිෂර්’ ට්‍රක් සහ බස් රථ AMW සමාගමෙන්රථ වාහන නිෂ්පාදනය කරන ලෝක ප්‍රසිද්ධ ස්වීඩනයේ වොල්වෝ සමාගමේ සහ ඉන්දියාවේ අයිෂර් මෝටර් සමාගමේ තාක්ෂණ සහයෝගීතාවයෙන් එළි දකින නවීනතම ට්‍රක් සහ බස් රථ පෙළක්, ශ්‍රී ලංකාවේ සුප්‍රකට ඇසෝසියේටඩ් මෝටර්වේසස් පෞද්ගලික සමාගම (AMW) වෙළෙඳ පොළට හඳුන්වා දෙයි. මගී සහ භාණ්ඩ ප්‍රවාහන ක්ෂේත්‍රයේ දැවැන්ත පෙරළියකට මඟ පාදන, අයිෂර් වෙළෙඳ නාමය යටතේ එන මෙම රථ වාහන පෙළට බස් රථ, ට්‍රක් රථ, ට්‍රිපර් රථ, ප්‍රයිමුවර් රථ යනාදිය ඇතුළත් වේ.ඇසෝසියේටට් මෝටර්වේසස් පෞද්ගලික සමාගමේ අලෙවි කළමනාකරු මහේන්ද්‍ර රාජපක්ෂ මහතා අදහස් දක්වමින්, “ඉන්දියාවේ අයිෂර් මෝටර්ස් සමාගමේ රථ වාහන 1996 දී පමණ AMW පෞද්ගලික සමාගම ශ්‍රී ලංකාවට ගෙන්වීම ආරම්භ කළා. 2008 වසරේදී වෝල්වෝ සමාගම, අයිෂර් මෝටර්ස් සමඟ සහයෝගීතාවක් ඇති කර ගත්තා. ඒ සඳහා වොල්වෝ සමාගම ආයෝජනය කළ මුළු මුදල ඇමරිකන් ඩොලර් මිලියන 294 ක් පමණ වෙනවා. එය ප්‍රතිශතයක් වශයෙන් 50% ක් වෙනවා.එතැන් පටන් අයිෂර් මෝටර්ස් සමාගම වී. ඊ. වෙළෙඳ වාහන සමාගම බවට පත් වුණා. වී. ඊ. වෙළෙඳ වාහන සමාගම මඟී සහ භාණ්ඩ ප්‍රවාහන ක්ෂේත්‍රයේ දැවැන්ත පෙරළියකට මඟ පාදන ගුණාත්මක භාවයෙන් වැඩි නවීන ට්‍රක් සහ බස් රථ දැන් නිෂ්පාදනය කරමින් සිටිනවා. අපි ගෙන්වා අලෙවි කරන්නේ එම වාහනයි.”“අයිෂර් රථ වාහන නිෂ්පාදනය කරලා තියෙන්නේ එම වාහන පාවිච්චි කරන පාරිභෝගිකයන්ට වාසි විශාල ප්‍රමාණයක් ලබා ගන්න පුළුවන් ආකාරයටයි. ඉන්ධන පිරිමැස්ම, රියදුරාට වාහනය හැසිරීමේ පහසුව, අවම නඩත්තු වියදම, සවි ශක්තිය, කල් පැවැත්ම සහ තරගකාරී සාධාරණ මිල ගණන් ඉන් සමහරක්. වගකීම, අලෙවියෙන් පසු සේවය, නියම අමතර කොටස්, නොමිලේ සේවා කඳවුරු AMW සමාගම ලබා දෙන අමතර වාසි අතර ප්‍රධාන තැනක් ගන්නවා.”අයිෂර් සැහැල්ලු වෙළෙඳ වාහන (ටොන් 5, 6, 7, 8) බර වෙළෙඳ වාහන, රෝද දහයේ ග්ලැක්සි රථ, මඟී ප්‍රවාහන බස් රථ, පාසල් සිසුන් ප්‍රවාහනය කරන විශේෂ බස් රථ AMW සමාගමෙන් දැන් මිලදී ගත හැකිය. විශේෂයෙන් ආසන 24 සහ 36 අයිෂර් බස් රථ ශ්‍රී ලංකාවට අලුතෙන් හඳුන්වා දෙන ඒවාය. ආසන 44 සහ 52 දැනටමත් හඳුන්වා දී ඇත. මෙම බස් රථ සියල්ලම ශ්‍රී ලංකාවේ පාරවල්වල අත්හදා බලා ඊට ගැලපෙන ආකාරයට නිෂ්පාදනය කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=aj1010243</link>
    <topic>නේචර්ස් සීක්‍රට්ස්, ඇමරිකාවේ ස්වභාවික නිෂ්පාදන පිළිබඳ  ජාතික පර්යේෂණ මධ්‍යස්ථානයේ ඇගයුමට</topic>
    <author/>
    <content>නේචර්ස් සීක්‍රට්ස්, ඇමරිකාවේ ස්වභාවික නිෂ්පාදන පිළිබඳ  ජාතික පර්යේෂණ මධ්‍යස්ථානයේ ඇගයුමටනේචර්ස් සීක්‍රට්ස් නිෂ්පාදනය සහ බෙදාහැරීම සිදු කරනු නේචර්ස් බියුටි ක්‍රියේෂන්ස් සමාගම ගෝලීය වෙළෙඳ සන්නාමයක් බිහි කිරීමේ ස්වකීය ව්‍යාපාරික දැක්ම අන්තර්ජාතික මට්ටමින් තවදුරටත් පුළුල් කරමින්, ඇමෙරිකාවේ මිසිසිපි විශ්ව විද්‍යාලයට අනුබද්ධ වන ස්වාභාවික ශාක ආශි‍්‍රත ද්‍රව්‍ය පිළිබඳ ජාතික පර්යේෂණ මධ්‍යස්ථානය සමඟ පර්යේෂණ සහ සංවර්ධනය සඳහා වූ ද්විපාර්ශවික ගිවිසුමකට පසුගියදා එළඹුණි.ඇමරිකාවේ ආහාර සහ ඖෂධ පාලනාධිකාරිය සඳහා ද පර්යේෂණ සහ වෘත්තීය පුහුණු පහසුකම් සපයනු ලබන්නා වූ, විශේෂඥතාවෙන් හෙබි ආයතනයක් වන ස්වාභාවික ශාක ආශි‍්‍රත ද්‍රව්‍ය පිළිබඳ ජාතික පර්යේෂණ මධ්‍යස්ථානය හා අත්සන් තබන ලද මෙම ගිවිසුම, නේචර්ස් සීක්‍රට්ස්හි ඉතිහාසය තුළ සනිටුහන් වන අද්විතීය ජයග්‍රහණයක් වශයෙන් සැලකිය හැකි ය. පසුගියදා එම ගිවිසුමට එළඹුණු අතර, ඒ සඳහා මිසිසිපි විශ්ව විද්‍යාලයේ පර්යේෂණ සහ අනුග්‍රාහකත්ව වැඩසටහන් උප කුලපති මහාචාර්ය ඇලිස් එම්. ක්ලාර්ක්, ස්වාභාවික ශාක ආශි‍්‍රත ද්‍රව්‍ය පිළිබඳ ජාතික පර්යේෂණ මධ්‍යස්ථානයේ නියෝජ්‍ය අධ්‍යක්ෂ මහාචාර්ය ඉක්ලාස් ඛාන් සහ නේචර්ස් සීක්‍රට්ස්හි සභාපති සමන්ත කුමාරසිංහ යන අය විසින් ඇමෙරිකාවේ මිසිසිපි ප්‍රාන්තයේදී අත්සන් කරන ලදී.සමන්ත කුමාරසිංහ මහතා පවසන්නේ ශාක ආශි‍්‍රත ද්‍රව්‍ය පිළිබඳ ජාතික පර්යේෂණ මධ්‍යස්ථානය මේ සඳහා නේචර්ස් සීක්‍රට්ස් තෝරා ගෙන ඇත්තේ නේචර්ස් සීක්‍රට්ස් නිෂ්පාදනයන්හි පවතින විශිෂ්ටත්වයත්, පර්යේෂණ හා සංවර්ධන කටයුතු සඳහා සමාගම විසින් දක්වනු ලබන ඉමහත් කැපවීමත් නිසාය.දැනට රටවල් 40 කට අධික ප්‍රමාණයක වෙළෙඳ සන්නාම හිමිකාරත්වය තහවුරු කර ගෙන තිබෙන නේචර්ස් බියුටි ක්‍රියේෂන්ස් සමාගම ඔවුන්ගේ නිෂ්පාදන මේ වන විට ආසියාවේ, ඇමරිකා එක්සත් ජනපදයේ මෙන්ම නැඟෙනහිර යුරෝපයේ ද අලෙවි කරයි.ග්ලැක්සෝ ස්මිත් ක්ලයින් ශ්‍රී ලංකා ආයතනය පසුගිය සතියේ කාගේත් කතාබහට ලක්වූ අතර, ඒ වීවා සමඟින් ගිනස් ලෝක වාර්තාවක් ද පිහිටුවීමයි. මෙම අවස්ථාව එංගලන්තයේ ගීනස් නිලධාරීන්ගේ පූර්ණ අධීක්ෂණය යටතේ සිදු කෙරුණු අතර එය සහතික කරන ලද වාර්තාව එම නිලධාරීන් විසින් පාරිභෝගික අංශයේ සභාපති / කළමනාකාර අධ්‍යක්ෂ, සචී තෝමස් මහතාට භාර දෙන ලදී.2009 සැප්තැම්බර් 26 වන දින ඇමෙරිකා එක්සත් ජනපදයේ කැන්සාස් හෝට් ස්කොට් හි පිහිටි සෞඛ්‍ය මධ්‍යස්ථානය මඟින් මෙම වාර්තාව පිහිටුවා ඇති අතර එය ලීටර් 3000 ක් හෙවත් ගැලුම් 660 කි. නමුත් වීවා විසින් වාර්තාව පිහිටුවන විශාල තේ කෝප්පයේ පරිමාව ගැලුම් 1000 කි.“අපිට කාගෙත් කතාබහට ලක්වන යම්කිසි වෙනසක් කිරීමට අවශ්‍ය වුණා. මේ නිසා අපට ඉතා හොඳ තේමා ප්‍රචාරණයක් දියත් කිරීමට මෙන්ම ශ්‍රී ලංකාව කවදත් ප්‍රසිද්ධ තේ සමඟ ශ්‍රී ලාංකේය අභිමානය ලෝකයට ගෙන යාමට හැකි වුණා. ඒ නිසා මෙතැන් පටන් තේ කෝප්පයක් බොන සෑම මොහොතකම මෙහි වැදගත්කම හා වීවා ශක්තිය මතකයට නැඟෙනු ඇත.” යනුවෙන් සචී තෝමස් මහතා වැඩිදුරටත් පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=aj1010244</link>
    <topic>SLIM වෙළෙඳ නාම විශිෂ්ටතා සම්මාන උලෙළේ දී සෙලාන් බැංකුවට රන් සම්මානයක්</topic>
    <author/>
    <content>SLIM වෙළෙඳ නාම විශිෂ්ටතා සම්මාන උලෙළේ දී සෙලාන් බැංකුවට රන් සම්මානයක්සහකාර සාමාන්‍යාධිකාරි කමල් දේශප්‍රිය ඇතුළු සේලාන් අලෙවි කණ්ඩායමSLIM වෙළෙඳ නාම විශිෂ්ටතා සම්මාන උළෙලේ දී “පරිහානියක් හෝ අර්බුදයක් වඩාත් සාර්ථක ලෙස ජය ගැනීමේ වෙළෙඳ නාමය”ලෙස ”Turn Around Brand of the Year”  සඳහා වන රන් සම්මානය දිනා ගැනීමට සෙලාන් බැංකුව සමත් විය.සෙලාන් බැංකුවේ සභාපති ඊස්ට්මන් නාරංගොඩ මහතා ප්‍රකාශ කළේ “සම්මාන ලැයිස්තුව දීර්ඝ වෙමින් තිබෙන අතර එමඟින් අපට තව තවත් නිහතමානී සතුටක් ගෙන දෙයි.මෙම සම්මාන හිමි වීම එක් පුද්ගලයකු හෝ පුද්ගලයන් කීප දෙනකු පිළිගැනීමට ලක් කිරීමක් නොවේ. ශ්‍රී ලංකාවේ හා එතෙර සිටින අපගේ සෑම පාර්ශ්වකරුවෙකුගෙන්ම ලැබුණු දායකත්වය මෙන්ම බැංකුවේ කාර්යසාධනය හා බැංකුව තහවුරු කරගෙන සිටින විශ්වසනීයත්වය සහතික කිරීමක් මෙම සම්මානවලින් සැමරේ.” SLIM වෙළෙඳ නාම විශිෂ්ටත්ව තරගාවලිය මඟින් ජයග්‍රාහකයන්ට පිරිනමන සම්මාන තියුණු ලෙස විනිශ්චය කිරීමේ ක්‍රියාවලියක් මඟින් විශිෂ්ට වෙළෙඳ නාම හොඳම වෙළෙඳ නාමවලින් තෝරා වෙන්කර එම සම්මාන ප්‍රදානය කෙරෙයි.අර්බුදය ජයගැනීමට හා පරිහානියෙන් ගොඩඒමට බැංකුව යොදා ගත් අලෙවිකරණ උපායමාර්ගවල සඵලත්වය පිළිබඳ මෙහිදී අවධානය යොමු කෙරිණ. මෙම උපායමාර්ග ප්‍රධාන අංශ තුනක ක්‍රියාත්මක කෙරිණ. එනම් තැන්පතු ගලනය නතර කිරීම, ශ්‍රී ලංකාවේ මහජනතාව තුළ විශ්වාසය ගොඩනැඟීම හා එමඟින් තැන්පතු නැවත ගොඩනැඟීමයි.ශිෂ්‍යත්ව විභාගය සමත් ශිෂ්‍ය ශිෂ්‍යාවන්ට සමරු තිළිණ හා තෑගි ප්‍රදානය කිරීමේ උත්සවයක් බප/කැල/ අඹගස්පිටිය මහා විද්‍යාලයේදී පසුගියදා පැවැත්විණ.මහර කොට්ඨාස අධ්‍යාපන අධ්‍යක්ෂ එස්. ඒ. බී. කරුණාරත්න හා මහජන බැංකුවේ ගම්පහ සහකාර ප්‍රාදේශීය කළමනාකාර ඊ. සෝමචන්ද්‍ර මහත්වරුන් සමරු තිළිණ හා ත්‍යාග ප්‍රදානය කළ අයුරු. යක්කල මහජන බැංකුවේ කළමනාකාර බුද්ධික රණතුංගගේ, ව්‍යාපාර ප්‍රවර්ධන නිලධාරී පී. මනෝජ්, විදුහල්පති එම්. එම්. එදිරිසිංහ, නියෝජ්‍ය විදුහල්පතිනී යමුණා දීපිකා පෙරේරා, ආචාරිනි කමනී රත්නායක මහත්ම මහත්මීහු ද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=aj1010245</link>
    <topic>ලින්ඩ් සමූහය සිලෝන් ඔක්සිජන් මිලට ගනී</topic>
    <author>තාරක වික්‍රමසේකර</author>
    <content>ලින්ඩ් සමූහය සිලෝන් ඔක්සිජන් මිලට ගනීතාරක වික්‍රමසේකරසිලෝන් ඔක්සිජන් සමාගම සතු කොටස් 95.4% ක් පසුගියදා ලින්ඩ් සමූහ ව්‍යාපාරය මඟින් අත්පත් කරගන්නා ලදි. තම සමාගම සතු කොටස් 100% ක්ම ලබා ගැනීමට ලින්ඩ් සමාගම අදහස් කරන බව සිලෝන් ඔක්සිජන් සමාගමේ සභාපති මංජු හත්තොටුව මහතා පසුගියදා කොළඹ දී පැවැති ප්‍රවෘත්ති සාකච්ඡාවකදී කීය.දිවයිනේ එකම වායු වෙන් කිරීමේ නිෂ්පාදනාගාරය සතු සිලෝන් ඔක්සිජන් සමාගම වෛද්‍ය හා කාර්මික වායු සැපයුම්කරුවන් අතර ප්‍රමුඛ ස්ථානයක සිටින බව ද හත්තොටුව මහතා පැවසීය.ලින්ඩ්ස් සමූහය වායු හා ඉංජිනේරුමය කාර්යයන් ආශි‍්‍රත අන්තර්ජාතික දැවැන්තයකු බවත් ආසියාව සමූහයේ ප්‍රධාන වර්ධනීය වෙළෙඳපොළ ලෙස සලකන බවත් ලින්ඩ්ස් සමූහයේ දකුණු සහ නැඟෙනහිර ආසියා කලාපීය කළමනාකාර අධ්‍යක්ෂ සංජීව් ලම්බා මහතා පවසයි. ශ්‍රී ලංකාවේ දිගුකාලීන සංවර්ධන අවස්ථාවත් සමඟ එක්වීමට ලැබීම සතුටක් බවත් සිලොන් ඔක්සිජන් සමාගමේ අත්දැකීම් බහුල කළමනාකාර මණ්ඩලය සමඟ එක්ව කටයුතු කිරීමට තම සමාගම බලාපොරොත්තු වන බවත් ඒ මහතා මෙහිදී කීය.මෙහිදී අදහස් දැක්වූ සිලොන් ඔක්සිජන් සමාගමේ විධායක නිලධාරී නිරාන් පීරිස් මහතා පැවසුවේ සිලෝන් ඔක්සිජන් සමාගමේ කළමනාකාරිත්වය කෙරෙහි ලින්ඩ් සමූහය දක්වන ලද විශ්වාසය කෙරෙහි තමන් සතුටු වන බවය.ශ්‍රී ලංකන් ගුවන් සමාගම් සභාපති නිශාන්ත වික්‍රමසිංහ මහතා කතාකරමින්ඇමෙරිකාවෙන් හා කැනඩාවෙන් විනෝදය සඳහා පැමිණෙන සංචාරකයන්ගේ පි‍්‍රයතම ගමනාන්තයක් බවට ශ්‍රී ලංකාව පත්කිරීම සඳහා ශ්‍රී ලන්කන් ගුවන් සමාගම සැලසුම් සකසයි.2010 ජනවාරි මාසයේ සිට අගෝස්තු මාසය දක්වා ඇමෙරිකාවෙන් හා කැනඩාවෙන් මෙහි සපැමිණි සංචාරකයන්ගේ සංඛ්‍යාව, 2009 එම කාලය හා සසඳන විට, පිළිවෙළින්, 25.2% න් හා 21.1% න් වර්ධනය වී ඇත.ජාතිය නැවත එකමුතු කොට, යළි ප්‍රතිසංවර්ධනය කිරීම සඳහා රජය විසින් තබා ඇති ප්‍රගතිශීලී පියවර හේතු කොට ගෙන, විවිධ වාර්ගික සංචාරකයන් විශාල කණ්ඩායමක් මෙහි ගෙන්වා ගැනීමට සංචාරක නියෝජිතයන් ගණනාවක් ම ඉදිරිපත් වී ඇත්තේ, මෙතෙක් එම දැකුම්කළු ස්ථාන වෙත ප්‍රවේශ වීමේ හෝ දැක බලා ගැනීමේ ඉඩකඩ ඇවිරී තිබූ හෙයිනි.ශ්‍රී ලංකන් ගුවන් සමාගම් සභාපති නිශාන්ත වික්‍රමසිංහ මහතා මෙසේ පවසයි. “සංවේදී ඇමෙරිකානු සංචාරකයන්ගේ හදවත් ඇදබැඳගෙන, ඔවුන් මෙහි ගෙන්වා ගැනීම සඳහා සංචාරක ව්‍යාපාරිකයන් දක්වන උනන්දුව අප ගුවන් සේවයේ පැසසුමට ලක්වේ. ඇමෙරිකා එක්සත් ජනපදයේ හා කැනඩාවේ ශ්‍රී ලංකාව පිළිබඳ ප්‍රචාරක සහ ප්‍රවර්ධන වැඩ සටහන් සඳහා අප ගුවන් සේවයේ උපරීම සහයෝගය පිරිනැමෙන බවට, ජාතික ගුවන් සේවය වෙනුවෙන් මම ඔබට ප්‍රතිඥා දීමට කැමැත්තෙමි.”ශ්‍රී ලංකා ට්‍රැවල් ඉන්කෝපරේෂන් හි සභාපති සහ ප්‍රධාන විධායක නිලධාරී ඩිලාන් ආරියවංශ මහතා “සංචාරක ක්ෂේත්‍රයේ ආකර්ෂණිය ස්ථානයක් වශයෙන් ශ්‍රී ලංකාව නැවතත් සිතියම්ගත කිරීමට අප මේ අවස්ථාවේ සැදි පැහැදී සිටින බවය.ශ්‍රී ලංකන් ගුවන් සමාගම, ශ්‍රී ලංකා ට්‍රැවල් ඉන්කෝපරේෂන් ආයතනය සහ ශ්‍රී ලංකා සංචාරක මණ්ඩලය හා එක්ව, උතුරු අමෙරිකානු හා කැනේඩියානු විනෝද සංචාර වෙළෙඳපළ ඉලක්ක කර ගත් උපක්‍රමධාරී වෙළෙඳ සැලැස්මක් පිළියෙල කිරීමෙහි ද නිරත ව සිටී.ඡායා-සුදත් නිශාන්ත කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=aj1010246</link>
    <topic>රිචඩ් පීරිස් වැවිලි අංශය වැවිලි සමාගම් විශිෂ්ටයන් අගයයි</topic>
    <author/>
    <content>රිචඩ් පීරිස් වැවිලි අංශය වැවිලි සමාගම් විශිෂ්ටයන් අගයයිරිචඩ් පීරිස් සමාගමේ වැවිලි අංශ සම්මාන උළෙල 2010 සමස්ත ශූරතාවට පිරි නැමෙන අභියෝගතා කුසලානය හිමිකර ගත් නමුණුකුල වැවිලි සමාගමට අයත් ඇලදූව වතු යායේ වතු අධිකාරී, නිශ්ශංඛ සෙනෙවිරත්න මහතා, තම වතු යායට හිමි වූ කුසලානය, රිචර්ඩ් පීරිස් සමාගමේ සමූහයේ, සභාපති ආචාර්ය සේන යද්දෙහිගේ මහතා අතින්  ලබාගත් අවස්ථාව.ශ්‍රී ලංකාවේ විශාලතම කොටස් වෙළෙඳපොළ ශ්‍රේණිගත ප්‍රාදේශීය වැවිලි සමාගම් ත්‍රිත්වයකට හිමිකම් කියන රිචඩ් පීරිස් සමාගම් සමූහයේ වැවිලි අංශය ප්‍රථම වතාවට සංවිධානය කළ “කැපී පෙනෙන මිනිසුන් - සම්ප්‍රදායික විශිෂ්ටයන්” සම්මාන උලෙළ, එම සමාගමේ සභාපති, ආචාර්ය සේන යද්දෙහිගේ මහතාගේ ප්‍රධානත්වයෙන් මහරගම, නාවින්නේ පිහිටි සමාගම් ශ්‍රවණාගාරයේදී පසුගියදා පැවැත්විණි.රිචඩ් පීරිස් සමාගම් සමූහයේ වැවිලි අංශය මෙරට ප්‍රමුඛතම වැවිලි සමාගම් වන, කෑගල්ල වැවිලි සමාගම්, මස්කෙළිය වැවිලි සමාගම හා නමුණුකුල වැවිලි සමාගම්වලින් සමන්විත වන අතර, එම සමාගම් යටතේ භෝග විවිධාංගීකරණයක් සහිත කෑගල්ල, උඩපුස්සැල්ලාව, ඌව, බණ්ඩාරවෙල, කළුතර, ගාල්ල හා මාතර යන ප්‍රදේශයන් හි පිහිටි වතු යායන් 58 ක් පාලනය වේ. ශ්‍රී ලංකාවට ප්‍රමුඛතම විදේශ විනිමය දායකත්වය සපයන රිචඩ් පීරිස් සමාගම් සමූහයේ වැවිලි අංශයේ වතු යායන් හි තේ, රබර්, පාම් තෙල් සමඟ කුළුබඩු වර්ග, රඹුටන් හා කෙසෙල් ආදි පලතුරු වගාවලින් විනිමය උපයනු ලැබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=aj1010247</link>
    <topic>ශ්‍රී ලංකා ක්‍රිකට් පිල එමරල්ඩ් කමිසවලින් සැරැසී ඕස්ට්‍රේලියාවට</topic>
    <author/>
    <content>ශ්‍රී ලංකා ක්‍රිකට් පිල එමරල්ඩ් කමිසවලින් සැරැසී ඕස්ට්‍රේලියාවටශ්‍රී ලංකා ක්‍රිකට් කණ්ඩායම වෙනත් දිනවල සැරැසී සිටින සුදු හෝ ළා නිල් පැහැති ෂර්ට් වෙනුවට සිහින් ඉරි සහිත සුදු පැහැති ෂර්ට්වලින් සැරැසී සිටි අතර එහි කමිස සාක්කුවේ සිංහ ලාංඡනය ද, cuff placketකොටසෙහි ශ්‍රී ලංකා හා ඔස්ට්‍රේලියානු ජාතික ධජ දෙකක් ද එම්බ්‍රොයිඩර් කර තිබුණි.එමරල්ඩ් ආයතනය ශ්‍රී ලංකා ක්‍රිකට් කණ්ඩායමේ “උත්සව ඇඟලුම් සැපයුම්කරු” ලෙස පත්කර ගත් අවස්ථාවේ පැවැති උත්සවයේ දී ශ්‍රී ලංකා ක්‍රිකට් කණ්ඩායමේ නායක කුමාර සංගක්කාර ප්‍රකාශ කළේ එමරල්ඩ් ආයතනය ඒ සඳහා ඉතා සුදුසු වන බවයි. ඔහු එහිදී තව දුරටත් ප්‍රකාශ කළේ විශේෂයෙන්ම අපේ කටයුතුවලදී රටින් බැහැර සංචාරයන්හි යෙදෙන අවස්ථාවල අපේ රටේ අභිමානය අප තුළින් ගම්‍යමාන කිරීමට එමරල්ඩ් ඇඟලුම් මහඟු මෙහෙවරක් ඉටු කරනු ඇති බවයි.එරමල්ඩ් ඉන්ටර්නැෂනල් සාමාන්‍යාධිකාරි මුරාඩ් රහීම්ඩීන් මහතා අදහස් දක්වමින් “විශේෂයෙන්ම අති නවීන විලාසිතා සහිත කල් පවතින ෂර්ට් සඳහා අප ලොව පුරා විශාල කීර්තියක් හිමිකරගෙන සිටිනවා. මේ ෂර්ට් සීමිත ප්‍රමාණයක් වෙළෙඳ පොළට නිකුත් කිරීමට අප බලාපොරොත්තු වෙනවා.” යනුවෙනි.මාධ්‍ය හමුවට සහභාගි වූ සභාපතිනි රෝහිනී නානායක්කාර මහත්මිය අධ්‍යක්ෂවරුන් වන රංජිත් ප්‍රනාන්දු, මුරලි ප්‍රකාශ්, කමන්ත අමරසේකර කළමනාකාර අධ්‍යක්ෂ – ප්‍රධාන විධායක නිලධාරි ගොඩ්ෆි‍්‍ර ඇලෝසියස්, නියෝජ්‍ය සභාපති කේ.ඇලෝසියස් හා රීමෝ ඇලෝසියස් මහත්වරු මෙහි වෙති.හයිඩ්‍රෝ පවර් ෆ‍්‍රී සමාගම ජල විදුලිබල උත්පාදන ව්‍යාපෘති සංවර්ධනය කටයුතුවල නියුක්ත වන අතර එහි පූර්ණ අයිතිය පුස්සැල්ලාව වැවිලි සමාගම සහ ෆ්‍රී ලංකා පවර් හෝල්ඩිංග්ස් සමාගම අතර සම සමව බෙදී ඇත.කුඩා පරිමාණ ජල විදුලි ව්‍යාපෘති, සුළං සහ ජීව වායු ප්‍රභවයන් පිළිබඳව ප්‍රමුඛත්වයක් ලබාදීම කෙරෙහි ජගත් අවධානය යොමුව ඇත. විශාල සහ මධ්‍ය පරිමාණ ජල විදුලි ව්‍යාපෘති හෝ තාප විදුලි ව්‍යාපෘති හා සැසඳීමේ කුඩා පරිමාණ ජලවිදුලි ව්‍යාපෘති අවම උත්පාදන පිරිවැයකින් සහ පාරිසරික බලපෑම් අවම වීම අතින් මෙවැනි පරිසර හිතකාමී විකල්ප බලශක්ති ප්‍රභව කෙරෙහි වැඩි අවධානයක් ලැබී ඇත.සමාගම මඟින් උත්පාදිත මුළු විදුලි ධාරිතාව, සංඝත ජලවිදුලි ව්‍යාපෘති සඳහා වූ මිලදී ගැනීම ප්‍රමාණිකෘත බල මිලදීගැනීමේ ගිවිසුමක් මඟින් ලංකා විදුලි බල මණ්ඩලය මඟින් සහතික වී ඇත.සම්ප්‍රදායානුකූ®ල නොවන විකල්ප බලශක්ති ප්‍රභවයන් සඳහා වැඩි අනාගත අවකාශ ඇති අතර සමාගම ඉදිරි වර්ෂවලදී මතුවන එවැනි අවකාශ සඳහා ප්‍රාග්ධන යෙදවීමට බලාපොරොත්තු වේ.එබැවින්, එම කටයුතු පුළුල් කරගැනීම සඳහා සීමාසහිත හය‍්‍රඩ්‍රෝ පවර් ෆ්‍රී ලංකා සමාගම “ප්‍රාථමික කොටස් නිකුතුවක්” මඟින් 32%ක ප්‍රමාණයක කොටස් මහජනතාව වෙත නිකුත් කිරීමට බලාපොරොත්තු වේ.එමඟින් මිලියන 35ක සාමාන්‍ය කොටස් රුපියල් 10/- නාමික අගයක් මත නිකුත් කර එමඟින් රුපියල් මිලියන 350ක් උපයා ගැනීමට අදහස් කරයි.කොටස් නිකුතුව වසර 2010 ඔක්තෝබර් මස 26 දින ආරම්භ කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>24</day>
    </date>
    <link>http://www.silumina.lk/2010/10/24/_art.asp?fn=aw1010241</link>
    <topic>පෙර ආත්මයේ ගොනෙක් වූ ගොනා මහත්තයා</topic>
    <author>මතුගම මහින්ද විජේතිලක</author>
    <content>සොබාදහම ඉතා ම සාධාරණය. කර්මය හා විපාකය අනුව ලෝකය පවත්වා ගෙන යයි. කෙනෙක් තවත් කෙනෙකුට වරදක් පාඩුවක් වේදනාවක් සිදු කරති. ඊළඟ අවස්ථාවක මේ භවයේ හෝ පසු භවයක වරද කළ පුද්ගලයා වේදනාව විඳි පුද්ගලයාට ඊට ගැළපෙන පරිදි වන්දියක් ගෙවයි.මේ වේදනාවට ලක් වූ පුද්ගලයා ද මේ භවයේ හෝ පෙර භවයක ඔහුට ම හෝ වෙනත් කෙනෙකුට වරදක්, පාඩුවක් හෝ වේදනාවක් දී ඇත. මෙය චක්‍රයකි. තමන් කළ පාපයේ වන්දිය තමන්ම ගෙවිය යුතුය. තමන් විසින් කරන ලද කර්මය, ඒ පුද්ගලයා අහසේ සිටියත්, මුහුද මැද සිටියත්, පර්වත කුහරයක සිටියත් එහි විපාකයට සුදුසු අවස්ථාව එළැඹි විට ගෙවන්නට සිදුවීම අනිවාර්ය ය. එයින් බේරීමට නොහැකි ය.මේ එවැනි සිද්ධියකි. කොළඹට ආසන්න විහාරස්ථානයක දී මාතලේ පඤ්ඤානන්ද හිමියන් ඉදිරිපිට වූ සිද්ධියකි. උන් වහන්සේ ගේ වචනයෙන් ම කතාව මෙසේ ය.මේ පන්සලට නිතර පැමිණෙන මහත්මයෙක් හිටියා. නිතර ඔලුවත් බෙල්ලත් පහතට නමාගෙනයි ගමන් කරන්නේ. ඒ වගේ ම ඒ මහත්මයාගේ ඉණේ ලොකු යතුරු කැරැල්ලක් නිතර ම තියෙනවා. මේ මහත්මයා පාරේ යන එන කොට අර යතුරු කැරැල්ලෙන් සළං සළං නාදය නිකුත් වෙනවා. මේ නාදයත් ගමන් කරන විලාසයත් නිසා ඔහු දන්නා හඳුනන අය ඔහු නැති තැන හැඳින්වූයේ “ගොනා මහත්මයා” කියා යි. හැබැයි හරි ම ගුණ යහපත් කෙනෙක්.දවසක් මම ඇහුවා “මහත්තයා ඔය යතුරු කැරැල්ලේ සද්දය හිරිහැරයක් නොවෙයිද?” කියා.ඔහු කීවා “නෑ හාමුදුරුවනේ, ඒක මට පුරුදුයි. මම ඒ සද්දයට ආසයි. ඒ සද්දය නැති වුණොත් මට පාලුවක් වගේ දැනෙනවා” කියා.මේ අතරේ උතුරු ඉන්දියාවෙන් හින්දු යෝගී වරයෙක් ලංකාවට පැමිණියා. එතුමා ලංකාවේ බෞද්ධ පූජ්‍යස්ථාන වන්දනා කරන්නයි ආවේ. නතර වී සිටියේ අපේ පන්සලේ. හින්දි, ඉංගී‍්‍රසි භාෂා දෙකම එතුමාට හොඳට පුළුවන්. කිසි විටෙක නිකරුණේ කාලය ගත කළේ නෑ. බෝ මළුවේ හෝ කාමරයට වී භාවනා කළා. ඉඳ හිට තොරතුරු දැන ගන්න තියෙන ආශාව නිසා අපි ඒ යෝගී තුමාව ටිකක් කතාවට අල්ලා ගන්නවා.මේ යෝගී තුමා හොඳට නාඩි ශාස්ත්‍රය දන්නවා. ඒ නාඩි ශාස්ත්‍රය එතුමා කැමැත්තෙන් ම මටත් ඉගැන්නුවා. ඒ වගේ ම මෝහනය කරන්නත් දන්නවා. දවසක් අර මහත්තයාව මෝහනය කළා. මහත්තයාව මෝහන නිද්‍රාවට පත් කොට පසු ගිය ආත්මයට ගෙන ගොස් කතා කළා.යෝගී තුමා ඔහුට කතා කළා. “දැන් ඔබ කොහේද ඉන්නේ? කරුණාකර අපට කියන්න ඔබ කොහේද ඉන්නේ?”ඔහු තාලයකට හිස දෙපැත්තට වනන්න පටන් ගත්තා. කතා කළේ නෑ. එවිට යෝගී තුමා ඒ මහත්මයාගේ මේ ආත්මයේ විඤ්ඤාණ ශක්තිය පසු ගිය ආත්මයට සම්බන්ධ කළා.“දැන් ඔබ කොහේද ඉන්නේ?”“මම... මම... ඉන්නේ නුගේගොඩ.”“නුගේගොඩ කොතැනද?”“තේමිස් අයියා ළඟ.”“කවුද තේමිස් අයියා කියන්නේ? තේමිස් අයියා මොනවද කරන්නේ, තේමිස් අයියා ළඟ ඔබ මොනවාද කළේ?”“තේමිස් අයියා කළේ කරත්ත රස්සාව. එයාට කරත්තයක් තිබුණා. මම එයා ළඟ වැඩ කළා.”“තේමිස් අයියා ඔබට වැටුප් ගෙව්වා ද?”“නැහැ”“මොනවා? ඔබ නොමිලේ වැඩ කළා ද? ඔබට ඔහු මොනවාවත් දුන්නේ නැද්ද?”“දුන්නා”“මොනවාද දුන්නේ?”“තේමිස් අයියා මට පිදුරු දුන්නා. පුන්නක්කු දුන්නා. තණකොළ දුන්නා.”“මොනවා. ඔබ පසුගිය ආත්මයේ ගොනෙක් ද?”“ඔව්! දවසක් බොරැල්ලෙදී ලොරියක හැපිලයි මැරුණේ.”“ඔබ ගොනෙක් වී ඉපදුණේ ඇයි? මොකක් ද කර්ම විපාකය?” යැයි එතැන සිටි භික්ෂුන් වහන්සේ නමක් ඇසූහ.“මම ඊට එහා ආත්මයේ ගුරුවරයෙක්. මත්පැනට ඇබ්බැහි වී සිටියා. බීමත්කම නිසා ම ණය වුණා. බොහොම දෙනෙකුට ණය වුණා. ඒ ණය ගෙවන්න බැරිවුණා හාමුදුරුවනේ. මම වැඩිපුරම ණය වුණේ තේමිස් අයියාට. තේමිස් අයියාගේ ණය නොදී මග හැරියා. ඒ නිසා තේමිස් අයියා ළඟ කරත්තය අදින්න මට සිද්ධ වුණා. මෙහෙම බර අදින වේලාවක තමයි බොරැල්ලේ දී කරත්තය ලොරියක හැපී මා මළේ. ඊට පසුව මේ මිනිස් භවයේ උපන්නා” යි ඔහු පැවසීය.අනුන්ගෙන් ණය ලබා ගෙන ආපසු නොදී සිටින අයට මෙය හොඳ පාඩමකි. අත්‍යවශ්‍ය නොවන කාරණා පිළිබඳ පිටස්තර අයට ණය වීම මෝඩ කමකි. තමන්ගේ ආර්ථිකය කළමනාකරණය කැර ගැනීමට නොහැකි වීම ද මෝහ චරිතයක් ඇති පුද්ගලයෙකු ගේ ස්වභාවයකි. මත්පැනට ඇබ්බැහි වූවෙකුට එහි ආදීනව ගෙවන්නට සිදුවීම ද අනිවාර්ය න්‍යාමයකි.මේ කතාව ද මාතලේ පඤ්ඤානන්ද හිමියන් අප සමඟ පැවසූ සත්‍ය කතාවකි. මාතලේ ප්‍රදේශයට අයත් නගරයක මස් කඩයක් තිබුණි. ඒ මස් කඩයේ මස් වෙළෙඳාම කළෙත් මුදලාලිම ය. දිනකට එක් හරකෙකු මරයි. හරකා මරන්නේ ද හම ගසා මස් කොට ගෙනැවිත් කඩයේ යකඩ කොකුවල එල්ලන්නේ ද ඔහු ම ය. ඉන් පසු දවස පුරා මස් විකුණන්නේත් ඔහු ම ය.මේ සිද්ධිය වූ කාලයේ රටේ අලෙවි කරනු ලැබූයේ ශත පනහේ ලොතරැයි පත් ය. ඒ ලොතරැයියේ මුල් දිනුමට මෝටර් රථයක් හා මුදල් පරිත්‍යාග කැරිණි. මේ මුදලාලි ද දිනක් එයින් ලොතරැයි පතක් මිල දී ගත්තේ ය. පසු දින පත්‍රයේ ප්‍රතිඵල පළ වී තිබුණි. මුදලාලි පත්‍රය බැලුවේ ය. දෙයියනේ! අදහා ගන්නටත් බැරි දෙයකි. ඔහු මුල් දිනුම ජය ගෙන තිබුණි. මුදලාලි ලොතරැයි පත අතේ ගුලි කැර ගත්තේ ය. මස් කඩය තුළට දිව්වේය.ඉහ වහා ගිය සතුට උහුලා ගන්නට බැරි තරම් විය. ඔහු උඩ පැන්නේ ය. දෙයියනේ! අල්ලාහ්! කොයි රම් උඩ පැන්නා ද කිවහොත් මස් එල්ලන යකඩ කොක්කේ යටි තල්ලට යටින් උගුරු දණ්ඩත් පසා කැර ගෙන යකඩ උල ඇතුළට කිඳා බැස්සේය. පැයක් පමණ ගත විය. මස් මිල දී ගැනීමට කාන්තාවක පැමිණියා ය. වෙනදා කොක්කේ එල්ලී සිටින හරක් මස් ගාතය වෙනුවට මුදලාලි එල්ලී සිටී. සියල්ල සිදු වී හමාර ය.මේ කතාව කියවන විට හැම මස් වෙළෙන්දෙකුටම එසේ නොවන්නේ ඇයි දැයි ඔබ සිතනු ඇත. වේලාව පැමිණි විට එය සිදු වනු ඇත. මේ මිනිස් භවයේ කෙනෙකු උපදින්නේ පූර්වයෙහි කළ කුසල ශක්තීන් හේතු කොට ගෙන ය. ඒ කුසල ශක්තිය අවසන් වී හෝ දුර්වල වී අකුසල කර්මයක බලය ඉස්මතු වූ විට සිදු විය යුත්ත සිදු වනු ඇත.එය මස් මුදලාලිලාට ම පමණක් නොවේ. බලයෙන් උදම් වන බලවතුන් ද ධනයෙන් උදම් වන ධනවතුන් ද බොහෝ දෙනෙක් බලය හා ධනය සියල්ල අභිබවා සිටිනු ඇතැයි සිතා “හෙට මැරුණත් හිතට සැපයි අද ජොලි කරලා” යැයි පංච දුශ්චරිතයෙන් ම සීමා ඉක්මවා ඉන්ද්‍රියයන් පිනවති. පින ක්‍රියාත්මක වන විට බොහෝ දෙනෙකුට නැවත ඉපදීමක් ඇතැයි අමතක වෙති. කර්මය හා කර්ම ඵලය ක්‍රියාත්මක වෙතැයි අමතක වෙති. පූර්ව වාසනාව නිසා ලබා ගත් මිනිස් භවයෙන් ලැබිය යුතු උපරීම සුගතිගාමී ධර්ම මාර්ගය අමතක කොට “මමය” “මාගේය” “මාගේ පවුලේ අයට ම” ය “මට ම ය” යැයි අයුක්තියෙන් අසාධාරණයෙන් දේපළ රැස් කරති. ගිණුම් තර කරති. “කොතැන වුණත් නැත මරහට බාධා”. එයින් පසු කෙළින් ම දුගතියේ උපදති, කර්මයට අනුව විපාකය යෙදේ.කර්මයන්ගෙන් සිදුවිය හැකි කාර්ය හතරක් ධර්මයේ සඳහන් වෙයි. උපතක් ලැබීමේ දී සහය වීම, විපාක දෙමින් පවතින වෙනත් කර්මයකට සහය වීමෙන් එහි ඵලය හෙවත් විපාකය වැඩි දියුණු කිරීම, වෙනත් කර්මයක විපාකයට බාධා පැමිණවීම, හා විපාක දෙමින් පවතින කර්මයක විපාකය සිඳ දැමීම හෙවත් අහෝසි කිරීම ඒ කාර්ය භාර යි.කෙනෙකු ගේ උපත හෙවත් ඉපදවීම සිදු කරන්නේ කර්මයෙන් නොවේ. බුදු රජාණන් වහන්සේ දේශනා කැර ඇත්තේ “තණ්හා ජනේති පුරිසං” (තණ්හාව උපත සිදු කරයි) යනුවෙනි. කර්මය විසින් සිදු කරනු ලබන්නේ ඒ උපත සුබ හා අසුබ ලෙස වෙන් කිරීමය. (කම්මං සත්තේ විභජති) කුසල කර්මයත් සහාය වන්නේ කුසල කර්මයකට ය. අකුසල කර්මය සහාය වන්නේ අකුසල කර්මයට ය. විපාකයක් සිඳ දැමීමේ දී කුසල කර්මය විසින් අකුසල කර්ම විපාකයට බාධා පමුණුවනු ලබයි. අකුසල කර්මය විසින් කුසල කර්ම විපාකයට බාධා පමුණුවනු ලබයි.මෙම සතර ආකාරයේ ඵලයන් උපදවන විට එම කර්මයන් ජනක, උපත්ථම්භක, උපපීළක, උපසාතක යන නම්වලින් හඳුන්වා ඇත.පුද්ගලයකු කෙරෙහි කර්ම රැස්ව සිටිය දී කලින් විපාක ඉපිදවීමේ ශක්තිය කවර කර්මවලට ලැබේ ද යනු සාකච්ඡා කිරීමේ දී සැලකිල්ලට ගෙන ඇත්තේ උපතක් ලබන විට සහාය වීම ය. එහි දී මුල් ම ප්‍රමුඛත්වය ලැබෙන්නේ ගරුක කර්මවලටය. එනම් බැරැරුම් කර්මවලට ය. කුසල පක්ෂයේදී පුද්ගලයා විසින් භාවනා කොට ගොඩ නඟා ගන්නා ලද ධ්‍යාන සිත් ප්‍රධාන වේ. ඒ ගරුක කර්මයයි. අකුසල පක්ෂයේ වඩාත් ගරුක ලෙස සලකා ඇත්තේ පංචානන්තර්ය කර්මයන්ය.සෙසු කර්මයන්ගේ ශක්තියේ අඩු වැඩි කම අතින් එකකට එකක් අඩු හෝ වැඩි වන්නේ කර්මයේ බැරෑරුම්කම, බරපතළකම අනුව ය. කලින් සඳහන් කළ කුසලයක් හෝ අකුසලයක් ලෙස ධ්‍යාන සිතක් හෝ අනන්තරිය පාපකර්මයක් මරණාසන්න පුද්ගලයා තුළ නැත්නම් ප්‍රමුඛත්වය ලැබෙන්නේ මරණයට ආසන්න කාලයේ ඔහු විසින් කරන ලද ඉපිද වූ කුසලයක් හෝ අකුසලයකි. එවැන්නක් ද නැති කල ඔහු හෝ ඇය විසින් ජීවිත කාලය තුළ වැඩිපුර වාර ගණනක් කරන ලද කර්මයක් ප්‍රමුඛතාවය ගෙන එතැනට ඉදිරිපත් වී විපාකය උපදවයි.එවැනි වැදගත්කමක් ඇති කර්මයක් නැති නම් කවර හෝ කර්මයක් එතැනට ඉදිරිපත් වී විපාකය උපදවයි. ඊට විශේෂ සාමාර්ථයක් නැත. ප්‍රධාන ආරාධිත අමුත්තා නැති වේලාවට වෙනත් කෙනෙකු මූලාසනය ගන්නා ලෙසිනි, විපාක දීමේ ප්‍රමුඛත්වය අනුව කොටස් හතරකට බෙදේ. ඒ සතර ගරුක, ආසන්න, ආචිණ්ණ, කටත්තා යනුවෙන් නම් කොට ඇත. උපතක් ඇති කිරීමේ දී මෙබඳු ප්‍රමුඛත්වයක් දිය හැකි වුව ද ඉන් අනතුරුව ජීවිතයේ අතර තුර විපාක ඉපදවීමේ දී මෙසේ ම මෙය බෙදීමට නොහැකි ය.මේ ජීවිතයේ දී සිදු කළ ආසන්න කර්මයන් බොහෝ තිබිය දී පෙර ජාතිවල කරන ලද, උපදවන කර්ම විපාක දීම, එසේ මතුවන කුසල කර්ම විපාක දීමට හෝ අකුසල කර්ම විපාක දීමට නොයෙක් විට බොහෝ විට අවස්ථාව යෙදේ. හරක් මරණ සෑම කෙනෙකුට හෝ වේවා, බලවතෙකුට ධනවතෙකුට ස්වකීය පෙර ජාතිවල කුසල කර්ම විපාක දීමක් සිදුවන විට මේ ජාතියේ සතුන් මැරීමෙන්, සොරකම් කිරීමෙන්, රාජ්‍ය දේපල වංචනිකව අයිති කැර ගැනීමෙන්, ස්ත්‍රී දූෂණයෙන්, රැවටීමෙන් ලැබිය යුතු පාප කර්ම විපාකය ඒ අවස්ථාවේම ක්‍රියාත්මක නොවීමට පුළුවන. ඔහු තව තවත් එවැනි කර්මවලට වැඩි වැඩියෙන් යෙදෙනු ඇත. එහෙත් පසුව අනිවාර්යයෙන් ම මේ අකුසල කර්ම විපාක දෙනු ලබයි.ධනය හා බලය එක්තැන් වූ විට මේ කාම ලෝකයේ ස්වභාවය අනුව මිනිස් සිතට ගලා එන වුවමනාවන් (තණ්හාව) ඉදිරියේ ඒ අතට ම සිතුවිලි ගලා යෑමට ඉඩ දීම ඔහු හෝ ඇය ගලන ගඟේ ජලය පහළට ම ගලා යන ස්වභාවය හා සමානව සමාජ සම්මතයන් බිඳිමින් වරදෙහි බැඳෙයි. තමන් හෝ අනුන්ට හෝ දෙපාර්ශවයට ම හෝ වරදක් පාඩුවක් හිංසාවක් අපහාසයක් සිදු වන අයුරින් යමෙක් යමක් කරයි ද එය පාපයයි. එහි දෙකක් නැත. සංශෝධන නැත. නිදහසට කරුණු නැත.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aa1010311</link>
    <topic>අන්තරෙන් අපේ දරුවන් බේරා දෙන්න!</topic>
    <author>සුභාෂිණි ජයරත්න</author>
    <content>භීෂණකාරී දේශපාලන ගොහොරුවක සිටිනමවුපියෝ, රජයෙන් ඉල්ලතිසුභාෂිණි ජයරත්නඅන්තර් විශ්ව විද්‍යාල ශිෂ්‍ය බල මණ්ඩලය පටු දේශපාලන වුවමනාවන් වෙනුවෙන් විශ්ව විද්‍යාලවල ගෙන යන කඩාකප්පල්කාරී භීෂණ ක්‍රියාවන් ගෙන් තම දරුවන් ආරක්ෂා කැර දෙන ලෙස සරසවි ශිෂ්‍යයන්ගේ මවුපියෝ රජයෙන් ඉල්ලා සිටිති.අන්තරේ අනතුරින් ළමයින් ආරක්ෂා කැර දෙන ලෙස ඉල්ලමින් මීට පෙර කැලණිය හා රුහුණ යන විශ්ව විද්‍යාල ඉදිරියේ මවුපියන් විරෝධතා ව්‍යාපාර කිහිපයක් පැවැත්වූ අතර තම දරුවන්ගේ අධ්‍යාපන කටයුතු නිසි ලෙස පවත්වාගෙන යෑම සඳහා විශ්ව විද්‍යාලවල නිදහස් හා සාමකාමී වාතාවරණයක් පැවැත්වීම අත්‍යවශ්‍ය බවත් ඒ තත්ත්වය විනාශ කරනු ලබන අන්තර් විශ්ව විද්‍යාල ශිෂ්‍ය බල මණ්ඩලයේ ප්‍රචණ්ඩ ක්‍රියාවන් වහා මැඬ පැවැත්විය යුතු බවත් මවුපියෝ අවධාරණය කරති.මේ සම්බන්ධයෙන් සිළුමිණට විශේෂ ප්‍රකාශයක් කළ විශ්ව විද්‍යාල ප්‍රතිපාදන කොමිසමේ සභාපති මහාචාර්ය ගාමිණි සමරනායක මහතා පෙන්වා දුන්නේ මවුපියන් විශ්ව විද්‍යාල ශිෂ්‍යයන්ගේ හැසිරීම් පිළිබඳ නිරන්තර අවධානයෙන් සිටිමින් ළමයින්ගේ අනාගතය විනාශ කරන බලවේගවලට එරෙහිව නැඟී සිටීමට ඔවුන්ට අයිතියක් හා යුතුකමක් තිබෙන බවයි.අන්තර් විශ්ව විද්‍යාල ශිෂ්‍ය බල මණ්ඩලය එක්තරා දේශපාලන පක්ෂයක බළල් අතක් වන බව හෙළි කළ මහාචාර්යවරයා මෙවැනි විනාශකාරී සංවිධාන පිළිබඳව පළමු වසරේ සිටම සරසවි ශිෂ්‍ය ශිෂ්‍යාවන් දැනුම්වත් කළ යුතු බවත් පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aa101031_1</link>
    <topic>ජනාධිපතිතුමා ‘එක්ස්පෝ 2010’ ශ්‍රී ලංකා ප්‍රදර්ශන කලාපයේ නිරීක්ෂණ චාරිකාවක...</topic>
    <author/>
    <content>තෙදින නිල සංචාරයක් සඳහා ඊයේ (30) චීනයේ ෂැංහයි නුවරට සැපත් වූ ශ්‍රී ලංකා ජනාධිපති මහින්ද රාජපක්ෂ මැතිතුමා ඇතුළු දූත පිරිස’ඡ්යනධ 2010’ තාක්ෂණික වෙළෙඳ ප්‍රදර්ශනයේ ශ්‍රී ලංකා ප්‍රදර්ශන කලාපයේ පූර්ව සූදානම් කටයුතු පිළිබඳව සොයා බැලීමට පියවර ගත්හ.මෙම ප්‍රදර්ශනය ලොව ප්‍රමුඛ පෙළේ රාජ්‍ය නායකයින්ගේ සහභාගිත්වයෙන් චීනයේ ෂැංහයි නුවර දී ආරම්භ කළ අතර, එහිදී විශේෂ ආරාධිතයකු වශයෙන් සමාප්ති උත්සවයට මහින්ද රාජපක්ෂ ජනාධිපතිතුමා සහභාගිවීමට නියමිත ය.මෙවර ප්‍රදර්ශනයේ තේමාව ‘යහපත් ජීවිතයක් යහපත් නගරයක්’ යන්නයි. මෙම ප්‍රදර්ශනය සඳහා රටවල් 150 කට අධික ප්‍රමාණයක් සහභාගි වී සිටින අතර, නාගරීකරණය හා කාර්මීකරණය හේතුවෙන් ලොව මුහුණ පා සිටින පාරිසරික ගැටලු අවමකර ගනිමින් සංවර්ධනයේ උපරිම ප්‍රතිලාභ ලෝක ජනතාව අතර බෙදා හදා ගැනීම මෙම ප්‍රදර්ශනයේ අරමුණ බවට පත්ව තිබේ.මේ අවස්ථාවේ දී චීන ප්‍රදර්ශන කලාපයේ ද කෙටි සංචාරයක යෙදුණු ජනාධිපති මහින්ද රාජපක්ෂ මැතිතුමා චීනයේ දැවැන්ත සංවර්ධන කටයුතු අළලා නිර්මාණය කරන ලද කෙටි චිත්‍රපටයක් නැරඹීමට ද අවස්ථාව උදාකර ගත්තේ ය. ජනාධිපතිතුමා දැක බලා ගැනීමට චීන ජාතිකයින් විශේෂයෙන් විශාල උනන්දුවක් දැක්වූ අතර, ඔවුන් සමඟ ප්‍රදර්ශනයේ වැඩකටයුතු පිළිබඳව සුහද සාකච්ඡාවක නිරතවීමට ද ජනාධිපතිතුමා අමතක නොකළේ ය.මෙම අවස්ථාවට අමාත්‍යවරුන් වන මහාචාර්ය ජී.එල්. පීරිස්, විමල් වීරවංශ, පාර්ලිමේන්තු මන්ත්‍රී ජනාධිපති විදේශ කටයුතු සම්බන්ධීකරණ ලේකම් සජින් වාස් ගුණවර්ධන, ජනාධිපති ලේකම් ලලිත් වීරතුංග යන මහත්වරු ද එක්ව සිටියහ.චීනයේ ෂැංහයි නුවර පැවැත්වෙන එක්ස්පෝ 2010 ප්‍රදර්ශනයේ විශේෂ ආරාධිතයකු ලෙස සහභාගිවීමට චීන මහජන සමූහාණ්ඩුවෙන් ලැබුණ ආරාධනයක් අනුව තෙදින නිල සංචාරයක් සඳහා මහින්ද රාජපක්ෂ ජනාධිපතිතුමා චීනයේ ෂැංහයි නුවරට ඊයේ (30) ළඟා විය.ෂැංහයි ප්‍රඩොන් ගුවන් තොටුපළේදී ශ්‍රී ලංකා ජනාධිපතිතුමා මහත් හරසරින් හා සුහදශීලීව පිළිගනු ලැබුවේ චීන මහජන දේශපාලන උපදේශක මණ්ඩලයේ උප සභාපති චායිවේ මහතා සහ ෂැංහයි නාගරික රජයේ ජ්‍යෙෂ්ඨයින් විසිනි.චීන සංචාරයේදී මහින්ද රාජපක්ෂ ජනාධිපතිතුමා චීනයේ ඉහළ පෙළේ නායකයන් කිහිප දෙනකු හා එක්ස්පෝ 2010 ට සහභාගි වීමට පැමිණ සිටින විදේශ රාජ්‍ය නායකයන් කිහිප දෙනකු සමඟ ද්විපාර්ශ්වීය සාකච්ඡාවලට සහභාගි වනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aa101031_2</link>
    <topic>ධනූන ගේ නීතිඥයාට අධිකරණයෙන් අවවාද</topic>
    <author>රොෂාන් තුෂාර්</author>
    <content>රොෂාන් තුෂාර්හයිකොප් මූල්‍ය වංචා නඩුවේ පළමු විත්තිකරු වූ සරත් ෆොන්සේකා මහතාගේ බෑනනුවන් වූ ධනුන තිලකරත්න මහතා විදේශීය රටක සිටින බවට උපකල්පනය කළ හැකි බව නීතිඥ අසේල රැකව මහතා කොළඹ මහාධිකරණයට දන්වා සිටියේ ය.දැනට අධිකරණය මඟහැර සිටින ඔහු දින දෙකකට පෙර විදේශීය රටක සිට එවූ ලිපියක් මගින් තමන් වෙනුවෙන් අධිකරණයේ පෙනී සිටින ලෙස ලිඛිතව දන්වා ඇති බවත්, මෙම ලිපියේ සඳහන් පරිදි ඔහු වෙනුවෙන් ජනාධිපති නීතිඥ ආනන්ද විජේසේකර මහතා ද පෙනී සිටින බව දන්වා ඇති බවත් රැකව මහතා අධිකරණයට දන්වා සිටියේ ය.ධනූන තිලකරත්න විත්තිකරු විදේශීය රටක සිට එවූ ලිපියක් අධිකරණයට ඉදිරිපත් කරමින් නීතිඥවරයා එසේ අධිකරණයට දන්වා සිටියේය.චූදිතයකු වෙනුවෙන් නීතිඥවරයකු පෙනී සිටීම ව්‍යවස්ථාපිත අයිතියක් බව ද නීතිඥවරයා කරුණු දක්වමින් අධිකරණයට පැවසීය.පළමු විත්තිකරු වෙනුවෙන් නීතිඥවරයකු පෙනී සිටීම පැමිණිලි පාර්ශවයට අගතියක් නොවන බව සඳහන් කළ මහාධිකරණ විනිසුරු සුනිල් රාජපක්ෂ මහතා ධනූන තිලකරත්න මහතා වෙනුවෙන් පෙනී සිටීමට නීතිඥවරයාට අවසර ලබාදුන් අතර සියලු වගකීම් බාරගත යුතු බවත් වගකීමෙන් තොරව කටයුතු කළහොත් ශ්‍රේෂ්ඨාධිකරණයට දැනුම් දීමෙන් සිය නීතිඥ භාවය අහෝසි වී යා හැකි බව ද දන්වා සිටියේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aa101031_3</link>
    <topic>කැනඩාවට පනින්න හැදූ 61ක් තායිලන්තයේදී කොටු වෙති</topic>
    <author/>
    <content>වෙනත් රටකට සංක්‍රමණය වීම සඳහා නීති විරෝධී ලෙස තායිලන්තයේ රැඳී සිටි දෙමළ ජාතිකයන් 61 ක් එරට පොලිසිය විසින් අත්අඩංගුවට ගෙන තිබේ.තායිලන්තයේ දකුණු පළාතේ සොන්කියා ප්‍රදේශයේ ඒකරාශී වී සිටි දෙමළ ජාතිකයන් 114 කු පිළිබඳව එරට බුද්ධි අංශයට තොරතුරු ලැබී තිබූ අතර ඉන් යම් පිරිසක් නිදහස් කොට යවා ඇත්තේ ඔවුන් සතුව නීත්‍යානුකූල වීසා බලපත්‍ර තිබූ නිසා බැව් සොන්කියාහි ආගමන විගමන පොලිසියේ කර්නල් පුතිපොං මුසිකිවි පවසයි.අත්අඩංගුවට ගත් පිරිසට එරෙහිව නීති මඟින් ක්‍රියා කරන බවත් ඔහු පවසා ඇත. මේ ආකාරයෙන් මීට පෙර අත්අඩංගුවට ගත් දෙමළ ජාතිකයන් 114 කු සම්බන්ධයෙන් අධිකරණ ක්‍රියා පටිපාටියත් අනුගමනය කොට ඔවුන් පිටුවහල් කිරීමට තායි බලධාරීන් ක්‍රියා කිරීමට නියමිත බැව් ප්‍රංස පුවත් සේවය ඊයේ වාර්තා කෙළේ ය.ඔවුන් සරණාගතයින් ලෙස කැනඩාව බලා පිටත්ව යෑමට සූදානමින් සිටි බවත් දැන ගන්නට ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aa1010312</link>
    <topic>උපාධිධාරීන් කළ යුත්තේ ලේ හැළීම නොව රට වෙනුවෙන් දහදිය හෙළීමයි</topic>
    <author/>
    <content>- ජනපතිආරක්ෂක විශ්ව විද්‍යාලයේ උපාධි ලබා මීට පෙර පිටව ගිය උපාධිධාරීන් රට වෙනුවෙන් හෙළු ලේ ගංගා මත මේ වන විට ත්‍රස්තවාදයෙන් නිදහස් වූ රටක් බිහිවී ඇති බවත්, උපාධිය ලබා පිටව යන තරුණ දරුවන්ගේ යුතුකම වන්නේ එසේ නිදහස් කරගත් මවු බිම තම දහඩියෙන් පෝෂණය කිරීම බවත් මහින්ද රාජපක්ෂ ජනාධිපතිතුමා පෙන්වා දුන්නේය. ජනාධිපතිතුමා මේ අදහස් පළ කළේ බණ්ඩාරනායක ජාත්‍යන්තර සම්මන්ත්‍රණ ශාලාවේ පැවැති ශ්‍රීමත් ජෙනරාල් ජෝන් කොතලාවල රාජ්‍ය ආරක්ෂක විශ්ව විද්‍යාලයේ 20 වන උපාධි ප්‍රදානෝත්සවයට එක් වෙමිනි.ශ්‍රීමත් ජෙනරාල් ජෝන් කොතලාවල රාජ්‍ය ආරක්ෂක විශ්ව විද්‍යාලයේ ඉංජිනේරු, නීති සහ කළමනාකරණ පීඨයන්හි ත්‍රිවිධ හමුදා නිලධාරීන් 119 දෙනකු උපාධි ලැබූහ.ආරක්ෂක විශ්ව විද්‍යාලයේ උපාධිධාරීන්ගෙන් පමණක් නොව මේ රටේ සමස්ත තරුණ පරපුරෙන් මවුබිම අපේක්ෂා කරන්නේ රට වෙනුවෙන් කැපවීම බවද මෙහිදී පෙන්වා දුන් ජනාධිපතිතුමා මනා දැනුමෙන් යුත් උපාය ඥානය, විනය ගරුක බව හික්මීමක් සහිත තරුණ පරපුරක් රටකට මහත් ආඩම්බරයක් බව ද පැවසීය.ඕනෑම විශ්ව විද්‍යාලයකින් ඉගෙන ගත් දරුවෙක් තමන් උගත් දේ ක්‍රියාත්මක කිරීමේදී ප්‍රායෝගික ලෝකය සමඟ පරස්පරකම් ඇතිවීම ස්වභාවික බවත් න්‍යායික හා ප්‍රායෝගික බව අතර පරතරය පියවීම සඳහා පළපුරුද්ද, පරිනතකම හා නිර්මාණාත්මක බව අත්‍යවශ්‍ය බව ද ජනාධිපතිතුමා පෙන්වා දුන්නේය.කුමන විශ්ව විද්‍යාලයක ඉගෙන ගත්ත ද කුමන ස්ථානයක සේවය කළ ද රටේ ගෞරවය රැකෙන පරිදි කටයුතු කිරීම ශිල්ප උගත් පරපුරේ යුතුකම බව ජනාධිපතිතුමා සඳහන් කෙළේය.ජනාධිපති ලේකම් ලලිත් වීරතුංග, ශ්‍රීමත් ජෙනරාල් ජෝන් කොතලාවල රාජ්‍ය ආරක්ෂක විශ්ව විද්‍යාලයේ කුලපති මේජර් ජනරාල් ජේ. ඊ. ඩී. පෙරේරා, උප කුලපති මේජර් ජනරාල් මිලින්ද පීරිස් යන මහත්වරු ද ආරක්ෂක විශ්ව විද්‍යාලයේ උපාධිලාභීන්ගේ මවුපියෝ ද මෙම අවස්ථාවට එක්ව සිටියහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aa1010313</link>
    <topic>අන්තවාදීන්ට එරෙහිව ශිෂ්‍ය ප්‍රජාව එක්විය යුතුයි</topic>
    <author>ඉන්දික පොල්කොටුව</author>
    <content>අස්ගිරි පාර්ශ්වයේ අනුනායක ගලගම ශ්‍රී අත්ථදස්සි නාහිමිඉන්දික පොල්කොටුවතම දේශපාලන අරමුණු වෙනුවෙන් මෙරට තරුණ පරපුර යොදා ගනිමින් ඔවුන්ගේ ජීවිත විනාශයට පත් කළ අමිහිරි ඉතිහාසයක් තිබෙන අන්තවාදී දේශපාලන කණ්ඩායමක් වත්මන් විශ්වවිද්‍යාල ශිෂ්‍යයන් මහමඟට ඇද දමා ගෙන යන කඩාකප්පල්කාරී වැඩපිළිවෙළට මෙරට බුද්ධිමත් විශ්වවිද්‍යාල ශිෂ්‍ය ප්‍රජාව හසු නොවීමට වගබලා ගත යුතු යැයි අස්ගිරි පාර්ශ්වයේ අනුනායක ගලගම ශ්‍රී අත්ථදස්සි නාහිමියෝ පැවසූහ.රටේ අධ්‍යාපන ක්ෂේත්‍රය කඩා කප්පල් කරමින් ශිෂ්‍ය ප්‍රජාව විනාශ මුඛයට ඇද දමන අන්තවාදී කණ්ඩායම පරාජය කිරීමට විශ්වවිද්‍යාල සිසු සිසුවියන් මෙන්ම ඔවුන්ගේ මවුපියන් ද එක්විය යුතු යැයි උන්වහන්සේ පෙන්වා දුන්හ. තමනට අකුරු කරන ගුරුවරුන් දෙවිවරුන් සේ සලකා ඔවුනට ගෞරව කළ ශ්‍රේෂ්ඨ ඉතිහාසයක් පවතින රටක වර්තමානයේ ගුරුවරුන්හට පහර දෙන තත්ත්වයක් තිබීම කනගාටුවට කරුණක් යැයි ද මෙම අවාසනාවන්ත තත්ත්වය ඇති කළ අන්තවාදී කණ්ඩායම රටේ අනාගතය විනාශයට පත්කැර ඇතැයි ද උන්වහන්සේ පැවසූහ.විශ්වවිද්‍යාලයෙන් ලබා ගන්නා උගත්කම සම්බුද්ධ ශාසනයේ චිරස්ථිතිය වෙනුවෙන් යෙදවීමට බලාපොරොත්තු වන විශ්වවිද්‍යාල ශිෂ්‍ය භික්ෂූන් වහන්සේලාට සෙසු ශිෂ්‍ය ශිෂ්‍යාවන්ට වඩා කල්පනාකාරීව ක්‍රියා කිරීමට මේ මොහොතේ වගකීමක් ඇතැයි ද උන්වහන්සේ කීහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aa101031_4</link>
    <topic>ලබන වසරේදී මානව සම්පත් සංවර්ධනයට මුල් තැනක්</topic>
    <author/>
    <content>ඇමැති බැසිල් රාජපක්ෂලබන වසරේ රජයේ ආර්ථික කටයුතු මෙහෙයවීමේදී මානව සම්පත් සංවර්ධනය සඳහා වැඩි අවධානයක් යොමු කරන බව ආර්ථික සංවර්ධන අමාත්‍ය බැසිල් රාජපක්ෂ මහතා පැවසීය.අමාත්‍යවරයා මේ බව ප්‍රකාශ කළේ පසුගියදා පාර්ලිමේන්තු පරිශ්‍රයේදී පැවැති ගම්පහ දිස්ත්‍රික් පාර්ලිමේන්තු, පළාත් සභා හා ප්‍රාදේශීය සභා නියෝජිත හමුවේදී ය.පසුගිය කාලය තුළ දී රජය විසින් අනුගමනය කරන ලද විවිධ ආර්ථික ප්‍රතිපත්ති හේතුවෙන් රටේ භෞතික සම්පත් සම්බන්ධයෙන් විශාල ප්‍රගතියක් අත්කර ගැනීමට හැකි වූ බව ඒ මහතා ප්‍රකාශ කළේ ය.මේ වසර අවසන් වන විට රට බොහෝ දුරට සහල්වලින් ස්වයංපෝෂිත වීමට ඉඩ ඇතැයි සඳහන් කළ අමාත්‍යවරයා පසුගිය වසර කිහිපය තුළ යටිතල පහසුකම් වැඩි දියුණු කිරීමට සහ නිෂ්පාදනය වැඩි කිරීමට ගත් පියවර නිසා රටේ ජාතික ආදායම මෙන් ම ඒක පුද්ගල ආදායම ද ඉහළ නංවා ගැනීමට හැකි වූ බව ද ප්‍රකාශ කළේ ය.එවැනි තත්ත්වයක් තුළ භෞතික සම්පත් සම්බන්ධයෙන් රට ලබාගෙන ඇති වර්ධනය රටේ සෑම ජනකොට්ඨාසයකටම හිමිවන ආකාරයට කටයුතු කිරීමටත් රටේ ප්‍රාග්ධන සම්පත් මානව සම්පත් සංවර්ධනය සඳහා යොදා ගැනීමටත් බලාපොරොත්තු වන බව අමාත්‍යවරයා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aa1010318</link>
    <topic>අපනයන ආදායම සියයට 35 කින් නඟී</topic>
    <author>දයා ඩී. ෆොන්සේකා</author>
    <content>දයා ඩී. ෆොන්සේකාශ්‍රී ලංකාවේ අපනයන ආදායම පසුගිය අගෝස්තු මාසයේ දී ඩොලර් මිලියන 760.3 ක් දක්වා වැඩිවී ඇති බව වාර්තා වේ. මෙය පසුගිය වසරේ අගෝස්තු මාසයට වඩා සියයට 35.7 ක වැඩි වීමකි.2009 අගෝස්තු මාසයේ දී ශ්‍රී ලංකාව අපනයන ආදායම ඩොලර් මිලියන 633 ක් විය. මේ වසරේ ජනවාරි මස සිට අගෝස්තු මස දක්වා අපනයන ආදායම ලෙස වාර්තා වූයේ ඩොලර් බිලියන 5.04 කි. පසුගිය වසරේ එම කාලය අපනයන ආදායම වූයේ ඩොලර් බිලියන 4.55 කි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aa1010314</link>
    <topic>ෆොන්සේකාගේ ඡන්ද පෙත්සම ගාස්තු රහිතව නිශ්ප්‍රභ කෙරේ</topic>
    <author>නෙල්කා මැදගෙදර</author>
    <content>නෙල්කා මැදගෙදර2010 ජනාධිපතිවරණයේ ප්‍රතිඵලයට එරෙහිව සරත් ෆොන්සේකා මහතා ගොනු කළ පෙත්සම සම්බන්ධයෙන් ඉදිරිපත් කළ මූලික විරෝධතා පිළිගත් ශ්‍රේෂ්ඨාධිකරණය එය විභාගයට නොගෙනම ගාස්තු රහිතව නිෂ්ප්‍රභ කිරීමට තීරණය කෙළේය.පංච පුද්ගල ශ්‍රේෂ්ඨාධිකරණ විනිසුරු මඩුල්ලක් විසින් සකස් කරන ලද පිටු 29 කින් යුත් නඩු තීන්දුව අගවිනිසුරු අශෝක ද සිල්වා මහතා විසින් විවෘත අධිකරණයේදී කියවනු ලැබීය. ආචාර්ය ශිරාණි ඒ. බණ්ඩාරනායක, කේ. ශ්‍රී පවන්, පී. ඒ. රත්නායක, එස්. අයි. ඉමාම් යන විනිසුරුවරු පංච පුද්ගල විනිසුරු මඩුල්ලෙහි සෙසු සාමාජිකයෝ වෙති.පෙත්සම්කරු සිය පෙත්සමින් ඉල්ලා ඇති සහන නීතියට අනුකූල නොවන බැවින් ඒවා ලබා දීමට අධිකරණයට නොහැකිය.පෙත්සම මඟින් චෝදනා නඟා ඇති පාර්ශවකරුවන් පෙත්සම මඟින් වගඋත්තරකරුවන් කර නොමැත. ජනාධිපතිවරණ දිනයේදී මාධ්‍ය ආයතන 4 ක් මඟින් පෙත්සම්කරුට හානිදායක වන කරුණු විකාශය කළ බවට පෙත්සම මඟින් චෝදනා නඟා තිබිණි. එලෙස චෝදනා එල්ල කළ ශ්‍රී ලංකා රූපවාහිනී සංස්ථාව, ශ්‍රී ලංකා ගුවන් විදුලි සංස්ථාව, ස්වාධීන රූපවාහිනී සේවය, ලක්හඬ යන මාධ්‍ය ආයතන පෙත්සමෙහි වගඋත්තරකරුවන් ලෙස නම් කර නොතිබිණි.ඒ අනුව මෙම පෙත්සම මැතිවරණ පෙත්සමක් සම්පූර්ණ කළ යුතු නීතිමය අවශ්‍යතා සපුරා නොමැති බව දෙවැනි මූලික විරෝධතාව ලෙස ඉදිරිපත් කරන ලදි. එය 1981 අංක 15 දරණ ජනාධිපති මැතිවරණ පනතෙහි 96(ජ) වගන්තිය පරිදි ඡන්ද පෙත්සමක තිබිය යුතු අනිවාර්යය නීතිමය අවශ්‍යතා පැහැර හැරීමකි.ජනාධිපතිවරණය ඡන්ද පනතෙහි 96 (ජ) වගන්තිය යටතේ ඡන්ද පෙත්සමෙහි ඉදිරිපත් කරන කරුණු තහවුරු කිරීම සඳහා සිද්ධිමය කරුණු සහ සාධක ඉදිරිපත් කර නොමැත.පෙත්සමෙන් චෝදනා නඟා ඇති මැතිවරණ දූෂණ සහ අක්‍රමිකතා තහවුරු කිරීම සඳහා සාධක ඉදිරිපත් කර නැත. එය මැතිවරණ නීති රෙගුලාසි වලට පටහැනිය. එය 1981 අංක 15 දරණ ජනාධිපති මැතිවරණ පනතෙහි 96(ඤ) වගන්තිය මඟින් දක්වා ඇති නීතිමය අවශ්‍යතා පැහැර ඛ්ැරීමකි. මේ මූලික විරෝධතා පිළිගත් ශ්‍රේෂ්ඨාධිකරණය එකී ඡන්ද පෙත්සම නිශ්ප්‍රභ කෙළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aa1010319</link>
    <topic>ගමේ වැඩට ව්‍යාපෘති 92293ක්</topic>
    <author>නිහාල් පී.අබේසිංහ</author>
    <content>නිහාල් පී.අබේසිංහ’ගම නැගුම’ වැඩසටහන මඟින් පසුගිය වසර 5 ඇතුළතදී මෙරට සියලුම ග්‍රාම නිලධාරි වසම් සඳහා රුපියල් කෝටි 3371ක් පමණ වටිනා ග්‍රාමීය සංවර්ධන ව්‍යාපෘති 92293 ක් ක්‍රියාත්මක කර ලක්ෂ 90කට අධික පිරිසකට සෙත සලසා ඇතැයි ආර්ථික සංවර්ධන අමාත්‍යාංශය පවසයි.මහින්ද රාජපක්ෂ ජනාධිපතිතුමාගේ සංකල්පයක් වන මේ ගම නැගුම වැඩ සටහන ආර්ථික සංවර්ධන ඇමැති බැසිල් රාජපක්ෂ මහතාගේ උපදෙස් හා අධීක්ෂණය යටතේ ක්‍රියාවට නැංවේ.ඒ අනුව මෙරට ඉතිහාසයේ ප්‍රථම වරට රටේ සියලුම ගම් එකවර පූර්ණ සංවර්ධනයකට ලක්වුණු බවත් බොහෝ ගම්වලට පසුගිය වසර තුන ඇතුළත රුපියල් ලක්ෂ 30කට අධික වටිනාකමක් ඇති ග්‍රාමීය ව්‍යාපෘති ක්‍රියාත්මක කළ බවත් ආර්ථික සංවර්ධන අමාත්‍යාංශයේ අතිරේක ලේකම් ආර්.ඒ.ඒ.කේ.රණවක මහතා පවසයි.ගම නැඟුම වැඩසටහන යටතේ ග්‍රාමීය මාර්ග කොන්ක්‍රීට් කිරීමේ ව්‍යාපෘති 44950 ක්‍රියාවට නංවා ඇත. ඒ අනුව ග්‍රාමීය මාර්ග කිලෝ මීටර් 7800ක් පුළුල් කර කොන්ක්‍රීට් කර ඇතැයි ආර්ථික සංවර්ධන අමාත්‍යාංශයේ අධ්‍යක්ෂ ජනරාල් ලක්ෂ්මන් හේවාපන්න මහතා පවසයි. මීට අමතරව පසුගිය වසර 5 ඇතුළත ඒ ඒ ගම්වල ජීවනෝපාය සංවර්ධන ව්‍යාපෘති 12385 ක්‍රියාවට නැංවී තිබේ. මේ සියලු ව්‍යාපෘති මඟින් රටේ සියලු ග්‍රාම නිලධාරි වසම්වල පදිංචි ලක්ෂ 90කට අධික ජනතාවකට සෙත සැලසී ඇතැයි ද ආර්ථික සංවර්ධන අමාත්‍යාංශය පවසයි.2006 වසරේ ග්‍රාම නිලධාරි වසම් 119ක් ද 2007 දි ග්‍රාම නිලධාරි වසම් 4000ක් ද 2008 හා 2009 වසරවලදී ග්‍රාම නිලධාරි වසම් 13878ක් ද 2010 දී මෙරට සියලු ප්‍රදේශවල ග්‍රාම නිලධාරි වසම් 14028 ක් ඇතුළත ද මේ ව්‍යාපෘති ක්‍රියාවට නැංවූ බවද හේවාපන්න මහතා පවසයි.2010 වසරේදී පමණක් රුපියල් කෝටි 1943ක් වටිනා ව්‍යාපෘති 24641ක් රට පුරා ගම නැඟුම යටතේ ක්‍රියාවට නංවා තිබේ. ඒ මඟින් මේ වසරේ පමණක් ප්‍රතිලාභ ලැබූ ග්‍රාමීය ජනතාව ගණන ලක්ෂ 36 ඉක්මවන බවත් ලබන වසරේ ද මේ වැඩසටහන ක්‍රියාත්මක වන බවත් ආර්ථික සංවර්ධන අමාත්‍යංශයේ අධ්‍යක්ෂ ජනරාල් පුෂ්පා රුද්‍රිගු මහත්මිය පවසයි.මේ සියලු ව්‍යාපෘති ගමේ ජනතාව ස්වේච්ඡා සංවිධාන නායකයන් ගමේ රජයේ නිලධාරීන් කළ යෝජනා අනුව ක්‍රියාවට නැංවූ බව ආර්ථික සංවර්ධන අමාත්‍යාංශයේ අධ්‍යක්ෂ ජනරාල් (සංවර්ධන) මහාචාර්ය සුනන්ද මද්දුම බණ්ඩාර මහතා පෙන්වා දෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aa10103110</link>
    <topic>‘කඩුව’ මුවහත් කිරීමට විද්යුත් මෙවලම්</topic>
    <author>සුභාෂිණී ජයරත්න</author>
    <content>සුභාෂිණී ජයරත්නඉංගිරිසි භාෂාව ඉගැන්වීම සඳහා එකම ගුරුවරයකුවත් නොමැති පාසල් 1437කට විද්යුත් දුරස්ථ අධ්‍යාපන මෙවලම් භාවිතා කරමින් ඉංගිරිසි ඉගැන්වීමේ ක්‍රමයක් ක්‍රියාත්මක කිරීමට ඉංගිරිසි හා තොරතුරු තාක්ෂණය පිළිබඳ ජනාධිපති කාර්ය සාධන බලකාය සූදානම් වෙයි.ඉංග්‍රීසි විෂය ඉගැන්වීම සඳහා පාසල් 9564කට ඉංග්‍රීසි ගුරුවරු, 23295ක් අවශ්‍ය වුවද දැනට සිටින්නේ ගුරුවරු 20858ක්. මේ ගුරු පිරිස ද බෙදී ඇති විෂමතාව අනුව ග්‍රාමීය පාසල්වල 3561ක ගුරු හිඟයක් පවතින අතර නාගරික ප්‍රදේශවල 1512ක ගුරු අතිරික්තයක් පවතියි. 2010 ජනාධිපති කාර්ය සාධක බලකාය විසින් කළ නවීනතම සමීක්ෂණ දත්තයන්ට අනුව මේ විෂමතාව නිසා දැනට පාසල් 1437ක ඉංග්‍රීසි විෂය ඉගැන්වීම සඳහා එකම ඉංග්‍රීසි ගුරුවරයකුවත් නොමැති බව සොයාගෙන ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aa1010316</link>
    <topic>2016 දී රටම පොහොසත්</topic>
    <author>සාගරිකා දිසානායක</author>
    <content>සාගරිකා දිසානායකවසර 2016 වන විට ශ්‍රී ලංකාව ලෝකයේ ප්‍රශස්ථ ඒක පුද්ගල ආදායම් ලබන රටවල් අතරට එක්වනු ඇතැයි ශ්‍රී ලංකා මහ බැංකුවේ අධිපති අජිත් නිවාඩ් කබ්රාල් මහතා පවසයි. ඒ අනුව ශ්‍රී ලංකාව මධ්‍යම මට්ටමේ ආදායම් ලබන රටවල් අතරට එක්වනු ඇත.2010 අවසාන කාර්තුව වන විට මෙරට ආර්ථික වර්ධන වේගය සියයට 8 දක්වා ඉහළ ගොස් තිබිණ. 2002 සිට වසර අටකට පසුව වසරේ දෙවැනි කාර්තුවේදී ආර්ථික වර්ධන වේගය සියයට 8.5ක වර්ධනයක් පෙන්නුම් කිරීමත් සමස්ත ආර්ථික වර්ධනය සියයට 7.5ත් 8ත් අතර පැවැතීමත් යන සාධක මත 2016 දී සාර්ව ආර්ථික ඉලක්ක සපුරා ගැනීමට ඇති හැකියාව පෙන්නුම් කරන බවත් හෙතෙම සඳහන් කෙළේය.මේ වන විට මෙරට ඒකපුද්ගල ආදායම ඇමෙරිකන් ඩොලර් 2200 මට්ටමේ පවතින අතර ඇමෙරිකන් ඩොලර් 1000ක ඒක පුද්ගල ආදායම කරා ළඟාවීමට ශ්‍රී ලංකාවට වසර 57ක් ගත වූ නමුත් එය දෙගුණයක් දක්වා වර්ධනය වීමට ගත වූයේ වසර පහක් වැනි කෙටි කාලයකි. ඉකුත් වසර පහේදී ලබාගත් එම වර්ධනය ඉදිරි වසර පහේදී දෙගුණයක් හෙවත් ඩොලර් 4000 දක්වා වර්ධනය වන බවත් මහ බැංකු අධිපතිවරයා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aa1010315</link>
    <topic>‘අයිතීන් දිනාගමු වැඩියෙන් වැඩ කරමු’</topic>
    <author>සුනිල් දයා අල්විස්</author>
    <content>වරායෙන් අලුත් වැඩක්සුනිල් දයා අල්විස්සේවක අයිතීන් දිනාගන්නා අතරම සාම්ප්‍රදායික වෘත්තීය සමිති ආකල්පයෙන් මිදී ආයතනයේ හා රටේ සංවර්ධනය සඳහා දායක වන වැඩ පිළිවෙළක් ශ්‍රීී ලංකා වරාය අධිකාරියෙන් ආරම්භ කැර ඇතැයි එහි ක්‍රියාකාරී අධ්‍යක්ෂ සහ ශ්‍රී.ල.නි.ප. වෘත්තීය සමිති ශාඛාවේ ලේකම් ප්‍රසන්න කලුතරගේ මහතා පවසයි.ඒ වැඩ පිළිවෙළ යටතේ මේ වන විට ශ්‍රී ලංකා නිදහස් සේවක සංගමයේ වරාය අධිකාරියේ ශාඛාව මඟින් රටේ දුෂ්කර ප්‍රදේශ රැසක පාලම් 24ක් තනා නිම කොට ඇති අතර ඒ සඳහා යොදාගෙන තිබෙන්නේ වරායෙන් ඉවත් කරන යකඩ හා කේබල්ය. මීට අමතරව අසරණ පවුල් වෙනුවෙන් දැනට නිවාස 18ක් ද තනා නිම කොට දී තිබේ. කැබිතිගොල්ලෑවේදී කොටි ත්‍රස්තවාදීන් විසින් ක්ලේමෝ බෝම්බ පුපුරුවා මහා මිනිස් ඝාතනයක් සිදුකළ අවස්ථාවේ ඉදිරි ආරක්ෂක වළල්ලේ බංකර් තැනීම සඳහා වරායේ ශ්‍රී.ල.නි.ප. සාමාජිකයන් ස්වේච්ඡාවෙන් එම කටයුතුවලට දායක වූ බවත් ප්‍රසන්න කලුතරගේ මහතා සඳහන් කෙළේය.ආණ්ඩුවට හා ආයතනයට එරෙහි හුදු විරෝධතා ව්‍යාපාරවල පමණක් යෙදීමේ වෘත්තීය සමිති දේශපාලනයෙන් බැහැරව අලුත් වැඩ පිළිවෙළක් ආරම්භ කිරීම මඟින් කිසියම් ආදර්ශයක් ලබාදීමට වරායේ ශ්‍රී.ල.නි.ප. වෘත්තීය සමිති ශාඛාව පියවර ගත් බව පවසන ඔහු මේ ආදර්ශය නිසා ලෝක ආර්ථික අවපාතය පැවැති අවස්ථාවේදී රුපියල් මිලියන 700ක් ඉතිරි කැර දෙමින් පාලනාධිකාරිය සමඟ සහයෝගයෙන් ක්‍රියා කළ නිසා ලෝක ආර්ථික අර්බුදය මැද පළමුවෙන්ම නැඟී සිටි වරාය බවට පත්වීමට තමන්ට හැකිවූ බවත් හෙතෙම පෙන්වා දුන්නේය.ආයතන හා වැඩපළවල සිදුවන සුළු සිදුවීම් පවා අතිශයෝක්තියෙන් ප්‍රචාරය කිරිම නිසා රටේ සංවර්ධන වේගය අඩාල වන බැව් පෙන්වා දුන් ප්‍රසන්න කලුතරගේ මහතා; විශේෂයෙන්ම වරායේ සුළු අඩුපාඩු පවා ඇතැමුන් විදේශ රටවල අතිශයෝක්තියෙන් ප්‍රචාරය කරනු ලබන්නේ රටට ලැබෙන විදේශ විනිමය අවහිර කොට රටේ සංවර්ධනය බිඳ වැටීමට බව අවබෝධ කොට ගෙන ක්‍රියාකළ යුතු කාලය උදාවී තිබෙන බවත් කීය.වරායේ ශ්‍රී.ල.නි.ප. වෘත්තීය සමිති ශාඛාව මඟින් ක්‍රීඩා, අධ්‍යාපන හා තවත් සුබසාධන කටයුතු රැසක් සිදුකරන අතර ‘අයිතීන් දිනාගනිමු - වැඩියෙන් වැඩ කරමු’ යන තේමාවේ අරමුණ වන්නේ වෘත්තීය අයිතීන් දිනා ගන්නා අතරම ආයතනයෙන් හා රටේ සමස්ත සංවර්ධනයට දායකවීම බවත් ඔහු පෙන්වා දෙයි.ශ්‍රීී ලංකා දුම්රිය දෙපාර්තමේන්තුව සමඟ සහයෝගයෙන් ඉදිරියටත් රටේ දුෂ්කර ප්‍රදේශවල පාලම් හා නිවාස ඉදිකිරීමේ කටයුතු සිදුකැර ගෙන යන බවත් කලුතරගේ මහතා පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aa1010317</link>
    <topic>රාජ්‍ය නාට්‍ය උළෙල හෙට සිට..</topic>
    <author>ටෙක්ලා කාරියවසම්</author>
    <content>ටෙක්ලා කාරියවසම්ජාතික උරුමයන් හා සංස්කෘතික කටයුතු අමාත්‍යාංශයේ මෙහෙයවීමෙන් රාජ්‍ය නාට්‍ය අනුමණ්ඩලය විසින් සංවිධාන කරනු ලබන 2010 රාජ්‍ය නාට්‍ය උළෙල නොවැම්බර් මස 01 දා සිට 16 දක්වා දිනපතා ප.ව. 6.30ට ජෝන් ද සිල්වා සමරු රඟහලේ දී පැවැත්වේ.මෙවර නාට්‍ය උළෙල සඳහා කෙටි නාට්‍ය 19ක් ද දිගු නාට්‍ය 7ක් ද දෙමළ නාට්‍ය 3ක් හා ආරාධිත නාට්‍යයක් ද වේදිකාගත කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aa10103111</link>
    <topic>සැත්තෑ වියට සපැමිණි ශාන්ත සිල්වෙස්තර විදුහල</topic>
    <author>චමින්ද එපිටකඩුව ගමගේ</author>
    <content>ඓතිහාසික කන්ද උඩරටින් දේශයට හිතැති ලක් දූ පුතුන් රැසක් දායාද කළ ශාන්ත සිල්වෙස්තර විදුහල් මාතාව ලබන නොවැම්බර් මස පළමු (1) සිය සැත්තෑ වන (70) උපන් දිනය උත්කර්ශවත් හා අභිමානවත් ලෙස සැමරීමට සූදානම් වන්නීය.1940 වර්ෂයේදී රොබට් එම්. පෙරේරා පියතුමාණන් විසින් ගුරුවරුන් 12 ක් සහ සිසුන් 250 කින් යුතුව මහනුවර ශාන්ත අන්තෝනි දේවස්ථාන පරිශ්‍රයේ ගොඩනැගිල්ලෙහි අරඹන ලද ශාන්ත සිල්වෙස්තර විදුහල කෙටි කලෙකදීම අධ්‍යාපනික හා ක්‍රීඩා යන දෙඅංශයෙන්ම දිවයිනේ කීර්තිමත් විද්‍යස්ථානයක් බවට පත් විය.ජාත්‍යන්තරයේ නම රැන්දු ශ්‍රී ලාංකීය ක්‍රීඩකයින් අතර මව්බිමට ප්‍රථම හා එකම සාෆ් ක්‍රීඩා (සාග්) බොක්සිං රන් පදක්කම (1991) දිනා දුන් ප්‍රසාද් නුගේගොඩ ඔලිම්පික් තරග නියෝජනය කළ බොක්සිං ක්‍රීඩක මැල්කම් බුල්නර් සහ ජාතික රගර් කණ්ඩායමේ හිටපු නායක නිමල් ලෙව්කේ යන සිල්වෙස්තරයෝ කැපී පෙනෙති.රණබිමේ ද තම ශූරත්වය විදහා පෑ සිල්වෙස්තරයෝ රැසකි. ඒ අතර ශ්‍රී ලංකා යුද හමුදා ඉතිහාසයේ ජෙනරාල් ධුරයට පත් ප්‍රථම නිලධාරියා වන සිරිල් රණතුංගයන් සුවිශේෂී වේ. ආරක්ෂක ලේකම් හා ඒකාබද්ධ මෙහෙයුම් ප්‍රධානි ධුරයන් ද ඔහු දරන ලදී. එසේම මේජර් ජෙනරාල් ලලිත් දවුලගල, මේජර් ජෙනරාල් මහින්ද අඹන්පොල, මේජර් ජෙනරාල් අශෝක අමුණුගම යන විරුවෝ ගොඩබිමින් ද, නාවික හමුදා මෙහෙයුම් අධ්‍යක්ෂ වූ රියර් අද්මිරාල් ජයනාත් කොළඹගේ, රියර් අද්මිරාල් කිත්සිරි වීරකෝන්, කපිතාන් ප්‍රසන්න රාජරත්න, නාවික හමුදා මාධ්‍ය ප්‍රකාශක කපිතාන් අතුල සෙනරත් යන රණවිරුවන් සයුර රකිමින් ද ගුවන් හමුදාවේ එයාර් වයිස් මාර්ෂල් ඒ. එම්. බී. අමුණුගම, ගුවන් කොමදෝරු වසන්ත බාලසූරිය, ගෲප් කපිතාන් සාගර කොටකදෙනිය, වින්ග් කමාන්ඩර් සුනිල් කබ්රාල් යන සෙනවියන් ගුවනේ අණසක පතුරවමින් ද දේශය එකම ධජයක් වෙත රැගෙන එනු ලැබූහ.විශේෂයෙන් යාපනය යුද හමුදා ආඥාපති ධුරයේ කටයුතු කරමින් සිටියදී මව්බිම වෙනුවෙන් දිවිපිදූ මේජර් ජනරාල් සුසන්ත මෙන්ඩිස් හා ශ්‍රී ලංකා නාවික හමුදාවේ ප්‍රථමයෙන්ම මව්බිම වෙනුවෙන් දිවි පිදූ නිලධාරියා වන ලුතිනන් දෙනගම යන සිල්වෙස්තරයන්ගේ නාමයන් මෙරට විරු ඉතිහාසයේ නොමැකෙන ලෙසට සටහන්ව ඇත.එමෙන්ම ශ්‍රී ලංකා පොලිසියේ ජ්‍යෙෂ්ඨ නියෝජ්‍ය පොලිස්පති නිමල් ලෙව්කේ, නියෝජ්‍ය පොලිස්පති ගාමිණි සිල්වා, නියෝජ්‍ය පොලිස්පති ගාමිණි අමරකෝන් සහ හිටපු පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී රංජිත් ගුණසේකර වැනි කීර්තිමත් සිල්වෙස්තරයෝ ද රට රැකුමට තම දායකත්වය ලබා දුන්හ. තවද දහස් සංඛ්‍යාත පාසල් ශිෂ්‍යයන්ට විනයගරුක භාවය සහ කැපවීම පුරුදු පුහුණු කළ ජාතික ශිෂ්‍ය භට බළකායේ හිටපු අධ්‍යක්ෂ බ්‍රිගේඩියර් ජී. එස්. එම්. රණතුංගයන් ද සිල්වෙස්තරයකු වීම විදුහල් මෑණියන්ට මහත් ආඩම්බරයකි.මෙම රණශූරයන් සැමරීම උදෙසා වර්තමාන විදුහල්පති, ආදි සිසු රනිල් මීටියාගොඩ මහතාගේ මෙහෙයවීමෙන් හා අධීක්ෂණයෙන් සහ ආදි සිසු සංගම් සියල්ලේම සහායෙන් විදුහල් භූමියේ ඉදිකළ රණවිරු ස්මාරකය විවෘත කිරීම සහ 70 වන සැමරුම් උලෙළ ලබන නොවැම්බර් පළමු වෙනිදා (1) මහත් අභිමානයෙන් යුතුව විදුහල් නව ශ්‍රවණාගාරයේදී පැවැත්වීමට නියමිතය.චමින්ද එපිටකඩුව ගමගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aa10103112</link>
    <topic>ජාතික විදුලිබල පද්ධතියට මහවැලියෙන් තවත් මෙගා වොට් 330 ක්</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහමහවැලි ව්‍යාපාරය මගින් ඉදිරියේදී තවත් මෙග වොටි 330 ක ජල විදුලි බලයක් ජාතික විදුලි බල පද්ධතියට එක් කරන බව ද පිට රට යැවීමට තරම් නිපැයුම් සකස් කිරීමට මහවැලි ගොවිපල 50 ක් මහවැලි කලාපවල ඉදිකරන බව ද මහවැලි අධිකාරියේ අධ්‍යක්ෂ ජනරාල් ඩී.එම්.සී. දිසානායක මහතා පවසයි. ඒ අනුව වික්ටෝරියා ජලාශයෙන් තවත් මෙගා වොට් 210 ක් ද මොරගහකන්ද බලාගාරයෙන් මෙගා වොට් 30 ක් ද කුඩා ජල විදුලි බලාගාර මගින් තවත් මෙගා වොට් 90 ක් පමණ ද නිපදවනු ලැබේ.ඒ සමඟම ඉදිරියේදී මහවැලි ඉඩම් හෙක්ටයාර් ලක්ෂ 7 කට වැඩි ප්‍රමාණයක් සුළු පරිමාණ වානිජ කෘෂිකර්ම කටයුතු හා පාරිසරික සංචාරක කටයුතු සඳහා ලබාදෙන බව ද සියලු මහවැලි ජලාශවල සංචාරක බෝට්ටු සේවා ආරම්භ කරන බව ද අධ්‍යක්ෂ ජනරාල් වරයා කීය.මහවැලි ඉඩම් හෙක්ටයාර් ලක්ෂ 2 ක් ඉඩම් නැති මහවැලි ප්‍රදේශවල පදිංචි පවුල් ලක්ෂ 2 කට ජයභූමි ඔප්පු යටතේ ලබාදෙන අතර ඉදිරියේදී රටපුරා මහවැලි ඉඩම් ආශ්‍රිතව කිරි එළදෙනුන් ලක්ෂ දෙකක් ඇති කිරීමේ වැඩපිළිවෙළක් ක්‍රියාවට නංවන බව ද අධ්‍යක්ෂ ජනරාල්වරයා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aa101031_5</link>
    <topic>මාන්තෙයි ලුණු සේවකයන්ට මිලියන 155 ක් වන්දි ගෙවයි</topic>
    <author>තාරක වික්‍රමසේකර යාපනයේ සංචාරයකින් පසු</author>
    <content>තාරක වික්‍රමසේකර යාපනයේ සංචාරයකින් පසුත්‍රස්තවාදී ක්‍රියා හේතුවෙන් වසා දැමුණු මාන්තෙයි ලුණු සමාගමේ සේවකයන් 391 දෙනකු සඳහා ගෙවිය යුතු සියලු හිඟ වැටුප් හා දීමනා ලබාදීමට රජය තීරණය කර ඇතැයි කම්කරු සබඳතා හා ඵලදායිතා ප්‍රවර්ධන අමාත්‍ය ගාමිණී ලොකුගේ මහතා පවසයි.මේ සඳහා මිලියන 155 ක මුදලක් භාණ්ඩාගාරයෙන් ලබා ගෙන ඇති අතර පසුගිය 24 වැනිදා වවුනියාවේදීත් 25 වැනිදා යාපනයේදීත් සේවකයන් පිරිසකට මිලියන 25 ක මුදලක් ප්‍රදානය කළ අතර සෙසු සේවක පිරිසට ද මේ දිනවල මුදල් ගෙවීමට කටයුතු කර ඇත.සමාගමේ සේවකයන් 49 දෙනකු මිය ගොස් ඇති අතර ඒ අයගේ යැපෙන්නන්ට මෙම සියලු හිඟ වැටුප් හා දීමනා ලබා දෙනු ඇත. සමාගමේ සියලු සේවකයන් වසර ගණනාවක් තිස්සේ රැකියා විරහිතව විශාල දුෂ්කරතාවයකට මුහුණ පා තිබුණි.කම්කරු සබඳතා හා ඵලදායිතා ප්‍රවර්ධන අමාත්‍යංශය හා කර්මාන්ත අමාත්‍යංශය එක්ව මෙම හිඟ වැටුප් හා දීමනා ගෙවීමට කටයුතු කළ අතර මෙම හිඟ වැටුප් හා දීමනා ලබාදීමේ අවස්ථාවන්ට නියෝජ්‍ය ඇමැති ආචාර්ය ජගත් බාලසූරිය මහතාත් සහභාගිවූ අතර යාපනයේදී අමාත්‍ය ඩග්ලස් දේවානන්දා සහ වවුනියාවේදී වවුනියාව නගරාධිපති එස්. ජි. නාදර් මහතා ද සහභාගි වියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=ab1010314</link>
    <topic>මැදමූලන මහගෙදර ලොකු අයියා</topic>
    <author>ධම්මික විතානගේ ඡායාරූප විචිත්‍ර චින්තක ගුණසේකර</author>
    <content>කථානායකතුමාගේ 68 වන උපන්දිනය නිමිත්තෙනිශ්‍රීලංකා ධරණි තලයේ දක්ෂිණ දේශයේ අදිරදවාදීන්ගේ ග්‍රහණයෙන් මවුබිම මුදා ගන්නට දිවි හිමියෙන් සටන් කළ ගැමුණු විජයබා විරුවන් ජනිත වූ පින්බර රෝහණ පුරවරයේ නිවහල් පින් බිමක් වේ නම් ඒ රුහුණු ගිරුවායයි.එදා ගිරි යැයි නම් ලද අති දැවැන්ත වූ පර්වතය පාමුල ස්ථාපිත වූ ගිරිපාද ජනපදය මුළුමහත් තම්බපන්නියම ආලෝකවත් කළ ශ්‍රේෂ්ඨ නරපතීන්ටත් සහපිරිවරටත් ජන්ම භූමිය වූයේ රුහුණු ගිරුවා පත්තුවයි.එදා මෙදා තුර ශ්‍රී ලාංකීය දේශපාලන වංශ කතාව හැඩ කළ නිසි මාවතකට යොමු කළ වචනයේ පරිසමාප්ත අරුතින් ම දේශපාලන සරසවියක් බඳු ගිරුවායේ මුල්ගිරිගල මැදමූලනේ රාජපක්ෂවරුන්ගේ මහගෙදර ගෘහ මූලිකයා වූ ඩී.ඒ. රාජපක්ෂ මැතිතුමාටත් දන්දිනා සමරසිංහ දිසානායක මැතිනියටත් 1942 වසරේ ඔක්තෝබර් මස 30 වැනි දා සුවිශේෂී දිනයක් විය.ඒ තම කුළුදුල් දරුවා ලෙස චමල් ජයන්ත රාජපක්ෂ මෙලොව එළිය දුටු දිනය වූ බැවිනි. සිය අත්තම්මා ගේ නිවෙස වූ මාතර පාලටුවේ දිසානායක වලව්වේ උපන් චමල් රාජපක්ෂ පුතණුවන් දිනෙන් දින හැදී වැඩුණේ ජයන්ති, මහින්ද, චන්ද්‍ර, ගෝඨාභය, බැසිල්, ප්‍රීති, ගාන්ධිනී සහ ඩඩ්ලි යන සොහොයුරු සොහොයුරියන් 8 දෙනකුට ආදර්ශවත් දයාබර ලොකු අයියන්ඩිය වෙමිනි.සිය කනිටු සහෝදරයන් ද පෙරටු කොට කඳු හෙල් වන ගහණ ගුරු පාරවල් ඔස්සේ ඔබ මොබ සැරි සැරූ කුඩා චමල් ගහ කොළ සතා සීපාවා මෙන් ම ගිරුවායේ ගොවි, ධීවර ජනතාවගේ දුක සැප සියැසින් දැක හඳුනා ගත්තේ ය. ඔවුනගේ බලාපොරොත්තු ඔවුන්ගේ අභිලාශයන් පමණක් ම නොව ඔවුන්ගේ හද ගැස්ම පවා හොඳින් වටහා ගත්තේ ය.එදා රුහුණේ සිංහයා නමින් විරුදාවලිය ලත් ඩී.එම්. රාජපක්ෂ ගිරුවායේ උරුමය වූ කුරහන් සාටකයේ ගුණ සුවඳ රාජ්‍ය මන්ත්‍රණ සභාව පුරා විහිඳුවමින් අරගලයක නියැළුණේ මෙරට අසරණ දුගී ජනතාවට සිදුවන අසාධාරණයන්ට එරෙහිව ය. ඒ ඇරැඹුම උරුමයෙන් හිමිකරගත් කුඩා චමල් ගේ දයාබර පියාණන් වූ ඩී.ඒ. රාජපක්ෂයන් ද පසු කලෙක ගමේ ලියැද්දේ වක්කඩෙන් අත දෝවණය කොට මැතිසබය තරණය කළේ, ගිරුවාපත්තුවේ දිළිඳු ජනතාවගේ හිත සුව පිණිස ය.පුංචි සන්දියේ පටන් චමල් රාජපක්ෂ කුඩා දරුවාගේ දෙසවන් වැකුණේ ගිරුවායේ දුප්පතුන්ගේ අග හිඟකම, නැති බැරිකම හමුවේ ඇති හැකි පිරිස් ඔවුන්ගේ ශ්‍රමය සූරා කෑ කතාන්දරවල දෝංකාරයය.ගමේ වෙල් ඉපනැල්ලේ ලියැද්දේ නියර දිගේ දුව පැන ඇවිදිමින් ඔහු ගමන් ගත්තේ හැමවිටම වතුර යැයි මතුරමිනි.කුඩා චමල්ට ප්‍රාථමික අධ්‍යාපනය ලබා දුන්නේ තංගල්ලේ කුසුම් කන්‍යාරාමය හා මාතර කන්‍යාරාමයයි.සිය පරපුරේ විශිෂ්ටයන්ගේ අධ්‍යාපනයේ සහ විනයේ කේන්ද්‍රස්ථානය වූ ගාල්ල රිච්මන්ඩ් විද්‍යාලයට 1948 වසරේ ඇතුළත් කෙරුණු කුඩා චමල් පාසලේ සුදිලෙන චරිතයක් වෙමින් 1960 වසරේ දී කනිෂ්ඨ පාඨශාලා සහතික පත්‍ර විභාගයත් 1962 වසරේ දී ජ්‍යෙෂ්ඨ පාඨශාලා සහතික පත්‍ර විභාගයත් ඉහළින් ම සමත් වූයේ ගුරු දෙගුරු සැමගේ පැසසුමට පාත්‍ර වෙමිනි.චමල් පාසල් අධ්‍යාපනයෙන් පසු සිය මුල් ම වෘත්තිය ලෙස තෝරා ගත්තේ පොලිස් සේවයයි. 1963 වසරේ ශ්‍රී ලංකා පොලිස් අභ්‍යාස විද්‍යාලයට ඇතුළත් වූ චමල් එහි පුහුණුව නිමා කොට 1964 වසරේ උප පොලිස් පරීක්ෂකයකු ලෙස බණ්ඩාරවෙල පොලිස් ස්ථානයට සේවයට පිවිසියේ නීතිය ඉදිරියේ සියලු දෙනා එක හා සමානය යන්න ක්‍රියාවෙන් පසක් කරවීම පෙරදැරිව ය.පසු කලෙක ඩී.ඒ. රාජපක්ෂ කෘතහස්ත අහිංසාවාදී දේශපාලනඥයාගේ අතින් ගිලිහුණු මානව හිතවාදීත්වයේ කගපත සුරතට ගත් මැදමූලනේ චමල් රාජපක්ෂ තරුණයා 1972 වසරේදී පොලිස් සේවයට සමු දුන්නේ ය.එම වසරේදීම රාජ්‍ය නිර්මාණ නීතිගත සංස්ථාවේ සහකාර සාමාන්‍යාධිකාරිවරයා ලෙස තේරී පත් වූයේ ඒ වනවිටත් එම තනතුරට අදාළ උපරිම සුදුසුකම් ඔහු විසින් සපුරා තිබූ බැවිනි.චන්ද්‍රා මාලනී විජේවර්ධන නැමැති රූමත් තරුණිය චමල්ට මුණ ගැසෙන්නේ මේ අතරතුරෙහි ය. එම හමුවීම මල්ඵල ගන්වමින් 1975 වසරේ දුරුතු මස 03 වැනිදා සියල් සැමගේ ආශිර්වාද මධ්‍යයේ චමල් චන්ද්‍රා යුවතිපතීන් සොඳුරු යුග දිවියට පිවිසීමත් සමඟය.ප්‍රිය බිරිඳගේ සෙනෙහස රැකවරණය ඔහුගේ නොකැළැල් දිවිමගෙහි සාර්ථක ඉදිරි ගමනට සුවිසල් අත්වැලක් වූයේ නිරායාසයෙනි.චමල් චන්ද්‍රා කැදැල්ලට පුතුන් දෙදෙනකු එක් වූහ. ශෂීන්ද්‍ර රාජපක්ෂ නම් ජ්‍යෙෂ්ඨ පුතු අද දවසේ ඌව පළාත් සභාවේ ප්‍රධාන අමාත්‍යවරයා ලෙස පිබිදෙන වෙල්ලස්ස සුඛිත මුදිත කරවීමේ විසල් කටයුත්තට උරදෙමින් කටයුතු කරනුයේ රුහුණු කතරගම මහ දෙවොලේ බස්නායක නිළමේ ධූරයට ද පණ පොවමිනි.කනිටු පුතු ශමීන්ද්‍ර රාජපක්ෂයන් ඉංජිනේරුවකු ලෙස දේශයේ ශීඝ්‍ර සංවර්ධන ක්‍රියාවලියේ ඉදිරිපෙළ මග පෙන්වන්නකු ලෙස කටයුතු කරයි.1985 අතුරු මැතිවරණය සඳහා මුල්ගිරිගල ආසනයේ ශ්‍රී.ල.නි.පක්ෂයේ අපේක්ෂකයා වූ ඔහුගේ ජයග්‍රහණයේ කසහඬ ළඟ ළඟම ඇසෙද්දී එම ගමන ආපසු හැරවීමට එවකට ආණ්ඩු කළ ඊනියා පාලකයන්ගේ ඡන්ද කොල්ලය සමත් විය.මේ සියලු බාධක අභියෝග මැද 1989 වසරේ පැවති මැතිවරණය ජයගනිමින් මුල්ගිරිගල අසුනේ මන්ත්‍රීවරයා ලෙස චමල් රාජපක්ෂයන් මැතිසබයට පිවිසුණේ, මෙරට ප්‍රජාතන්ත්‍රවාදය සහ යහපාලනය උදෙසා වූ යෝධ පියවරක් තබමිනි. 1994 වසරේ තිස්සමහාරාම ආසනයෙන් නැවතත් පාර්ලිමේන්තුවට පිවිසි ඔහුට භාර වූ ප්‍රධානතම අභියෝගය වූයේ දිළිඳුබවේ පතුලේ වැටී සිටි ගිරුවාපත්තුවේ ජනතාවගේ ජීවිත නඟා සිටුවීම ය.අප හැමදෙනාම අද දියුණුව ලෙස දකිනුයේ සොබාදහම ජයගන්නට ගත් ප්‍රයත්නයන්හි ප්‍රතිඵල වලටයි. එහෙත් චමල් රාජපක්ෂ නම් ඔහු කල්පනා කරනුයේ සොබා දහමට අභියෝග කොට එය ජයගන්නවාට වඩා සොබාව ධර්මය හීලෑ කොට වැඩ ගන්නා ආකාරය පිළිබඳව ය.ඔහු හඬ නොනඟයි. නිහඬව උපේක්ෂා සහගතව සිටී. ඔහු සැනසෙන්නේ ද ඔහුගේ අභිලාෂය සහ අපේක්ෂාව වන්නේ ද ඔහු තෘප්තිමත් වන්නේ ද තම උත්සාහයෙන් ලබන ප්‍රතිඵල කෙරෙහි ය. ඔහුගේ සැලසුම් වර්තමානයට මෙන් ම දීර්ඝ කාලීනව අනාගතයේ සෞභාග්‍යයේ දිශානතිය දෙසට ය. ඒ දශක ගණනාවක් දූරදර්ශීව ඉදිරිය දකිමිනි.හම්බන්තොට මහ මුහුද හීලෑකොට විසල් ජලකඳ රට තුළට කැඳවා ඉදි කළ දැවැන්ත වරායත්, මෙරට ඉදිවන දෙවන අන්තර්ජාතික ගුවන් තොටුපළ වන මත්තල ගුවන් තොටුපළ ඉදිකිරීමත් චමල් රාජපක්ෂයන් ප්‍රමුඛ මැදමූලන නායකත්වයේ අරුමය ලොවට කියාපාන විශ්මය ජනක සාධකයෝ ය. හම්බන්තොට පුරවරය ස්වයංපෝෂිත කිරීම වෙනුවෙන් කුඹුරු අක්කර දස දහස් ගණනකට දියවර මුදාහැරෙන මව් ආර ජලාශය, වෙහෙරගල, උමාඔය, වලව වම්ඉවුර, කැකිරිඕබඩ වැනි දැවැන්ත වාරි ව්‍යාපෘති ඔහුගේ අප්‍රතිහත කැපකිරීමේ ප්‍රතිඵලයන්ය.1989 වසරේ සිට පාර්ලිමේන්තු මන්ත්‍රීවරයකු ලෙසත්, 1998 වසරේ කෘෂිකර්ම නියෝජ්‍ය අමාත්‍යවරයා ලෙසත්, 2000 වසරේ දක්ෂිණ හා වරාය සංවර්ධන නියෝජ්‍ය අමාත්‍යවරයා ලෙසත්, 2005 වසරේ කෘෂිකර්ම සංවර්ධන අමාත්‍යවරයා ලෙසත්, 2006 වසරේ වාරිමාර්ග හා ජල කළමනාකරණ අමාත්‍යවරයා ලෙසත්, 2007 වසරේ පටන් වරාය ගුවන්සේවා වාරිමාර්ග හා ජල කළමනාකරණ අමාත්‍යවරයා ලෙසත් ඔහු ඉටු කළ සුවිසල් ජාතික මෙහෙවර පොළවේ වැලි සේ ගණිනු නොහැකි ය.එදා ගිරුවාය පිළිබඳව සුදු ජාතික ලෙනාඩ් වුල්ෆ් දුටු අඳුරු සෙවනැළි, කරුකුට්ටම් වූ මහපොළව කේඩෑරී වී ගිය, පණ කෙන්ද ගැටගසන්නට වෙර දැරූ ගැහැණුන්, පිපාසයෙන් හා හාමතින් මියෑදුණු මිනිසුන්, දිය ඉල්ලා හැඬූ ගහකොළ, ගව මහීෂාදීන් අතර ගිලන්වූ සිළිඳුලාගේ පරපුරේ පිරිවරට උරුම වූ වැලි කතරක් ව තිබූ ‘බැද්දේගම’ අද නිල්ල පිරුණ කෙම්බිමකි.හෙට එය සියල් සිරියෙන් සපිරි ලංකාදීපයේ පමණක් ම නොව මුළු ආසියාකරයේ ම අග්‍ර නගරය, වාණිජ කේන්ද්‍රස්ථානය, ගුවන් හා නාවුක කේන්ද්‍රස්ථානය වනු ඇත.ශ්‍රී ලාංකේය දේශපාලන වංශ කතාවේ පිටුවෙන් පිටුව පිරික්සන අපට මුණගැසෙන චරිත බොහෝ ය. මින් අපට හමුවන ප්‍රධාන මිනිසුන් දෙවර්ගයකි. පළමු වර්ගයේ අය දේශපාලනය නිසා බැබළෙති. දෙවැනි ගණයේ උදවිය දේශපාලනය බබළවති. චමල් රාජපක්ෂයන් අයත් වන්නේ මින් දෙවැනි වර්ගයටය.ඔහුගේ අතිශය අල්පේච්ඡ වූ දිවි සැරියෙන් පෙන්වා දෙන්නේ අතිශය දුර්ලභ ගණයේ ජනනායකයකුගේ චාම් ගති ලක්ෂණයන් ය.එතුමා දකුණේ ගිරුවායට පමණක් නොව සමස්ත ශ්‍රී ලංකාවේ ම දේශපාලන ගමන් මඟ බැබළවූ අපේ කාලයේ වීරවරයෙකි.ඊයේ මෙන් ම අදත්, අද මෙන් ම හෙටත්, හෙට මෙන් ම මතුවටත්, නොසිඳුණු ජීව ගුණයෙන් යුක්ත වූ ඔහුගේ ප්‍රභාමත් දේශපාලන දිවිසැරියෙන් අසිරිමත් ආලෝක ධාරාවක් විහිදෙනු ඇත.ඒ ආලෝක ධාරාවෙන් රට කරවන මහගෙදර සුදිලෙමින් කාන්තිමත් වනවා සේ ම, ඔහුගේ සුමිහිරි වදනින් පාර්ලිමේන්තු සභා ගැබ දේශපාලන සුභාෂිතයකට මං පෙත් විවර කරනු ඇත.ඉන් අලුත් ශ්‍රී ලංකාවක් බිහිකොට ආසියාවේ ආශ්චර්යය කරා පිය ඔසවන ගමනට ප්‍රතිපාක්ෂික සියල්ලන් ම එක්සත්ව දෑ හිතකාමී කඳවුරකට ඒකරාශි කිරීමේ ආනුභාව සම්පන්න මොහොත, මැදමූලන ලොකු අයියා රට කරවන මහගෙදර ලොකු අයියා ලෙස 7 වන පාර්ලිමේන්තුවේ 19 වන කථානායක චමල් රාජපක්ෂ මැතිතුමන් විසින් ළඟා කරවන දිනය වැඩි ඈතක නොවන්නේ ය.ධම්මික විතානගේ ඡායාරූප විචිත්‍ර චින්තක ගුණසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=ab1010313</link>
    <topic>අපි දේශපාලනයත් කළා හොඳටත්... එකටත් හිටියා</topic>
    <author>සුමේධා නවරත්න</author>
    <content>කො මියුනිස්ට් පක්ෂය නියෝජනය කළ ලංකා ජාතික ශිෂ්‍ය සංගමයේ සභාපතිවරයා විදියට තමයි මම කටයුතු කළේ. මගේ අධ්‍යයන කාලය වුණේ 1969 සිට 1972 කාලයයි. ඒ කාලේ ශිෂ්‍යයන් අතරත් ශිෂ්‍යයන් සහ ගුරුවරු අතරත් ලොකු බැදීමක් තිබුණා. ඕන කෙනෙකුට නිදහසේ තමන්ගෙ වැඩකටයුතු කරගෙන යන්න අවස්ථාව ලැබුණා.”එහෙම කියන්නෙ නිමල් විජේවීර. ඔහු අධ්‍යාපනය හැදෑරුවෙ කැලණිය විශ්වවිද්‍යාලයෙ.“ඒ කාලේ අද මහාචාර්ය නවරත්න බණ්ඩාර මහතා තමයි පේරාදෙණිය විශ්වවිද්‍යාලයෙ ශිෂ්‍ය සංගමයේ සභාපති. ගොඩනැඟිලි ද්‍රව්‍ය සංස්ථාවේ නියෝජ්‍ය සාමාන්‍යාධිකාරි තනතුරෙහි සේවය කළ හේමචන්ද්‍ර මහත්මයා තමයි කොළඹ විශ්ව විද්‍යාලයෙ සභාපති. එතකොට ගාල්ල අධ්‍යාපන කාර්යාලයෙ සහකාර අධ්‍යක්ෂවරයකු සිට මිය ගිය අමරදාස මාතරගේ මහතා තමයි ජ’පුර විශ්වවිද්‍යාලයෙ සභාපති.”විජේවීර මහතා ශිෂ්‍ය සභාපති ධූරය දැරූ යුගයේ සිටි සියලු ශිෂ්‍ය නායකයන් මෙන් විජේවීර මහතා ද රැකියාවකට සම්බන්ධ වූවා. ඒ 1975 වසරේදී. ගොඩනැගිලි ද්‍රව්‍ය සංස්ථාවේ ප්‍රාදේශීය කළමනාකාර තනතුර තමයි ඔහුගෙ රැකියාව වුණේ.* ශිෂ්‍ය සංගම් තමන්ගේ දේශපාලන පක්ෂ සමඟ තිබුණ ගනුදෙනුව කොහොමද?“ශිෂ්‍ය සංගම් කටයුතු කළේ පක්ෂයේ අරමුණු සමඟ තමයි. හැම ශිෂ්‍ය සංගමයක් ම යම්කිසි දේශපාලන පක්ෂයක් හෝ සංවිධානයක් නියෝජනය කළා. මේ ශිෂ්‍ය සංගම් සමඟ කටයුතු කරන්න ඒ ඒ පක්ෂවල නියෝජිතයෙක් පත් කර තිබුණා.එහෙත් අපි පක්ෂය කියන හැටියට සියයට සියයක් වැඩ කළේ නැහැ. පක්ෂය ආණ්ඩුව සමඟ යම් වැරැදි තීරණයකට ආවොත් අපි ඊට විරුද්ධ වුණු අවස්ථා තිබුණා.* ඒ කාලේ ඔබේ ශිෂ්‍ය සංගමය ප්‍රතිවාදී ශිෂ්‍ය සංගම්වලට විශ්වවිද්‍යාලයේ ගොඩනැඟෙන්න ඉඩ දුන්න ද?“ශිෂ්‍යයන්ට නිදහසේ සිය අදහස් ප්‍රකාශ කරන්න ඉඩ තිබුණා. ඉමිටියාස් බාකීර් මාකර් කියන්නෙ මගෙ ප්‍රතිවිරුද්ධ ශිෂ්‍ය සංගමයේ හිටපු ක්‍රියාකාරී නායකයෙක්. ඒත් අපි මිතුරො.”විජේවීර මහතාගේ සභාපතිත්වයෙන් යුතු ලංකා ජාතික ශිෂ්‍ය සංගමයේ කාරක සභිකයන් ලෙස කටයුතු කළ තවත් දෙදෙනෙකි. එක් අයකු දැන් කැලණිය විශ්වවිද්‍යාලයේ මහාචාර්ය රෝහණ ලක්ෂ්මන් පියදාස මහතා ය. අනෙක් ශිෂ්‍ය සභිකයා රූපවාහිනී සංස්ථාවේ වර්තමාන සභාපති සරත් කෝන්ගහගේ මහතා ය.“ඒ කාලේ අපේ ආචාර්යවරු හා අප අතර ලොකු සම්බන්ධයක් තිබුණා. ඒ නිසා ඇතැම් සිද්ධීන් ගොඩින් බේරා ගන්න අපට පුළුවන් වුණා. මට මතකයි අපේ ශිෂ්‍ය උපදේශක වෙලා හිටියෙ මහාචාර්ය චන්ද්‍රසිරි පල්ලියගුරු මහතා. එතුමා ශිෂ්‍යයන් සමඟ ඉතා සුහදශීලීව නම්‍යශීලීව කටයුතු කළා.”* ඇත්තද සර් මේ කියන්නෙ?අපි ඇසුවෙ මහාචාර්ය චන්ද්‍රසිරි පල්ලියගුරු මහතාගෙන්.“අපොයි ඔව්. විශ්වවිද්‍යාල ශිෂ්‍යයො සමඟ කටයුතු කරන්න ඕනෙ හොඳ අවබෝධයකින්. සුහදශීලී, නම්‍යශීලී නොවේ නම් ඒ කියන්නෙ ගැටුම් දුරදිග යනවා කියන එකයි.”අනෙක ඒ කාලේ ශිෂ්‍යයො මේ තරමට දේශපාලනීකරණය වෙලා තිබුණෙ නැහැ. අනෙක අභ්‍යාස පංතිවල දී ළමයි හා ගුරුවරු අතර සමීප සම්බන්ධයක් ගොඩ නැඟුණා. ගුරුවරු හා ශිෂ්‍යයන් විවෘතව කථා කළා. දෙගොල්ල අතර මොන මතිමතාන්තර තිබුණත් ගුරුවරු ශිෂ්‍යයන්ට හොඳින් ඇහුම්කන් දුන්නා.”විද්‍යෝදය විශ්වවිද්‍යාලයට මුල් වරට ශිෂ්‍යාවන් පැමිණි පසු (1966 )ඡායාරූපය - ශ්‍රී ජයවර්ධනපුර විශ්වවිද්‍යාලයීය වෘත්තාන්තය ග්‍රන්ථයෙනිවිජේවීර මහතා කියා සිටියේ එදා සිටි සිය ගුරුවරුන් පඬිවරුන් බවයි. මේ අදහස සමඟ පල්ලියගුරු මහතා ද දක්වන්නේ එකඟත්වයක්.“ඇත්තටම එදා ආචාර්යවරු මේ රැකියාව කළේ හැඟීමකින්. අද ඉන්න බහුතරයක් ගුරුවරු වගේ පැය අටේ රස්සාව කරලා ගෙදර ගියේ නැහැ. මම මගේ රැකියා කාලයෙන් අවුරුදු 17 ක් ම නාස්ති කරගත්තෙ ශිෂ්‍ය උපදේශක තනතුරේ ඉඳලයි. ඒ කාලෙදි මගෙ ලියන කියවන වැඩ සම්පූර්ණයෙන් ම වගේ ඇණ හිටියා.”* ඔබතුමා මේ කාලෙදි කවදාවත් ශිෂ්‍ය හිරිහැරයකට ලක්වෙලා නැද්ද?මොකද නැත්තෙ. මම තමයි 89 භීෂණ යුගයේ ශිෂ්‍යයන්ගෙ මුල් ම ප්‍රාණ ඇපකරුවා. මාව අල්ලලා හිරකරගත්තම මම ඔවුන්ට කිව්වා තමුසෙලා මාව හිර කරගත්තට කමක් නෑ. දවල් දොළහ වෙද්දි මොන්ටිසෝරියේ ඉන්න මගේ පුතා අරගන්න මට යන්න දෙන්න කියලා. ඔවුන් දොළහට දොර ඇරල මට කිව්වා “සර් යන්න” කියලා. එළියට ආවට පස්සෙයි මට මරණ බය දැනුණෙ. ඊට පස්සෙ නිවාස අඩස්සියට ගත් මොරටුව විශ්වවිද්‍යාලයේ උපකුලපති පටුවත විතාන, කොළඹ විශ්ව විද්‍යාලයේ උපකුලපති ස්ටැන්ලි විජේසුන්දර වගේ කීප දෙනෙක් ඝාතනයට ලක්වුණා.හැබැයි මාව නිවාස අඩස්සියට ගත්තෙ අපේ විශ්ව විද්‍යාලයේ ශිෂ්‍යයො නොවේ. වෙන විශ්වවිද්‍යාලවලින් ආ මා නොහඳුනන ශිෂ්‍යයොයි. පස්සෙ අපේ ශිෂ්‍යයො ඇවිත් මගෙන් සමාව ගත්තා.ශිෂ්‍යයන්ගේ නිවාස අඩස්සියට පත් වූවා මෙන් ම ශිෂ්‍යයන් වෙනුවෙන් රාජකීය කොමිසමක් ඉදිරියේ දඬුවම් විඳින්නට පල්ලියගුරු මහතාට සිදුවුණා. ඒ විශ්වවිද්‍යාල පිළිවෙතට පිටින් බඳවා ගත් විද්‍යා ගණිත ශිෂ්‍යයන්ට විශ්වවිද්‍යාල ශිෂ්‍යයන් දුන් නවක වදය පාලනය කිරීමට කටයුතු නොකළා ය යන චෝදනාවට.“මොනවා කරන්නද කුලරත්න කොමිසම හමුවේ දඬුවම් විඳින්නත් මට සිදුවුණා.”* ඔබ විශ්වවිද්‍යාල ශිෂ්‍යයකුව සිටි යුගය මතක් කළොත්?විශ්වවිද්‍යාල ශිෂ්‍ය කාලයේදී අපිත් ක්‍රියාකාරී ශිෂ්‍ය සාමාජිකයො. මම නියෝජනය කළෙත් ලංකා ජාතික ශිෂ්‍ය සංගමය. ඒ වගේ ම සිංහල සංගමයෙ සඟරා සංස්කාරකවරයා වුණෙත් මම. මේ සියලු අත්දැකීම් මත මම අද ශිෂ්‍යයො දිහා සානුකම්පිතව බලන්නෙ කොන්දේසි විරහිතව. අද අපේ ආචාර්යවරුන් ළමයි දෙකට බෙදාගෙන. ඒක හොඳ තත්ත්වයක් නොවේ.විශ්ව විද්‍යාල ශිෂ්‍යයො! වරින් වර මෙරටට පුවත් මවන්නෝ ය. ඔවුන්ගේ ඇතැම් පුවතක් ඉතා ශ්‍රේෂ්ඨ වන අතර, තවත් පුවතක් ඉතා ඛේදජනකය.පල්ලියගුරු මහතාගේ ශිෂ්‍ය අවබෝධය සම්බන්ධයෙන් සාක්ෂි දරන තවත් ශිෂ්‍ය නායකයෙක් වන්නේ හිටපු මන්ත්‍රීවරයකු හා ඇමැතිවරයකු වන ඉම්තියාස් බාකීර් මාකර් මහතාය.“ඒ කාලේ මැතිනියගෙ බලය තිබුණ කාලේ. කොමියුනිස්ට් පක්ෂයේ ශිෂ්‍ය නියෝජිතයන්ට තමයි විශ්ව විද්‍යාලයෙ බලය තිබුණේ. අපිට ඕන වුණා එජාප නියෝජනය කරන ශිෂ්‍ය සංගමයකුත් හදන්න.* හදන්න පුළුවන් වුණා ද?ඔව්. අපි සමවාදි ශිෂ්‍ය සංගමය පටන් ගත්තා. ගාමිණී දිසානායක මහතාට දේශනයකටත් ආරාධනා කළා. එහෙම කෙනෙක් ගෙන්වනවානම් උපකුලපතිවරයාගෙන් අවසර පතන ලිපියට අපේ ශිෂ්‍ය උපදේශක අස්සන් කළ යුතුයි. අපේ පල්ලියගුරු සර් තමයි ඊට අස්සන් කළේ. එතුමා අනෙක් ශිෂ්‍යයන්ට පැහැදිලි කර දුන්නා අපේ අයිතියටත් ඉඩක් අවශ්‍ය බව.* කොමියුනිස්ට් වාදී ශිෂ්‍යයො ගාමිණි දිසානායක මහතා කැඳවාගෙන එන්න ඉඩ දුන්න ද?වාහනය උඩට ගන්න දුන්නෙ නැහැ. පල්ලියගුරු සර් තමයි මා එක්ක ආවේ එතුමව කැන්දන් යන්න. හැබැයි ඉතිං එකම “හූ”ව. හැබැයි වෙනම කිසිම ප්‍රශ්නයක් ඇති වුණේ නැහැ. දිසානායක මහත්තයත් හූ කියපු අයටත් අත වැණුවා.අප මුලින්ම කථා කළ විජේවීර මහතා පවසා සිටියේ තමන්ගේ යුගයේ සිටියේ ගුරු පඬිවරු බවය.එක් එක් විෂයන්හි කෙළවර තෙක් ගවේෂණශීලි පර්යේෂණශීලි අධ්‍යයනවල සිය ගුරුවරුන් නියැලුණ බව ඔහු පැවසීය. ඔහු සිහිපත් කළ එවන් එක් ගුරුවරයකු වූයේ ධර්මසේන පතිරාජ මහතා ය.මහාචාර්ය චන්ද්‍රසිරි පල්ලියගුරුජ්‍යෙෂ්ඨ කථිකාචාර්ය ධර්මසේන පතිරාජජ්‍යෙෂ්ඨ මහචාර්ය සුනිල් ආරියරත්නපාර්ලිමේන්තු හිටපු මන්ත්‍රී ඉමිතියාස් බාකීර් මාකර්* අපි කැමතියි ඔබතුමාගේ ශිෂ්‍ය ජීවිතය ගැන දැනගන්න.“1963 සිට 1967 වෙන තුරු මම අධ්‍යාපනය හැදෑරුවෙ පේරාදෙණිය විශ්ව විද්‍යාලයෙ. මම සම සමාජ පක්ෂය නියෝජනය කළ ක්‍රියාකාරී ශිෂ්‍යයෙක්. විශ්ව විද්‍යාලයෙ නිලතල දැරුවෙ නැති වුණත් පක්ෂයේ ජනතා තරුණයො සංවිධානයේ මහනුවර දිස්ත්‍රික්කයේ ලේකම් හැටියට කටයුතු කළේ මම.”පතිරාජ මහතා පැවසුවා.ශිෂ්‍යයකු විදියට අධ්‍යන කටයුතු කළ ආකාරය සිහිපත් කළොත්?අපට හැම දෙයක්ම අධ්‍යනයක්. අපි හැමදේම කළේ අධ්‍යනයක් විදියට. දේශපාලනය, සාහිත්‍ය, වාද විවාද මේ හැම එකක් ම එහෙමයි. අපි විශ්ව විද්‍යාලයෙ කටයුතු බොහෝම නිදහස්ව කළා. අපට ඒ සඳහා යොමු කළ ගුරුවරුන් සිටියා.ඒ කාලේ වගේ ගවේෂණ පර්යේෂණ කරන ආචාර්ය මහාචාර්ය වරු දැන්නම් හිඟයි.* කව්ද ඔබේ ගුරුවරු?“මහාචාර්ය එදිරිවීර සරච්චන්ද්‍ර, මහාචාර්ය සිරි ගුණසිංහ, මහාචාර්ය ආරිය රාජකරුණා වැනි දැවැන්ත ගුරුවරු යටතේ තමයි අපි අධ්‍යාපනය හැදෑරුවේ. සරච්චන්ද්‍ර මහත්තයා මිය යන තුරුම මම එතුමා මුණ ගැසුණා. විදේශගත වෙලා සිටියත් සිරි ගුණසිංහ මහත්තයා ලංකාවට ආ ගමන් එන්නෙ අප මුණ ගැහෙන්න. අපිත් ගුරුවරුන් අතර බොහොම තද බැම්මක් තිබුණා.* ශිෂ්‍යයන්ගේ දේශපාලන කටයුතු කොහොම ද?අපිත් පෙළපාළි ගියා. වර්ජනය කළා. උද්ඝෝෂණය කළා. පැහැදිලි ශිෂ්‍ය හා සමාජ අර්බුද වෙනුවෙන් එකම අරමුණක් උදෙසා අපි සටන් වැදුණා. හැබැයි කොයි වෙලාවකවත් අපි දේශපාලන ඉත්තො වුණේ නැහැ.පතිරාජ මහතාගේ මේ සිහි කිරීමත් සමඟ මගේ මතකයට එන්නේ එදිරිවීර සරච්චන්ද්‍රයන්ගේ “පිං ඇති සරසවි වරමක් දෙන්නේ” නම් වූ කෘතියයි. එහි ඇතැම් තැනක ඔහු හා ශිෂ්‍යයන් අතර ඇති බැඳියාව අපූරුවට විස්තර කරයි.“මනමේ නිෂ්පාදනයේදී මට මුහුණ පාන්නට සිදු වූ ඉතා බැරෑරුම් ප්‍රශ්නය නම් නැටුම් ගැයුම් හා රූපණය යන අංශ තුනෙහි ම හැකියාවන් ඇති නළු නිළියන් ශිෂ්‍ය ශිෂ්‍යාවන් අතරින් සොයා ගැනීමය.” (“පිංඇති සරසවි වරමක් දෙන්නේ”)අමාරුවෙන් සොයා ගත් ශිෂ්‍ය ශිෂ්‍යාවන් ගැන ඔහු මෙවැනි සටහනක් තබා තිබුණි.“....මගේ නාට්‍යයට මේතරම් දක්ෂ නළු නිළි පිරිසක් ලැබුණේ මගේ භාග්‍යයෙන් පමණක් නොව රසිකයන්ගේ ද භාග්‍යය නිසා යයි කිව යුතුය.”වසර හතරක් විශ්ව විද්‍යාල ශිෂ්‍යයකු ලෙස අධ්‍යාපනය හැදෑරු පතිරාජ මහතා විශ්වවිද්‍යාල ආචාර්යවරයකු ලෙස සේවයට බැඳුණේ 1968 දීය. ඔහු ඒ සේවයෙන් විශ්‍රාම ගත්තේ 2008 වසරේදීය. ඔහු ක්‍රියාකාරී ශිෂ්‍යයකු ලෙසත් ආචාර්යවරයකු ලෙසත් විශ්ව විද්‍යාලය දකින්නේ එලෙසයි.බුද්ධියේ තෝතැන්න විශ්වවිද්‍යාලයයි. එහෙත් මහාචාර්ය සුනිල් ආරියරත්න මහතා පවසන්නේ ක්‍රමයෙන් විශ්වවිද්‍යාල භූමියෙන් කලාව, සාහිත්‍ය, ඵලදායි දේශපාලන අරමුණු, පොදු අරමුණු සියල්ල ගිලිහී යන බවයි. ඒ අතර ඔහු තමන් ශිෂ්‍යයකු ලෙස ගත කළ යුගය ගැන පවසන්නේ මෙවැන්නක්.අපි විශ්ව විද්‍යාලයට ගියේ විශ්ව විද්‍යාලය (ජ’පුර) සිර කඳවුරක් වෙලා තිබුණ යුගයෙයි. ඒ නිසා අපට දේශන පැවැත්වුණේ තැනින් තැන. තර්ස්ටන් විද්‍යාලයෙ, රාජකීය විද්‍යාලයෙ, ලුම්බිණි විද්‍යාලයෙ වගේ ස්ථාන කීපයක අපට දේශන තිබුණා. ඒ 71 අවුරුද්ද. අපි උද්ඝෝෂණය කළා. එහිදී අපේ පොදු අරමුණ වුණේ විශ්ව විද්‍යාලය නිදහස් කරගැනීමයි. එස්. බී. දිසානායක මහතාත් ඒ කාලෙ ක්‍රියාකාරී ශිෂ්‍යයෙක්. අපි හැමෝගෙම පරමාර්ථය වුණේ විශ්ව විද්‍යාලය නිදහස් කර ගැනීමයි.විශ්ව විද්‍යාලය නිදහස් කර ගත්තට පස්සෙ සම්පූර්ණයෙන්ම පිරිසිදු කරලා සුණු පිළියම් කරලා යථා තත්ත්වයට ගත්තෙ අපි.* ශිෂ්‍යයන් අතර තිබුණ සහජීවනය කෙබඳු ද?අද වගේ නම් පිරිහීමක් තිබුණෙ නැහැ. ජවිපෙ ක්‍රියාකාරී ශිෂ්‍යයො පෝස්ටර් ඇන්දා පෝස්ටර් ගැහුවා. අපි නිදහසේ නාට්‍ය කෙරුවා. සාහිත්‍ය උත්සව පැවැත්වූවා. සඟරා කළා. කවුරුත් කිසිවකු මර්දනය කළේ නැහැ.ඒ කාලේ ශිෂ්‍යයො දඩබ්බර නැහැ. ශිෂ්‍ය සංගම් වගේ පොදු ශිෂ්‍යයො තනි වුණේ නෑ. ආචාර්ය මණ්ඩලය නිරන්තරයෙන්ම ඔවුන් සමඟ හිටියා. 71 වගේ ම 89 යුගයේදීත් ශිෂ්‍යයන් බේරා ගන්න ගුරුවරු ඉදිරිපත් වුණා.දැන් ඉන්න ශිෂ්‍යයො අපි කියන දෙයක් අහන්නෙ නැහැ. මම ඔවුන්ගේ මහා ශිෂ්‍ය සංගමයේ සාහිත්‍ය අනු කමිටුවේ ශිෂ්‍ය උපදේශක වෙලා හිටියා. ඒත් මම ඒ තනතුරෙන් ඉල්ලා අස්වුණා. මොකද ඔවුන් මම කියන දෙයක් පිළිගන්නෙ නෑ. ඉතිං නමට විතරක් ශිෂ්‍ය උපදේශක වෙලා වැඩක් නැහැනෙ.අපේ කාලේ ශිෂ්‍ය ව්‍යාපාර ඉතා සක්‍රීයව තිබුණා. දේශපාලනය කරපු අය දේශපාලනය කළා. කවුරුවත් මර්දනය කළෙත් නැහැ. බාහිර දේවල් කළ අය ඒවා කළා.හැත්තෑ එක අසූ නමය යන යුග දෙකම විශ්වවිද්‍යාලය බොහෝ ප්‍රශ්නවලට මැදිහත් වුණා. ඒත් ගුරුවරුන්, ශිෂ්‍යයන් සමඟ හිටියා. මොකද ශිෂ්‍යයො ගුරුවරුන් සමඟ හිටියා. ඒත් අද වෙන කොට ශිෂ්‍ය සංගමයට ප්‍රධාන භාණ්ඩාගාරික ලෙස පත් කර ගන්න ආචාර්යවරයෙක් හොයා ගන්න බැරි තරමට ඔවුන් හුදෙකලා වෙලා. එහෙම වෙලා තියෙන්නෙ ඔවුන් ගුරුවරුන් සමඟ තිබෙන බැඳීම අත්හැර තිබෙන නිසයි. ඒ නිසා දැන්වත් ඔවුන් ආපසු හැරී බැලිය යුතුයි.අවසාන වශයෙන් ආරියරත්න මහතා පැවසුවේ එවැන්නකි.සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=ab1010315</link>
    <topic>”අපේ ජනාධිපතිතුමා”</topic>
    <author/>
    <content>අභිමානවත් දෙවැනි පදවිප්‍රාප්තියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=ab1010311</link>
    <topic>ලබන වසරේ ටින් මාළු මිල අඩුවේවි</topic>
    <author>සංවාද සටහන සුමේධා නවරත්න</author>
    <content>ධීවර හා ජලජ සම්පත් සංවර්ධන ඇමැති රාජිත සේනාරත්න* ටින් මාළු මිලත් වැඩි වෙලා. ලංකාවේ ආරම්භ කරනවා යැයි කියූ ටින් මාළු කර්මාන්ත ශාලා කෝ?මේ මාසයෙ අවසන් වෙද්දී පළමු කර්මාන්ත ශාලාව ආරම්භ කරනවා. ජෝන් කීල්ස් සමාගම විදේශීය සමාගමක් එක්ක එකතුවෙලා තමයි මේ කර්මාන්ත ශාලාව ආරම්භ කරන්නෙ. මාළු ටින් එකක් රුපියල් 175 කට තමයි විකිණෙන්නෙ.* මේ කර්මාන්ත ශාලාවට මාළු ලබා ගන්නෙ කොහෙන්ද? මොකද දැනටමත් අපේ පරිභෝජනයට ප්‍රමාණවත් මාළු නැහැ?තායිලන්තයෙන් තමයි ඒ මාළු ආනයනය කරන්නෙ. තායිලන්තය කියන්නෙ දැවැන්ත වශයෙන් ටින් මාළු නිෂ්පාදනය කරන රටක්. තායිලන්තයෙ එක් සමාගමක් සමඟ සාකච්ඡා කර ඒ මාළු අවශ්‍යතාව පියවා ගන්න කටයුතු කළා.* රට වටේම මුහුද තියෙන අපට ඒ මාළු අවශ්‍යතාව අපේම මුහුදෙන් ලබා ගන්න බැරිද?ඒ වෙනුවෙන් තමයි දැන් සැලසුම් සකස් කරගෙන යන්නෙ. තව අවුරුදු තුනකින් අපේ මත්ස්‍ය සම්පත දෙගුණ කරගන්නයි අපි උත්සාහ දරමින් සිටින්නෙ. මේ වනවිට ඒ පිළිබඳ මැද පෙරදිග සමාගමක් වන අල්ෆයිසාල් සමාගම සමඟ සාකච්ඡා කර අවසන්. මේ සම්බන්ධ යෝජනා කැබිනට් අනුමැතියට ඉදිරිපත් කර තිබෙනවා.* අලුත් ටින් මාළු කර්මාන්ත ශාලා නිසා ටින් මාළු මිල අඩුවේද?ඔව්. ලබන වසරේදී තවත් දැවැන්ත ටින් මාළු කර්මාන්ත ශාලා දෙකක් විවෘත කරනවා.එහි නිෂ්පාදනයෙන් සියයට 20 ක් මෙරට වෙළෙඳ පොළට නිකුත් කරනවා.එතකොට හිතුමතේට ඔය ටින් මාළු මිල ගණන් ඉහළ දමන්න කාටවත් බැහැ.* ධීවර ජනතාව වෙනුවෙන් ඉදිරියේ යම් සුබසාධන කටයුතු ක්‍රියාත්මක කෙරෙනවද?අල්ෆයිසාල් සමාගම ආයෝජනය කරන මුදලෙන් සියයට විසි පහක් වැය කරන්නෙ ධීවර ජනතාවගේ සුබ සාධනය සඳහා. ඔවුන්ට ජීවිත රක්ෂණයක්, රුපියල් හත්දහසක මාසික විශ්‍රාම වැටුපක්, දරුවන්ට ශිෂ්‍යත්ව, යටිතල පහසුකම් වැනි වැඩපිළිවෙළක් දියත් කෙරෙනවා.ඉතිරි සියයට හැත්තෑපහම ධීවර කර්මාන්තයේ දියුණුවටයි වැය කරන්නෙ. අපට දැනට ලැබෙන්නෙ මෙට්‍රික් ටොන් තුන් ලක්ෂ තිස් නමදාහයි.තව වසර තුනකින් මෙට්‍රික් ටොන් හය ලක්ෂ අසූහය දාහක මත්ස්‍ය සම්පතක් ලබා ගැනීමට අප සැලසුම් ක්‍රියාත්මක කරනවා.එජාප පාර්ලිමේන්තු මන්ත්‍රීනි තලතා අතුකෝරල* ඔබ පවසන්නෙ එජාපයේ පිල් නැති බවයි?මම කාගෙවත් පිලකට අයිති නැහැ. මම අයිති එජාප පිලටයි. ඒ වගේ ම එජාපයට ප්‍රතිසංවිධානය අවශ්‍යයි කියලත් මම කියනවා.එජාපය ජයග්‍රහණය කරා ගෙන යාමට නම් ප්‍රතිසංවිධානය විය යුතුමයි.* වර්තමාන නායකත්වය යටතේ ඡන්ද දිනන්න බැරි බව ද ඔබ ඔය කියන්නෙ?වර්තමාන නායකත්වය ගැන අදහසක් ප්‍රකාශ කරන්න මම කැමැති නැහැ.මොකද ඔහු තවමත් අපේ නායකයා ලෙස කටයුතු කරනවානේ.ඒත් ආකර්ශනීය නායකත්වයක් පක්ෂයට අවශ්‍යයි.ඒ වගේම තමන්ට ජය ගත හැකි ද, තමන් තව දුරටත් පක්ෂ නායකත්වයේ සිටිය යුතු ද යන්න ගැන තීරණය කළ යුත්තෙ වර්තමාන නායකත්වය විසින්මයි.* ඔබ එජාප පිලේ බව පැවසුවා. ඒත් රනිල් වික්‍රමසිංහ මහතාගේ ග්‍රාමීය චාරිකා වැඩසටහන ප්‍රතිසංවිධාන පිල සමඟ එකතුව වර්ජනය කළා. ඇයි ඒ?පළමුව කළ යුත්තෙ පක්ෂය ජයග්‍රහණය සඳහා ප්‍රතිසංවිධානය කටයුතු කිරීමයි. දෙවෙනි අදියර හැටියටයි ඔය වගේ දේවල් ක්‍රියාත්මක කළ යුත්තෙ.අපි පක්ෂයේ ඕනෑම වැඩකට කැප වීමෙන් වැඩ කරනවා. ඒත් මේ වෙලාවෙ මූලිකත්වය දී තිබෙන්නෙ ප්‍රතිසංවිධාන කටයුතුවලටයි. ඉන් අනතුරුව තමයි වගකීම් ඉටු කරන්න පුළුවන් වෙන්නෙ.* ඒ කියන්නෙ ග්‍රාමීය චාරිකා ප්‍රතික්ෂේප කළ බව ඔබ පිළිගන්නවා?ඔය වගේ ගම දැනුවත් කරන වැඩසටහනක් කෘත්‍යාධිකාරි මණ්ඩලයේදී කියැවුණා.ඒත් ඉන් එහාට කවුරුවත් අපව ඒ ගැන දැනුවත් කිරීමක් කරලා නැහැ.* මෙවැනි අර්බුද තියාගෙන කොහොමද ඉදිරි පුංචි මැතිවරණයවත් දිනන්නෙ?කවුරුහරි හිතනවා නම් කිසියම් හේතුවක් නිසා අප ඡන්දයේ වගකීම් මඟ හරිනවා කියලා එය ලොකු වැරැදීමක්.ඉතා හොඳින් මුහුණ දෙන්න ඕන නිසයි අපි ප්‍රතිසංවිධානය ඉල්ලන්නෙ. අපි උපරීම කැපවීමෙන් ජයග්‍රහණය උදෙසා කටයුතු කරනවා.සංවාද සටහන සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=ab1010312</link>
    <topic>බොරු අලි වටේ යද්දී ඇත්ත අලි හැංගිලා</topic>
    <author>චන්දන බණ්ඩාර</author>
    <content>පොදු රාජ්‍ය මණ්ඩලීය ක්‍රීඩා උළෙල ශ්‍රී ලංකාවේ පැවැත්වීමට අවශ්‍ය කටයුතු සැලසුම් කිරීම සඳහා ගිය සතියේ ජනාධිපතිතුමා විසින් විශේෂ කමිටුවක් පත්කරනු ලැබීය. කථානායක චමල් රාජපක්ෂ, නියෝජ්‍ය ඇමැති ඩිලාන් පෙරේරා, පාර්ලිමේන්තු මන්ත්‍රී නාමල් රාජපක්ෂ සහ මහ බැංකු අධිපති අජිත් නිවාඩ් කබ්රාල් එම කමිටුවට ඇතුළත් වෙති.එම කමිටුවට පැවැරී ඇති ප්‍රධාන වගකීම පොදුරාජ්‍ය මණ්ඩලීය ක්‍රීඩා උළෙලේ 2018 වසරේ සත්කාරක රට බවට ශ්‍රී ලංකාව පත් කර ගැනීමටත් තරග සඳහා මෙරට ක්‍රීඩාංගණ සූදානම් කර ගැනීමත්ය.එම කමිටුව ජනාධිපතිතුමාගේ ප්‍රධානත්වයෙන් පසුගියදා රැස්විය. එහිදී ජනාධිපතිතුමා මේ විශේෂ කමිටුවට උපදෙස් රැසක් ලබාදුන්නේය. “ඉන්දියාව පොදුරාජ්‍ය මණ්ඩලීය ක්‍රීඩා උළෙලට මුහුණ දුන් ආකාරය දකින්න ඇතිනේ. ඒ නිසා ඔයාලා දැන් ඉඳන්ම සූදානම් වෙන්න. ගම්වල ඉන්න තරුණ ජවය තිබෙන ළමයි සොයාගන්න. ඔවුන් දැන් ඉඳලාම පුරුදු පුහුණු කරවලා අපේ රටට වැඩි පදක්කම් ප්‍රමාණයක් ගන්නා තැනට පත්කරවන්න. අන්තර්ජාතික මට්ටමින් තරග ජයගත හැකි පිරිසක් බිහිකර ගැනීමට කටයුතු සංවිධානය කරන්න” ජනාධිපතිතුමා පැහැදිලි කෙළේය.මේ කමිටුවේදී නාමල් රාජපක්ෂ මන්ත්‍රීතුමාද විශේෂ අදහසක් ඉදිරිපත් කළේය. “ජනාධිපතිතුමනි රගර් සහ ක්‍රිකට් ක්‍රීඩාවල යෙදී සිටින පාසල් දරුවෝ වෙනත් ක්‍රීඩාවලටත් යොමු කරනවා නම් ඉතාම වැදගත්. එහෙම වුණොත් දරුවෝ එකම ක්‍රීඩාවක් කරනවාට වඩා අමතර ක්‍රීඩාවලට යොමු වුණාම ඔවුන්ගේ ක්‍රීඩා කෞශල්‍ය වැඩි දියුණු වෙනවා.” මන්ත්‍රී නාමල් රාජපක්ෂ කියා සිටියේය.ඒ සමඟම ජනාධිපතිතුමා කියා සිටියේ “හැබැයි ඉතින් රගර් ගහන කෙනා රගර්ම තමයි ගහන්නේ” ජනාධිපතිතුමා සිනාසෙමින් විහිළුවට මෙන් කීවේ මන්ත්‍රී නාමල් රාජපක්ෂ ගැනය. නියෝජ්‍ය ඇමැති ඩිලාන් පෙරේරා ජනාධිපතිතුමාගේ කතාවට යමක් එක්කළේය. “හැබැයි සර් රගර් සෙල්ලම් කරන කෙනෙක් පාර්ලිමේන්තුවේත් ඉන්නවා. ඒ විතරක් නෙමෙයි එයා රට වෙනුවෙන් තව ලොකුª වැඩ කොටසක් කරනවා” නියෝජ්‍ය ඇමැති ඩිලාන් පෙරේරා කියා සිටියේය.තාරුණ්‍යයට හෙටක් සංවිධානය සහ මධ්‍යම පළාත් ආණ්ඩුකාර ටිකිරි කොබ්බෑකඩුව එක්ව පසුගියදා විශේෂ වැඩසටහනක් උතුරු නැඟෙනහිර ප්‍රදේශවල සංවිධානය කැර තිබිණි. ඒ උතුරු සහ දකුණු ප්‍රදේශවල පාසල් ශිෂ්‍යයන්ගේ් අන්‍යොන්‍ය අවබෝධය වැඩි කිරීමේ වැඩසටහනකි. ඒ අනුව මහනුවර බාල දක්ෂිකා සමූහයේ 40 දෙනෙක් යාපනයේ තෙදිනක සංචාරයක් සඳහා සහභාගි කරවනු ලැබූහ.එම බාලදක්ෂිකාවන් පිරිස යාපනයේ පාසල් දහතුනක ශිෂ්‍ය ශිෂ්‍යාවන් සමඟ විශේෂ ක්‍රියාකාරකම්වලද නිරත වූහ. එදින රාත්‍රියේ විශේෂ වැඩසටහනක් පැවැත්විණි. ඒ ගිනිමැල සංදර්ශනයකි. එහි ප්‍රධාන ආරාධිතයා ලෙස සහභාගී වූයේ පාර්ලිමේන්තු මන්ත්‍රී නාමල් රාජපක්ෂය. මේ විශේෂ ගිනි මැල සංදර්ශනය පැවැති අවස්ථාවට නියෝජ්‍ය ඇමැති මහින්දානන්ද අලුත්ගමගේ සහ පාර්ලිමේන්තු මන්ත්‍රීවරුන් වන ජේ. ශ්‍රී රංගා, මනුෂ නානායක්කාර සහ තාරානාත් බස්නායක එක්ව සිටියහ.මේ ගිනිමැල සංදර්ශනය අතරතුර මහනුවර සිට පැමිණි බාලදක්ෂිකාවන් පිරිසගෙන් අයකු කපුවකුගේ චරිතයක් රඟ පෑවාය. මේ අතරතුර නාමල් රාජපක්ෂ මන්ත්‍රීවරයා මන්ත්‍රී මනූෂ නානායක්කාරට කියා සිටියේ, මහින්දානන්ද නියෝජ්‍ය ඇමැතිතුමාට කැබිනට් ඇමැතිකමක් ලැබෙනවාද කියලා ඔය සාස්තරකාරිගෙන් අහලා බලන්න කියාය.ඉන් අනතුරුව බාල දක්ෂිකාවන් පිරිස රඟ දැක්වූයේ ගිනිමැලය වටේ ගමන් කරන අලින්ගේ දර්ශනයයි. එහිදී එම අලි රංගනය ඇරැඹීමට පෙර බාලදක්ෂිකාවන් කියා සිටියේ ගිනිමැලය වටා යන අලි යම් හෙයකින් හොඩවැලෙන් මෙහි සිටින යම් අයෙකුට තට්ටු කළහොත් ඔහු හෝ ඇය අලියකු ස්වරූපයෙන් ගිනි මැලය වටා ගමන් කළ යුතු බවටය.ඒ අනුව රංගනයට එක්ව සිටි බාල දක්ෂිකාවක් නියෝජ්‍ය ඇමැති මහින්දානන්දගේ පිටට තට්ටුවක් කළේය. ඒ අනුව නියෝජ්‍ය ඇමැති මහින්දානන්ද අලියකු ලෙස රංගනයේ යෙදෙමින් ගිනි මැලය වටේ ගමන් ගත්තේය. ඉන් අනතුරුව එක් බාල දක්ෂිකාවක් අලියකු ලෙස රංගනයේ යෙදෙමින් පැමිණ මන්ත්‍රී නාමල් රාජපක්ෂගේ පිටට තට්ටු කළේය. ඒ අනුව මන්ත්‍රී නාමල්ට ද අලියකු ලෙස රංගනයේ යෙදෙන්නට විය.ඉන් අනතුරුව බාලදක්ෂිකාවන් ගියේ එ.ජා.ප මන්ත්‍රීවරුන් වන මනුෂ නානායක්කාර සහ ජේ. ශ්‍රී රංගා සොයා ගෙනය. එහෙත් එම මන්ත්‍රී දෙපළ අනෙක් බාලදක්ෂිකාවන් පිරිස සිටි ස්ථානයට පිටුපසට ගොස් සැඟවී සිටියේය. එය දුටුවේ නියෝජ්‍ය ඇමැති මහින්දානන්ද අලුත්ගමගේය. “කෝ මෙතන හිටපු ඔර්ජිනල් අලි දෙන්නා පැනලා ගිහින් නේද? හරියටම අලි විදියට රඟපාන්න පුළුවන් ඔවුන් දෙන්නටයි.” නියෝජ්‍ය ඇමැති මහින්දානන්ද කියනවාත් සමඟම සියලුම දෙනා සිනාසෙන්නට පටන් ගත්හ.ජාතික හෙළ උරුමයේ පක්ෂ කාර්යාලයට විශ්වවිද්‍යාල සිසුන්ගේ මවුපියෝ පිරිසක් ගිය සතියේ පැමිණියහ. ඒ එහි නායක ඕමල්පේ සෝභිත හිමියන් සහ ඇමැති චම්පික රණවක හමුවීමටය. ශිෂ්‍ය භාවය අහෝසි වී සිටින ශිෂ්‍යයන් කිහිප දෙනෙකුගේ සහ මේ වෙනවිට විශ්ව විද්‍යාලවල ගැටුම්වලට මැදිවී සිටින ශිෂ්‍යයන් කීප දෙනෙකුගේ මවුපියෝ ඒ අතර වූහ.”නායක හාමුදුරුවනේ විශ්ව විද්‍යාලවල ඇති වෙමින් පවතින තත්ත්වය ගැන අපට විශාල බයක් දැනෙනවා. අපේ දරුවෝ ගැන අපට බයයි. අනෙක අපට අමතක නැහැ 88, 89 කාලවලදී සිදුවූ දේවල්. අපේ ගම්පළාත්වල දරුවෝ අහිමි වූ මවුපියෝ හැඬූ කඳුළින් ඉන්නේ. විශ්ව විද්‍යාලයේ පළමුවෙනි වසරට ඇතුළු වුණාම අපේ දරුවන්ට දස වද දෙනවා. දරුවෝ මේවා අපට කියන්නත් බයයි. එයාලා ප්‍රාණ ඇපකාරයෝ හිරකාරයෝ බවට පත්වෙලා ඉන්නේ.” පැමිණ සිටි විශ්ව විද්‍යාල සිසුවකුගේ පියෙක් කියා සිටියේය.ඉන් අනතුරුව ඕමල්පේ සෝභිත හිමියෝ සිහිපත් කළේ තම අතීතය ගැනය. 1971 කැරැල්ලේදී ජයවර්ධනපුර විශ්ව විද්‍යාලයේදී තමන් වහන්සේ ලැබූ අමිහිරි අත්දැකීම් උන්වහන්සේ මවුපියන්ට මතක් කැර දුන්හ.”සමස්ත ශිෂ්‍ය ප්‍රජාවටම මුවා වෙලා ශිෂ්‍යයෝ දෙතුන් දෙනෙක් තමයි මේ පටු අන්තවාදී දේශපාලනයේ නිරත වෙලා ඉන්නේ. ඒකෙන් සිද්ධ වෙන්නේ සියලු දෙනාටම බැට කන්න. ඒකත් හරියට එක මකුණයි කන්නේ ඔක්කොම මකුණෝ මරනවා වගෙයි. සමහර දේවල් සාකච්ඡා කරලා විසඳාගන්න පුළුවන්. හූ කියලා ගල් ගහලා උපකුලපතිතුමාට තඩි බාලා මේ විදිහට ප්‍රශ්න විසඳා ගන්ඩ බැහැ. දැන් වෙන්නේ විශ්ව විද්‍යාල වැහිලා ශිෂ්‍යයෝ හිරේ විලංගුවේ වැටිලා දරුවන්ගේ අනාගතය අඳුරු වෙන එකයි.” ඕමල්පේ සෝභිත හිමියෝ කියා සිටියහ.2011 වසර සඳහා සබරගමුව පළාත් සභාවේ අයවැය යෝජනා පසුගිය සතියේ පළාත් ප්‍රධාන අමාත්‍ය සහ මුදල් විෂය භාර අමාත්‍ය මහීපාල හේරත් එම සභාව හමුවේ තැබීය.සභාපති රංජිත් බණ්ඩාරගේ ප්‍රධානත්වයෙන් පැවති පළාත් සභා රැස්වීමේදී ඉදරි වසර සඳහා සිය අයවැය යෝජනා ඇතුළත් ප්‍රකාශය සභාව හමුවේ තැබීමට මහ ඇමතිවරයාට පැයකට ආසන්න කාලයක් ගත විය.අයවැය විවාදය පසුගියදා (25) පටන් (27) දක්වා තෙදිනක් පුරා පැවැත්විණි. ඒ පිළිබඳ අවසන් ඡන්ද විමසුම 27 වෙනිදා සිදු කෙරිණි.ඉදිරි වසර සඳහා මහ ඇමතිවරයාගේ අයවැය විවාදයට කන් දීමට පළාත් සභාවේ ලේකම්වරු ඇතුළු ආයතන ප්‍රධානීන් රැසක් ද ගැලරියට පැමිණ සිටියහ.ඉදිරි වසර සඳහා සබරගමුව පළාත් සභාව ඉපයීමට අපේක්ෂිත ආදායම රුපියල් මිලියන පහළොස් දහස් එකසිය පනහකි.ඒ අතුරින් පළාතේ සංවර්ධන කටයුතු සඳහා රුපියල් මිලියන 2970 ක් ආයෝජනය කිරීමට අපේක්ෂිත බවද මහ ඇමතිවරයා කීය.ඉදිරි වසර සඳහා රුපියල් මිලියන 1115 ක වැඩිම මුදලක් වෙන් කර ඇත්තේ පළාත් මාර්ග සංවර්ධන අමාත්‍යංශය සඳහාය.ප්‍රධාන අමාත්‍යවරයා යටතේ ඇති අධ්‍යාපන අමාත්‍යංශයට රුපියල් මිලියන 465 ක් වෙන් කර ඇති අතර පළාත් සෞඛ්‍ය අමාත්‍යංශයට රුපියල් මිලියන 220 ක්ද පළාත් ඉඩම් හා කෘෂිකර්ම අමාත්‍යංශයට රුපියල් මිලියන 115 ක්ද පළාත් සමාජ සුබසාධන අමාත්‍යංශයට රුපියල් මිලියන 55 ක්ද වෙන් කිරීමට මුදල් අමාත්‍යවරයා යෝජනා කළේය.මෙවර අයවැය යෝජනා අතර 2600 වන සම්බුද්ධ ජයන්තිය සිහි කරනු වස් අංග සම්පූර්ණ පාසල් 2 ක් සංවර්ධනය කිරීමට ද තෝරාගත් ද්විතීයික පාසල් 113 ක් තවදුරටත් සංවර්ධනය කිරීමටද ද්‍රවිඩ මාධ්‍ය වතු පාසල් සිසුන් උදෙසා උසස් පෙළ පහසුකම් සහිත පාසල් 2 ක් ඇරැඹීමටත් අපේක්ෂා කරන බව මහීපාල හේරත් සඳහන් කළේය.හිටපු ඇමැති හේමකුමාර නානායක්කාර සහ පාර්ලිමේන්තු මන්ත්‍රී වාසුදේව නානායක්කාරගේ මව අයිරින් එළිසබෙත් විජේසේකර මහත්මිය පසුගියදා අභාවප්‍රාප්ත වූවාය. ඇයගේ දේහයට අවසන් ගෞරව දැක්වීමට දේහය තැන්පත් කර තිබූ නුගේගොඩ නිවෙසට පසුගියදා මැති ඇමැතිවරු රැසක් ම පැමිණියහ.ජනාධිපතිතුමා විජේසේකර මාතාවගේ දේහයට අවසන් ගෞරව දැක්වූයේ ගිය බ්‍රහස්පතින්දා ය. ගිය බදාදා සවස එ.ජා.ප. නායක රනිල් වික්‍රමසිංහ, පාර්ලිමේන්තු මන්ත්‍රී රමේෂ් පතිරණ, නියෝජ්‍ය ඇමැති ඩිලාන් පෙරේරා, පාර්ලිමේන්තු මන්ත්‍රී නාමල් රාජපක්ෂ ඇතුළු මැති ඇමැතිවරු රැසක් ම මන්ත්‍රී වාසුදේව සහ හිටපු ඇමැති හේමකුමාරගේ මවගේ දේහයට ගිය සතියේ අවසන් ගෞරව දැක්වූහ.ගිය බදාදා නුගේගොඩ එම නිවෙසට ගිය මන්ත්‍රී නාමල්, එ.ජා.ප. නායක රනිල් සහ මන්ත්‍රී වාසුදේව වාඩිගෙන සිටියේ එකම ආසන පේළියකය. හිටපු ඇමැතිවරයකු වූ මනෝ විජේරත්න සහ හිටපු මන්ත්‍රී වජිර අබේවර්ධන ද එහි පැමිණ සිටියහ. මේ අතරතුර හිටපු ඇමැති මනෝ විජේරත්න එ.ජා.ප නායකයාට කීවේ, ආ මේ අනාගත එ.ජා.ප නායකතුමාත් ඉන්නේ කියා පෙන්වූයේ හිටපු මන්ත්‍රී වජිර අබේවර්ධනය.“අනේ මං පැරදිලා ඉන්නේ. මට පාඩුවේ ඉන්න දෙන්න. හිටපු මන්ත්‍රී වජිර අබේවර්ධන කීවේය. “ඕවා තාවකාලික දේවල් හිටපු ඇමැති හේමකුමාර නානායක්කාර කීවේ ඒ කතාවට එක් වෙමිනි.උතුරු ප්‍රදේශයේ ජනතාවගේ ජීවන තත්ත්වය ඉහළ නැංවීම සඳහා විශේෂ වැඩකොටසක් ජනාධිපතිතුමා විසින් බාර දී තිබෙන්නේ පාර්ලිමේන්තු මන්ත්‍රී නාමල් රාජපක්ෂ ඇතුළු නවක මන්ත්‍රීවරු පිරිසකට ය. ගිය සතියේ ද නාමල් රාජපක්ෂ ප්‍රමුඛ මන්ත්‍රීවරු කීප දෙනෙක් කිලිනොච්චිය, මුලතිව් සහ මන්නාරම ආදී ප්‍රදේශවල සංවර්ධන කටයුතු පිළිබඳව එම ප්‍රදේශවලම රැඳී සිටිමින් සොයා බැලූහ.මන්ත්‍රී නාමල් සමඟ එ.ජා.ප මන්ත්‍රී මනුෂ නානායක්කාර, එ.ජා.ප මන්ත්‍රී ජේ. ශ්‍රී රංගා සහ තාරානාත් බස්නායක සහ කනක හේරත් යන මන්ත්‍රීවරු ද උතුරු ප්‍රදේශයේ සංචාරය කළහ.ඉන් අනතුරුව ගිය සතියේ දී පරන්තන් හන්දියේදී වායු සමනය කළ කෝප් සිටි වෙළෙඳ සලක් විවෘත කෙරිණි. ඒ නියෝජ්‍ය ඇමැති නියොමාල් පෙරේරා සහ නියෝජ්‍ය ඇමැති මහින්දානන්ද අලුත්ගමගේ ප්‍රධානත්වයෙනි.මේ අතරතුර ගිය සතියේ දී ඔඩ්ඩුසුඩාන් මහා විද්‍යාලයේ පැවැති කලා උලෙළකට ද මන්ත්‍රී නාමල් ඇතුළු පිරිස සහභාගි වූහ. එහි සිසු සිසුවියෝ ගීත නාටකයක් ඉදිරිපත් කළහ. ඉන් කියවුණේ ජනාධිපතිතුමාගේ පැමිණීම සමඟම රට, ගම සහ ජනතාව දැන් වෙනස් වී සිටින බවයි.මන්ත්‍රී නාමල් එම උත්සවයට සහභාගි වී පාසලේ ප්‍රධාන ශාලාවෙන් පිට වෙනවාත් සමගම තරුණ තරුණියෝ ඔහු වටකර ගත්හ. ඒ සමරු පොත්වල අස්සන් ලබා ගැනීම සඳහා ය. “මා මීට පෙර මේ ප්‍රදේශයට එන විට දෙමළ තරුණ තරුණියෝ අප දිහා බැලුවේ තරමක කුකුසක් ඇතිවයි. නමුත් දැන් අපිට හැමෝම උණුසුම් විදියට පිළිගන්නවා. ඇත්තටම ජනතාවගේ වෙනස්වීමක් දකින්න ලැබෙනවා” මන්ත්‍රී නාමල් ජනතාව හමුවේ කියා සිටියේ ය.ඉන් අනතුරුව කිලිනොච්චිය මහා විද්‍යාලයේදී මන්ත්‍රී නාමල් රාජපක්ෂ විසින් පාසල් සිසුන් සඳහා අභ්‍යාස පොත් බෙදා දීමක් ද සිදු කළේ ය. එහිදී විදුහල්පතිවරයකු වන සී. කුරුකුලරාසා විශේෂ අදහස් දැක්මක් ද කළේ ය” කිලිනොච්චියේ විතරක් පාසල් දරුවන්ගේ පැමිණීම ශීඝ්‍ර ලෙස ඉහළ ගිහිල්ලා” විදුහල්පතිවරයා කියා සිටියේ ය.මේ අතරතුර මන්නාරම සහ මුලතිව් ප්‍රදේශයේ පවුල් 500 ක් සඳහා වී වගාව වෙනුවෙන් ජලය ලබා දීම සිදුවිය. ඒ ඉරණමඩු වැවේ සිට ඉදි කළ ඇළ මාර්ගයකිනි. එම ඇළ ඉදිකැර තිබුණේ තාරුණ්‍යයට හෙටක් සංවිධානය විසිනි. තමන්ගේ කුඹුරුවලට ජලය ගලා යන අයුරු බලා සිටි ජනතාව ප්‍රීති ඝෝෂා නැඟූහ.මේ වනවිට මන්ත්‍රී නාමල් රාජපක්ෂගේ අධීක්ෂණය යටතේ උතුරු ප්‍රදේශයේ වැව් 56 ක් පිළිසකර කිරීම සිදුවෙමින් පවතී. ඉන් වැව් 14 ක් මේ වනවිට සම්පූර්ණයෙන් ම යථා තත්ත්වයට පත් කැර තිබේ. මේ අතරතුර ගිය සතියේ කිලිනොච්චිය ප්‍රදේශයේ ජනතාව මන්ත්‍රී නාමල්ගෙන් විශේෂ ඉල්ලීමක් කළහ. එනම් තමන්ට ජීවත්වීමට ක්‍රමයක් නැති නිසා මිරිදිය ධීවර කර්මාන්තයේ යෙදීමට අවශ්‍ය පහසුකම් ලබා දෙන ලෙසට ය.“ඒ සමඟම මන්ත්‍රී නාමල් ඊට ක්ෂණික විසඳුමක් ලබා දුන්නේ ය. එනම් මාළු පැටවුන් 75000 ක් පමණ කිලිනොච්චියේ වැව් කීපයකට මුදා හැරීමට පියවර ගැනීම ය. “මං මස් මාළු කන්නේ නැහැ. නමුත් විශාල පිරිසකගේ ජීවන උපාය මාර්ගයක් වෙනුවෙන් මේ පියවර ගත්තේ” මන්ත්‍රී නාමල් රාජපක්ෂ කියා සිටියේ ය.ගිය ඉරිදා ආර්ථික සංවර්ධන නියෝජ්‍ය ඇමැති රංජිත් සියඹලාපිටියගේ දුරකථනයට ඇමැතුමක් ලැබිණි. ඒ ජනප්‍රිය ගුවන් විදුලි නාලිකාවක මාධ්‍යවේදියෙකුගෙනි. “ඇමැතිතුමා ඔබතුමාගේ නම පාවිච්චි කරලා එක්තරා පුද්ගලයෙක් රජයේ රැකියා ලබා දෙනවා කියලා මිනිස්සුන්ගෙන් සල්ලි එකතු කරනවා. ඒ ගැන ඔබතුමා දන්නවාද?” මාධ්‍යවේදියා ප්‍රශ්න කළේ ය.“මටත් එහෙම ආරංචියක් ලැබුණා. ඒ ගැන පරීක්ෂණ දැන් කෙරෙනවා” නියෝජ්‍ය ඇමැති සියඹලාපිටිය පිළිතුරු දුන්නේ ය. ඉන් අනතුරුව ඊට පසු දිනයේ එම ගුවන්විදුලියේ එම සිදුවීම ගැන වැඩසටහනක් ප්‍රචාරය විය. එම හඬ පටය ගෙන්වා ගත් නියෝජ්‍ය ඇමැතිවරයා පොලිස් පරීක්ෂණ සඳහා සහාය ලබා දීම වෙනුවෙන් එම හඬපටය සමඟ පොලිස්පතිවරයාගෙන් විශේෂ ඉල්ලීමක් කැර තිබිණි. එනම් එම සිදුවීමට අදාළ පරීක්ෂණ කඩිනම් කැර දෙන ලෙස ය.ජනාධිපතිතුමාගේ ප්‍රධානත්වයෙන් කැබිනට් මණ්ඩලය ගිය සතියේ ද රැස්විය. මෙවර රැස්වීමට කැබිනට් පත්‍රිකා 54 ක් ඉදිරිපත් කෙරිණි. කන්තලේ සීනි සමාගම යළි විවෘත කිරීමට අච්චුවේලි කාර්මික ජනපදය යළි පිහිටුවීමට ගුවන් හමුදාවේ විවාහකයන් සඳහා මහල් නිවාස සංකීර්ණ 04 ක් ඉදි කිරීමට එහිදී අනුමැතිය ලැබිණි.ජනාධිපතිතුමා ගිය සතියේ සඳුදා පාර්ලිමේන්තුවට ගියේය. ඒ මුදල් අමාත්‍යංශයේ උපදේශක කාරක සභාවට සහභාගි වීමට ය. එදින පාර්ලිමේන්තු දිනයක් ද නොවීය. එහෙත් එ.ජා.ප ජ්‍යෙෂ්ඨ මන්ත්‍රී ජෝන් අමරතුංග සහ මන්ත්‍රී රන්ජන් රාමනායක උපදේශක කාරක සභාවට පැමිණ සිටියහ.ජනාධිපතිතුමා එදින දවස පුරා ම ගත කළේ පාර්ලිමේන්තුවේය. මුදල් අමාත්‍යංශ උපදේශක කාරක සභාවේදී ජනාධිපතිතුමාගෙන් මන්ත්‍රී රන්ජන් රාමනායක ප්‍රශ්නයක් ඇසුවේ ය. ජනාධිපතිතුමනි, ආණ්ඩුවේ බැංකුවල මුදල් තැන්පත් කළත් ආරක්ෂාවක් නැද්ද? මහ බැංකුව එහෙම කියලා තිබෙනවා. රාජ්‍ය බැංකුත් බංකොලොත් වුණොත් මොකද වෙන්නේ” මන්ත්‍රී රන්ජන් ජනාධිපතිතුමාගෙන් විමසා සිටියේ ය.හොඳම පාරිභෝගික බැංකුව තෝරා ගන්න පාරිභෝගිකයා ඥානවන්ත වෙන්ඩ ඕනේ. දඬුවම් මුදලාලි, සක්විති මුදලාලි සහ වෙනත් බංකොලාත් මූල්‍ය සමාගම්වල තැන්පත් කළ මුදල් ගැන රජයට වග කියන්න බැහැ” ජනාධිපතිතුමා කියා සිටියේ ය.මෙය අලුත් නීතියක් නෙමෙයි. තිබුණ නීතියක්.” මහ බැංකු අධිපති අජිත් නිවාඩ් කබ්රාල් කියා සිටියේ ය.මුදල් අමාත්‍යංශ උපදේශක කාරක සභාව අවසානයේ මන්ත්‍රී රන්ජන් රාමනායක ගියේ පාර්ලිමේන්තුවේ ජනාධිපතිතුමාගේ නිල කාමරයටය. ඒ සෞදි අරාබියේ අධිකරණයෙන් මරණ දඬුවම් නියම වී සිටින රිසානා තව්ෆික්ට ලබාදී ඇති දඬුවම ලිහිල් කර ගැනීමට මැදහත් වෙන ලෙස ජනාධිපතිතුමාගෙන් ඉල්ලා සිටීමට ය.ගිය සතියේ දී පාරිභෝගික සේවා අධිකාරියේ තොරතුරු සහ පර්යේෂණ අංශය විවෘත කිරීම සිදුවිය. ඒ වෙළෙඳ හා පාරිභෝගික සේවා ඇමැති ජොන්ස්ටන් ප්‍රනාන්දුගේ ප්‍රධානත්වයෙනි.එම උත්සවයේදීම පාරිභෝගික සේවා අධිකාරියේ සමීක්ෂණ නිලධාරීන්හට ජංගම දුරකථන ලබාදීමක් සිදු කෙරිණි. ඒ ඇමැති ජොන්ස්ටන්ගේ ප්‍රධානත්වයෙනි.“මටත් ඇමැතිතුමා ජංගම දුරකථනයක් නැතිව හිටියේ එක් සමීක්ෂණ නිලධාරියෙක් කීවේය.“ඒක තමයි ඔබතුමාලාට ජංගම දුරකථන දුන්නේ. මොකද ඔයාලා ඉන්න තැන හොයා ගන්නත් පුළුවන් වෙනවානේ” ඇමැති ජෝන්ස්ටන් සිනහ සෙමින් කීවේය.“ඒ ඇයි යැයි එම නිලධාරියා විමසා සිටියේ ඇමැතිවරයාගේ කථාව තේරුම් නොගැනීම නිසා ය.“මේ ෆෝන්වල ට්‍රැකින් සිස්ටම් එකක් හදලා තියෙනවා. ඒකෙන් ඔයාල ඉන්න තැන සොයා ගන්ඩ පුළුවන්. ඔයාලා වැඩ කරනවාද කියලා බලා ගන්ඩත් ඒකෙන් පුළුවන්” ඇමැති ජොන්ස්ටන් කීවේ පාරිභෝගික අධිකාරියේ නිලධාරියා තැති ගන්වමිනි.ජාතික නිදහස් පෙරමුණේ දිස්ත්‍රික් නායක හමුව පසුගිය සතියේදී එහි නායක, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශගේ සහ ප්‍රධාන ලේකම් පි‍්‍රයන්ජිත් විතාරණගේ ප්‍රධානත්වයෙන් බත්තරමුල්ලේ පිහිටි පක්‍ෂ ප්‍රධාන කාර්යාලයේදී පැවැත්විණි.මේ දිස්ත්‍රික් නායක හමුව කැඳවා තිබුණේ ගෙවී ගිය මාස තුන තුළ ක්‍රියාත්මක කළ පක්‍ෂ ප්‍රතිසංවිධාන වැඩපිළිවෙළ පිළිබඳව ප්‍රගති සමාලෝචනයක් සිදු කිරීමටය. එසේම ඉදිරි පළාත් පාලන මැතිවරණයට තරග වැදීම පිළිබඳවද එහිදී සාකච්ඡාවට බඳුන් විය.”පසුගිය දශක කිහිපය තුළ අපට සටන් වදින්න සිදුවෙලා තිබුණේ අධිරාජ්‍යවාදීන්ගේ කුලී සේනාංකය වූ බෙදුම්වාදී කොටි ත්‍රස්තවාදය සමඟ. අද පිරබාහරන් ඇතුළු ඒ කුලී සේනාංකය විනාශ කරලා තිබෙනවා. ඒත් අපට ජාතියක් ලෙස, අද පිරබාහරන් නැති වුවත් අධිරාජ්‍ය විරෝධී අරගලයක් පණ ගැන්වීමට සිදුව තිබෙනවා.අධිරාජ්‍යවාදීන් නොයෙකුත් ආකාරයෙන් අප ග්‍රහණයට ගෙන සිටිනවා. ඔවුන් අපට රටක් ලෙස ආහාර සුරක්‍ෂිතතාව, ඒ කියන්නේ රටට අවශ්‍ය ආහාර රට තුළම නිපදවා ගැනීම කියන අභියෝගය ජය ගැනීමට ඉඩ දෙන්නේ නැහැ. ඒ ඔවුන් අප ග්‍රහණයට ගෙන ඇති එක් ආකාරයක්. රටක් විදිහට අපට වසරකට රුපියල් බිලියන 30 ක විදේශ විනිමය ප්‍රමාණයක් පාන්පිටි සඳහා වැය කිරීමට සිදුව තිබෙනවා. ඔවුන් අපට වසරකට කවන පාන්පිටි ප්‍රමාණය මෙට්‍රික් ටොන් ලක්‍ෂ 09 ක්. මේ තත්ත්වයට එරෙහිවීම අධිරාජ්‍ය විරෝධී සටනේම එක් කොටසක්. අපි “පාන්පිටි ත්‍රස්තවාදය පරදවමු” කියලා ඇරඹුවේ ඒ අධිරාජ්‍ය වාදයට එරෙහි සටනයි.හෙට දවසේ අපට “රසායනික පොහොර ත්‍රස්තවාදය පරදවමු” කියලා ජනතාව පෙළගස්වන්න සිදු වේවි. රටයි, ගොවියයි, පොළොවයි රැක ගන්න නම් හෙට දවසේ අපි ඒ අරගලය ඇරැඹිය යුතුයි. මේ සියලු සටන් අධිරාජ්‍යවාදයට එරෙහි සටන් බව අපි තේරුම් ගන්න ඕනෙ.අපි මේ සටන් ක්‍රියාමාර්ග තෝරන කොට ඉතාම හොඳ ජනතා සහයෝගයක් ලැබෙනවා. බලන්න පාන්පිටි ත්‍රස්තවාදයට එරෙහි සටන දිහා.බන්ධනාගාර භාර අමාත්‍යතුමා, අගමැති තුමා ඇතුළු බොහෝ පිරිස් මේ සටන සමඟ එක්වූවා. අපි අද නිවැරැදි තේමා ඔස්සේ අධිරාජ්‍ය විරෝධී සටනට පණ පොවන්න ඕනෙ. රටට, දැයට ආදරය කරන දේශප්‍රේමීන් ඒ සටන් සමඟ බද්ධ වීම නොවැළැක්විය හැකි දෙයක්.””නමුත් ජනතා විමුක්ති පෙරමුණ අද තමන්ට හිතෙන, හිතෙන දේ කරනවා. ශිෂ්‍යයන් උසි ගන්වනවා. ෆොන්සේකා නිදහස් කරනු! කියලා කියනවා. අපට නම් පෙනෙන්නේ ජවිපෙ ඉබාගාතේ යන බවයි. එජාපය කරන්නෙත් මේ දෙයමයි.” විමල් වීරවංශ තම දිස්ත්‍රික් නායකත්වය හමුවේ මෙසේ දීර්ඝ වශයෙන් කරුණු දැක්විය.කැබිනට් මණ්ඩල රැස්වීම පසුගිය බදාදා රාත්‍රියේදී අරලියගහ මන්දිරයේදී මහින්ද රාජපක්‍ෂ ජනාධිපති තුමන්ගේ ප්‍රධානත්වයෙන් රැස්විය. එහිදී ඉදිකිරීම්, ඉන්ජිනේරු සේවා, නිවාස හා පොදු පහසුකම් අමාත්‍ය විමල් වීරවංශ විසින් ඉදිරිපත්කර තිබූ යෝජනාවක් පිළිබඳව ද සාකච්ඡාවට ගැනිනි. පාර්ලිමේන්තු මන්ත්‍රීවරුන්ට ලැබෙන විමධ්‍යගත අරමුදල් සම්පූර්ණයෙන්ම හෝ ඉන් කොටසක් නිවාස අහිමි ජනතාවට නිවාස ලබා දීම සඳහා ජාතික නිවාස සංවර්ධන අධිකාරියට ලබා දෙන ලෙස විමල් වීරවංශ සිය යෝජනාවෙන් ඉල්ලා තිබිණි. එහෙත් මුදල් අමාත්‍යාංශයේ නිර්දේශය වී තිබුණේ් එසේ මුදල් මුදාහැරිය නොහැකි බවකි.”නිවාස සංවර්ධන අධිකාරියට මේ මුදල් ලබා දුන්නොත් ඒවා ඉතා දිළිඳු ජනතාවගේ් නිවාස ප්‍රශ්නය විසඳීමට යොදා ගත හැකියි. “ජන සෙවණ නිවාස දසලක්‍ෂය වැඩසටහන” යටතේ මේ මුදල් දීර්ඝකාලීන ණය ලෙස නිවාස අහිමි පවුල්වලට ලබා දෙනවා.ඒ අනුව මේ මුදල් යොදවා රටේ නිවාස අහිමි පවුල් වෙනුවෙන් චක්‍රීය අරමුදලක් ඇති කළ හැකියි.” විමල් වීරවංශ ඇමැතිවරයා පෙන්වා දුන්නේය.”අපි තවදුරටත් සාකච්ඡා කර තීරණයක් ගනිමු.” ජනාධිපතිතුමන් එම සාකච්ඡාව නිමා කරමින් එහිදී පැවසීය.මේ අතර කැබිනට් රැස්වීම අතරේදී ජනාධිපතිතුමන් එක්තරා උද්ඝෝෂණයක් ගැන පැවසීය.”මට ආරංචි වුණා රැකියා අහිමි තරුණයන් පිරිසක් පෙළපාලි එනවා කියලා.3000 ක පමණ පිරිසක් කොළඹට එනවයි කියලයි ආරංචි වුණේ. පොලිසිය කියන විදියට 300 ක්වත් නැහැ. රැකියා විරහිත තරුණයන් 300 ද ඉන්නේ.” ජනාධිපතිතුමන් එසේ සඳහන් කළේ ජ.වි.පෙ සංවිධානයේ උද්ඝෝෂණය පිළිබඳවය.”එතැන හිටපු බිමල් රත්නායක, සුනිල් හඳුන්නෙත්ති වසන්ත සමරසිංහ, දිමුතු අභයකෝන්, රාමලිංගම් චන්ද්‍රසේකර් වගේ තරුණයන්ට නම් ඔබතුමාගෙන් රැකියා ඉල්ලා පෙළපාලි ගියාට වැඩක් වෙන්නේ නැහැ.ඒ ගොල්ලන්ගේ රස්සා නැති කළේ ආණ්ඩුවෙන් නොවෙයිනේ. ඒ ගොල්ලන්ගේ “මන්ත්‍රී රස්සාව“ නැති කළේ මේ රටේ ජනතාව. ඒ හින්දා ඒ ;ගාල්ලො නැති වුණු රස්සා ඉල්ලා ගන්න ඕනේ ජනතාවගෙන්.” ඇමැති විමල් වීරවංශ කාගෙත් සිනහ මැද්දේ එසේ කියන විට “ඒක හොඳ කතාවක්” යැයි ජනාධිපතිතුමා කීවේ සිනහසෙමිනි.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=ab1010318</link>
    <topic>ලංගම බස්රථ සංඛ්‍යාව 7500 දක්වා වැඩි කරනවා</topic>
    <author>සංවාද සටහන</author>
    <content>ඉදිරියේදී ධාවනය කෙරෙන ලංගම බස්රථ ප්‍රමාණය 7500 දක්වා වැඩි කිරීමටත් ලීසිං ක්‍රමය යටතේ ලංගම වෙත දොර දෙකේ බස්රථ 1000 ක් සහ ග්‍රාමීය මාර්ග සඳහා කුඩා බස්රථ 500 ක් ලබා ගැනීමට කටයුතු කැර මෙරටජනතාවටකාර්යක්ෂම ප්‍රවාහන සේවයක් ලබා දීමට රජය නිරතුරුවම කැප වෙන බව ප්‍රවාහන නියෝජ්‍ය ඇමැති රෝහණ කුමාර දිසානායක මහතා පවසයි. සිළුමිණ සමඟ කළ සංවාදයකදී ඒ මහතා ඒ බව පැවසීය. සිළුමිණ ඇමැතිවරයාට යොමු කළ ප්‍රශ්න සහ ලැබුණු පිළිතුරු මෙසේයි.ප්‍රවාහන නියෝජ්‍ය ඇමැතිරෝහණ කුමාර දිසානායකරටේ ජනතාව බලාපොරොත්තු වෙන්නේ කාර්යක්ෂම ප්‍රවාහන සේවාවක්. ජනතාවගේ බලාපොරොත්තුවට සාධාරණය ඉෂ්ට කිරීමට හැකිවී තිබෙනවා ද?අපි ප්‍රවාහන ක්ෂේත්‍රය ගැන කථා කරන විට අපට ලංගමය, දුම්රිය සහ පෞද්ගලික බස්රථ යන අංශ තුනම වැදගත් වෙනවා. අපි අමාත්‍යංශය බාර ගන්නා විට තිබු දුම්රිය එන්ජින් ප්‍රමාණය 38 පමණ සිට අද වෙන විට 65 දක්වා වැඩි කර තිබෙනවා. ලංගම බස්රථ ප්‍රමාණය 4900 සිට අද වෙන විට 5200 දක්වා වැඩි කිරීමට අප සමත් වුණා.අපේ බලාපොරොත්තුව ලංගම බස්රථ ප්‍රමාණය 7500 දක්වා වැඩි කිරීමටයි. ලංගමය අද වෙන විට දිනකට රුපියල් ලක්ෂ 450 ආදායමක් ලබනවා. එය මිලියන 500 දක්වා වැඩි කිරීම අපේ අරමුණයි. ඊළඟට ලීසිං ක්‍රමය යටතේ දොර දෙකේ බස් 1000 ක් ගැනීමට සහ ග්‍රාමීය මාර්ග සඳහා කුඩා බස් රථ 500 ක් ලබා ගැනීමට අමාත්‍යංශය බලාපොරොත්තු වෙනවා.ලංගමයේ ගමන් ගන්නා මගී ප්‍රමාණය මේ වෙන විට වැඩි වෙලා තිබෙනවා. එය යහපත් ප්‍රවණතාවයක්. ඇත්තටම අපේ අමාත්‍යංශය මේ රටේ මහජනතාවට සාධාරණය ඉෂ්ට කරමින් සිටිනවා කිව්වොත් නිවැරැදියි.අපි දකිනවා සමහර දිනවලට දුම්රිය ප්‍රමාදයන් සිදු වෙනවා. එය සෘජුවම මහජනතාවට දැනෙනවා?එයට හේතු වුණේ දුම්රිය එන්ජින් ඇනිය අඩුවීමයි. දැන් දුම්රිය එන්ජින් 65 දක්වා වැඩි කර තිබෙනවා. ඊළඟට දුම්රිය ප්‍රමාදයන්ට බලපාන දුම්රිය සංඥා පද්ධතිය පසුගිය කාලයේ නවීකරණය කළා. ඊළඟට බලවේග කට්ටල දුම්රිය 33 ක් ඉන්දියාවෙන් සහ චීනයෙන් ගෙන්වීමට පියවර ගෙන තිබෙනවා.මීට අමතරව සුළු අලුත්වැඩියා සඳහා ධාවනයෙන් ඉවත් කර තිබු දුම්රිය එන්ජින් කඩිනමින් අලුත්වැඩියා කිරීම ආරම්භ කර තිබෙනවා. අලුතින් ගෙන්වන බලවේග කට්ටල 7 ක් උඩරට දුම්රිය මාර්ගයටත්, බලවේග කට්ටල 4 ක් කැලණිවැලි මාර්ගයටත් 15 ක් මුහුදුබඩ මාර්ගයටත් යෙදවීමට අප බලාපොරොත්තු වෙනවා. ඒ නිසා ඉදිරියේදී දුම්රිය ප්‍රමාදය වැළැක්වීමට අප කටයුතු කරනවා.සාමාන්‍යයෙන් වර්ෂාවක් ඇතිවුවහොත් අපේ රටේ දුම්රිය සංඥා පද්ධතිය අවුල් වෙලා යනවා. මේ සඳහා නිසි පිළියමක් නැති ද?මා පසුගිය දිනෙක දුම්රිය සංඥා පද්ධති අංශයට ගියා. තවමත් අපේ රටේ ක්‍රියාත්මක වෙන්නේ අපේ රටේ මුල් කාලයේ සිට දුම්රිය සේවාවේ ක්‍රියාත්මක වූ සංඥා පද්ධතිය පමණයි. මා හිතන විදියට ජනාධිපතිතුමා ඉදිරි අයවැයෙන් විශාල මුදල් ප්‍රමාණයක් වෙන් කර තිබෙනවා සංඥා පද්ධති අලුත්වැඩියා කිරීම සඳහා. ඒ අනුව නවීන තාක්ෂණය අනුව ඉදිරියේදී සංඥා පද්ධති වෙනස් වේවි. දුම්රිය මාර්ග හා බැඳුණු සංඥා පද්ධති තිබෙන්නේ ඒ නිසා නව දුම්රිය මාර්ග ඉදි කෙරෙන විට නව සංඥා පද්ධති අනිවාර්යයෙන්ම ඇති කෙරෙනවා.දුම්රිය හරස් මාර්ග සඳහා බොහෝ ස්ථානවල දුම්රිය හරස් මාර්ග ගේට්ටු නැහැ. මේ ප්‍රශ්නය දීර්ඝකාලීනව පවතින ප්‍රශ්නයක්. ඒ සඳහා විසඳුමක් නැද්ද?මීට වසර 40 කට 50 කට පෙර සැකසු දුම්රිය මාර්ග පද්ධතියක් අපට තිබෙන්නේ. නමුත් පසුගිය කාලයේ ජනගහනය වැඩි වුණා. මහා මාර්ග වැඩි වුණා. මේ නිසා දුම්රිය හරස් මාර්ග වැඩි වී තිබෙනවා. දැනට දුම්රිය හරස් මාර්ග 900 ක් පමණ තිබෙනවා.ඒවායේ ස්වයංක්‍රීය සංඥා ගේට්ටු 100 ක් සහ උණ බම්බු ගේට්ටු 800 පමණ තිබෙනවා. ඇත්තටම දුම්රියට ඔරොත්තු නොදෙන දුම්රිය හරස් මාර්ග ඇති වී තිබෙනවා. එය එක්තරා විදියකට දුම්රිය ප්‍රමාදයන් ඇති වීමටත් හේතු වී තිබෙනවා. කෙසේ වෙතත් අප නව දුම්රිය ගේට්ටුවක් නිපදවා තිබෙනවා. ඒ නිසා එම ගේට්ටු ඉදිරියේදී දුම්රිය හරස් මාර්ග සඳහා සවි කිරීමට කටයුතු කරනවා.ඇතැම් ලංගම ඩිපෝවල නිසි කළමනාකරණයක් නැති බව පසුගිය කාලයේ වාර්තා වුණා. දේශපාලන උවමනා මත කළමනාකරුවන් පත් කිරීම ඊට හේතුව බවට චෝදනා නැඟුණා?රජය ඩිපෝවලට ටයර්, එන්ජින්, බැටරි සහ බස්රථ ලබා දෙනවා නම් ඩිපෝවේ ආදායම වැඩි කරන්න බැරි හේතුව මොකද්ද? ඒ නිසා දේශපාලන වශයෙන් කවුරුත් රකින්න අපට බැහැ. වැඩ බැරි නම් ඒ අය තනතුරුවලටත් සුදුසු නැහැ. එවැනි අය අපි ගෙදර යවනවා. වෙන කරන්න දෙයක් නැහැ. කුමාර වෙල්ගම ඇමැතිතුමා දක්ෂයෙක්. එතුමා ඒ නිසා නිවැරැදිව නායකත්වය දෙනවා. පාඩු ලබන ඩිපෝවලට උපාධිධාරී දක්ෂයන් බඳවා ගැනීමේ සූදානමකුත් තිබෙනවා. ඒ නිසා ඩිපෝ කළමනාකරුවන් හරියට වැඩ කළ යුතු වෙනවා.ඇතැම් ප්‍රධාන නගරවල රාත්‍රියට දුම්රිය සහ සමගාමීව ලංගම බස් රථ ධාවනය වෙන්නේ නැහැ. රාත්‍රියට මගීන් මහ මඟ පැය ගණන් සිටිනවා?එවැනි ප්‍රශ්න තිබෙනවා විය හැකියි. ඊට එකම විසඳුම ධාවනය කෙරෙන බස්රථ ප්‍රමාණය වැඩි කිරීමයි. අපි සාමාන්‍යයෙන් බස් රථ නවීකරණය කරනවා. ඉදිරියේදී බස්රථ ගෙන්වනවා. ඒ සමඟ ලබන වසරේ ජනවාරි වන විට එවැනි ගැටලු විසඳීමට අප බලාපොරොත්තු වෙනවා. ඒ නිසා දුම්රිය හා සමගාමීව රාත්‍රියට ධාවනය නොවන ලංගම බස්රථ ධාවනය විය යුතු වෙලාවන් ගැන ජනතාව අපට පෞද්ගලිකව හෝ තොරතුරු ලබා දෙනවා නම් ඊට පිළියම් යෙදිය හැකියි.අලුතින්ම ඉදි කෙරෙන දුම්රිය මාර්ග ගැනත් යමක් සඳහන් කරමු?විශේෂයෙන්ම මාතර - බෙලිඅත්ත, මඩු - මන්නාරම, ඕමන්තේ - පලෙයි, ත්‍රිකුණාමලය - දඹුල්ල, හබරණ - දඹුල්ල සහ දඹුල්ල - කුරුණෑගල යන ආදි වශයෙන් රට පුරා දුම්රිය මාර්ග රැසක් අලුතෙන් ඉදි වෙනවා.සංවාද සටහනචන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=af1010312</link>
    <topic>පාරිසරික සංචාරයේ නියම රස බෙදන උලගල්ලේ නිවාඩු නිකේතනය</topic>
    <author>නිලංක ප්‍රනාන්දු</author>
    <content>සංචාරක ව්‍යාපාරයේනව පිබිදීමකටආරම්භයක්ආර්ථික සංවර්ධන අමාත්‍ය බැසිල් රාජපක්ෂ මහතා උලගල්ලේ නිවාඩු නිකේතනය විවෘත කළ අවස්ථාව. උතුරුමැද මහඇමැති බර්ටි ප්‍රේමලාල් මහතාද මෙහි සිටී.අනුරාධපුර තිරප්පනේ පිහිටි උලගල්ල වලව්ව මීට වසර 100 කට පමණ පෙර රජරට කොටසක් පාලනය කළ රටේ මහත්තයා ගේ වලව්වය. යටත් විජිත යුගයේ රදළ පැලැන්තියේ අභිමානයත් නිකැලැල් වන පියසත් ආරක්ෂා කරමින් නවීන තාක්ෂණයේ උපරීම සුව පහසුව සමඟ ආගන්තුක සත්කාරයේ දේශීය සම්ප්‍රදායන් එලෙසින්ම රැක ගනිමින් අද මෙම වලව්ව “උලගල්ල රිසෝට්” නැතහොත් උලගල්ල නිවාඩු නිකේතනය ලෙස නැවත උපතක් ලබා තිබේ.කොළඹ සිට දඹුල්ලට කිලෝමීටර් 150 කි. දඹුල්ලේ සිට අනුරාධපුර පාරේ කිලෝමීටර් 40 ක් ගිය පසු තිරප්පනේ නම් ග්‍රාමය මුණ ගැසේ. එතැන් සිට ඇතුන්ගල පාරේ කිලෝමීටර් 2 ක් ගිය පසු උලගල්ල වලව්වට ළඟා විය හැකිය. වැඩවසම් යුගයේ ගෘහ නිර්මාණ ශිල්පයට අනුව තැණුනු ගේට්ටු පලු දෙක විවර වී අභිමානනීය උලගල්ල වලව්ව විරාජමානව දිස්වේ.වසර 30 ක සිවිල් යුද්ධයකින් පසු ශ්‍රී ලංකාද්වීපය තම අතපසු වූ සංවර්ධන ඉලක්ක හඹා යන්නේ සුවිශේෂී වේගයකිනි. ආර්ථික සංවර්ධන යුද්ධය ජය ගැනීම සඳහා අලුතින් ආර්ථික සංවර්ධන අමාත්‍යංශයක් ස්ථාපිත කොට බැසිල් රාජපක්ෂ අමාත්‍යතුමන්ට එහි නායකත්වය භාර දෙනු ලැබිණි. සංචාරක ව්‍යාපාරයේ දායකත්වය මඟින් ශ්‍රී ලංකා ආර්ථිකය නංවාලීමට බොහෝ කටයුතු සිදු කෙරෙමින් පවතී. විදේශීය සංචාරකයන්ට ශ්‍රී ලංකාව ආරක්ෂිත ස්ථානයක් වී ඇති බැව් ජාත්‍යන්තර සමීක්ෂණ වලින් තහවුරු විය.රජය තරු හෝටල්වල සිට සංචාරක බංගලා, නිවාඩු නිකේතන දක්වා අවධානය යොමු කරමින් සංචාරක ව්‍යාපාරයේ සුවිශේෂි පුනරුදයක් ඇති කිරීම සඳහා වැඩ කටයුතු ක්‍රියාත්මක කරමින් සිටියි. ආයෝජන මණ්ඩලයේ මඟ පෙන්වීම යටතේ 2016 වසරේදී විදේශීය සංචාරකයින් ලක්ෂ 25 ක් ගෙන්වා ගැනීම සඳහා අලුතින් හෝටල් කාමර 50,000 ක් ඉදිකිරීමට ආර්ථික සංවර්ධන අමාත්‍යංශය ආයෝජකයින් දිරි ගන්වයි.උලගල්ල නිවාඩු නිකේතනය ශ්‍රී ලංකා ආයෝජන මණ්ඩලයේ අනුමැතිය ලත් හෝටල් ව්‍යාපෘතියකි. දේශීය ඉදිකිරීම් සමාගමක් වන අයි. සී. සී. ඉදිකිරීම් ක්ෂේත්‍රයේ යෝධයකු නොවන්නට මාස 13 කින් මෙවැනි ගම්මානයක් නැවත උපදවීම සිහිනයක්ම වන්නට ඉඩ තිබිණි. අයි. සී. සී. සමාගමේ සභාපති සරත් වීරසූරිය සහ එහි උප සභාපති හර්ෂ ද සේරම් ගේ සිහිනයක ප්‍රතිඵලයක් අනුව උලගල්ල වලව්ව උලගල්ල රිසෝට් ලෙස ඉකුත් දා අභිෂේක ලැබීය. ශ්‍රී ලංකා ඉතිහාසයේ දශක තුනක යුද්ධයෙන් පසු පළමු වතාවට පරිසර හිතකාමී සුඛෝපභෝගී බංගලා සහිතව නිවාඩු නිකේතනය ආරම්භ කෙරිණි. රුපියල් දශලක්ෂ 700 ක වියදමකින් සංවර්ධනය කරන ලද මෙම ගම්මානය පුරා බංගලා (Chalets) 25 ක් විහිදී පැතිර ඇත. අක්කර 58 ක භූමියේ එක් පසෙක උලගල්ල වැවත් තවත් පසෙක වත්තම්මඩු වැවත් පිහිටීම පරිසර හිතකාමීත්වයේ සුවිශේෂී ලක්ෂණය වේ.ආර්ථික සංවර්ධන අමාත්‍ය බැසිල් රාජපක්ෂයන් මෙම නිවාඩු නිකේතනය විවෘත කරමින් පවසා සිටියේ ආයෝජන මණ්ඩලයේ අනුමැතිය ලත් ව්‍යාපෘතියක් වුවද අත්‍යවශ්‍ය භාණ්ඩ පමණක් ආනයනය කොට අනෙකුත් සියලුම භාණ්ඩ දේශීය වශයෙන් සපයා ගනිමින් ඉදිකර තිබීම රජයේ ගෞරවයට හේතු වන බවය. මෙවැනි පරිසර හිතකාමී හෝටල් සංකීර්ණවලට ඉතා විශිෂ්ට වෙළෙඳ පොළක් පවතින බවත් විදේශීය සංචාරකයන්ගේ සුවිශේෂි ආකර්ශනය දිනා ගැනීමට හැකි වන බවත් විවෘත කිරීමේ උත්සවයට සහභාගි වෙමින් අමාත්‍යතුමා වැඩිදුරටත් සඳහන් කළේය.අතිශය රමණීය පරිසරයක පිහිටි උලගල්ල නිවාඩු නිකේතනයේ ප්‍රධාන වලව්වත්, බංගලා 25 ත් මැදි කරගත් අක්කර 20 ක කුඹුරු යාය දෙකන්නයේම ඉතා සශ්‍රීකය. තවද වෘක්ෂලතාවලට හානියක් නොවන ආකාරයට පවත්වාගෙන ගිය ඉදිකිරීම් වලට සමගාමීව අමතර ශාක 1000 ක් පමණ අලුතින් සිටුවා ඇත. විටෙක සුන්දර වැව් පිස හමා එන සීත සුළඟ වැව් තාවුල්ලේ හැපී ගස් කොළන් කළඹවයි. තව විටෙක දැඩි නිහඬතාවයක් පතුවරයි. උලගල්ල වලව්වේ සුවිශේෂී රථයක් වේ. ඉලෙක්ට්‍රික් බගී නමින් හඳුන්වන මෙය පරිසර හිතකාමී බැටරි බලයෙන් ක්‍රියාත්මක වන නිසා කිසිදු දුමක් පිට නොවන වාහනයකි.මෙහි ඇති අති සුඛෝපභෝගී බංගලා 25 ගම්මානයේ තැනින් තැන හුදකලාව ඉදිකර ඇත. එක් බංගලාවක් වර්ග අඩි 800 ක් පමණ බිම් කඩක් පුරා පැතිරී ඇත. විසිත්ත කාමරයක්, නිදන කාමරයක් සහ නාන කාමරයකින් සමන්විත වේ. නවීන ගෘහ භාණ්ඩ සහ නවීන තාක්ෂණික උපකරණ වලින් සමන්විත මෙම බංගලාවේ ගෘහ නිර්මාණ ශිල්පයේ සුවිශේෂිතාවය වීදුරු බිත්ති වැඩි ප්‍රමාණයක් ඉදිකර තිබීමය. තවද මෙහි ඇති පෞද්ගලික නාන තටාකය සංචාරක යුවලකට හුදකලාවේ වනගතව ජීවිතයේ උත්කර්ෂවත් අවස්ථාවක් සැමරීම සඳහා සියලු පහසුකම් සලසා ඇති බව හෝටල් සහ ආගන්තුක සත්කාරය පිළිබඳ වසර 30 ක පමණ අත්දැකීම් සහිත දේශීය මෙන්ම විදේශීය හෝටල් ක්ෂේත්‍රයේ හසල දැනුමක් සහ පළපුරුද්දක් ඇති උලගල්ල රිසෝට් හි වර්තමාන නේවාසික කළමනාකරු ලලීන් ද මැල් අවධාරණය කරයි.උලගල්ල වලව්ව පැරණි ගෘහ නිර්මාණ ශිල්පය සමඟ නවීන පන්නයේ හැදි ගෑරුප්පු සමඟ මිත්‍ර වූ කාරුණික සත්කාරයකින් සංග්‍රහ කිරීමට නිරන්තරයෙන් සැදි පැහැදී සිටින සේවක මඩුල්ල කිසිදු වැරැද්දකට ඉඩක් නොතබාම තම කාර්යයේ යෙදෙයි. විධායක අරක්කැමියකු වූ අරුණ තෙන්නකෝන් පැවසුවේ මෙම නිකේතනයටම සුවිශේෂි වූ ආහාර වර්ග රැසක් ඇති බවත් එය දේශීය සම්ප්‍රදායන් නවීනත්වය සමඟ මුසුවූ සූප විද්‍යාවේ සංවර්ධිත අවදින් බවයි. මෙහි ඔවුන් විසින් ම පවත්වාගෙන යනු ලබන ගෙවත්තේ එළවළු සහ පලතුරු විශාල ප්‍රමාණයක් වගා කරයි. ඒ සඳහා කාබනික පොහොර පමණක් භාවිත කෙරේ. මෙම හෝටල් භූමියේ ඉදිකර ඇති පරිසර හිතකාමී සූර්ය තාප විදුලි උත්පාදක පද්ධතිය ශ්‍රී ලංකාවේ විශාලතම එක වෙන අතර එය දිනකට කිලෝ වෝල්ට් 125 ක් නිෂ්පාදනය කරයි. හෝටල් සංකීර්ණයේ විදුලිබල ඉල්ලුමෙන් 50% ක් පමණ මෙයින් සැපයේ.ඉතිරිය ජාතික පද්ධතියෙන් ලබා ගැනේ. කිවුල් ජලය පිරිසිදු කරන යන්ත්‍රයක් ද මෙහි ඉදිකොට තිබෙන අතර ජලයෙහි ඝනත්වය 5% කට අඩුකොට බීමට ගැනේ. කායවර්ධන මධ්‍යස්ථානයක් සහ ආයුර්වේද සම්භාහන මධ්‍යස්ථානයකින් සහිත මෙම බංගලා නිවාඩු නිකේතනය තුළ කුරුල්ලන් නැරැඹීම, අශ්වයින් පිට යෑම, ඔරු පැදීම, දුනු විදීම වැනි ක්‍රියාකාරකම් වලින් සමන්විත වේ. මෙම නිවාඩු නිකේතනයේ සිට අනුරාධපුරයට කිලෝමීටර් 20 කි. අටමස්ථානය වැනි ස්ථාන නැරැඹීමට දෙස් විදෙස් සංචාරකයින්ට කෙටි කාලයකින් ළඟාවිය හැක. තවද මිහින්තලේ, මාතලේ පොලොන්නරුව වැනි ප්‍රදේශවල ආකර්ෂණීය ස්ථාන නැරැඹීමට යාමට ගත වන්නේ පැය කිහිපයකි.මින්නේරිය, කවුඩුල්ල, විල්පත්තු වැනි ජාතික වනෝද්‍යානයන්ට ද, ජාතික නාමල් උයනට ද මේ අවට ඇති සුවිශේෂි ස්ථාන අතර වේ. ඈත අතීතයේදී අනුරාධපුර රාජධානිය ශ්‍රී ලාංකේය අනන්‍යතාවය ආරක්ෂා කරමින් විරාජමානව වැජඹුණු බව මහ වංශයේ දැක්වේ. යටත් විජිත යුගයේදී රටේ මහත්තයා තම අණසක පතුරුවමින් අභිමානනීයව ප්‍රදේශය පාලනය කළ බව ගම්මුන් පවසයි. දේශයටම ශාපයක් වූ යුද්ධය නිමා වෙමින් පසු ශ්‍රී ලංකාව සංවර්ධනයේ දිශාවට ගමන් ආරම්භ කර ඇත.විදේශ ආයෝජනයත් දේශීය ව්‍යාපාරිකයිනුත් දිරිගන්වමින් සංචාරක ව්‍යාපාරයේ නව පිබිදීමකට නායකත්වය සපයන ආර්ථික සංවර්ධන අමාත්‍ය බැසිල් රාජපක්ෂ මහතා මහින්ද චින්තනය පෙරදැරි කරගෙන තම කටයුතු මෙහෙයවමින් සිටියි. උලගල්ල නිවාඩු නිකේතනය එම ගමන් මගේ තවත් සුවිශේෂි පියවරකි.නිලංක ප්‍රනාන්දුකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=af1010314</link>
    <topic>මාස 7 ක් මහ සයුර සමඟ පොර බැදූ මහේෂ්ගේ කතාව</topic>
    <author>දයා ඩී. ෆොන්සේකා</author>
    <content>පුරා මාස හතක් සප්ත මහා සාගරයේ තනිවී පරක් තෙරක් නැති රළ පෙළ සමඟ සටන් වැදුණු ඔහුට ජීවත්වීමට ලැබුණේ පෙර වාසනාවක් නිසාය.තමන් සමඟ එකට මුහුදු ගිය සගයන් හතර දෙනාම වරින්වර මියගොස් සාගරයේ මාළුන්ට ආහාර වුවද සිය ජීවිතය රඳවා ගන්නට තරම් වාසනාවන්ත වූ මේ තරුණයා බේරුවල කේ. මහේෂ් පද්මකුමාර ය. ඔහු 29 හැවිරිදිය.මාස හතක් පුරා මහ සයුරත්, ජීවිතයත්, මරණයත් අතර මහ සටනක යෙදෙමින් මරණය ආසන්නයටම ගිය ඔහු ජීවත් වීමට වාසනාව ලද්දේ ද අහම්බෙන් වසින ලද වර්ෂාවක් නිසාවෙනි. විජලනයෙන් මරණාසන්නව සිටි ඔහු වැසි ජලය බීමෙන් පසු නව පණක් ලැබ ජීවත්වීමට වාසනාව ලැබුවේය.මාලදිවයින් මුහුදු තීරයට පාවී ගිය ඔහු මාලදිවයින් වෙරළාරක්ෂක හමුදාව විසින් බේරා ගනු ලැබීය. ඔහු පසුගිය බදාදා ලක් පොළොවට යළි ආවේ තමා පිළිබඳව බලාපොරොත්තු අත්හැර සිටි මව ඇතුළු නෑයින්ගේ නෙතඟට සතුටු කඳුළක් ලබා දෙමිනි.මේ ඔහුගේ කතාවයි.“අපි මුහුදු ගියේ පහුගිය මාර්තු මාසයේ 19 වෙනිදා. මාත් එක්ක තවත් හතර දෙනෙක් ගියා. අපි ගියේ මාස තුන හතරකට සෑහෙන කෑම වතුර හා ඉන්ධන ද අරගෙන. මේ පාර මුරිසි දිවයින පැත්තටයි ගියේ. එහෙ බලයො මොරු තමයි වැඩිපුර ඉන්නෙ.”ගැඹුරු මුහුදේදී අල්ලන මාළු ඒ විශාල බහුදින යාත්‍රාවේ ශීතකරණයෙහි තබා මාස තුන හතරකට වරක් ගෙදර එන ඔවුහු එකවර ලක්ෂ ගාණක මාළු ගෙන එති. එවිට ඔවුන්ටත් බෝට්ටුව අයිතිකරුටත් ගජ වාසි ය.එකම දිහාට යන්නෙ නැහැ“සාමාන්‍යයෙන් මාළු බෝට්ටු එකම දිසාවකට යන්නෙ නැහැ. අපි මාස දෙක තුනක් මාළු අල්ලලා ගොඩට එන්නයි ආපහු හැරුණේ. ඒත් එදා පාන්දර 2.30 ට විතර එක පාරටම බෝට්ටුවේ එන්ජිම නතර වුණා. අපි එන්ජිම පණ ගන්වන්නට උත්සාහ කළා. ඒත් බැරි වුණා. මුළු රැය මුළුල්ලේ නිදි නොලබා එන්ජිම පණගන්වන්නට උත්සාහ කළත් එයින් පලක් වුණේ නැහැ.”“අපි පස් දෙනා කතා කරගත්තා උදේ 8 වෙනතුරා ඉන්න. ඒ හැමදාම උදේ 8 ට 8.30 ට විතර බෝට්ටුවේ අයිතිකරු කතා කරන නිසා. රේඩියෝ පණිවිඩ ක්‍රමයෙන් තමයි කතා කරන්නේ.”“ඒ වෙන කොට අපි හිටියේ සැතපුම් 1800 ක් 1900 ක් විතර ගැඹුරු මුහුදේ. උදේ 8 ට විතර අයිතිකරු කතා කළා අපි බෝට්ටු එන්ජිම කැඩුණු බවත් එය අලුත්වැඩියා කළ යුතු අන්දමත් ඔහුගෙන් ඇසුවා. උපදෙස් ලැබුණු විදිහට එන්ජිම හදන්න උත්සාහ කළා. නමුත් බැරිවුණා. පාලනයක් නැති බෝට්ටුව මහා සාගරයේ එහෙ මෙහෙ පාවෙනවා.නැව් - බෝට්ටු නැහැබෝට්ටුව පණ ගන්වන්න කළ සියලු උත්සාහයන් වතුරේ ගියා. ඔය විදිහට තවත් දවස් හතරක් පහක් ගතවෙන්න ඇති. මේ අතරේ අපේ බෝට්ටුවේ බැටරි චාර්ජ් එකත් නැතුව ගියා. අපට හරි බයක් දැනුණේ. අපිට ගොඩබිමින් එන පණිවිඩ නැතුව ගියා. අපිට අපි පස්දෙනා විතරයි හිටියෙ. හතර අතින් මහා සාගරය දවාලට ගිනි ගහන අව්ව. රස්නෙයි. රෑට සීතලයි අන්ධකාරයි.ඔවුන් නැව් ගමනාගමනය කරන මාර්ගයෙන් ඉවතට ගොස් ඈතට ඈතට පාවෙමින් පැවතීම නිසා ඔවුන්ට කිසිදු නැවක් හෝ බෝට්ටුවක් හමුවූයේ නැත. මෙහිදී ඔවුන් දුටු නැව් දෙකක් හා බෝට්ටුවක් ද ඔවුන්ගේ බෝට්ටුව මඟ හැර ගියේ ඔවුන් සෝමාලියානු මුහුදු කොල්ලකරුවන් යැයි සිතා විය යුතුය.“අපි ළඟ තිබුණ කෑමත් වතුරත් අඩුවුණා. අපි තීරණය කළා වතුර හා කෑම බොහොම ප්‍රවේශමෙන් පාවිච්චි කරන්න. වේලක් ඇර වේලක් කෑම ගත්තා. යාන්තම් වතුර ටිකක් තොල ගාගත්තා.” බෝට්ටුව හබලෙන් පදින්නට පටන් ගත්තා. අපිට ඕනෑ කළේ බෝට්ටුව ‘සී ෂෙල්ස්’ දූපත දිහාවට ගෙනියන්නයි. ඒත් හුළඟ හරි සැරයි. බෝට්ටුව ‘සී ෂෙල්ස්’ දූපතෙන් එහාට පාවෙන්නට පටන් ගත්තා.”“මෙහෙම බෝට්ටුව පාවෙවී පාවෙවී සෝමාලියාව පැත්තට යන බව අපට තේරුණා. ඒත් කරන්න දෙයක් නැහැ. ටිකෙන් ටික දවස් ගත වෙනවා. රෑ වෙනවා. දවල් වෙනවා. කෑමත් ඉවරයි. වතුරත් ඉවර වුණා. ඒ පාර මාළු අල්ලාගෙන කෑවා. කෑම කොහොම වුණත් වතුර නැතුව ඉන්න බැහැ. ඔහොම දවස් 10 ක් 15 ක් විතර බෝට්ටුව පාවුණා.”ආහාරත් ජලයත් නැතිව අමු මාළු කමින් මාළු ලේ බොමින් මෙසේ පාවෙන්නට වූ නැවේ වැතිරී සිටින ඔවුහු දෙවියන් යදින්නට වූහ.මේ අතර ඔවුන්ගේ මාපියන් නැදෑයින් ද සිය ගෙවල්වල සිටියේ හැඬු කඳුළිනි. මහේෂ් ගේ මව ද පුතා බේරා දෙන ලෙස යා හැකි සෑම දේවාලයකටම ගොස් පිහිට ඉල්ලුවාය.එක් අයෙක් මරුට“එදා රාත්‍රී 10 ට 11 ට විතර ඇති. මුහුදේ රළ හරි තදයි. ඒ වගේම හුළඟ. බෝට්ටුව හයියෙන් පැද්දෙන්නට වුණා. ඉතා වේගයෙන් පැද්දෙන කොට අපිට බෝට්ටුවෙ ඉන්න බැරි තරම්. කොහොම හරි බෝට්ටුව පැද්දෙන පාරට වාරු නැතිවූ පි‍්‍රයන්ත අයියා මුහුදට වීසි වුණා. එයාට පීනන්නවත් වාරු නැතුව ඇති. බෝට්ටුව බාරව හිටියෙ එයා. ඉන්පසු අපි කළුවරේ බැලුවත් ඔහු මුහුදු රළට ගසාගෙන ගියා. ඒ පළමුවැනි මරණය.”මාස ගණනාවක් එක පතේ කමින් එකට සිටි අයෙක් මුහුදට වැටී නොපෙනී අතුරුදන්ව ගිය ද හිතේ දුකට හඬන්නට ඔවුන්ගේ නෙත්වල කඳුළු නැති වෙන්නට ඇත.ජීවිතයත් මරණයත් අතර සටනක යෙදී සිටින අනෙක් හතර දෙනාත් බෝට්ටුවේ තැන් තැන්වල වැතිරි සිටියේ ආහාර නැති කමටත් වඩා විජලනය නිසාය. වතුර නැතිව ජීවත්වීමේ අපහසුව ඔවුන්ට තදින් දැනෙන්නට විය.තවත් දින පහක් පමණ මෙසේ හිරු නැග බැස ගියේය. දෙවැන්නා මිය ගියේ දින පහකට පසුවයි.“එයා වතුර ඉල්ල ඉල්ලා බෝට්ටුවේ ඇතුළත වැතිරි හිටියේ හරිමඅමාරුවෙන්. එහෙම ඉඳලා “වතුර වතුර” කිය කියාම එයා මැරුණා. අපි මළ සිරුර එක පාරටම මුහුදට දැම්මේ නැහැ. මිනිය ගල්වෙන්න ගත්තා. අපිටත් දුකයි. ඒපාර මිනිය උස්සලා මුහුදට දැම්ම වෙන කරන්න දෙයක් නැහැ.”බැලු බැලු අත ජලයෙන් පිරි මහා සාගරයයි. ඒත් බොන්නට නොහැකි ඒ මහා ජල කඳෙන් ඇති ඵලය කුමක්ද “තිබහට වතුර බොන්නට බැරි මහ සයුර” මැද වතුර නැතිව පළමු මරණය සිදුවී හමාරය.“ඊට තවත් දවස් හතරකට පස්සෙ ඊළඟ එක්කෙනාත් බෝට්ටුව ඇතුළේ මැරුණා වතුර නැතුව. එයත් වතුර ඉල්ලල ඉල්ලලම මැරුණා. අපි එයාගෙ මිනියත් මුහුදට දැම්මා.”මහේෂ්ගේ නෙත්වල පිරි කඳුළු දරාගෙන ඔහු විස්තර කරයි. තවත් දින හතක් වතුර නැතිවම ගත විය. හත්වැනි දින රාත්‍රීය ගෙවී උදේ වන විට හතරවැන්නා ද මැරී සිටියේය. ඉතිරි වූ මහේෂ්ට මියගිය අයගේ මිනිය ඔසවන්නට තරම්වත් ඇඟට හයි හත්තිය නැත.මරණයට ආසන්නවඔහු ඊළඟට කල්පනා කළේ තමන් ද තව දින කීපයකින් මියයන බවයි. තමාගේ මරණය ද ඒකාන්තය. මේ පිරිස අතරින් සිටින උගත් තරුණයා මහේෂ්ය. ඔහු උසස් පෙළ සමත්ය.ඔහු ඊළඟට අමාරුවෙන් තමන්ට සිදුවූ දේ ලියා තබන්නට කල්පනා කළ තමනුත් මිය ගිය පසුව කාට හෝ මිනිය සහිත බෝට්ටුව හමුවුවහොත් ලෝකයට තමන්ට සිදුවූ දේ දැනගනු පිණිසය.සිදුවූ සියල්ල ලියා තැබු ඔහු ද මරණයට සූදානම් ව බෝට්ටුවේ වැතිර ගත්තේය.එහෙත් දෛවය මහේෂ් සිතු තරම් කුරිරු වූයේ නැත. එක්වරම අහස කළු කරමින් මහා වැස්සක් වහින්නට ගත්තේය.වැස්ස ඔහුට ආශිර්වාදයක් විය. ඔහු වැස්සේ තෙමෙමින් වැහි වතුර ඇති තරම් බොන අතරතුර භාජනවලට වතුර රැස්කර ගත්තේ ජීවත්වීමේ ආශාව දැඩිකර ගනිමිනි.වතුර බිවු පසු ඇඟට නව පණක් ලැබිණ. හිතේ අමාරුවත් ගතේ අමාරුවත් පහව ගියේය.“මං මෙහෙම තවත් දවස් පහක් විතර තනියම බෝට්ටුවේ ගත කළා. දැන් වතුර ඇති නිසා බයක් නැහැ. ඒ වතුර ටිකත් පරිස්සමින් තියාගෙන හිටියා. තවත් දවස් පහකට පස්සෙ මං දැක්කා බෝට්ටු දෙකක් අපේ බෝට්ටුව හරහට යනවා. මං කැබින් එක උඩට නැගලා කොඩියක් වැනුවා. ආධාර ඉල්ලලා.” ඔවුන් මා දිහාවට ආවා. මං ඔවුන්ට මට සිදුවූ දේ කිව්වා.ඔහු සිද්ධිය විස්තර කර ඇත්තේ හින්දි භාෂාවෙනි. මහේෂ් ගේ උගත්කම ඔහුට මෙතැනදි පිහිට විය. වරක් දෝහකටාර්හි රැකියාව කළ ඔහුට හින්දි බස ටිකක් කතා කළ හැකිය. ඉංගී‍්‍රසි භාෂාව ද ඔහුට තරමක් පුළුවන්. දන්නා ඉංගි‍්‍රසියෙන් හා හින්දියෙන් සිදුවූ දේ ඔහු විස්තර කළේය.ඒ බෝට්ටු දෙකේ හිටියේ මාලදිවයින් වෙරළාරක්ෂක භටයන්ය. ඔහු පාවෙමින් සිටියේ මාලදිවයින් මුහුදු සීමාවේය.දිවි ගැලවෙයිමහේෂ් තම බෝට්ටුවට ගත් වෙරළාරක්ෂක භටයෝ ඔහුට ආහාර වතුර දී කුසගිනි නිවූහ. ඔහු මාලදිවයිනට රැගෙන ගියේ ඉන් පසුවය.ඇත්තටම මහේෂ් පත්මකුමාර නම්වූ මේ තරුණයාගේ ජීවත්වීම මහත් හාස්කමකි. බුද්ධාගමේ හැටියට පූරුවේ පිනකි.මාස හතක් මහ සයුරේ මිනිස් පුළුටක් දකින්නට නැතිව මිනිස් කටහඬක් නොඅසා සිටි ඔහුට මාලදිවයින් රජය ඉහළින් සලකන ලදි. එහිදී ඔහුට සැලකූ ‘අන්ජානා’ මිස් නම් ගුරුතුමියක ගැන ඔහු විශේෂයෙන් කතා කොට තිබිණ.මාලදිවයිනට සැතපුම් 300 ක් එපිට මහ මුහුදේ පාවෙමින් සිටි ඔහුගේ ජීවිතය රැකුණේ ලෝකයට මෙතෙක් නොඇසු කතාවක් කියන්නට මාස හතක් මුහුදේ විසු ඔහුට කියන්නට තවත් බොහෝ දේ තිබෙන්නට පිළිවන. ඒ සියල්ල ලෝකයට කියන්නට ඔහුට තවත් කලක් ගතවනු ඇත. තම කතාවේ දුක්මුසු තැන් රසමුසු තැන් ලොව වෙනත් අයකුට නුපුරුදු අත්දැකීම් සැඟවී ඇද්ද?කෙසේ වෙතත් මේ හාස්කමකින් දිවි ගලවා ගත් තරුණයා උසස් පෙළ සමත්ව සරසවි වරම් ලැබුවද ආර්ථික අපහසුතා නිසා මුහුදු රැකියාව තෝරා ගන්නා ලදි.සරසවියට ගොස් ඔළුපලා ගන්නා සරසවි සිසුන් ඉන්නා මෙකල ඔහුගේ කතාව සරසවි සිසුන්ට ආදර්ශයකි.ශ්‍රී ලංකා ගුවන් විදුලි සංස්ථාවේ සභාපති හඩ්සන් සමරසිංහ මහතා අධ්‍යක්ෂ කුමාරදාස සපුතන්ත්‍රි මහතාටත් නියෝජ්‍ය අධ්‍යක්ෂ ජනරාල් ටී. ඩී. කේ. ජයන්ත මහතාටත් අපේ ස්තුතිය.දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=af1010311</link>
    <topic>අම්මේ! තාත්තේ! ඔබේ දරුවන් ගැන වඩාත් සැලකිලිමත් වන්න</topic>
    <author>බුද්ධිකා බ්‍රාහ්මණගේ</author>
    <content>ඉතා කෙටි කලක් ඇතුළත පොලීසිය මත් ජාවාරම්කරුවන් වැඩි පිරිසක් අත්අඩංගුවට ගෙන ඇත. පොලිස් මත්ද්‍රව්‍ය නාශක කාර්යාංශය කළ වැටලීම් පිළිබඳව පමණක් සැලකිල්ලට ගත්කළ වුවද පසුගිය මාසයේ වාර්තා වූයේ එහි ඉතිහාසයේ විශාලතම මත්ද්‍රව්‍ය අත්අඩංගුවට ගැනීමයි. මේ මෙහෙයුම් සිදුවන අතරම ආරක්‍ෂක ලේකම් ඝෝඨාභය රාජපක්‍ෂ මහතා පොලිස්පති මහින්ද බාලසූරිය මහතා අමතා පසුගියදා කියා තිබුණේ පාසල් ආශි‍්‍රතව ක්‍රියාත්මක වන මත් ජාවාරම වැළැක්වීමට විශේෂ වැඩපිළිවෙළක් යොදන ලෙසයි. ඊට බලපෑ ආසන්නතම හේතුව වූයේ පාසල් ආශි‍්‍රතව රහසිගතව කෙරීගෙන ගිය මත් ජාවාරම් කීපයක්ම පිළිබඳව තොරතුරු හෙළිවීමයි. මේ ඒ පිළිබඳ විමසුමකි.”හොඳම දේ ළමයින්ට” යි ලෙනින් කියා තිබේ. “මේ හැමදේම කරන්නේ දරුවො වෙනුවෙන්” අපිදු කියමු. අපි හොඳම දේ ළමයින්ට දෙන්නේ ඔවුන්ගේ යහපත් ශාරීරික මානසික වර්ධනය අපේක්‍ෂාවෙනි. දැනුම, කුසලතා, ආකල්ප නමැති අධ්‍යාපනයේ මූලික පරමාර්ථ ජයගත හැකිවන්නේ ශාරීරිකවත් මානසිකවත් නිරෝගී දරුවකුට බව අප ප්‍රත්‍යක්‍ෂයෙන්ම දනිමු. නමුත් මේ දෙයට දරුවන් ගොදුරු වන්නේ කෙසේද?මේ පිළිබඳව සිදුකළ විමර්ශනයේදී පොලිස් මත්ද්‍රව්‍ය නාශක කාර්යාංශයේ අධ්‍යක්‍ෂක සරත් බැද්දෙවෙල මහතා පැවසුයේ මීට බලපාන හේතු පැතිකඩ කීපයකින් විමර්ශනය කළ හැකි බවයි. ඒ ජීව විද්‍යාත්මක, චර්යා විද්‍යාත්මක මෙන්ම සමාජ හා ආර්ථික වශයෙනුයි. ගැටවරවිය ජීව විද්‍යාත්මකව හඳුන්වනුයේ සුවිශේෂ කාලවකවානුවක් ලෙසය. ඉංගිරිසියෙන් (teenage)යනුවෙන් හඳුන්වන කාල වකවානුව වන්නේ අවුරුදු 13 සිට 19 දක්වා කාලයයි. ‘ටීන්’ විය ලෙස මෙය හඳුන්වනුයේ (තර්ටීන්) 13 සිට (නයින්ටීන්) 19 දක්වා ඉංගිරිසි සංඛ්‍යා උච්චාරණයේදි අගට ඇසෙන ‘ටීන්’ හේතුවෙනි. නව යොවුන් විය ‘ටීන්’ යනුවෙන් හඳුන්වන්නේ එබැවිනි.ශාරීරිකව සිදුවන සුවිශේෂී හෝමෝන ක්‍රියාකාරීත්වයේ වෙනස හේතුවෙන් මෙම වියේ දරුවන් සීඝ්‍ර ලෙස මානසික හා ශාරීරික විපර්යාසයකට භාජනය වෙයි. තම දරුවන් මෙසේ වෙනස්වීමේ කාලය පිළිබඳව මවුපියන් ඉතා අවධානයෙන් පසුවිය යුත්තේ් කුතුහලය හා නව අත්දැකීම් ලැබීමට ඇති පාලනය කරගත නොහැකි මානසික අවශ්‍යතාව හේතුවෙන් අන්තරායකර දේවල් වෙත ළමයින් යොමුවීමේ වැඩි ප්‍රවණතාවක් ඇති බැවිණි.මේ වියේ දරුවන් පිළිබඳව වඩාත් හොඳින් දන්නා ජාවාරම්කරුවන් දරුවන් ගොදුරු කර ගැනීමට අපේක්‍ෂාවෙන් පසුවන බව පොලිස් මත්ද්‍රව්‍ය නාශක කාර්යාංශයේ අධ්‍යක්‍ෂ සරත් බැද්දෙවෙල මහතා වැඩි දුරටත් පවසයි.“මත්ද්‍රව්‍යවලට ඇබ්බැහි වූ ගැටවරයන් ගැන කළ විමර්ශනවලින් හෙළි වූයේ බොහෝ පාසල්වල ඉගෙනීම, ක්‍රීඩා හා බාහිර ක්‍රියාකාරකම්වල නිරතවන ළමයි මුලින්ම මීට සම්බන්ධ කරගෙන ඇති බවයි. පාසලේ කැපීපෙනෙන ළමයි මීට මුලින්ම සම්බන්ධ කරගත් පසු (ළමයින් අතර පිළිගත් චරිත) පහසුවෙන් වැඩි පිරිසක් ඇබ්බැහි කර ගැනීමට ජාවාරම්කරුවන්ට හැකිවෙනවා. අනෙක් කරුණ පාසලින් මෙන්ම නිවෙස්වලින් කොන්වන, “කරදරකාරයින්”ලෙස හංවඩු ගැසූ ළමයින් මත්ද්‍රව්‍ය සඳහා ඇබ්බැහිවීම පමණක් නොව මත් ජාවාරම සඳහා ද වක්‍ර ලෙස සම්බන්ධ කරගත් අවස්ථා බොහොමයක් හමුවී තිබෙනවා.මා හමුවීමට පැමිණි එක් මවක් (ඇය සේවය කරන්නේ කච්චේරියේ. පියා බැංකුවක) කියා සිටියේ පුතාට මත්ද්‍රව්‍ය පුරුදු කළේ ඔහුගේ සමීපතම යහළුවන් දෙන්නා බවයි. ඒ ළමයට අවුරුදු 16 ක් පමණ ඇති. මේ වයසේ ළමයින් නිවෙස්වලට එකතු වී එකට පාඩම් කරනවා. දවසක් ඒ අම්මා දැක්කා යහළුවන් එක්වී කතා බහ කරමින් සිටින අතර එක් ළමයෙක් “මචං ඕක උරන්නේ ඔහොම නෙමෙයි මෙහෙම” කියමින් යමක් අත්හදා බැලීමට කරන උත්සාහය. “මමත් මහත්තයාත් වැඩට යනවා. බොහෝ වෙලාවට පුතා යාළුවොත් එක්ක ඇවිත් ගෙදර පාඩම් කටයුතු කරනවා. එදා මම ගෙදර සිටි දවසක් නිසා අහම්බෙන් එය දැකගන්න ලැබුණා.”සිදුවී ඇත්තේ කුමක් ද? මව පියා රැකියා කරන පවුල්. බහුතරයක් බස් එකේ දුම්රියේ තෙරපෙමින්, රැකියාවේ දහසක් කම්කටොලු සමඟ ජීවන අරගලයට මුහුණ දෙන අය. එසේ නොමැති ආර්ථික අපහසුතා අඩු අය වුවද දෙදෙනාම රැකියා කිරීම හේතුවෙන් පසුවන්නේ අවිවේකයෙන්. මේ අය නිවෙසේ රැඳෙන්නේ අඩු කාලයක්. නිවෙසේ සිටින විටද දරුවන් වෙනුවෙන් ඔවුන් හා සමීපව ගත කිරීමට ලැබෙන්නේ නෑ. මේ නිසාම මවුපියනුත් දරුවනුත් අතර මානසිකව ඇතිවන දුරස්බව නිසා දරුවන් වෙනත් බාහිර දේවල් වෙත ආකර්ශණය වීමට හොඳ පසුබිමක් බවට පත්වෙනවා. අප සිතා සිටින්නේ අඩුවක් නැතිව ආහාරපාන, ඇඳුම් පැළඳුම් ඉගෙනීමට අවශ්‍ය දෑ මෙන්ම උපකාරක පංති වෙත යොමු කිරීමෙන් සියල්ල සම්පූර්ණ වන බවයි” යනුවෙන් ඔහු වැඩිදුරටත් පැවසීය.දැන් මා පාසල් වියේ මුහුණ දුන් සිදුවීමක් වෙත හැරෙමි. ‘ඇත්තටම ඇයි ඔයා අර බෝයිත් එක්ක කෝච්චියේ එච්චර දුර ගමනක් ගියේ.’ මම එසේ ඇසුවේ මගේ සමීපතම මිතුරියක මුහුණ පෑ කනගාටුදායක සිදුවීමට හේතු විමසීමටයි.”අත්තටම ජීවිතේ කවදාවත් මම කෝච්චියකින් ගමනක් ගිහින් නෑ. දවසක් මට ඇහුණා යාළුවෝ කට්ටියක් කතා වෙනවා කඩුගන්නාවෙන් එහා ඉහලකෝට්ටේ පැත්තෙන් කෝච්චිය යනකොට හරිම ලස්සනයි කියලා. එදා මම හිතාගත්තා මම කෝච්චියේ දවසක් ඉහලකෝට්ටේ පැත්ත බලන්න යනවා කියලා. ඒ යාළුවෝ කිව්ව විදිහට නුවර ඉඳලා පොල්ගහවෙලට යනකම් දුම්රිය ගමන හරිම ලස්සනයි. ඉතිං ස්කූල් බස් එකේදි හැමදාමත් අර අයියා එයාගේ බෑග් එක දෙන්නේ මට. ටික දවසකින් අපි හරි යාළුවුණා.දවසක් මමමයි කීවේ මම කෝච්චියේ කවදාවත් ගිහින් නෑ. අපි දවසක් නුවර ඉඳල පොල්ගහවෙලට යමු ද? කියල එයා කිව්වා එහෙනම් සෙනසුරාදා පංති කට් කරලා යමු කියලා අපි එදා පංතියට නෑවිත් ස්ටේෂන් එකේදී හම්බ වෙලා පොල්ගහවෙලට ගිහින් ආයෙත් ඒ එක්කම නුවරට එන කෝච්චියේ ආවා මොකද අවට ලස්සන බල බලා ගියාට මම හිටියේ හරිම බයෙන් කරුමෙට ඒ කෝච්චියේ මියුසික් සර්රුත් ඉඳල තියනවා. එයාම තමයි අපේ ක්ලාස් ටීචර්ට කියල කියන්නේ එයා අම්මයි තාත්තයි ගෙන්නලා හැමදේම කියලා දැන් මට ක්ලාස් යාමත් තහනම්.”කෙසේ වෙතත් අප එක්වී පාඩම් කිරීමේ කටයුතු හොඳින් ඉටුකළ නිසාම ඇය පසුව විශ්ව විද්‍යාලයට ද සමත්වූවාය. දැන් ඈ විදෙස් විශ්ව විද්‍යාලයක පශ්චාත් උපාධියක් හදාරමින් සිටී මට මතක ආකාරයට ටික දිනකින්ම ඇයට පැනවූ තහංචි ඉවත් කර ගැනීමට ඇයගේ දෙමවුපියන් කටයුතු කළහ. ජීවිතයේ සිදුවූ එක් සිදුවීමක් නිසාම ඇගේ ජීවිතය මුළුමනින්ම අඳුරු නොවීය.මේ වන විට බ්‍රිතාන්‍යයේ පමණක් විවිධ හේතුන් නිසා නිවෙස්වලින් බැහැරව පුනරුත්ථාපන ආයතනවල වෙසෙන දරුවන් සංඛ්‍යාව 75,000 ඉක්මවන බව වාර්තා වෙයි. ඇමෙරිකාවේ එම සංඛ්‍යාව ඊටත් වැඩිය. මෙහි එකම හේතුව මත්ද්‍රව්‍ය පමණක් නොවේ හිංසනය හා අපහරණය ද ප්‍රධානතම සාධක වෙයි. දරුවන් පිළිබඳව අන් කවරදාටත් වඩා සැලකිලිමත් විය යුතු කාලයක් බවට පත්වී ඇත්තේ දරුවන්ගේ වටිනාකම ඉතා ලඝු සමාජයක් නිර්මාණය වෙමින් පැවතීම හේතුවෙනි. බොහෝ සමාජ විද්‍යාඥයින් පවසන්නේ තිස් වසරක යුද්ධයකට පසු එය අපේක්ෂා කළ යුතු සමාජ තත්ත්වයන් බවය. නමුත් දෙමවුපියන් ලෙස මේ පිළිබඳව අප අලුතින් සිතිය යුතු බව පසක් කරගත යුතුය.පසුගියදා “DAMAGED” නම් කෘතියේ දිලීප ජයකොඩි විසින් කළ ‘බිඳුනු බිලින්දා’ නම් පරිවර්තනය කියවීමට හැකිවිය. දරුවන් හදන මවුපියන් කියවිය යුතුම පොතක් ලෙස හැඟුන එය වඩාත් වැදගත් වන්නේ බුදු හිමියන් කී සතර බ්‍රහ්ම විහරණය හෙවත් ඉවසීම, කරුණාව, මෛත්‍රිය, දයාව දරුවකු හදන දෙමවුපියන්ට කොතෙක් නම් අවැසිදැයි ඉන් ගම්‍ය වන හෙයිනි.එය ජෝඩි නම් අවුරුදු 8 ක දැරියක් පිළිබඳ කතාවකි. ඇය ඉතා කුඩා වියේ අවුරුදු 1 1/2 ක කාලයේ සිටම තම පියා, මව ඇතුළු වැඩිහිටියන් රැසක් අතින් අපචාරයට ලක්වූ දැරියකි. ඒ හේතුවෙන් ඇතිවූ මානසික අවපීඩනය නිසාම වඩාත් කලහකාරී අසාමාන්‍ය හැසිරීම් රැසක් ඇති දැරියක් වූවාය. බ්‍රිතාන්‍යයේ කෙරෙන පුනරුත්ථාපන ක්‍රියාදාමයට අනුව කැතී ග්ලාස් නමැති කැපකරු මව වෙත මේ දැරිය භාර දෙන්නේ ඇය රැකබලා ගැනීම සඳහා ඇයගේ පවුලේ සාමාජිකාවක ලෙස තබා ගැනීමටයි. පොතින් ඉස්මතු වන කරුණු වලට අනුව බ්‍රිතාන්‍යයේ කැප කරු මවක් වීමට හැකි වන්නේ නිසි පුහුණුවක් හා අවශ්‍යතාවන් රැසක් සම්පූර්ණ කළ තැනැත්තියකටයි. එම කැපකරු ක්‍රියාවලිය අධීක්ෂණයට නිලධාරීන් 22 කින් පමණ සමන්විත විශාල කණ්ඩායමක් සිටී.ජෝඩිගේ අසාමාන්‍ය හැසිරීම් පිළිබඳව පොතේ එක් තැනක මෙලෙස විස්තර වේ. “එන්න එන්නම ඇගේ ආක්‍රමණශීලිත්වය වැඩි වන බවත් දිස්විය. මා කෙරෙහි පමණක් නොව, දරුවන් කෙරෙහිත්! (කැතී ග්ලාස්ගේ නිවසේ වැඩිහිටි දරුවන් තිදෙනෙක් වෙසෙයි.) එපමණක් නොව ඇයම කෙරෙහිත් මොන හේතුවක් නිසා හෝ රාත්‍රී කෑම මේසයේදී ඇගේ විප්‍රකාර උත්සන්න වන බවත් දිස්විණ. එහිදී ඇය ඇගේම මුහුණ සූරා ගත්තාය. ඇගේම හිසකේ ඇද ගත්තාය. තවත් සමහර වෙලාවන්හිදී කැලැල් සිටීමට තරමටම ඇය ඇයව කොනිත්තා ගත්තාය. එවැනි අවස්ථාවන්හි මා කළේ වහා ඇය වෙතට ගොස් ඇයව වැලඳගෙන ඇගේ අත් හිර කරගෙන, ඇය සන්සුන් වන තෙක් නිසලව සිටීමය.“ඇය නැවත වුවමනාවෙන් මලපහ කරගැනීම අරඹා තිබිණ. ඇය එලෙස කළ මුල්ම අවස්ථාවන් දෙකෙන් පසුව එය නැවතී තිබුණත් නැවත අසූචි සිරුර පුරා තවරා ගන්නට තරම් ඇට්ටර වී සිටියාය.එපමණක් නොව මම වහා ඉදිරිපත් වී සුද්ධ පවිත්‍ර නොකොළොත් ඇය නිවෙස පුරා ඒවා තැවරීමට තරම් පෙළඹී සිටියාය. මේ මලපහ කිරීමට නියමිත කාලයක් වෙලාවක් තිබුණේ නැත. නමුත් අපට වධ දිය හැක්කේ වඩාත් ලේසියෙන් පිරිසිදු කළ හැකි ලී සිමෙන්ති වැනි මතුපිට අසූචි තැවරීමෙන් නොවන බවත් කළ හැක්කේ රෙදිවල තැවරීමෙන් බවත් ඇය අවබෝධ කරගෙන සිටි බවත් පෙනිණ.”මෙතරම් වධ දුන් තමා අවට පරිසරයට දැඩි ලෙස වෛර කළ මෙම දැරිය යථා තත්ත්වයට පත්කිරීමට කැතී ග්ලාස් කරන අපමණ කැප කිරීම ඒ පොත පුරාව ඉස්මතු වන මුඛ්‍ය කරුණයි. එබඳු කැප කිරීමක් ඇයට කළ හැකි වූයේ ඒ දරුවාගේ බිඳ වැටීම පිළිබඳව මෙන්ම දරුවන් පිළිබඳව මනා අවබෝධයක් ඈ සතුවූ නිසාය.පසුගියදා පොලීසිය ගම්පහ ප්‍රදේශයේ බෙහෙත් අලෙවි සල් පුරා යමින් අලෙවි කරුවන් දැනුවත් කළේ පාසල් දරුවන්ට බෙහෙත් නිකුත් කිරීමේදී වඩාත් සැලකිලිමත් වන ලෙසයි. ඊට හේතුව අධික ලෙස කැස්ස වැලඳී අයට ලබා දෙන පැණියක් මෙන්ම වේදනා නාශකයක් දියකර බී මත්වීමට පාසල් දරුවන් පුරුදුව ඇති බවට ලැබුණ තොරතුරු නිසාය. පොලීසිය මේ පියවර ගන්නා තුරු ගුරුවරු මෙන්ම මවුපියන් මේ පිළිබඳව කිසිදු පියවරක් නොගත්තේ ඇයි දැයි ගැටලුවකි.දරුවන් සාමූහික වීම සාමාන්‍ය දෙයකි. නමුත් ඔවුන් සාමූහික වී නිරත වන්නේ කුමක්දැයි විමසිලිවත් වීම වැදගත් වෙයි. එසේම නිතර කල්පනාවෙන් පසු වීම, නිදිමත ගතියෙන් යුතුවීම, මුහුණ ඉදිමීම වැනි ලක්ෂණයන්ගෙන් යුතු නම් මවුපියන් මෙන්ම ගුරුවරුන් ද දරුවන්ගේ එම තත්ත්වයන් පිළිබඳව වඩා සැලකිලිමත්ව පරීක්ෂා කළ යුතු බව වෛද්‍ය මතයයි.බුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=af1010315</link>
    <topic>ලබ්බෙ වයිද්දෙ</topic>
    <author/>
    <content>දොංත ගතං ගතං ගතං දොංත ගතං ගතං ගතං ගුඳ ගුඳ ගුඳ දොංත ගතං ගුඳං ගතං දොංත ගතංසැක්කරයා එක්වරම නැඟී සිටියේය.”මොකද බොස්.. පාණ්ඩු කම්බලේ මේ රාත්තිරියෙත් රත්වුණාද?”සිකුරිටිකාරයා ඇසුවේය.”නෑ බං බෙර සද්දයක් ඇහුණා..”ඉතින් බෙර සද්දෙට ඇහැරෙන්නෙ යක්කුනෙ””මේක දෙයියන්ටත් යක්කු වැහෙන කාලෙ””බොස් ජී.ඒ.කිව් ද? ෆයිනල්ද?””හියැහ්.. පොහ්.. පුහ්..”සැක්කරයා උඩ පැන හිනාවක් දැම්මේය.”නිකං කෂිලි ප්‍රශ්න දාන්ඩ එපා බං..””දොංත ගඳං ගුඳං ගතංදොඹ දොඹ දොඹ ගුංත ගඳං”බොස් ඒ පාර නං මේ ළඟ ළඟම වගේ ඇහෙනවා.. මේ පැත්තට එනවද දන්නෙත් නෑ.. දෙයියෙක් ආවොත් ප්‍රශ්නයක් නෑ... ස්ටූල් එකක්වත් දෙන එකනෙ ඇත්තෙ.. ඒත් යකෙක් ආවොත්?””ඌ ඉන්න විදියක ඉන්නෙ නැතැයි.. දවුල් ගස් දෙකක් මවාපං ඔය මිදුලෙ කොනකට වෙන්ඩ.. එතකොට යකා දප දපා ඉන්නෙ නැතැයි”නියෝගය ලැබුණු වහාම සිකුරිටිකාරයා දවුල් ගස් දෙකක් මැව්වේය.ගුංත ගඳං ගුතං ගඳං”බැලින්නං යකෙක් තමා ය. අන්තරේ එකෙක්ය.”මොකද මේ තව්තිසාව පැත්තෙ? පාර වැරදිලාවත්ද?”සැක්කරයා නෙමේය සිකුරිටිකාරයා ප්‍රශ්නයක් දානවාය.”අපායට නේද යන්ඩ හිටියෙ?””ඔව්.. එහෙ තමයි යන්ඩ හිටියෙ..””ඉතිං මේ පැත්තෙ?””ටිකක් දුර එනකොට පාර වැරදුණා””ඒක මාර වැඩක්නෙ... අපායට යන අයට පාර වැරදිලා දිවියලෝකෙට එනවා””ඔව් නේ.. දිවිය ලෝකෙට එන අයට පාර වැරදිලා අපායට යනවා”සිකුරිටිකාරයා දිගටම ප්‍රශ්න අහනවාය. සැක්කරයාට නහුතෙටම නැගලාය. තට්ටම් දෙකේ රස්නෙට පාණ්ඩුකම්බලෙත් රත්වෙලා වාගේය.”දැන් මේකෙ බොස් මමද? නැත්නම් උඹද?”සැක්කරයාගේ ගෝරනාඩුවෙන් සිකුරිටිකාරයා ඇදවී ඇඹරී ගොස් සර්ප ෂ යන්නක් බවට පත්විය.”ගණං ගන්ඩ එපා බොස්.. අපේ දීපංකරෙත් එහෙමයි... සමහර ඇමැත්තන්ගෙ සිකුරිටි ඉන්නවනෙ. හිටපු ගමන් අමතක වෙනවා සිකුරිටි කියලා. ඇමැති වගේ තමයි ඊට පස්සෙ ඇක්ෂන් ඔක්කොම... කතා බහත්..”අන්තරයා කට දැම්මේය. කෝකටත් කියලා ඒ වෙනකොට සිකුරිටි කාරයා ටිකක් ඈත්වෙලාය. නැත්නම් ගිය සුමානේ වගේ සැක්කරයා තමාව ගල් කරනවා නියත යැයි සිකුරිටියාට සිතුණේය.”මං සද්ද නැතුව ඉන්නව... ගිය සුමානෙ කටගහන්ඩ ගිහිල්ල මුළු දවස් හතේම ගල්වෙලා හිටිය.. වතුර පොදක්වත් නැතුව... තමුසෙම උත්තර දෙනව“අන්තරයා කිලෝමීටරයක් දෙකක් ඉස්සරහට එනකොට සිකුරිටිකාරයා කිලෝමීටරයක් දෙකක් පස්සට ගියේය.”කොහොමද පාර වැරදුණේ? අපායට යන්ඩ ගමන පටන්ගත්තු මිනිහ පාර වැරදිලා තව්තිසාවට ඇවිල්ල... ඒක පුද්ගල කොමිසමක්වත් දාලා හොයන්ඩ වටින වැඩක්..”සැක්කරයා නැඟිට පශ්චාත් භාගය ගසා බසා දමා නැවතත් ඉඳගන්නා ගමන් ඇසුවේය.”මෙහෙමයි සැක්කර බොස්.. අපායට තමයි යන්ඩ කිව්වෙ.. මට ටිකක් එනකොට හිතුණ මං අන්තරේට වෙලා කරන්නෙ මහ පල් වැඩක් කියල.අලුතින් එන මල්ලිලාගෙ ලජ්ජ බය නැතිකරල... මහ ජරා වැඩ කරල ජ.වි.පෙ. අයියලාගෙ වහල්ලු කරන එක මහ පව් වැඩක් කියල හිතුණා.“මල්ලිලගෙ මූණ කොමොඩ් එකේ ඔබන එක පල් වැඩක් කියල හිතුණ.”ඒ එක්කම අම්මල මං ගැන කොච්චර දුක් වෙනව ඇද්ද කියලත් හිතුණා.එහෙම හිතෙන කොටම පාර පේන්නෙ නැතුව ගියා.ඊට පස්සෙ ගල් බොරළු පාර වෙනුවට නියම කාපට් පාරක් මැවිල තිබුණා. හරියට මාතර – හම්බන්තොට පාර වගේ.. ඒක දිගේම ආවා...””හියැහ්.. හිහ්.. හිහ්.. මේක වැරැදීමක් නෙමෙයි.අන්තරෙන් අයින් වෙන්ඩ ගත්තු තීරණයත් එක්කම දීපංකරේ ඉන්න ගම්භාර දෙවියො විසින් ඔය ළමයගෙ පාර වෙනස් කරල තියෙනවා... දැන් ගිහින් දොඩම් යුෂ ටිකක් පානය කොට වෙහෙස නිවාගන්ඩ... දොඩම් යුෂ පිළිගන්වන රූබර සුර දූතිකාව දිහා ඕනෑවට වඩා බලන්ඩ එපා.. රාග සිත් පහළවෙලා හිටපු ගමන් “ජබොහ්” ගාලා පහළට වැටෙන්ඩත් පුළුවන්.. ඒ වැටිල්ල කෙළවර වෙන්නෙ අවීචියෙන්.. අහම්බෙන් ලැබුණ චාන්ස් එක නැතිකරගන්ඩ එපා.. හදිස්සි වෙන්ඩ එපා””ඔව් බොස්.. තාම ෆයිනල් කෙරුවෙත් නෑ..නෙ..””උත්සාහ කළොත් ක්ලාස් එකක් වුණත් ගහගන්ඩත් පුළුවන්””මොකක්ද බොස් පේන්නෙ?””සැක්කරයා සාස්තර කියන්නෙ නෑනෙ..””සමාවෙන්ඩ බොස්”අන්තරයා කිලෝමීටරයක් දෙකක් පස්සට ගියේය. එතකොටම තවත් බෙර සද්දයක් එනවාය.”තමුසෙලගෙ දීපංකරේ තොවිල් ගොඩයිනෙ”’ගුඳං ගතං ගුඳං ගතං”අහසෙ ගොසින් තරු යට සැඟවුණත් වරෝ මූදෙ ගොසින් වැලියට සැඟවුණත් වරෝ ගෙදර ගිහින් ඇඳයට සැඟවුණත් වරෝ එකා යකා කොහෙ හිටියත් දැන්ම වරෝ”කවියකුත් එක්ක බෙර පදයක් ඇහෙනවාය.”ඔය යූ.ඇන්.පී. එකේ ලබ්බෙ වයිද්දෙ?””කෝ ඇහෙනව විතරනෙ.. පේන්නෙ නෑනෙ..””පේන්නෙ නෑ.. ලබ්බ ඇතුළෙනෙ තොවිල් නටන්නෙ.. සද්දෙ ඇහෙනවා...””එම්බල මම තොපපොල් සම්බල් කරමී””එම්බල මම තොපසීනි සම්බල් කරමි”” මම වෙමි ඊළඟ රජා”නෑ .. මම වෙමි ඊළඟ රජා””ගුඳ ගතං ගුඳ ගතං”සැක්කර බොස් කාලෙක ඉඳල දැන් ඔය ලබ්බෙ වයිද්දෙ තියෙනවා. ඉවර වෙන්නෙත් නෑ..””සිකුරිටි.. මාතලීට එන්ඩ කියනව විසිට් එකක් යන්ඩ තියෙනව කියල.”බොස්” දීපංකරේට යන්ඩද?””ඔව්””මට මේ තව්තිසාවෙ නවතින්ඩ විදියක් නෑ.. ජී.ඒ.කිව්.. ළඟයිනෙ..””හියැහ්.. හික්.. පුහ්” තාම පාස් නැද්ද”?“ අන්තරේ වැඩ මිසක ඉගෙනගත්තෙ නෑනෙ. “එතකොටම අන්තරයා කැලණියේ ගේට්ටුව ළඟට ප්‍රාදූර්භූත විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=af1010316</link>
    <topic>ඇමැති තුමනි මේ අහන්න</topic>
    <author>අරුණි මුතුමලී</author>
    <content>වරාය, ගුවන් සේවා නියෝජ්‍ය ඇමැති රෝහිත අබේගුණවර්ධනවරාය හා ගුවන් තොටුපළ ඉදිවෙමින් දැවැන්ත සංවර්ධන මාවතකට පිවිස සිටින ශ්‍රී ලංකාව ආසියාවේ ආශ්චර්යය බවටපත්වීම වැඩි ඈතක නොවේ. වරාය හා ගුවන් සේවා ක්ෂේත්‍රයේ නොවූ විරූ අමුතුම පිබිදීමක් අද දක්නට ඇත. ‘ඇමැතිතුමනි මේ අහන්න’ යටතේ වෙරළ සංරක්ෂණ වරාය හා ගුවන් සේවා සම්බන්ධ පාඨක ඔබේ ගැටලු වලට මෙවර පිළිතුරු දෙන්නේ වරාය හා ගුවන් සේවා නියෝජ්‍ය අමාත්‍ය රෝහිත අබේගුණවර්ධන මහතා ය.මොරටුව - ඒ. ප්‍රනාන්දුඅපේ රටේ වෙරළ තීරය බොහෝ ලස්සන වුවත් එහි නියම අගය බලන්න අපට ක්‍රමයක් නැහැ. තැන් කීපයක් හැරුණම වෙරළ පුරා පොඩි ගෙවල් හදලා. දැන් සංචාරකයන් ලංකාව ගැන වැඩියෙන් උනන්දු වන කාලයක් නිසා මේ තත්ත්වය වෙනස් කර අනවසර ඉදි කිරීම් ඉවත් කරන්නට වැඩ පිළිවෙළක් මේ කාලයේදීවත් යෙදුවොත් හොඳයි නේද?සාමාන්‍යයෙන් වෙරළ සංරක්ෂණ දෙපාර්තමේන්තුවේ පනතට අනුවම පොදු ජනතාවට වෙරළ භූමියේ නිදහසේ සැරිසරන්නට අයිතියක් තිබෙනවා. ඒ වගේම සුනාමි අවස්ථාවේ මිය ගිය අය ගැන සොයා බලන විට සමහරුන්ට ජීවිත අහිමි වී ඇත්තේ වෙරළින් එළියට එන්නට තිබුණු බාධක ඒ කියන්නේ ඔය අනවසර ඉදිකිරීම්, ගෙවල්, තාප්ප වගේ දේවල්වලින් ප්‍රවේශ මාර්ග ඇහිරීම නිසයි.මේ නිසා අපි ඒ අඩුපාඩුව නැති කරන්න වෙරළ සංරක්ෂණ දෙපාර්තමේන්තුව මඟින් වෙරළ භූමි සීමාවේ තිබෙන අනවසර ඉදිකිරීම් කඩා ඉවත් කරන්නට කටයුතු යොදා තිබෙනවා. එය තුනෙන් දෙකකින් සම්මත වූ පනතකින් ලැබෙන අයිතියක්. ඒ වගේම වෙරළට යන්න එන්න මුහුද අද්දර පිවිසුම් මාර්ග සැකසීම සඳහාත් සංචාරකයන්ට ආකර්ශනීය වෙරළ තීරයක් බවට පත් කිරීම සඳහාත් අවශ්‍ය කටයුතු යොදන්න නිලධාරීන් යොදවා තිබෙනවා.මීගමුව - ටිරෝන්යුද්ධය ඉවර වෙලා අවුරුද්දක් ගෙවුණත් තවමත් අපට අපේ වෙරළ තීරයේ නිදහසේ කාලය ගත කරන්න විනෝද වන්න අවස්ථාව නැහැ. පොලීසිය සැරිසරමින් නිකරුණේ තරුණ තරුණියන්ගේ සතුටට බාධා කරනවා. මෙය අපේ නිදහස සීමා කිරීමක්. අපට නිදහසේ වෙරළේ සතුටින් ඉන්න අවස්ථාව උදාවෙන්නේ කවදා ද? ගාලු මුවදොර පවා දැන් ඉස්සර වගේ නොවෙයි. මේ ස්ථානවල පහසුවෙන් ජනතාවට සැරිසරන්න සකසා දීමට වැඩපිළිවෙළක් තිබෙනවා ද?පසුගිය අඟහරුවාදාත් වරාය අධිකාරිය යටතේ අලංකාර ලෙස ගාලු මුවදොර ඉදිකරන ආකාරය බලන්න අපි ගියා. එහි ඉස්සර වගේ අවිධිමත් ආකාරයෙන් නොව පිළිවෙළට ප්‍රමිතියකට අනුව වෙළෙඳ කුටි ඉදිකරලා පෞද්ගලික අංශය සමඟ එක්ව ජනතාවට හොඳින් සේවය ලබා දිය හැකි අයුරින් අප කටයුතු සකස් කර තිබෙනවා. අනෙක ඒ වෙළෙඳ කුටිවලට එන ජනතාවට සුහදශීලිව සංග්‍රහ කරන්න අවශ්‍ය දැනුම වගේම නීති මාලාවක් සමඟ තමයි ඒ අයව යොදවා තිබෙන්නේ.ගාලු මුවදොර පමණක් නොවේ, ගාලු කොටුව වගේ ස්ථානවලත් සමස්ත වෙරළ තීරයේමත් නිදහසේ සැරිසරන්න විනෝද වෙන්න ජනතාවට අයිතියක් තිබෙනවා. නමුත්, වෙරළට ඇවිත් අනවශ්‍ය ආකාරයට හැසිරෙන්න නම් ඉඩක් නැහැ. මොකද අපේ රටේ සංස්කෘතියක් සදාචාරයක් තිබෙනවා. ඒවාට පටහැනිව ක්‍රියා කරන අවස්ථාවල නීතිය ක්‍රියාත්මක කරන්න සිදු වෙනවා.ඔලුවිල් - පී. කුමාර්ඔලුවිල් වරාය ඉදිකිරීමත් සමඟම වරායට උතුරු පැත්තෙන් වැලිකන්දක් ගොඩ ගැසී තිබෙනවා. එය අපේ ධීවර කටයුතුවලට විශාල බාධාවක්. මේ ගැන සොයා බලා අපගේ රැකියාව පහසුවෙන් කර ගැනීමට අවස්ථාව සලසා දෙන්න.වෙරළක වරායක් සංවර්ධනය වෙද්දී අනිවාර්යයෙන්ම මේ වගේ ප්‍රශ්න බලපානවා. උදාහරණයක් විදිහට වරාය සංවර්ධනයේදී උතුරු පැත්ත ඛාදනයට ලක් වුණොත් දකුණු පැත්තේ වැලි පිරෙනවා. එය ස්වභාවිකයි. මම ඔය ප්‍රදේශයට ගියා. ඔය කරුණ ගැන සාකච්ඡා කළා. ඛාදනය වී ඇති ප්‍රදේශයට ගල් දැම්මොත් ප්‍රශ්නය උග්‍ර වෙනවා.ඒ නිසා අප කරන්නේ පිරෙන පැත්තෙන් ඛාදනය වන පැත්තට වැලි පොම්ප කර පිරවීම සඳහා අවශ්‍ය කටයුතු යෙදීමයි. ඒ කටයුත්ත ඉක්මනින්ම කෙරුණාම ධීවරයන්ටත් කිසිම ගැටලුවක් නැතිව තම බෝට්ටු දියත් කරන්න පුළුවන්.මේ වරාය වගේම ධීවර වරායකුත් හැදුවා. බහුදින යාත්‍රාවක් දැකලාවත් නැති සුළුපන්න ධීවරයින්ගේ හීනයක් අප එයින් සැබෑ කර තිබෙනවා. ඔලුවිල් විතරක් නොවේ, බේරුවල, තංගල්ල, මීගමුව වරායනුත් දියුණු කර පරම්පරා ගණනකටම හොඳින් කටයුතු කරගෙන යා හැකි අයුරින් ඔවුන්ගේ ජීවිත ශක්තිමත් කරන්න පියවර ගෙන තිබෙනවා.කන්තලේ - එම්. සිරිවර්ධනත්‍රිකුණාමලය වරාය ආශි‍්‍රතව ශ්‍රී ලංකා වරාය අධිකාරියට අයත් අක්කර 4000 ක පමණ භූමියක් නිකරුණේ මුඩු වෙමින් යයි. මෙතරම් භූමි ප්‍රමාණයක් කිසිදු වගා කිරීමක් හෝ වැඩිදියුණු කිරීමකින් තොරව විනාශ වීම අපරාධයක් නේද?පසුගිය කාලයේ එල්ටීටීඊය සහ එයට උදව් කළ ටීඑන්ඒ වැනි පාර්ශ්ව බලහත්කාරයෙන් පිරිස ගෙන ගොස් පදිංචි කළා. මේ හේතුව නිසා අනවසර පදිංචිකරුවන් හා පරම්පරාගත අයිතිකරුවන් කවුද යන්න සොයා ගත යුතුව තිබෙනවා.කවුරුන් හෝ කාලයක් තිස්සේ උරුම හිමිකම් කියනවානම් ග්‍රාම නිලධාරීගේ සිට දිසාපති දක්වා සොයා බලා නිත්‍යානුකූලව කටයුතු කරන්න අපි වැඩපිළිවෙළක් යොදා තිබෙනවා. ඒ වගේ ම වරාය අධිකාරියෙන් කමිටුවක් පත්කර තිබෙනවා ඒ ගැන සොයා බලන්න. වාණිජ නගරයක් බවට ත්‍රිකුණාමලය පත් කරන්න කටයුතු කරනවා.කොළඹ වරායට උපකාරක වරායක් ලෙස තොග වශයෙන් එන පොහොර, සිමෙන්ති ආදී දේ ප්‍රවාහනය සඳහා භාවිත කරන්න නිෂ්පාදන තොග වෙනත් රටවලට ගෙන යන්න යොදා ගන්නා වරායක් බවට පත් කරන්න කටයුතු යොදා තිබෙනවා. ඒ වගේම මගීන් ප්‍රවාහනයේදීත් කොළඹ, හම්බන්තොට, ඔලුවිල් සහ කංකසන්තුරේ වැනි වරාය භාවිත කළ හැකි ආකාරය ගැන ලෝකයේ රටවල් සමඟ සාකච්ඡා කරමින් පවතින්නේ.වැල්ලවත්ත - ප්‍රශාන්ත පෙරේරාකටුනායක ගුවන් තොටුපළින් පිටරට යන හා ආපසු එන මගීන්ට මුහුණ පාන්නට සිදුවන ප්‍රධාන අපහසුතාවක් වී තිබෙන්නේ පැමිණීමේ පර්යන්ත නැතහොත් ආගමන විගමන කවුළුවල පවතින දිගු පෝලිම්වල සිටගෙන සිටීමට සිදුවීමය. සංචාරක කර්මාන්තය දියුණු කරන්නට කටයුතු කරනවා ය කියන යුගයෙක මෙවැනි පෝලීම් තිබීම සුදුසු ද?මමත්, දයාශි‍්‍රත තිසේරා නියෝජ්‍ය ඇමැතිතුමාත්, ආගමන විගමන පාලකතුමාත් සාකච්ඡා කරලා මේ වන විට සියල්ල අවසන් කර තිබෙන්නේ. කිසිම කවුන්ටරයක පෝලිම් නැහැ. මම අභියෝග කරනවා අඩුපාඩුවක් තිබෙනවා නම් පෙන්වන්න කියා.දෙහිවල - ප්‍රසන්න සිල්වායුද්ධය නතර වීමත් සමඟ රත්මලාන සහ රටේ අනෙක් කුඩා ගුවන් තොටුපළ සංවර්ධනයට පියවර ගත හැකියි නේද? වෙනත් රටවල වගේ රට අභ්‍යන්තරයේ ගුවන් සේවාවක් වුණත් ආරම්භ කරන්නට අපටත් හැකියාව තිබෙනවා. ඒ ගැන වැඩපිළිවෙළක් යොදන්නට අදහසක් තිබෙනවා ද?ඔබේ යෝජනාව ගැන අප සතුටුයි. අප මේ වසර අවසන් වන විට අප රට අභ්‍යන්තර ගුවන් සේවාව ආරම්භ කරනවා. ඒ සඳහා ගුවන් යානා දෙකක් සහ සී ප්ලේන් කියා අප හඳුන්වන ජල තටාකවල ගොඩබාන්න හැකි යානා දෙකකුත් ලබාගෙන තිබෙනවා. රත්මලාන, කොග්ගල, වීරවිල, කංකසන්තුරේ ආදී ගුවන් තොටුපළ මේ සඳහා යොදාගන්න කියා ජනාධිපතිතුමා දුන් උපදෙස් මත පිහිටවූ කමිටු වාර්තාවකුත් අප ලබාගෙන තිබෙන්නේ.රත්මලාන ගුවන් තොටුපළේ ධාවන පථය බෙල්ලන්විල ප්‍රදේශයට තවත් මීටර් දෙතුන් සියයක් දිගු කර නගර ගුවන් තොටුපොළ බවට පරිවර්තනය කරන්නත් පෞද්ගලික ජෙට් යානා සඳහා වර්තමානයේදී වගේම ඉදිරියේදීත් භාවිත කරන්නත් අප කටයුතු යොදා තිබෙනවා.වාද්දුව ධීවර පිරිසක් වෙනුවෙන් ලියමි. (නම සඳහන් කර නැත)දකුණු කොළඹ වරාය ඉදිකිරීම වෙනුවෙන් මේ වන විට වාද්දුව, පොතුපිටිය දැනට භාවිත කරන සැපයුම් වරායෙන් බත්තලක ආධාරයෙන් කලු ගල් සපයයි. මේ නිසා ධීවරයන් 287 ගේ රැකියාව කර ගැනීමට අපහසු වී ඇත. මේ අසරණ පිරිස පිළිබඳ ඔබතුමාගේ අවධානය යොමු කරන්න.කොළඹ වරාය සංවර්ධනයට කළුගල් විශාල ප්‍රමාණයක් අවශ්‍යයි. ඒවා ප්‍රවාහනයට ගාලු පාර භාවිත කරන්න බැහැ.කළුතර ප්‍රදේශයෙන් කඩන ගල් පොතුපිටියෙන් බත්තල මඟින් තමයි ප්‍රවාහනය කරන්නේ.මේ ප්‍රදේශය මම ඉපදුණු ප්‍රදේශයයි. සුළුපන්න ධීවරයන් බොහෝ දෙනෙකු ඉන්නවා.ඒ අයට යම් අපහසුවක් වුණා තමයි.නමුත් හුන්ඩායි සමාගම මඟින් අප කරගෙන යන වැඩපිළිවෙල වෙනුවෙන් ඒ ආයතනයෙන් අප සුළුපන්න ධීවරයින්ට වන්දි ලබා දුන්නා. දිනකට ඒ ධීවරයා උපයන මුදල්වල සාමාන්‍යය බලා ඔහුට වෙන් කරන මුදලක් අප ලබා දෙනවා. ඉදිරියටත් එය කෙරෙනවා. නමුත් හැමදාම ඒ මුදල ලබා දීම පමණක් ප්‍රමාණවත් නැහැ.ඒ නිසා ධීවර දරුවන්ට ඒ ස්ථානයේ රැකියා ලබා දීමටත් ඉදිරියේදී මේ ප්‍රදේශයට දකුණු පසින් ධීවර කටයුතු සඳහා අවශ්‍ය පසුබිම සකසා දීමටත් දිගුකාලීන වැඩපිළිවෙළක් සැලසුම් කර තිබෙනවා.මේ ගල් ගෙනයන වැඩේ අවසන් වුණාම මේ ප්‍රදේශය ගැඹුරට හාරා වරායක ස්වභාවය ඇති කර මේ බිම ධීවරයන්ටම භාවිත කරන්නටත්, බහුදින යාත්‍රා වැනි දියුණු ක්‍රම උපයෝගී කර ගන්නටත් හැකි අයුරින් ඉදිරි වසර දෙකකින් පසු පහසුකම් සලසනවා.මාතලේ එස්. එම්. සේනවීරපසුගිය දශක තුනේදී විවිධ කම්කටොලුවලින් දුක් වින්ද මම වරාය අධිකාරියේ ධ් ශ්‍රේණියේ ලිපිකරුවෙක්මි. පුද්ගලයන් අතුරුදන්වීම යටතේ මගේ සහෝදරයා ද අතුරුදන් වූ බැවින් ඇතිවූ වියවුල් හා මානසික අර්බුද නිසා සේවයට වාර්තා කිරීමේදී ඇතිවූ අක්‍රමිකතා හේතුවෙන් රැකියාව අහිමි විය. කොතෙක් ඒ ගැන පැවසුව ද තවමත් රැකියාව ලැබී නැත. මේ ගැටලුව ඉදිරිපත් කිරීමට මා හට අවස්ථාවක් ලබා දෙන්න.(මේ ලිපිය ඉදිරිපත් කළ මොහොතේ වහාම ක්‍රියාත්මක වූ ඇමැතිවරයා සිය ජංගම දුරකථනයෙන් සේනවීර මහතා ඇමතුවේය.)ලබන බදාදා උදේ 10.00 ට අමාත්‍යංශයට එන්න. එන විට සිළුමිණට එවූ මේ ලිපිය ගැනත් සඳහන් කර මගේ පෞද්ගලික ආරක්ෂක නිලධාරියා මඟින් මාව හමුවන්න.දකුණේ පරිසරයට ආදරය කරන්නෙක්.මත්තල ගුවන් තොටුපොළ ඉදි කිරීමත් සමඟ ප්‍රදේශයේ අයට වන්දි ගෙවීමට කටයුතු යොදා තිබුණා ද? මෙවැනි ඉදිකිරීමක් නිසා සිදුවන පරිසර හානිය වැළැක්වීමට හැකි ආකාරයක් තිබේ ද?මත්තල කාටවත් වන්දි දුන්නේ නැහැ. වන්දි දෙන්න නිවාස කිසිවක් ඒ ප්‍රදේශයේ තිබුණෙත් නැහැ. නමුත් මේ වන විට මත්තල ගුවන් තොටුපොළ සඳහා පරිසර වාර්තාව ඉතා හොඳ මට්ටමින් ලැබී තිබෙනවා. අලි මංකඩක් තිබුණා හෙක්ටයාර 2000 ක පමණ. අප එවැනි ස්ථාන අතහැරියා. ඒ ආකාරයෙනුයි අප කටයුතු කරන්නේ.වීරවිල ගුවන් තොටුපළක් හදන්න තීරණය කළේ මංගල සමරවීර මහතා ඇමැතිධුරය දරන කාලයේයි. ඔහු විෂය භාර ඇමැතිවරයා ලෙස වුණත් එදා සිටම සිටියේ වෙනස් ආකල්පයක් ඔලුවේ තියාගෙනයි. ඒ නිසා දකුණේ ඉපදිලත් නුසුදුසු අයුරින් වාර්තා සකසා ගුවන් තොටුපොළ හදන්න උත්සහ කළා.ඒත් ගුවන් තොටුපොළක් කියන්නේ බස් හෝල්ට් එකක් නෙමෙයි. එය ගැඹුරින් සිතා කළ යුතු දෙයක්. අප මීටර 4000 ක් දිග ධාවන පථයක් සහිත අන්තර්ජාතික ගුවන් තොටුපළක් හදන්නේ. මේ ප්‍රදේශයේ විශාල ගස් කොළන් තිබුණේ නැහැ. විශාල පරිසර හානියක් වන්නේ නැහැ. නමුත් මෙය ඉදිකිරීම නිසා රැකියා අවස්ථා විශාල සංඛ්‍යාවක් හා නිෂ්පාදන සඳහා හොඳ වෙළෙඳ පොළක් බිහි වෙනවා.ගාල්ල - සරත් වසන්තහම්බන්තොට වැනි වරාය ඉදිකිරීම නිසාත් ඉදිරියේදී කොළඹ ප්‍රදේශයේ මුහුදේ ඇති කරන්නට යනවා ය කියන නගරය ඇති කිරීම නිසාත් මුහුදු පරිසරයට කොරල්වලට හානි සිදු වෙනවා. ඒ පිළිබඳ ඔබ අමාත්‍යංශය පියවර ගන්නේ කෙසේ ද? සුනාමි එන විට බොහෝ ප්‍රදේශ බේරුණේ කොරල්පර සහ හුණුපර නිසයි ඒවා විනාශ වීම ඉදිරියේදී විශාල විනාශයකට හේතු විය හැකියි නේද? ඒවා ගැන අවධානය යොමු කර තිබෙනවා ද?පෞද්ගලිකව මම විශ්වාස කරන්නේ නැහැ සුනාමියෙන් බේරෙන්න කිසිම දේකට පුළුවන් වුණා ය කියලා. මේ වරාය හදද්දි විවේචන බොහෝ ඉදිරිපත් කළා. ගොඩබිම හැදුවා කීවා. සාර්ථක නෑ වතුර පිරෙන්නෙ නෑ කීවා. දැන් මීටර 17 ක් පිරිලා. නොවැම්බර් 18 වැනිදාට ජනාධිපතිතුමාගේ උපන් දිනය දවසේම පළමුවැනි නැව වරායට ඇතුළු කරනවා.මීට පෙර කතරගම ගිය මිනිස්සුන්ට දකින්න ලැබුණේ වේලුණු මුරුංගා කරල් හා කොමඩු ගෙඩි දෙක තුනක් විකුණාගන්න පාසල් යන වයසේ පුංචි දරුවන් පාරේ ඉන්න ආකාරයයි. නමුත් අද මාගම්පුරය ලෙස වරායත් සමඟ ඉතාම සැලසුම් සහගත නගරයක් නිර්මාණය කරනවා. ගුවන් තොටුපොළ, අන්තර්ජාතික ක්‍රීඩාංගණය, සම්මන්ත්‍රණ ශාලා, මංතීරු හයේ මහාමාර්ග, වෘත්තීය පුහුණු මධ්‍යස්ථාන ඉදි වෙනවා. මුරුංගා කරල් අතේ තියාගෙන හිටිය දරුවන් අනාගතයේ ගුවන් නියමුවන් නාවික කපිතාන්ලා ලෙස ඉදිරියට එයි. ආසියාවේ ආශ්චර්යය කුමක් ද කියා තේරුම් ගන්න ජනතාවට පුළුවන් වෙයි.දෙනිපිටිය - කේ. ඒ. එම්. පී. විජය රත්නඉහත නම සඳහන් මා ශ්‍රී ලංකා වරාය අධිකාරියේ සේවා අංක ප්‍ර. ඉ. ක. 9799 - 26333 යටතේ (ගි‍්‍රසර්) දොඹකර අංශයේ 2000 සිට 2003 දක්වා සේවය කළෙමි. වැටුප් රහිත රාජකාරි නිවාඩු ලබා වසර 3 ක් සඳහා කොරියාවේ රැකියාවකට ගොස් සේවා කාලය දිගු කිරීමට අදාළව අධිකාරියට ලිඛිතව දැනුම් දුන්න ද මගේ රැකියාව අහිමි කර ඇත. මේ සම්බන්ධව සානුකම්පිතව සලකා බලා නැවතත් මා සේවයේ පිහිටුවීමට කටයුතු කරන මෙන් කරුණාවෙන් ඉල්ලා සිටිමි.(මේ ලිපියේ තිබු අංකයට ද ඇමැතිවරයා ඇමතුවේය.)ඔබ නියමිත අයුරින් නිවාඩු ඉල්ලුම් කළා ද? ඒ නිවාඩු දීර්ඝ කිරීමේ ලිපි කාර්යාලයට යොමු කළා ද? ඒවායේ පිටපත් සමඟ පැමිණ ලබන බදාදා පෙරවරු 10 ට - 10.30 අතර අමාත්‍යංශයේදී මා හමුවන්න. ‘සිළුමිණ’ පුවත්පතට එවු ලිපිය අනුව බව මතක් කරන්න.ගල්කිස්ස - රමණි හේවාවිතානමිහින් ලංකා ගුවන් සේවයේ දේශීය ආහාර වේලක් ලබා දෙන බව කීවත් ලබා දෙන සමහර ප්‍රධාන ආහාර වේල් රසවත් නැහැ. ඒ වගේම ප්‍රමාණවත් නැහැ. මේ ගැන ටිකක් සොයා බලනවානම් හොඳයි නේද?මිහින් ලංකා කියන ජාතික ගුවන් සේවාව ඇති කළේ ප්‍රධාන පරමාර්ථයක් ඇතිවයි. ගුවන් යානයකින් වෙන රටකට යන අයිතිය තිබුණේ රටේ ඉතා සුළු පිරිසකට විතරයි. ඇති හැකි අය එහෙම යන විට අහිංසක ගොවි, කම්කරු ජනතාවට දඹදිව යන අම්මා තාත්තාටත් ඒ අවස්ථාව ලබා දීමේ වගකීම දරන්නේ මිහින් ලංකා ගුවන් සේවයයි. ඇමැතිවරයා ලෙස මම සතුටු වෙනවා අද දඹදිව යන සංඛ්‍යාව දකින කොට.වෙන ගුවන් සේවාවනුයි අපේ ඒවයි අහසට පොළොව වගේ. ඒත් අප ඉදිරියට හොඳ ගමනක් යනවා. ඒ වගේ ම දෙසැම්බර් 2 දා සිට ඉන්දුනීසියාව බංගලාදේශය හා මාලදිවයිනට ගුවන් ගමන් ආරම්භ කරනවා. අප සමඟ සම්බන්ධකම් ඇති රටවලට තවත් ගුවන් ගමන් අරඹන්න බලාපොරොත්තු වෙනවා. පුංචි මිනිස්සුන්ගේ ජීවිතේට අත්දැකීම් ලබාගන්න අවස්ථාවක් උදා කිරීමයි ජනාධිපතිතුමාගේ සංකල්පය වුණේ. අපි මිහින් ලංකා ආයතනය ලාභ ලබන ආයතනයක් බවට පත් කරනවා.පහළ අන්දරවැව එම්. ගුණදාසමත්තල ගුවන් තොටුපොළට සමගාමීව මාර්ග ඉදිවුවත් තවම අපට ප්‍රමාණවත් බස් සේවාවක් නැහැ. ගුවන් තොටුපොළ ඉදිවන අතරතුර අපට මේ පහසුකමත් ලබා දුන්නොත් හොඳයි නේද?අනිවාර්යයෙන්ම. මේ ඉදිවන නගරයේ මේ වන විට යටිතල පහසුකම් සඳහා සේවා මාර්ගයක් ඇති කර තිබෙනවා. අමතරව අනෙක් සියලුම මාර්ග හදනවා. මම කියනවා ඉදිවන මාර්ග දෙස බලන්න කියා. ඒ වගේම විශේෂයෙන් අංග සම්පූර්ණ ප්‍රවාහන පද්ධතියක් සැලසුම් කළ නගරයේ ධාවනය කරන්නත් කටයුතු යොදලයි තිබෙන්නේ.පොළොන්නරුව - පාසල් සිසු පිරිසක්අපට හම්බන්තොට වරාය බලන්න ලැබුණේ නැහැ. දැන් වරාය බලන්න බැරි ද? අපි වගේ පාසල් ළමයින්ටත් විශේෂ අවස්ථාවක් දුන්නොත් හොඳයි නේද? ඒ වගේම දකුණු කොළඹ වරාය, මත්තල, කටුනායක ගුවන් තොටුපළ වැනි ස්ථාන බලන්නත් අපි ආසයි. අපිට අවස්ථාවක් සලසා දෙන්න පුළුවන් ද?දරුවන්ගේ අධ්‍යාපනය සඳහා දිගු කාලයක් තිස්සේ අපි ඒ අවස්ථාව ලබා දුන්නා. එය අවදානමත් සමඟයි අප කළේ. මොකද ඒ කටයුතු කරන සමාගම් වුණත් අනතුරු පිළිබඳ අවධානය වැඩියෙන් තිබිය දී තමයි අවස්ථාව දුන්නේ. අවසන් දින කීපය වැහුවේ හම්බන්තොට වරායේ ජලය පුරවන අවස්ථාවේ වඩාත් අනතුරුදායක නිසයි. එහෙම යමක් වුණොත් විවේචනත් වැඩියිනේ. කෙසේ වුවත් අපට විශේෂ ඉල්ලීමක් කළොත් ඒ අවස්ථාව ඕනම විටකදී ලබා දෙන්න අප සූදානම්. දැනටත් විවිධ ස්ථාන නරඹන්න අවස්ථාව තිබෙනවා.හම්බන්තොට - සුළු කර්මාන්ත ශාලා හිමියෙක්හම්බන්තොට වරායේ මෙන්ම මත්තල ගුවන් තොටුපළ ආශි‍්‍රත නිෂ්පාදකයන්ට බදු රහිත ආයෝජන කලාපයක් ඇති කරන බව කිව්වා. සුළු කර්මාන්ත ශාලා පවත්වාගෙන යන අපට මේවාට සම්බන්ධ වන්නට අවස්ථාව තිබෙනවා ද? එහෙම නැත්නම් මේ නිසා අපේ කර්මාන්තවලට තර්ජනයක් එල්ල වෙයි ද?සුළු කර්මාන්ත කරුවන්ට කොහොමද මෙය තර්ජනයක් වන්නේ? එය අත්වැලක් වනවා මිස. සුළු කර්මාන්තකරුවන් තමයි කවදා හෝ මහ පරිමාණ කර්මාන්තකරුවන් වන්නේ. එදා වක්‍රව සොයා ගත් වෙළෙඳපොළ අද සෘජුව හමු වනවා. අතරමැදියන් ඉවත් වෙලා සෘජු ගනුදෙනුවලට මඟ පෑදෙනවා. කෘෂි, ධීවර වගේ අනිත් සියලු ක්ෂේත්‍රවල යෙදෙන්නන්ට මෙය මහඟු අවස්ථාවක්. අප සමඟ එක්ව වැඩ කරන්න. අනියත බියක් සැකයක් ඇති කරගෙන පසු බසින්න එපා. අපට අවශ්‍ය හැම දෙනාටම සුබ අනාගතයක්.(මේ සියලු ප්‍රශ්නවලට පිළිතුරු දුන් ඇමැතිවරයා ජනතාවගෙන් විශේෂ ඉල්ලීමක් කළේය. එනම් ඉදිරි වසර පහක සංවර්ධන වැඩපිළිවෙළ දැක්වෙන ප්‍රදර්ශනය හා සැණකෙළිය නැරැඹීමට කළුතරට එන ලෙසයි.)ඇමැතිතුමනි මේ අහන්න විශේෂාංගයෙන් ඔබේ ගැටලුවලට සෘජු විසඳුම් ඇමැතිවරුන්ගෙන් ලබා දීමට අප සූදානම්. විසඳුණු ගැටලු වෙනුවෙන් ස්තුතිය පළ කරමින් ඔබ එවූ ලිපිවලට ද බොහෝ තුති. ඒවා ඉදිරියේදී අපේ පාඨකයන්ගේ අවධානය පිණිස පළ කිරීමට ද බලාපොරොත්තු වෙමු. මෙතෙක් පළවූ විශේෂාංග පිළිබඳව ඔබේ යෝජනා ද අප වෙත එවන්න.ඇමැතිතුමනි මේ අහන්න, සිළුමිණ, ලේක්හවුස්, කොළඹ 10 ෆැක්ස් - 2429260අරුණි මුතුමලීසුභාෂිණී ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=af1010317</link>
    <topic>සිත නැවතුණු තැනක්</topic>
    <author>ටිරෝනි</author>
    <content>වෙලාව රෑ නවයයි තිහට විතර ඇති. දිනය සඳුදාවක්. වෙලාවට වැඩකරන සිරිත ජනතාවගෙන් ගිලිහිලා තියෙන නිසාම බලාපොරොත්තු වුණු අන්දමට වැඩ කටයුතු ඉවර කර ගන්න ලැබුණෙ නැහැ. ප්‍රතිඵලය වුණේ රෑ නවයයි තිහට මඟට බහින්නට සිදුවීම.සාමාන්‍යයෙන් රෑ බෝවීමත් සමඟ කොළඹ නගරය ක්ෂණිකව වෙනස් වෙනවා. රෑ හතෙන් පස්සෙ කාන්තාවක් තනියම කොළඹ නගරයේ බස් රථයක් එනතුරු රැඳී ඉන්නවා නම් අඩුම තරමේ කඩුවක් කිණිස්සක්වත් ළඟ තියාගන්න ඕනේ. ඒත් අපේ ඇතැම් කාන්තාවෝ නම් කොළඹ රාත්‍රියත් එක්ක ගැටෙනවා. ඒ විකල්ප නැති නිසා.රෑ දහයට ආසන්න වුණත් නාරාහේන්පිට නගරය පාළු වෙලා තිබුණේ නැහැ. කඩිමුඩියේ නිවෙස් කරා දුවන රථවාහන ඒ වෙනකොටත් තාරපාරට නිවාඩු දෙන්න සූදානම් නැති බවක් තමයි පෙන්නුම් කළේ. අපි කිරිමණ්ඩල මාවතෙන් බේස්ලයින් මාර්ගයට අවතීර්ණ වුණා. අඩි කිහිපයක් ඉදිරයෙන් විදුලි සංඥා පුවරුවක් අපට කිව්වේ නවතින්න කියලා. තවත් වාහන කීපයක් එක්ක අපිත් විදුලි සංඥා පුවරුවේ අණට අවනත වුණා. ඈතින් දිස්වුණු බොරැල්ල කනත්ත රාත්‍රියට තවත් මූසල හැඟීමක් එක් කළා. අප රිය නැවතූ® දෙසට වම් පසින් පාර අයිනේ පුද්ගලයන් දෙදෙනකු සිටිනවා අප දුටුවේ නැහැ. ඔවුන් අපේ අවධානයට ලක්වුණේ අප රථය වෙත පැමිණ රියදුරු අසුන අසල වීදුරුවට තට්ටු කරන්නට ගත් නිසයි. රිය තුළ සිටියේ මාත් සැමියාත් පමණයි. ඔහු වීදුරුව පහත දැම්මා.”මම හමුදාවේ. කෝප්‍රල්......අප වෙත පැමිණි පුද්ගලයා හැඳුනුම්පතක් විවෘත වූ වීදුරුව තුළින් දිගු කළා. අනෙක් පුද්ගලයා තවමත් පාරේ වම් පස පදික වේදිකාවේ රැඳී සිටිමින් තියුණු ලෙස අප දෙස බලා සිටියා. අප වෙත දිගු කළ හැඳුනුම්පත පෙන්වූයේ සිවිල් ඇඳුමින් සිටින පුද්ගලයකුගේ ඡායාරූපයක්. සෙසු තොරතුරු කියවීමට අඳුර මට බාධා කළා.”අපට බොරැල්ලට යන්න ඕනේ”හැඳුනුම්පත ආපසු ගනිමින් කෝප්‍රල්වරයකු යැයි තමාව හඳුන්වා දුන් පුද්ගලයා පැවසුවා. ඒ තවමත් පදික වේදිකාවේ රැඳී සිටි පුද්ගලයා දෙසටත් අත දිගුකරමින්. අප දෙදෙනා මුහුණට මුහුණ බලාගත්තා. තීරණය පැහැදිලියි.”සමාවෙන්න. ඉල්ලීම ඉටුකරන්න බැහැ.”මගේ සැමියා කෙටියෙන් පිළිතුරු දුන්නා.”ආ.. එහෙමද?”ප්‍රතිඋත්තරය සම්පූර්ණවීමට පෙර විදුලි සංඥා පුවරු ගමන් ගන්නා ලෙස සංඥා කර සිටියා. මගේ සිතේ ඇතිවුණේ කනගාටුවක්. ඒත් අපට විකල්ප නැහැ. අපේ වීරෝධාර රණවිරුවන් යුද්ධය ජයගෙන ඉක්ම ගොස් ඇත්තේ වසරකට මඳක් වැඩි කාලයක්. ඔවුන් ලබාදුන් ඒ ජයග්‍රහණය රටට අමතක නැහැ. අපටත් අමතක නැහැ.මාධ්‍යවේදීන් වශයෙන් පමණක් නොවෙයි, සිවිල් වැසියන් වශයෙන් හැකි සෑම මොහොතකදීම අප ඔවුන් වෙනුවෙන් ඉදිරිපත් වන්නට පැකිලෙන්නේ නැහැ. ඒත් රණවිරුවන්ගේ නම පාවිච්චි කරලා ගත වූ වසර තුළ පමණක් කොතරම් අකටයුතුකම් සිදුවී තියෙනවද? පසුගිය කාලයේ ආබාධිත රණවිරුවන්ගේ සුබසාධනය වෙනුවෙන් රණවිරුවන් විසින්ම සංවිධානය කරනු ලැබූ සැණකෙළි තැනින් තැන පැවැත්වුණා. ඒ වෙනුවෙන් ප්‍රවේශ පත්‍ර විකුණුවේත් රණවිරුවන්ම තමයි.දිවා රාත්‍රි වෙනසක් නැතුව පාරේ යන එන අයට ටිකට් පොත් දික් කරමින් හිටපු ඔවුන්ගෙන් ටිකට් මිලදී ගත් බහුතරයක් එහෙම කළේ සැණකෙළි බලන්න යන්න නෙමෙයි. රණවිරුවන්ට ගරු කිරීමක් වශයෙන්. ඒ අතරින් සමහර ටිකට්පත්වල මිල බොහොම ඉහළයි. ඒත් අපි මෙච්චර ආදරේ කරන රණවිරුවකු දිගු කරන ටිකට් පොතක් ප්‍රතික්ෂේප කරන්නේ කොහොමද? මීගමු පාර දිගට රැකවල් යොදාගෙන ඉන්න ආරක්ෂක භටයෝ වැඩි ප්‍රමාණයක් තම ගමන් පහසුකම් සපයා ගත්තේ මහ පාරේ යන එන පෞද්ගලික වාහන මඟින්.ඒත් රණවිරුවෝ නොවෙයි කියලා පෙනෙන තරුණ පිරිමින් රණවිරුවන්ට ආධාර වශයෙන් කියලා බස්වල කොතරම් ස්ටිකර් විකිණුවද? මිනිස්සුන්ගෙන් මුදල් ඉල්ලන්න ආබාධිත රණවිරුවා කියන වචනය කොච්චර පාවිච්චි කළාද? ඒ සියල්ලටමත් වඩා පසුගිය දිනකදී වනවාසල ප්‍රදේශයේදී සිදුවූ බැංකු මුදල් මංකොල්ලය ගැන අවධානය යොමුකරන්න ඕනෙ. ලැබුණු තොරතුරුවලට අනුව ඒ මංකොල්ලකරුවන් සැරසී ඇත්තේ පොලිසියෙ සහ හමුදාවේ නිල ඇඳුම් හෝ ඊට සමාන ඇඳුම්වලින්.රණවිරුවනේ ඔබ අපට අමතක නැහැ. යුද්ධය අවසන් වූ පසු හෝ යුද සමය යනුවෙන් වෙනසක් අප ළඟ නැහැ. ඒත් කිසියම් වැරැද්දක් සිදුවූවොත් කව්රුත් මනුස්සකම් ගැන සලකන්නේ නැහැ. ඇතැම් විට සිවිල් සමාජයේ ප්‍රතික්‍රියා හේතුවෙන් ඔබගේ සිත් රිදෙනවාත් ඇති. අපට කියන්නට තියෙන්නේ ‘සමාවෙන්න’ කියලයි. ඔබ අතරම ඉන්න ඇතැම් දෙනෙක් ඔබ හොඳාකාරවම දන්නා පරිදි වැරදි වැඩ කරනවා.ඉන් බැහැරව සිවිල් සමාජයේ ඔබගේ නම විකුණන්න සැරසිලා ඉන්න අය බොහොමයි. ඒ සියල්ලම අතරේ අපි අපේ ආරක්ෂාව ගැනත් සිතන්න ඕනේ නේද? ඔබ රණවිරුවෙක් හෝ සිවිල් පුද්ගලයෙක් වුණත් රථයේ කැඳවාගෙන යාම අපට මහා දෙයක් නෙමෙයි. ඒත් ඒ රාත්‍රියේ රථයට ගොඩවන්නට සිටියේ අවාසනාව රැගත් මිනිසුන් දෙදෙනෙක් නම්. අප කොහොමද වෙන්කර අඳුනගන්නේ. මේක හරිම පොදු දහමක්. රණවිරුවනේ අපට සමාවෙන්න.ටිරෝනිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=af1010319</link>
    <topic>සිනාව මැදින් අහිංසක බලාපොරොත්තුවක්</topic>
    <author>අරුණි මුතුමලී</author>
    <content>ඇහින් දකින්නේ නැතිව, කනින් අහන්නේ නැතිව කිසිම දෙයක් පිළිගන්න එපා කියලයි අපි අහල තියෙන්නේ. රටේ සංවර්ධනය ගැන වුණත් කියන දේවල් ඒ ආකාරයෙන් හිතලා බලන්න ඕන නිසා අපි ගියා මොනරාගල පැත්තේ. දැයට කිරුළට සමගාමීව සංවර්ධන ව්‍යාපෘති ක්‍රියාත්මක වෙනවාය කියලා කීවට මදි, සැබෑවටම සංවර්ධනයක් තියෙනවා නම් අපට බලාගත හැකියිනේ එහෙම ගියාම.මොනරාගලට යන අපට ආරංචි වුණා මොනරාගල දිස්ත්‍රික්කය සංවර්ධනය කරන්න දසලක්ෂ 15000ක් රජයෙන් වෙන් කොට ඇති බව. දන්න කියන කාලෙක ඒ වගේ පළාතකට වෙන් කරපු වැඩිම මුදල එය වෙන්නැති.ඒ එක්කම අප ගිය බස් රථය වලවල් පෙළක වැටුණා. ඒ කතාව මඟ නතර වුණේ ගැස්සී ගිය පාරට. කවදා හදයිද මේ පාරවල්. හැමෝටම හිතුණේ එකම විදිහකට වෙන්න ඕනෑ.ඒත් උඩවලව පහුකරගෙන මොනරාගල පැත්තට වැඩි වෙලාවක් යන්න ලැබුණේ නැහැ. එක තැනක බවුසර්වලින් වතුර ඉසිනවා. තව තැනක තාර අතුරනවා. කොන්ක්‍රීට් ගල් පාර දෙපැත්තේ ගොඩගහලා. තණමල්විලට යනකම් පාර කාපට් කරනවා.අහල පහළ තිබුණු කඩපිලට ගොඩවැදිලා මේ වැඩේ කොහොමද කෙරෙන්නේ කියලා හරියටම සොයා ගැනීම අපේ අරමුණ වුණා.කඩමණ්ඩියේ හිටපු අය අපට කීවේ දැයට කිරුළ වෙනුවෙන් පාරවල් හදනවා කියලයි. මේ කතාවේ ඇත්ත දැනගන්න අපි දුරකථනයෙන් ප්‍රාදේශීය ලේකම්වරයාට කතා කළා. කිලෝමීටර් 40.5 දිග ඒ පාර හදන්න රුපියල් ලක්ෂ 786ක් වෙන්කර තිබෙනවා යැයි ඔහු අපට කීවා.ඒ කතාවත් හිතේ තියාගෙන අපි තණමල්විලින් මොනරාගල පැත්තට යන්න හැරුණා. පේන තෙක් මනයේ කළු පලසක් එලුවා වගේ කෙලින් පාරේ වේගයෙන් අපේ බස්රථය ඉදිරියටම ඇදුණා.හොඳට කාලා, ඇඳලා මේ වගේ පාරවල්වල යන එන මිනිස්සු ඉන්න පැත්තකට තවත් මොන සංවර්ධනයක් ද? සමහර විට අපි කතාවුණා.මතුපිටින් පෙනෙන දෙයට වඩා ගැඹුරින් ජන ජීවිතය ගැන අවබෝධ කරගන්න හොඳ නායකත්වයක් අවශ්‍යයි. මොනරාගල ජනතාවගේ ඇතුළාන්තය දැනගත්තට පස්සේ අපට වැටහුණා.අනුරාධපුරයට පමණක් දෙවෙනි වෙන විශාලතම දිස්ත්‍රික්කය මොනරාගල. ප්‍රාදේශීය ලේකම් කොට්ඨාස එකොළහයි. ග්‍රාම නිලධාරි වසම් 319යි. ගම් 1354යි. සියඹලාණ්ඩුව ප්‍රාදේශීය ලේකම් කොට්ඨාසය පමණක් ගම්පහ දිස්ත්‍රික්කය තරම් ඇති. ඒ බව අපට කීවේ දිසාපති යූ.කේ.එස්.මිහිඳුකුලසූරිය මහත්මයා.දිස්ත්‍රික්කයේ ජනගහනය හාරලක්ෂ තිස්දහසක් පමණ වෙනවා. කෙතරම් ඌන සංවර්ධිත ද කීවොත් මෙයින් හරි අඩක්ම සමෘද්ධි පතෙන් ජීවත් වෙන්නේ. ලංකාවෙම දරිද්‍රතාවය සියයට 13ක් වෙද්දි මොනරාගල දරිද්‍රතාවය 33%ක්. ලංකාවේ සාක්ෂරතාව 95%ක් වෙනකොට මොනරාගල අකුරු හැකියාව තියෙන්නේ සියයට අසූවකට විතරයි. අපේ රටේ සාමාන්‍යයෙන් ඒක පුද්ගල ආදායම ඇමෙරිකානු ඩොලර් 2200ක් කියන කොට මොනරාගල එය 1200යි. විදුලිය නැති ගෙවල්ම දෙලක්ෂ තිස් දහසක් පමණ තිබෙනවා. ජලය නැතිව මිනිස්සු අපහසුවෙන් ජීවත් වෙන්නේ.මේ වගේ තත්ත්වයක පවතින ප්‍රදේශයක් මහින්ද චින්තනයේ සහශ්‍ර අරමුණු සමඟ ගමන් කරද්දී කරට කර සිටින්න නම් කෙතරම් සංවර්ධනයක් කළ යුතුද?මේ තත්ත්වයට අද පත්වෙලා ඉන්නේ නිකම්ම පිරිසක් නොවෙයි. ජාතික නිදහස් සටනේ පළමු වැනි වෙඩි මුරය තියපු ඌවේ ජනතාවයි. 1948 ඒ ලබාගත් නිදහස අප හරියට සැමරුවේ කී වතාවද? නිදහසට අවුරුදු 35ක් ගෙවෙද්දි කලු ජූලියේ අඳුරු වළාකුලින් රටම වැසී ගියා. ආයෙත් අපට නිදහසේ හුස්මක් අරන් බිය සැක නැතිව අභිමානයෙන් ජාතික ගීය ගයන්න හැකිවුණේ පසුගිය වසරේ නිදහස් උළෙලේදියි. නිදහස් සටනේ පෙරමුණ ගත් ඌවේ ජනතාවටත් ඒ අයිතිය ලබා දිය යුතුයි. ඒ නිසයි මෙවර නිදහස් දින උළෙලත් කතරගම රජ වීදියේ රාජකීය අයුරින් ම සමරන්න රජය තීරණය කර තිබෙන්නේ.ඌව පළාතේ ප්‍රධාන ඇමැති ශෂීන්ද්‍ර කුමාර රාජපක්ෂ මහත්මයා ඒ ගැන කීවේ ආඩම්බරෙන්. වෙනදාට රූපවාහිනියෙන් පමණක් බලන උළෙල මෙවර ඌවේ ජනතාව සජීවීව නරඹද්දි රටේ හැමෝම අභිමානවත්ව ඒ සැමරුම රූපවාහිනියෙන් නරඹයි. කියලාත් ප්‍රධාන ඇමැතිවරයා කීවා.මේ නිදහස් උළෙල පවත්වන්නේත් දැයට කිරුළට සමගාමීවයි. පෙබරවාරි 4 වැනිදා සිට 11 වැනිදා දක්වා පැවැත්වෙන ප්‍රදර්ශනය බලන්න එන ජනතාවට වගේම හැමදාම මොනරාගල ජීවත්වෙන ජනතාවට මේ සංවර්ධන කටයුතු නිසා පහසුකම් රැසක් ලැබෙනවා. ආර්ථික සංවර්ධන නියෝජ්‍ය ඇමැති රංජිත් සියඹලාපිටිය මහත්මයා කීවේ දැයට කිරුළ ප්‍රදර්ශනයට වඩා මොනරාගල සංවර්ධනයට මුල්තැන දී ක්‍රියාකරන්න මෙවර ජනාධිපතිතුමා උපදෙස් දී තිබෙන බවයි. යටිතල පහසුකම් වගේම ප්‍රදේශයේ පාරිසරික සම්පත් මානව සම්පත් සංවර්ධනයට වැඩි අවධානයක් යොමුවෙලා තිබෙනවා. දැයට කිරුළින් හෙට දින දිනවන්න නම් මේ ප්‍රදේශයේ සංවර්ධනය අත්‍යවශ්‍ය බවයි ඇමැතිවරයා පැවසුවේ.සුමේධා ජී.ජයසේන පාර්ලිමේන්තු කටයුතු ඇමැතිවරිය පැවසුවේ මහාමාර්ග, අතුරු මාර්ග, කෘෂි නිෂ්පාදන, ජලය, විදුලිය ආදී සියලු යටිතල පහසුකම් නංවා ප්‍රදේශය ඉහළ තලයකට ගෙන ඒමට අවශ්‍ය සැම පියවරක්ම රජය ගන්නා බවයි. මේ හැමදෙනාම සහභාගී වුණේ දැයට කිරුළට සමගාමීව පැවැත්වුණු සංවර්ධන සතිය නිමා කිරීමේ උත්සවයකටයි. ඒ වේදිකාවේ අසුන්ගත් වත්මන් නායකයින් ඉදිරියේ අනාගත නායකයින් පුංචියට ඉඳගෙන තමන්ගේ හපන්කම් පෙන්වන හැටි වැඩිහිටියෝ බලා උන්නේ කිරි ඉතිරෙන හිනාවෙන් මුව සරසාගෙන.ඒ හිනාව අස්සේ සැඟවුණු අහිංසක බලාපොරොත්තු අපි දැක්කේ බඩල්කුඹුර ජංගම සේවය පැවැති නිශ්ශංක විද්‍යාලයට ගිය විටයි. දැයට කිරුළට සමගාමීව පවත්වන ජංගම සේවා 11න් පස්වැන්න බඩල්කුඹුරේ තිබුණේ. ඒ ප්‍රදේශයේ ජීවත්වන 41000ක් ජනතාවගෙන් දහදාහකට වඩා අපි එහි යන විට සහභාගි වෙලා තිබුණා. ඔවුන්ගෙන් 750ට වැඩි පිරිසකට උප්පැන්න සහතික නැහැ. හැඳුනුම්පත් නැති අය 1600ට වැඩියි. මොවුන්ගෙන් සමහරු කොටි ප්‍රශ්නය නිසා තම දේපළ අතහැර කැලෑ වැදිලා ජීවිතේ බේරාගත් අයයි. යුද්දේ නිමාවත් සමඟ කැලෑ ඉඩම් වගාකරලා. අස්වනු පිරිලා තියෙන හැටි දැක්කාම ඒ වගාබිම් අතහරින්න කියන්න ලෝබයි. ඒ අයට උප්පැන්නෙක, හැඳුනුම්පතක අවශ්‍යතාව මතුවෙලා තියෙන්නේ යුද්දෙන් පස්සේ ආපසු ජීවත්වෙනවා කියලා දැනෙන විටයි.මේ හැම දෙයක් ගැනම සලකලා අල්ලාගෙන සිටින ඉඩම්වලින් කට්ටි 17000ක් පමණ පවුල් පහළොස් දහසකට බෙදා දෙන්න රජය තීරණය කරලා. ජනාධිපතිතුමාගේ සුරතින් ළඟදීම ඒ අයට නියමානුකරණය කළ නිත්‍යානුකූල හිමිකම් පැවරෙයි.ඒ විතරක් නෙවෙයි. දැයට කිරුළට සමගාමීව කෙරෙන සංවර්ධන කටයුතුවලදී ඒ ඒ අමාත්‍යංශවලින් කළ යුතු කාර්යයන් බෙදා දී තිබෙනවා. බුත්තල බස් නැවතුම්පළ නවීකරණය කරලා ප්‍රධාන මාර්ග දෙපස මඟී ආවරණ ඉදිකිරීම වැනි දේ ප්‍රවාහන අමාත්‍යංශයට පවරලා. ජලය නැති පවුල් බොහෝමයක් ඉන්න නිසා යළි පුබුදමු වැඩසටහන යටතේ ජල ටැංකි ඉදිකර තිබෙනවා. ඒත් තෙකලා විදුලිය එනකල් ජලය ලබාගැනීම ප්‍රමාදයි.ඒ නිසා ජල සම්පාදන යෝජනා ක්‍රම සඳහා මිලියන 140ක වියදමින් නව ජල සම්බන්ධතා 28000ක් ඇති කිරීමටත් දිස්ත්‍රික්කයේ 2500ක් පමණ වන නළ ලිං අලුත් වැඩියා කිරීමටත් ජල සම්පාදන අමාත්‍යාංශයට බාරදීලා. විදුලිය ප්‍රශ්නය විසඳන්න දැනට ආරම්භ කර තිබෙන විදුලි යෝජනා ක්‍රම 125න් 85 ක්ම නිම කරන්නත් දැනට සියයට 62 ක් වූ විදුලිය පරිභෝජනය සියයට හැත්තෑව දක්වා වැඩි කරන්නත් රජය පියවර ගෙන තිබෙනවා.ඌව උදානය යටතේ විදුලිය නැති ගෙවල් 284000ට විදුලිය ලබා දෙන බව ශෂින්ද්‍ර රාජපක්ෂ මහ ඇමැතිවරයා කීවා. ශ්‍රී ලංකා ටෙලිකොම් ආයතනයෙන් හුවමාරු මධ්‍යස්ථාන 13 ක් ස්ථාපිත කරන්නත්, පුනරුත්ථාපන අමාත්‍යාංශයෙන් මඩුල්ල ප්‍රදේශයේ අභ්‍යන්තර අවතැන් වූ අයට සහන සලසන්නත් අධ්‍යාපන අමා්‍යාංශයෙන් තෝරාගත් පාසල් 15ක් සංවර්ධනය කරන්නත් කටයුතු යොදලා තිබෙනවා.ඒ වගේම ඛණිජ තෙල් සංවර්ධන, පාර්ලිමේන්තු කටයුතු, වරාය හා ගුවන් සේවා, විදේශ කටයුතු, ආරක්ෂක, පශු සම්පත් පරිසර අමාත්‍යාංශ මෙන්ම අගමැති කාර්යාලයටත් විවිධ සංවර්ධන කටයුතු පැවරිලා.1865න් පස්සේ බුත්තල රෝහල නවීකරණය කරන්නේත් පළමුවැනි වතාවටයි. ඒ සඳහා රජයේ බැංකු මෙන්ම විවිධ ආයතන ආධාර කරනවා.ජනාධිපතිතුමාගේ ආධාර මත යුදඟනාව රජ මහ විහාරයේ ධර්ම ශාලාවේ වැඩකටයුතුත් විශාල මුදලක් වැයකර නිම කරන්න සූදානම්.කුඩා ඔය හරස් කර එන කුකුරම්පොළ අමුණ ව්‍යාපෘතිය 1950 පටන් ගත්තත් නිමවෙලා තිබුණේ නැහැ. කුඹුරු අක්කර 650ක් පමණ වගාකරන පවුල් 528කට ජලය ලබා දෙන්න ඉදිවන මේ සුන්දර වැව් තාවුල්ලේ ඉඳගෙන ඉර බැස යන හැටි බලා ඉන්න කදිමයි.මේ හැම දේම අතර අපට ප්‍රශ්නයක් ආවා. එළවළු පලතුරු සරුවට ඵල දෙන කාලෙට ඒවා විකුණාගන්න බෑ. නිකරුණේ අපතේ යනවා. මහඇමැතිවරයා මේ ගැන මොකක්ද කරන්න යන්නේ අපි ඇහුවා.ඒකට ලැබුණේ සාර්ථක පිළිතුරක්. දැනටමත් ආර්ථික මධ්‍යස්ථානයක් ගොඩනඟන්න සැලසුම් කරලා. ගාලු වරායට පැය දෙක තුනකදි ළඟාවෙන්නත් පුළුවන්නිසා ආර්ථික සංවර්ධන අමාත්‍යාංශයයි, කෘෂිකර්ම අමාත්‍යාංශයයි රේඛීය අමාත්‍යාංශ වශයෙන් ගෙන නිසි කළමනාකාරීත්වයකින් යුතුව මේ වැඩියෙන් ලැබෙන ඵලදාව අසුරා, කල් තබාගෙන නාස්ති නොවන ආකාරයේ කටයුත්තකට මුල පුරන්න සැලසුම් හදාගෙන යනවා.ඒ සංවර්ධන පැත්ත. එතකොට දැයට කිරුළට එන විශාල ජනගඟ නවාතැන් ගන්නේ කොහොමද? අපට තවත් ප්‍රශ්නයක්.මේ සඳහා සියයට 12 වැනි සුළු පොළියකට ලක්ෂයක් දක්වා ණය පහසුකම් ලබාදී මහමඟ දෙපස නිවාසවල කාමරයක් හා වැසිකිළි පහසුකම් තනා ගැනීමට රජය උපකාර කරනවා. ඊට වඩා වැඩි මුදලක් වුණත් අවශ්‍ය නම් ලබාගත හැකියි. එයින් නිවාස සංවර්ධනය වගේම පහසුකම් වැඩිදියුණු වෙනවා.දැයට කිරුළට එන වාහන නවතන්න පමණක් අක්කර 25 බැගින් වූ රථගාල් හයක් ඉදිවෙනවා. මෙවර ප්‍රදර්ශනය පවත්වන්නේ බුත්තල ව්‍යවහාරික විද්‍යා පීඨය තිබුණු අක්කර 86ක සබරගමුව විශ්වවිද්‍යාල භූ®මියයි, අක්කර 25ක කර්මාන්ත භූ®මියයි යා කරලා.විශ්වවිද්‍යාල භූමියේ දැනට ගරා වැටුණු ගොඩනැඟිලිත් පිළිසකර කරන්න දසලක්ෂ 115ක් වැය කරන්න රජය සූදානම්. ඊට අමතරව ඉදිවන වර්ග අඩි 15000ක දෙමහල් ගොඩනැඟිල්ල ප්‍රදර්ශනයෙන් පසු නේවාසිකාගාරය බවට පත් කරන්න සැලසුම් කරලා. මුළු භූ®මියම ප්‍රදර්ශනයෙන් පස්සේ උද්‍යානයක් ලෙස නඩත්තු කරන්නත් තීරණය කර තිබෙන බව එහි වගකිවයුත්තෙක් අපට කීවා. ප්‍රදර්ශන කුටි 400ක් පමණ මෙවර බුත්තලදී දැකබලා ගන්නත් පුළුවන් වෙයි.දැයට කිරුළ හා සමගාමීව කෙරෙන මේ සියලු සංවර්ධන කටයුතු නිම කරන්න තිබෙන්නේ තව මාස දෙකයි. ලබන දෙසැම්බර් 31 වෙන විට මේ සියල්ල නියමාකාරයෙන් දකින්නට ලැබෙයි.සංවර්ධනය කියන්නේ කුමක්ද? එය කා වෙනුවෙන්ද? ඒවා කරන්නේ කොහොමද? මොකටද? කියලා සැබෑවටම ඇහින් දැකලා කනින් අහලා පැහැදිලි කරගන්න නම් මේ වගේ අවස්ථාවකට සහභාගී වෙන්නම ඕනෑ.අරුණි මුතුමලී(මොණරාගල සංචාරයකින් පසු)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=af10103110</link>
    <topic>අහම්බෙන් තබා ගිය ලියුමෙන් සැකකරු හසුවෙයි</topic>
    <author>අමල් යශෝමන් ජයසිංහ</author>
    <content>අම්මා කෙනෙක් විලාප නඟන හඬ හාත්පස දෝංකාර දෙන්නේය.”අනේ හත් දෙයියනේ.. හෙට අනිද්දා මැරෙන්ඩ පණ අදින මං මේ ගින්දර කොහොම උහුලන්නද මගෙ දුවේ.. මගෙ රත්තරන් දුවට මේ මොකද වුණේ? මේවා මට හීනයක් වගේ.. මේ සිද්ධ වුණේ මොනවාද කියලා මට හිතාගන්ඩ නම් බැහැ මගෙ දුවේ..”දාරක පෙම ලොව හැම දේ යටපත් කරන ඉහළම පෙමය. 78 වැනි වියෙහි පසුවන මේ වියපත් දෙදරු මාතාවගේ් ද සිත් ගිනි ඇවිලී යන්නේ තම කුසින් බිහිකොට උස් මහත් කළ එකම දියණියට වූ විපත වාවාගත නොහී පෙළන වියෝ දුකෙනි.’මට දැන් ඕනෑ මැරිල යන්නයි. මට දැන් වෙන මුකුත් එපා’යි දුබලව ගිය හඩින් හිස් අත්බදා ඕ වැලපෙන්නීය. එහෙත් මේ වියපත් අම්මාට දුක තුනී කරගන්නට හෝ හඬා වැළපෙන්නටවත් ගත සවි නැත. ඒ තරම් ඕ දුර්වලය. වියපත්ය.උත්පලා මරා දමා තිබූ ස්ථානය පෙන්වන පොලිස් කොස්තාපල් නිලන්තපෙම්වතිය මිලදීගෙන දුන් ත්‍රීරෝද රථයමීට මාස පහකට පෙර එතරම් දැක නොපුරුදු ආගන්තුක තරුණයෙක් නිවෙසේ ආලින්දයට පැමිණ අම්මා සමඟ කුළුපග අයුරින් සිනාසුණේය. ඔහු පැමිණ සිටියේ ඔහු විසින්ම පදවනු ලැබූ ත්‍රිරෝද රියකිනි. ඔය ළමයා කවුදැයි අසන්නටත් පෙර කට ඉස්සර කළ තරුණයා,’අම්මාට මාව මතක නැද්ද? ඇයි අම්මේ මීට කලින් දවසකත් මං මේ ගෙදරට ඇවිල්ල ගියේ.. මං මේ උත්පලාට සුප් බෝතලයක් අරන් ආවා.. මාව මතකද?” ඔහුගේ කතාවෙන් මතකය අලුත් කරගත් අම්මා එදා උත්පලා දුව ගෙදර නැති බව කී විට මොහු රැගෙන පැමිණි සුප් බෝතලය පපුවට තබාගෙන දුවට දෙන්නවත් නොකියා ආපසු රැගෙන අඩියට දෙකට පිටත්ව ගිය සැටි ද අම්මාට සිහිපත් විය.’උත්පලා දුව ගෙදර නැහැ’’අද උදේ එයා මාව හමුවෙන්න ටවුමට එනවා කියල පොරොන්දු වුණා. ඒත් එයා ආවෙ නැහැනෙ. ඒකයි මං මේ බලන්ඩ ආවෙ‘යි කී හෙතෙම පිටවී ගියේ අම්මාට යන්නම්වත් නොකියාමය.එදින රැය මේ මහලු අම්මාට නිදි නැති දිගු රැයක්ම වූයේ උදයේ නිවෙසින් පිටත්ව ගිය දියණිය ආපසු නිවෙසට නොපැමිණීමේ කුතුහලය ද වේදනාව ද ළයෙහි ගිනිගත් නිසාය.පසුදා ඈ තම ඥාතියකු ද කැටුව බැරි බැරි ගමනින් පොලිසියට ගියාය.’මගේ දුව ඊයේ උදේ ගිය ගමන් තාම ගෙදර ආවේ නැහැ මහත්තයෝ’ ඈ පැමිණිල්ලක් කළාය.’හරි – හරි තව ඩිංගක් ඔය අම්මා හොයලා බලන්ඩකෝ’ පොලිසියේ පිළිතුර එය විය.ගතවූයේ දින දෙකකි. පොලිස් හදිසි ඇමතුම් අංශයට (119) ලද හදිසි පණිවුඩයකි. එක්තරා වන අරණක පිහිටි ඇළක නිරුවත් සිරුරක් පාවෙමින් තිබෙන බව ඒ පණිවුඩයෙන් කියැවුණි. ඒ පුවත ලද පොලිස් නිලධාරීහු වහා ක්‍රියාත්මක වූහ. ඉංගිරිය පොලිස් ස්ථානාධිපති පොලිස් පරීක්ෂක ප්‍රසන්න වැලිකල සහ අපරාධ විමර්ශන අංශයේ ස්ථානාධිපති පොලිස් පරීක්ෂක එච්.විජයරත්න මහත්වරු ඇතුළු පිරිසක් මේ සම්බන්ධයෙන් උසස් පොලිස් නිලධාරීන් ද දැනුම්වත් කළහ.පාණදුර ජ්‍යෙෂ්ඨ පොලිස් අධිකාරි සුමිත් එදිරිසිංහ සහ හොරණ සහකාර පොලිස් අධිකාරි සමන් රත්නායක මහත්වරුන් ගේ අධීක්ෂණයෙන් බස්නාහිර පළාත් බුද්ධි කොට්ඨාසයේ අධ්‍යක්ෂ සෙනෙවිරත්න මහතා මේ සිද්ධිය පිළිබඳ අඳුරු කතාවක් සැඟවී ඇති බවට සැක හැර දැනගන්හ. ඔව්හු මෙවන් අපරාධ පරීක්ෂණය සඳහා හසළ දැනුමැති බස්නාහිර පළාත් බුද්ධි කොට්ඨාසයේ ඉංගිරිය පොලිසියට අනුයුක්ත පොලිස් කොස්තාපල් නිලන්ත සමන් කුමාර මහතාට ඉදිරි පරීක්ෂණ බාරදී උපදෙස් ද දුන්හ.බස්නාහිර පළාතට අයත් ආරණ්‍ය සේනාසනයක් ද පිහිටි මේ මහා වනරොද නිසල බව රෑ දිවා රජයන අක්කර ගණනාවක භූ®මි ප්‍රදේශයකි. සසර දුක් කෙටි කර ගැන්මේ විදසුන් වඩන සිල්වත්හු ද මේ වන අරණේ බොහෝවෙති. ප්‍රධාන මාර්ගයෙන් ගොස් පටු මඟකින් හැරී අතුරු පාරක් ඔස්සේ ඉහළට ඇදී යන මේ මාර්ගයේ වම්පස පිහිටියේ ගලින් ගල හැපී බිඳී පහළට ගලා බස්නා ඇළකි.දකුණු පස මහා වනරොදය. ඈත එපිටින් ආරණ්‍ය සේනාසනය ය. මිනිස් වාසයක් නෙත ගැටෙනුයේ තවත් කිලෝ මීටර් කිහිපයක් ඉහළට යා ගත් පසුව ය. දිවයිනේ විවිධ ප්‍රදේශවලින් වාහන පුරවා පැමිණෙන්නට හුරු වූ විනෝදකාමියෝ මෙහි දවස මුළුල්ලේ විවේකය භුක්ති විඳිති. ක්‍රීඩා කරති. කා - බී සැනැහෙති. ඇතැම්හු පදමට වෙරිවෙති. සොබාදම් දිනිතිය ගේ අපූර්වත්වතම නිමැවුමක් වන මේ සුන්දර භූ®මිය ඇතැම්හු අපවිත්‍ර කොට පිටව යති.වනරොදේ නිසලව ගලා බසිනා ඇළෙහි දැවැන්ත ගසක මුල් ආශ්‍රිත තැනක රැඳී පාවෙන්නේ කාන්තාවකගේ නිරුවත් සිරුරකි. දියෙන් ගොඩගනු ලැබූ එම නිසල දේහය කළුබෝවිල රෝහලේ මෘත ශරීරාගාරයේ තැන්පත් කෙරිණි. එහෙත් කිසිවෙක්වත් මෙය හඳුනාගන්නට ඉදිරිපත් නොවූහ. මෙය සිදුවූයේ කෙසේදැයි නොදන්නාමුත් නිසැකවම මෙහි කිසියම් අමිහිරි කතාවක් ඇතැයි යන්න නිලධාරීහු සැකහැර දත්හ.සිරුර හඳුනාගැනීමට උදවු වන ලෙස පොලිසිය පුවත්පතක තොරතුරු පළ කළේය. දින ගණනාවකට පසු මියගිය අයගේ සොහොයුරෙක් පැමිණ මේ තම සහෝදරිය යැයි හඳුනා ගත්තේය. ඒ පිළිබඳ සිදුකළ පරීක්ෂණවලදී හෙළිවූයේ මෙය දියෙහි ගිල්වා සිදුකරන ලද මනුෂ්‍ය ඝාතනයක් බව ය.උත්පලා හතළිස් පස්වැනි වියෙහි පසුවූ අවිවාහක කතකි. උසස් පෙළ දක්වා ඉගෙනුම ලැබූ ඇය ක්‍රීඩාවෙහි ද දස්කම් දැක්වූවාය. පාසල් අධ්‍යාපනයෙන් පසුව පෞද්ගලික ආයතනයක ලිපිකාරිණියක ලෙස පත්වූ උත්පලා වැඩි කතාබහක් නැති පාඩුවේ ඉන්නට හුරු පුරුදු තැනැත්තියකි.ඇය පිළිබඳ දුර්ලභ කතාවක් ද පැවසිණි. ජාතික හැඳුනුම්පතට හිමි ඡායාරූපය හැරෙන්නට ඇය සතුව එකම ඡායාරූපයක්වත් නැති බවය. ගෙදර ද නැත. ඥාති ගෙදරක ද නැත. ඒ ඈ තමන්ගේ ඡායාරූප ගැනීමට තිබූ බලවත් නොකැමැත්ත නිසාය. පවුලේ ඥාතියකුගේ මංගල උත්සවයකට සහභාගි වුවද සමූහ ඡායාරූපයකට පෙනී සිටීම ප්‍රතික්ෂේප කළ උත්පලා ඒවා මඟහැර සිටීමට වගබලා ගත්තාය.පොලිස් පරීක්ෂණ ඇරැඹිණ. නිලධාරීහු උත්පලාගේ නිවෙසට පැමිණ ඇයගේ ලිපිගොනු සියල්ල පරීක්ෂාවට ලක් කළහ. එහිදී බැංකු රිසිට්පතක් හා එහි සඳහන් වූ හැඳුනුම්පත් අංකයක් ද සොයා ගැනිණි. ඒ සමඟම උත්පලාගේ අත් අකුරින් නුවර පළාතේ චීවරධාරියකුට විරුද්ධව ලියන ලද ලිපියක් ද හමුවිණි. එය දිගු ලිපියකි.”විවාහ පොරොන්දු දී වසර ගණනක සිට ඇසුරු කළද මඟ හරින බව පැහැදිලියි. මාගෙන් ත්‍රිරෝද රියක් ද ලබාගෙන මුදලින් රුපියල් ලක්ෂ පහළොවක් ද ගෙන මඟ හරින බව දන්නෙමි.”යි ලියූ ඇය තම දුකට හා කෝපයට කියනා දෙස් දෙවොල් ද අඩුවක් නැතිව ලියා එම ලිපිය හමාර කොට තිබිණි.එහි තතු සැකකාර චීවරධාරියා අල්ලා ගැන්මට තරම් ප්‍රමාණවත් නොවේ. මොහු අල්ලා ගැනීමට සලකුණක් හෝ ඡායාරූපයක් හෝ නොමැති වීමද බලවත් ගැටලුවක් විය. පොලිස් කොස්තාපල් නිලන්ත ඊට ‘පොටක්’ පාදා ගත්තේය. පුද්ගලයින් ලියාපදිංචි කිරීමේ දෙපාර්තමේන්තුවට ගියේය. තමන් අතැති රිසිට් පතෙහි හැඳුනුම්පත් අංකය ද සමඟ ‘සුචිපතක්’ ඉදිරිපත් කර සිටියේය. එහිදී ඊට අදාළව ඡායාරූපයක් ද, ලිපිනයක් ද තවත් ලිඛිත තොරතුරු ද දෙපාර්තමේන්තුවෙන් නිලධාරියා අතට පත් කෙරිණි.මේ අතරේදී උත්පලාගේ සිරුර හමුවූ ඇළ සමීපයේ QT අංක දරන ත්‍රිරෝද රියක් උදේ සිට සවස් වනතුරු නවතා තිබූ බවට ද එම ත්‍රිරෝද රියෙහි මීගමුව හෝ මිරිහාන නම සටහන්ව තිබූ බවක් තොරතුරු මාර්ගයෙන් දැනගන්නට ලැබුණා. නිලන්ත විසින් මීගමුවේ ද මිරිහානේ ද QT ත්‍රිරෝද රථ විධිමත් පරීක්ෂාවකට ලක්කරනු ලැබුවේ තවත් නිලධාරීන් පිරිසකගේ ද සහායෙනි. ඒ අනුව තොරතුරු ලැබුණේ චීවරධාරියා කොටුව සහ දෙහිවල විහාරස්ථාන කීපයක ලැගුම් ගෙන ඇති බවටය. උපායක් සැලසුම් කළ නිලන්ත ඒ සඳහා සිවිල් ආරක්ෂක නිලධාරිණී නදීකා ගේ සහාය ද ලබා ගත්තේය. නදීකා රඟපෑවේ නිලන්තගේ පෙම්වතියගේ චරිතයයි.පෙම්වතුන් යුවළ දෙහිවල හා කොටුවේ විහාරස්ථානවල දින ගණන් ගැවසෙමින් බෝධි පූජා පවත්වමින් පසුවූයේ චීවරධාරියා පිළිබඳ බලවත් සෝදිසියකිනි. එහෙත් ඒ උත්සාහය ද අපතේ ගියේය. නිලන්ත අනතුරුව යළිත් චීවරධාරියාගේ ගම් පියසට ගියේය. එවිට දැනගන්නට ලැබුණේ ඔහු හදිසියේ පැමිණ ගිය බවකි. දෙහිවල ප්‍රදේශයේ පසුවෙමින් ඉතාලියට පිටත්වීම සඳහා කටයුතුª කරමින් සිටින බවකි. ඒ සමගම දැනගත්තේ චීවරධාරියා 2008 දී ඔහු දරා සිටි සිවුරට සමුදී ත්‍රීරෝද රියෙන් දිවි ගෙවන කතාවකි.පමාව සියල්ල වතුරේ යෑමක් වන්නට ද බැරි නැත. දැන් නිලන්ත දෙහිවල ප්‍රදේශයේය. සැකකරු පිළිබඳ දැඩි සෝදිසියේ ය. ගතවූයේ දින තුනකි. දිනක් තමන් සිටින තැනට මඳක් එපිටින් QT ත්‍රිරෝද රියක් නවතා තිබෙනු ඔහුගේ දෑස් ගැටිණි. එම රිය මීට ඉහතදී පරීක්ෂාවට බඳුන්වූ ත්‍රිරෝද රථයක් නොවේ යැයි කිසියම් ඉඟියක් නිලන්තගේ යටි සිතට දැනුණේය. තවත් කල් නොමැරී නිලන්ත වහා රියට නැඟී රුපියල් සියයේ නෝට්ටුවක් දී ‘හයර් එකක්’ යෑමට කතාකර ගත්තේය. රිය ඉදිරියට ඇදී ගිය අතර පොකැට්ටුවේ සුරැකිව තිබූ ඡායාරූපය අතට ගත් නිලධාරියා එය රියදුරු ගේ මුහුණ හා සසඳන්නට, වෑයම් කළේය. නිලන්තගේ මුහුණෙහි සිනාවක් නැඟිණි.මෙතුවක් වෙහෙසෙමින් සොයා පැමිණි පුද්ගලයා දැන් තමන් අබිමුවෙහි සිටී. නොඑසේ නම් ආදරයක් නිසා දිවි රැකගන්නට බැරිවූ අවිහිංසක උත්පලා තම ලිපිගොනු අතර අවධානයකින් තොරව තබා ගිය ලියකියවිලිවලින් නීතියට හසුකර ගැනීමට අවශ්‍ය වූ අපරාධකරුවා ඔහු ළඟය. නිලන්ත සැකකාර රියැදුරුට නොහැඟෙන අයුරින් ජංගම දුරකථනයෙන් තම උසස් නිලධාරීන් දැනුම්වත් කළේය.’හරි – හරි නිලන්ත - සැක ඇතිවන කිසිවක් සිද්ධ වන්නට ඉඩක් තියන්න එපා - ඔය හයර් එක ඔහොමම කොළඹ හොරණ පාරේ දිගටම එක්කන් එන්න – කල්පනාවෙන් – හරිද?” උසස් නිලධාරීහු එසේ උපදෙස් දුන්හ.දින 105ක් තිස්සේ කට්ටි පනිමින් සැඟවී සිටි සැකකරු සමඟ ත්‍රිරෝද රිය ද ගෝනපලදී පොලිස් අත්අඩංගුවට පත්විණි.”අනේ සර්.. මම උත්පලා එක්ක ආදර සබඳතාවක් තිබුණා. අපි දෙන්නා අවුරුදු 9ක් ඇසුරු කළා. එයා මට ගොඩක් ආදරය කළ බවත් මා දන්නවා. එයාගෙ හිත හදන්න මට ඕන වුණු හින්දා මං උත්පලා විවාහ කරගන්නවා කියලා පොරොන්දු වුණා. එයත් ඒ කතාව විශ්වාස කළා. උත්පලා මට එයාගෙ සල්ලිවලින් ත්‍රීවීලර් එකක් අරන් දුන්නා. රුපියල් ලක්ෂ 15කුත් එයා මට දුන්නා. ඒත් ඇත්තම කියනවා නම් මට උත්පලා කසාද බඳින ඕනෑකමක් හිතේ තිබුණේම නැහැ. මට අවුරුදු 29යි.මම මඟහරිනවා කියල එයාට දැනෙන්න ඇති. ඒ හින්දා එයා මට හැමතිස්සේම එයා විවාහ කරගන්න කිය කියා බල කළා. මේක මට මහා වදයක් වුණා. මට ඉවසුම් දුන්නේ නැහැ. උත්පලාගෙන් ගැලවෙන්ඩ ක්‍රමයක් හිතේ තියාගෙන මං එදා උදෙන්ම එයා ටවුමට ගෙන්වා ගෙන ත්‍රීවීලරයේ නංවාගත්තා. ඊළඟ ටවුමේදී බාර් එකකට ගිහින් අරක්කු බාගයක් ගත්තා. සිගරට් දහයකුත්, බිස්කට් පැකට් එකකුත් අරන් උත්පලා ඇළ ගාවට එක්කන් ගිහින් සවස් වනතුරු එතන එයා තියාගෙන උන්නා”සැකකරු පාපොච්චාරණය කළේය.දියෙහි ගිල්වා දැමූ උත්පලා ගේ් සිරුර දියෙන් උඩට මතුවී ඒම වැළැක්වීම සඳහා ඇයගේ සිරුර මත රැඳවූ බරැති ලී කොටයක් ද සැකකරුගේ පොපොච්චාරණය අනුව පොලිසිය විසින් සොයාගනු ලැබිණි.උත්පලා දියෙහි ගිල්වා මරා දැමූ සැකකරු එදින ම සවස් යාමයේ උත්පලාගේ නිවෙසට ත්‍රිරෝද රියෙන් ගොස් මව හමුවී උත්පලා තමන් හමුවන්නට උදේ ටවුමට එන බව කියා, ඇය නොපැමිණි බවක් ඇගේ මවට කීවේ තමන්ගේ ඇඟ බේරාගැනීමට බවද අනාවරණය විණි.පොලිස් කොස්තාපල් නිලන්තගේ උපායශීලී බව නොවන්නට අපරාධකරුට ඉතාලියට පැනගන්නට ඉඩ තිබිණි.පෙම්වතා විශ්වාස කොට ආදරයේ නාමයෙන් ඔහුගේ සිත සුවපත් කළ උත්පලාට අන්තිමට සිදුවූයේ නොසිතූ® ලෙස අකාලයේ රුදුරු ඉරණමකට ලක්ව ජීවිතයෙන් සමුගන්නටය.අමල් යශෝමන් ජයසිංහඡායාරූප – රක්ෂණ ශ්‍රියන්තකර්තෘට ලියන්න | මුද්‍රණය සඳහා</content>
  </post></root>