<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=av1309226</link>
    <topic>මඩුලුගිරියේ විජේරත්නට ගෞරව සම්මාන</topic>
    <author/>
    <content>මඩුලුගිරියේ විජේරත්නට ගෞරව සම්මානලංකා බැංකුවේ ජ්‍යෙෂ්ඨ කළමනාකරුවකු, ප්‍රවීණ ලේඛකයකු, පරිවර්තකයෙකු හා දේශකයකු වන මඩුලුගිරියේ විජේරත්න මහතා, සමස්ත ලංකා බෞද්ධ සමිති සම්මේලනය සමඟ බුද්ධ ශාසන අමාත්‍යාංශය සංවිධානය කරන ලද 2013 සාහිත්‍ය උත්සවයේදී ගෞරව සම්මානයෙන් පුදනු ලැබීය.ඔහුට මෙම සම්මානය පුදනු ලැබුවේ ඔහු විසින් සිදු කරන ලද බෞද්ධ ග්‍රන්ථකරණය හා දෙමළ භාෂීය ධර්ම සන්නිවේදනය උදෙසාය.ඡායාරූපයේ දැක්වෙන්නේ සියම් නිකායේ මල්වතු පාර්ශ්වයේ අනුනායක නියංගොඩ ධර්ම කීර්ති ශ්‍රී සංඝරක්ඛිත විජිතසිරි අනුනායක හිමියන් අතින් මඩුලුගිරියේ විජේරත්න මහතා සම්මානය ලබා ගත් අයුරුය.බුද්ධ ශාසන හා ආගමික කටයුතු අමාත්‍යාංශයේ ලේකම් එම්. කේ. බී. දිසානායක මහතා ද මෙහි සිටී.ජයන්ත චන්ද්‍රසිරිගේ නවතම සිනමා නිර්මාණය “සමනල සංධ්වනිය” ඔක්තෝබර් 04 දා පටන් දිවයින පුරා ඊ ඒ පී මණ්ඩලයේ සිනමා ශාලාවල තම මංගල ප්‍රදර්ශනය අරඹයි.රූ සිනමා වෙනුවෙන් රුවන් ජයසිංහ සහ පාලිත ගුණවර්ධන නිෂ්පාදනය කළ “සමනල සංධ්වනිය” හි යශෝධා විමලධර්ම, උද්දික ප්‍රේමරත්න, පුබුදු චතුරංග, දමිතා අබේරත්න, චතුරිකා පීරිස්, විල්සන් ගුණරත්න, රොජර් සෙනෙවිරත්න, රොෂාන් පිලපිටිය, රෙබෙකා නිර්මලී, චංචලා වර්ණසූරිය, දිමුතු චින්තක, බුද්ධදාස විතානාරච්චි, උදිත ගුණරත්න ඇතුළු නළු නිළි පිරිසක් චරිත නිරූපණයේ යෙදෙති.ජැක්සන් ඇන්තනී, අනර්කලී ආකර්ෂා, චන්න විජේවර්ධන සහ බුද්ධික ජයරත්න විශේෂ ආරාධිත රංගනයක යෙදෙති.නව ආරකට නිර්මාණය වූ ‘AICON’ වෙළෙඳ සල පසුගියදා කොළඹ හයිඩ්පාක් කෝනර් හි ආපිකෝ සුපර් සෙන්ටර්හි පළමු මහලේදී විවෘත කෙරිණි. මෙහි දැක්වෙන්නේ එහි ප්‍රථම මිලදී ගැනීම යොලන්ඩා අලුවිහාරේ මහත්මිය විසින් සිදුකරනු ලැබු ආකාරයයි.  සමර ශ්‍රී දඩල්ලගේ හා අනුලා දේදුනු ඉදිරිපත් කරන ස්වර්ණ පින්තාරා නර්තන ප්‍රසංගය අද (22) පස්වරු තුනට කොළඹ ලුම්බිණි රඟහලේ දී වේදිකා ගත කෙරේ.මේ සඳහා රංගනයෙන් සමර ශ්‍රී දඩල්ලගේ , අනුලා දේදුනු , සුගත් ජානක , කොෂිලා මදුෂානි , ආනන්ද කුමාර , අජිත් පද්මලාල් , රනිල් කොතලාවල , නිශාධි පානබොක්ක , අර්ජුන ලියනගේ ලක්මිණි තිලකරත්න , ප්‍රියන්ති වීරසිංහ , නන්දිත , උදාරි කළුආරච්චි , මංජුලා , දමිතා , කිංස්ලි , ගුනසීලි , නිරෝෂනි , එක්වෙති.  එඩ්වඩ් ජයකොඩිගේ ඒක පුද්ගල ප්‍රසංගය මෙම 26 වැනි දින පොළොන්නරුව පුලතිසි බුද්ධි මණ්ඩපයේ දී පස්වරු 2.30 ට සහ පස්වරු 6.30 ට වේදිකාගත වේ. අසංක රාජපක්ෂ මෙය සංවිධානය කරයි. මාරම්බරී ප්‍රසංගයේ යුග ගායනා විශාරද චරිතා ප්‍රියදර්ශනී පීරිස් ගෙනි. සුසිල් අමරසිංහ සංගීතය අධ්‍යක්ෂණය කරයි. වසන්ත රෝහණ කථනයෙන් දායක වේ.  අනෝමා රාජකරුණා විසින් සංස්කරණය කරන ලද ‘14 ප්‍රකාශනයට අවකාශයක්’ සිනමා සඟරාවේ අලුත්ම කලාපය පසුගියදා එළිදැක්විණි. අශෝක හඳගම, එම්. ඩී. මහින්දපාල, දීප්ති කුමාර ගුණරත්න, සුනිල් විජේසිරිවර්ධන, බූපති නලින් වික්‍රමගේ, හිනිදුම සුනිල් සෙනෙවි, ප්‍රියාන් ආර්. විජේබණ්ඩාර, විකුම් ජිතේන්ද්‍ර මෙවර කලාපයට ලිපි සපයා ඇත. මෙය ‘ඇජෙන්ඩා 14’ ප්‍රකාශනයකි.  පසුගියදා මැලේසියාවේ ග්ලෝබල් ඉන්දියන් ඉන්ටර්නැෂනල් පාසලේ පැවැති අධ්‍යාපනික හා සංස්කෘතික වැඩසටහනට සහභාගි වූ අපේ දූ දරුවෝ හා ගුරුවරු නර්තන, චිත්‍ර, ගායන හා සාමාන්‍ය දැනුම තරගවලින් රන්, රිදී හා ලෝකඩ පදක්කම් රැසක් හිමිකර ගත්හ.දුල්කි නිමංසා ධර්මපාල විදුහල කොට්ටාව, ඉසුරි ප්‍රාර්ථනා ශාන්ත සෙබස්තියන් විදුහල මාදම්පේ, චේතක ලක්ෂිත රෝයල් ඉන්ස්ටියුට් ජාත්‍යන්තර පාසල පිළියන්දල, සෙනාල් සුහර්ෂණ ශාන්ත පීතර විදුහල කොළඹ 04, ඉසුරු චාමර ආඩිඅම්බලම මහා විදුහල, කවීෂා සම්මානි කොට්ටාව, පුලාරා චන්දුලි ලයිසියම් ජාත්‍යන්තර පාසල පාණදුර, හසින්ත නදිජ ශාන්ත පීතර විදුහල කොළඹ 04, ඇතුළු දූ දරුවන් හා සෞම්‍යා සුභාෂිණි ලේඩි බර්ඩ් පෙර පාසල කැලණිය, සීතා රංජනී දැනුම පෙර පාසල බියගම, එම් බදුරුනිසා බාබුල් ඉල්ම් පෙර පාසල මල්වාන, එන්. එන්. එස්. සාලේ හැපි කිඩ්ස් පෙර පාසල කඩවත, තරුෂි රත්නායක ඔනෙති පෙර පාසල රාගම, පුෂ්පාණි කොඩිතුවක්කු විජයලත් පෙර පාසල බද්දේගම, නයනා නිලන්ති රන්තරු පෙර පාසල ගාල්ල, එම්. කාංචනා හංවැල්ල, නිපුනි අරුන්තිකා සුදීපා පෙර පාසල මාබිම, දිස්නා චිත්‍රාංගනී වැන්ක්විෂ් පෙර පාසල මාකොළ, සුදර්ශනි පිංතු ශාන්ත ජෝෂප් ළදරු පාසල වත්තල, ඩී. ආර්. ප්‍රියදර්ශනී හමින් බර්ඩ්ස් පෙර පාසල රණාල, නදීෂා සමන්මලී සකුරා ජී පෙර පාසල බියගම, චම්පිකා ප්‍රියදර්ශනී රොස් පෙර පාසල මල්වාන ඇතුළු ගුරුවරුන් සහභාගි වූ මෙම වැඩසටහනේදී අධ්‍යක්ෂිකා රත්නා පුෂ්ප කුමාරි මහත්මිය ඇතුළු පිරිස ඡායාරූපයට පෙනී සිටි අයුරුකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=av1309227</link>
    <topic>එකම චරිතයට හඬ කවා වාර්තාවක්</topic>
    <author>තුෂාරි</author>
    <content>එකම චරිතයට හඬ කවා වාර්තාවක්පසුගිය කාලයේ ජාතික රූපවාහිනිය ඔස්සේ විකාශය වූ ‘මායාවරුන්ගේ ලෝකය’ ටෙලි වෘත්තාන්තය කා අතරත් ජනප්‍රියත්වයට පත්වුණා. මෙහි ‘රුංති’ රජුට ඉහළම ප්‍රතිචාරත් ලැබුණා.‘රුංති’ රජුට ලැබුණු ප්‍රතිචාරත් එක්ක ඒ චරිතයට හඬකවපු ජනප්‍රිය නිවේදක ශ්‍රීමත් ඉන්ද්‍රජිත් ලිය‍නගේ මේ දවස්වල ඉන්නෙ බොහොම සතුටින්. ඉන්ද්‍රජිත් මේ ගැන කතාබහ කළේ මෙහෙම.‘ෂියැංයු ඒ’ වෙනුවෙන් ජීවිතයම කැප කරන ‘රුංති’ රජුට ලැබුණු ප්‍රතිචාර හරිම අගෙයි. මගේ හඬ කැවීම් ජීවිතයේ රුංති රජු මට කිසිදා අමතක වෙන්නේ නෑ. හැමදාමත් මගේ ගමන් මඟට ශක්තිය දෙන දයාබර ප්‍රේක්ෂකයන්ට බෙහෙවින් ස්තුති කරනවා. මේ වෙනකොට මම ජනතා හදවත්හි ලැගුම් ගත් විවිධ චරිත සඳහා හඬ කවා තිබෙනවා.“පුරා වසර 5කට අධික කාලයක් එකම චරිතයකට එකම ශිල්පියෙකු හඬ කැවු ප්‍රථම අවස්ථාවක් තමයි මම ‘ප්‍රවීණා’ ටෙලි නාට්‍යයේ ‘රිෂබා බාලාජී’ චරිතයට හඬ කැවීම. එක් අතකට එය වාර්තාවක් ද වෙනවා. ඒ වගේම හඬ නළුවකු ලෙස ඉටුකළ මෙහෙවර උදෙසා සම්මානයකුත් මට ලැබුණා. හඬකැවීම ඔස්සේ වාර්තා පිට වාර්තා තබමින් ඉදිරියටත් මගේ ප්‍රේක්ෂක ජනතාව උදෙසා සේවය කිරීම මගේ අරමුණයි.”නදී ගංගා තරණයේ - සැරිසරා සැඬ මාරුතේ..’ 2011 ක්‍රිකට් ලෝක කුසලානය වෙනුවෙන් ගැයුණු ‘Believing the dream’ ගීත අදටත් ලාංකිකයන් ගේ සිත් තුළ රැඳී පවතිනවා. මේ ගීතවල හිමිකරුවා වන්නේ මෙරට සංගීත ‍ක්ෂේත්‍රය බැබළවූ ප්‍රවීණ කලාකරුවන් දෙපළක් වන පී.එල්ඒ.සෝමපාල සහ චිත්‍රා සෝමපාල යුවළගේ පුත්‍රයා වන චිත්‍රාල් සෝමපාලයි. මේ වන විට ලොව සුපතළ ගායකයෙක්. එමෙන්ම ඔහු ගීත රචකයෙක්, තනු රචකයෙක් වගේම සංගීතය හා කටහඬ පුහුණුකරුවෙක් ද වෙනවා.පසුගිය දා චිත්‍රාල් ඔහුගේ අලුත්ම ගීත විඩියෝව ‘මිරිඟුව පරදා’ එළිදැක්වූවා. මේ ගැන චිත්‍රාල් කතා කළා.“මේ වීඩියෝව ඔස්සේ දැක්වෙන්නේ බාධක මැදින් ඇදෙන ජීවන ගමන තේමාව කරගත් ආකර්ෂණීය ගීතයක්. මම 1998 වසරේ දී ‘නදී ගංගා තරණයේ’ නැමැති ගීත ගායනයෙන් අවදි කළ හඬ මෙහිත් අන්තර්ගතයි.ඒ හඬට බොහෝ රසිකයන් තවමත් ආදරේ බව මට ලැබෙන ප්‍රතිචාර වලින් පසක් වෙනවා. මම ජීවත් වන්නේ ජර්මනියේ. ලංකාවට පැමිණිලා මගේ රසිකයන් වෙනුවෙන් මෙවැනි නිර්මාණශීලී වැඩක් කිරීම ගැන සතුටු වෙනවා.”කලා තරු අතර හැමදාමත් එක වගේ රසික ප්‍රසාදයට පත්වන රංගන ශිල්පිනියක් තමයි ඕෂධී හේවාමද්දුම. ඕෂධී හැමදාමත් අපි දුටුවේ කතාබහට ලක්වෙන අන්දමේ චරිත නිරූපණ හරහායි. ඒත් ඕෂධී තමන්ගේ කලා දිවියේ පළමු වරට හාස්‍යමය රංගනයක් ඉදිරිපත් කරන්නට සූදානමින් පසුවෙන බව අපිට දැනගන්නට ලැබුණා. මේ ගැන ඕෂධීගෙන්ම අපි අහල බැලුවා.“මේ දවස්වල සංජය නිර්මාල් අධ්‍යක්ෂණය කරන ‘ජූලි 7යි’ චිත්‍රපටයේ රූගත කිරීම්වලට මම සහභාගි වෙනවා. මේ චිත්‍රපටය ප්‍රහසනාත්මක චිත්‍රපටයක්. චරිත හය හතක් වටා තමයි චිත්‍රපටය ගොඩනැ‍ඟෙන්නේ. මම මෙහි රඟපාන්නේ බිරියක ගේ චරිතයක්. පවුල් ජිවිතය තුළ තිබෙන විවිධ රහස් කතාබහට බඳුන්කරන හාස්‍ය පිරුණු උපහාසාත්මක චරිතයක් එය. මම චිත්‍රපටයක මුල්වතාවට තමයි මෙවැනි හාස්‍යමය චරිතයක් රඟපාන්නේ. එය මගේ රංගනයේ සුවිශේෂී කඩඉමක්. අනෙක අපි රංගන ශිල්පීන් විදිහට එක එක චරිත විවිධත්වයෙන් යුතුව රඟපෑ යුතුයි. හුඟ දෙනෙක් විමසලා තිබුණා ඕෂධී වගේ කෙනෙකුට මේ වගේ චරිතයක් කරන්න පුළුවන්ද කියලා.මම මේ චරිතයට උපරිම සාධාරණය ඉටු කරන්නට වෙහෙසෙනවා.තරුෂි පෙරේරා හැමදාමත් අපි ප්‍රිය කරන ආදරය කරන කලා ශිල්පිනියක්. තරුෂි ගැන අලුත්ම ආරංචියක් අපට දැනගන්නට ලැබුණා. ඒ තරුෂි පතිනියක වී කුල ගෙදරට පියමනින්නට සූදානම් වන බවයි. මේ ගැන අපි තරුෂිගෙන් ඇහුවා.“හැම යුවතියක්ම වගේ මමත් ආසාවෙන් බලාගෙන ඉන්නේ කුල කුමරියක ලෙස විවාහ‍යක් වෙන්න. ඉතින් ඒ කටයුතු ලස්සනට ඉටුකරගන්නට මමත් මගේ අතිනත ගන්නට සූදානම්ව සිටින කෙනත් වෙහෙසෙනවා.විවාහ මංගල්‍යයේ කටයුතු වෙනුවෙන් තමයි මේ දවස්වල කාලය වැය වෙන්නේ. ඊට අමතරව මගේ රූපලාවණ්‍යාගාරවල කටයුතුත්, රංගන කටයුතුත් සමබරව කරගෙන යනවා.‘සිරිපැරකුම්’ චිත්‍රපටය මේ වන විට සිංහල සිනමා ඉතිහාසයේ වඩාත්ම ආකර්ෂණීය චිත්‍රපටය ලෙස වාර්තා වී තිබෙනවා. එහි නිර්මාපකයා වන්නේ ආචාර්ය සෝමරත්න දිසානායකයි. සෝමේ - රේණු දෙපළ හැමදාමත් පුංචි ළමයින්ට දක්වන්නේ සැබෑම සෙනෙහසක්.ඒ නිසා ම ‘සිරිපැරකුම්’ චිත්‍රපටයේ පළමු ප්‍රදර්ශන වටයේ අවසන් දෙසතිය තුළ (ඔක්තෝබර් 03 දා වන තෙක්) දරු දැරියන් වෙනුවෙන් විශේෂ සහන රැසක් ලබා දීමට එහි නිෂ්පාදකයින් හා සිනමා ශාලා හිමියන් තීරණය කර තිබෙනවා. ඒ අනුව චිත්‍රපටය නැරඹීමට පැමිණෙන සෑම වැඩිහිටියෙක්ම සමඟම එන දරුවෙක් නොමිලේ ඇතුළු කරනු ලබනවා. මෙම සහනය සඳුදා සිට සිකුරාදා දක්වා සතියේ දිනවල ලබා දීමට නියමිතයිතුෂාරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=av1309228</link>
    <topic>2013 - රාජ්‍ය සංගීත සම්මාන උලෙළ</topic>
    <author>ජෝජ් රොබ්සන් ද සිල්වා</author>
    <content>2013 - රාජ්‍ය සංගීත සම්මාන උලෙළගී පද රචනයට සම්මානය නොදුන්නේවිනිශ්චය මණ්ඩලයේ කුහකකමටයිගී පද රචකයෝ චෝදනා කරතිපසුගියදා පැවැති “2013 - රාජ්‍ය සංගීත සම්මාන” ප්‍රදානයේ දී විශිෂ්ටතම ගී පද රචනය උදෙසා සම්මාන පිරිනැමීමක් සිදු නොවූ අතර ඒ සඳහා කුසලතා සහතික පමණක් පිරිනැමීම පිළිබඳ මේ දිනවල සංගීත ක්ෂේත්‍රයේ බොහෝ දෙනකු කතාබහ වෙනු අපට අසන්නට ලැබුණි. සම්මාන ප්‍රදානය කිරීමට තරම් සුදුසු ප්‍රශස්ත මට්ටමේ කිසිදු ගී පද රචනයක් නොවූ බව අදාළ විනිසුරු මඩුල්ල නිගමනය කිරීම සම්බන්ධයෙන් සිය අප්‍රසාදය සහ විරෝධය පළ කරමින් කුසලතා සහතික පත් ලබා ගැනීමට රවී සිරිවර්ධන සහ අසංක රුවන් සාගර වැනි ගී පද රචකයින් ඉදිරිපත් නොවී සිටි අතර ඔවුන් දෙදෙනා මෙන්ම කුසලතා සහතිකය ලබා ගැනීමට ඉදිරිපත් වූ ජානක සිරිවර්ධන ගී පද රචකයා ද පවසන්නේ මෙම සම්මානය නොදී සිටීමෙන් පැහැදිලි වන්නේ විනිශ්චය මණ්ඩලයේ කුහකකම වගයි.මෙවර ගී පද රචනයට සම්මානයක් ප්‍රදානය නොකිරීම ගී පද රචක සිය පරපුරට කළ බලවත් අසාධාරණයක් ලෙස ද ඔවුන් තවදුරටත් අප සමඟ අදහස් ප්‍රකාශ කළේ මෙසේ ය.ඉතා වැරැදි පූර්වාදර්ශයක්- රවී සිරිවර්ධන“මේක මේ පෞද්ගලිකව අපට සම්මාන නොදී කරපු මදිපුංචි කමක් හැටියට නොවෙයි සුභාවිත ගීතය වෙනුවෙන් අප්‍රමාණ දුකක් විඳින මගේ පරපුරට කරපු බලවත් අසාධාරණයක් හැටියටයි මම සලකන්නේ. සම්මාන උලෙළක නිර්ණායක සැකසිය යුත්තේ ඒ මොහොතේ තියෙන වඩාත් ප්‍රශස්ත නිර්මාණය අගැයෙන විදිහට මිසක් අතීතයේ තිබුණ නිර්මාණ හෝ අනාගතේ හැදෙන්න තියෙන නිර්මාණ පදනම් කරගෙන නෙවෙයි. ගීත පද රචනා 174 ක් තුළින් ගීත තුනක් අවසන් වටය සඳහා තෝරාගෙන තිබියදීත් එතැන සම්මානයක් දෙන්න තරම් නිර්මාණයක් නෑ කියලා කියන එක හතරබීරි කතාවක්.එම ගීත තුනෙන් දෙකක් ගැයූ ශිල්පීන් පවා හොඳම ගායනය වෙනුවෙන් සම්මානයට පාත්‍ර වුණා. ඒ ගායනා ඉදිරිපත් කරලා තියෙන්නෙ සම්මාන උලෙළට ඉදිරිපත් වූ හොඳම පද රචනා තුනට බව පිළිගන්න තරම් මේ සමීක්ෂණ මණ්ඩලය නිහතමානී වුණේ නෑ. කුසලතා සහතික තුනක් ඒ රචකයන් තිදෙනාට දික් කරලා සම්මානය නොදී සඟවා ගැනීමෙන් ඒ අය සිංහල ගීතයට ලබා දුන් ජයග්‍රහණය කුමක් දැයි යන්න හරි ඇපැහැදිලියි. මතුවුණ එකම දේ ඔවුන් සතු කුහකකම හා නව පරපුර ආදරයෙන් පිළිගන්න ඒ අය දක්වන අකැමැත්ත පමණයි. සුභාවිත ගීතයට ආදරය කරන ශ්‍රාවකයින්ට මෙය සතුටු විය හැකි තත්ත්වයක් නෙවෙයි.”මේක ඉතා වැරදි පූර්වාදර්ශයක්. ඒක නොබියව කියන්න තරම් අපට කොන්දක් තිබීමත් සමහරුන්ට ප්‍රශ්නයක්. මොකද දෙන දෙයක් කාලා වෙන දෙයක් දිහා බලාගෙන ඉන්න එකනේ හුඟක් අයට පුරුදු.”“මගේ පරපුර ගීත ලියන්නේ ඒක බඩ රස්සාව කරගන්නවත්, සම්මාන ගන්න බලා ගෙනවත් නොවේ, ගීතයට තියෙන අප්‍රමාණ ප්‍රේමය හා ගෞරවය නිසයි. පෙර පරම්පරාවලට තිබුණ අවස්ථා අපේ පරපුරට නෑ. නමක් ගමක් මාධ්‍යයක ඇහෙන්නේ නෑ. ඒ ගීත ප්‍රචාරය වෙන්නෙ නෑ. විචාරකයෝ කටක් හොල්ලන්නෙ නෑ. ඒ සියලු අතවර තිබියදීත් මගේ පරපුර ගීත ලියනවා. පසුම්බියේ තියෙන අන්තිම සතයත් රෙකෝඩින් ස්ටූඩියෝ එකට පූජා කරලා ගීතයක් කරලා නිහඬව සතුටු වන පරම්පරාව අපි. ඇතැම් මාධ්‍ය සුභාවිත ගීතයට මරණ සහතික ලියන්න දඟලද්දී සිංහල ගීතයට හුස්ම පිඹින්නේ මගේ පරම්පරාව. මම ඒක නොබියව කියනවා. ඒකයි මේ පරපුර රැකගන්න ඕනේ. සම්මාන උලෙළක් කියන්නේ උන් කෙරෙහි ආදරය පතුරවන එක ක්‍රමයක්. ඒවායෙ විනිශ්චය මණ්ඩල වලට ‘අප්ඩේට් නැති’ කුහකයෝ වාඩි වුණාම ඊළඟ පරපුරක් රැකෙයි ද? මේක අපේ රටේ ඇතැම් විද්‍යුත් මාධ්‍ය සුභාවිත ගීතයට කරමින් ඉන්න හානියේම දිගුවක් හැටියටයි මට පේන්නේ.”අමරදේවයන් නන්දාමාලිනී පවානොසලකා හැරලා- ජානක සිරිවර්ධන“මම බෞධයෙක් ලෙස ලද දෙයින් සතුටු වෙන්න පෞද්ගලිකව මට පුළුවන්. අපේ අම්මා අපිව ‘මොනවා හරි තියෙන දෙයක් කන්න’ කියලා පුරුදු කරලා තියෙනවා. ඉතින් මේ සම්මානය වෙනුවට කුසලතා සහතිකය ලබා ගන්න සිදුවීමේදී මගේ පැත්තෙන් එය ඉතාම ප්‍රබලයි කියා මං හිතනවා. මොකද ලොකු දෙයකට සූදානම් වෙලා සුළු දෙයක් ගැනීම අසිරුයි. මට නොවේ, මේ සම්මානය අපි තුන්දෙනාගෙන් කාට හෝ දෙන්න තිබුණා. මේ සම්මානය නොදීම සම්බන්ධයෙන් රවී සිරිවර්ධන සහ අසංක රුවන් සාගර විරෝධය පළ කිරීම සාධාරණයි. මා කුසලතා සහතිකය ලබා ගැනීමට ඉදිරිපත් වුණත් මෙතැනදී සිදු වී ඇති දේ වැරදියි කියා මමත් පිළිගන්නවා.”“ප්‍රශස්ත මට්ටමේ ගී පද රචනයක් තිබුණේ නැහැ කියා සම්මානය නුදුන්නාට මේ සඳහා එහෙම ප්‍රශස්ත ගී පද රචනා ඉල්ලුවේ නැහැ. එම නිසා මට්ටම කුමක් වුවත් තිබුණු හොඳම නිර්මාණයට සම්මානය දිය යුතුයි. තරගයක ස්වභාවය එයයි. එය නුදුන් හේතුව මටත් නම් ප්‍රහේලිකාවක් තමයි. පුන පුනාම කීවේ ප්‍රශස්ත ගී පද රචනයක් නැහැ කියලයි. මෙය අපේ පරපුරේ ගී පද රචකයින්ට කළ අපරාධයක් වගේම මෙම සම්මානය උදෙසා නිර්මාණ ඉදිරිපත් කර සිටි ප්‍රවීණයින්ට කරපු අවමානයක් ලෙසයි මං සලකන්නේ. ඔවුන්ට වෙඩි තබා ඝාතනය කර දැමීමක් හා සමානයි මෙම ක්‍රියාව. මේ අපේ තරග අංශයෙන් බැහැරව පණ්ඩිත් අමරදේව සර්, නන්දා මාලිනිය වැනි දැවැන්තයින්ට පවා නොසලකා හරිමින් ඔවුන්ගේ නම් වත් නාමාවලියේ සඳහන් නොකර ඉවත් කර තිබෙනවා. එය ඉතා බරපතළ කාරණාවක්. මන්ද අමරදේව සර් 2012 මේ තරග බිමේ උන්නත් ඔහුව ඉවත් කර දමා ඇති නිසා.”කුසලතා සහතිකය ගන්නමට ලැජ්ජා හිතුණා- අසංක රුවන් සාගර“අපට මේ කෙනෙහිලිකම කරන්නේ දෙකයි පනහේ සින්දු ලියන විනිශ්චය මණ්ඩලයකින් නොවේ. මේ විනිශ්චය මණ්ඩලයේ උන්නේ මහාචාර්ය සමන්ත හේරත්, මහාචාර්ය ප්‍රණීත් අබේසුන්දර, කුලරත්න ආරියවංශ වැනි භාෂාව පිළිබඳ ප්‍රවීණයෝ, විද්වතුන්. ඒත් ඔවුන් අපේ ගී පද රචනා ප්‍රශස්ත මට්ටමක නැහැ කියලා කරපු හෑල්ලු කිරීම සහ අවමානය නිසා තමයි අපේ සිත් රිදුණේ, බිඳුණේ. ඔවුන් බැඳී සිටිනවා, මා සමඟ ගී පද රචනා කරන අපේ පරපුරට නිර්ණායක කියා දෙන්නට. ඔවුන් කීවා නම් අපේ නිර්මාණ මෙහෙම වුණා නම් හරි හෝ ඊළඟට ලියන කොට මේ ගැන සැලකිලිමත් වෙන්න කියා හෝ එහෙනම් ඔවුන් හරි. ඔවුන් අපේ පරම්පරාවට සාධාරණයක් කළේ නැහැ.”“මෙහිදී ප්‍රවීණයින් අබිබවා අපේ පරපුරේම තිදෙනෙකු මෙම සම්මානයට නිර්දේශ වීමයි විශේෂත්වය. බණ්ඩාර ඇහැලියගොඩ, කුමාරදාස සපුතන්ත්‍රී, බන්දුල නානායක්කාරවසම්, රත්මලේ බන්දුල ගුණවර්ධන, පමිත ආර්. ලියනගේ, සමුද්‍ර වෙත්තසිංහ වැනි මේ ක්ෂේත්‍රයේ නමක් දිනා ගත්තු පෙර පරම්පරාවේ අපට ගුරු වූ හොඳ ගී පද රචනා කළ නිර්මාණකරුවන් පරදවලයි රවී සිරිවර්ධන, ජානක සිරිවර්ධන සහ මම ආවේ.මෙතැනදී අපේ නිර්මාණ ප්‍රමුඛ වුණා කියලා හෝ ප්‍රවීණයින්ගේ නිර්මාණ දෙවැනි වුණා කියලා ‘චූන්’ එකක් (මෝඩ හැඟීමක්) මට නැහැ. කාටවත් හිතන්න පුළුවන් ද ඇහැලියගොඩලා, නානායක්කාරවසම්ලා මෙයට නිකම් ආවාට ගියාවට නිර්මාණ ඉදිරිපත් කරන්න ඇති කියලා. ඒත් ඒ ප්‍රවීණයින්ව නොතේරී අපිව තේරීලත් සම්මානය නොදීම ප්‍රහේලිකාවක් නොවේ ද? ඒ තුළ හැංගිච්ච දේ කුමක් ද? සුභාවිත ගීතය වෙනුවෙන් පෙනී සිටින අපේ පරම්පරාවට කරපු මේ අවමානය නිසා ගිහිල්ලා ඔය කුසලතා සහතිකය ගන්න ලැජ්ජා හිතුණා. අපි කතාබහ කරන, ගරු කරන මිනිස්සු සමඟ ගනුදෙනු කරන විදිහක් තියෙනවානේ. ඉතින් මෙහිදී මේ ගනුදෙනුව කළ විදිහ හරිම නිහීනයි කියා හිතෙනවා.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=av1309229</link>
    <topic>හඳුනා ගත්තොත් ඇය සුනිලා</topic>
    <author>සුනිල් මිහිදුකුල</author>
    <content>හඳුනා ගත්තොත් ඇය සුනිලාසුනිලා අබේසේකරගේ වියෝව ඇගේ සමාජ හා දේශපාලන වෘත්තීය ක්ෂේත්‍රයන්ට පරිබාහිරව ගත්විට වුව ඒනම්; කලාත්මක විෂය ක්ෂේත්‍රයට ද බලවත් පාඩුවක් බව පෙන්වා දිය යුතුය. ස්ත්‍රිවාදිනියක හා මානව හිමිකම් ක්‍රියාකාරිණියක ලෙස ඇගේ භූමිකාව කවර විවේචනාත්මක ස්වරූපයක් ගත්තද එය ඇගේ කලාත්මක ප්‍රතිභාව ඇගැයීමට බාධාවක් කරගත යුතු නැතැයි සිතමි.අප සුනිලා මුලින්ම හඳුනා ගත්තේ චාල්ස් අබේසේකරගේ දියණිය ලෙසිනි. චාල්ස් යනු මෙරට ප්‍රභූ සමාජයේ - ද්විභාෂීය සංස්කෘතියේ ප්‍රගතිශීලි බුද්ධිමතෙකි. ඔහු කලා ප්‍රාඥයෙක් වූයේය. ඇත්තටම හේ මහාචාර්ය ඈෂ්ලි හල්පේ, රෙජී සිරිවර්ධන, මහාචාර්ය ඒ.ජේ. ගුණවර්ධන මට්ටමේ විද්වතෙක්ව සිටියේය.සුනිලා නිළියකි. ගායිකාවකි. කලා විචාරිකාවකි.‘දෙලොවක් අතර’, ‘ගොළු හදවත’, ‘අමාන්තය’ වැනි චිත්‍රපටවල ද ‘පැන්ස තුනේ කතාව’ වැනි වේදිකා නාට්‍යවල ද ඇය රඟපෑවාය. ඇගේ ගායන මහිමය වටහාගත් එකම සංගීතඥයා වූයේ ආචාර්ය ප්‍රේමසිරි කේමදාසයන්ය. ‘හඳුනාගත්තොත් ඔබ මා’ (බඹරු ඇවිත්) ‘හෙමින් සැරේ පියා විදා’ (හංසවිලක්) යන ගීත ‍ෙදක සිංහල සිනමාවේත් සංගීත කලාවේත් අපූර්වතම වූත් විශිෂ්ටවූත් නිර්මාණ දෙකක් ලෙස චිරකල් පවතිනු ඇත. ඇයට තිබුණේ අසාමාන්‍ය කුසලතාවයකින් හෙබියාවු (කොටින්ම ඔපෙරා ගායන ශෛලියේ) හඬ පරාසයකි.මාක්ස්වාදිනියක ලෙස, ස්ත්‍රිවාදිනියක ලෙස සුනිලා ගොඩ නඟාගත් දෘෂ්ටිය අනුව ඇය ඉඩකඩ ලැබෙන පරිදි චිත්‍රපට විචාරයේ යෙදුණාය. ඇය සිනමාව අළලා ලියූ අගනා ලිපි රැසක් ‘සිනෙසිත්’, ‘14 ප්‍රකාශනයට අවකාශයක්’ වැනි සඟරාවන්ට ඇතුළත් වෙයි.වරක් ඔස්ට්‍රේලියාවේ සිට පැමිණි පුවත්පත් කලාවේදියකු වූ ජෙෆ් බර්ටන්, ‘සිනමා පේපර්ස්’ සඟරාවට ධර්මසේන පතිරාජ සමඟ කළ සම්මුඛ සාකච්ඡාවේදී එය සම්බන්ධීකරණය කළේ සුනිලාය. එසේම ඇය එකී සංවාදයට බුද්ධිමය ලෙස ද මැදිහත් වූවාය. පතිරාජගේ සිනමාව ගැන, වාරණය ගැන (ඒ සාකච්ඡාව කෙරුණේ ‘බඹරු ඇවිත්’ චිත්‍රපටය නිමවූ කාල වකවානුවේදීය.) මෙරට සමාජ දේශපාලන කතිකාවන් පිළිබඳ ඇය තුළ තිබූ බුද්ධි ගෝචර භාවය ඉන් ප්‍රකට කෙරිණි.මම නැවතත් මෙසේ කියමි. සුනිලා ගේ වියෝව මෙරට කලා භාවිතාවේ හා විචාරවේදයේ සැලකිය යුතු පාඩුවක් ඉෂ්ට සිද්ධ කර ඇති බවයි.සුනිල් මිහිදුකුලවිමුක්ති ජයසුන්දර තිරනාටකය ලියා අධ්‍යක්ෂණය කළ ‘සුළඟ එනු පිණිස’ චිත්‍රපටයේ ඩිජිටල් සංගත තැටිය (DVD) ටොරානා වීඩියෝ මූවිස් ඉදිරිපත් කිරීමක් ලෙස එළි දැක ඇත.විදෙස් සම්මාන රැසක් දිනූ මෙය මෙරට තුළ විශාල ආන්දෝලනයකට ලක්වූ සිනමාපටයක් විය.සෞම්‍ය ලියනගේ, මහේන්ද්‍ර පෙරේරා, නිලුපුලි ජයවර්ධන, හේමසිරි ලියනගේ, කෞශල්‍යා ප්‍රනාන්දු මෙහි ප්‍රධාන චරිත රඟපෑහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=av13092210</link>
    <topic>Hollywood News</topic>
    <author>සුජීව තේවහෙට්ටිගේ</author>
    <content>Hollywood Newsසම්මානනීය නළු, හැරිසන් ෆෝඩ් ඉන්දුනීසියානු රජයේ උදහසට ලක්වී තිබෙනවා. ඔහුට එවැනි අකරතැබ්බයකට මුහුණ දෙන්නට සිදුවුණේ ඔහු එක්තරා රූපවාහිනී වැඩ සටහනක් එරට තුළ රූපගත කිරීමෙන් පසුවයි. ‘Years of Living Dangerously’ නම් වූ රූපවාහිනී වාර්තාමය වැඩ සටහනක් රූපගත කරන්නට ඉන්දුනීසියාවට පැමිණි හැරිසන් ෆෝඩ්, එරට වන සම්පත් කටයුතු පිළිබඳ ඇමැති සුල්කිෆි හසන් සමඟ රූපවාහිනී සම්මුඛ සාකච්ඡාවක් පැවැත්වූවා.එහිදී ෆෝඩ් මෙම ඇමැතිවරයා වෙත ඉන්දුනීසියාවේ සිදුවන වන සංහාරය සහ කාලගුණ විපර්යාස පිළිබඳව ප්‍රශ්නයක් යොමු කළා. ෆෝඩ්ගේ ප්‍රශ්නයට හරි හැටි පිළිතුරක් දීමට නොහැකි වූ ඇමැතිවරයා ඒ මොහොතේ දී දැඩි අපහසුතාවකට පත්වුණා.වැඩ සටහනින් පසුව හැරිසන් ෆෝඩ් හට දැනුම් දී ඇත්තේ වහාම ඉන්දුනීසියාවෙන් පිටවන ලෙසයි. මේ පිළිබඳව අදහස් දැක්වූ ජනාධිපති උපදේශකයෙකු වන ඇන්ඩි අරීෆ් පැවසුවේ හැරිසන් ෆෝඩ් ගේ සම්මුඛ සාකච්ඡාවේ දී ඇමැතිවරයාට කියන්නට ඉඩ ලැබුණේ වචන කිහිපයක් පමණක් බවයි. මේ රූපවාහිනී වැඩ සටහන තුළින් ඉන්දුනීසියානු රාජ්‍ය ආයතනයක් විවේචනය කිරීමේ අරමුණ කුමක්දැයි ප්‍රශ්න කළ යුතු බවත් ඔහු පැවසුවා.ජනප්‍රිය චිත්‍රපට අධ්‍යක්ෂ, ස්ටීවන් ස්පිල්බර්ග් නිර්මාණය කළ ‘ජුරාසික් පාක්’ චිත්‍රපටය තිරගත වුණේ 1993 දී. එය ලොවපුරා රටවල් රැසක තිරගත වුණේ ඩොලර් බිලියන 1.9ක ආදායමක් උපයා ගනිමින්. (මේ චිත්‍රපටය ශ්‍රී ලංකාවේ ද තිරිගත වූ බව ඔබට මතක ඇති.)ළමා සහ යොවුන් පරපුරත්, වැඩිහිටියනුත් ප්‍රිය කළ මේ චිත්‍රපටයේ 4 වැනි කොටස මේ වන විට තිරගත වීමට සූදානම්. ‘ජුරාසික් වර්ල්ඩ්’ යනුවෙන් නම්කර ඇති මේ චිත්‍රපටය අධ්‍යක්ෂණය කර ඇත්තේ කොලින් ට්‍රෙවොරෝ. චිත්‍රපටයේ නිෂ්පාදන කර්තව්‍යය තමයි, ස්ටීවන් ස්පිල්බර්ග්ට පැවරී තිබෙන්නේ.නුදුරු දිනයක දී ‘ජුරාසික් වර්ල්ඩ්’ තිරගත කිරීමට මුලදී තීරණය වී තිබුණත්, පසුගිය සතියේ දී එම තීරණය වෙනස් වෙලා. චිත්‍රපටය බෙදාහරින යුනිවර්සල් සමාගම ප්‍රකාශ කළේ එය 2015 ජූනි 12 දා සිට ලොව පුරා තිරගත කිරිම ආරම්භ කරන බවයි.  හොලිවුඩ් සිනමාවේ ජයදද නැංවූ සුපිරි නළු ක්ලින්ට් ඊස්ට්වුඩ් ගේ විවාහ ජීවිතයේ දෙදරා යෑමක් ගැන මේ පිටුවෙන් පසුගිය සතියේ ඔබ කියවන්නට ඇති. ඒ ආරංචිය සනාථ කරවන තවත් පුවතක් දැන ගන්නට ලැබුණා. ක්ලින්ට් ඊස්ට්වුඩ්ගේ බිරිය වන ඩිනා පසුගිය සතියේ ඇමෙරිකානු අධිකරණය ඉදිරි‍ෙය් පෙත්සමක් ගොනු කරමින් ප්‍රකාශ කළේ තමන්ට සැමියාගෙන් නිත්‍යානුකූලව වෙන්වීමට අවශ්‍ය බවයි.ඇමෙරිකාවේ මොන්ටෙරි පළාතේ ශ්‍රේෂ්ඨාධිකරණය හමුවේ ගොනු කළ මෙම පෙත්‍සමෙහි ඇය සඳහන් කර තිබුණේ ක්ලින්ට් ඊස්ට්වුඩ්ට දාව උපන් තම දියණියකට ඔහු ගේ ආධාරයත්, ආරක්ෂාවත් තව දුරටත් ලැබිය යුතු බවයි. මෝගන් නම් වූ මේ දියණිය දැන් යොවුන් වියේ පසුවෙනවා.ඊස්ට්වුඩ් ගේ බිරිය ඩිනා රූපවාහිනී නිවේදිකාවක්. පසුගිය අගෝස්තු මාසයේ අගදී ඇයට තම සැමියා සමඟ සම්මුඛ සාකච්ඡාමය වැඩ සටහනක් ඉදිරිපත් කරන්නැයි ඇය සේවය කරන රූපවාහිනී නාළිකාවෙන් දන්වා තිබුණා. ඒත් ඇය ඒ වැඩසටහන මඟහැරිය බවයි ආරංචි.ජනප්‍රිය නිළි පෙනිලෝප් කෲස් පසුගිය කාලය තුළ ප්‍රසිද්ධියේ පෙනී සිටියේ නැහැ. අය ‘ප්‍රසූත නිවාඩු’ ලබාගෙන සිටියා. පසුගිදා ඇය දෙවැනි වතාවටත් මවු පදවිය ලැබුවා. දෙවැනි වතාවේදී ඇයට ලැබුණේ දියණියක්.මෑතකදී ඇය, තම සැමියා වන ජාචියර් බාඩෙම් සහ දෙහැවිරිදි වැඩිමල් පුතා සමඟ ප්‍රංශයේ කෝසිකා වෙරළේ කාලය ගතකරමින් සතුටින් සිටින අයුරු බොහෝ දෙනෙකුට දැකගත හැකිවුණා. දෙවැනි වතාවටත් දරුවෙකු ලැබූව ද ඇය වෙතින් කිසිදු තරබාරු ගතියක් දකින්න ලැබුණේ නැහැ. බොහෝ දෙනා පෙනිලෝප්ව දැක්කේ තරුණියක විලසින්. ඇගේ වයස අවුරුදු 39ක් වුවත් ඇය එවැනි වයසක් පසුකරමින් සිටින බවට සේයාවක්වත් තිබුණේ නැහැ.පෙනිලෝප්, තම සැමියා සහ පුතු සමඟ මුහුදේ ස්නානය කරන අයුරු එතැනට පැමිණ සිටි අයට දැකගත හැකිවුණා.  නිකොල කිඩ්මන් පසුගිය සතියේ නිව්යෝර්ක් නුවර පැවැත්වුණු නිව්යෝර්ක් මෝස්තර සතියේ එක් දිනයකට සහභාගි වුණා. එහි දී ඇය ප්‍රේක්ෂකාගාරයේ අවධානය තමන් වෙත දිනා ගත්තේ සුපුරුදු විලසින්. ඇයට ලැබුණේ උණුසුම් ප්‍රතිචාරයක්.ඒ වුණත්, ඊට පැය කිහිපයකට කලින් මේ සුපිරි නිළියට මුහුණ දෙන්නට සිදුවුණේ අප්‍රසන්න අත්දැකීමකට. ඇය තම මෝටර් රථයෙන් බැස, මෝස්තර සන්දර්ශනය පැවැත්වූ ස්ථානයට පදික වේදිකාවක් මතින් ඇවිදගෙන එද්දී කිසියම් පුද්ගලයකු පාපැදියකින් ඇය සමීපයට පැමිණියා.ඔහු ගේ අතක කැමරාවකුත් තිබුණා. ඔහු තම කැමරාවෙන් නිකොල්ගේ සමීප ඡායාරූපයක් ගන්නට උත්සාහ කළ හැටියේම නිකොල් ඒ පාපැදියේ ගැටී බිම වැටුණා. තත්පර කිහිපයකින් නැඟී සිටි නිකොල් වටපිට බැලුවා. පාපැදිකරුවා පොලිස් භටයෙකුගේ ග්‍රහණයට පත්වුණා. නිකොල් නැගිට්ටේ තම වම් පාදයේ වළලුකර පෙදෙස අල්ලාගෙනයි. ඒත් ඇයට තුවාලයක් වුණේ නැහැ.අර පැපරාසියා ද පොලිස් අත්අඩංගුවට පත්වුණේ නැහැ.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=av13092211</link>
    <topic>අපේ ළමයි දැන් කිත්තලා කිරිකිත්තලත් වෙලා ඉවරයි</topic>
    <author>ජෝර්ජ් රොබ්සන් ද සිල්වා</author>
    <content>අපේ ළමයි දැන් කිත්තලා කිරිකිත්තලත් වෙලා ඉවරයිවිශාරද නීලා වික්‍රමසිංහ‘බෝනික්කෝ’ 28 වැනිදානෙළුම් පොකුණේදී“හිරු කිරණ, සඳ එළිය, මුතු පින්න, මඳ සුළඟ කාලයේ මිහිරිතම තනුවෙන් හැඩ කොට ගැයෙන සොබා දහමේ සොඳුරුතම ගීතයයි දරුවා. ඉතින් හෙට දවසේ අනාගතය වන දරුවා කෙරෙහි විශේෂ අවධානයක් යොමු විය යුතු කාලය එළැඹ ඇති බවයි මගේ හැඟීම. වැරදි මාධ්‍ය භාවිතය නිසා දරුවන්ගේ අතිශයින්ම සුන්දර වූ ළමා ලෝකය වැඩිහිටියන් උදුරාගෙන තිබෙනවා. මව්පියන්, ගුරුවරුන්, වැඩිහිටියන් ලෙසින් අපට විශාල වගකීමක් තියෙනවා දරුවා නිසි අයුරින් සමාජයට ‍දායාද කිරීම පිළිබඳ. එහෙයින් මගේ මේ ‘බෝනික්කෝ’ ළමා ගීත ප්‍රසංගයේ නිමිත්ත වෙන්නේ ‘දරුවා වැඩිහිටියෙක් නොව දරුවෙකි’ යන්නයි.”ප්‍රවීණ ගායන ශිල්පිනී විශාරද නීලා වික්‍රමසිංහ මෙවර “ස්වර වර්ණ” සිය සිතුවිලි සමඟ වර්ණ ගන්වන්නට එක්වන්නේ මෙම 28 වැනිදා සවස 6.00 ට නෙළුම් පොකුණ රඟහලේ දී ඇයගේ “බෝනික්කෝ” ළමා ගීත ප්‍රසංගය පැවැත්වීම නිමිත්තෙනි. මේ වනවිට ළමා ගීත තුන්සීයක් පමණ මේ රටේ දරුවන් වෙනුවෙන් නිර්මාණය කර ඇති නීලා සිය හඬින් මියුරු ගීතාවලියක් ගීතවත් කළ ගායන ශිල්පිනියක මෙන්ම ගීත හයසීයක පමණ තනු නිර්මාණය කර ඇති ප්‍රතිභාපූර්ණ කලා ශිල්පිනියකි. සිය “මාස්ටර් සර්” ඒක පුද්ගල ගීත ප්‍රසංගය අතරතුර ළමා ගීත ප්‍රසංගයක් ලෙස “බෝනික්කෝ” ප්‍රසංගය පැවැත්වීමට මේ දිනවල ඇය දරු දැරියන් දෙසීය හැට දෙනෙකු සමඟ කැපවෙලා.“දරුවන් වෙනුවෙන් මේ ප්‍රසංගය කරන්න මං තීරණය කළේ මහින්ද රාජපක්ෂ ජනාධිපතිතුමා හමු වූ අවස්ථාවකදීයි. එතුමා මගෙන් ‘මාස්ටර් සර්’ ප්‍රසංගය නැවත කරන්නේ නැද්ද කියා ඇහැව්වාම මම කිව්වා එය කරන්නත් ඕනේ, ළමා ගීත වගයකුත් තිබෙනවා කියලා. ‘එහෙනම් ඉතින් ළමා ගීත ප්‍රසංගයක් කරන්න’ කියා එතුමා පැවසුවා. මේ කාලේ දරුවන්ව ළමා ලෝකයෙන් එහා වෙන දිහාවකට ඇදගෙන යන හින්දා මෙවැනි ප්‍රසංගයක් කිරීම කාලෝචිතයි කියා අපිත් හිතුවා.”“මෙම ගීත ප්‍රසංගයේ දී දරුවන් සමඟ ගීත 18 ක් මම ගායනා කරනවා. ‘දළඳා පෙරහැර’ ගැන ලියැවුණු ප්‍රසංගයේ අවසන් ගීතය ගයන්න අප සමඟ මගේ සැමියා කපිලත් එකතු වෙනවා. ගාල්ල, මාතර, නුවර, ගම්පහ, දිවුලපිටිය, මීරිගම, කළුතර, කෑගල්ල සහ ‍කොළඹ දරුවන් දෙසීය හැටදෙනෙකු පමණ මේ ප්‍රසංගයට සහභාගි වෙනවා. සියලුම ගී තනු නිර්මාණය කළේ මා විසින්මයි. නර්තන වින්‍යාසය චන්දන වික්‍රමසිංහ සොහොයුරාගෙනුයි. ඔහුගෙනුත් කපිලගෙන් සහ චතුරි දියණියගෙන් මේ සඳහා විශාල සහයෝගයක් ලැබෙනවා. විශේෂයෙන්ම ‘The mother’ සංවිධානයට ආධාර පිණිස පවත්වන මේ ප්‍රසංගයට අනුග්‍රහය දක්වන ඩයලොග් ආයතනය, ජාතික ලොතරැයි මණ්ඩලය සහ සංවර්ධන ලොතරැයි මණ්ඩලය ස්තූති පූර්වකව සඳහන් කරන්න ඕනේ. දරුවන් වෙනුවෙන් කරන මෙවැනි ප්‍රසංගයකට ඔවුන්ගේ දායකත්වය නුදුන්නා නම් අපට මුල්‍යමය ශක්තියක් නැහැනේ.”“බෝනික්කෝ” ප්‍රසංගයේ ගීත ඇතුළත් සංයුක්ත තැටිය සහිත ගීත පොතක් පසුගියදා එළිදැක්වූවා නේද...?“ඔව්. මේ ළමා ගීත ප්‍රසංගයේ ගීත ඇතුළත් සංයුක්ත තැටිය සමඟ පදමාලා, ස්වර ප්‍රස්ථාර සහ චිත්‍ර ඇතුළත් පොතක් ‘සරසවි’ පොත්හලෙන් ජාත්‍යන්තර පොත් ප්‍රදර්ශනයේ දී එළිදැක්වූවා. ගීත තැටිය සහිතවමයි පොත තියෙන්නේ. වෙනමම නැහැ. ගී පද රචනා සඳහා රඹුකන සිද්ධාර්ථ හිමි, සමන් චන්ද්‍රනාත් වීරසිංහ, ආනන්ද හේවාරංහිඳගේ, කේ.එම්.අයි. ස්වර්ණසිංහ, ප්‍රියන්ත බණ්ඩාර රත්නතිලක, ස්වර්ණකාන්ති රාජපක්ෂ, මංජු නැදගමුව, නිලානි නැදගමුව, තිලක කළුආරච්චි ආදීන් දායක වූ අතර මමත් එක් ගීතයක පද රචනය කළා. බුදු හාමුදුරුවෝ, යේසුස් වහන්සේ, මව්පියන්, ගුරුවරුන්, වැඩිහිටියන් සහ ඔවුන්ට ගරු කරන හැටි මෙන්ම දරුවන්ගේ ක්‍රියාකාරකම්, ආගම ධර්මය, සොබා දහම, අපේ රට වැනි තේමා මේ ගීතවල සංකල්පනාවන්ට ඇතුළත් වුණා. දරුවන්ට ගැළපෙන නිර්මාණ එකතුවක් තමයි මෙහි ඇතුළත් වෙන්නේ.”ඔබ මේ ගී ප්‍රසංගය “බෝනික්කෝ” නමින් හැඳින්වූවේ ඇයි...?“බෝනික්කෝ කිව්වාම මතක් වෙන්නෙත් පොඩි දරුවන්වනේ. පුංචි දරුව‍ාගේ පටන් හැමෝම වගේ බෝනික්කන්ට කැමැතියි. විශේෂයෙන්ම දරුවන්ට බෝනික්කන් හුඟාක් සමීපයි. මගේ අක්කාගේ දුව (චතුරි) තමයි මේ නම යෝජනා කළේ. ‘බෝනික්කෝ’ කිව්වාම හරි සුන්දර බවක් දැනෙනවා. ඒ වගේම අවුරුදු හයේ ඉඳලා දහතුන වෙනකම් දරුවෝ මේ ප්‍රසංගයට සහභාගි වෙනවා. අපි මේ කතා කරන අවස්ථාව වෙද්දී දැනට තිස් වතාවකටත් වඩා වැඩි වාර ගණනක් අපි පුහුණුවීම් කරලා ඉන්නේ මේ දරුවන් එක්ක. ඇත්තටම මේ දරුවන් නම් බෝනික්කෝම තමයි. හරිම ළෙන්ගතුයි. (සුසුමක් හෙළමින්...) මං මේ කල්පනා කළේ මේ ප්‍රසංගයෙන් පස්සේ අපිට ලොකු සාංකාවක් දැනෙයි.”“බෝනික්කෝ” ප්‍රසංගයේ මූලික අරමුණ තවදුරටත් පැහැදිලි කරමු ද...?“අද දරුවාට වෙලා තියෙන හානිය නිසා තමයි මට මේ වගේ ප්‍රසංගයක් පවත්වන්න ඕනි කියලා හැඟීමක් ආවේ. මොකද හැම නාළිකාවකින්ම දරුවාව වාණිජ භාණ්ඩයක් බවට පත් කරලා අර සුන්දර ළමා ලෝකේ විනාශ කරලා දරුවාව මුහුකුරා ගිය වැඩිහිටියෙක් ගාණට තමයි පත් කරලා තියෙන්නේ. දරුවෙකුට උචිත වූ ගීතයක් දරුවෙකුගේ කටහඬින් දමන්න බැහැ. ඇහෙන්නේ නැහැ. ප්‍රේම ගීත, කොටින්ම වැඩිහිටියන් කිව යුතු ගීත තමයි මේ දරුවෝ ලව්වා ගයවන්නේ. ඒක ඇත්තටම මාධ්‍ය කරුවෝ, ඒ වගේම විනිශ්චය මණ්ඩලයේ අය, මව්පියෝ, වැඩිහිටියෝ මේකට වගකියන්න ඕනේ. මේ දරුවා කියන කෙනා කියන්නේ හෙට දවසේ අනාගතේ.අනාගතේ තමයි මේ විනාශ කරන්නේ එක එක්කෙනාගේ පරමාර්ථ මුදුන් පත් කරගැනීම සඳහා. ඉතින් ඇත්තටම මට නම් තියෙන්නේ ලොකු දුකක්. මොකද අපේ කුඩා අවධියේ ‍අපි කොයි තරම් නිදහසකින් ලස්සනට සුන්දරව අපේ ළමා කාලය ගෙව්වද. අනේ අද දවසේ දරුවෙකුට ඒ ළමා කාලයක් ඇත්තේම නෑ. මුළු දවස පුරාම උදේ පාන්දර නැගිට්ට වෙලේ ඉඳන් ටියුෂන් ටියුෂන් ටියුෂන්. සෙල්ලමක් කරන්න වෙලාවක් නෑ. නෑදෑයෙක්ගේ ගෙදරකට යන්න වෙලාවක් නැහැ. යාළුවෙක් එක්ක කතා බහ කරලා පොඩ්ඩක් විනෝද වෙන්න වෙලාවක් නැහැ. මෙන්න මේ කාරණා ටික නිසා දරුවන් ගැන මං හොඳට දන්නවා. මොකද අවු. 23 ක් මං දරුවොත් එක්ක වැඩ කරපු නිසා. ඒ ළමා කාලය කියන එක කොයි තරම් දරුවෙකුට වැදගත් ද කියන දේ අපිට පැහැදිලිව තේරෙනවා. ඒක නැවත ගන්නත් බෑ. ඒක තමයි මං මේ ප්‍රසංගය පවත්වන්න තීරණය කළ ප්‍රධාන අරමුණ.”දැන් “ළමා” ගීත නිර්මාණය නොවන බවට ඇති මතය පිළිබඳ ඔබ පවසන්නේ කුමක්ද...?“ළමා ගීත නැහැ කියන්නේ බොරු. මමම කරලා තියෙනවා ළමා ගීත 300 කට වැඩිය. ගුවන් විදුලියේ සහ රූපවාහිනී වල ඒවා තියෙනවා. ඉතින් ඇයි ළමා ගීත නැහැ කියන්නේ. ළමා ගීත නැත්නම් ගීත නිර්මාණය කරන්න එපැයි. වැඩිහිටියන්ගේ ගීත ළමයින්ට සුදුසු නැහැනේ. අවුරුදු හතරේ දරුවෙකු මං අහගෙන මේ ළඟදී දවසක ‘හන්තානට පායන සඳ ලස්සනයි ද බලන්න’ ගීතය ගයනවා. අනේ අම්මේ, පොඩි ළමයින්ටත් උගන්වන්නේ යෞවනයේ ආදරේ කරන හැටිනේ.තවත් ළමයෙක් ‘මම නම් ආසයි අහන්න නයනා - ඉස්සර වාගේ ඔබේ මුවින්’ ගීතය ගයනවා මට ඇහුණා. ඉතින් කොහෙද මේ යන්නේ. දරුවාව ගෙනියන්නේ කොහාටද, අගාධයකටනේ. දැන් සමහර ළමයි ඉන්නවා අපි දන්නවා ඒ ළමයි කිත්තලා කිරිකිත්තලත් වෙලා ඉවරයි. මොකද ඒ ගොල්ලන්ගේ අදහසුත් එහෙමයි දැන්. පොඩි ළමයින් නෙවෙයි ඒගොල්ලෝ. පොඩි ළමයෙක් හැටියට නෙවෙයි ඒ ගොල්ලොත් හැසිරෙන්නේ. ඉතින් ඕවට වග කියන්න ඕනි ඇත්තටම, විශේෂයෙන්ම විනිශ්චය මණ්ඩලයේ ඉන්න අයයි. මම නම් කියන්නේ, විනිශ්චය මණ්ඩලයේ අය කියන්න ඕනේ මේ ගීතය උචිත නෑ කියලා. ඒ ගොල්ලෝ එහෙම උචිත ගීත තෝරලා දෙන්න ඕනේ. සුන්දර ළමා කාලය ළමයින් විදිහට ගෙවන්න අපි දරුවන්ට ඉඩ දෙන්න ඕනේ.”එය වැඩිහිටියන්ගේ වගකීමක් කියා පැවසුවොත් ඔබ අප හා එකඟ වෙනවා ද...?“නැතුව, එය වැඩිහිටියන්ගේ වගකීමක්ම වෙන්න ඕනේ. ළමා කාලය ළමයෙකු විදිහට ගෙවන්න දරුවන්ට ඕනෑ කරන පහසුකම් සලසා දීලා මඟ පෙන්වීම හැම වැඩිහිටියෙකුගේම යුතුකමක්. ඒත් අද, ළමයින් රොබෝලා වෙලානේ. අපේ රටට වෙලා තියෙන අභාග්‍යසම්පන්න සිද්ධිය ඒකයි.”මේ අභාග්‍යසම්පන්න තත්වය වෙනස් කිරීම පාසලෙන් අරඹන්න බැරි ද...?“පාසලෙන් අරඹන්න කලින් පවුල තුළින් අරඹන්න ඕනේ. මේවාට අම්මලා තරහා වෙන්න ඉ‍ඩ තියෙනවා. ඒත් මම කියනවා, අම්මලාට තමයි ගොඩක් මේ වගකීම පැවරිලා තියෙන්නේ. බොහෝ අම්මලාට දරුවන්ට රූපවාහිනිය පෙන්වා ගත්තොත් ඇති. ඉන් ළමයාට වෙන හානිය ඒ ගොල්ලෝ දකින්නේ නැහැ. ඒ පැත්ත කතා කළොත් ඇත්තටම මේ හරිම කනගාටුදායක පැත්තක් ඔය. සමහර වෙලාවට තාත්තලා දන්නේ නැති වෙන්න පුළුවන්. අම්මලාට තමයි අවශ්‍ය වෙලා තියෙන්නේ දරුවාව ජනප්‍රිය රැල්ල කරා ඇඳගෙන යන්න. දරුවාට වෙන හානිය ඒවා මොකුත් පේන්නේ නැහැ. නමුත් පසු කාලයකදී එයාලට අඬන්න කඳුළු මදි වෙනවා. ඒක තමයි ඇත්ත කාරණය. සමහර අපේ අම්මලා හරි ලොකුවට කියනවා ‘අනේ, අපේ ළමයාට සිංහල බැහැනේ’ කියලා. ඉංග්‍රීසි හැම දරුවෙක්ම ඉගෙන ගන්න ඕනි. එය ඇත්තක්. ඒත් අපේ භාෂාව අපි දැනගෙන ඉන්න ඕනේ. ඉංග්‍රීසි විදිහට සිංහල උච්චාරණය කරලා හරියන්නේ නැහැ. බැහැ කියලා කියන දේ ලොකු දෙයක් නෙමේ. ඒකට ගෙදර කතා කරන්න ඕනි සිංහල. අපි අපේ අනන්‍යතාව රැක ගන්න ඕනේ.”වර්තමාන සංගීත ක්ෂේත්‍රයේ අපේ දරුවන් තරගකාරී වී සිටිනවා නේද...?“ඒකට කාරණයක් තියෙනවා. මාධ්‍ය වලින් ගෙන්නලා පෙන්වන්නේ තරගමනේ. සාමාන්‍යයෙන් තරග තියෙන්නේ සෙල්ලම් පිට්ටනි වලනේ. සංගීතයට කොහෙන්ද තරග. කාත් එක්කද තරග කරන්නේ. මේ මල් උයනක් වගේ හරි ලස්සන තැනක් යුද පිටියක් කරන්නේ ඇයි.”දරුවන් යහපත් පුරවැසියන් ලෙස සමාජයට දායාද කරන්න.ජෝර්ජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=av13092212</link>
    <topic>විජේ මල්ලිගෙ කොලම</topic>
    <author/>
    <content>විජේ මල්ලිගෙ කොලමවිජේ මල්ලිට මාර සීන් එකනේ වුණේ එදා දහවැනිදා හැන්දෑවෙ. දහවැනිද හැන්දෑවෙ කියන්නෙ මේ සැප්තැම්බර් මාසෙ පහුගිය දහවැනිදා. විජේ මල්ලි බී.එම්.අයි.සී.එච්. එක ගාවින් ජොනි වෝකර් එකක් දාගෙන හිටියෙ ඒ වෙලාවෙ. අප්පට සිරිගජ බලන්න එපාය ඇල්ලේ හාමුදුරුවන්ගෙ පන්සල ඉස්සරහ සරසල තිබ්බ ලස්සන. කොඩි හුළ‍ඟෙ පාවෙනවා. තොරණක බලුප් පත්තු වෙනවා. නිවෙනවා. මහා සම්මාන රාත්‍රිය කියලා රත්තරන් පාට අකුරුවලින් ලියපු බැනර්ස්. කියලා වැඩක් නෑ. ඔන්න ඔය අස්සෙ ස්වීප් විකුණන කොලු ගැටයෙක් නොන් ස්ටොප් සින්දුවක් දාගෙන. එක්කෝටි අනූතුන් ලක්ෂ හතළිස් පන්දාහයි. අද රෑ අදින්නෙ. අදින්නෙ අදින්නෙ කියලා තැටිය එක තැන ප්ලේ වෙනවා. විජේ මල්ලි ජොනී වෝකර් එක පොඩ්ඩක් නවත්තලා සුවීප් මල්ලිට කිට්ටු වුණා. කොහේද කාර් බාර් පෝලිම. ෂිහ්. නෝනල මහත්තුරු, යූත් වගේ කට්ටි. සුවීප් විකුණන මල්ලිගෙ එක්කෝටි අනූතුන් ලක්ෂයේ ‍විජේ මල්ලිගෙ බොක්කටම වැදුණා. ‘මල්ලි ඇදෙයිද ඔය එක්කෝටි අනූතුන් ලක්ෂයේ ..? විජේ මල්ලි ගෙ ප්‍රශ්නෙට සුවීප් මල්ලි හැක හැක ගාලා හිනාවුණා.‘ඇදෙයිද අය්යට කියන්නෙ ගන්නකො මේ ආර් අකුරෙ ටිකට් එක. ඇදෙනවා ෂුවර් ඇන්ඩ් ෂොට්..“මොකෝ ආර් අකුර”? “රත්තරන් හදවත නේ අය්යා”. ඒක නෙවි ‍මොකක්ද අද මෙතන සීන් එක, කොගට් එකේ රිහර්සල්ද?” අය්යත් මඟුලක් කතාකරනවා. කොයි ‍ලෝකෙද ඉන්නෙ. අය්යා පොත්පත් කියවන් නැද්ද? ඔය සිංහල පොත්, නවල්ස් වගේ ඒවා..”“මොකෝ නැත්තෙ නවල්ස් කියන්නෙ නවකතානේ.. මන් කියවල තියෙනව මාකේස්ගෙ, කොයියෝගෙ, කුන්දෙරාගෙ, අය්යන්දේගෙ පොත්. “අය්යෝ, අය්ය නම් සිරි ලංකාවෙ වෙන්න බෑ. ඔය කියපු කට්ටි ය කොහේද ඉන්නෙ..” ඒක නෙවි මල්ලි මොකක්ද මේ සීන් එක කිව්වෙ නෑනේ. මොකෝ මේ රත්තරන් පාටින් බැනර්වල අකුරු ලියලා.. අර කොඩිත් රත්තරන් පාටයි නේ...” “අය්යා නම් මළ ඇණයක්, යන්නකො මට මේ ටිකට් තුන හතරක් විකුණා ගන්න දීල...” තමුසෙ කිව්වෙ නෑ‍ෙන් ‍ෙමාකක්ද මේ රත්තරන් සීන් එක කියලා..” “අය්යට සාමාන්‍ය දැනුම නෑ, නවනකතා ගැන සාහිත්ය ගැන. පොත් කියවලා නෑ. ඒව ලියන අය දන්නෑ.”“මොකෝ මම දන්නැත්තෙ, තමුසෙනේ මම කියෝපු කට්ටිය ගැන දන්නැත්තෙ. හොඳයි තමුසෙ දන්නවද වික්‍රමසිංහ, ජයතිලක, සරච්චන්ද්‍ර, .... ජයලත්, සිරි ගුණසිංහ, අමරසේකර ආ තව ඉන්නෙ සයිමන්...” “කවුද ඔය කට්ටිය” මන්නම් අහල නෑ මගෙ ජීවිතේට නවකතා ලියන ඔය ජාතියෙ කට්ටියක් ගැන..” අය්යා මෙතනින් මාරුවෙනවද තව පැයකින් දෙකකින් මෙතන රිසල්ට් එක කිව්වට පස්සෙ මාවත් අනාථ වෙයි.. මෙතැන ඇතුළෙ මොකක්ද වෙන්නෙ කියල බලාගන්න ඕන නම් මෙන්න මේ කාඩ් එක අරගෙන ඇතුළට යන්නකො. මටත් ඔය ඉන්විටේෂන් එක දුන්නෙ බැංකුවක මහත්තයෙක්. එයා කියනවා සුවීප් මල්ලී මේක අරගෙන ගිහින් ඔය පොත් ෂෝ එක බලල බීර ටිකක් බීල එනව කියලා. .”“පොත් ෂෝ එක. ඒ මොකක්ද මලයා..” තව ටිකකින් මගේ එක්කෝටි අනූලක්ෂෙ වගේ නෙවි එක පොතකට අපේ පොත් ගහන කට්ටිය ලක්ෂ පහක් දෙනවලු. ඒක ගන්නව බලන්නනේ .... කට්ටිය යන්නෙ..” විජේ මල්ලි කරකවල අතෑරිය ‍වගේ වුණා. පොතකට ලක්ෂ පහක්. ෂිහ්. සුවීප් මල්ලිගෙ වදේ ඉන්විටේෂන් එක අරගෙන ඇතුළට යන්න කියලා. ‘අය්යට රත්තරන් ඒව අල්ලන්නෙම නෑ ‍වගේ. රත්තරන් පොත්, රත්තරන් සුවීප් ටිකට් ආර් අකුරෙ.” අද රෑ හොඳ රෑ” එක්කෝටි අනූලක්ෂෙ වාසනාව..” විජේ මල්ලි ආපහු සුවීප් මල්ලිට කිට්ටු වුණා. “ ඒක නෙවි මලයා කවුද ඔය පොත් ලියපු කට්ටිය?” ඒ තරන් ... දන්නෑ. අපේ රටේ නවකතා ලියන කට්ටිය. අර ඉස්සර‍ෙවලා අය්ය කිව්වෙ කවුද කොහේ කට්ටියක්ද?” ඒ ගොල්ලො ඇවිත් ලෝකෙ ඉන්න හොඳම නවකතා ලියන කට්ටිය නේ.” එතකොට අය්ය කියන්නෙ ඔය අද රෑට ලක්ෂ පහට ෆයිට් එක දෙන කපිලල, සුමිත්‍රලා, කීර්තිල, සමරසිංහල.. එතකොට මහින්දලට බෑ ඒ ජාතියෙ පොත් ලියන්න..”“නෑ නෑ මම එහෙම කිව්වෙ නෑ.. ඒ වුණාට ලක්ෂ පහක් දෙන්න වටින පොත් ලියන එක්කෙනා තෝරගන්නෙ කොහොමද, මල්ලිගෙ සුවීප් ලක්කාරය තෝරනව වගේ මැෂින් එකක බෝලදාල කරකවලද?” “අපෝ එහෙම සීන් ඕන නෑ මේගොල්ලන්ට.. මම අහල තියෙනව නේ ක්‍රරමෙ. ඔය අවුරුද්දක ලියන පොත් එකසියගාණෙම පිටකවර බලාගෙන යනවලු ඉස්සරවෙලා ම. ඊට පස්සෙ ඔය මල් නවකතා තියෙන්නෙ. මගේ හද ඔයා ළඟ, හදවත රිදුණා, ආදරෙයි පණ තියෙනතුරා, ආලයෙන් මත්වීමි, නිරුවත් නළඟන වගේ ඒව ඔක්කොම අයින් කරනවා. ඊටත් පස්සෙ පොත් තුනහතරක මුල පිටු දහය කියෝනවා. ලව් නැත්නම්, සෙක්ස් නැත්නම් පැත්තකට වීසිකරනවාලු. විජේ මල්ලිගෙ ඔළුව කොලොප්පන් වේගෙන එනව මේ යකාගෙ කතාවලට. සුවීප් විකුණන එක නවත්තලා මේ සනාව පොත් තෝරන්න ඇරිය නම් මරුනේ කියලා විජේ මල්ලිට හිතුණා. “කෝ දෙනවකො ඔය කාඩ් එක මටත් රිංගලා බලන්න තමුසෙ කියන්නෙ ඇත්තද කියලා..” ‍ෙනක්ස්ට් වීක් එන්නම්කො රිසල්ට් එකත් අරගෙනම. ටටාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=av13092213</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්නමෝදර එම්.ආර්.සී. ඩයස්ප්‍රශ්නය - ඔබට කලාපුරේ ගෙයක් නැද්ද?පිළිතුර - නැහැ. නොතිබුණු එකම හොඳයි. නැත්නම් රෑට බෙර හඬයි, සර්පිනා හඬයි අහලම මට නින්ද යන එකක් නැහැ.  ඉහළ තල්දූවේ ආනන්ද වික්‍රමආරච්චිප්‍රශ්නය - ‘දහකින් එකෙක්’ චිත්‍රපටයේ පියා මැරූ පලිය ගන්නා පුතුන් ‍තිදෙනා ලෙස (විජය කුමාරතුංග හැරුණුකොට) රඟපෑ අනිත් නළුවන් දෙදෙනා කවුද?පිළිතුර - විමල් හලංගොඩ, පියසේන අහංගම. ඇත්තටම මේ චිත්‍රපටයේ පෙම්වතා වුණේ විජය වුණාට ප්‍රධාන චරිතය විමලුයි රඟපෑවේ. ඔහු දක්ෂ ලෙස ඒ චරිතය රඟපෑවා. අවසානයට ප්‍රේක්ෂක අනුකම්පාව දිනා ගන්නෙත් ඔහු. විමල් පසුකලෙක නළුවකු ලෙස ඉදිරියට නොපැමිණීම මහත් අභාග්‍යයක්.දෙදියවල වස්කඩුවේ ගාමිණී ගුණතිලකප්‍රශ්නය - අරන්තලාවේ භික්ෂු ඝාතනයෙන් කම්පා වූ මර්සලිනු ජයකොඩි පියතුමා ඒ ගැන කවියක් ලිව්වයි කියන්නෙ ඇත්තද?පිළිතුර - ඔව්.  මත‍්තෙගොඩ අජිත් ජෝතිය කරසිංහප්‍රශ්නය - ගායක, සංගීතවේදී සුනිල් ශාන්තයන්ට වංග ඉගැන්වූයේ ‘ආරාධනා’ ප්‍රමුඛ හින්දි චිත්‍රපට රැසකට සංගීතය සැපයූ එස්.ඩී. බර්මන්ද?පිළිතුර - ඔව්. මේ දෙදෙනාම ශාන්ති නිකේතනයේ හිටියේ එකට.  කන්දෙගෙදර කිත්සිරි ගුණසේන‍ප්‍රශ්නය - සිංහල සිනමාවේ දිගම තේමා ගීතය ඇතුළත් චිත්‍රපටය කුමක්ද?පිළිතුර - රෝමියෝ ජුලියට් කතාවක්.  කපුගොඩ ශාන්ත කාරියවසම්.ප්‍රශ්නය - එක්තරා චිත්‍රපටයක මිල්ටන් මල්ලවාරච්චි ගීයක් ගයමින් රඟපානවා. ඒ චිත්‍රපටය කුමක්දැයි සොයා පවසන්න?පිළිතුර - ‘මල් කැකුළු’  කළුතර උතුරේ සිරි අබේසේකරප්‍රශ්නය - ‘මල් නංගියේ මල් විකුණන කතරගම’ නම් වූ ගීතය ගයන ගායකයා, ගීත රචකයා සහ සංගීතඥයා කවුද?පිළිතුර - පිළිවෙළින් පියසිරි විජේරත්න, ආචාර්ය ඩබ්ලිව්.ඒ. අබේසිංහ, නන්දා මාලිනී.අත්තනගල්ලේ විමලසේන හපුතන්ත්‍රීප්‍රශ්නය - චිත්‍රපට නිළි අනුෂ්කා මැදිවක විවාහ වූයේ කා සමඟ ද?පිළිතුර - ඉලෙක්ට් සමූහ ව්‍යාපාරයේ උප සභාපතිවූ ගාමිණී වෙත්තසිංහ මහතා සමඟ.  මාතලේ ධර්මා ඒකනායකප්‍රශ්නය - 1983 කළු ජූලියේ දී සිංහල චිත්‍රපට විනාශවීමට ඒවායේ වගකිවයුතුයි නේද?පිළිතුර - ඔව්. 1980 දී සීමාසහිත සිනමාස් සමාගම පුවත්පත් දැන්වීමක් පළ කරමින් තමන්ගේ විජය චිත්‍රාගාරයේ ඇති සියලු චිත්‍රපටවල නෙගටිව් හා ඩ්‍යුප් නෙගටිව් ඉවත් කරගන්නා ලෙස ඉල්ලීමක් කර තිබුණා. ඒ දේට කන් දුන්නා නම් ඒ චිත්‍රපට විනාශවීමෙන් වළක්වා ගන්න තිබුණා.  දික්වැල්ලේ තරිඳු ධර්මසේනප්‍රශ්නය - සුමිත්‍රා රාහුබද්ධ දක්ෂ තිරගත රචිකාවක් ද?පිළිතුර - ඔව්. අනිවාර්යයෙන් ම. ඇය ලියූ ‘සෙදෝනා’ තිරරචනය විශිෂ්ට නිර්මාණයක්. එයට පාදක වුණේ ඊවා රණවීරගේ එනමින් යුතු නවකතාව. නවකතා නම් දුර්වලයි. කියවන්නවත් හිතෙන්නෙ නැහැ. ඊවා සිංහල බස මැනවින් දන්නා ලේඛිකාවක් වුණේ නැහැ. නමුත් තිරරචනය නිසැකවම අපූර්ව නිර්මාණයක්.  ගුන්නෑපානේ නදීකා සමරසේකරප්‍රශ්නය - ‘දුල්හා දුල්හන්’ නමැති හින්දි චිත්‍රපටය පිළිබඳ විස්තරයක් කරන්න‍.පිළිතුර - රවින්ද්‍ර දේව් අධ්‍යක්ෂණය කළ මේ චිත්‍රපටයේ රාජ් කපූර්, සධානා, කේ. එන්. සිංහ් රඟපෑවා. සංගීතවත් කළේ කල්‍යාන්ජි - ආනන්ද්ජි.  අකුරැස්සේ සේන එදිරිසිංහප්‍රශ්නය - සමහර ‍කලාකරුවන් උඩඟුයි. උඩඟු කියන්නේ අදීනකමක් ද? නැත්නම් මේක දෙකක් ද?පිළිතුර - පැහැදිලිවම දෙකක්. මේක හරි අපූරු ලෙස ආචාර්ය තිස්ස අබේසේකර කියා තිබෙනවා. අදීන කියන්නේ දන්නා ශිල්පයේ ගෞරවය රැකගෙන කොන්ද නමන්නෙ නැතුව හිස කෙළින් කරගෙන සිටීම. උඩඟුකම කියන්නේ තමා නොදන්නා දෙයක් දන්නේය සිතා මහ පොළොවෙන් අඩි අටක් උඩින් යන එකට.  මීගමුවේ මහහුණුපිටියේ යොහාන් කුමාර් ද සිල්වාප්‍රශ්නය - ආචාර්ය ප්‍රේමසිරි කේමදාසයන්ගේ විශිෂ්ටතම සංගීත නිර්මාණ මොනවාද?පිළිතුර - ‘නිධානය’, ‘තුන්වැනි යාමය’ හා ‘දඬුබස්නාමානය’ යන කෘතින්වලට ඔහු කළ සංගීත නිර්මාණ.  සපුගස්කන්දේ නයන රණබාහුප්‍රශ්නය - දීප්ති කුමාර ගුණරත්න ‘නිරුවත්’ නාට්‍යය පමණක් නොව ‘ගොඩෝ උන්නැහේ එනකං’ නාට්‍යයත් නිෂ්පාදනය කළා නේද?පිළිතුර - ඔව්. එහි අනුවර්තනය සුගතපාල ද සිල්වාගේ. මෙය උත්තම ගණයේ දෘශ්‍ය කාව්‍යයක් බව සයිමන් නවගත්තේගම එම නාට්‍ය අළලා විචාරයක් ලියමින් කියා සිටියා. පසුගිය සතියේ මට මේ නාට්‍යයේ නම සඳහන් කරන්න නොහැකිවීම මගේ වරදින් සිදුවූ දෙයක්.මේ සතියේ පහත නම් සඳහන් අයත් ප්‍රශ්න එවා තිබුණා. අත්තනගල්ලේ ජයතිලක අරඹෙවත්ත, හාරිස්පත්තුවේ ආර්.ජී. ධර්මසේන, බේරුවල චන්ද්‍රසිරි පීරිස්, කුලියාපිටියේ ජයසේන අතපත්තු.ඔබේ ප්‍රශ්නය පහත ලිපිනයට යොමු කරන්න'සුමිගෙන් අහන්න' රසදුන, සිළුමිණ, ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=av13092214</link>
    <topic>කුරුලෑ ඇතිවෙන්නේ කොහොම ද?</topic>
    <author>හේමාලි</author>
    <content>කුරුලෑ ඇතිවෙන්නේ කොහොම ද?කුරුලෑ පිළිබඳ කොයි තරම් අපි සැලකිලිමත් විය යුතු ද කියලා පසුගිය ලිපි දෙකකින්ම ඔබට උපදෙස් ලැබුණා. තමන් එදිනෙදා ගෙවන ජීවන රටාවත් මේ සඳහා බෙහෙවින් බලපාන බව දැන් ඔබට පැහැදිලි වෙනවා ඇති. මෙවර අපගේ අවධානය යොමු කරන්නට බලාපොරොත්තු වන්නේ කුරුලෑ ඇතිවීමට පුළුවන් විවිධ ආකාර කිහිපයක් පිළිබඳයි.ඔබ ඔබගේ මුහුණ දෙස කණ්ණාඩියෙන් බැලු විට කුරුලෑ ඇති කෙනෙක් නම් මේ ආකාර කිහිපය පිළිබඳ දැනගෙන සිටීම අතිශයින් වැදගත් වෙනවා. මන්ද එවිට කිසියම් හෝ අවබෝධයකින් තමාගේ මුහුණේ ඇති වී තිබෙන්නේ කවරාකාර කුරුලෑ තත්ත්වයක් ද යන්න ගැන දැනුවත් විය හැකි නිසා.පළමු ආකාරය අප හඳුන්වන්නේ ‘මීලියා’ (Melliea) යනුවෙනි. මේ ආකාරයේ කුරුලෑ ඉතාම කුඩායි. නළලේ, කම්මුලේ සහ නිකටේ කුඩා, කුඩා බිබිලි වශයෙන් තමයි වැඩිපුර දක්නට ලැබෙන්නේ. මේ කුඩා බිබිලිවල සැරව තත්ත්වයක් දකින්නට ලැබෙන්නේ නෑ.Acne කියන්නේ කුරුලෑ දැකිය හැකි තවත් ආකාරයක්. මේ තත්ත්වය මුළු මුහුණ පුරාම දක්නට ලැබෙනවා. සමහරුන්ගේ බෙල්ල වටේටත් මේ තත්ත්වය ඇතිවෙන්න පුළුවන්. මේ කුරුලෑ බිබිලි millia තත්ත්වයට වඩා ටිකක් ලොකුයි. Acne වල සැරව තත්ත්වයක් දකින්නට තිබෙනවා. මිරිකලා අයින් කළ විට සැරව පිටතට එන්න පුළුවන්.අපි ඊළඟ ආකාරය හඳුන්වන්නේ Pimple වශයෙනුයි. පිම්පල් වැඩි වශයෙන්ම ඇතිවෙන්නේ කම්මුල දෙපැත්තේ සහ නළලේයි. ඒත් සමහරුන්ගේ මේ තත්ත්වය පිටේ, බෙල්ලේ, පපුවේ සහ කකුල්වලත් දකින්නට පුළුවන්. පිම්පල් එන්නේ බොහෝ විට ශරීර උෂ්ණත්වය වැඩි අගයක් ගන්නා ශරීරවලයි. ඊට අමතරව හිස්හොරි ඇතිවීම නිසාත් පිම්පල් ඇතිවෙන්න පුළුවන්.කුරුලෑ ඇතිවීමේ අනෙක් ආකාරය අපි හඳුන්වන්නේ Cist යනුවෙනුයි. සිස්ට් (Cist) කියන්නේ පිම්පල් වලට වඩා තරමක් ලොකු ගෙඩි ආකාරයෙන් දක්නට ලැබෙන විශේෂයකටයි. මුහුණේ මේ ආකාර ගෙඩි උපරීමයෙන් හතරක් වගේ තමයි දක්නට ලැබෙන්නේ. අනෙක් කුරුලෑ විශේෂයන්ට වඩා විශාලයි. අසාමාන්‍යයි. අතින් ඇල්ලු විට ඝනකමට අතට දැනෙනවා. හම ඇතුළෙන් එන ගැටිත්තක් වගේ තමයි අතට දැනෙන්නේ. මේක රූපලාවණ්‍ය විශේෂඥවරයෙකුට විසඳුමක් දිය හැකි හෝ රූපලාවණ්‍ය ප්‍රතිකාර වලින් සුව කළ හැකි තත්ත්වයක් නොවේ. මෙවැනි තත්ත්වයක් සඳහා අනිවාර්යයෙන්ම වෛද්‍යවරයෙකුගේ උපදෙස් ලබාගෙන වෛද්‍ය ප්‍රතිකාර කළ යුතුයි.කුරුලෑ ඇතිවිය හැකි විවිධ ආකාර තත්ත්වයන් පිළිබඳ අප සාකච්ඡා කළා සේම කුරුලෑ සඳහා ප්‍රතිකාර කරන්නේ කෙසේ ද යන්න පිළිබඳත් අප අවබෝධයක් ලබාගත යුතුයි. කුමන ආකාරයක කුරුලෑ තියන සමක් වුවද ප්‍රතිකාර ලබා ගැනීමට ප්‍රථම සම පිළිබඳ පරීක්ෂාවක් කරගත යුතුයි.තමන් තෝරාගන්නා සුදුසුකම් ලත් රූපලාවණ්‍ය විශේෂඥවරයෙකු ළඟට ගොස් ප්‍රථමයෙන්ම කළ යුත්තේ තමන්ට පිහිටා ඇත්තේ කුමන වර්ගයේ සමක් ද? යන්න ගැන පරීක්ෂාවක් කරගැනීමයි. අනෙක් පැත්තෙන් ප්‍රතිකාර කිරීමට පෙර අදාළ පුද්ගලයාගේ ආහාර රටාව, ජීවන රටාව සේම පරම්පරාවෙන් මෙවැනි තත්ත්වයක් ඇති වී තිබේ ද යන්න ගැන රූපලාවණ්‍ය විශේෂඥවරිය ද අවබෝධයක් ලබා ගත යුතුය. ඉන් පසුව තමයි ප්‍රතිකාර ආරම්භ කළ යුත්තේ.කුරුලෑ සඳහා ඇත්තේ එකම විදියේ ප්‍රතිකාර ක්‍රම නොවෙයි. ඒ ඒ පුද්ගලයාගෙන් පුද්ගලයාට වෙනස් වන කුරුලෑ තත්ත්ව සඳහා යොදාගන්නා ප්‍රතිකාර ක්‍රම ද සුවිශේෂී වෙනවා. කුරුලෑ සහිත සමක් හොඳින් steam කරන්න ඕන. තියන කුරුලෑ අයින් කරන්න ඕන. විශේෂයෙන් මතක තබා ගන්න කුරුලෑ සහිත සමක් Scrub කරන්නේ නැති බව. එවිට තියනවටත් වඩා සමට හානි සිදුවෙන්න පුළුවන්. නිල තෙරපීමක් සිදුකිරීම ඉතාමත්ම හොඳයි. සමට pack එකක් පාවිච්චි කරනවා නම් ස්වාභාවික ද්‍රව්‍ය යොදා සාදාගත් pack පාවිච්චි කළ යුතුයි.ක්‍රීම් වර්ග පාවිච්චි කරත්දී ගැළපෙන ක්‍රීම් පාවිච්චියට ගත යුතුයි. හිස්හොරි පවතීනම් ඒ සඳහා ප්‍රතිකාර කළ යුතුයි. හිස්හොරි සඳහා භාවිත කරන ෂැම්පු වර්ග ද ප්‍රමිතියකින් යුතු ඒවා විය යුතුය. සමබල ආහාර වේලක් ලබා ගැනීම ද මස්, මාංශ අඩුවෙන් සහ එළවළු, පලතුරු වැඩියෙන් ආහාරයට එක් කර ගැනීම ද සුදුසුයි. විශේෂයෙන් තෙල් කෑමෙන් මිදිය යුතුය. Stress එකක් කුරුලෑ වැඩිවීමට එක් හේතුවක්.ඒ නිසා විවේක සුවයෙන් සිටීම වඩා වැදගත්. caffen, coffee අඩංගු ආහාර වර්ග වැඩිපුර ආහාරයට ගැනීමත් සුදුසු නෑ. නිතරම කණ්ණාඩියෙන් තම මුහුණේ කුරුලෑ දෙස බලමින් විස්සෝප වීමත් හොඳ නෑ. නිතරම අල්ලන්න සුදුසු නෑ. සබන් පාවිච්චියත් සුදුසු නෑ. දවසට තුන් වතාවක් පමණ දෙහි බින්දු කිහිපයක් පිරිසුදු වතුරට මිශ්‍ර කර මුහුණ සෝදන්න. සුදුසු face wash එකක් උපදෙස් පරිදි පාවිච්චි කරන්න. සිතේ පීඩනය අඩු කරගෙන හොඳ නින්දක් ඇතිව පිරිසුදුව කටයුතු කිරීම අත්‍යවශ්‍යය.(මතු සම්බන්ධයි)හේමාලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=av13092215</link>
    <topic>කැරලිකාර විරෝධාකල්පයක් ගෙනඑන ඉයොනෙස්කෝ ගේ නාට්‍ය නිර්මාණ</topic>
    <author>සු.මි.</author>
    <content>කැරලිකාර විරෝධාකල්පයක් ගෙනඑන ඉයොනෙස්කෝ ගේ නාට්‍ය නිර්මාණ“අපේම ජීවිතවල අනුකාරක, ව්‍යාජ, ජඩ පැත්ත පිළිබඳ කැරලිකාර විරෝධාකල්පයක් මේ පිටපත තුළ ගැබ්ව තිබෙනවා.”මා ඉහත සඳහන් කළේ කංචුකා ධර්මසිරිගේ ‘තට්ට ගායිකාව’ නාට්‍යයේ (කංචුකා සමඟ එක්ව) පෙළ අනුවර්තනය කළ ලොහාන් ගුණවීර කර තිබූ ප්‍රකාශයක්. ‘තට්ට ගායිකාව’ යනු යුශේන් ඉයොනෙස්කෝ ගේ ‘ද බෝල්ඩ් සොප්‍රානෝ’ නම්වූ නාට්‍යයේ සිංහල අනුවාදය.ජනප්‍රිය රැල්ලේ නාට්‍යවලින් පරිබාහිරව ගත්තම මෑතදී සිංහල වේදිකාව තුළ විකාරරූපී නාට්‍ය පිළිබඳ කිසියම් කතිකාවක් ඇතිවී තිබෙන බව පෙනෙන්නට තිබෙනවා. ‘තට්ට ගායිකාව’ නාට්‍යය හැරුණුකොට ඉයොනෙස්කෝගේ ම ‘අමෙඩි’ නම්වූ නාටකය සුදත් මහදිවුල්වැව විසින් රංගගත කරන්නට යෙදුණා. ඒ ‘සහතික නොකළ මරණයක්’ යන නමින්. (එහි පෙළ අනුවර්තනය කළේ කපිල කුමාර කාලිංග) එසේම එම නාට්‍යම මූ.දූ. රන්ජිත් ද සිල්වා ද සිංහල භාවයට පත්කළා. ඒ ‘ගැලවෙන්නේ කොහොමද’ යන නමින්.විකාරරූපී නාට්‍ය යනුවෙන් මෙහිලා හැඳින්වෙන්නේ ඉංග්‍රිසියෙන් ABSURD යනුවෙන් දැක්වෙන නාට්‍ය සම්ප්‍රදායට. මෙයට විකාරූපි, තාත්විකෝත්තර, බහුභූත, විකාරාර්ථ යන නම් ද භාවිතා කෙරෙනවා.ග්‍රීක නාට්‍ය (ඊඩිපස්) ගත්තත් ශේක්ෂ්පියර් ගේ නාට්‍ය (හැම්ලට්) ගත්තත් ඒවායේ පවා කිසියම් ආකාරයක විකාරරූපී ලක්ෂණ තිබුණත් විකාරරූපි යනුවෙන් හැඳින්වුණු නව නාට්‍ය සම්ප්‍රදායක් ආරම්භ වුණේ එක්තරා පුරෝගාමි නාට්‍ය රචකයන් තිදෙනකුගේ මූලිකත්වයෙන්. ඒ යුශේන් ඉයොනෙස්කෝ, සැමුවෙල් බෙකට් හා ආතර් ඇඩමෝව්.මොවුන්ගේ නාට්‍ය වෙනත් රංග සම්ප්‍රදායකට අයත් ප්‍රමිතීන් හා නිර්ණායක මගින් විනිශ්චය කළ විට නොහික්මුණු හා දරුණු වංචනයක් සේ පෙනී යා හැකි බව විකාරරූපී නාට්‍ය පිළිබඳ පොතක් ලියූ මෙ විෂය ක්ෂේත්‍රය පිළිබඳ ප්‍රාමාණිකයකු වූ මාටින් එස්ලින් පවසා තිබෙනවා.අපේ වේදිකාව මත විකාරරූපී නාට්‍ය ප්‍රවණතාවක් ආරම්භ වන්නේ හැටේ දශකය මැද භාගයෙදි විතර. සැමුවෙල් බෙකට්ගේ ‘වේටිං ෆෝ ‍ගොඩෝ’ නාට්‍යය ඒ.ජේ. සෙල්වදොරේ ‘ගොඩෝ එනකං’ නමින් ද ඉයොනෙස්කෝගේ ‘රයිනෝසිරස්’ නාට්‍යය පී. වැලිකල ‘කුළු හරක්’ නමින් ද වේදිකාගත කිරීම මෙහි පුරෝගාමි අවස්ථා දෙකක්.ඊට පසු ඉයොනෙස්කෝගේ ‘ද චෙයාර්ස්’ ‘පු‍ටු’ නමින් ධර්මසේන පතිරාජද ‘ද පික්චර්’ ‘හස්තිරාජ මහත්තයා’ නමින් රන්ජිත් ධර්මකීර්ති ද බෙකට් ගේ ‘එන්ඩ් ගේම්’ ‘පරපුටුවෝ’ නමින් ස්වර්ණ ශ්‍රී බණ්ඩාර ද රංගගත කරනවා.අනූගණන්වලදී කපිල කුමාර කාලිංග ඉයොනෙස්කෝගේ ‘රයිනෝසිරස්’ ඒ නමින්ම වේදිකාවට ගෙන ආවා. මෙය විශිෂ්ට නාට්‍ය නිර්මාණයක්. (මේ නාට්‍යය ගැන මා ලියූ විචාරයක් එකල ‘නවලිය’ සිනමා අතිරේකයේ පළ වුණා.)විකාරරූපී නාට්‍ය ගැන පැහැදිමක් නැති නාට්‍යකරුවනුත් අපේ රටේ ඉන්නවා. 1993 රාජ්‍ය නාට්‍ය උලෙළ සම්බන්ධයෙන් පැවතුණු සංවාදයේදී නාට්‍යවේදී ප්‍රේමරංජිත් තිලකරත්න කියා තිබුණේ විකාරරූපී ශෛලියේ නාට්‍ය නිෂ්පාදනය කිරීමට තවදුරටත් තරුණයන් තවදුරටත් උනන්දු කරවුවහොත් සිදුවන්නේ ප්‍රේක්ෂකයන් වඩවඩාත් නාට්‍ය කලාවෙන් ඈත්වී සමස්ත නාට්‍ය කලාවම රූපවාහිනියේ තර්ජනයට මුළුමනින්ම බිලි වීම බවයි.එහෙත් මෙම සටහන ආරම්භයේ ම මා දැක්වූ ආකාරයට (ලොහාන් ගුණවීර කියූ පරිදි) අපේම ජීවිතවල අනුකාරක, ව්‍යාජ, ජඩ පැත්ත පිළිබඳ කැරලිකාර විරෝධාකල්පයක් විකාරරූපී නාට්‍යවල තියෙනවා.මෙහිදි මට තවත් ප්‍රකාශයක් මතක් වෙනවා. ඒ 1970 දී විද්‍යාලංකාර විශ්ව විද්‍යාලයේ පැවති නාට්‍ය උලෙළ අවස්ථාවේ ප්‍රවීණ නාට්‍යවේදි සයිමන් නවගත්තේගම කියා සිටි දෙයක්. ඔහු කියා සිටියේ ‘ගොඩෝ එනකං’ වැනි නාට්‍යයක එන ‘ගොඩෝ’ සංකල්පය ‍විදේශීය එකක් වුව මූලික අත්දැකීම අපට ද පොදු විශ්ව සාධාරණ එකක් බවයි. බටහිර මිනිසා මෙන්ම සිංහල මිනිසා ද ගොඩෝ එනකං, දියසේන එනතුරු මෝක්ෂ රාජ්‍යය පහළ වනතුරු නැත්නම් සමාජවාදීන්ගේ උත්තර රාජ්‍ය පහළ වනතුරු ජීවත් වන බව ඔහු තවදුරටත් කියා සිටිනවා.මා මෙම සටහන ලීවේ කපිල කුමාර කාලිංග ගේ ස්වතන්ත්‍ර විකාරරූපි නාට්‍යයක් වන ‘බිංගේ’ නාට්‍යයත් ඔහුගේ අනුවර්තන වන ‘රයිනෝසිරස්’ හා ‘අමෙඩිලාගේ අමුත්තා’ නම්වූ නාට්‍ය කෘති දෙකත් තවත් නාට්‍ය ග්‍රන්ථ දෙකකුත් ‘සංහිඳ’ ප්‍රකාශන ලෙස එළිදැක්වීම නිමිත්තෙන්.සු.මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=av13092216</link>
    <topic>විදුලියට වඩා වේගවත් උසේන් බෝල්ට්ගේ ජීවිත කතාව...</topic>
    <author>ෆවුස් මොහොමඩ්</author>
    <content>විදුලියට වඩා වේගවත් උසේන් බෝල්ට්ගේ ජීවිත කතාව...‘ඩොමිනෝ සෙල්ලම් කරන්න මම හරි ආසයි...ඒක ඇත්තටම නියම ක්‍රීඩාවක්...ඒ වගේම හිත සන්සුන් කරන ක්‍රීඩාවක්...කිංග්ස්ටන්වල මගේ ගෙදර මිදුලේ යාළුවොත් එක්ක පැය ගාණක් තිස්සේ මම ඩොමිනෝ සෙල්ලම් කරන්න ඇති...අපේ තාත්තා ඩොමිනෝ කප්පිත්තෙක්...මම හැදී වැඩුණේ ඒවා බල බලා...උසේන් සෙන්ට් ලියෝ බෝල්ට්, ලොව වේගවත්ම මිනිසා ඔහුගේ ලන්ඩන් හෝටලයේ අසුනකට බරවී සිය ජිවිතයේ ප්‍රීතිමත් සිදුවීම් සිහිකරයි.කුඩා කාලයේ උතුරු ජැමෙයිකාවේ සිය පවුලේ සාමාජිකයන් හා ගතකළ කටුක ජීවිතය... ජලය හිඟ කාලයේ ඈත ගංගාවට ගොස් ජලය පිරවූ පනිට්ටු ඔසවාගෙන පැමිණෙන හැටි...ඔහු සිතට ගලාගෙන එන විදිහට කියවාගෙන යයි.වැල්ඩෙන්සියා ප්‍රාථමික විදුහලේ ඉගෙනුම ලැබූ යුගයේ තම හොඳම මිතුරා වූ නුගෙන්ට් වෝකර් ජූනියර් (ඔහුව හඳුන්වන්නේ එන් ජේ නමින්) අදටත් තම පෞද්ගලික කලමනාකරු ලෙස කටයුතු කරමින් ඒ මිත්‍රත්වය රැකගෙන සිටින බව බෝල්ට් කියන්නේ ආඩම්බරයෙනි.‘එදා මම පුංචි කාලේ ඉස්කෝලේ යන්න මම ලෑස්තිවෙලා එනතුරු එන් ජේ අපේ මිදුලේ බලාගෙන හිටියා. අදත් එයා තමයි මගේ කලමනාකරු වෙලා ලෝකේ වටේ මාව එක්කරගෙන යන්නේ...‘ සිය මිත්‍රත්වයේ අගය බෝල්ට් එසේ පැහැදිලි කරයි.මේ සියලු තොරතුරු ඇතුළත්වන්නේ බෝල්ට්ගේ ක්‍රීඩා ජීවිතයත්, පෞද්ගලික ජීවිතයත් අළලා සකස් කළ Faster Than Lightning (විදුලියට වඩා වේගවත්) නමින් යුත් ඔහුගේ චරිතාපදානයේය. එය වෙළෙඳපොලට නිකුත් ක‍ෙළ් මීට සති දෙකකට පෙරය. දරිද්‍රතාවයෙන් පිරුණු බෝල්ට්ගේ කුඩා කාලයත්, ක්‍රීඩකයකු ලෙස ජීවිතය ජයගත් ආකාරයත් ඉතා සරලව හා පැහැදිලිව ලියා ඇති මේ පොත මෑත කාලයේ නිකුත් වූ අන්තර් ජාතික ක්‍රීඩකයකුගේ හොඳම චරිතාපදානය යැයි විචාරකයෝ කියති.එහි අඩංගු ඇතැම් කරුණු මගින් අදාළ පුද්ගලයන්ගේ චරිතයට හානි නොවූවද, ඇතැම්විට ඔවූහූ එම කරුණු හේතුවෙන් සිත් තැවුලට පත්වනු ඇතැයි ද විචාරකයෝ කියති. එහෙත් බෝල්ට් සිය චරිතාපදානයෙන් තම ජීවිතයේ සත්‍ය තොරතුරු සඟවන්නට උත්සාහ නොකිරීම එක් අතකින් ඔහුගේ අවංකභාවය පෙන්නුම් කරන බව විචාරකයන්ගේ අදහසය.‘මවුපියන්ගෙන් මට ලැබුණේ මිශ්‍ර ගතිගුණ රැසක්. ඉස්කෝලේ 8.00ට පටන් ගත්තත්, තාත්තා ගෙදර ඉන්දැද්දී මාව පාන්දර 5.30ට ඇහැරවනවා. ඒත් අම්මා නම් මට උදේ 7වෙනකල්ම නිදාගන්න ඉඩදෙනවා. අම්මා නම් මාරයි...එයා මට පුංචි පුංචි දේවල් ගොඩක් උගන්නලා තියෙනවා. ඒ ඔක්කොම එක අතකට එයාගේ ලේසියටයි මට උගන්නලා තියෙන්නේ කියලා තේරුණේ කාලයක් ගියාමයි. ‘ඔහු සිය ආදරණීය මව වන ජෙනිෆර් පිළිබඳ ඉතා සුන්දර සිදුවීම් ගොන්නක් සිය පොතට ඇතුළත් කර තිබේ. ඒවා ඉතා රසවත්ය.‘මම අදටත් මගේ කමීසේ බොත්තමක් මහගන්න හොඳින්ම පුළුවන්. ඒක ඉගැන්නුවේ අම්මා. අම්මා කොච්චර කම්මැලිද කියනවානම් හැම දෙයක්ම කරන්නේ අන්තිම මොහොතේ. ඉස්කෝලේ ඇඳුම්වල අඩුපාඩු පවා බලන්නේ අන්තිම මොහොතේ. ඒ වගේ වෙලාවට කමීසයක බොත්තමක් ගැලවෙලා තිබුණොත් ඉතිං මට උදව් කරන්නම වෙනවා. ඔන්න ඔහොමයි මම කමීස බොත්තම් මහන්න පුරුදුවුණේ...‘මැරතන් වීඩියෝ ක්‍රිඩාවටත්, සංගීතයටත් දැඩි ලෙස ප්‍රිය කරන බෝල්ට් රාත්‍රී සමාජශාලාවල නිරන්තරයෙන්ම ගැවසෙන ඉතා සමාජශීලී පුද්ගලයෙකි. හෙතෙම ක්‍රීඩාවෙන් ලැබූ අසීමිත කීර්තිය ඔහුගේ රාත්‍රී සමාජශාලා ජීවිතය හේතුවෙන් පළුදු කරගත් අවස්ථා ඕනෑ තරම්ය.පසුගිය වසරේ ලන්ඩන් ඔලිම්පික් උළෙලේ රන් පදක්කම් දිනාගැනීමෙන් පසු එදින රාත්‍රී සිට පසුදින උදෑසන වනතුරු සිය කාමරයේ සුරූපි තරුණියන් තිදෙනකු හා ප්‍රීතිය සැමරූ බෝල්ට් මාධ්‍ය මගින් දැඩි විවේචනයට ලක්විය. එහෙත් සිය සුපුරුදු ජීවිත රටාව සඟවන්නට ඔහුට උවමනාවක් නැත.මේ දිනවල ඔහු සිටින්නේ ‘විදුලියට වඩා වේගවත්‘ කෘතියට එල්ලවන විවේචන සොයා බලමින්ය. ක්‍රීඩාවෙන් ලැබුණු කෙටි විවේකයේ දී කිංග්ස්ටන් නුවර පිහිටි තම සුපිරි මන්දිරයේ අලුත්වැඩියා කටයුතු ලහි ලහියේ සිදුකෙරෙමින් පවතී.එය ඔහුගේ සිහින මාළිගාවය.‘මම නිතරම යාළුවෝ ඇසුරු කරනවා. ඔවුන් නිතරම ගෙදර එනවා. අපි පාටි දානවා. හයියෙන් සින්දු අහනවා. මම කැමැති නැහැ මගේ අසල්වැසියෝ ඇවිත් කියනවට‘ ඒයි මිනිහෝ සද්දේ වැඩියි. අඩු කරපං...‘ කියලා. ඒ නිසා මම පිටට සද්දේ ඇහෙන්නේ නැති වෙන්න අවශ්‍ය කටයුතු කරනවා.‘ ඔහු කියයි.ඔහුගේ සුපිරි මන්දිරයේ නිදන කාමර පහකි. ඉතා අලංකාර පලතුරු වත්තක් ද එහි ඇත. බෝල්ට්ගේ සුඛෝපභෝගී මෝටර් රථ නතර කර තැබීමට මිදුලේ පළාතක්ම වෙන්කර තිබේ. පිහිනුම් තටාකය ඇත්තේ ඊට යාබදවය.ඔහුගේ ආහාරපාන සකස් කර දීමට ඉස්තරම් සූපවේදියෙක් ද, ඇඳුම් පැළඳුම් සෝදා දීමට ලොන්ඩරි කරුවෙක් ද ඔහුට සිටියි.තමා ක්‍රීඩාවෙන් සමුගත් දිනෙක මීටත් වඩා විශාල හා සුඛෝපභෝගී නි‍ෙවසක් ඉදිකරන බව 27හැවිරිදි බෝල්ට් කියයි. මිදුලේ බාස්කට්බෝල් පිටියක් සකස් කරන බවත්, එවිට තම මිතුරන් හා බාස්කට්බෝල් ක්‍රීඩාවේ නිරතවෙමින් නිදහසේ කාලය ගත කිරීමට හැකි බවත් ඔහු කීවේය.ෆවුස් මොහොමඩ්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=av13092217</link>
    <topic>ක්‍රිෂ්ණාවන්ට දෙවැනි නොවූ බටනළා වාදකයා</topic>
    <author>විජිත් කුමාර් සේනාරත්න</author>
    <content>ක්‍රිෂ්ණාවන්ට දෙවැනි නොවූ බටනළා වාදකයාඑම්.ඩබ්.පීරිස්එම්.ඩබ්ලිව්.පීරිස් වියෝවී ‍ෙතමස පිරීම නිමිත්තෙනි.‘ඔබට මතක නෑ... මට මතකයි’කලකට පෙර නිර්මාණය වූ ගීයකි. ගැයුවේ නන්දා මාලිනී බැව් වැඩි රසික පිරිසකට මතක ඇති බවට සැක නැත. එහි ගී පද? තනුව හා සංගීතය? ඒ වැඩි විස්තර දන්නෝ අල්පය. එබඳු දැනුවත් වීමකට උනන්දුව ඇති පිරිස ද බෙහෙවින් ම හීනය. එවන් ඇල්මක් ඇති කරලීමට රුචි ගුවන්විදුලි සේවා ද ඇත්තේ යලට මහට ය. එ ගී වැල ගෙත්තම් කළෝ ඩෝල්ටන් අල්විස් සූරීහුය. සංගීතවත් කළෝ පී.ඩන්ස්ටන් ද සිල්වාණෝය.ඊට අති වෙසෙස් චමත්කාරයක් නංවන වස්දඬු රාවයක් එක් කළ, එබඳු මතකයේ රැ‍ඳෙන මනහර වැයුම් රැසකට ජීවය පිඹින ලද රසවතා ගේ අවසන් පිඹීම කිසිම තූර්ය භාණ්ඩයකට හසු නොවී මෙයින් තෙමසකට පෙර වා තලයට මුසුව ගියේය. වත්මනේ, සරුවපිත්තල දිස්නයන් සමඟ සකල කලාවට නිලංකාර ව අන්ද මන්ද වීම කරණකොට විද්‍යුත් හෝ මුද්‍රිත මාධ්‍ය කිසිවකට ඔහුගේ නිහඬ නික්ම යෑම වැදගත් ප්‍රවෘත්තියක් වුයේ නැත. එක්තරා පුවත්පතක මරණ දැන්වීමකට පමණක් එය සීමා වුණි.ගීතයක් හෝ සංගීතාංගයක් සංගීතමය මිහිරෙන් පණපෙවෙන්නේ ඊට තනුව සම්පාදනය කොට සංගීතවත් කළ තැනැත්තා නිසා බැව් සාමාන්‍ය පිළිගැනීම ය. සත්‍යයකි; අර්ධ සත්‍යයකි. එවැන්නක මිහිරියාව තීව්‍ර කරන අපමණ පුද්ගලයන් ගේ කාර්යභාරයන් බොහෝ විට හෙළි නොවී යටපත්වීම හෝ එසේ වන්නට ඉඩ හැරීම කිසිසේත් නිවැරැදි නොවේ. ඕනෑම කාර්යයකදී ඊට සහභාගි වූ සියල්ලන් ගේ දායකත්වය එහි පරිපූර්ණත්වයට සාධක වන්නේ ය.එම්.කේ.රොක්සාමි සංගීතවේදියා පරිද්දෙන්ම විවිධ සංගීතඥයන් ගේ නිර්මාණ සිය වස්දඬුවෙන් ඔපදමා අගනා මිණි මුතු බවට පත් කළ හේ, එම්.ඩබ්ලිව්.පීරිස් ය. මලලගේ වීරසේන පීරිස් ය.එම්.ඩබ්ලිව්.ගේ උපත සිදුව ඇත්තේ 1932 වසරේදී ය. පදිංචි වී සිටියේ කැස්බෑව, මණ්ඩල පා‍ෙර් ය. ඔහුගේ සංගීත ගුරුතුමා වූයේ එඩ්වින් සමරදිවාකරයාණන් ය. සමරදිවාකරයාණන් වෙත එම මිහිරි යොමුව සිදු කොට ඇත්තේ ලංකාවේ පන්නලාල් ‍‍ඝෝෂ වූ අනිල් මිහිරිපැන්නයන් විසිනි. එම්.ඩබ්ලිව්.පීරිසුන් ගුවන් විදුලියේ වාදක මණ්ඩලයට බැඳුණ දා පටන් ඔහු ගේ ගජ මිතුරා වූයේ රොක්සාමි මාස්ටර් ය. මිතුදම කෙතරම් ද යත් රොක් ගේ දෙවැනි මනාලයාට ගියේ ද පීරිස් ය. ඔහුගේ අපූරු හැකියාව වාදනයට පමණක් සීමා නොවුණි. ඉතා ක්ෂණිකව ස්වර ලිපි සකසා ඒවා තුළට ද අලංකාරය එකතු කිරීම පිළිබඳ ‍ක්ෂේත්‍රය තුළ ඔහු නමක් දිනා සිටියේ ය. එමෙන් ම බටනළාව අතට ගත් කල ඔහු ක්‍රිෂ්ණාවන්ට දෙවැනි වූයේ නම් නැත.හේ තනු නිර්මාණයේ ද සමතෙකු වුයේ ය.වජිරා බාලසූරිය ගැයූ වත්මනේ පවා විවිධ වයස් කාණ්ඩවල අය අතර ජනප්‍රිය ‘අම්මා මාව දොයි කරන්න හදපු හැටි අගෙයි’ තනු නිමවා සංගීතවත් කළේ එම්.ඩබ්ලිව්.ය. ‘මුතු මාල රුවන් පට සේල නැතත් - සෝක තැවුල් නොවෙමි’ යන අතුල හා ලාලනී සෝමසිරි යුවළගේ රමණීය ගීතය ද ඔහුගේ නිර්මාණාත්මක හැකියාවනට කදිම සාක්ෂියකි. ඔහු කළ එවන් බොහෝ නිර්මාණ වෙනත් අයගේ නම්වලට බැර වෙද්දී සංගීතයේ නාමයෙන් දෝ සෝක තැවුල් වූයේ ඔහු නොවේ.එවන් ‍ෙතාරතුරු පෙසෙක තිබේවා. සිහිපත් කර ගනිමු මහගමසේකරයන් ලියූ එදා නිතර ශ්‍රවණය වූ සුභා තෙරණියගේ දෑස පිළිබඳ ගීය. අමරදේවයන් ගැයූ ‘ඔබේ දෑසයි... ඔබේ දෑසයි .. නීල උත්පල දිගටි දෑසයි ‘ නම් වූ ප්‍රගීතය ... ගීයේ මුල, මැද අග වැයෙන ළයාන්විත බටනළාවේ චමත්කාරය, ඊට එක් කළ රසෝඝය, පැහැදිලි කළ හැකි වදන්, අප‍ට සොයා ගත නොහේ. අමරදේවයන් ගේ ම, සිනිඳු සුදු මුදු, පිපුණු කුසුම පරවූවා, රන් දහදිය බිංදු බිංදු, හද බැතිමල් පොකුරු පොකුරු, ආදර හැඟුම් වැනි ගීත රාශියක හැඟුම් දනවන වස්දඬු වැයුම් කන්දරාව එම්.ඩබ්ලිව්.ගේ ය. ඔහු ඒ ගී තුළට ගොනු කළ, මුසු කළ රසික දන වෙත මුදා හළ අනේක වූ රසයන්හි අගය, ප්‍රමාණය කිරුම් මිනුම්වලට මෙපමණ යයි හසු නොවේ. එකී වැයුම්, මූලික තනුවලට ඇතුළත් ස්වර මාලා නොවේ. එම්.ඩබ්ලිව්. ගේ මනැසේ එසැණින් පැන නැඟි රස ධාරාවෝ ය.එදා වික්ටර් රත්නායකයන් ගේ නේක වූ ගී සඳහා බටනළා හඬ පිඹැ ලූයේ එම්.ඩබ්ලිව්. ම ය. ඔහු රත්නායකයන් ගේ ‘ස’ ප්‍රසංගය සමඟ ලෝ පුරා ගොස් සිය විශ්මිත වැයුම් විවිධ වූ සවන් තුළට විදාලූ යේය. ඉහත කී ‘ස’ ප්‍රසංගයේ ‘තොටුපොළ අයි‍ෙන්’ ගීතය සඳහා සිය ඔඩොක්කුව මත රඳවාගෙන සිටි නේක ප්‍රමාණයේ වස්දඬු විටින් විට තෝරා ගනිමින් පෑ පෙළහර ඒවා නැරැඹූ සැබෑ රසිකයනට මෙම වැකි නෙතට හසුවන මොහොතේ වහ වහා චිත්‍රණය විය යුතු ය.රත්නායකයන් ගේ සිහිල් සුළං රැල්ලේ දැවටී, ආයේ ද ඇතැමුන් ආදරේට හැඳින් වූ ‘පීරිස් අයියා’ ගේ බටනළා මිහිරමය. නන්දා මාලිනී ‘බක්මහ දීගේ’ වෙනුවෙන් ‘දියට නැමුණු මල්’ නෙළනා සඳ එසේම ‘පිපුණු මලේ රුව එමල දනීදෝ'යි විමසුම් ගැයුම් කළ විට ඒවා හා දැවටෙමින්, නැළැවෙමින්, රැව් පිළිරැව් ‍දුන් බටනළා වැයුම් වැල්, මනැසින් මවා, දෑඟිලි යොදා, දෙතොලින් පෙරා ලූ යේ එම්.ඩබ්.පීරිස් බැව් රස දන්නෝ දනිති. නොදන්නෝ ද නො අගයන්නෝ ද බොහෝය. එවිට ද අපට යළි සිහිපත් වන්නේ වික්ටර් රත්නායකයන් මය. මර්වින් පෙරේරාණන් ගේ අපූරු තනුවය. ‘සෝක සැනසුම් වේදනාවන්’ දනවන ගීය ය. එහි අතුරු වැයුම් ඛණ්ඩයන් ය. පීරිස් අයියා සිරුර කෙළින් පිහිටුවා, හිස පසෙකට හරවා වස්දඬුව වයනා අයුරු ය.බී.එස්.පෙරේරාගේ සිට ෂෙල්ටන් ප්‍රේමරත්න, ලයනල් අල්ගම, ආර්.මුත්තුසාමි, එම්.කේ.රොක්සාමි, අමරදේව, ප්‍රේමසිරි කේමදාස, සරත් දසනායක ආදී සංගීත ක්ෂේත්‍රයේ ප්‍රකට සියලුම අධ්‍යක්ෂවරුන්හට ඔහුගේ වැයුම් අනිවාර්යයෙන්ම ඇවැසි විණි. ‘ශ්‍රවණ රමණී’, ‘ශ්‍රවණ ආරාධනා’, ‘ස’, ‘ස්වර්ණ කුණ්ඩල’ ඈ කී නොකී සියලු පුද්ගල ප්‍රසංගවලදී එම්.ඩබ්ලිව්.කැපී පෙනුණේ ඔහුගේ සිරුරේ උස නිසා නොවේ. ඔහුගේ වැයුම්වලැ උසස් බැව් නිසාය. ගුවන්විදුලියේ ‘මධුවන්ති’, ‘රස මියුරු’, ‘මධුර මධු’, ‘පංච මධුර’, ‘විජය ගීත’ ආදී නේක වූ ප්‍රබුද්ධ සංගීත වැඩසටහන් සියල්ලටම එම්.ඩබ්ලිව්.ගේ වැයුම් මුද්‍රාව අත්‍යාවශ්‍ය වුණි. නවසිය හැටගණන්වල දී සුනිල් සාන්තයන් යළි සංගීත ක්ෂේත්‍රයට අවතීර්ණ ය වූ විට ඔහු ගේ සැම සංගීත නිර්මාණයක් සඳහාම එම්.ඩබ්ලිව්. කළ රස වැයුම් කිසිසේත් සුළුපටු නොවන්නේය. ලතා වල්පොල ගී රැජනගේ ‘වන බමරෝ මලට නොයන්’ ගීයේ ඇගේ ඉල්ලීම පසෙක ලා බමරා ප්‍රවේශ වන්නේ එම්.ඩබ්ලිව්. ගේ බටනළාව ඔස්සේ ය.ඕනෑම තැනෙක අසාධාරණයේ දී එම්.ඩබ්ලිව්. ගේ ස්වරය වස්දඬුවේදී තරම් මධුර ‍නොවුණේය. සුමට නොවුණේය. එවන් තන්හි දී ද ඔහු ඉස්මතු වූයේ උසැති සිරුරෙන් හෝ මියුරු වැයුමෙන් නොවේ. වරද නිවරැදි විය යුතු ස්වරයෙනි. ගුවන්විදුලිය තුළ දී වුව එය වෙනස් නුවූයේ ය.එක්තරා සැඳෑවක කොන්තරාත් මැරවරයකු ඔහු ගේ අතට කිණිස පාරක් එල්ල කොට එම්.ඩබ්ලිව්.ගේ වැයුම් පෙළහර නවතා ලන්නේ බටහිර අහස පරදා අවට පරිසරය ම ලේ පැහැ ගන්වමිනි. එතැනින් ඔහුගේ සංගීත දිවිය නිමාවන්නේය. හේ රසවත් විශ්‍රාමිකයෙකුට සීමා වන්නේ ය. එහෙත් පෙරදා ඔහු වැයූ වස්දඬු රාව සීමා මායිම් නොමැතිව වා ත‍ලයේ එහා මෙහා පාවෙමින් අද ද අප දෙසවන් පිනවාලන්නේ ය.‘ගොළු හදවත’ සිනමා සිත්තමේ තේමා වාදනය නොතිබුණා නම් මුළු තිරපටයම ගොළු වන්නට ඉඩ තිබුණා යයි එහි අදියුරු මහා සිනමාවිරු ආචාර්ය ලෙස්ටර් ජේම්ස් පීරිසුන් පවසා තිබුණි. එහි සංගීත නිමැවුම්කරු ආචාර්ය ප්‍රේමසිරි කේමදාසයන් ය. විස්මය දනවන අයුරින්, චමත්කාරයට අරුත් සපයමින් එකී මුල් වැයුම ද කළෝ අන් කිසිවකු නොවේ. එම්.ඩබ්ලිව්. පීරිසුන් ම ය.විජිත් කුමාර් සේනාරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=av13092218</link>
    <topic>මොන බලවේග ආවත් මං නෝ හෙල්ලුම් පොල් මැල්ලුම්</topic>
    <author>ඉඳුනිල් වීරරත්න</author>
    <content>මොන බලවේග ආවත් මං නෝ හෙල්ලුම් පොල් මැල්ලුම්‘සීතා මං ආවා’ චිත්‍රපටයේ අධ්‍යක්ෂ ජයසේකර අපොන්සු‘සීතා මං ආවා’ පසුගිය දා තිරගතවීම ආරම්භ වුණු ප්‍රවීණ නළුවකු, අධ්‍යක්ෂවරයකු වන ජයසේකර අපොන්සු ප්‍රධාන චරිතය රඟපාමින් අධ්‍යක්ෂණය කරන චිත්‍රපටය්‍.මෙම චිත්‍රපටයේ මංගල දර්ශනය පැවැත්වීමට සූදානම් ‍ෙවද්දී ‘රාවණා බලය’ සංවිධානයේ භික්ෂූන් වහන්සේ කිහිප නමක් එම ස්ථානයට වැඩම කොට විරෝධය දැක්වූ බව පුවත්පත්වල මුල් පිටුවල පළවීමත් සමඟම එය තරමක උණුසුම්කාරී බවක් රට තුළ ඇතිකළා.ගුවන්විදුලි නාළිකා කීපයකම ඒ පිළිබඳ අදහස් විමසා වැඩසටහන් විකාශය වුණු අතර මේ චිත්‍රපටය තිරගත වීම පිළිබඳව කිසියම් ගැටලුකාරී තත්ත්වයක් ඉදිරියේ දී ඇතිවිය හැකි බවට රාවයක් ද පැතිර යනවා.මේ පිළිබඳව නිවැරැදි තොරතුරු දැනගත හැකි හොඳම පුද්ගලයා වන්නේ චිත්‍රපටයේ අධ්‍යක්ෂවරයා මෙන්ම එහි කතා සංකල්පයේ නිර්මාතෘවරයා වන ජයසේකර අපොන්සු කලාකරුවායි.අප ඇසූ සෘජු ප්‍රශ්නවලට ඔහු ලබා දුන් පිළිතුරු මෙසේයි.* ජයසේකර අපොන්සු මහත්මයා?ඔව්.* ඔබ අධ්‍යක්ෂණය කළ චිත්‍රපටයක් දැන් තිරගත වෙනවා නේද?ඔව්. ‘සීතා මං ආවා’ චිත්‍රපටයනෙ.* එය පෙන්වන එක නවත්වන්න යනව කියන්නෙ ඇත්තද?මොන බොරු ද? ඔය හොඳට සෙනඟ පිරිල බලන්නෙ.* ඒත් එය තිරගත කිරීමට විරෝධයක් තිබෙන බව ඔබ පිළිගන්නවද?ඔව්.* ඒ කාගෙන්ද?රාවණා බලය කියන සංවිධානයකින්.* ඔබ ඒ අයට මංගල දර්ශනයට ආරාධනා කළා කියන්නෙ ඇත්තද?නෑ.. මං ඒ කිසි කෙනකුට ආරාධනා කළේ නෑ.* එතකොට මේ පුවත්පත්වල පළවෙලා තියෙන ප්‍රවෘත්ති බොරුද?නෑ.. ඒවා ඇත්ත. උන්වහන්සේලා මංගල දර්ශනයට වැඩම කළා.* ඔබ කිව්වෙ ආරාධනා කළේ නෑ කියලා?ඒක වුණේ මෙහෙමයි. මංගල දර්ශනය පැවැත්වීමට සූදානම් කරල තිබුණෙ බොරැල්ලේ රිට්ස් සිනමා හ‍ලේ. එහි ආසන තියෙන්නේ 110යි. අපි ඒ ප්‍රමාණයට ආරාධනා පත්‍ර මුද්‍රණය කරලා අවශ්‍ය සියලුම දෙනාට ආරාධනා කළා.එදා උදේ රාවණා බලය සංවිධානයේ ලේකම් ස්වාමීන් වහන්සේ මට දුරකථනයෙන් කතාකළා.* මොනවද කිව්වෙ?උන්වහන්සේට චිත්‍රපටය බලන්න ඕන කිව්වා. මම කිව්ව දැන් ඉඩ නෑ. සේරම ඉන්විටේෂන් යවල ඉවරයි කියල. එතකොට උන්වහන්සේ කියනව “මම තනිවම නෙමේ එන්නෙ අපි 15ක් විතර එනවා” කියල. අපි කොහොම හරි චිත්‍රපටය බලන්න එනවා කිව්වා.* ඔබ හා කිව්වා?නෑ.. මම චිත්‍රපටයේ නිෂ්පාදකතුමාට කතා කළා. එයා කිව්වා කමක් නෑ අපි ඒ අය ආවොත් අපේ අයට හිටගෙන හරි බලන්න කියල ඒ අයට බලන්න ඉඩදෙමු කිව්වා.ඒ විදිහට තමයි රාවණා බලය සංවිධානයේ ස්වාමීන් වහන්සේලා මංගල දර්ශනය බලන්න ආවෙ. නැතුව ආරාධනා පත්‍රයක් දීලා ආරාධනා කළා නෙමෙයි. එයා‍ලාගේ දැඩි ඉල්ලීම මත තමයි අවස්ථාව දුන්නෙ. ඊට පස්සෙ දවල් තවත් සිදුවීමක් වුණා.* ඒ මොකක්ද?මංගල දර්ශනය දවසේ රිට්ස් සිනමා හලේ උදේ 10.30 දර්ශනයයි 2.30 දර්ශනයයි ප්‍රදර්ශනය කළා.එදා 10.30 දර්ශනය අතරතුර රිට්ස් සිනමා හලේ කළමනාකරු මට දුරකථනයෙන් කතා කළා. පොලීසියෙන් ඇවිත් 2.30 දර්ශනය පෙන්වන්න එපා කටවුට් ගලවන්න කියනවා ඉක්මනට එන්න කියලා.* ඔබ මොකද කළේ?ඒ වෙලාවෙ මම හිටියෙ තූර්යා ටෙලිනාට්‍යයේ දර්ශන තලයේ. මට මේ ආරංචිය ඇහුව විතරයි සොයිසගෙ රෝල් එකත් මතක නැතුව ගියා. පස්සෙ ඒකෙ අධ්‍යක්ෂ රවීන්ද්‍ර විජේරත්නට කියල ඉක්මනට රිට්ස් සිනමාහලට ආවා.* ඔබට පොලීසියෙ අය මුණගැහුණද?නෑ. ඒ වෙනකොට ඔවුන් ගිහින්. මම එතැනට එනකොට 3.30ට විතර ඇති. ඒ වෙලාවෙ 2.30 දර්ශනය තිරගත වෙමින් තිබුණෙ.* මංගල දර්ශනය වෙලාවෙ රාවණා බලය හිමිවරු වැඩම කළා කියන්නෙ ඇත්තද?හවස 7.00ට මංගල දර්ශනය මොහොතෙ ජයන්ත ධර්මදාස මහත්තය, නළු නිළියො, පුවත්පත්කලාවේදීන් ඇතුළු ආරාධිත අමුත්තන් සියල්ලම පැමිණිලා පොල්තෙල් පහන් දල්වන්න හදන කොටම රාවණා බලයෙ ලේකම් හාමුදුරුවො සමඟ 19 දෙනෙක් එතනට වැඩියා.*ඔබ ඔවුන් පිළිගත්තෙ කොහොමද?මම ලේකම් හාමුදුරුවන්ට “හාමුදුරුවනේ මේක සුබ‍ මොහොතක් පිරිත් ටිකක් කියන්න” කියල ආරාධනා කළා.* ඉතින් හාමුදුරුවො පිරිත් කිව්වද?“නෑ නෑ අපි පිරිත් කියන්න නෙමේ චිත්‍රපටය බලන්න ආවෙ. අපිට චිත්‍රපටය බලන්න ඕන කිව්වා.”අපි උන්වහන්සේලා ඇතුළට වැඩමවල වාඩි කෙරෙව්ව. ඊට පස්සෙ පහන් පත්තු කරල මම කතාවකුත් පවත්වල චිත්‍රපටය ආරම්භ කළා.* රාවණා බලය හිමිවරු ඒක බැලුවද?ඉවර වෙනකං තියා එක පැයක්වත් හිටියෙ නෑ. කතාව ආරම්භ වෙලා රාවණා ගේ දෙබස් දෙක තුනක් කිව්වා විතරයි හාමුදුරුවරු නැගිටලා එළියට වැඩම කළා.* ඒකද උන්වහන්සේලාගේ විරෝධය?නෑ. උන්වහන්සේලා කුපිත වෙලා හෝල් එකේ ම‍ැනේජර්ට කියල තියෙනවා මේක පෙන්නන්න දෙන්නෙ නෑ. අපි උද්ඝෝෂණය කරනවා කියලා.* ඊට පස්සෙ ?උන්වහන්සේලා වැඩම කරලා.*එතකොට ඔබ උන්වහන්සේලා කිව්ව විදිහට ප්‍රදර්ශනය නවත්වනවද?මොන බලවේග ආවත් මම නෝ හෙල්ලුම් පොල්මැල්ලුම් කියලා ප්‍රදර්ශනය දිගටම කරගෙන යනවා.* ඒ කියන්නෙ ඔබ ඒ අය කියන දේ පිළිගන්නෙ නෑ?මම කලාකරුවෙක් විදිහට චිත්‍රපටය හදල රැඟුම් පාලක මණ්ඩලයට දාල අනුමැතිය අරගෙන තියෙන්නෙ. දැන් ඒක කාටවත් නවත්වන්න අයිතියක් නෑ.* රැඟුම් පාලක මණ්ඩලයෙන් මෙහි කොටස් ඉවත් කළා කියන්නෙ ඇත්තද?රැඟුම් පාලක මණ්ඩලයේ සභාපති ගාමිණී සුමනසේකර මහත්මයා මට කතා කරලා හමුවන්න කිව්වා. එහිදී එතුමා මෙය ‘මායාවත් සත්‍යයත් අතර තිබෙන හොඳ සංකල්පයක්’ කියල කිව්වා. ඒ එක්කම එහි එක් දර්ශනයක් දාල පෙන්නලා එය ඉවත් කරන්න කිව්වා.* ඔබ එය ඉවත් කළාද?මමත් නිෂ්පාදකතුමාත් බෝඩ් එකේ නිලධාරි මහත්මයකුත් සමඟ ගිහින් ඒ දර්ශනය ඉවත් කළා.* එය දිගු දර්ශනයක්ද?නෑ.. තත්පර දෙක තුනක එකක්.* රාවණා බලය කියනවා ඔබ රාවණා ට අපහාසයක් කරල තියෙනවා කියල?මොන බොරුද? එහෙම නං සෙන්සර් බෝඩ් එකෙන් අනුමත කරයිද? මේ ‍බෝඩ් එකේප්‍රවීණ විචාරකයො ඇතුළු විද්වත් මණ්ඩලයක් ඉන්නෙ.අනිත් එක මම මේ චිත්‍රපටය නැරඹූ අය සෑහෙන දෙනෙක්ගෙන් මේ කතාව ඇහුවා.* මොකක්ද ඔවුන්ගෙ ප්‍රතිචාරය?ඔවුන් හැමදෙනාම වගේ කිව්වෙ එහෙම අපහාසයක් කරල නෑ.. අපට දැනෙන්නෙ රාවණා ගැන ගරු හැඟීමක් වගේම අන්තිමට දුකක් දැනුණා කිව්වා.* ඔබ ජනතාවගෙන් සමාව ගත යුතුයි කියල ඔවුන් කියනවා?වැරැද්දක් වුණා නං මම සමා දහසක් වුණත් ඉල්ලන මිනිහෙක්. ඒත් මෙතන සමාව ඉල්ලන්න මම අපරාධයක් ‍හෝ මංකොල්ලයක් හෝ ස්ත්‍රී දූෂණයක් කරල නෑ.ඒ නිසා ඒක මට අදාළ නෑ.එතකොට ඔබ මේ බලවේගය ගැන මොකද කියන්නෙ?මම දකින්නෙ මෙය මගේ චිත්‍රපටය ගොඩගන්න ආපු බලවේගයක් හැටියටයි. ඔවුන් නිසා ‘සීතා මං ආවා’ චිත්‍රපටයට නොසිතූ ප්‍රචාරයක් ලැබුණා.ඒ නිසා මේ දුන්නු ප්‍රචාරය වෙනුවෙන් චිත්‍රපටය ආරම්භක සිනමා ශාලාවල දින 100ක් ප්‍රදර්ශනය වුණොත් එම සංවිධානයට මම කිසියම් පරිත්‍යාගයක් කිරීමට සූදානම්.ඉඳුනිල් වීරරත්නරාවණා බලය කියයිජනතාව අතර අවිශ්වාසය වර්ධනය වන ආකාරයට පැරැණි පුරාවෘත්ත තම හිතුමතයට වෙනස් කිරීමෙන් ජාතික අනන්‍යතාවයට සිදුවනුයේ බලවත් හානියක් බවත්, ‘සීතා මං ආවා’ චිත්‍රපටයේ ජවනිකා මඟින් රාම, රාවණා, සීතා යන චරිත විකෘති කිරීමක් සිදුව ඇති බැවින් ඒ පිළිබඳව අවධානය යොමු කරන ලෙස ඉල්ලමින් රාවණා බලය සංවිධානය ජනාධිපතිවරයාට ලිපියක් යවයි. මේ බැව් අනාවරණය වූයේ රාවණා බලය සංවිධානයේ සාමාජිකයින් ඉකුත් 16 දින ‘සීතා මං ආවා’ චිත්‍රපටයට අනුමැතිය ලබාදීම පිළිබඳ විරෝධය පා ලිපියක් භාරදීම සඳහා රැගුම් පාලක මණ්ඩලයට පැමිණි අවස්ථාවේදීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=av13092219</link>
    <topic>‘සිනා සයුර- 2’ 26 දා දොරට වඩී</topic>
    <author>ගාමිණී සුසන්ත</author>
    <content>‘සිනා සයුර- 2’ 26 දා දොරට වඩීවසර 4 කට ආසන්න කාලයක් තිස්සේ ‘සිළුමිණ’ සතිපතා පුවත්පතේ ‘රසඳුන’ අති‍ෙර්කයට එඩ්වඩ් චන්ද්‍රසිරි ලියූ සිනා කතා අතරින් තෝරා ගත් කතා එකතුවක් ‘සිනා සයුර - 2’ නමින් මෙම 26 වැනි බ්‍රහස්පතින්දා සවස 4.00 ට කොළඹ ආනන්ද විද්‍යාලයීය කුලරත්න ශාලවේදී දොරට වඩී. ඒ සමඟම ප්‍රවීණ නාට්‍යවේදී ආර්.ආර්. සමරකෝන්ගේ දෙමඟක විහිද ගිය නිර්මාණකරණය සහ ඔහුගේ දිවිමඟ විග්‍රහ කෙරෙන ‘රසාලිප්ත රඟමඬලක උරුමක්කාරයා’ - ආර්.ආර්. සමරකෝන් ග්‍රන්ථය ද ඒ සමඟම නිකුත්වේ.‘රසඳුනේ’ සිනාකතා ‘සිනා සයුර’ නමින් මුලින්ම නිකුත් වූයේ 2012 වසරේදී. එම කතා ග්‍රන්ථයක් ලෙස නිකුත් කිරීමට අදහස් කළේ ‘සිනා කතා’ රසඳුනේ පළවෙද්දී විවිධ මට්ටම්වල පාඨකයන් ඒ කෙරේ දැක්වූ ප්‍රතිචාර නිසයි. බොහෝ විද්වතුන් මේ සිනාකතා අගය කළා. ‍ෙබාහෝ කලාකරුවන් කියා සිටියේ එදිනෙදා ජීවිතයේ ප්‍රශ්න, ගැටලුවලට මැදිවී හෙම්බත්ව සිටියදී සිනාකතා කියැවීමෙන් සිත සැහැල්ලු කර ගැනීමේ හැකියාවක් තමන් ලබන බවයි. මෙම ‘සිනා කතා’ සිත සනසා ගැනීමේ චිකිත්සාවක් වූ බව ජ්‍යෙෂ්ඨ මාධ්‍යවේදී තිලකරත්න කුරුවිට බණ්ඩාරයන් පැවසුවා.මෙවන් සිනා කතා ගොනු කොට සකස් කරන ග්‍රන්ථ ලෝකයේ බොහෝ රට වල පළවෙනවා. එවන් ඉංග්‍රිසි ග්‍රන්ථ රාශියක් නිකුත් වී තිබෙනවා. බොහෝ විට ඒවා පළ කෙරෙන්නේ පොත් පෙළක් වශයෙන්. අපේ අසල්වැසි ඉන්දියාවේ පවා එහි ග්‍රන්ථ පෙළ කීපයක් පාඨකයන් වෙත නිකුත් කොට තිබෙනවා. ඒත් සිංහල අපට එම අත්දැකීම දුරස්ථයි. ඒ අනුව මුලින්ම ලියැවුණු ‘සිනා සයුර’ ලද සාර්ථක ප්‍රතිචාරයන් ද සලකා ‘සිනා සයුර - 2’ නමින් එහි දිගුවක් සකස් කරන්නට හිතුවා. එම ග්‍රන්ථය ‘සිනා සයුර’ පොත් පෙළේ දෙවැන්නයි.‘සිනා සයුර’ පාඨකයන් ආදරයෙන් වැලඳ ගත් අයුරින්ම ‘සිනා සයුර - 2’ පාඨක ග්‍රහණයට හසුවේයැයි සිතනවා.නාට්‍ය නිෂ්පාදන කළමනාකරුවකු ලෙස නාට්‍ය ක්ෂේත්‍රයේ දශක තුනකට ආසන්න කාලයක් කටයුතු කර ඇති මා සිනාකතා නිර්මාණය සඳහා පදනම සකසා ගත්තේ නාට්‍යකරුවන් සමඟ දුර බැහැර ප්‍රදේශවලට කොළඹ සිට බස් රථයෙන් යද්දී යයි කීවොත් නිවැරදියි. එහිදි මට ‘සිනාකතා’ කීමෙහි ඉහළ හැකියාවක් දැක්වූ කීප දෙනෙකුම හමුවී තිබෙනවා.ආර්.ආර්. සමරකෝන්, යූ. ආරිය විමල්, ජී, ඩබ්ලිව්. සුරේන්ද්‍ර, වසන්ත විට්ටච්චි, එල්සන් දිවිතුරගම, සරණපාල ජයසූරිය, අසෝක සොයිසා වැනි නාට්‍ය ක්ෂේත්‍රයේ විවිධ වගකීම් දැරූ ශිල්පීන් මෙහිදී මගේ සිනාකතා නිර්මාණකරණය පෝෂණය කළ බැව් කෘතඥපූර්වකව සඳහන් කළ යුතුය.සිනා කතා ‘සිනා සයුර’ පොත් පෙළක් ලෙස රසිකයන්ට දායාද කිරීමට මා අදහස් කරනවා. 26 දා නිකුත් වන ‘සිනා සයුර - 2’ එම පොත් පෙළේ දෙවැන්නයි. දශක දෙකක් තිස්සේ නාට්‍ය ලෝකයේ මා ඇසුරු කළ ආර්.ආර්. සමර‍කෝන් ගේ නිර්මාණ සහ ඔහු තුළ වූ රසාකරය ඒ සමඟම නිකුත් වෙන රසාලිප්ත රඟමඩලක උරුමක්කාරයො’ කෘතියෙන් ඉදිරිපත් කෙරෙනවා.මෙම ග්‍රන්ථ දෙක පාඨකයන්ට නැවුම් රසයක් ලබාදෙතැයි අපේක්ෂා කරනවා. ඒ පිළිබඳ ප්‍රතිචාර ලබා තවදුරටත් ග්‍රන්ථ කරණයේ නියැළෙන්නට මා අදහස් කරනවා.ප්‍රවීණ මාධ්‍යවේදී සමන් අතාවුද හෙට්ටි සහ සමරකෝන්ගේ ‘ඉඩම’ නාට්‍යයේ ප්‍රධාන භූමිකාව රඟපෑ ප්‍රවීණ රංගවේදී රවීන්ද්‍ර රන්දෙණිය සමරකෝන් චරිතාපදානය පිළිබඳ දොරට වැඩීමේදී අදහස් දක්වනවා. ‘සිනාසයුර’ ගැන විග්‍රහයක යෙදන්නේ එම උලෙළේ මුලසුන ද දරන ජ්‍යෙෂ්ඨ මාධ්‍යවේදි තිලකරත්න කුරුවිට බණ්ඩාරයන් විසිනි. සමරකෝන්ගේ ‘කැලණි පාලම’ - ‘අහසින් වැටුණු මිනිස්සු’ - ‘දූවිලි’ නාට්‍යවල කෙටි ජවනිකා 3 ක් සහ සිනා සයුර - 2 කෙටි ජවනිකාවක් එදින කුලරත්න ශාලා වේදිකාවේදි රඟ දැක්වීමට නියමිතය.ඇය සමන්තිකා ලක්මාලි තිලකරත්න. බොරලැස්ගමුව ප්‍රදේශයේ ඉපදුණු සමන්තිකා පාසල් ගියේ නුගේගොඩ සමුද්‍රදේවි බාලිකා විද්‍යාලයටය. ඇය උසස් පෙළට කලා විෂයයන් තෝරාගත්තේ නර්තනය විෂයට ඇති ඇල්ම නිසාමය. මේ වන විට නර්තනයෙන් මෙන්ම වෙනස් ක්ෂේත්‍ර කීපයකින්ම ඉදිරියට පැමිණ ඇති සමන්තිකා ඉතා අගනා කාර්යයක නිරත වන්නීය. ඒ විෂයන් ගණනාවක් පිළිබඳව ඇය සතු දැනුම වැලිකඩ බන්ධනාගාර රැඳවියන් හට ස්වේච්ඡාවෙන්ම ලබාදීමය. පසුගිය දිනෙක රසඳුන වෙත ඇය පැමිණි අවස්ථාවක සමන්තිකාගේ කලා ජීවිතය පිළිබඳව වැඩිදුරටත් තොරතුරු අපි විමසා සිටියෙමු.“පුංචි කාලෙ ඉඳලම නර්තනයට ඇති ආශාව නිසාම චන්න විජේවර්ධන මහතාගෙන් මම නර්තනය ඉගෙන ගත්තා. ඉන් පසුව මම බෙල්ලන්විල ප්‍රජා සංවර්ධන පදනමෙන් සංවිධානය කරන නැටුම්, සංගීතය, ඡායාරූප ශිල්පය යන පාඨමාලාවන්ට සහභාගි වුණා. ඒ විදියට තමයි මගේ හැකියාවන් දියුණු කරගත්තේ. මේ වන විට මම වෙළෙඳ දැන්වීම් නිර්මාණයකරණයේ යෙදෙන ගමන්, රංගන ශිල්පිනියක් හැටියටත්, වැලිකඩ බන්ධනාගාරයේ කාන්තා අංශයේ නැටුම් ගුරුවරියක ලෙසත් ස්වේච්ඡාවෙන් වැඩ කරනවා.”“රංගන කටයුතුවලට මම දක්වන්නේ නර්තන කටයුතුවලට වගේම ඇල්මක්. 1992 දී ‘දාමිණී’ ටෙලි නාට්‍යයේ නීතිඥවරියක ලෙස රඟපෑමෙන් තමයි මගේ රංගන ජීවිතය ආරම්භ වුණේ. ‘තරු කුමරි’, ‘ඉසුරු තරණය’ වැනි ටෙලි නාට්‍ය 10 කට වැඩි සංඛ්‍යාවකට මම මේ වන විට රංගනයෙන් දායක වෙලා තියෙනවා. ඒ වගේම වේදිකා නාට්‍ය 5 කට පමණත් ඩී. වී. ඩී. චිත්‍රපට දෙකකටත් මේ වන විට රංගනයෙන් දායක වෙන්න මට අවස්ථාව ලැබිලා තියෙනව.රූපවාහිනී ප්‍රේක්ෂකයන් මාව වඩාත්ම හොඳින් හඳුනාගන්නේ ටිකිරි රත්නායක මහතාගේ ‘ඉසුරු තරණය’ ටෙලි නාට්‍යයේ ගුරුවරියක ලෙස කළ රංගනය නිසා. මම රංගනයෙන් දායක වී ඇති ‘අහංකාර ස්ත්‍රිය’, ‘වීදි පහන්’, ‘සංසාර චාරිකා’ යන ටෙලි නාට්‍ය ඉදිරියේ දී විකාශය වේවි.”“මේ ජීවිතයේ මම වඩාත්ම තෘප්තියක් ලබන්නේ වැලිකඩ බන්ධනාගාරයේ කාන්තා රැඳවියන්ට නර්තනය වගේම වෘත්තිය පුහුණුව ලබාදීමෙන්. එහිදී මම කොණ්ඩා කැපීම, රූපලාවණ්‍ය ශිල්පය, අත්කම් වැනි විවිධ අංශ පිළිබඳව කාන්තා රැඳවියන්ට පුහුණුව ලබා දෙනවා. ඒ සඳහා බන්ධනාගාර අධිකාරී තුමා ඇතුළු නිලධාරීන්ගෙන් උපරීම සහයෝගයක් ලැබෙනවා. මගෙන් වෘත්තිය පුහුණුව ලබාගත් සමහර අය,දැන් නිදහස් වෙලා නිවෙස්වලට ගිහිං ඉගෙන ගත් දෙයින් ව්‍යාපාර කරනවා. ඒක මට සතුටට කාරණයක්.”“පසුගිය සිංහල අලුත් අවුරුද්ද වෙනුවෙන් වැලිකඩ බන්ධනාගාරයේ පැවැත්වුණු අවුරුදු උත්සවයට පිරිමි රැඳවියන් විශේෂ නර්තන ප්‍රසංගයක් කළා. ඒ සියලුම පුහුණුවීම් කළේ මම. ඒ ප්‍රසංගය ඉතාම සාර්ථක වුණා. එවැනි දේවලින් මම ලබන්නේ විශාල සතුටක්. බන්ධනාගාර රැඳවියන්ට යමක් කියල දෙන විට මට බඩගින්නවත් දැනෙන්නේ නෑ. ඉදිරි කාලයේදීත් විවිධ ක්ෂේත්‍ර පිළිබඳව මා තුළ ඇති දැනුමෙන් හැකියාවෙන් රටට සේවයක් කිරීමයි මගේ අරමුණ.”ගාමිණී සුසන්තමේ දිනවල විද්‍යුත් නාළිකා ඔස්සේ නිතර ප්‍රේක්ෂකයන් හා ශ්‍රාවකයන්ගේ අවධානයට යොමු වන ‘හසංගනාවී’ ගීත රූප රචනය (Music Video) හි ගායකයා, සංගීතය සහ තනු නිර්මාණ ශිල්පියා වන්නේ චත්‍ර සේරසිංහ ය. ඔහුගේ පාසල් මිතුරකු වන විහඟුන් ආරියරත්න විසින් පද රචනය කරන ලද මේ ගීතය රූප ගත කළේ ප්‍රසන්න අන්ද්‍රාදි විසිනි.මෙම රූප රචනය සඳහා විශේෂ නිරූපණයක යෙදෙන්නේ යොවුන් රංගන ශිල්පි දිනක්ෂි ප්‍රියසාද් සහ ප්‍රවීණ රංගන ශිල්පී වසන්ත මොරගොඩ ය.මෙම සංගීත නිර්මාණයේදී බහුලව භාවිතා වන Pop/ Hipop ආරයන්ගෙන් මිදී රසිකයන්ට වෙනස් රසාස්වාදයක් ලබාදීමට බටහිර සංධ්වනි සම්ප්‍රදාය භාවිතා කිරීම විශේෂයකි.චත්‍ර මුල් වරට සංගීතය පිළිබඳ ප්‍රවේශයක් ලබාගන්නේ ළමා ගායකයකු ලෙසයි. ලක්ෂ්මන් විජේසේකර සංගීතවත් කළ, බණ්ඩාර ඇහැලියගොඩ රචිත වැට මායිමේ වැනි ළමා ගීත, රූපවාහිනී හඬ කැවීමේ ඒකකයෙන් නිමැවුණු ‘හයිලැන්ඩර්’ කාටුනයේ තේමා ගීතය ඔහුගේ මුල් නිර්මාණ. එසේ ම ඔහුට පාසල් සමයේ රාජකීය විද්‍යාලයේ ‘SAGA’ ප්‍රසංගයෙනුත් ‘පුංචි තාරකා’ ප්‍රසංගයෙනුත් හොඳ අත්තිවාරමක් ලැබුණා.චත්‍ර චිත්‍රපට පසුබිම් ගායනයට යොමුවුණේ දයාරත්න රටගෙදරගේ ‘නිල් දිය යහන’ චිත්‍රපටයෙන්.එහිදී සිය සොහොයුරා සමඟ ‘සසල විලයි විල් ඉවුරයි’ ගීතය ගායනා කළ අතර, මෙය රචනා කළේ ලූෂන් බුලත්සිංහල. සංගීතවත් කළේ රෝහණ වීරසිංහ.ඉනෝකා සත්‍යාංගනී ගේ අලුත් ම සිනමා නිර්මාණය වන ‘Cinderella’ චිත්‍රපටය සඳහා ද චත්‍ර ගීත ගායනයෙන් එක්ව තිබෙනවාවර්තමාන සංකීර්ණ සමාජ රටාව හමුවේ මනුෂ්‍ය වර්ගයා දිවි ගෙවන්නේ විවිධ වූ ආතතීන්ට මුහුණපාමිනුයි. ඔවුනට ජීවත්වීමේ වැදගත්කම, එහි හරය, කලාව අද වනවිට පෙරට වඩා මේ නිසා ම වැදගත් වෙනවා ඇත. මෙවැනි හරවත් කලාවක් පිළිබඳ නිරතුරුව ජනතාව දැනුම්වත් කිරීමට ක්‍රියාකරන්නෙකු ලෙස ඩී. විජේ‍සිරි හඳුන්වා දිය හැක. ඔහු තම ටී.කේ.කේ. ඇකඩමිය හරහා වර්තමාන මනුෂ්‍ය වර්ගයාට අවශ්‍ය යෝග, ව්‍යායාම, නි‍රෝගී බව උපදේශාත්මකව මෙන් ම ප්‍රායෝගිකව ද වටහා දෙන්නට ඉදිරිපත්ව සිටී‍.“මේ ඇකඩමිය හරහා කාන්තා පිරිමි දෙපාර්ශ්වයටම තම ශරීරය පිළිබඳ, මනස පිළිබඳව කොටින් ම කියතොත් ජීවත්වීමේ කලාව පිළිබඳ අවබෝධයක් ලබාදීමට කටයුතු කරනවා. විශේෂයෙන් ම යෝගා භාවනා ක්‍රම ඔස්සේත් ව්‍යායාම, නර්තනය ආදී විවිධ ඉසව් ඔස්සේ ශාරීරිකවත්, මානසිකවත් යම් යම් ගැටලුවලට පත්ව සිටින අයට උපදේශනය හා ප්‍රායෝගික ක්‍රියාකාරකම් මඟින් විසඳුම් ලබාදීමට කටයුතු කරනවා.ව්‍යායාම ඔස්සේ පුද්ගලයාගේ මතක ශක්තිය, ක්‍රියාකාරිත්වය, නිවැරදි ක්ෂණික තීරණය ගැනීම්, ආත්ම විශ්වාසය වගේ ම ආත්ම ශක්තියත් වැඩි දියුණු වෙනවා.තුෂාරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=av13092220</link>
    <topic>සිහින සැඳැල්ල</topic>
    <author>ජෝජ් රොබ්සන් ද සිල්වා</author>
    <content>සිහින සැඳැල්ලපසුගියදා අප අතරින් වියෝ වූ ගායන ශිල්පිනි සුනිලා අබේසේකර වෙනුවෙන් මේ ගීතය පළ කරමු.උදුම්බරා හිනැහෙනවා උදුම්බරා හිනැහෙනවා//// ඉර අඳුරට හැංගෙනවා දස දහසක් සම් මස් ඇට සිනා කඳුළු වැහි වැහලා ගිනිගෙන රත්වුණු දවසක් සැනසෙන එක සැන්දෑවකමුහුදු කොනේ සුදු වැල්ලේ ඉර හැංගෙන එක මොහොතක උදුම්බරා හිනැහෙනවා ඉර අඳුරට හැංගෙනවාකළුවර දුම එක හුස්මට මුළු ලෝකෙම වසා ගන්න ගිනි දිය ලෝ දිය වැස්සේ කිරිසල් පිරි උදුම්බරා සිනා කඳුළු වගුරනවාආදරයේ ඔබ ඔබමයි මා ඔබ නොව ඔබ මා නොව දවසක් දා - හඳුනා ගත්තොත් ඔබ මා ඒ මොහොතෙම එක හුස්මක උපදිනවා ගිනි රස්නය සීතලෙන් - හඳුනා ගත්තොත් ඔබ මාමහ මුහුදම ගොඩට ගලා රත්වුණු හිරු පායන්නට ගොඩබිම මහ මුහුදක් විය මහ මුහුදම ගොඩබිම විය උදුම්බරා කදුළු සලයි* පද රචනය - ඩබ්ලිව්. ජයසිරි* සංගීතය - ප්‍රේමසිරි කේමදාස* ගායනය - ටී.එම්. ජයරත්න, අයිවෝ ඩෙනිස් සහ සුනිලා අබේසේකර* චිත්‍රපටය - “බඹරු ඇවිත්” (1978)රෑට අහසේ තරු ගනින්නරෑට අහසේ තරු ගනින්න එන්න පාළුවේ සීත ‍පින්නෙ හීන මල් අරන් ජීවිතේම ළඟින් ඉන්න තාරකාවියේ නිමක් නොමැති ආදරේ අරන්සීත රැයේ තරු එළියේ ඔබේ මුහුණ සඳ වාගෙයි සඳ එළියේ තනි තරුවේ ඔබත් එක්ක මම ඉන්නම් පිනි බිඳු සේ පාවී පාවී එන්න සාවියේඔබ නැති රෑ තරු එළි නෑ මුළු අහසම හරි පාළුයි සඳ එළි නෑ පිනි පොද නෑ රාත්‍රියම හරි අඳුරුයි සුළඟක් වී ඇවිත් යන්න එන්න සාවියේ  * පද රචනය, සංගීතය සහ ගායනය - ගැමුණු ප්‍රනාන්දුඔබ කැමැති ගීතයඅම්බලන්ගොඩ - සරලා දෙව්මිණි, ගම්පහ - පාරමී, ගොඩැල්ලේ - සින්ති නිල්මිණි දබරේරා, උඩුගම්පල - තරංග කරුණාරත්න, කළුතර - සිතුම් සහ ක්‍රිශාන් ඉල්ලූ ගීතයයි මේ.ඇස් ආදරෙන් පුරෝනාඇස් ආදරෙන් පුරෝනා හිත පාළුවෙන් ගලෝනා ඔබ මගෙම වෙන්න ඕනා මියැදෙන්න දෙන්න උණුහුමේ ඔබේ මා හදවතින්ම උමතු වී තියේඔබ සිහිවන හැම මොහොතක් ගානේ දැක ගන්නට ඔබ මා ළඟ නෑනේ නුදුරේදිම කරගන්නට මාගේ අවසර දෙන්නට පමණයි ඕනේ ඉඩ දෙන්නම් පපුතුරේ නැළවෙනු මැන සොඳුරියේ මට ඔබම තමයි ඕනාරැක ගන්නම් ජීවිතයම වාගේ එක සැරයක් හද ගත්තා නම් මාගේ සැනසෙන්නට හැමදාමත් ආයේ එනවද හිමිකම ගන්නට මගෙ හීනේ නොසි‍ඳෙන මහ සාගරේ තරමට මගෙ ආදරේ මට ඔබම තමයි ඕනා  * පද රචනය - කුෂාන් මනීන්ද්‍ර* සංගීතය - සංදීප්ත ගුණවර්ධන* ගායනය - කවීෂ කවිරාජ්තුන්සිත දැහැන් ගත වෙනාතුන්සිත දැහැන් ගත වෙනා සිතුවිලි සසල කරවනා පදවැල් අතර ගැයෙන ස්වරයෙ සප්ත වරුණ සිත ළඟ ගයනවද ඔයා තුන් පැය අතර නිමවෙනා මතකය අතර රැ‍ඳවෙනා සිනමා පටයෙ රැ‍ඳෙන සුන්දර සිහින රැඟුම හිත ළඟ රඟනවද ඔයානෙතකට කඳුළ ගෙන දෙනා නරඹන සිතද හඬවනා දුක්බර ප්‍රේම රැඟුම සුන්දර පියවි ලොවක රඟන්න කියන්නට එපා තනිකම සිතට කැඳවනා තනිවම සිතින් වැලපෙනා දුක්බර විරහා ගැයුම් සුන්දර පියවි ලොවක ගයන්න කියන්නට එපා පෙම්බර වදන් වැල් විනා දුක්බර දෙබස් නම් එපා සිනමා ලොවක මිසක දිවියක සැබෑ ලොවක දුක්බර රැඟුම් නම් එපා සුන්දර අදහසක් කියා දුක්බර පදවැලක් ලියා සත්සර අතර මිසක සුන්දර සැබෑ ලොවක දුක්බර ගැයුම නම් එපා  * පද රචනය - අශෝක කෝවිලගේ* සංගීතය - නීලා වික්‍රමසිංහ* ගායනය - කමල් අද්දරආරච්චි සමඟ නීලා වික්‍රමසිංහනෙළාගන්න අතට එදානෙළාගන්න අතට එදා - පිපුණු කුසුම් දෙවට දිගේ නෙළා නොගෙන අතැර ගියේ - ඇයිද කියා නොම හැ‍ඟේ පරවුණු මල් පෙති විසිරී - තවම තියේ වැට දිගේ ඒ මල් තවමත් සුවඳයි - සුවඳයි ඉස්සර වගේහිතේ පිපුණු කඳුළු පොකුරු නැඟුණේ වලාකුළු වෙලා මතක තුළට මා කැඳවයි - කැඳවයි මහිත රිදවලා මට නුඹ වෙහෙරක් වූ කල මා මළුවේම තනිවූවා සෙනෙහස පූජා කරන්න - පූජාසනය මදි වුණා* පද රචනය - විජිත් කණුගල* සංගීතය - සුනිල් දයානන්ද කෝනාර* ගායනය - රෝහන් ශාන්ත බුලේගොඩ* සංයුක්ත තැටිය - “හිත ඔබටම තමයි”කණ්ඩායම් ගීයක්...කිමද නාවේකිමද නාවේ ඇයි නාවේ තරහ වී කවුද කීවේ බොරු කීවේ මගෙ දයා පෙර නූයේ ඇයි වූයේ අද වගේ කිමද නාවේ ඇයි නාවේ අද ඔයාසැමදාම බලා සිටියා මගෙ කවුළු ළඟට වෙලා කවදාවත් නෑ වූයේ මේ වාගේමගෙ පැල්පත අද පාළුයි නිහඬයි අඳුරයි ඇත්තේ කවදාවත් නෑ වූයේ මේ වාගේ  * පද රචනය හා සංගීතය - ක්ලැරන්ස් විජේවර්ධන* ගායනය - ගෝල්ඩන් චයිම්ස්සිත්ගත් ළමා ගීයක්...මිදුලේ වැලි මාළිගාවෙමිදුලේ වැලි මාළිඟාවෙ සක්විති පදවිය ලබන්න ගල් වැට ළඟ වාඩිවෙලා හඳ පායන හැටි බලන්න සතර දිසා ජයගෙන මම හනික එමී ‍ඔබේ ලොවට සඳ හිරු වී එළිය දෙමීපීනා සිප් සයුර දෙතෙර සියල් සතර දැන පිරිසිඳ ලොවේ අනෙක අවමන් මැද නොසෙල්වෙමි මිනිස් මහිම දෝතින් ගෙන සිනාසෙමීඑපා ඔටුනු මගෙ සිරසට එපා සිහසුනක් හිඳිනට සිනාසිසී මා එන මඟ හිඳිනු මැනේ දුවේ කියා මා අමතන් පියාණනේ  * පද රචනය - කුමාරදාස සපුතන්ත්‍රී* සංගීතය - රෝහණ වීරසිංහ* ගායනය - පේෂලා මෙන්ඩිස්ගී ඉල්ලා මේ අයත් SMS එවා තිබුණා.පිළියන්දලින් - නිසංසලා, ගිරිඋල්ලේ, - රන්ජිත්, වලල්ලාවිට - චන්ද්‍රිකා මල්කාන්ති, මාවනැල්ලේ - සංජීවනී තෙන්නකෝන්, මොරටුවේ ක්‍රිස්ටීන්, රිදීගම - පියුමි මදුරංගි, නුවර - ගිහාන් මධුසංක, හිරු, පස්සර - නිම්මි සහ එරන්ද, නිල්දන්ඩාහින්නේ - ශෂිනි, දෙහිවල - මල්ෂි, කීකිරියේ - චන්දිමා කුමාරි සෙනරත්, සාලියපුර - ජයංග කුමාර, පැතුම් නිම්සරා, අලව්වේ - ප්‍රියංගිකා, ගුණතිලක, රවින්දි අනුරාධා, හාලිඇළ - තිලංකා, ලාංජනා, අහුංගල - ෂෙරීන්, වාද්දූවේ - ක්‍රිශාන්ති විනූෂා, යටියන්තොට - කාංචන, යටියන - දෙව්මිණි, මාලඹේ - මුදිත සහන්, පාණදුර - ස්වර්ණා වෙත්තසිංහ, හේමසිරි, මිලාන්, මාලිඳු, හිමන්ති, සුබා, සාරා, සෙනුත්, මාතර - හර්ෂ, මේධාවි, ඉංගිරියේ - සජිත් ක්‍රිශාන්, කොළඹ - ගංගා, මිනුවන්ගොඩ - ඉ‍ෙර්ෂා, අම්බලන්ගොඩ - අනුෂ්කා, කොස්වත්තේ - හෂිනි, ඒකල - දුලාංජලී, දොඩන්ගස්හන්දියේ - ඉන්දුමතී, බුලත්සිංහල - සන්දීපානි, තිසාරා, මනෝහාර.ඔබේ නවතම ගී “සිහින සැඳැල්ලේ” පළ කරවා ගැනීමට කැමැති නම් george.robsondesilva@gmail.com විද්‍යුත් ලිපිනයට ඔබේ නිර්මාණ එවන්න.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=av13092221</link>
    <topic>Bollywood News</topic>
    <author>සුජීව තේවහෙට්ටිගේ</author>
    <content>Bollywood Newsරුපියල් කෝටි ගණනින් මුදල් වියදම් කරමින් ප්‍රචාරක වැඩ සටහන් දියත් කරන්න බොලිවුඩ් පුරයේ චිත්‍රපට නිෂ්පාදකවරු පැකිලෙන්නෙ නැහැ. ඔවුන් එලෙස අත දිගහැර වියදම් කරන්නේ තමන් හැදූ චිත්‍රපටය තිරගත වන දිනය ළංවෙද්දී විතරක් නොවෙයි. එහෙමත් නැත්නම් චිත්‍රපටය තිරගත වන කාලයේ දී විතරක් නොවෙයි චිත්‍රපටය රූගත කෙරෙද්දීත් ඒ ගැන ප්‍රචාරයක් ‍ලබා දෙන්න ඔවුන් කිසිදු ලෝබකමකින් තොරව වියදම් කරනවා.එලෙස අඬබෙර ගසා නිර්මාණය කළ චිත්‍රපටයක් තමයි, ‘කයිට්ස්'. මේ චිත්‍රපටය රූගත කරන්නටත් කලින් ඒ ගැන වගතුග මුළු ලෝකයේම අස්සක් මුල්ලක් නෑරම ප්‍රචාරය වුණා. රූගත කිරීමේදී සිදුවූ විශේෂ සිදුවීම් ඉන්දියාවේ මාධ්‍ය ඔස්සේ දිගට හරහට විසිරුණා. ඒ වුණත් ‘කයිට්ස්’ චිත්‍රපටය ආදායම් වාර්තා තැබුවේ නැහැ. චිත්‍රපටය නිෂ්පාදනය කළ රාකේෂ් රෝෂන් සහ අධ්‍යක්ෂණය කළ අනුරාග් බාසුගේ බලාපොරොත්තු බිඳ දමමින් ‘කයිට්ස්’ නිකම්ම නිකන් සරුංගලයක් සෙයින් සුළ‍ඟේ ගසාගෙන ගියා. ප්‍රධ‍ාන චරිතයක් රඟපෑ රිතික් රෝෂන් ගේ බලාපොරොත්තු බිඳ වැටුණා. මේ හේතුව නිසාදෝ අධ්‍යක්ෂ අනුරාග් බාසු සම නිෂ්පාදක රාකේෂ් රෝෂන් අතර තිබූ හොඳ හිත පලුදු වී ගියා. සමහරු නම් කියන්නේ ‘කයිට්ස්’ තිරගත වූ දා සිටම මේ දෙන්නා නොරොක්වී සිටිය බවයි. ‘කයිට්ස්’ තිරගත වූ 2010 සිට අද දක්වාම අනුරාග් සහ රාකේෂ් අතර පවතින්නේ දැඩි අමනාපයක්.පසුගිය අගෝස්තු 13 දා පැවැත්වුණු රාකේෂ් ගේ උපන්දින උත්සවයටත් ඔහු පැමිණියේ නැහැ. ඔහුට ආරාධනාවක්වත් යවා තිබුණේ නැහැ. මේ උපන් දින සාදය සංවිධානය කළේ රාකේෂ් ගේ පුත්, සුපිරි නළු ‍රිතික් රෝෂන් මුම්බායි නුවර සුපිරි අවන්හලකදී පැවැත්වුණු මේ සාදයට බොලිවුඩ් සිනමාවේ දැවැන්තයන් රැසක්ම ඇරයුම් ලබා තිබුණා. ඒ ආරාධිතයන්ගේ ලැයිස්තුව සකස් කෙරුණේ රාකේෂ් ගේ අනුදැනුම මතයි. එහි මුලින්ම සටහන් වුණේ භච්චන් පවුලේ සියලුම දෙනාගේ නම්. ඒ අනුව අමිතාබ් ඇතුළු සියලු දෙනා රාකේෂ්ට සුබ පතන්නට පැමිණ සිටියා. ඊළඟට සටහන් වී තිබුණේ ඒක්තා කපූර්, ජිතේන්ද්‍ර සහ ශෝභා කපූර් යුවළ. ඉන්පසුව ප්‍රියංකා චොප්රා ඇතුළු වත්මන් යුගයේ තරු රැසකගේ නම් සටහන් වී තිබුණා. ඒත්, අනුරාග් බාසුගේ නම ඒ ලැයිස්තුවට ඇතුළත් වුණේ නැහැ. එය රාකේෂ් උවමනාවෙන්ම කළ දෙයක් බවයි පැවසෙන්නේ.‍මේ ගැන බලපෑම් කරන්නට ඔහුගේ පුත් රිතික් ඉදිරිපත් වුණේ නැහැ. ඔහු තම මව සහ සොහොයුරිය සමඟ උපන් දින සාදයේ සංවිධාන කටයුතු සිදු කළා. උපන් දින සාදය නිමාවට පත්වීමෙන් පසුව බොලිවුඩ්පුරයේ බොහෝ දෙනෙකු ගේ මාතෘකාව වුණේ රාකේෂ් ගේ උපන්දින සාදයට අනුරාග් බාසුගේ නොපැමිණීම ගැනයි.මින් පසුව තවත් විශේෂ දෙයකුත් සිදුවෙලා. ‘කයිට්ස්’ චිත්‍රපටය ඉංග්‍රීසි භාෂාවෙන් දෙබස් යොදා නිර්මාණය කිරීමට රාකේෂ් රෝෂන් තීරණය කරලා. ඒ වෙනුවෙන් එහි සංස්කරණ කටයුතු සිදුකරන්නට ‘කයිට්ස්’ පිටපතක් හොලිවුඩ් සිනමාවේ අධ්‍යක්ෂවරයෙකු වන බ්‍රෙට් රැට්නර් වෙත ලබා දෙන්නටත් රාකේෂ් කටයුතු කරලා. මෙය සිදුකර ඇත්තේ අධ්‍යක්ෂ අනුරාග් බාසුට කිසිදු දැනුම් දීමකින් තොරව බවයි ආරංචිවලින් කියවෙන්නේ.මේ විරසකය දිගින් දිගට ඇදී යද්දී රිතික් පසුවන්නේ දෙගිඩියාවකින්. ඔහු සහ අනුරාග් බාසු අතර අමනාපයක් නැහැ. ඒ නිසා ඔහු තරහ කරගෙනත් බැහැ. තාත්තාට විරුද්ධ වෙන්නටත් බැහැ.මඳ නිහැඬියාවක සිටි ජනප්‍රිය නිළි ප්‍රීටි සින්ටා බොලිවුඩ් ලොවට නැවතත් පිවිසුණේ ‘ඉෂ්ක් ඉන් පැරිස්’ චිත්‍රපටයෙන්. ප්‍රේම්රාජ් අධ්‍යක්ෂණය කළ මේ චිත්‍රපටය ප්‍රීටිගේ නිෂ්පාදනයක්. බහුතර ප්‍රේක්ෂක පිරිසකගේ අවධානය දිනා නොගත් මේ චිත්‍රප‍ටය නිසා ප්‍රීටිට නඩුවක් පැටලිලා.නඩුව ගොනුකර ඇත්තේ ‘ඉෂ්ක් ඉන් පැරිස්’ චිත්‍රපටයේ තිර රචක අබ්බාස් කිරෙවාලා. ඔහු, අන්ධේරි ප්‍ර‍දේශයේ මහේස්ත්‍රාත් උසාවියෙහි මේ නඩුව පවරමින් සඳහන් කර ඇත්තේ ‘ඉෂ්ක් ඉන් පැරිස්’ චිත්‍රපටයේ තිර රචනය වෙනුවෙන් තමන් වෙත ප්‍රීටි විසින් නිකුත් කරන ලද රුපියල් ලක්ෂ 18ක චෙක්පත අගරු වී ඇති බවයි. මේ නිසා තමන්ට මහත් පාඩුවක් විඳින්නට සිදුවී ඇතැයි ද ඔහු සඳහන් කරනවා.නඩු විභාගය කැඳවූ අවස්ථාවේ දී ප්‍රීටි, අධිකරණය ඉදිරියෙහි පෙනී සිටියේ නැහැ. මේ හේතුවෙන් ඇයට රුපියල් පන්දහසක දඩයක් නියම කෙරුණා. ඒ විතරක් නොවෙයි ඇයට උසාවියෙහි පෙනී සිටින ලෙස ඇප ලබාදිය නොහැකි වරෙන්තුවක් ද නිකුත් වුණා. මේ නඩුවටසම්බන්ධව කටයුතු කරන ප්‍රීටිගේ නීතිඥ රත්නෙජ්වාර් ජා පැවසුවේ ප්‍රීටි මේ දිනවල රටින් බැහැරව සිටින බවයි. “අපි මේ වරෙන්තුව අවලංගු කරන්න කියලා අන්ධේරි උසාවියෙන් ඉල්ලීමක් කරනවා. එහෙම බැරි වුණොත් මුම්බායි ශ්‍රේෂ්ඨාධිකරණයට යනවා” ප්‍රීටිගේ නීතිඥයා එලෙස කීවා.චෙක්පතෙහි පටලැවිල්ලට පැටලුණ මේ නඩුවත් එක්කම තවත් නඩුවක් වෙනුවෙන් කාලය වෙන් කරන්න ප්‍රීටිට සිදුවෙලා. ඒ ප්‍රවීණ සිනමා කරුවකු වූ කමල් අම්රෝහිට අයත් දේපළ පිළිබඳ නඩු විභාගයටයි. කමල් අම්රෝහි සහ ඔහුගේ නි‍ෙවස පිහිටි ප්‍රදේශයේ තිබෙන ස්වේච්ඡා සංවිධානයක් අතර මේ නඩුව විභාග වන්නේ දීර්ඝ කාලයක් තිස්සේ. කමල් අම්රෝහි මියගොස් දැනට දශක දෙකක් ගතවෙලා. ඉන්පසුව මේ නඩුවෙහි ඔහු වෙනුවෙන් පෙනී සිටියේ ඔහුගේ පුත් ශන්දාර් අම්රෝහි. ඔහු ද 2011 දී මියගියා. මිය යන්නට කලින් ඔහු ප්‍රකාශ කළේ තමන්ගේ දියණියක් වැනි ප්‍රීටි සින්ටාට තම දේපළ ලබා දෙන බවයි. එම දේපළ ප්‍රීටිගේ නමට ලියා දුන් බවක් සඳහන් වන්නේ නැහැ. නඩුවට පැටලී සිටින ස්වේච්ඡා සංවිධානය පවසන්නේ ශන්දාර් වෙනුවෙන් ප්‍රීටි පෙනී සිටිය යුතු බවයි. ඒත් ප්‍රීටි එයට කැමැත්තක් දක්වන්නේ නැහැ. තමන් සහ අම්රෝහි පවුල අතර කිසිදු බැඳීමක් නැතැයි සඳහන් කර උසාවියට දිවුරුම් ප්‍රකාශයක් ලබාදීමටයි ප්‍රීටි බලාපොරොත්තු වන්නේ.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=am1309221</link>
    <topic>ප්‍රශ්නය පිරිමියගේ ද බෙ‍ෙහත් තියෙනවා</topic>
    <author>ගාමිණී සුසන්ත</author>
    <content>ප්‍රශ්නය පිරිමියගේ ද බෙ‍ෙහත් තියෙනවාවිවාහක යුවළකගේ එකම සිහිනය සිඟිති දරුවකුගේ සුරතල් බැලීමය. වර්තමානයේදී බොහෝ දෙනාට එම සිහිනය සැබෑ කර ගැනීමට නොහැකිවී ඇත. බොහෝ දෙනෙකු සිතන්නේ ස්ත්‍රියගේ අඩුපාඩුකම් ඒ සඳහා හේතුවන බවය. විවාහක යුවළකට දරුවන් නොමැතිවීමට පුරුෂයාගේ මඳසරුභාවය බොහෝ සෙයින් හේතුවන බව විද්‍යාත්මක පරීක්ෂණවලින් පැහැදිලි වී ඇත.දරුඵල අහිමි වීමට පුරුෂයින් තුළ ඇති දෝෂ මොනවාද? ඒ සඳහා ඇති පිළියම් මොනවාද? යන කරුණු පිළිබඳව අද අපි විමසා බලමු.විවාහක යුවළකට දරුඵල අහිමිවීමට පුරුෂයා තුළ ඇති දුර්වලතා කොතරම් දුරට බලපානවාද?විද්‍යාත්මකව කරන ලද පරීක්ෂණයකින් හෙළිවී තිබෙනවා, විවාහයෙන් පසුව වසරක් පමණ කාලයක් නිසියාකාරව එක්වීම් පැවැත්වූවත් දරුඵල නැතිවීමට ස්ත්‍රීන්ගේ මෙන් ම පුරුෂයින්ගේ ද දෝෂ හේතුවන බව. දරුඵල නැතිවීමට බලපාන හේතුවලින් 30% ක් ස්ත්‍රිය තුළ ඇති අඩුපාඩු බවත් තවත් 30% ක් පුරුෂයාතුල ඇති අඩුපාඩු බවත් තවත් 30% ක් දෙදෙනාම අතර ඇති අඩුපාඩු බවත් හෙළිවී තිබෙනවා. ඉතිරි සියයට 10 ට කිසිම හේතුවක් සොයාගන්න බෑ.‍එනිසා විවාහක යුවළකට දරුවන් නැතිනම් එහි වරද ස්ත්‍රියට පමණක් පැටවීම සාධාරණ නෑ. දරු ඵල අහිමිවීමට බලපාන හේතු අතර ස්ත්‍රියගේ දුර්වලතා මෙන් ම පුරුෂයාගේ දුර්වලතා ද සමානව බලපාන බව දැන් පැහැදිලි වෙනවා.පුරුෂයින් තුළ මෙවැනි නිසරු භාවයන් ඇතිවීමට බලපාන හේතු මොනවාද?නිසරු භාවයක් පෙන්වන පුරුෂයින් අතර තිබෙන ප්‍රධාන ගැටලුව වන්නේ ශුක්‍රාණුවල ඇති දුර්වලතාවය. පුරුෂයාගේ ශුක්‍ර තරලයේ ප්‍රමාණය අඩුවීම, මිය ගිය ශුක්‍ර සංඛ්‍යාව වැඩිවීම, අසාමාන්‍ය ශුක්‍ර සංඛ්‍යාව වැඩිවීම, ශුක්‍ර තරලයේ ඇති ප්‍රක්ටෝස් ප්‍රමාණය අඩුවීම, ප්‍රොස්ටග්ලැන්ඩින් ප්‍රමාණය වැඩිවීම ආදිය ශුක්‍ර තරලයේ ගුණාත්මක භාවය අඩුවීමට හේතු වෙනවා. එසේ ම ශුක්‍ර තරලය අධික උකුගතියක් තිබීම, ශුක්‍ර කැටි ගැසීම එය දියාරු බවට පත්වීමට සෑහෙන කාලයක් ගතවීම වැනි හේතු නිසා ද දරුවකු පිළිසිඳ ගැනීමට අවශ්‍ය ශක්තිය නැති තත්ත්වයට පත්වීමට හේතු වෙනවා.. ශුක්‍ර නිපදවීමේ දෝෂ වලට බලපාන හේතු මොනවාද?ඒ සඳහා හේතු කීපයක් ම බලපාන බව පැහැදිලියි. උපතින් ම වෘෂණ කෝෂ කුඩාවට පිහිටීම, කෝෂ තුළට වෘෂණ ඇතුළු නොවී උදරය තුළම පිහිටා තිබීම වැනි හේතු ශුක්‍රාණු නිපදවීම අඩාලවීමට බලපානවා.ඇතැම් රැකියාවන් වල නිරතවී සිටින පුරුෂයින් ගේ ද ශුක්‍ර නිපදවීමට බලපෑම් ඇති වෙනවා. ඒ විශේෂයෙන් ම උණුසුම් වාතාවරණයක් යටතේ වැඩ කරන පෝරණු සහ බේකරිවල සේවය කරන පුද්ගලයින්ගේ. ඔවුන් කරන රැකියාව අනුව බොහෝ වේලාවක් අධික උණුසුම් පරිසරයක සිටීම, වෘෂණ කෝෂවල ශුක්‍ර නිපදවීමට බලපෑම් ඇති කරනවා.එමෙන් ම ඉතා තදට යට ඇඳුම් ඇඳ දිනකදී බොහෝ වේලාවක් සිටීම ශුක්‍රාණු නිපදවීමට බාධා ඇති කරන බව‍ හෙළිවී තිබෙනවා.ඊටත් අමතරව වෘෂණ කෝෂවල දිය පිරීම, වෘෂණ කෝෂ බරවා රෝගයට ගොදුරුවීම, කෝෂවල නහර ගැටගැසීම, හර්නියා වැනි තත්ත්වයන් ද පුරුෂයකුගේ වෘෂණ තුළ ශුක්‍රාණු නිපදවීමට බලපෑම් ඇති කරනවා.. කම්මුල් ගායත් ශුක්‍රාණු නිපදවීම අඩුවීමට බලපානවා ද?විවිධ ආසාදන තත්ත්වයන් වෘෂණ කෝෂවලට බලපෑම ශුක්‍රාණු නිපදවීම අඩාළ කිරීමට හේතුවක්. බොහෝ දෙනෙක් දන්නා පරිදි කම්මුල් ගායට හේතු වන වෛරසය වෘෂණ කෝෂ වලට බලපෑම් ඇති කළහොත් එමඟින් වෘෂණ තුළ ශුක්‍රාණු නිපදවීම හීන වෙනවා.ඒ වගේ ම පුරස්ථි ග්‍රන්ථිවල ඇතිවන ආසාදන වෘෂණ කෝෂ ආශ්‍රිතව සෑදෙන ක්ෂය ‍රෝගය මෙන් ම ක්ලැමීගියා වැනි විෂබීජ නිසාත්, පුරුෂයින්ගේ වෘෂණ තුළ ශුක්‍රාණු නිපදවීම පහත වැටෙනවා.බොහෝ දෙනෙක් නොදන්නවා වුණාට මන්දපෝෂණය, අධික දුම්පානය, මත්පැන් පානය වැනි නරක පුරුදු මගින් ද වෘෂණවල නිපදවෙන ශුක්‍ර තරලයේ දෝෂ හටගන්නවා. මත්පැන්වල ඇති අහිතකර රසායන වෘෂණ කෝෂවල ටෙස්ටොස්ටෙරෝන් හෝමෝනය නිපදවීම අඩුවීමට බලපානවා. හෝමෝන ආශ්‍රිත රෝග තත්ව නිසා ද පුරුෂයින්ගේ ශුක්‍ර තරලය දුර්වල වෙනවා. දියවැඩියාව ඉන් ප්‍රධානයි.තයිරොයිඩ්, පිටියුටරි, අධිවෘක්ක වැනි හෝමෝන ශ්‍රාවය වන ග්‍රන්ථිවල ඇතිවන දෝෂ නිසා ශරීරයේ සිදුවන හෝමෝන වෙනස්කම් ශුක්‍ර තරලයේ ගුණාත්මක භාවයට ඍජු ලෙස ම බලපානවා. නිතර එක්ස් කිරණ වැනි විකිරණවලට ගොදුරු වීම, ඊයම් දුම, පිළිකා නාශක ඖෂධ වැනි දේට හසුවීම අධිරුධිර පීඩනය, ඇතැම් මානසික රෝග සහ වලිප්පුව වැනි රෝග වලදී ලබාදෙන ඖෂධ මගින් ද පුරුෂයින්ගේ ශුක්‍ර තරලය දුර්වල වෙනවා.එමෙන් ම ඇතැම් පුරුෂයින්ට ශරීරයේ ප්‍රතිශක්තියේ ඇතිවන ගැටලුවල දී ශුක්‍රාණුවලට එරෙහිව ශරීරය තුළ ප්‍රතිදේහ ඇතිවීම නිසාත්, ශුක්‍රාණු කැටි ගැසීම අක්‍රියවීමට ඉඩ තිබෙනවා.ඇතැම් පුද්ගලයින් හට පාරම්පරිකව උරුම වන ඇතැම් ජාන නිසා ද ශුක්‍රාණු නිපදවෙන්නේ නෑ. උදාහරණයක් ලෙස ක්ලයින්ෆෙල්ටර් (Klinefelters) නම් රෝගයේදී පුරුෂයාට එක් ස්ත්‍රී වර්ණ දේහයක් වැඩිපුර පැමිණෙනවා. මෙවැනි අවස්ථාවක පුරුෂයාගේ වෘෂණවලට ශුක්‍රාණු නිපදවීමට නොහැකි වෙනවා.. නිපදවන ශුක්‍රාණු බැහැරකිරීම පිළිබඳවත් දෝෂ තිබෙනවාද?ඔව්. දෝෂ කීපයක් ම තිබෙනවා. පුරුෂයකුගේ වෘෂණ කෝෂවල ඉතා හොඳින් ශුක්‍රාණු පිටතට එන ශුක්‍රාණු ප්‍රණාල පද්ධතියේ අවහිරතාවයක් නිසා ශුක්‍රාණුවලට පිටතට පැමිණීමට අපහසු වෙනවා. එවැනි අවහිරතාවයන්ට හේතු වන්නේ බැක්ටීරියා මගින් නාළ තුළ ආසාදන ඇතිවීමයි. ගොනෝරියා වැනි ලිංගාශ්‍රිත රෝග ක්ෂය රෝගය මෙහිදී මුල් වෙනවා.එසේම වෘෂණ කෝෂය තැළීමකට ලක්වීම හර්නියා, දියරපිරීම (Hydrocele) වැනි රෝග සුවපත් කිරීමට වෘෂණ කෝෂ ආශ්‍රිතව සිදුකරන ශල්‍යකර්ම වලදීද ඇතැම්විට ශුක්‍රාණු පිට‍කරන ප්‍රණාල පද්ධතිය අවහිරවීමට ඉඩ තිබෙනවා.මීට අමතරව ලිංගික බෙලහීනතාවය හෝ ශුක්‍ර මෝචනයේ දෝෂ ඇති පුරුෂයින්ට ලිංගික එක්වීමකදී ශුක්‍රාණු නිසි ලෙස ස්ත්‍රියගේ යෝනි මාර්ගයේ තැන්පත් කිරීමට හැකියාව නොලැබී යනවා.ශුක්‍රාණු මෝචනයේ දෝෂ ලෙස සලකන්නේ ක්ෂණික මෝචනය හෝ ශුක්‍ර මෝචනය කිසිසේත් ම සිදු නොවීමයි.එසේ ම ශුක්‍රාණු මෝචනය පිටතට සිදු නොවී පසුපසට සිදුවී මුත්‍රාශය තුළට ශුක්‍රාණු පිටවීම ඇතැම් පිරිමින් තුළ දැකිය හැකි රෝගයක්. පුරුෂ ලිංගයේ කෙළවර විවරය නොපිහිටා ලිංගය මුල විවරය දක්නට ඇති පිරිමින් ද සිටිනවා. මෙය උපන් දෝෂයක්. මෙවැනි පිරිමින්ට ද ලිංගික එක්වීමකදී ශුක්‍රාණු නියමාකාරයෙන් ස්ත්‍රියගේ යෝනි මාර්ගයේ තැන්පත් කළ හැකි වන්නේ නෑ.. පුරුෂයින්ගේ ධාතුවල ගුණාත්මකභාවය අඩුවීම යන්නෙන් අදහස් වන්නේ කුමක්ද?පුරුෂයකුගේ ධාතුවල අඩංගු වන්නේ ප්‍රජනන සෛල හෙවත් ශුක්‍රාණු මෙන් ම ඒවායේ පෝෂණය සඳහා‍ උපකාරක ග්‍රන්ථිවලින් ශ්‍රාවය කෙරෙන ශ්‍රාවයනුයි. ලිංගික එක්වීමකදී පුරුෂයකුට පිටවන ධාතු ප්‍රමාණය අවම වශයෙන් මිලි ලීටර් 2 ක්වත් විය යුතුයි. එසේම එම ධාතුවල ශූක්‍රාණු සාන්ද්‍රණය මිලි ලීටරයකට මිලියන 60 ක්වත් තිබිය යුතුයි.ලෝක සෞඛ්‍ය සංවිධානය මඟින් නිකුත් කර ඇති වාර්තාවලට අනුව ඉහත අගය මිලියන 20 ක්වත් ඇති පුරුෂයන් නිසරු පුරුෂයන් ලෙස හඳුන්වන්නේ නෑ. නමුත් ශුක්‍රාණු තරලයේ ශුක්‍රාණු ඝනත්වය මිලියන 10 ට වඩා අඩු නම්, බොහෝ දුරට එම පුරුෂයන් නිසරු භාවයට පත්වූවන් ලෙස හඳුන්වනවා. ඔවුන් දරුවකු ලබා ගැනීමට බලාපොරොත්තු වන්නේ නම් ඔවුන් වෛද්‍ය ප්‍රතිකාරවලට යොමුවීම අත්‍යවශ්‍ය වෙනවා.පිටවන ශුක්‍රාණු ප්‍රමාණයෙන් 50% ක්වත් ප්‍රාණවත්ව ඉදිරියට පිහිනා යන ඒවා විය යුතුයි. සුළුවෙන් ඉදිරියට පිහිනා යන ශුක්‍රාණු මෙන්ම වටේට කැරකී කැරකී තිබෙන ශුක්‍රාණු ද කොපමණ තිබුණත් ප්‍රයෝජනයක් ඇත්තේ නෑ. එසේම ශුක්‍රාණුවල ‍පරිණත භාවය ශුක්‍රාණු සංඛ්‍යාවට වඩා ඉතා වැදගත්. ඩිම්බයක වැදී එය විනිවිද යමින් සංසේචනයක් සිදුකළ හැකි වන්නේ ශුක්‍රාණුවල පරිණත අවස්ථාවලින් අවසන් පරිණත භාවයට පත්වූ ශුක්‍රාණුවලට පමණයි. ශුක්‍ර තරලයක එවැනි ශුක්‍රාණු 50% ක්වත් තිබීම අවශ්‍යයි.වෘෂණ කෝෂවල ප්‍රමාණය සහ ඒවායින් නිපදවන ශුක්‍රාණු සංඛ්‍යාව අතර සම්බන්ධයක් තිබෙනවා ද?ඔව් එවැනි සම්බන්ධයක් තිබෙනවා. සෙන්ටිමීටර් 1 කට වඩා විශ්කම්භයෙන් අඩු වෘෂණ කෝෂ කුඩා වෘෂණ කෝෂ ලෙස හඳුන්වනවා. එවැනි කෝෂවල නිපදවන ශුක්‍රාණු ප්‍රමාණය ඉතා අඩුයි. එවැනි පුරුෂයන් බොහෝ විට නිසරු පුද්ගලයන් වීමට ඉඩ තිබෙනවා.පුරුෂයන්ගේ ශුක්‍රාණුවල ශක්තිය වර්ධනය කිරීමට ඖෂධ තිබෙනවා ද?ප්‍රජනක සෛල නොනැසී තිබෙනවානම්, ඇතැම් හෝමෝන ඖෂධ මාර්ගයෙන් ශුක්‍ර තරලයේ ශුක්‍රාණු සංඛ්‍යාව ඉහළ නංවා ගත හැකියි. එසේම වෘෂණ කෝෂ සීත කිරීම, තද යට ඇඳුම් නොඇඳීම, මනා පෝෂණය සහ නිවැරැදි ව්‍යායාම මඟින් වෘෂණ කෝෂවලට හොඳ රුධිර ගමනාගමනයක් ඇතිකර නිපදවන ශුක්‍රාණු සංඛ්‍යාව වැඩිකළ හැකියි. දුම්පානය කරන පුද්ගලයින් එයින් මිදීම අත්‍යවශ්‍යයි. ඊයම් දුම, රසායනික ද්‍රව්‍ය, විකිරණ ආශ්‍රිතව රැකියාව කරන අය මෙන්ම අධික උෂ්ණත්වයෙන් යුතු ස්ථානවල රැකියාවල නියුතු උදවිය තාවකාලිකව හෝ විකල්ප ක්‍රමයක් සොයා ගත යුතුයි.ඖෂධීය ප්‍රතිකාරවලින් ශුක්‍රාණුවල ගුණාත්මක බව ඉහළ යාමක් සිදුවන්නේ නැතිනම්, කෘත්‍රිම ක්‍රමවලින් දරුවකු ලබාගැනීමේ හැකියාව තිබෙනවා. පුරුෂයාගේ ශුක්‍ර තරලය තුළ ඉතාම සුළුවෙන් හෝ ශුක්‍රාණු තිබේනම්, ඒවා අතරින් ඉතාම හොඳින් චලනය වන ශුක්‍රාණු පමණක් තෝරාගෙන IUI ක්‍රමය මඟින් ස්ත්‍රියගේ ගර්භාෂය තුළට ශුක්‍රාණු ඇතුළු කළ හැකියි. එසේම ඊට වඩා තාක්ෂ‍ණයෙන් උසස් ක්‍රමයන් වන IVF හෝ ICSI වැනි ක්‍රම භාවිත කිරීමෙන් ද ශුක්‍ර තරලයේ සුළු ශුක්‍රාණු සංඛ්‍යාවක් ඇති විවාහක පුරුෂයන්ට ද දරුවන් ලබාගැනීමේ හැකියාව අද තිබෙනවා.පුරුෂයන් අතර තිබෙන ලිංගික දුබලතා, ලිංගික අප්‍රාණික බව දරුවකු ලබා ගැනීමට බලපාන්නේ කෙසේ ද?ලිංගිකත්වය පිළිබඳව නිවැරැදි අවබෝධයක් නැතිකමෙන් සමාජයේ බොහෝ තරුණයන්, මිථ්‍යා මත විශ්වාස කොට තව තවත් ලිංගික අතින් දුබල තාවයකට පත්වෙන අවස්ථා තිබෙනවා. ස්වයං වින්දනය සහ හීනෙන් ශුක්‍ර ‍මෝචනය අහිතකර යැයි සිතා සිටින විට ඒ පිළිබඳව වැරැදිකාරයකු සේ මෙන් හැඟීමක් සිතට ඇති වෙනවා. එවිට එය මානසික වශයෙන් බොහෝ බලපෑම් ඇතිකළ හැකි කාරණයක් වෙනවා. මෙවැනි ඇතැම් පුද්ගලයින් විවාහ නොවී සිටීමට පවා පෙලඹෙනවා.ලිංගික උද්‍යෝගය අඩුවීමට ප්‍රධාන හේතු කීපයක්ම තිබෙනවා. මානසික කනස්සලු භාවය, අධිකව වෙහෙසීම, නිදි වැරීම, ගමනේ යෙදීම නිසා ඇතිවන වෙහෙස වැනි හේතු ඒ අතරින් ප්‍රධානයි.ඇතැම් පුරුෂයන්ට ලිංගික ආශාවන් තිබුණත් බිරිය සමඟ එක්වීමට තැත් කරන විට ලිංගික උත්තේජනයක් සිදු නොවීමට පුළුවන්. නමුත් මෙවැනි පුද්ගලයින් වෙනත් ආකාරවලින් ලිංගිකව උත්තේජනය වෙනවා. එලෙස ලිංගික උත්තේජනයන් අඩුවීමට බලපාන හේතු කීපයක්ම තිබෙනවා. ඒ; පුරුෂයා තුළ ඇති ගැටලු සහ අඹු සැමි දෙදෙනාම අතර ඇති ගැටලුයි. පුද්ගලයා තුළම ඇති ගැටලු ලෙස ඔහු කලින් පැවැත්වූ සමලිංගික සම්බන්ධතා, විකෘති ආශාවන්, කුඩා කල ආගම හා බැඳුණු ඉගැන්වීම් සහ විශ්වාස, මාපියන්ගේ නීතිරීති ආදිය නිසා මානසිකව පසුබෑම්වලට ලක්වීම ආදිය දක්වන්න පුළුවනි.ලිංගික උත්තේජනය නිසි අයුරින් සිදු නොවීමට අඹු සැමි දෙදෙනාගේම හේතු ලෙස ඔවුන් දෙදෙනා අතර ඇතිවන ගැටලු සහ ප්‍රශ්න දෙදෙනාට දෙදෙනා ආකර්ෂණය නොවීම ආදිය දක්වන්න පුළුවනි. අඩු ලිංගික උත්තේජන තත්ත්වයේ අවසන් ප්‍රතිඵලය වන්නේ ලිංගික අප්‍රාණිකත්වයයි. මෙය සෘජුවම දරු ඵල අහිමි වීමට බලපානවා.මීට වසර 30 කට පමණ පෙර සෞඛ්‍ය ක්ෂේත්‍රය තුළ විශ්වාස කළේ ලිංගික අප්‍රාණිකත්වයට ප්‍රධානම හේතුව මානසික හේතුවක් බවයි. නමුත් නූතන පරීක්ෂණවල ප්‍රතිඵල වලින් පෙන්වා දෙන්නේ තරුණයින්ගෙන් 10% කටත් බලපා ඇති යම් යම් කායික රෝගාබාධ ලිංගික අප්‍රාණිකත්වයට බලපා ඇති බවයි. ඊට අමතරව මානසික තත්ත්වයන් ද බලපාන බව ද තහවුරු වී තිබෙනවා.ලිංගික හැසිරීමට ඇති බිය, සාර්ථක ලිංගික හැසිරීමක් කිරීමට නොහැකිවේ යැයි කනස්සලු වීම, විවාහ දිවියේ ප්‍රශ්න, රැකියා ස්ථානයේ ගැටලු, ජීවත්වීමට තමන්ටම වෙන්වූ ස්ථානයක් නැති වීම වැනි කරුණු මෙන්ම ඇතැම් මානසික රෝගාබාධයන් ද පුරුෂයින්ගේ ලිංගික අප්‍රාණිකත්වයට හේතු වන බව හෙළි වී තිබෙනවා.එසේම පුරුෂයින්ගේ ලිංගේන්ද්‍රියට රුධිරය සපයන ධමනිවල ඇතිවන යම් යම් රෝගී තත්ත්වයන් නිසා රුධිරය සැපයීම අඩුවීම නිසාත් ලිංගික අප්‍රාණිකත්වය ඇති වෙනවා. එසේම ශිරාවල රුධිරය කාන්දු වීමක් ඇතිවී පුරුෂ ලිංගේන්ද්‍රියෙන් රුධිරය ඉක්මනින් ඉවත්වීම සහ ලිංගේන්ද්‍රියට සම්බන්ධ ස්නායුවල රෝගාබාධයන් ද පුරුෂ අප්‍රාණිකත්වයට බලපෑම් කරනවා. දියවැඩියාව, ධමනිවල කොලෙස්ටරෝල් ඇතුළු තෙල් තැන්පත් වීම, අධි රුධිර පීඩනය, ප්‍රෝලැක්ටින් හෝමෝනය ශ්‍රාවය කරන කුඩා ගෙඩි පිටියුටරි ග්‍රන්ථියේ ඇතිවීම, පුරුෂ හෝමෝන අඩු කරන ලිංගික අප්‍රාණිකත්වයට බලපානවා.ඊටත් අමතරව අධි රුධිර පීඩනයට ලබාදෙන ඖෂධ පුරුෂ ලිංගය ආශ්‍රිතව සිදුකරන සැත්කම් සහ පුරුෂ ලිංගයට සිදුවන අනතුරු මෙන්ම සුසුම්නාවට සිදුවන අනතුරු ද පුරුෂයින්ගේ ලිංගික අප්‍රාණිකත්වයට හේතු වෙනවා. මෙලෙස ලිංගික අප්‍රාණිකත්වයට ගොදුරු වූ පුරුෂයින්ගේ සඵලතාවය අඩුයි.ක්ෂණික මෝචනය, පමා වී සිදුවන මෝචනය හෝ මෝචනයක් සිදු නොවීම පුරුෂයකුගේ සඵලතාවයට බලපාන්නේ කෙසේ ද?එවැනි හේතු පුරුෂයකුගේ සඵලතාවයට ඉතා ප්‍රබලව බලපානවා. ක්ෂණික මෝචනය පිළිබඳව සලකන විට එය බොහෝ පුරුෂයන්ට බලපා ඇති තත්ත්වයක්.ක්ෂණික මෝචනය රෝගී තත්ත්වයක් ලෙස හැඳින්විය නොහැකියි. ඇතැම් තරුණයන්ට මෙම තත්ත්වය මුල සිටම ඇති අතර තවත් අයට විවාහ වී කලක් ගතවූවාට පසුව ඇතිවෙති. විවාහ වූ අලුතමත් මෙම තත්ත්වය පෙන්නුම් කරන්නේ ශුක්‍ර මෝචනය සිදුවන ස්නායු සම්බන්ධ ප්‍රතිකචාපය (Reflex) අඩු මට්ටමක පැවතීමයි. මෙම තත්ත්වය කාලයත් සමඟම සුව අතට හැරෙනවා.ක්ෂණික මෝචනයේ උච්චතම අවස්ථාව වන්නේ ලිංගික සබඳතාවය ආරම්භ කිරීමට පෙරම මෝචනය සිදුවීමයි. විවාහ වී කලක් ගතවූ පසුව ඇතිවන ක්ෂණික මෝචන තත්ත්වයට මානසික ගැටලු බෙහෙවින් බලපානවා.* පුරුෂ ලිංගික දුබලතා නිවැරැදිව හඳුනාගන්නේ කෙසේද?පුරුෂයින්ගේ දුර්වලතා නිවැරැදිව හඳුනාගැනීමට පූර්ණ වෛද්‍ය ඉතිහාසයක් සමාජීය සහ විවාහ ජීවිතය පිළිබඳ විස්තර ඉතිහාසයකුත් ලබාගත යුතුයි. පුරුෂ ලිංගික දුබලතාවලට බොහෝවිට මානසික බලපෑමක් තිබෙන නිසා ඒ පිළිබඳවත් සොයා බැලිය යුතුයි. ඊට අමතරව බිරියගෙන් සෑම තොරතුරක්ම ලබාගැනීමෙන් පුරුෂ ලිංගික දුබලතා හඳුනාගැනීමේ හැකියාව ලැබෙනවා. මෙහිදී පුරුෂ දුබලතාවයට හේතුව නිවැරැදිව හඳුනාගැනීමෙන් පමණක් ස්ථිර සුවයක් ලබා ගත හැකි වෙනවා. එසේ නැති නම් ලැබෙන්නේ තාවකාලික සුවයක් පමණයි.මානසික හේතු නිසා ඇතිවන ලිංගික අප්‍රාණිකත්වයත්, ශාරීරික හේතු නිසා ඇතිවන අප්‍රාණිකත්වයත් වෙන්කර හඳුනාගැනීමට වෛද්‍ය පරීක්ෂණ දෙකක් උපයෝගී කරගත හැකි වෙනවා.* සඵලතාව අඩු කරන පුරුෂ ලිංගික දුර්වලතාවයන්ට ප්‍රතිකාර තිබෙනවාද?ඉහතින් විස්තර කළ සෑම ලිංගික දුර්වලතාවකටම ප්‍රතිකාර වර්තමානයේ තිබෙනවා. ඇතැම් තත්ත්වයන් සම්පූර්ණයෙන්ම සුව කරගත හැකිවන අතර තවත් සමහර තත්ත්වයන් දරුඵල හිමිකර ගැනීමේ මට්ටමට සුවකර ගැනීමේ හැකියාව තිබෙනවා. එසේම මෙවැනි තත්ත්වයන්ගෙන් මිදීමට නිවැරදි ලිංගික අධ්‍යාපනයක් ලැබීම ඉතාම ප්‍රයෝජනවත්. විවාහ වීමට බලාපොරොත්තු වන තරුණ යුවළක් නිවැරැදි ලිංගික අධ්‍යාපනයක් ලබාගැනීම ඉතාම අවශ්‍යයි. ඒ සඳහා යා යුත්තේ මිතුරු මිතුරියන් වෙත නොවේ. ඒ සඳහා විශේෂඥ නාරිවේද වෛද්‍යවරයකු වෙත හෝ මෞතලිංගික ශල්‍ය වෛද්‍යවරයකු වෙත යාම ඉතා සුදුසුයි.ක්ෂණික මෝචනයට ඖෂධ සොයමින් යන්නන් අද ඉතාම බහුලයි. නමුත් ක්ෂණික මෝචනය පමා කරන ඖෂධ ලෙස දැනට සොයාගෙන තිබෙන්නේ නිර්වින්දනය වන ආලේපන පමණයි. නමුත් ලෝකයම පිළිගත් ශාරීරික ව්‍යායාම කීපයක් මඟින් මෙම තත්ත්වයන් සුවකර ගැනීමේ හැකියාව ති‍ෙබනවා.විවාහ වූ අලුත මනස සහ පුරුෂ ලිංගය අතර ක්‍රියාකාරිත්වය හා ලිංගික ආශාවන් අධික වීම නිසා ක්ෂණිකව ධාතු පහවීම සිදුවෙනවා. නමුත් කාලයක් ගතවන විට මෙම ආශාවන් අඩුවන නිසා ධාතු පහවීම පමා වෙනවා. ලිංගික රුචිය නොමැතිකමට මෙන්ම ලිංගික අප්‍රාණිකත්වයටත් අද ඉතාම නවීන ප්‍රතිකාර තිබෙනවා. ඒ සඳහා හමුවිය යුත්තේ ප්‍රසව හා නාරිවේදය පිළිබඳව විශේෂඥ වෛද්‍යවරයකු හෝ මෞත්‍ර ලිංගික රෝග පිළිබඳ විශේෂඥ වෛද්‍යවරයකුයි. එම වෛද්‍ය උපදෙස් අනුව ක්‍රියාකිරීමෙන් පුරුෂයින්ගේ නිසරුභාවයට හේතුවන රෝග තත්ත්වයන්ගෙන් මිදී සාර්ථකව දරුවකු ලබාගැනීමේ අවස්ථාව උදාකරගත හැකියි.ප්‍රසව හා නාරිවේදවිශේෂඥ වෛද්‍යආර්.එන්.ජී.රාජපක්ෂගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=am1309222</link>
    <topic>මැදි වියේ පිරිමින්ගේ මූත්‍රා ලෙඩේට සාරණ මුල් පොල්පලා තම්බලා බොන්න</topic>
    <author/>
    <content>මැදි වියේ පිරිමින්ගේ මූත්‍රා ලෙඩේට සාරණ මුල් පොල්පලා තම්බලා බොන්න දේශීය වෛද්‍ය ක්‍රම පිළිබඳවජාතික ආයතනයේ හිටපු ශිල්පීයඅධ්‍යක්ෂක, ජ්‍යෙෂ්ඨ කථිකාචාර්ය,වෛද්‍ය දේවප්‍රිය අබේවර්ධනපෞරුෂ ග්‍රන්ථි ශ්‍රෝථය (පුරස්ථිතය) කියන්නේ මොකක්ද?පෞරුෂ යනු පුරුෂ පක්ෂය හෝ පිරිමි යන අදහස ජනිත වෙනවා. මෙය බටහිර වෛද්‍ය විද්‍යාවේ Prostate Enlargement: Benign Prostatic Hyperplasia ලෙස හඳුන්වනවා. පෞරුෂත්වය හා බැදි බැදිමක් ද මෙයින් විද්‍යමාන වෙනවා. මෙය ශරිරයේ ඇති ග්‍රන්ථියක්. මෙහි විශේෂත්වය වෙන්නේ මේ ග්‍රන්ථිය ඇත්තේ පුරුෂ පක්ෂයට පමණක් විමයි.මෙම ග්‍රන්ථිය ප්‍රජනන හා මුත්‍ර පද්ධතියට සම්බන්ධයි. පුරුෂයින්ගේ උදර කුහරයේ පහළට වන්නට පිහිටා ඇති මෙය මුත්‍රාශය, ශුක්‍රාශය හා ගුද මාර්ගයට ද සමිපය. මුත්‍රාශයේ සිට මුත්‍ර බැහැර කරනු ලබන නළය පෞරුෂ ග්‍රන්තිය මැදින් ගමන් කරන බැවින් මෙහි රෝග කෙළින්ම මුත්‍රා බැහැර කිරිම හා ගැටලු ඇති විමට හේතු වෙනවා.පෞරුෂ ග්‍රන්ථි ශ්‍රෝථය (පුරස්ථිතය) රෝගය හදුනා ගන්ඩ තියෙන ලක්ෂණ මොනවාද?පෞරුෂ ග්‍රන්ථිය මඟින් සිදු කරන ක්‍රියාවන් පිළිබඳව සාමාන්‍ය ජනතාවට අතර අවබෝධයක් නෑ. යම් කෙනෙකුගේ පෞරුෂ ග්‍රන්ත්‍රියේ යම් විකෘතිතාවයක් ඇති වෙලා තියෙනවා කියලා යම් කෙනෙක් දැන ගන්නේ බෝහෝ අවස්ථාවල ප්‍රමාද වෙලායි. සාමාන්‍යයන් තරුණ වයසේ අයට මෙම රෝගි තත්වය ඇති වන්නේ කලාතුරකින්. නමුත් අවුරුදු 40 පසුවන විට තරමක රෝග ලක්ෂණ බොහෝ අයගේ දකින්නට ලැබෙනවා. නමුත් අවුරුදු 60 පමණ වන විට රෝග ලක්ෂණ වැඩිපුර දක්න්නට පුළුවන්. කෙසේ නමුත් මේ රෝගයේ ලක්ෂණවල ආරම්භය තරුණ වයසේ ඉදලා යම් අයෙකුට ඇති වෙන්ඩ පුළුවන්. යමෙකුට රෝගය ඇති විමේ මුල් අවස්ථාවේ ඉදලාම ක්‍රමානුකූලව රෝග ලක්ෂණ අපිට දකින්නට පුළුවන්. ඒ රෝග ලක්ෂණ තමයි.මුත්‍රා පිට කිරිමේ අවශ්‍යතාව දරා සිටිමට ඇති අපහසුව. ,මුත්‍රා පිට කිරිමේ දි ආරම්භය ප්‍රමාද විම., ලිංගික උත්තේජනය වීම හා ලිංගික ක්‍රියාකාරිත්වයේ අවශ්‍යතාවය., මුත්‍ර පිට වීමේදි සම්පූර්ණ මුත්‍ර ප්‍රමාණය පිට නොවුවා සේ දැනිම.,දිවා කාලයේ මෙන්ම රාත්‍රි කාලයට පිට වන මුත්‍රා වාර ගණන වැඩි වීම. (රෝගය ,උත්සන්න වීම සමඟ වාර ගණන ක්‍රමයෙන් වැඩි වනු ඇත.),මුත්‍ර ධාරාව එක දිගට පිට කිරිමට නොහැකි බව.,මුත්‍රා කිරිමේ දි වේගය වැඩි කළහොත් මුත්‍රා පිට වීම නැවතේ.,දුරට මුත්‍රා ධාරාව පිට කිරිමට අපහසු බැවින් දෙපා වලට විසි වන තරම් ළඟට වැටේ. ,මුලදි රාත්‍රියට එක වරක් පිට වී පසුව 6 – 7 වරක් දක්වා වැඩිවන අවස්ථා ඇති වේ,නොදැනි මුත්‍රා පිට විම හා පිට කිරිම දරා සිටිමට අපහසු බැවින් රෝගියාගේ ඇඳුම් පැලදුම් වලින් මුත්‍ර ගඳ වහනය වේ. නිතර රෝගියා අපහසුවෙන් සිටින අතර මානසිකව ද බිද වැටිම් සිදු වේ. මේ රෝග ලක්ෂණ වලට අමතරව කලන්තය, අප්‍රාණික බව, පාද ශෝථය අරුචිය වැනි විවිධ රෝග ලක්ෂණ ද රෝගියාගෙන් ප්‍රකාශ වේ.නින්දට ඇති වන බලපැම නිසා නිරන්තර අපහසුතාවයන් හා කල් ගෙවයි.නිතර ඈණුම්යාම වැනි රෝග ලක්ෂණ ඇති වෙන්ඩ පුළුවන්.මේ රෝගය ඇති වෙන්ඩ බලපාන හේතු මොනවාද?මෙම රෝගය බොහෝ විට මැදිවිය ඉක්ම වූ අයට ඇතිවෙන්ඩ පුළුවන්. ප්‍රධාන වශයෙන්ම වයස්ගතවීම මේ ‍රෝගය ඇති ‍වීමට හේතුවක් බව කිව හැකියි. ඒ ‍වගේම වයස් ගත වන විට ඇති වන ක්ෂය වීම් අක්‍රියතා ද රෝගයට හේතු වේ. ඒ වගේම ප්‍රධාන වශයෙන්ම තුරුණු වියේ ලිංගික ක්‍රියා වැරදි ලෙස යොදා ගැනිමෙන් වයසට යන විට මේ රෝගය ඇති වීමේ අවදානමක් තියෙනවා.ඊටත් අමතරව අභිඝාත, වෘධි, මාත්සරික රෝග (පිළිකා) හා අර්බුද (ගෙඩි) රෝගයට බොහෝ විට හේතු වෙනවා. අවුරැදු 60 වැඩි පිරිමි අතරින් 50% පමණ මේ රෝගය ඇති බවත් තදබල රෝග ලක්ෂණ ඒ සියලු දෙනාගෙන්ම පහළ නොවුවත් මූලික ලක්ෂණ බොහෝ පුද්ගලයන්ගෙන් දකින්නට පුළුවන්.පෞරුෂ ග්‍රන්ථියේ ක්‍රියාකාරිත්වය මිනිසාට තද බල කරදරයක් නොවූවත් මෙහි ප්‍රධාන වශයෙන් සිදුවන ඉදිමීම(ශෝථය) වැඩිහිටියන්ට මහත් පීඩාවක් ගෙන දේ. මේ ප්‍රභේද දෙකින් වැඩිපුර ඇත්තේ අහිංසක අර්බුද තත්වයන් වීම වාසනාවකි. එහෙත් රෝගය නිසා ඇති වන අපහසුතා සලකා බැලිමේ දි සතුටු විය නොහැක.මේ රෝග තත්ත්වය නිසා ඇති විය හැකි හානි මොනවාද?රෝගය නිසා ඇති වන උපද්‍රව හා වෙනත් උපද්‍රව ද සිදු වෙන්ඩ පුළුවන්. මුත්‍රා නිසි පරිදි පිට නොවිම නිසා මුත්‍රාශයේ රැදිම සිදු විය හැකියි. ඒ වගේම මුත්‍රාශ්මරී (ගල්) ඇතිවිය හැක. මෙහි තිබෙන භයානකම දෙය තමයි පසු කාලීනව වකුගඩු ආශ්‍රිත රෝග ඇති වීමේ අවදානමක් තිබීමයි.ඊටත් අමතරව මුත්‍රා මාර්ගයේ ආසාධන ඇති විය හැකිය. රෝගය නිසා වෙනත් ඉන්ද්‍රියන් හා වෙනත් ස්ථාන වල පීඩාකාරිත්වයන් ඇති වෙනවා. කලන්තය, කරකැවිල්ල, අපහසුතාව, පාද ශෝථය, හිරිය, අප්‍රාණික බව, මානසිකව ඇති වන පිඩාව මෙන්ම පවුලේ අයට ද මෙය මහත් හිරිහැරකාරි තත්වයක් බවට අවසානයේ පත් වෙනවා. ඒ ‍වගේම රෝගියාට අවශ්‍ය ප්‍රතිකාර වලට යන වියදම ආර්ථිකයට ද තදින් බලපාන බව කිව යුතුමයි..පෞරුෂ ග්‍රන්ථි ශ්‍රෝථය (පුරස්ථිතය) සඳහා ප්‍රතිකාර තිබෙනවාද?පෞරුෂ ග්‍රන්ථි ‍ෙශ්‍රා්තයේ දි මුත්‍රා ප්‍රනාලය අවහිර විම සිදු වෙනවා. මුත්‍රාශයේ සිට බැහැරට පිට කරන මුත්‍රා නාලය ගමන් කරන්නේ යේ පෞරුෂ ග්‍රන්ථිය අතරින්. ඒ නිසා එබැවින් එම ග්‍රන්ථිය ඉදමිමෙන් මුත්‍රා නාලය පටු වෙනවා. එලෙස පටු වන ප්‍රමාණයඅනුව රෝග ලක්ෂණ ඇති වෙනවා. .බොහෝ විට රෝග තත්වය උත්සන්නව මුත්‍රා පිට වීම ඉතාම අල්ප විම හෝ නැවතිම රාත්‍රියට මුත්‍රාවාර 6-7 වතාවක් විම හෝ නොදැනි පිට වීම වූ විට රෝගින් වෛද්‍යවරයා හමු වෙනවා. ඒ වන විට ප්‍රතිකාර වලින් සුව කිරිම අපහසු වෙන්ඩ පුළුවන්. මේ සඳහා ප්‍රතිකාර විදියට නවීන තාක්ෂණයේ දි මුත්‍රා නාල දිගේ බටයක් යවා එම නලය පළල් කීරීම කරනවා.එවිට තාවකාලික සුවයක් ලෙස මුත්‍රා පිට විම පහසු වෙනවා. නමුත් ඉක්මනින් නැවත තිබු තත්වයටම එය පත් වෙනවා. ඒ වගේම බටහිර වෛද්‍ය ක්‍රමය වෙනත් ප්‍රතිකාර ක්‍රමයක් යොදා ගන්නවා. ඒ තමයි ශල්‍ය කර්මයක් මඟින් පෞරුෂ ග්‍රන්ථිය ඉවත් කර දැමීමයි.ආයුර්වේදයේ මේ සඳහා සාර්ථක ප්‍රතිකාර තිබෙනවාද?ආයුර්වේද වෛද්‍ය ක්‍රමයේ මෙවැනි රෝගින් සඳහා ශෝථ චිකිත්සාව කරනවා. ඒ වගේම ශ්‍රී ලංකාවට ආවේණික පාරම්පරික වෛද්‍ය ක්‍රමයේ මේ සඳහා සුවිශේෂ ප්‍රතිකාර ක්‍රම තිබෙනවා.පාරම්පරික වෛද්‍යවරයකු විසින් මේ සඳහා කැකිරි ගෙඩිය තුළට මී බෙටි දමා පුටපාකයක් දි පසුව මී බෙටි ඉවත්කර මද අඹරා කොදු ඇට පෙළ පහළ කොටසේ ආලේප කර සිදු කරනු ලබන ප්‍රතිකාර ක්‍රම තිබෙනවා. තවත් පරම්පරාවකට අනුව මේ රෝග තත්වය සුවපත්කර රෝගියා ස්වාභාවික තත්වයට පත්කළ හැකි කෙම් ක්‍රම සහිත සුවිශේෂ චිකිත්සාවන් තිබෙනවා.මේ ප්‍රතිකාරය කරනු ලබන්නේ දින 7 ක කාලයක් පමණි. ප්‍රතිකාර ආරම්භ කර 3 වන දින සිට ප්‍රතිඵල දැකිය හැකි අතර 7 වන දින වන විට ස්වභාවික තත්වයට රෝගියා පත් වෙනවා. රෝගියා පරික්ෂා කර තොරතුරු ලබා ගැනිමෙන් පසු, වෙනත් ඖෂධ සියල්ලම නවතා කරනු ලබන ප්‍රතිකාර හමුවේ රෝගය නිට්ටාවට සුව ‍කරන්ඩ හැකියාව තිබෙනවා.පෞරුෂ ග්‍රන්ථියේ පවතින පිළිකා රෝගි තත්වයට මේ ප්‍රතිකාරයෙන් ප්‍රතිඵල ලබා ගැනිම සැක සහිත නමුත් පවතින වෙනත් අපහසුතා තරමක් දුරට හෝ මඟහරවා ගන්ඩ පුළුවන්.පෞරුෂ ග්‍රන්ථි රෝගය (පුරස්ථිතය) ඇති කෙනෙකුට ගෙදරදීම සාදා ගන්ඩ පුළුවන් අත් බෙහෙත් තිබෙනවාද?ඇත්තටම රෝගයට ප්‍රතිකාර කිරිම නෙවෙයි වැදගත් වෙන්නේ රෝගය ඇති වීම වළක්වා ගැනීමයි.රෝගය ඇති විම සඳහා තරුණ වයසේ දි කරනු ලබන ක්‍රියාකාරකම් බලපාන්ඩ පුළුවන්. විශේෂයෙන්ම තරුණ වයසේ සිදු කරනු ලබන ලිංගික ක්‍රියාකාරකම් ගැන තරුණ වයසේ පසුවන අය සැලකිලිමත් විය හැකියි.විශේෂයෙන්ම තමන්ගේ ඉන්ද්‍රිය තැලිම් පොඩිවිම් වලින් වළක්වා ගැනීමට කටයුතු කළ යුතුයි. විවාහයෙන් පසුව අධික ලෙස ලිංගික සංසර්ගයේ යෙදීම සුදුසු නොවන බව කිව යුතුයි.පුරුෂයන්ට මුත්‍ර පිටකිරීම අවශ්‍ය වූ විට මුත්‍ර නොකර සිටීම වැනි අවදානම්වලින් අත් මිදීමට වග බලා ගත යුතුය.ගෙදරදී පෞරුෂ ග්‍රන්ථි ශ්‍රෝථය රෝග ලක්ෂණ ඇති වු අවස්ථාවන්හි වේදනාවෙන් මිදීමටත් ඒ සඳහා සුදුසු වෛද්‍යවරයකු වෙත යොමු වෙන තෙක් ගෙදරදී සාදා ගත හැකි අත් බෙහෙතක් ලෙස සාරණ මුල් ,පොල් පලා තම්බාගෙන පානය කිරීම ගුණදායකය.  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=am1309223</link>
    <topic>ගබ්සාවෙන් බේරුණු දරුවා ඉපදී මවට වෛර කරයි</topic>
    <author/>
    <content>ගබ්සාවෙන් බේරුණු දරුවා ඉපදී මවට වෛර කරයිකොළඹ ජීවත් වන තරුණ යුවළක් උපදේශනය සඳහා අප වෙත ආහ. බිරිය විධායක නිලධාරිනියක වන අතර ඇය 32 හැවිරිදි වියේ පසු වූවාය. ඇයගේ සැමියා ද විධායක නිලධාරියෙකි. ප්‍රශ්නය වූයේ බිරිය වූ සුලාරි හට ඇති වී තිබෙන මානසික ආතතිය හා විසාදය තත්ත්වයයි. ඔවුන් ගෙන් ලද තොරතුරු අනුව පෙනී ගියේ දීර්ඝ ප්‍රේම සම්බන්ධයකින් පසු මෙම විවාහය සිදු වී ඇති බවයි. මුලදී සුලාරිගේ මවුපියන් එම සම්බන්ධයට විරුද්ධ වී ඇති අතර පසුව කැමැත්ත පල කිරීමෙන් අනතුරුව විවාහය සිදු වී ඇත. මේ වන විට දෙදෙනාම රැකියාවන් වල නිරත වී සිටිය ද විවාහ වී පළමු වසරේම ඔවුන්ට පුතෙකු ලැබී ඇත.පුතාට වයස අවුරුදු 3 පමණ වන විට සුලාරිගේ මානසික තත්ත්වය බිඳ වැටී ඇත. රැකියාව කරන ස්ථානයේ ද යම් යම් ප්‍රශ්න ඇති වී තිබෙන අතර එම ගැටලු නිවෙසට ද බලපා තිබිණි. මේ නිසා සුලාරිගේ සැමියා ද ආවේගශීලී ලෙස හැසිරීමට පටන් ගෙන ඇති අතර ඔවුන්ගේ නිවසේ සාමය ද බිඳ වැටී ඇත. මෙම තත්ත්වය හේතුකොට ගෙන සුලාරි ශාරීරිකවත් මානසිකවත් දුර්වල තත්ත්වයකට ඇද වැටී ඇත. ඇයට සියලු දේ එපා වීමටත් ජීවිතය ගැන කලකිරීමටත් පටන් ගත්තා ය. බටහිර වෛද්‍ය ප්‍රතිකාර ගත්ත ද මේ තත්ත්වයට සහනයක් නොලැබී තිබිණි.ඔවුන් ගෙන් ලද තොරතුරුවලට අමතරව තව දුරටත් සොයා බැලීමේ දී දැන ගන්නට ලැබුණේ රැකියාවේ ප්‍රශ්න නිසා නිවසේ ප්‍රශ්න ඇති වී ඇති අතර අනිකුත් ප්‍රශ්න ද ඇති වී ඇති බවයි.වයස අවුරුදු 3 ක් පමණ වන විට තමාගේ එකම පුතා තමාව ප්‍රතික්ෂේප කර ඇති බව සුලාරි කීවාය. ඇය දරුවාට ඉතා ඇලුම් කළ ද දරුවා ඇයව තරයේ ප්‍රතික්ෂේප කර ඇත. මේ තත්ත්වය සුලාරිගේ මානසිකත්වය බිඳ වැටීමට මූලික හේතුව විය. සුලාරිගේ මානසිකත්වය බිඳ වැටීමට ප්‍රධාන හේතුව දරුවා සුලාරිව ප්‍රතික්ෂේප කිරීම බැවින් මේ පිළිබඳව අධ්‍යයනය කිරීම සඳහා දරුවා කැඳවන ලදී.එහිදී හෙළි වූයේ අප නොසිතූ දෙයකි.“පුතා අම්මාට ආදරෙයි ද?” අප දරුවාගෙන් ඇසුවෙමි.“ඔව් මට අම්මා ගොඩාක් ආදරෙයි. ඒ වුණාට මම අම්මාට කැමැති නෑ. මට හිතෙනවා අම්මා මං පුංචි කාලයේ මට ලොකු වැරැද්දක් කළා කියලා. ඒ කාලෙ අම්මා මට කැමැති නෑ.” මේ වන විට වයස අවුරුදු 12 ක පසු වූ දරුවා කීය.“ඇයි අම්මා පුතාට ආදරෙයි නම් පුතාට අකමැති” අපි නැවත දරුවා ගෙන් ප්‍රශ්න කළෙමු.“මට හිතෙනවා අම්මා මට කැමති නෑ කියලා. අම්මා මට කවදාවත් ගහලා බැණලා නෑ. ඒත් මට තේරුම් ගන්න බැහැ මං එයාට මෙච්චර වෛර කරන්නේ ඇයි කියලා.”තවත් බොහෝ දේ දරුවා සමඟ කතා කළ නමුත් සුලාරි කෙරේ දරුවාගේ සිත තුළට වෛරයක් පැන නැගුණේ කෙසේ ද යන්න පිළිබඳව සොයා ගත නොහැකි විය. මවුපියන්ගේ අවසරය මත දරුවා මෝහන නිද්‍රාවට පත් කර ප්‍රතිකාර ක්‍රමයට යොමු කරන ලදී. ඔහු මනසින් ටිකෙන් ටික තම ජීවිතයේ පසු අවස්ථා පසු කරමින් ඉපදුණු පළමු දිනය දක්වා ගියේය. ඒ වන විට ද තම මව කෙරෙහි දරුවගේ සිත තුළ වෛරයක් ඇති වී තිබිණි. අප දරුවාව ඉතා ආරක්ෂිතව තම මනසේ පසු විත්තියට ගෙන යන ලදි. දරුවා තම මවු කුස තුළ සිටින කාලයේ මතකයට ගෙන ගිය විට කළලයට මාස 2 ක් පමණ වූ කාලයේ දී මෙම වෛරී තත්ත්වය දරුවාගේ සිතට ඇතුළු වී ඇති බව පැහැදිලි විය.දරුවා පවසා සිටියේ තමා තම මව කුස තුළ සිටියදී තමාව විනාශ කිරීමට මව උත්සාහ දැරූ බවයි. එම උත්සාහයන් අසාර්ථක වූ බවත්, තමාව විනාශ කිරීමට තැත් කිරීම පිළිබඳව තම මව කෙරෙහි දැඩි වෛරයක් තමාගේ සිතේ හට ගත් බවත් දරුවා පැවැසීය.එය ඇසෙනවාත් සමඟම දරුවාගේ මවුපියන් ද හඬා වැටෙන්නට විය. ඔවුන් පවසා සිටියේ විවාහයට පෙර දරුවා පිළිසිඳ ගත් බවත්, සුලාරිගේ ‍මාපියන් ඒ වන විට විවාහයට කැමැත්ත දී නොතිබූ බවත් නිසා සුලාරි විසින් දරු ගැබ විනාශ කිරීමට උත්සාහ දැරූ බවත්ය. එය අසාර්ථක වූ පසු නිවසට පැමිණ මාපියන් හට මේ බව පැවැසීමෙන් සුලාරිගේ ‍මාපියන් විවාහයට කැමැත්ත දුන් බව ද කියා සිටියහ.දරුවාගේ මතකයේ ඇති වී ඇති වෛරය ටිකෙන් ටික මකා දැමීම සඳහා නිද්‍රාවේදීම වෛරය නැති කිරීමට අවශ්‍ය උපදෙස් ලබා දෙන ලදී. බෞද්ධ ධර්මය මෙහිදී බොහෝ සේ උපකාර කොට ගැනිණි. දරුවා කෙමින් නිද්‍රාවෙන් අවදි වූ පසු මීට පෙර තම මව කෙරෙහි ඇති වී තිබු නොතේරුණු වෛරය අවම කිරීමට කටයුතු යෙදිණ.සත්‍ය සිදුවීම දරුවා ගෙන් වසන් කරන ලද අතර දරුවාගේ තත්ත්වය ද සුලාරිගේ තත්ත්වය ද ටික කලක් යෑමේදී හොඳ අතට පත් විය. මේ වන විට ඔවුන් ඉතා සතුටින් කාලය ගත කරන දරු පවුලකි. දරු ගැබකට සාමාන්‍ය සිතක් ඇති බවත්, ඒ නිසා බාහිර ලෝකයේ සිදු වන දේ ඔවුන්ට දැන ගැනීමට හැකි බවත්, මෙහිදී සඳහන් කිරීමට කැමැත්තෙමු.මනෝ විද්‍යා උපදේශකමේජර් සුසන්ත ද සිල්වා (විශ්‍රාමික)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=ay1309221</link>
    <topic>එක දෙකක් කළ මිනිස්සු</topic>
    <author>ඉනෝකා සමරවික්‍රම</author>
    <content>ඔහු සුමනපාල ජඹුරේගොඩ ය. ඇය ධර්මලතා අකුරුගොඩ ය. මෙයින් වසර විසිපහකට පමණ පෙර දෙදෙනා එක්ව ඇරඹි සුළු ව්‍යාපාරය අද සුපිරි වෙළෙඳ‍සල් බවට පරිවර්තනය වී ඇත.ඔවුහු අද බොරැල්ල ලේඩි ජේ. මෙන් ම ගාල්ල වක්වැල්ල පාරේ මංජරි, සුපිරි වෙළෙඳ සංකීර්ණවල හිමිකරුවෝ ය. දහඩිය මහන්සියෙන් දුක් කඳුළු විද දරා ගනිමින් සාර්ථකත්වය කරා පැමිණි ඔවුන් දෙදෙනාගේ ව්‍යාපාරයට අද දෙවැනි පරම්පරාවක් ද සිටී.ජඹුරේගොඩ යුවළඔහු අතීතයේ විවිධ අභියෝගවලට මුහුණ දුන්නේ ය. ඒ හැම විටෙක ම ඔහුගේ බිරිය ධර්මලතා ද ඔහුත් සමඟ සිටියා ය. පාසල් වියේදී ම නිවසෙහි සිල්ලර කඩයක් ආරම්භ කරමින් ව්‍යාපාරික ක්ෂේත්‍රයට පිවිසි සුමනපාල අද කොළඹ නගරයේ සුපිරි වෙළෙඳ සලක හිමිකරුවෙකි. එපමණක් නොව කලක් ගාල්ලේ කොටුව කඩේ නමින් හැඳින්වූ අද මංජරී නමින් හැඳින්වෙන වෙළෙඳසලේ නිර්මාතෘ ද ඔහු ය.පැමිණි මඟ දෙස හැරී බැලීමේදී අද ඔහුට තමන් පැමිණි දිගු ගමන පිළිබඳව ඇත්තේ නිහතමානී සතුටකි‍. වැලිගම ශ්‍රී සුමංගල විද්‍යාලයේත් ජඹුරේගොඩ මහා විද්‍යාලයේත් ඉගෙනුම ලැබූ යොවුන් සුමනපාලට අවශ්‍ය වූයේ සිය පියාගේ ව්‍යාපාරවලට හවුල් වීමට වඩා තමන්ගේ ම කියා ව්‍යාපාරයක් ඇරඹීමට ය. ඔහු නිවසේ ම සිල්ලර කඩයක් ආරම්භ කළේ මේ කාලයේ දී ය. සිල්ලර කඩය සාර්ථක වීමත් සමඟ පාසල් ගමන අතහැර දැමූ සුමනපාල රජයේ කොන්ත්‍රාත්කරුවකු ලෙස ඉදිකිරීම් කටයුතු වලට අතගැසුවේ ය. එහෙත් ඒ කාර්යය ද වැඩි කාලයක් කරගෙන යාමට ඔහුට හැකියාවක් නොවීය.එහෙත් එක්දහස් නවසිය අසූ හයේදී පමණ ඔවුහු ගාලු කොටුව තුළ කුඩා ඉඩක නිමි ඇඳුම් විකුණන්නට පටන් ගත්හ. වසර කිහිපයක් යන විට ව්‍යාපාරයේ සාර්ථකත්වය කරා ළඟා වීමට හැකි විණි. පදිංචිව සිටි කුලී නිවසේ ඉදිරි කොටස රෙදි වෙළෙඳාම වෙනුවෙන් වෙන් කෙරුණ අතර පසුව ඔවුහු ගාල්ල කොටුව ඇතුළේම වෙනත් ගොඩනැඟිල්ලකට තම ව්‍යාපාරය රැගෙන ගියහ.“අපිට අවශ්‍ය වුණේ අපේ වෙළෙඳසලට පැමිණෙන පාරිභෝගිකයන්ට අවශ්‍ය සෑම දෙයක් ම එකම වහලක් යටින් මිලට ගැනීමට ඉඩ සලසාදීමයි.” සුමනපාල මහතා අතීතය සිහිපත් කරමින් පවසයි.එදා කොටුව කඩේ අද හැඳින්වෙන්නේ ‘මංජරි’ නමිනි. මීට කලකට පෙර සුමනපාල ධර්මලතා යුවළ කොළඹ පදිංචියට පැමිණියහ.කොළඹට වී නිකම්ම සිටිනවාට වඩා ව්‍යාපාරයක් කිරීම සුදුසු යැයි සිතූ ඔවුන් නව වෙළෙඳසලක් ආරම්භ කළේ ය. ඒ දෙදහස් දෙක වසරයි.“අපි කොළඹට ආවේ දරුවන්ගේ අධ්‍යාපන කටයුතුවල පහසුව සඳහා. අපට උවමනාව තිබුණේ කොළඹ ලේඩි ජේ වෙළෙඳ සල මහල් දෙකකට හදන්න. නමුත් අපි එය මේ වනවිට ‍මහල් පහක් දක්වා සාදා නිමකර තිබෙනවා‍. නිමි ඇඳුම්, රෙදි පිළි වර්ග, පමණක් නොවෙයි නිවෙසකට අවශ්‍ය සෑම සියලු දෙයක් ම අද ‘ලේඩි ජේ’ වෙතින් ලබා ගැනීමට පාරිභෝගිකයන්ට පුළුවන්කම ලැබී තිබෙනවා.”සුමනපාල ජඹුරේගොඩ මහතා එසේ පැවැසුව ද ඔහු තම වෙළෙඳසල වෙත පැමිණෙන පාරිභෝගිකයන් වෙත හරි අපූරු පණිවුඩයක් ලබාදී ඇත. ඕනෑම වෙළෙඳසලකට පැමිණෙන පාරිභෝගිකයන්ට භාණ්ඩ විකිණීම එම වෙළෙඳසල හිමිකරුවන්ගේ එකම අභිප්‍රාය වේ. එහෙත් ලේඩි ජේ. ඊට හාත්පසින් ම වෙනස් ය.“මේ අත්දැකීම මම වින්දේ මීට අවුරුදු ගාණකට කලින්. දවසක් ‍මම ගාල්ලේ කඩේ ඉන්නවිට උදේ පාන්දර ම කාන්තාවක් පැමිණියා ඊට පෙර දිනයේ ගත්ත ඇඳුමක් මාරු කිරීමට. ඒ කාලේ හැටියට සාරියක මිල රුපියල් තුන්සිය පනහක් විතර ඇති. මම ඇහුවා අයි එය මාරු කරන්නේ කියලා. එවිට ඇය කිව්වා සාරිය අරගෙන ගෙදර ගිය විට මහත්මයා බැන්නා. කොහොමද මාසේ ජීවත්වෙන්නේ කියලා. ඒ නිසා සාරිය නැවත අරගෙන පැමිණි බවත් ඇය කිව්වා.ඇත්තම කිව්වොත් ඇයට එතරම්ම සාරියක අවශ්‍යතාවක් තිබිලත් නැහැ. මම ඇගේ කතාව අහලා ඇයට නැවත මුදල් ලබාදුන්නා. ඉන් පසුව තමයි මම මගේ වෙළෙඳසලේ සෑම තැනකම මේ පාඨය ලියා ඇලෙව්වේ.” දුටු දුටු දේ ගන්න එපා තමන්ට අවශ්‍ය දේ පමණක් අරගෙන යන්න” කියන පණිවුඩය අපි තැන තැන අලවා ඇත්තේ පාරිභෝගිකයා දැනුවත් කිරීමේ අදහසිනි.සේවකයන් හතර පස් දෙනෙකුගෙන් ඇරඹි ඔවුන්ගේ ව්‍යාපාරයේ මේ වනවිට සේවකයෝ තුන් සිය පනහක් පමණ වෙති. ගාල්ලටත් බොරැල්ලටත් සීමා වී තිබූ ඔවුන්ගේ ව්‍යාපාරයේ ශාඛා නුගේගොඩ හා මොරටුවේ ද වේ.අමාරුවෙන් හරි හම්බ කරමින් ඉපයූ මුදලින් ගොඩ නැගුණු ඔවුන්ගේ ව්‍යාපාරයේ අද දෙවැනි පරම්පරාවක් ද සිටී. ඒ සුමනපාල ජඹු‍ෙර්ගොඩ යුවලගේ දියණියන් දෙදෙනා හා බෑනාවරු ය.“තාත්තයි අම්මයි අමාරුවෙන් ගොඩනඟාගත්ත ව්‍යාපාරය රැකගැනීම අපේ යුතුකමක්. ඒ වගේ ම ඉදිරියේදී මෙම ව්‍යාපාරය තවත් පුළුල් කිරීම අපේ අදහසයි. මම දුටුව දෙයක් තමයි තාත්තයි අම්මයි තනිව තීරණ ගන්නේ නැහැ. ඔවුන් සාකච්ඡා කොටයි තීරණ ගන්නේ. මේ සාර්ථකත්වයට හේතුව එයයි. කළමනාකාර අධ්‍යක්ෂ අනුරුද්ධ විජේරත්න කියයි.“මම තනිව උපයද්දි ඉතිරි කළේ නැහැ‍. මට මුදල් එකතු කරගන්න බැරි වුණා. නමුත් විවාහයෙන් පසුව තමයි මට මුදල් ඉතිරි කරගන්න පුළුවන්කම ලැබුණේ. අපි හැමදාමත් පාරිභෝගිකයන් වෙනුවෙන් ඉතාම ලාභයට භාණ්ඩ අලෙවි කිරීමට පුළුවන්කම ලැබුණා. එහෙම ලැබුණේ අපි හැම විටම අතරමැදියන් නැතිව භාණ්ඩ මිලට ගත් නිසයි.පාරිභෝගිකයන්ට සැහැල්ලුවෙන් සාප්පු සවාරියේ යෙදෙන්න පුළුවන් වාතාවරණයක් අපේ ‘ලේඩි ජේ’ සාප්පු සංකීර්ණයේ පුළුවන්කම තිබෙනවා‍. ඒ වගේ ම අපි සේවකයන්ට උදේ දවල් ආහාර නොමිලේ ලබාදෙනවා. ඔවුන්ගේ දක්ෂතා මතුකර ගැනීමට වැඩමුළු ආදියත් පවත්වනවා.”විටෙක පැමිණි ගමන් මඟ දුෂ්කරය. තවත් විටෙක එය අභියෝගවලින් පිරි ගමනකි. එහෙත් සියලු අභියෝග ජය ගනිමින් අත්වැල් බැඳ සාර්ථකත්වය කරා පිය නැඟි මේ පොඩි මිනිසා අද තමන් ලැබූ සියල්ල දෙස බලා සිටින්නේ නිහතමානී සතුටක් සිතෙහි රඳවාගෙන ය.ඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=aj1309221</link>
    <topic>ඩිමෝ බට්ටා මොඩ් වෙලා</topic>
    <author/>
    <content>ඩිමෝ බට්ටා මොඩ් වෙලාටාටා වාණිජ වාහන විකුණුම් නියෝජ්‍ය සාමාන්‍යාධිකාරී නලින්ද කුරුකුලසූරිය ටාටා මෝටර්ස් හි සාර්ක් කලාප ප්‍රධානි අනුරන්ග් ඩාබේ, ඩිමෝ හි ප්‍රධාන විධායක නිලධාරී ගහනාත් පණ්ඩිතගේ, ඩිමෝ හි සභාපති රංජිත් පණ්ඩිතගේ, ඩිමෝ හි ටාටා අංශ ප්‍රධාන මෙහෙයුම් නිලධාරි විජිත් බණ්ඩාර, ටාටා මෝටර්ස් හි දිවයින් කළමනාකරු රජිව් ජයිස්වාල් මහත්වරු.ඩීසල් සහ මෝටර් ඉංජිනේරු පොදු සමාගම (ඩිමෝ) සහ ඉන්දියාවේ විශාලතම මෝටර් රථ සමාගම වන ටාටා මෝටර්ස් හා එක්ව නවතම ඩිමෝ බට්ටා Ex2 නොබෝදා ශ්‍රී ලංකාවට හඳුන්වා දුන්නේය.ශ්‍රී ලංකාවේ සිදුකරන ලද පර්යේෂණයක් මූලික කරගනිමින් ඩිමෝ බට්ටා නිර්මාණය කළ අතර දැනට වසර කිහිපයකට පෙර එම නිපැයුම 2005 මැයි මස ඉන්දියාවේ දී හඳුන්වා දෙනු ලැබීය. මෙම නව වාහනය මාස 20 ක් තුළදී 100,000 ක් අලෙවි කිරීමෙන් ඉන්දියාවේ භාණ්ඩ ප්‍රවාහනයේ විප්ලවයක් ඇති කිරීමට සමත් වූවා මෙන්ම ඉන්දියානු භාණ්ඩ ප්‍රවාහන කර්මාන්තයේ ඉතිහාසයට එක්වීමට ද සමත් විය. ඉන්දියාවේ භාණ්ඩ ප්‍රවාහන ක්‍රමයේ විප්ලවීය වෙනසක් සිදු කිරීමට ටාටා Ace සමත් විය. ඩිමෝ විසින් 2006 වසරේදී ශ්‍රී ලාංකීය වෙළෙඳපළට ටාටා Ace හඳුන්වා දුන් අතර එය ඩිමෝ බට්ටා ලෙස ප්‍රති නම් කරනු ලබයි.නව ඩිමෝ බට්ටා Ex2 යනු සිත් ඇදගන්නා පෙනුමෙන් සහ අනර්ඝ ක්‍රියාකාරීත්වයෙන් යුතුව ටාටා කුඩා වාණිජ වාහන පවුලට එක්වූ නවතම සාමාජිකයාය. එය ඩිමෝ බට්ටා “මොඩ් වෙලා” යනුවෙන් නම් කර ඇති අතර එහි තේරුම වන්නේ දිගු කාලයක් පුරාවට කාර්යයේ යෙදුණු වාහනය දැන් හැඩකාර නවීන පෙනුමක් ගෙන ඇති බවයි. ඩිමෝ බට්ටා Ex2 එහි පූර්ව ප්‍රභේදයන්ගේ සිට ඔවුන්ගේ පාරිභෝගිකයන් පිනවීම සඳහා විධිමත් කර ඇත.ශ්‍රී ලංකාවේ මහා මාර්ගයන්හි ඩිමෝ බට්ටා වාහන 40,000 කට අධික ප්‍රමාණයක් ධාවනය වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=aj1309222</link>
    <topic>ස්වදේශී කොහොඹ කතරගම ආලෝක පූජාව 12 වැනි වරටත්</topic>
    <author/>
    <content>ස්වදේශී කොහොඹ කතරගම ආලෝක පූජාව 12 වැනි වරටත්කතරගම කිරිවෙහෙර හා රුහුණු මහා කතරගම දේවාලය ඇසළ උත්සව සමය නිමිත්තෙන් ශාකසාර සනීපාරක්ෂක නිෂ්පාදනයේ පුරෝගාමී සමාගම වන කඳානේ සීමාසහිත ස්වදේශී කර්මාන්තායතනය විසින් ආලෝකවත් කෙරිණි.අගෝස්තු මස 07 දින සිට 20 වන දින දක්වා පැවැත්වූ මෙම ආලෝක පූජාවට ස්වදේශී සමාගම අනුග්‍රහය දක්වන්නේ 12 වන වරටය.සමාගමේ සභාපතිනි අමරි විජයවර්ධන මහත්මිය කියා සිටියේ වාර්ෂික ආලෝක පූජා සත්කාරය මඟින් ශ්‍රී ලංකාවේ සංස්කෘතික හා සාම්ප්‍රදායික උරුමයන් රැකගැනීම සියයට සීයක්ම ශ්‍රී ලාංකික සමාගමක් වන ස්වදේශී සමාගමේ යුතුකමක් වන බවයි.අමරි විජයවර්ධන මහත්මිය, කතරගම කිරි වෙහෙර විහාරාධිපති ආචාර්ය අලුත්වැව සෝරත හිමි හා ස්වදේශී නිලධාරීන් ආලෝක පූජාව විවෘත කරමින්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=aj1309223</link>
    <topic>අපනයනකරුවන්ගේ සම්මාන උලෙළට ඒෂියන් එලායන්ස් දායකත්වය</topic>
    <author/>
    <content>අපනයනකරුවන්ගේ සම්මාන උලෙළට ඒෂියන් එලායන්ස් දායකත්වයඒෂියන් එලායන්ස් රක්ෂණ සමාගම සිය අනුග්‍රාහකත්වය නිල වශයෙන් ප්‍රදානය කළ අවස්ථාව. ග්‍රැහැම් ලැබ්‍රෝයි (සාමාන්‍යාධිකාරී සාමාන්‍ය රක්ෂණ බෙදා හැරීම් සහ ඒකාබද්ධ මෙහෙයුම් ඒෂියන් එලායන්ස්) සාරද එම්. ද සිල්වා (උප සභාපති ජාතික අපනයන කරුවන්ගේ මණ්ඩලය), රමාල් ජාසිංහ (අධ්‍යක්ෂ / ප්‍රධාන විධායක නිලධාරී ඒෂියන් එලායන්ස්), රාසා වීරසිංහම් (විධායක අධ්‍යක්ෂ ජාතික අපනයනකරුවන්ගේ මණ්ඩලය), සම්පත් වික්‍රමාරච්චි (සාමාන්‍ය රක්ෂණ අලෙවි අංශ ප්‍රධානී, කුඩා හා මධ්‍ය පරිමාණ ව්‍යවසායකත්ව - ඒෂියන් එලායන්ස්) මහත්වරු.ජාතික අපනයන කරුවන්ගේ මණ්ඩලය මඟින් වසරක් පාසා පවත්වන ජාතික අපනයන කරුවන්ගේ සම්මාන උලෙළ ශ්‍රී ලාංකීය අපනයන කරුවන් දේශීය ආර්ථිකයට ලබා දෙන දායකත්වය අගයන වසරේ උත්කර්ෂවත් සම්මාන රාත්‍රියයි.රක්ෂණ ක්ෂේත්‍රයේ වෘත්තිකයා වශයෙන් ඒෂියන් එලායන්ස් රක්ෂණ සමාගම මෙම සම්මාන උලෙළේ සේවා සැපයුම් අංශයේ අනුග්‍රාහක දායකත්වය සපයයි. මෙම අනුග්‍රාහකත්වය නිල වශයෙන් පසුගියදා කොළඹ හිල්ටන් හෝටලයේ දී පැවැති මාධ්‍ය හමුවකදී ජාතික අපනයනකරුවන්ගේ මණ්ඩලය වෙත ප්‍රදානය කරන ලදී.“Made in Sri Lanka” යන සන්නාමය ලොව පුරා ප්‍රචලිත කිරීමත් ඒ සඳහා අපනයන කරුවන් දිරිමත් කිරීමත් යන අරමුණු පෙරදැරිව ඒෂියන් එලායන්ස් රක්ෂණ සමාගම මෙම වැඩසටහන සමඟ අත්වැල් බැඳ ගත්තා” යැයි ඒෂියන් එලායන්ස් රක්ෂණ සමාගමේ අධ්‍යක්ෂ / ප්‍රධාන විධායක නිලධාරී රමාල් ජාසිංහ කියයි. ඒෂියන් එලායන්ස් රක්ෂණ සමාගම රැකවරණය මත පදනම්ව රක්ෂණ විසඳුම් ලබා දෙන ආයතනයක් බවත් වගකිව යුතු ආයතනයක් වශයෙන් මෙවැනි ජාතික කර්තව්‍යයකට අත දීම සිය සමාජ මෙහෙවරක් වන බවත් මහතා වැඩිදුරටත් කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=aj1309224</link>
    <topic>කොමර්ෂල් - ඩයලොග් එකමුතුවෙන් ජංගම බැංකු සේවා USSD තාක්ෂණයෙන්</topic>
    <author/>
    <content>කොමර්ෂල් - ඩයලොග් එකමුතුවෙන් ජංගම බැංකු සේවා USSD තාක්ෂණයෙන්ඩයලොග් ආසිආටා සමාගමේ ග්‍රාහකයින් වෙත ජංගම බැංකු පහසුකම් ලබාදෙමින් කොමර්ෂල් බැංකුව තම ජංගම බැංකු පහසුකම් ශ්‍රී ලාංකිකයින් අතර වඩාත් පුළුල්ව ප්‍රචලිත කිරීමට කටයුතු කර ඇත.පී.එස්.එම්. දුරකථන විසින් භාවිතා කරන USSD තාක්ෂණය මඟින් මෙම පහසුකම ක්‍රියාත්මක වන අතර එහිදී සම්පාදකයාගේ පරිගණක සමඟ සන්නිවේදන කටයුතු සිදුකරයි.ඉතාමත් පහසුවෙන් ප්‍රවේශ විය හැකි පරිදි සකස් කර තිබෙන USSD තාක්ෂණය පදනම් කරගත් ජංගම බැංකු සේවා මඟින් ගිණුමේ හා ණයපත් ශේෂය දැනගැනීම, විවිධ වූ බිල්පත් ගෙවීම, ගිණුම් අතර මුදල් මාරු කිරීම, විනිමය අනුපාත තොරතුරු දැනගැනීම, පුද්ගලික හඳුනාගැනීමේ අංකය වෙනස් කිරීම, කුඩා පරිමාණයේ බැංකු වාර්තාවක් ලබාගැනීම ඇතුළු නොයෙක් බැංකු ගනුදෙනු ඉතාමත් පහසුවෙන් සිදුකිරීමට ගනුදෙනුකරුවන්ට හැකිය. USSD තාක්ෂණය මඟින් ලබාදෙන මෙම සේවා වෙළෙඳපොළේ තිබෙන මූලික මට්ටමේ දුරකථනයක සිට ඉතාමත් ඉහළ ගණයේ දුරකථනයක් දක්වා ඕනෑම දුරකථනයකින් ලබා ගත හැකි අතර, ඒ සඳහා අන්තර්ජාල සම්බන්ධතාවයක් අවශ්‍ය නොවේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=aj1309225</link>
    <topic>පරිභෝජනය අඩු වුවත් දුම්කොළ බදු ආදායම 5%කින් වැඩි වේ</topic>
    <author/>
    <content>පරිභෝජනය අඩු වුවත් දුම්කොළ බදු ආදායම 5%කින් වැඩි වේලංකා දුම්කොළ සමාගම මේ වසරේ ප්‍රථම භාගයේදී රජයේ ආදායම වෙත රුපියල් බිලියන 32.7කින් දායක වී තිබේ. එය පසුගිය වසරේ මෙම කාලයට සාපේක්ෂව 5%ක වැඩිවීමකි. මෙය සිදුවී ඇත්තේ, පරිභෝජනය ප්‍රමාණාත්මකව 7.3%ක පහළ යාමක් පෙන්නුම් කරද්දී වීම ද විශේෂත්වයකි.බදු ගෙවීමෙන් පසුව රු. බිලියන 4.3ක ලාභයක් පෙන්නුම් කිරීමට සමාගම සමත්වී තිබේ. ඊට පදනම් වී ඇත්තේ 2012 වසරේදී ආයෝජන ක්‍රමවේදයේ ඇති කෙරුණු වෙනස්කම් සමඟින් ඉහළ ශුද්ධ පොලී ආදායමක් ඉපයීමට සමත්වීම ආදී සාධකයි.එමෙන්ම අපනයන ආදායම ද රු. මිලියන 47.6 දක්වා 13% කින් ඉහළ ගොස් තිබේ. අනාගතයේ දී තවදුරටත් අපනයන ශක්තිය වැඩි දියුණු කිරීමට සමාගම අපේක්ෂා කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=aj1309226</link>
    <topic>වෙළෙඳ පොළ නංවන නව සැලසුම් ඕනෑ</topic>
    <author>තාරක වික්‍රමසේකර</author>
    <content>වෙළෙඳ පොළ නංවන නව සැලසුම් ඕනෑපෙර සතිය අවසානයේ කොටස් ගනුදෙනු 6386 ක් වෙළෙඳ පොළේ  වාර්තා වූ අතර සතිය ආරම්භක 16 වැනිදා  සඳුදා එම සංඛ්‍යාව දැක්වුණේ ගනුදෙනු 4377 ක් ලෙසිනි. ඒ  ගනු දෙනු   ඉහළ යාමකි.    එහෙත් එදින සමාගම් 8ක මිලියනය ඉක්මවා කොටස් අලෙවි විය. එම සමාගම් අතර ආසිරි (157055), බ්ලූ ඩයමන්ඩ් (ජන්ද බලය රහිත) - 1051658, ජේ.කේ.එච් (2365178),  ලංකා අයිඕසී (1129289), පෑන්ඒෂියන් පවර් (1399208),  ටෙස් ඇග්‍රෝ ( 2389068),  ටච්වුඩ් (2039041), පී.සී හවුස් ( 1998123), පී සීෂර්මා (2737076)  සමාගම් විය.මිල ඉහළ යාම් අතුරින් ෂර්ලිමාර් සාගම කැපී පෙනුණු අතර පෙර දින රුපියල් 830.00 කට අලෙවි වූ සමාගමේ කොටසක මිල රුපියල් 950.00 ක් දක්වා ඉහළ ගියේ ය.  මිල පහළ යාම් අතුරින් කැපී පෙනුණේ සෙලින්කෝ ඉන්ෂුවරන්ස් (ඡන්ද පලය රහිත) - (29.90),  සිලෝන් ටුබැකෝ (35.10) නෙස්ලේ කළම්ඹු සිටි (17.00) ෆින්ලේස් කළම්ඹු (25.00), සමාගම් ය.පසු දින එනම් 17 වැනිදා අඟහරුවාදා  ගනුදෙනු යළිත් පහළ ගියේය. ඒ ගනුදෙනු සංඛ්‍යාව 3587 ක් දක්වා පහළ යමිනි. මිලියනය ඉක්මවා කොටස් අලෙවි  වූ සමාගම් සංඛ්‍යාව 8 ක්  බව එදිනද පෙන්නුම් කර තිබුණි. ජේ.කේ.එච් (3274997) , පෑන්ඒෂියන් පවර් ( 1300481) රිචර්ඩ් පීරිස් (1859622)  සොෆ්ට්ලොජික් ( 1086495) ටෙස් ඇග්‍රෝ (1092002), ටච්වුඩ් (1877273),  සී.අයි.එෆ්. එල් (1148297), ඔරියන්ට් ගාමන්ට් ( 9581952), එසේ මිලියනය ඉක්මවා කොටස් අලෙවි වූ සමාගම් ය.සෙලින්කෝ ඉන්ෂුවරන්ස් - ඡන්ද බලය රහිත (14.90) , එලායන්ස් ( 17.90) දිනයේ මිල ඉහළ යාම් අතුරින් කැපී පෙනුණු සමාගම් වේ.  මිල පහළ ගිය  සමාගම් අතර කාර්සන්ස් ( 21.00), ඒෂියන් එලායන්ස් (9.00) කැපී පෙනුණි.කොටස් වෙළෙඳ පොළ සමස්ත කොටස් මිල දර්ශකය පසුගිය සතිය අවසානයේ දැක්වුණේ ඒකක 5749.46 ක් ලෙසිනි. එය ආරම්භක සඳුදා ඒකක 5730.12 ක් වූ අතර අඟහරුවාදා ඒකක 5705.26 ක් ලෙසද දැක්වුණි. එස් ඇන්ඩ් පී එස් එල් 20 දර්ශකය පෙර සතිය අවසානයේ දැක්වුණේ ඒකක 317 6.74ක් ලෙසිනි. එය සතිය ආරම්භක සඳුදා දැක්වුණේ ඒකක 3180.24 ක් ලෙසිනි.කොටස් වෙළෙඳ පොළ ගනුදෙනු මේ ලෙස විවිධාකාරයෙන් ඉහළ පහළ යද්දී ගනුදෙනුකරුවන්ගේ උද්යෝගය ඉහළ නැංවීම පිණිස කිසිදු නව වැඩපිළිවෙළක්  දක්නට නැත. ආයෝජකයන් දිරි ගැන්වීම පිණිස පෙර පැවැත් වූ සම්මන්ත්‍රණ පවා මේ වන විට අඩපණව ගොස් ඇති බව පෙනේ.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=aa1309291</link>
    <topic>ලබන සතියේ එජාපයේ ලොකු වෙනසක්</topic>
    <author/>
    <content>පළාත් සභා ඡන්දයෙන් අන්ත පරාජයක් ලැබූ එක්සත් ජාතික පක්ෂයේ බල අරගලය උත්සන්න වී ඇති බවත්, එහි ප්‍රතිඵලයක් ලෙස ලබන සතිය තුළ එම පක්ෂයේ ප්‍රබල වෙනස්කම් කිහිපයක් සිදු කෙරෙන බවත් සිරිකොත ආරංචි මාර්ග කියා සිටී.පක්ෂයේ මුහුණුවර වෙනස් නොකර ඉදිරියට යා නොහැකි බවත් දයාසිරි ජයසේකර වැනි දක්ෂ ජනප්‍රිය චරිත පක්ෂය තුළ රඳවා ගැනීමට පක්ෂ නායකත්වය ක්‍රියා නොකිරීම නිසා පක්ෂය තවදුරටත් දියාරු වෙමින් පවතින බවත් පක්ෂයේ තරුණ මන්ත්‍රීවරුන් පෙන්වා දීමෙන් පසු මේ වෙනස්කම් කිරීමට පක්ෂ නායකත්වය එකඟ වී ඇතැයි කියති.මෙහි ප්‍රතිඵලයක් ලෙස දැනටමත් පක්ෂ බල වළල්ලෙන් ඉවත් කර සිටි කරු ජයසූරිය මහතා එජාප කෘත්‍යාධිකාරී මණ්ඩලයට නැවත පත්කැර ඇත.එජාපයේ සිදු කිරීමට යන නව වෙනස්කම් අනුව නැවතත් පක්ෂ නියෝජ්‍ය නායක ධුරවලට කරු ජයසූරිය සහ සජිත් ප්‍රේමදාස මහත්වරු නම් කැරෙනු ඇතැයි එජාප ආරංචි මාර්ග පවසයි.පක්ෂ නායකත්වය වෙනස් විය යුතු බවට එජාපය තුළ කලක සිට ම තදබල විවේචන පවතින අතර කිරීමට යන මේ නව වෙනස්කම් අනුව එජාප නායකත්වය වෙනස් වනු ඇත්දැයි අසන ලදුව එජාප පාර්ලිමේන්තු මන්ත්‍රී හරේන් ප්‍රනාන්දු මහතා කියා සිටියේ දැනට කිසිවක් කිව නොහැකි නමුත් පක්ෂය තුළ ලොකු වෙනසක් වනු ඇතැයි සිතිය හැකි බවයි. එම වෙනස ලබන සතියේ දැනගන්නට ලැබෙනු ඇතැයි ද මන්ත්‍රීවරයා කීය. මේ වෙනස්කම් මඟින් පක්ෂයට අලුත් මුහුණුවරක් ලැබෙනු ඇතැයි ද මන්ත්‍රීවරයා විශ්වාසය පළ කළේය.මේ අතර පක්ෂයේ තවත් කැරලිකාර මන්ත්‍රීවරයෙක් කියා සිටියේ මේ වෙනස්කම් පක්ෂයේ අවශ්‍යතා අනුව නොව රනිල් වික්‍රමසිංහ මහතාගේ නායකත්වය රැකගැනීම සඳහා කරන තනතුරු බෙදිල්ලක් පමණක් වනු ඇති බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=aa1309292</link>
    <topic>T.N.A. මහලේකම්ට ශ්‍රේෂ්ඨාධිකරණ නොතීසි</topic>
    <author/>
    <content>පසුගිය පළාත් සභා මැතිවරණයට ඉදිරිපත් කළ ප්‍රතිපත්ති ප්‍රකාශය සම්බන්ධයෙන් කරුණු දැක්වීම සඳහා ලබන ඔක්තෝබර් මස 02 දින අධිකරණයෙහි පෙනී සිටින ලෙස දෙමළ ජාතික සන්ධානයෙහි මහ ලේකම් මාවෙයි සේනාධිරාජා මහතාට නියෝග කරමින් ශ්‍රේෂ්ඨාධිකරණය 27 නොතීසි නිකුත් කළේ ය.එම ප්‍රතිපත්ති ප්‍රකාශනයෙහි ‘ස්වයං තීරණ අයිතියක්’ සහ ස්වයං තීරණ ආණ්ඩුවක් යන්න සඳහන් කිරීම මගින් ශ්‍රී ලංකා දේශය තුළ වෙනම රාජ්‍යයක් පිහිටුවීමට උත්සහ කරන බවට චෝදනා කරමින් ගොනු කළ මූලික අයිතිවාසිකම් පෙත්සමක් සලකා බැලූ ශ්‍රේෂ්ඨාධිකරණය මෙම නියෝගය කළේ ය.එම ප්‍රතිපත්ති ප්‍රකාශය මගින් ශ්‍රී ලංකාව තුළ වෙනම රාජ්‍යයක් පිහිටුවීම යන්න අර්ථ ගැන්වෙන වදන් ඇතුළත් කිරීම සහ ඊට උත්සහ කිරීම සම්බන්ධයෙන් පරීක්ෂණයක් පවත්වන ලෙස ද මෙම පෙත්සම මගින් ඉල්ලා තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=aa1309293</link>
    <topic>සිළුමිණේ අබේසිංහට ඉංජිනේරු විශිෂ්ටතා ජනමාධ්‍ය සම්මානය</topic>
    <author/>
    <content>සිළුමිණ පුවත්පතේ සමකර්තෘ නිහාල් පී. අබේසිංහ මහතාට ශ්‍රී ලංකා ඉංජිනේරු ආයතනය විසින් ඉංජිනේරු විශිෂ්ටතා ජනමාධ්‍ය සම්මානය පිරිනමා ඇත. පසුගියදා කොළඹ දී පැවැති ඉංජිනේරු විශිෂ්ටතා සම්මාන උලෙළේදී අබේසිංහ මහතාට හිමි සම්මානය ජ්‍යෙෂ්ඨ අමාත්‍ය පී. දයාරත්න මහතා අතින් පිරිනමන ලද අවස්ථාවයි මේ. උලෙළේ ප්‍රධාන අමුත්තා වූයේ ආර්ථික සංවර්ධන ඇමැති බැසිල් රාජපක්ෂ මහතායි.මෙරට ඉංජිනේරුමය කටයුතු පිළිබඳව සරල බසින් පසුගිය වසරවල සිළුමිණ පුවත්පතට ලියූ විශේෂාංග හා ප්‍රවෘත්ති අගය කරමින් ඉංජිනේරුමය කටයුතු පිළිබඳව මෙරට විශිෂ්ටතම ජනමාධ්‍යවේදියා ලෙස අබේසිංහ මහතාට මෙම සම්මානය පිරිනමා ඇත. මෙම උත්සවයේදී මාධ්‍ය උදෙසා පිරිනැමූ එකම ඉංජිනේරු විශිෂ්ටතා සම්මානය වූයේ ද මෙයයි.පරිසර සන්නිවේදන පිළිබඳ ජනාධිපති සම්මානය සමඟ කර්තෘ සංසද මාධ්‍ය සම්මාන 4 ක් විද්‍යා ව්‍යාප්ත සම්මාන 3 ක් ආපදා සන්නිවේදන මාධ්‍ය සම්මාන 2 ක් ලබාගෙන ඇති අබේසිංහ මහතා ශ්‍රී ලංකා පරිසර සන්නිවේදන සංගමයේ ලේකම් හා ශ්‍රී ලංකා විද්‍යා සන්නිවේදන සංගමයේ සභාපති ලෙස කටයුතු කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=aa1309294</link>
    <topic>රාජ්‍ය සාහිත්‍ය සම්මාන හෙට</topic>
    <author/>
    <content>ශ්‍රී ලාංකේය කලා ක්ෂේත්‍රය පෝෂණය කළ ලේඛක ලේඛිකාවන් අගයමින් සංස්කෘතික හා කලා කටයුතු අමාත්‍යාංශයේ සාහිත්‍ය අනු මණ්ඩලය සංවිධානය කරනු ලබන 2013 රාජ්‍ය සාහිත්‍ය සම්මාන ප්‍රදානෝත්සවය හෙට (30) වැනිදා බණ්ඩාරනායක අනුස්මරණ සම්මන්ත්‍රණ ශාලාවේ දී පැවැත්වේ. 2012 සිංහල, දෙමළ, ඉංග්‍රීසි භාෂාත්‍රයෙන් රචිත ප්‍රකාශිත කෘති අතරින් විශිෂ්ට ම නවකතාව, කෙටිකතාව, පද්‍ය සංග්‍රහය, ගී පද මාලා සංග්‍රහය, නාට්‍ය, ළමා සාහිත්‍ය, පරිවර්තන, විද්‍යා ප්‍රබන්ධ, හා ශාස්ත්‍රීය පර්යේෂණ කෘති තෝරා මෙහිදී සම්මාන ප්‍රදානය කෙරේ.කථානායක චමල් රාජපක්ෂ මහතාගේ ප්‍රධානත්වයෙන්, සංස්කෘතික හා කලා කටයුතු අමාත්‍ය ටී. බී. ඒකනායක මහතාගේ සහභාගීත්වයෙන් පැවැත්වෙන මේ උත්සවයේ දී මහාචාර්ය විනී විතාරණ, ප්‍රවීණ දෙමළ ලේඛක කන්දයියා නඩේසු හා කලාශූරී එඩ්වින් ආරියදාස මහත්වරු සාහිත්‍ය රත්න සම්මානයෙන් පිදුම් ලබති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=aa1309295</link>
    <topic>පරිසර සංවර්ධනයට උපරීම දායකත්වය ගත හැකියි</topic>
    <author>දයා ඩී. ෆොන්සේකා</author>
    <content>පරිසර අධිකාරියේ සභාපති විමල් රූබසිංහදයා ඩී. ෆොන්සේකාශ්‍රී ලංකාවේ මෙවර පොදුරාජ්‍ය මණ්ඩලයීය නායකයන්ගේ සමුළුව පැවැත්වීම තුළින් අපට අපේ පරිසර සංවර්ධනයට අවශ්‍ය උපරීම සහයෝගය දියුණු රටවලින් ලබාගත හැකි බව තමාට විශ්වාස යැයි පරිසර අධිකාරියේ සභාපති විමල් රූබසිංහ මහතා පවසයි.විදේශීය සංවර්ධිත රටවල් සමඟ පවත්වන මේ සබඳතාවලදී ශ්‍රී ලංකාවට දේශපාලන වශයෙන් හා ආර්ථික වශයෙන් යහපත් ප්‍රතිලාභ ලබාගත හැකි බවත් මහින්ද රාජපක්ෂ ජනාධිපතිතුමාගේ මිත්‍රශීලී විදේශ ප්‍රතිපත්තියට ගරු කිරීමක් වශයෙන් පොදුරාජ්‍ය මණ්ඩලයට අයත් රටවල රාජ්‍ය නායකයන් පනස් හතර දෙනෙක් හා ඒ ඒ රටවල නියෝජිතයන් ව්‍යාපාරිකයන් ඇතුළු විශාල පිරිසක් මෙරටට පැමිණීමට සැදී පැහැදී සිටින බවත් කීය.මේ විදේශ නියෝජිතයන් මෙරටට පැමිණීම නිසා මෙරට සමාජ හා ආර්ථික සංවර්ධනය ඔවුන්ට සියැසින්ම දැකගත හැකි වන බවත් පැවැසීය.මෙරට පවතින සාමකාමී වාතාවරණය විදේශීය ආයෝජකයන් මෙරටට ගෙන්වා ගැනීමට රුකුලක් වන අතර 30 අවුරුදු යුද්ධයෙන් පසු ශ්‍රී ලංකාවේ දැනට පවතින සංවර්ධනය විදේශීය ආයෝජකයන්ට මෙරට ආයෝජනය කිරීමට අනගි අවස්ථාවක් වනු ඇතැයි කීය.යුද්ධය නිමා වී සංවර්ධනය ඉහළ ගොස් ඇති අවදියක උද්ධමනය අඩුවී තිබීම මේ විදේශීය ප්‍රජාව මෙරටට ඇද ගැනීමට තවත් පිටුබලයක් වෙතියි සඳහන් කෙළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=aa1309296</link>
    <topic>අලුත්වැව සෝරත නාහිමියෝ අපවත් වෙති</topic>
    <author>ඊ. එච්. සෝමපාල - කතරගම විශේෂ</author>
    <content>ඊ. එච්. සෝමපාල - කතරගම විශේෂකතරගම කිරිවෙහෙර රාජමහා විහාරාධිපති රුහුණු මාගම්පත්තුවේ ප්‍රධාන සංඝනායක ඌව විශ්ව විද්‍යාලයේ කුලපති උපාධ්‍යාය ආචාර්ය අලුත්වැව සෝරත නාහිමියෝ අපවත් වූහ. අපවත් වන විට 70 වන වියෙහි පසු වූ උන්වහන්සේ කතරගම කිරිවෙහෙර රාජමහා විහාරයේ කඳසුරිදුගම විහාරමහා දේවි සෑය, කතරගම ආසිරිබෝධි විහාරය, පාණදුර කෙසෙල්වත්ත විහාරස්ථානය ඇතුළු විහාරස්ථාන රාශියක අධිපතිත්වය උසුලමින් ශාසනික හා සමාජයීය සේවාවන් රැසක් ඉටු කරනු ලැබූහ.ජාතික ආගමික සේවාවන් රැසක පුරෝගාමි හිමිනමක් ලෙස කටයුතු කරමින් දේශීය හා විදේශීය රටවල ධර්ම ප්‍රචාරක සේවාවන්හි නියැළුණු නාහිමියන් පුවත්පත් සඟරා ශාස්ත්‍රී සංග්‍රහ ආදියට නිරන්තරයෙන්ම ලිපි සම්පාදනය කළහ.උන්වහන්සේගේ ආදාහන පූජෝත්සවය ඔක්තෝබර් මස 2 දා කතරගම නාගරික පොදු ක්‍රීඩාංගණයේ දී සිදු කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=aa1309297</link>
    <topic>බර්ටි අභාවප්‍රාප්ත වෙයි</topic>
    <author/>
    <content>අනුරාධපුර දිස්ත්‍රික්කයේ මන්ත්‍රීවරයකු ඇමැතිවරයකු සහ මහ ඇමැතිවරයකු ලෙස කටයුතු කළ බර්ටි ප්‍රේමලාල් දිසානායක මහතා පසුගිය සිකුරාදා කොළඹ පෞද්ගලික රෝහලකදී අභාවප්‍රාප්ත විය.1989 දී ශ්‍රීලනිපයෙන් අනුරාධපුර  දිස්ත්‍රික්කයෙන් තරග කොට පාර්ලිමේන්තුවට තේරී පත්විය. චන්ද්‍රිකා බණ්ඩාරනායක කුමාරතුංග රජයේ සමාජ සේවා ඇමැතිවරයා ලෙස කටයුතු කළ ඒ මහතා පසුව උතුරුමැද පළාත් සභාවේ මහ ඇමැතිවරයා ලෙස ද දීර්ඝ කාලයක් කටයුතු කෙළේය.අධ්‍යාපන සේවා ඇමැති දුමින්ද දිසානායක මහතා ඇතුළු දරුවන් තිදෙනකුගේ පියකු වන ඒ මහතාගේ අවසන් කටයුතු අනුරාධපුරයේ දී සිදු කෙරෙනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=aa1309298</link>
    <topic>කොටුවේ තදබදය ගැන ඇමැතිගේ ඇස</topic>
    <author>තාරක වික්‍රමසේකර</author>
    <content>තාරක වික්‍රමසේකරකොළඹ කොටුව ලේක්හවුස් වටරවුමේ සිට මරදාන ගාමිණී සිනමා හල දක්වා ඩී.ආර්.විජයවර්ධන මාවතේ උදෑසන සහ සවස් කාලයේ පවතින අධික වාහන තදබදය සම්බන්ධයෙන් සොයා බැලීමට කටයුතු කරන බව වරාය හා මහාමාර්ග ව්‍යපෘති අමාත්‍ය නිර්මල කොතලාවල මහතා සිළුමිණට කීය. මහාමාර්ග අංශයේ විශේෂ සැලසුම් අංශයේ නිර්මාණ හා සැලසුම් වලින් මහාමාර්ගයේ ඉදිකිරීම් හා සංශෝධන සිදු කරනු ලබන බවත් එ‍ෙස් සිදු කරන්නේ අධ්‍යයනයකින් පසුව බව ද ඒ මහතා කීය.එසේ වුවත් කොළඹ කොටුව හා සම්බන්ධව මෙසේ අධික තදබදයක් පවතින්නේ නම් තමා ඒ ගැන පෞද්ගලිකව සොයා බලන බව ද ඒ මහතා කීය. කෙසේ වුවත් සිළුමිණ ඒ ගැන විමසන තුරු කිසිදු නිලධාරියෙක් ඒ සම්බන්ධව තමා දැනුවත් නොකළ බව ද ඇමැතිවරයා සිළුමිණට කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=aa1309299</link>
    <topic>විමර්ශන යාන්ත්‍රණයකට පිල්ලෙට බලයක් නෑ</topic>
    <author/>
    <content>රවිනාථ ආර්යසිංහ“2014 මාර්තුවලට පෙර යම් යම් කාරණා සම්බන්ධයෙන් පූර්ණ වශයෙන් විසඳුම් ලබා නොදෙන්නේ නම් අන්තර්ජාතික ප්‍රජාවට ඔවුන්ගේ ම විමර්ශන යාන්ත්‍රණ ස්ථාපනය කිරීමට වගකීමක් තිබෙන බව නවනීදන් පිල්ලේ මහ‍ කොමසාරිස්වරිය කළ ප්‍රකාශය ශ්‍රී ලංකාව තරයේ ප්‍රතික්ෂේප කරන බව ඉකුත් 25 වැනිදා පැවැති එක්සත් ජාතීන්ගේ මානව හිමිකම් කවුන්සිලයට එක්සත් ජාතීන් ගේ ශ්‍රී ලංකා නිත්‍ය නියෝජිත රවිනාථ ආර්යසිංහ මහතා ප්‍රකාශ කළේ ය.“මෙවැනි ප්‍රකාශයක් කිරීමට පිල්ලේ මහත්මියට බලයක් නැතැයි තානාපතිවරයා ප්‍රකාශ කළේ ය‍. මානව හිමිකම් ආරක්ෂා කරන්නන් බිය වැද්දීම සහ ඔවුන්ට හිරිහැර කිරීම පිළිබඳ ප්‍රශ්නය සම්බන්ධයෙන් අදහස් පළ කරමින්, මානව හිමිකම් ආරක්ෂා කරන්නන්ගේ ආරක්ෂාව පිළිබඳව රජය පූර්ණ වශයෙන් කැපවී සිටින බව ඔහු ප්‍රකාශ කළ අතර සත්‍යතාව පරික්ෂා කර බැලීම සඳහා, චෝදනා සම්බන්ධයෙන් නිශ්චිත තොරතුරු ශ්‍රී ලංකා රජය වෙත ලබාදෙන ලෙස ඉල්ලා සිටියේ ය. මාධ්‍යවේදීන්ට පීඩා කිරීම සහ ඝාතනය කිරීම පිළිබඳ පැමිණිලි සම්බන්ධයෙන් ඔහු ප්‍රකාශ කළේ විශ්වාසදායක තොරතුරු තිබෙන සෑම අවස්ථාවකදීම වැරදි කළ අයට එරෙහිව නඩු පැවරීමට පියවර ගෙන තිබෙන බවයි.“මානව හිමිකම් පිළිබඳව ශ්‍රී ලංකාව තුළ පවතින තත්ත්වය, තීරණාත්මක වැදගත්කමක් උසුලයි” යන මහ කොමසාරිස්වරියගේ ප්‍රකාශය ඔහු දැඩි ලෙස ප්‍රතික්ෂේප කළේ ය. “බොහෝවිට විවිධාකාරයේ ඕනෑ එපාකම් සහිත පාර්ශ්වයන්ගේ ඉල්ලීම්වලට අනුකූලව, ශ්‍රී ලංකාව වෙත දක්වන අසමානුපාතික උනන්දුව, දැනට ක්‍රියාත්මක වෙමින් පවතින ප්‍රතිසංවිධානය පිළිබඳ සියුම් ක්‍රියාවලිය සංකීර්ණ භාවයට පත් කරන බවද ආර්යසිංහ මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=aa13092910</link>
    <topic>පොදු රද මඩුළු සමුළුව සංචාරකයන් ගෙන්වා ගැනීමට රුකුලක්</topic>
    <author>සාගරිකා දිසානායක ජයසිංහ</author>
    <content>සාගරිකා දිසානායක ජයසිංහනොවැම්බර් මාසයේ පැවැත්වෙන පොදු රාජ්‍ය මණ්ඩලයීය රාජ්‍ය නායක සමුළුවට සහභාගිවීම සඳහා ශ්‍රී ලංකාවට පැමිණෙන රාජ්‍ය නියෝජිතයන් ඇතුළු දූත මණ්ඩල මෙන් ම විදේශීය සංචාරකයන් ද පිළිගැනීමට ශ්‍රී ලංකා සංචාරක මණ්ඩලය විධි විධාන යොදා ඇත.සංචාරක ‍ක්ෂේත්‍රයේ පවත්නා සේවා පහසුකම් වැඩි දියුණු කර අන්තර් ජාතික තලයේ ප්‍රමිතීන්ට අනුව මෙරට සංචාරක ව්‍යාපාරය සංවර්ධනය කිරීමේ අරමුණැතිව සත්කාරක සේවා සහ සංචාරක කළමනාකාරිත්වය පිළිබඳ සම්මේලනයක් අද සහ හෙට කොළඹ සිනමන් ග්‍රෑන්ඩ් හෝටලයේ දී පැවැත්වේ.මෙම සමුළුවට ඇමෙරිකාව, ප්‍රංසය, එක්සත් රාජධානිය, ඕස්ට්‍රේලියාව, නවසීලන්තය , ඉන්දියාව, බංග්ලාදේශය, මැලේසියාව, ඇතුළු රටවල් හතළිහක් සහභාගි වීමට නියමිත ය.වසර 2016 දී සංචාරකයන් ලක්ෂ විසි පහක් මෙරටට ගෙන්වා ගැනීමේ ඉලක්කය සපුරා ගැනීමේ දී මෙරට සංචාරක ව්‍යාපාරය හරහා ලෝකයට දෙනු ලබන පණිවුඩය මෙම අන්තර්ජාතික සමුළුව හරහා රැගෙන යාම ද මෙහි තවත් අරමුණකි. ශ්‍රී ලංකා ආසියාවේ සුවිශේෂී සංචාරක මධ්‍යස්ථානයක් බවට පත් කිරීම ද එහි අරමුණු අතර වෙයි. ශ්‍රී ලංකාවේ ප්‍රථම වරට පැවැත්වෙන මෙම සම්මේලනය කොළඹ විශ්වවිද්‍යාලයීය ආර්ථික විද්‍යා දෙපාර්තමේන්තුවේ සංචාරක ආර්ථික විද්‍යා හා හෝටල් කළමනාකරණ අංශය මගින් සංවිධානය කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=aa13092911</link>
    <topic>වැඩිහිටි-ළමා සැමරුම් 1 වැනිදා</topic>
    <author>සුනිල් දයා අල්විස්</author>
    <content>සුනිල් දයා අල්විස්ලෝක වැඩිහිටි දිනය හා ලෝක ළමා දින ජාතික උත්සවය ලබන 1 වැනිදාට යෙදී ඇත.‘වැඩිහිටි භාවය සඳහා දිවිය පුරා සූදානමක්’ මෙවර වැඩිහිටි දිනයේ තේමාව වෙයි. ලෝක ළමා දිනයේ තේමාව වන්නේ ‘පවුල ඔබ සුරකියි’ යන්නයි.වැඩිහිටි දිනයේ ශ්‍රී ලංකාවේ වයස්ගතම කාන්තාව ලෙස සලකන මාවනැල්ල බුලත්ගමුව ප්‍රදේශයේ ජීවත්වන ඒ උක්කු මාතාවට උපහාර පිදීමක් ද සිදු කෙරෙනු ඇත. වැඩිහිටියන් සඳහා පැවැත්වූ දීප ව්‍යාප්ත චිත්‍ර තරගයේ තිළිණ ප්‍රදානය, හොඳම වැඩිහිටි නිවාසය දිවා සුරැකුම් මධ්‍යස්ථානය අගැයීමට ලක්කිරීම ද මේ උත්සව‍යේදී සිදු කෙරේ.ලෝක ළමා දින ජාතික උත්සවය 1 වැනිදා පෙරවරු 9 ට නෙළුම් පොකුණ මහින්ද රාජපක්ෂ රංග ශාලාවේදී ජනාධිපති ආර්යා ශිරන්ති රාජපක්ෂ මැතිනියගේ ප්‍රධානත්වයෙන් පැවැත්වේ. මෙහිදී රාජපක්ෂ ආර්යාවට ලෝක ළමා දින සමරු මුද්දරයක් සහ මුල් දින කවරයක් ද නිකුත් කිරීමට පියවර ගෙන තිබේ. ලෝක වැඩිහිටි දිනය ශ්‍රී ලංකා පදනම් ආයතනයේදී සමාජ සේවා ඇමැති පිලීක්ස් පෙරේරා සහ නියෝජ්‍ය ඇමැති චන්ද්‍රසිරි සූරියආරච්චි යන මහත්වරුන්ගේ සහභාගිත්වයෙන් පැවැත්වේ.ළමා දින උත්සවයේදී සෑම දිස්ත්‍රික්කයකින්ම ආවරණය වන පරිදි තෝරාගත් ඉගෙනුමට දක්ෂ අඩු ආදායම්ලාභී පවුල්වල දරුවන් සඳහා ‘සිතුනිල’ ව්‍යාපෘතිය යටතේ ඉදිකරන ලද නව නිවාස විසිපහක් වෙනුවෙන් සංකේතාත්මකව නිවාස දෙකක යතුරු හිමිකරුවන් වෙත බාරදීම ද සිදු කරනු ඇත.නියෝජ්‍ය සොලිස්ටර් ජෙනරාල් සරත් ජයමාන්න මහතාගේ විශේෂ සැමරුම් දේශනයක් ද ළමා දින උත්සවයේ දී පැවැත්වෙන අතර මීට අමතරව කොළඹ දිස්ත්‍රික්කයේ පාසල් දරු දැරියන්ගේ සංස්කෘතික උත්සවයක් පැවැත්වේ. ළමාරක්ෂක දෙපාර්තමේන්තුව මඟින් පවත්වන ලද චිත්‍ර තරගයේ ජයග්‍රාහකයන්ට තිළිණ සහ සහතික පත්‍ර ප්‍රදානය කිරීම ද ජනාධිපති ආර්යාව අතින් සිදු කිරීමට නියමිතය.විවිධ දක්ෂතා ඇති දරුවන් අට දෙනෙකුට සහ දරු පරපුර වෙනුවෙන් විශිෂ්ට සේවාවක් ඉටුකරන බඳගිරියේ සෝමවංශ හිමියන්ට සහ ප්‍රවීණ ක්‍රිකට් ක්‍රීඩක රොෂාන් මහානාම මහතා වෙත ද උපහාර සමරු තිළිණ ද මෙහිදී පිරිනැමේ.ළමා දින උත්සවයට ළමා සංවර්ධන හා කාන්තා කටයුතු ඇමැති තිස්ස කරල්ලියද්ද මහතා ද සහභාගි වේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=ab1309291</link>
    <topic>මේ දේශනය ඓතිහාසිකයි!</topic>
    <author>කොළඹ විශ්ව විද්‍යාල‍ෙය්</author>
    <content>(ලෝක ප්‍රජාව ශ්‍රී ලංකාව දෙස නැවත හැරී බලන්නට උත්සුක වනු ඇත)අපේ ජනාධිපතිතුමන් එක්සත් ජාතීන්ගේ මහා මණ්ඩලයේ 68 වාර්ෂික සමුළුව 6 වැනි වරටත් පසුගිය දා ආමන්ත්‍රණය කළා. එය විශිෂ්ට රාජ්‍ය තාන්ත්‍රිකයකුගේ කරුණු දැක්වීමක් වූ බව මුලින්ම සඳහන් කළ යුතුයි.ශ්‍රී ලංකා රාජ්‍ය නායකයෙක් ඒ ආකාරයට එක්සත් ජාතීන්ගේ මහා මණ්ඩලය ඇමතූ වැඩිම වාර ගණනත් මෙය බව සිහිපත් කිරීම වැදගත්.ජනාධිපතිතුමන් එම සමුළුව ආමන්ත්‍රණය කළේ ශ්‍රී ලංකාව පශ්චාද් යුදමය තත්ත්වයක් තුළ ලබාගත් ජයග්‍රහණ විශාල සංඛ්‍යාවක් අත ඇතිවයි. ඒ අතරින් ප්‍රධාන ඒවා කීපයක් ලෝක රාජ්‍ය නායකයන් හමුවේ එතුමා මනා විග්‍රහයකට ලක්කළා.වසර තිහකට පසු උතුරු ප්‍රදේශයේ ජනතාවට තමන් කැමැති දේශපාලන කණ්ඩායමක් ප්‍රාදේශීය දේශපාලන නායකයන් ලෙස පළාත් සභාවට පත්කර ගැනීම සඳහා අවස්ථාව ලබා දී තිබෙන අවස්ථාවක එතුමන් සමුළුව ඇමැතීම වැදගත්.යුද්ධයෙන් අනාථ වූ සියලු දෙනා වසර තුනක් ඇතුළත නැවත පදිංචි කොට තිබෙනවා.යුද්ධයෙන් විනාශයට පත්වූ ප්‍රදේශවල යටිතල පහසුකම් බොහෝ සෙයින් සංවර්ධනය කර ඇති අවස්ථාවක යුද්ධයට සම්බන්ධව එල් ටී ටී ඊ සංවිධානයේ සාමාජිකයන් පුනරුත්ථාපනය කොට සාමාන්‍ය සිවිල් සමාජයට මුදා හැර තිබෙන අවස්ථාවක පසුගිය පළාත් සභා මැතිවරණයේදී පොදුජන එක්සත් පෙරමුණ අතිවිශිෂ්ට ජයග්‍රහණයක් අත්කර ගනිමින් රටේ දේශපාලන ස්ථාවරත්වය නැවත තහවුරු කර තිබෙන අවස්ථාවක එතුමන් සමුළුව ඇමතුවේ එක්සත් ජාතීන්ගේ සංවිධානයේ මානව හිමිකම් කොමිසමේ මහ කොමසාරිස්වරිය දීර්ඝ කාලයක් අපේක්ෂාවෙන් සිටි ශ්‍රී ලංකාවේ සංචාරය අවසන් කර තිබෙන අවස්ථාවක මේ සමුළුව ඇමතීමත් වැදගත්.දීගින් දිගටම ශ්‍රී ලංකාවට විරුද්ධව ජාතික හා ජාත්‍යන්තර බලවේග විසින් කෙනෙහිලිකම් වැඩි වැඩියෙන් කරමින් තිබිය දී පොදු රාජ්‍ය මණ්ඩල සමුළුව නොවැම්බර් මාසයේ දී පැවැත්වීමට සියලු කටයුතු සංවිධානය කොට ඇති අවස්ථාවක රටේ යථා තත්ත්වය ලෝක නායකයන්ට දැන්වීමෙන් ශ්‍රී ලංකාවේ අනන්‍යතාවය ජාත්‍යන්තරය තුළ ඉහළ පිළිගැනීමට ලක්කිරීමට ශ්‍රී ලංකාව ජගත් තලය තුළ ඉහළට ඔසවා තැබීමට ජනාධිපතිතුමන්ගේ මේ දේශනය ඉවහල් වූ බව කිව හැකියි.ඒ නිසාම එතුමන් කරන ලද දේශනයේ අඩංගු කාරණා පිළිබඳ දේශපාලන ආර්ථික දෘෂ්ටියකින් බැලීම අතිශය වැදගත් යැයි මා කල්පනා කරනවා. දේශපාලන ආර්ථික දෘෂ්ටියකින් විමසනවා ය යන්නෙන් අදහස් වන්නේ දේශපාලන සංසිද්ධියක්. මෙහිදී එය ශ්‍රී ලංකාවේ ප්‍රතිරූපය ජාත්‍යන්තරය තුළ ප්‍රායෝගික දේශපාලන දෘෂ්ටියකින් විමසීම ලෙස අර්ථ දක්වන්නට පුළුවන්.එවැනි දෘෂ්ටියකින් කරුණු විමසා බැලීමේදී ජනාධිපතිතුමන්ගේ දේශනය මූලික කාරණා පහක් නැතිනම් ඊට වැඩි ගණනක් හොඳින් විමසීමට ලක්කර ඇති බව පෙනී යනවා.ශ්‍රී ලංකාවේ පශ්චාත් යුදමය සංවර්ධන වැඩපිළිවෙළ හා විවිධ ජන කණ්ඩායම් අතර සහජීවනය තහවුරු කිරීමටත් විනාශයට පත්වූ ග්‍රාමීය ආර්ථිකය ගොඩනැංවීමටත් සාමාන්‍ය ජනජීවිතය යථා තත්ත්වයට පත් කිරීමට රජය විසින් ගනු ලැබු ක්‍රියාමාර්ග හා ඒවා මඟින් අත්පත් කරගත් ජයග්‍රහණ පිළිබඳ හොඳ කරුණු දැක්වීමක් එතුමා සමුළුවේදී කළා.ජනාධිපතිතුමන් සිය කතාවේ දී සඳහන් කළ අනික් වැදගත් කාරණය වුණේ මෙරට දෙමළ ජනතාවට තමන්ගේ ප්‍රජාතාන්ත්‍රීය අයිතිවාසිකම් බුක්ති විඳීම සඳහා අවශ්‍ය පසුබිම ලක් රජයට ලබාදීමට හැකියාව ලැබීම පෙන්වා දුන්නේ උතුරේ පළාත් සභා මැතිවරණයේ ජයග්‍රහණය එම ප්‍රදේශයේ ජනතාවට බුක්ති විඳීමට ඉඩකඩ සැලසීම නිදර්ශනයක් ලෙස ගනිමිනුයි.මෙහිදී එතුමාගේ රජයට මෙවැනි ඉඩකඩක් නිර්මාණය කිරීමට හැකියාව ලැබීම මඟින් උතුරු ප්‍රදේශයේ ජනයා වසර හැටකට වඩා වැඩි කාලයක් තුළ අඛණ්ඩව ඉල්ලා සිටි තමන් තමන්ව පාලනය කරගැනීම සඳහා අවස්ථාව ලබාදෙන ලෙස කරන ලද ඉල්ලීම ඉටුකිරීමට අවස්ථාව ලැබීම පිළිබඳව ප්‍රජාතන්ත්‍රවාදය අගයන රාජ්‍ය නායකයෙක් ලෙස සතුටු වන බව සඳහන් කළා.එමෙන්ම රට තුළ සියලු ජන කොටස්වලට තමන් අභිමත දේශපාලන කණ්ඩායමක් පත්කර ගැනීම සඳහා නැවත නැවත ප්‍රජාතාන්ත්‍රීය අයිතිය එතුමන්ගේ රජය දිගින් දිගටම පසුගිය කාලසීමාව තුළ පවත්වන ලද මැතිවරණ මඟින් තහවුරු කළ බව උපායමාර්ගිකව සඳහන් කළා.ජනාධිපතිතුමන් ශ්‍රී ලංකාවේ මානව අයිතිවාසිකම් පිළිබඳ ජාත්‍යන්තරය දරන මතය නිවැරැදි නොවන බවත් මානව හිමිකම් ආරක්ෂා කිරිම පිළිබඳව කරන කෙනෙහිලිකම් හරහා ශ්‍රී ලංකාව ආරම්භ කර ඇති දිගුකාලීන සංවර්ධන වැඩපිළිවෙළ අඩාල වීම සඳහා එහි ඇති වක්‍ර බලපෑම් පිළිබඳව කරුණු කියා සිටියා.මෙහිදී පසුගිය වසර හතක කාලසීමාව අඛණ්ඩව ශ්‍රී ලංකාව අත්කර ගත් ආර්ථික ජයග්‍රහණත් ඒ වගේම දිළිඳුකම තුරන් කිරීම, විරැකියාවට විසඳුම් සෙවීම දේශීය ආර්ථිකය ශක්තිමත් කිරීම, ප්‍රාදේශීය වශයෙන් සමබර ආර්ථික සංවර්ධනයක් ඇති කිරීම සඳහා ගනු ලැබු විවිධ ක්‍රියාමාර්ග පිළිබඳව කරුණු අවධාරණය කළා.එහිදී විශේෂයෙන් උතුරු නැ‍ඟෙනහිර ප්‍රදේශවල ජනජීවිතය ඉහළ නැංවීම සඳහා ගනු ලැබු ක්‍රියාමාර්ග පිළිබඳව කරුණු අවධාරණාත්මක ලෙස ඉදිරිපත් කරනු ලැබුවා.ශ්‍රී ලංකාව ජාත්‍යන්තරයට ආදර්ශයක් සැපයිය හැකි රටක් ලෙස ජාත්‍යන්තර ප්‍රජාව තුළ සම්භාවනාවට ලක්විය යුත්තේ කවර කාරණා නිසා ද යන්න පිළිබදව එතුමන් දීර්ඝ වශයෙන් කරුණු ඉදිරිපත් කළා. එහිදී වසර තිහක ලොව දරුණුම ත්‍රස්තවාදී සංවිධානය පරාජයට පත්කොට සාමාන්‍ය ජනජීවිතය ඉතා කෙටි කාලසීමාවක් තුළ නැවත ගොඩනැංවීමටත් සිවිල් පරිපාලනය තහවුරු කිරීමටත් යුද්ධයෙන් විනාශ වූ ප්‍රදේශ නැවත ගොඩනැංවීමට ජන අවශ්‍යතා සැපිරීමට හැකිවීම පිළිබඳවත් ක්‍රියාත්මක කරන ලද වැඩසටහන් ගැන සඳහන් කරමින් ජාත්‍යන්තර ත්‍රස්තවාදය පරාජය කිරීමට ලෝකයේ ප්‍රබල රටවල් ගනු ලැබු ප්‍රබල උත්සාහයන් ව්‍යවර්ථ වීම ගැනත්, එම ක්‍රියාමාර්ග මඟින් සිදුව ඇති අයහපත් තත්ත්වයන් පිළිබඳවත් තුලනාත්මක විග්‍රහයක යෙදුණා.මෙය එතුමන්ගේ විශිෂ්ට රාජ්‍ය තාන්ත්‍රික භාවය පිළිබඳ ඇති පරිපූර්ණත්වය මැනවින් ඔප්පු කරන ලද අවස්ථාවක් ලෙස දැක්විය හැකියි.ජනාධිපතිතුමන් මෙම සමුළුව අමතමින් ලෝකයේ දියුණු ප්‍රජාතන්ත්‍රවාදය ඉහළින් සලකනවා ය කියන රටවල් ශ්‍රී ලංකාව වැනි කුඩා රාජ්‍යවලට විවිධ ස්වරූපයෙන් කරන බලපෑම, විශේෂයෙන් ජාත්‍යන්තරය හරහාත් විශේෂයෙන් එක්සත් ජාතීන්ගේ සංවිධානය වැනි සංවිධාන හරහාත් කරනු ලබන බලපෑම හා කෙනෙහිලිකම් පිළිබඳව විරෝධය දක්වමින් එවැනි තත්ත්වයන් තුළ සිදුවිය හැකි අනිසි බලපෑම් ජාත්‍යන්තරයට පෙන්වා දුන්නා.මෙය අප සලකා බැලිය යුත්තේ පොදුරාජ්‍ය මණ්ඩලීය සමුළුවේදී පොදුරාජ්‍ය මණ්ඩලයට නායකත්වය දීමට සූදානමින් සිටින රටක රාජ්‍ය නායකයකු තමන් අරමුණු කරන පරමාර්ථ මොනවා ද යන්න පිළිබඳව මනා ඉඟියක් සපයමින් කළ කතාවක් ලෙසයි.ඒ නිසා පොදු රාජ්‍ය මණ්ඩලය අලුත් මාවතකට ප්‍රවිෂ්ට කරවීමේ මග සලකුණු මෙමගින් පෙන්නුම් කරන බව සඳහන් කළ යුතුයි.එමෙන්ම කුඩා රටකට වුවත් ජාත්‍යන්තරය තුළ සමානයන් ලෙස සැලකිය යුත්තේ ඇයි ද යන කාරණය පිළිබඳව එතුමන් සිය දේශනයේ දී අවස්ථා ගණනාවකදී මතුකර පෙන්නුවා.ජනාධිපතිතුමන්ගේ දේශනයට ඉහළ ප්‍රතිචාරයක් එහි සිටි රාජ්‍ය නායකයන්ගෙන් ලැබීම අප රටක් ලෙස ආඩම්බර විය යුතු කරුණක් බව සඳහන් කළ යුතුයි.කොළඹ විශ්ව විද්‍යාල‍ෙය්ආර්ථික විද්‍යා අධ්‍යයන අංශ‍ෙය්මහාචාර්ය රංජිත් බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=ab1309292</link>
    <topic>රටවල් 54ක් අත්වැල් බැඳගන්නා පොදුරද මඩුළු සමුළුව</topic>
    <author>දයා ඩී. ෆොන්සේකා</author>
    <content>පොදු රාජ්‍ය මණ්ඩලයීය රාජ්‍ය නායකයන්ගේ 23 වැනි සමුළුව මෙවර පැවැත්වෙන්නේ ශ්‍රී ලංකාවේය. එය ලබන නොවැම්බර් මස 10 - 17 දක්වා ශ්‍රී ලංකාවේ ස්ථාන තුනක පැවැත්වෙයි.පොදුරාජ්‍ය මණ්ඩලයේ කතාව සියවසකටත් එහා අතීතයකට දිව යන්නකි. මුලින්ම 1887 දී පොදුරාජ්‍ය මණ්ඩලයට අයත් රටවල නායකයන් ලන්ඩනයට රැස්වන විට ශ්‍රී ලංකාවට බ්‍රිතාන්‍යයේ යටත් රාජ්‍යයක් වී වැඩි කලක් නැත. 1887 සිට 1937 දක්වා 14 වතාවක්ම පොදුරාජ්‍ය මණ්ඩලයට අයත් රටවල නායකයන් රැස්වූයේ ලන්ඩනයේය.දෙවන ලෝක යුද්ධයේ අළු මතින් නැවතත් පොදුරාජ්‍ය මණ්ඩලය පණ ගසා ආවේ 1944 සිට 1969 දක්වා පොදුරාජ්‍ය මණ්ඩලයීය අගමැතිවරුන්ගේ සමුළුවක් පැවැත්වීමෙනි. මෙය ද පැවැත්වූයේ ලන්ඩනය මුල්කොට ගෙනය.1969 දී රැස්වූ සමුළුවේ තීරණය පරිදි පොදුරාජ්‍ය මණ්ඩල රාජ්‍ය නායකයන්ගේ සමුළුව 1971 සිට පවත්වන්නට තීරණය කෙරිණි. එය වර්තමාන පොදුරාජ්‍ය නායක සමුළුවේ ආරම්භයයි.ඒ අනුව සියලු රටවල්වල නායකයන් වසර දෙකකට වරක් එක් රටකට රැස්කොට ඒ ඒ රටවල ව්‍යාපාරික හා දේශපාලන වාතාවරණයන් සාකච්ඡා කිරීම මෙහි අරමුණ විය. 1971 දී සිංගප්පූරුවේ දී මුල්ම සමුළුව පැවැත්වූයේ ලී ක්වාං යූ මහතා ගේ ප්‍රධානත්වයෙනි.1971 සිට සෑම වසර දෙකකටම වරක් පොදුරාජ්‍ය මණ්ඩල රාජ්‍ය නායකයන්ගේ රැස්වීම අනිවාර්ය කොට තිබේ. ඒ අනුව දෙවැනි සමුළුව 1973 දී එවක කැනඩා අගමැතිව සිටි පියරේ ටෲඩෝ ගේ ප්‍රධානත්වයෙන් කැනඩාවේ ඔටාවා නගරයේ දී පැවැත්වීය.බ්‍රිතාන්‍ය අධිරාජ්‍යයට අයත්ව තිබු රටවල් දැන් ඔවුන්ගේ ආධිපත්‍යයෙන් මිදි සිටියත් මේ වන විට ඊට යටත්ව සිටි රටවල් 54 ක් මෙවර පොදුරාජ්‍ය මණ්ඩලයීය රාජ්‍ය නායකයන්ගේ සමුළුව වටා රැස්වී සිටිති.ඒ රටවල් ඇමෙරිකානු, ආසියානු, අප්‍රිකානු, යුරෝපීය හා පැසිෆික් කලාපයට අයත්ය.අප්‍රිකාවට අයත් රටවල් 19 ක්ද, ඇමෙරිකා මහාද්වීපයට අයත් රටවල් 13 ක්, ආසියා මහද්වීපයේ රටවල් 9 ක්, යුරෝපා මහද්වීපයේ රටවල් 3 ක් හා පැසිෆික් කලාපයේ රටවල් 10 ක් වශයෙන් ඒ රටවල් 54 බෙදී යයි.අද පොදුරාජ්‍ය රාජ්‍ය නායකයන්ගේ සමුළුවට ලෝකයේ සෑම මහාද්වීපයකින්ම පාහේ රාජ්‍ය නායකයෝ එක්වීම විශේෂයකි.2009 දී ට්‍රිනිඩෑඩ් හිදී පැවැත්වූ පොදුරාජ්‍ය මණ්ඩල නායකයන්ගේ සමුළුවේදී කැනඩාව ශ්‍රී ලංකාවට එරෙහිව නැඟී සිටියේ යුද සමයේ මානව හිමිකම් කඩකිරීම පිළිබඳව චෝදනා නඟමිනි. කැනඩා අගමැති ස්ටීවන් හාපර් මේ අනුව බ්‍රිතාන්‍ය අගමැති ඩේවිඩ් කැමරන්ට ද ශ්‍රී ලංකාවේ පැවැත්වෙන පොදුරාජ්‍ය මණ්ඩල රාජ්‍ය නායකයන්ගේ සමුළුවට සහභාගි නොවන ලෙස බල කළ ද මේ වන විට බ්‍රිතාන්‍යය ඔටුන්න හිමි චාර්ල්ස් කුමරු මෙවර සමුළුවට සහභාගි වීම තහවුරු කොට ඇත.සාමාන්‍යයෙන් බ්‍රිතාන්‍යය එළිසබෙත් මහරැජන මුලසුන ගත යුතු වුවද ඇගේ වයස්ගත බව නිසා මේ තීරණය ගත් බව පැවැසේ.මේ වන විට පොදුරාජ්‍ය මණ්ඩලයීය රාජ්‍ය නායකයන්ගේ සමුළුව රාජ්‍ය නායක සමුළුවකට එහා ගිය විශේෂිත සමුළුවක් බවට පත්වී ඇත්තේ ඒ ඒ රටවල සංවර්ධනයට රුකුල් දෙන ව්‍යාපාර සමුළුවක් ද රාජ්‍ය නායක සමුළුවට අමතරව පැවැත්වෙන බැවිනි.එයට ඒ ඒ රටවල ව්‍යාපාරිකයන් කර්මාන්ත කරුවන් රැස්වන්නේ සිය ව්‍යාපාරික කටයුතු සඳහා ආයෝජනය කළ හැකි අවස්ථා සලකා බලමිනි.පොදුරාජ්‍ය මණ්ඩලයේ රාජ්‍ය නායක­‍ෙයා්ශ්‍රී ලංකාවේ පොදුරාජ්‍ය නායක සමුළුව පැවැත්වීමෙන් ශ්‍රී ලංකාව ලෝකයට විවර වීමක් සිදුවෙයි. මේ සමුළුවට පැමිණෙන සියලුම රටවල නායකයන්ගේ නෙත් ශ්‍රී ලංකාව දෙසට හැරීමෙන් ශ්‍රී ලංකාව ලබා ඇති සංවර්ධනය ශ්‍රී ලංකාවේ සාමය වාර්ගික සාමූහිකත්වය ඔවුන්ට පෙනී යනු ඇත. එයින් ශ්‍රී ලංකාව පිළිබඳව ලොව ප්‍රචාරය වී ඇති බොහෝ දුර් මත දුරු වී යනු ඇත. මෙවර සමුළුවට සමගාමීව ව්‍යාපාරික සමුළුවක් හා තරුණ සමුළුවක් ද පැවැත්වෙනු ඇත.ශ්‍රී ලංකාවේ රාජ්‍ය සමුළුව පැවැත්වීම නිසා අපේ රට ලෝකයට විවර වීමෙන් සැලැසෙන වාසි රැසකි.ශ්‍රී ලංකාවේ ආයෝජන අවස්ථා විදේශීය ව්‍යාපාරිකයන්ටත් විදේශවල ව්‍යාපාරික අවස්ථා දේශීය ව්‍යාපාරිකයන්ටත් ලබාගැනීමේ අවස්ථාව විවෘත වෙයි.ශ්‍රී ලංකාවේ පාරිසරික සෞන්දර්යය විවිධ රාජ්‍ය නායකයන්ට හා විදේශීය ප්‍රජාවට දැකගන්නට අවස්ථාවට සැලසීම ද තවත් වාසියකි.රාජ්‍ය නායක සමුළුවට සමගාමීව පැවැත්වෙන තරුණ සමුළුව තවත් විශේෂයකි. එයින් පොදුරාජ්‍ය සමුළුව රටවලින් එන තරුණ පිරිස හා අදහස් හුවමාරු කරගන්නට ශ්‍රී ලාංකික තරුණ පරපුරට අවකාශ සැලැසේ.ත්‍රස්ත තර්ජනයෙන් රට මුදා ගැනීමෙන් පසු සාමයේ අරුණලු විහිදෙන ශ්‍රී ලංකාව ත්‍රස්තවාදී ග්‍රහණයෙන් මුදාගත් අයුරු රාජ්‍ය නායකයන්ගේ කතාබහට ලක්වනු ඇත.විශේෂයෙන් මේ සමුළුවෙන් අපට අත්වෙන විශාලම ලාභය වන්නේ ශ්‍රී ලංකාව පිළිබඳව නිවැරැදි චිත්‍රයක් ලෝකයට පෙන්වීමට හැකිවීමය.පොදුරාජ්‍ය මණ්ඩලයේ රටවල් 54 ක් සමඟ එකට අත්වැල් බැඳගෙන යන මේ ඉදිරි ගමන ශ්‍රී ලංකාවට ආශිර්වාදයක් වනු ඇත.අනාගතයේ දී ලෝකයම එක යායක් වෙද්දී ඒ යායේ සුපිපුණු මලක් ලෙස ශ්‍රී ලංකාවට සුවඳ විහිදුවන්නට මේ සමුළුවෙන් අවස්ථාව ලැබෙනු ඇත.මෙයින් ශ්‍රී ලංකාව ලෝකයාට විවර වනවා පමණක් නොව ලෝකයට ශ්‍රී ලංකාව විවර වීම ද නොවැළැක්විය හැකිය.දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=ab1309293</link>
    <topic>තුන්වන බලවේගය තවත් දේශපාලන ප්‍රබන්ධයක්</topic>
    <author>ඉන්දික ජයරත්න</author>
    <content>උතුර, මධ්‍යම හා වයඹ පළාත් ඡන්ද විමසීම නිමාවට පත් වී සතියක කාලයක් ගෙවී ගොස් තිබේ. එම ඡන්ද විමසීම පිළිබඳව පුළුල් විමර්ශනයක් කිරීමට සුදුසු ම කාලය එළඹ ඇත්තේ ය. උතුරේ ප්‍රතිඵලය ගැන වෙනම ම විමසා බැලිය යුතු වන අතර මධ්‍යම හා වයඹ ප්‍රතිඵලය සමාජගත කොට ඇති පණිවුඩය ද ගැඹුරෙන් සලකා බැලීම වැදගත් ය.ත්‍රස්තවාදය පරාජය කළ මානුෂීය මෙහෙයුම්වලින් පසු කඩිනමින් උතුරට පළාත් සභා ඡන්ද විමසීමක් සිදු නො කරන බවට ජාතික මෙන් ම අන්තර්ජාතිකව ද සැකයක් පහළ වී තිබිණි. මහින්ද රාජපක්ෂ මහතා පොරොන්දු වූ පරිදි ම මේ වසරේ සැප්තැම්බර් මාසයේ දී උතුරේ පළාත් සභා ඡන්ද විමසීම පැවැත්වීමට කටයුතු කළේ ය. ලාංකේය දේශපාලන භාවිතය වන්නේ බොහෝ විට කඩවුණු පොරොන්දු දේශපාලන සංස්කෘතිය යි. එම සම්ප්‍රදාය මහින්ද රාජපක්ෂ මහතා වෙනස් කළේ ය.ලාංකේය මැතිවරණ ඉතිහාසයේ තද කළු අකුරෙන් ලියැවෙන අපකීර්තිමත් ඡන්ද විමසීම් තුනක් ඇත්තේ ය. ඉන් පළමුවන්න 1981 වසරේ පැවැති සංවර්ධන සභා ඡන්ද විමසීම යි. දෙවන්න, පාර්ලිමේන්තුවේ නිල කාලය දීර්ඝ කර ගැනීම සඳහා 1982 පැවැති ජනමත විචාරණය හෙවත් කූප්‍රකට කළගෙඩි ලාම්පු සෙල්ලම යි. 1998 වසරේ පැවැති වයඹ පළාත් සභා ඡන්ද විමසීම තෙවැනි අපකීර්තිමත් ඡන්ද විමසීම යි.ඇතැම් පිරිස් ඡන්ද විමසීමට පූර්ව වශයෙන් අවිශ්වාසයක් මතු කළහ. උතුරු පළාත් සභා ඡන්ද විමසීම ද ඡන්ද මංකොල්ලයක් හෝ දූෂිත ඡන්ද විමසීමක් හෝ වනු ඇතැයි ඔව්හු තර්ක කළ හ. 1981 යාපනය දිස්ත්‍රික් සංවර්ධන සභා ඡන්ද විමසීම එම වසරේ ජුලි මාසයේ 06 වනි දා පැවැත්විණි.එහි ප්‍රතිඵල නිකුත් කිරීමට දින 04 ක කාලයක් ගත විය. ඡන්ද ප්‍රතිඵලය නිකුත් වූයේ ද ඡන්ද පෙට්ටි කිහිපයක් අතුරුදන් වීමෙන් පසුව වීම ද විශේෂත්වයකි. යාපනය පුස්තකාලය ගිනි තබමින් යාපනයේ ජනතාව දකුණ සමඟ තිබු සමාජ සංස්කෘතික සමාජ සබඳතා ජාලය බිඳ දැමීමේ ශෝකාන්තය සටහන් කළේ ද කූප්‍රකට යාපනය දිස්ත්‍රික් සභා ඡන්ද විමසීම යි. එවැනි කිසිදු අනුවේදනීය කතා පුවතකින් තොරව දියුණු ප්‍රජාතන්ත්‍රවාදී ගති ලක්ෂණ පෙන්නුම් කරමින් උතුරු පළාත් සභා ඡන්ද විමසීම පැවැති අතර ජනතාව ස්වකීය අභිමතය පරිදි ඡන්දය ප්‍රකාශ කර තිබිණි.නිදහසෙන් පසු පමණක් නොව අප දන්නා ඉතිහාසය තුළ ද උතුරේ ජනතාවට වැඩි ම සේවාවක් කළ එක්සත් ජනතා නිදහස් සන්ධාන ආණ්ඩුව උතුරු පළාත් සභා ඡන්ද විමසීමේදී පරාජය වී තිබේ. එය ආණ්ඩු විරෝධීන්ට සහ ආණ්ඩුව පිළිබඳ ප්‍රතිවිරුද්ධ මතයක් දරන ජාතික සහ විජාතික බලවේගයන්ට අමන්දානන්දයට හේතුවක් වීමට පුළුවන. එහෙත් යථාර්ථය වන්නේ උතුරේ පරාජය වනාහී ආණ්ඩුවේ දිගුකාලීන දේශපාලන ජයග්‍රහණයක් වන බව ය.මේ ප්‍රතිඵලයෙන් පසු ශ්‍රී ලංකාව පිළිබඳ විරෝධාකල්ප මතයක පසුවන ඇතැම් බටහිර මෙන් ම යුරෝපීය රටවල් දක්වන ප්‍රතිචාරය කුමක්දැයි දැන ගැනීම වැදගත් ය. පශ්චාත් යුදකාලීන ශ්‍රී ලංකාවේ ගැටුම්වලින් පසු වසර 04 ක් වැනි කෙටි කාලයක් තුළ මේ ආකාරයට නිරෝගී ප්‍රජාතන්ත්‍රවාදී සමාජ දේහයක් ප්‍රතිනිර්මාණය කිරීමට රජය ගනු ලැබූ ක්‍රියාමාර්ග සැබැවින් ම අන්තර්ජාතික ප්‍රජාවගේ පැසසුමට ලක් විය යුතු ය. ඇමෙරිකා එක්සත් ජනපදය උතුරේ ඡන්ද විමසීම ගැන කෙටි නිවේදනයක් පමණක් ඉදිරිපත් කර තිබේ.මේ දක්වා ඒ පිළිබඳ පුළුල් ප්‍රතිචාරයක් බටහිර සහ යුරෝපීය ප්‍රජාව වෙතින් ප්‍රකාශ නොවීම ද විශේෂ තත්ත්වයකි. දකුණු ඉන්දීය දේශපාලන සාධකය තුලනය කිරීමට සහ ඉන්දීය මධ්‍යම ආණ්ඩුවේ දේශපාන කළමනාකරණයට උතුරු පළාත් සභා ඡන්දය පැවැත්වීම සහ එහි ප්‍රතිඵලය විශාල දායකත්වයක් සපයයි.උතුරු පළාත් සභාවේ බලය දැන් දෙමළ ජාතික සන්ධානය සතු වේ. එම පළාත් සභාව ශ්‍රී ලංකාවේ නව දේශපාලන ආකෘතියක් නිර්මාණය කිරීමට පදනමක් කර ගැනීම දෙමළ ජාතික සන්ධානයේ වගකීම වන්නේය. ඡන්ද විමසීමට පූර්ව වශයෙන් ඔව්හු ඉතා ආකර්ෂණීය පොරොන්දු මාලාවකින් උතුරේ ජනතාව ප්‍රබෝධවත් කළහ. වෙන් වීමට වෙර දැරූ රටක් එකට ජීවත් වන පුරවැසියන් සිටින රටක් බවට පරිවර්තනය කිරීම උතුරේ බලය හිමි කර ගත් දෙමළ ජාතික සන්ධානයේ නූතන කාර්යභාරය වන්නේ ය.ඡන්ද විමසීමට පූර්ව වශයෙන් දෙමළ ජාතික සන්ධානය ඉදිරිපත් කළ ප්‍රතිපත්ති ප්‍රකාශය දකුණේ පමණක් නොව උතුරේ ද නොබෙදුණු එක ම රටක ජීවත් වීම අපේක්ෂා කළ බහුතරයක් ජනතාවගේ විරෝධයට පාත්‍ර වූ ලියවිල්ලක් වූයේය. ඒ පිළිබඳ දෙමළ ජාතික සන්ධානයේ නායක ආර්. සම්බන්දන් මහතා සහ උතුරේ ප්‍රධාන අමාත්‍ය වශයෙන් පත් වූ සී. වී. විග්නේෂ්වරන් මහතා ප්‍රකාශ කර ඇත්තේ නොබෙදුණු එක්සත් රටක් තුළ උතුරේ ජනතාවගේ ප්‍රජාතාන්ත්‍රීය අයිතීන් තහවුරු කරන්නා වූ ප්‍රතිපත්ති ප්‍රකාශයක් තමන් ඉදිරිපත් කළ බව ය.එසේ නම් නොබෙදුනු රටක් තුළ සියලු ජාතීන්ගේ ගෞරවය මෙන් ම ජාතික අනන්‍යතාව ආරක්ෂා කරමින් කටයුතු කිරීම අභිනව උතුරු පළාත් සභාවේ පළමු කාර්යය සහ කර්තව්‍යය ද වන්නේය. ප්‍රතිවිරුද්ධ දේශපාලන ක්‍රියාදාමයකට වඩා සහභාගිත්ව දේශපාලන භාවිතයකට උතුරේ ඡන්ද ප්‍රතිඵලය ඉඩකඩ විවර කර දී තිබේ.එක්සත් ජනතා නිදහස් සන්ධාන ආණ්ඩුව උතුරේ ජනතාවගේ සුබසිද්ධිය උදෙසා දැවැන්ත සංවර්ධන කාර්යයක් කළේය. එම කටයුතු අඛණ්ඩව ඉදිරියටත් ඉටු කිරීම අභිනව පළාත් සභාව සතු ප්‍රධානතම අභියෝගය යි. එම අභියෝගය තනිව හෝ හුදෙකලාව හෝ ජය ගැනීමට දෙමළ ජාතික සන්ධානයේ නායකත්වයෙන් යුතු උතුරු පළාත් සභාවට හැකියාවක් නැත.ඒ සඳහා අනිවාර්යයෙන් ම මධ්‍යම ආණ්ඩුව සමඟ සහභාගිත්ව ප්‍රජාතන්ත්‍රවාදී භාවිතයකට යොමු වීමට උතුරු පළාත් සභාවට සිදු වේ. දරදඬු මතවාදී දේශපාලන භාවිතයකට වඩා මධ්‍යස්ථ රාජ්‍යතාන්ත්‍රික පිළිවෙත් මත පිහිටා කටයුතු කිරීම අභිනව උතුරු පළාත් සභාවේ දේශපාලන කාර්යභාරය යි. උතුරේ ඡන්ද ප්‍රතිඵලය එම පළාත්වල ප්‍රාදේශීක දේශපාලන පක්ෂවලට රාජ්‍ය බලයේ පංගුකාරිත්වය සඳහා අවස්ථාවක් උදා කර ඇත්තේ ය. පාර්ලිමේන්තු ප්‍රජාතන්ත්‍රවාදය ස්ථාපිත වීමෙන් අනතුරුව උතුරේ දේශපාලන නායකත්වය ආණ්ඩුවක් තුළ බල පංගුකාරිත්වය නියෝජනය කර තිබෙන්නේ අතෙහි ඇඟිලි ගණනටත් වඩා අඩු වාර ගණනකි.උතුරු පළාත් සභා ඡන්ද ප්‍රතිඵලය ලාංකේය දේශපාලන භාවිතයේ දේශපාලන පක්ෂ ක්‍රමයට කර තිබෙන බලපෑම විමසා බැලීම ද වැදගත් ය. දකුණේ පමණක් නොව විපක්ෂ දේශපාලනය උතුරේ ජනතාව ද තරයේ ප්‍රතික්ෂේප කර තිබේ. සාමාන්‍යයෙන් එක්සත් ජාතික පක්ෂයට උතුරේ යම් ඡන්ද පදනමක් පැවැති බව කවුරුත් දන්නා ප්‍රසිද්ධ රහසකි. එම යථාර්ථය මෙවර උතුරු පළාත් සභා ඡන්ද විමසීමෙන් තවදුරටත් වලංගු සාධකයක් නො වන බව තහවුරු කර ඇත. උතුරු පළාතට අයත් දිස්ත්‍රික්ක පහෙන් ම එක්සත් ජාතික පක්ෂය හිමි කර ගෙන ඇත්තේ ඡන්ද තුන් දහසක් තරම් වූ ඉතා අල්ප ඡන්ද ප්‍රමාණයකි. එය සියයට එකකට ද අඩු ප්‍රතිශතයකි.උතුරේ ජනතාව යම් වාම නැඹුරුවක් ද නියෝජනය කරති. ගැටුම්වලින් පසු ජනතා විමුක්ති පෙරමුණ තම දේශපාලන ව්‍යාපෘතීන් උතුරුකරයට ව්‍යාප්ත කරන ස්වරූපයක් පසුගිය කාලයේ පෙන්නුම් කළේ ය. එහෙත් ජනතා විමුක්ති පෙරමුණේ වාමාංශික දේශපාලන භාවිතය උතුරේ ජනතාව ප්‍රතික්ෂේප කර ඇත්තේ ජනතා විමුක්ති පෙරමුණට දැවැන්ත පරාජයක් අත්කර දෙමිනි. එක්සත් ජනතා නිදහස් සන්ධානය උතුරු පළාතේ දිස්ත්‍රික් පහ තුළ අසූ දහසකට අධික ඡන්ද ප්‍රමාණයක් හිමි කර ගෙන තිබෙන අතර උතුරු පළාත් සභාවේ මන්ත්‍රී ධුර හතක් ද දිනා ගෙන තිබේ.වයඹ සහ මධ්‍යම ඡන්ද ප්‍රතිඵලය දේශපාලන හා සමාජ විද්‍යාත්මක දෘෂ්ටි කෝණයකින් විමසීම ද අවශ්‍ය කෙරේ. 2005 න් පසු ශ්‍රී ලාංකේය දේශපාලන සමාජය බෞතීස්ම කළ නව දේශපාලන ආකෘතිය නම් ජනතාවට තම ඡන්දය ප්‍රකාශ කිරීමට අවස්ථාවන් උදා කර දීම ය.1977 බෞතීස්ම කළ මැතිවරණ සිතියම හකුළා දැමීමේ දේශපාලන ආකෘතියට මුළුමනින් ම වෙනස් දේශපාලන භාවිතයක් මහින්ද රාජපක්ෂ ජනාධිපතිතුමාගේ දේශපාලන න්‍යාය පත්‍රයේ සටහන් වී ඇත්තේ ය. 1994 සිට මහ මැතිවරණ, ජනාධිපතිවරණ, පළාත් සභා සහ පළාත් පාලන ආයතන වශයෙන් වාර 22 කදී ශ්‍රී ලාංකේය ඡන්ද දායකයාට සිය වරණය හෙවත් කැමැත්ත නැතහොත් ඡන්දය ප්‍රකාශ කිරීමේ අවස්ථාව උදා විය.එම වාර 22 න් වාර 20 ක්ම (2001 පාර්ලිමේන්තු මහ මැතිවරණය හා 2002 පළාත් සභා ඡන්ද විමසීම හැර) ශ්‍රී ලාංකේය ඡන්දදායකයා විපක්ෂ දේශපාලනය ප්‍රතික්ෂේප කර තිබේ. ජන සම්මතවාදය අනුව ආණ්ඩුවක් පත් කිරීම හෝ ආණ්ඩුවක් බලයෙන් පහ කිරීම ප්‍රජාතන්ත්‍රවාදී ව්‍යුහය තුළ සිදු වන්නේ ජනතා කැමැත්ත අනුව ය.එම ජනතා කැමැත්ත දිගින් දිගට ම ශ්‍රී ලාංකේය දේශපාලන ව්‍යවහාරය තුළ සටහන්ව ඇත්තේ එක්සත් ජාතික පක්ෂයට ආණ්ඩු බලයක් ලබා නොදීම පිළිබඳ වූ ජනතා කැමැත්ත යි. එක්සත් ජාතික පක්ෂයේ ඇතැම් දෙනා මේ තත්ත්වය වර්තමාන පක්ෂ නායකත්වයේ දෝෂයක් ලෙස හඳුනාගෙන තිබේ.එය තරමක් වැරැදි මෙන් ම ව්‍යාකූල අදහසක් ද වන්නේ ය. මන්ද? යත් ඉකුත් සතියේ සෙනසුරාදා පැවැති පළාත් සභා ඡන්ද විමසීමේ දී ඇතැම් දෙනා එක්සත් ජාතික පක්ෂයේ නායකත්වයට ඔසවා තැබීමට උත්සාහ දරන සජිත් ප්‍රේමදාස මෙන්ම කරු ජයසූරිය ඇතුළු රනිල් විරෝධී දේශපාලන චරිත ද ප්‍රතික්ෂේප කර ඇත.රනිල් වික්‍රමසිංහ මහතා මෙන් ම ඔහුට ආදේශ වශයෙන් ඉදිරිපත් කරන විකල්ප දේශපාලන චරිත ද තවදුරටත් එක්සත් ජාතික පක්ෂ ඡන්දදායකයා ප්‍රතික්ෂේප කරන ගතිකයක් මේ ඡන්ද ප්‍රතිඵලයෙන් විද්‍යමාන වෙයි.විපක්ෂ දේශපාලනය තීරණාත්මකව ක්ෂය වීම දිගුකාලීන ප්‍රජාතන්ත්‍රවාදයේ සජීවී යහපැවැත්මට හිතකර නො වේ. මේ ඡන්ද ප්‍රතිඵලය සමාජ විද්‍යාත්මකව තහවුරු කරන හේතුප්‍රත්‍ය නම් ඉතා කඩිනමින් ශ්‍රී ලාංකේය දේශපාලනයේ විපක්ෂ දේශපාලන භාවිතය පූර්ණ ප්‍රතිසංස්කරණයකට ලක්වීමේ අවශ්‍යතාවයි.ශ්‍රී ලාංකේය දේශපාලනයේ විවිධ අවස්ථාවන්වලදී විකල්ප බලවේගයක් හෙවත් තෙවැනි තේරීමක් නැතහොත් තුන්වැනි බලවේගයක් පිළිබඳ වූ අදහස මතු වී තිබේ. දේශපාලන මිණුම් දඬුවලට අනුව තුන්වැනි බලවේගයක් තීරණය කරන නිර්නායකය ලෙස සැලකෙන්නේ මැතිවරණයක දී හෝ ඡන්ද විමසීමක දී හෝ එකී කණ්ඩායම ප්‍රකාශිත ඡන්ද ප්‍රමාණයෙන් සියයට අටත් සියයට පහළොවත් අතර ඡන්ද ප්‍රතිශතයක් ලබා ගැනීම යි. උතුර, මධ්‍යම සහ වයඹ පළාත් සභා ඡන්ද ප්‍රතිඵලයෙන් අනතුරුව යළිත් තෙවැනි බලවේගයක හිස එසවීමක් පිළිබඳ වූ සමාජ කතිකාවක් නිර්මාණය වී තිබේ.දේශපාලන විද්‍යාත්මකව හෝ මනෝමූලික හා විෂයමූලික සාධක මත පිහිටා හෝ විශ්ලේෂණය කරන විට පෙනී යන තත්ත්වය නම් තෙවැනි බලවේගයක් පිළිබඳ විද්‍යාත්මක එළඹුමක් මේ ඡන්ද ප්‍රතිඵලයෙන් පෙන්නුම් නො කෙරෙන බව ය.ජනතා විමුක්ති පෙරමුණ දරුණු සහ අතිශය ශෝචනීය වූ පසුබෑමකට ලක්වීම හා අවිධිමත් ලෙස ගොඩනැඟුණු ප්‍රජාතන්ත්‍රවාදී පක්ෂයට අනපේක්ෂිතව මධ්‍යම සහ වයඹ පළාත් සභාවලදී මන්ත්‍රී ධුර 05 ක් හිමිවීම තෙවැනි බලවේගයක් පිළිබඳ සංවාදයකට ආසන්නම හේතුව වී තිබේ.ලාංකේය දේශපාලන භාවිතයේ තෙවැනි බලවේගයක් නිර්මාණය වී ඇත්තේ ජාතික ධාරාවේ ප්‍රධාන පක්ෂ දෙක වන ශ්‍රී ලංකා නිදහස් පක්ෂය හා එක්සත් ජාතික පක්ෂයේ විවිධ අවස්ථාවන්හි ඇති වූ අභ්‍යන්තර ප්‍රතිවිරෝධතා. විශේෂයෙන් ම මනෝමූලික හා විෂයමූලික සාධක මත ලාංකේය දේශපාලනය තුළ තෙවැනි බලවේගයක් නිර්මාණය වීමේ ගතිකයක් මේ දක්වා ප්‍රදර්ශනය වී නො මැත. හුදෙක් පෞද්ගලිකව ගොඩනැ‍ඟෙන ප්‍රතිවිරෝධතා හේතුවෙන් ප්‍රධාන දේශපාලන ධාරාවෙන් බෙදි වෙන් වෙන දේශපාලන ප්‍රතිරූප තෙවැනි බලවේග ලෙස ඉස්මතු වී තිබේ.1977 දැවැන්ත පරාජයෙන් පසු ශ්‍රී ලංකා නිදහස් පක්ෂයේ ඇති වූ අභ්‍යන්තර ප්‍රතිවිරෝධතාවන්හි අවසන් ප්‍රතිඵලය වූයේ එහි ජනප්‍රිය චරිතයක් වූ විජය කුමාරතුංග ඇතුළු පිරිසක් එම පක්ෂයෙන් ඉවත් වී ශ්‍රී ලංකා මහජන පක්ෂය පිහිටුවා ගැනීම ය. ලාංකේය දේශපාලන භාවිතය තුළ කෙටි කාලයකට ශ්‍රී ලංකා මහජන පක්ෂය තෙවැනි බලවේගයක් ලෙස ඉදිරියට පැමිණියත් ජනප්‍රිය සිනමා නළු විජය කුමාරතුංගයන්ගේ හදිසි අභාවයෙන් පසු ශ්‍රී ලංකා මහජන පක්ෂය ලාංකේය දේශපාලන න්‍යාය පත්‍රයෙන් ක්‍රමානුකූලව ඉවත් විය.දෝෂාභියෝගයත් සමඟ එක්සත් ජාතික පක්ෂයේ හටගත් අභ්‍යන්තර බල අරගලයේ අවසන් ප්‍රතිඵලය වූයේ ලලිත් ඇතුලත්මුදලි, ගාමිණී දිසානායක ඇතුළු කණ්ඩායම එම පක්ෂයෙන් ඉවත් වී ප්‍රජාතන්ත්‍රවාදී එක්සත් ජාතික පෙරමුණ පිහිටුවා ගැනීමයි.1993 පැවැති බස්නාහිර, වයඹ හා දකුණු පළාත් සභා ඡන්ද විමසීමේදී ප්‍රජාතන්ත්‍රවාදී එක්සත් ජාතික පෙරමුණ ලබා ගත් ඡන්ද ප්‍රමාණය තෙවැනි බලවේගයකට පැවැතිය යුතු මිණුම්දඬුවලට අනුකූල වූ ඡන්ද ප්‍රමාණය සටහන් කළේ ය. එහෙත් එම පෙරමුණ ද මනෝමූලික හා විෂයමූලික සාධක පෙරදැරිව බිහි වූ පක්ෂයකට වඩා ජනප්‍රිය දේශපාලන ප්‍රතිරූප මුල් කරගෙන පිහිටු වූ පක්ෂයක් විය. ලලිත් ඇතුළත්මුදලිගේ අකල් වියෝව සහ ගාමිණි දිසානායක යළි එක්සත් ජාතික පක්ෂයට ආගමනය වීම ප්‍රජාතන්ත්‍රවාදී එක්සත් ජාතික පෙරමුණේ පැවැත්ම අහෝසි කළේය.1994 දී ජනතා විමුක්ති පෙරමුණ යළි ප්‍රජාතන්ත්‍රවාදී දේශපාලන භාවිතය බෞතීස්ම කිරීම තෙවැනි බලවේගයක් ලෙස සැලකිය යුතු කාලයකට එම පක්ෂය ඔසවා තැබිණි. ජනතා විමුක්ති පෙරමුණේ පරිණත නො වූ මෙන් ම ඇතැම් අවස්ථාවාදී දේශපාලන උපාය මාර්ග එම පක්ෂය ජනතාව විසින් ප්‍රතික්ෂේප කරන තත්ත්වයකට පත් කර ඇත. ඊට හොඳ ම උදාහරණය නම් පසුගිය දා පැවැති උතුර, මධ්‍යම හා වයඹ පළාත් සභා ඡන්ද විමසීමේ දී ජනතා විමුක්ති පෙරමුණට අත් වී තිබෙන අතිශය ශෝචනීය සහ දරුණු ඛේදවාචකය යි.2000 වසරේ පැවැති පාර්ලිමේන්තු මහ මැතිවරණයේදී දකුණේ සිංහල ජනතාවගේ ජාතිකවාදී නැඹුරුවක් පෙන්නුම් කෙරිණි. 2001 වසරේදී ජාතික හෙළ උරුමය ලෙස තිලක් කරුණාරත්න මහතා නව දේශපාලන පක්ෂයක් ශ්‍රී ලාංකේය පක්ෂ දේශපාලනයට හඳුන්වා දුන්නේ ය. එහි කූඨප්‍රාප්තිය 2004 පාර්ලිමේන්තු මැතිවරණය යි.ජාතික හෙළ උරුමය ඔස්සේ සංඝයා වහන්සේ වැඩි ප්‍රමාණයක් එකවර පාර්ලිමේන්තුවට වැඩම කළහ. එහිදී ජාතික හෙළ උරුමය තුන්වැනි බලවේගයක් ලෙස ඉදිරියට පැමිණීම ද විශේෂත්වයකි. එහෙත් අද වන විට එම ජනප්‍රිය භික්ෂු සංස්කෘතියේ ස්වාමීන් වහන්සේලා දේශපාලන භූමිකාවෙන් ක්‍රමයෙන් ඉවත් වූහ. යථාර්ථවාදී රීතිය පරිදි දැන් ජාතික හෙළ උරුමය සන්ධානගත දේශපාලනයට එක්ව සිටී.තෙවැනි බලවේගය පිළිබඳ මේ ඓතිහාසික පිළිබිඹුව ප්‍රජාතන්ත්‍රවාදී පක්ෂයට ද සාධාරණ න්‍යාය ධර්මයකි. එම පක්ෂය වූ කලී මනෝමූලික හෝ විෂයමූලික හෝ ගැඹුරු දේශපාලන කියවීමක් සහිත ප්‍රවාහයක් නො වේ. අතිශය පෞද්ගලික කාරණා කිහිපයක් පෙරදැරිව අවිධිමත්ව ගොඩනැගුණු දේශපාලන එකතුවක් ලෙස එම පක්ෂය පවතී.පිරවිය යුතු දේශපාලන හිඩැසකට ඇති වී තිබු අවකාශය තුළ ප්‍රජාතන්ත්‍රවාදී පක්ෂයට වයඹ සහ මධ්‍යම පළාත් සභාවලදී මන්ත්‍රී ධූර පහක් හිමි වී ඇත. එය තෙවන බලවේගයක් ලෙස හෝ ශ්‍රී ලාංකේය දේශපාලනයේ නව දේශපාලන දිශානතියක පිළිබිඹුවක් ලෙස හෝ කවුරුන් හෝ අර්ථ නිරූපණය කිරීමට උත්සාහ කරන්නේ නම් එය වූ කලී හුදු දේශපාලන ප්‍රබන්ධයක් පමණි.මධ්‍යම සහ වයඹ ඡන්ද විමසීමේ පූර්ව ප්‍රචාරක අවදියේ දේශපාලන භාවිතය යළිත් සාකච්ඡා කළ යුත්තේ ඉදිරි දේශපාලනය ධන කුවේරයන්ට පමණක් සීමා වන සංස්කෘතියක් කරන්නේ ද? යන ප්‍රශ්නය තවදුරටත් සංවාදයට ලක් කරමින් ය. ලාංකේය දේශපාලනයේ ධනපතීන් බල පංගුකාරයන් වූයේ යම් සේ ද? ඊට නො දෙවෙනි ලෙස නිර්ධන පාන්තිකයෝ ද දේශපාලනයේ බල පංගුකාරයෝ වී සිටිති. ඒ සඳහා ධනය ඉක්ම වූ වෙනත් හැකියාවන් ඔවුන් පෙන්නුම් කර ඇත. මේ ඡන්ද ප්‍රතිඵලය ශ්‍රී ලාංකේය දේශපාලනයේ මූල්‍ය සංස්කෘතියට තිත තැබීමට ලද අවස්ථාවක් ලෙස උපයෝගී කර ගැනීමේ අවශ්‍යතාව ද තහවුරු කර සිටී.බිම් මට්ටමේ දේශපාලනය තුළ ඇත්තා වූ අවභාවිතාව කඩිනමින් දුරු කළ යුතු ය. නිරෝගි ජාතික දේශපාලන දේහයක යහපැවැත්මට අවශ්‍ය ප්‍රතිසංස්කරණ ද කඩිනම් කළ යුතුව තිබේ. ඒ සඳහා පුළුල් කතිකාවකට වයඹ සහ මධ්‍යම පළාත් සභා ඡන්ද ප්‍රතිඵලය ඉඩකඩ විවර කර දී තිබේ. මේ ඡන්ද ප්‍රතිඵලය රටට ලබා දෙන තවත් වැදගත් ම සහ ප්‍රබල ම දේශපාලන පණිවුඩය නම් මහින්ද රාජපක්ෂ ජනාධිපතිතුමා යනු තවදුරටත් ශ්‍රී ලාංකේය දේශපාලනයේ වඩා ආකර්ෂණීය හා පොදු මහජනතාවගේ විශ්වසනීය දේශපාලන ප්‍රපංචය වන බව ය.ඉන්දික ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=ab1309294</link>
    <topic>ආණ්ඩුවත් එක්ක සහයෝගයෙන් වැඩ කරනවා</topic>
    <author>සංවාද සටහන -</author>
    <content>හිටපු ශ්‍රේෂ්ඨාධිකරණ විනිසුරුසී. වී. විග්නේශ්වරන්තමන්ගේ බලාපොරොත්තුව එක රටක් තුළ රට නො බෙදා උතුරේ ජනතාවගේ ප්‍රශ්නවලට විසඳුමක් ඇතිකර ගැනීම යැයි දෙමළ ජාතික සන්ධානයෙන් උතුරු පළාත් සභාවට තරග කර වැඩිම මනාපයෙන් ජයගත් උතුරු පළාත් නව මහ ඇමැති ලෙස නම්කර සිටින හිටපු ශ්‍රේෂ්ඨාධිකරණ විනිසුරු සී. වී. විග්නේශ්වරන් මහතා කියයි.සිළුමිණ සමඟ විශේෂ සම්මුඛ සාකච්ඡාවකට එක්වෙමින් විග්නේශ්වරන් මහතා මේ ප්‍රකාශය කළේය.ඉදිරියේ දී රජය සමඟ සහයෝගයෙන් කටයුතු කිරීමට බලාපොරොත්තු වන බව කී විග්නේශ්වරන් මහතා බලය බෙදීමට කරන ඉල්ලීම රට බෙදීමක් ලෙස හැඳින්වීම පිස්සු කතාවක් බව ද කීය. එම සම්මුඛ සාකච්ඡාවේදී විග්නේශ්වරන් මහතාගෙන් ඇසූ ප්‍රශ්න කීපයක් හා ඒවාට ඒ මහතා දුන් පිළිතුරු මෙසේ ය.අලුතෙන් බිහිවන උතුරු පළාත් සභාව ආණ්ඩුව එක්ක සහයෝගයෙන් උතුරේ ප්‍රශ්න විසඳන්න සූදානම් ද කියල මම ඇහුව්වොත් ඔබ උතුරු පළාත් ප්‍රථම මහ ඇමැතිවරයා ලෙස වැඩ බාර ගැනීමට තිබියදී කියන්නේ කුමක් ද?ඇත්තටම අපි ආණ්ඩුව එක්ක සහයෝගයෙන් උතුරේ ප්‍රශ්න විසඳන්න තමා බලාපොරොත්තු වෙන්නේ. ජනතාවත් ඔවුන්ගේ ප්‍රශ්න අපි විසඳයි කියල බලාපොරොත්තු තියාගෙනයි අපට මේ සා විශාල බලයක් ලබාදීල තියෙන්නේ. මේ ගමන යන්න ඇත්තටම අපට ආණ්ඩුවේ සහාය ලබාදිය යුතුයි.දෙමළ ජාතික සන්ධානය මේ පිහිටුවන අලුත් උතුරු පළාත් සභාව රට බෙදන්න උත්සාහ කරනු ඇතැයි කියන බිය හුඟ දෙනෙකුගේ තියනවා. ඔබ මේ වෙලාවේ කියන්නේ කුමක් ද?අපි මේ වෙලාවේ පැහැදිලිව කියන්නේ එක රටක් තුළ රට බෙදන්නේ නැතිව බලය බෙදල ඉදිරියට යන්න පුළුවන් කියලයි.මේක රට බෙදන වැඩපිළිවෙළක් නම් මේ මහ ඇමැතිකමට මට එන්න කියන්නෙත් නැහැ. ඒක එහෙමනම් මම එන්නෙත් නැති බව ඔය කතා කියන අයට මම කියන්න කැමැතියි.අපි කියන්නේ රට බෙදන්නේ නැතිව එක රටක් ලෙස උතුරේ ප්‍රශ්නයට පෙඩරල් විසඳුමක් සොයාගන්න පුළුවන් කියලයි.පෙඩරල් කියපු ගමන් මේ රටේ සමහරු හිතන්නේ රට බෙදන වැඩපිළිවෙළක් කියල නේද?එහෙම සැක ලෙස හිතන අයටත් කියන්නේ සාකච්ඡා කරල විසඳුමකට එමු කියන එකයි. සාකච්ඡා කරන්න ඕන. රට බෙදන විසඳුමක් ද නැද්ද කියල සාකච්ඡාවේදී තේරුම් බේරුම් කරගන්න පුළුවන්. හාමුදුරුවරු පිරිසකුත් රට‍ බෙදන්න යනව කියල චෝදනා කරලා තිබුණා. අපි කියන්නෙ සාකච්ඡා කරමු කියල. මම ඕන කෙනෙක් එක්ක සාකච්ඡා කරන්න සූදානම්.උතුරේ මිනිසුන්ගේ ප්‍රශ්න විසඳීම ඔබ වෙතයි ඉදිරියට පැවරෙන්නේ. මේ උතුරේ මිනිසුන්ගේ වහාම විසඳිය යුතු ප්‍රශ්න ලෙස ඔබ දකින්නේ කුමක් ද?එකක් කියල කියන්න බැහැ. මිනිස්සු දහයකුත් එකක් ප්‍රශ්නවලින් වෙලිලා ජීවත්වන්නේ. දිනපතා ජීවිතය ගෙන යාම ම ඔවුන්ට ප්‍රශ්නයක් වෙලා තියෙන්නේ. ඔවුන්ගේ ජීවිත නැවත ගොඩනැගිය යුතුව තිබෙන බව මම වගකීමෙන් කියන්න කැමැතියි.දෙවැන්න තමයි මේ ලංකාවේම පුරවැසියන් වන දෙමළ මිනිසුන් සිංහල මිනිසුන් හා සමානව පිළිගැනෙන්නේ නැහැ. ඔවුන් තවදුරටත් මේ රටේ දෙවැනි පන්තියේ පුරවැසියන් ලෙස සිටිය යුතු නැහැයි කීවත් ඇත්ත තත්ත්වය මේකයි. සිංහල දෙමළ බේදයක් නැතිව කාටත් කවුරුත් සමානව සලකන සමාජයක් මේ රටේ ඇතිවෙන්න ඕන.අනෙක් අවධාරණය කළ යුතු කරුණ යුද්ධයෙන් පසුව පැන නැගිල තියන ප්‍රශ්නත් විසඳිය යුතුව තිබෙනවා. දැන් උතුරේ ත්‍රස්තවාදයක් ඇත්තේ නැහැ. ඒ නිසා හමුදාවත් ඉවත් කළ යුතුව තිබෙනවා.හමුදාව ඉවත් කරන්න බැහැනේ. හමුදාව ඉවත් කිරීමට කෙරෙන ටී එන් ඒ ඉල්ලීම දකුණේ ජනතාවගේ විශාල විරෝධයකට හේතු වෙලා තියෙනවා...?මෙහෙමයි. හමුදාව යොදවන්නේ ත්‍රස්තවාදය විනාශ කරන්නනේ. දැන් ආණ්ඩුවම පිළිගන්නවා එල් ටී ටී ඊ ය ඉවර කළා කියලා. ඒ ඔක්කොම මැරිලා. ඇයි ඉතින් තවත් ඒ හමුදාව විශාල වශයෙන් තියාගෙන ඉන්නේ. දෙමළ ජනතාව හමුදාවට බයයි.ඇයි එක්සත් ජාතීන්ගේ නිරීක්ෂකයන්ම පිළිඅරන් ඔවුන්ගේ වාර්තාවක තියනවනේ හමුදාව දෙමළ ජනතාවට උදව් කරනවා ය ඒක දෙමළ ජනතාවත් පිළිගන්නව ය කියලා...?මම කියන්නේ ඇත්ත. කොහේද ඔහොම කතාවක් තියෙන්නේ මම නම් ඒක කියවල නැහැ.හමුදාව ඉවත් කළොත් නැවතත් ත්‍රස්තවාදී කලබල ඇතිවීමේ අනතුර තියනව නේද?මෙහෙමනේ. හමුදාව ඉවත් කරල ඒ තැනට පොලීසිය දාන්න පුළුවන්. පොලීසිය බුද්ධි, ඔත්තු අංශ ඔක්කොමත් තියනවනේ. පොලීසිය තමයි ප්‍රජාතන්ත්‍රවාදී සමාජයක නීතිය හා සාමය ආරක්ෂා කරන්න යොදවන්නේ.හමුදාව ලක්ෂ 1 1/2 ඉන්න නිසා අහිංසක දෙමළ වැසියන්ගේ ඉඩම් බොහොමයක් තාමත් හමුදාව යටතේ තියෙන්නේ.හමුදා කඳවුරු කීපයක් ඉවත් කිරීමත් හමුදාව යටතේ තිබුණ ඉඩම් අක්කර දහස් ගණනක් නිදහස් කිරීමත් පසුගිය කාලයේ සිදුවුණා...?එක තැනකින් ඉවත් වෙලා තවත් තැනක හමුදා කඳවුරු පුළුල් කිරීම වගේ දෙයක් එතන වෙමින් තිබෙන්නේ. තවත් තැනක හමුදාව ඉඩම් වගා කරල ඒවයේ අයිතිකරුවන්ටම ඒ නිෂ්පාදන විකුණනවා.අපි කියන්නේ ඉඩම අයිතිකාරයටම වවන්න ඒ ඉඩම් ඔවුන්ටම දෙන්න කියලයි. තාමත් උතුරේ හැම තැනම හමුදාව ඉන්නවා. ඡන්දෙ වෙලාවෙත් වෙඩි තැබීමක් වගේ ම ඡන්දෙ දාන්න යන්න එපා කියල කරපු තර්ජන ගැන ද අපට දැනගන්නට ලැබුණා.සුළු සුළු සිද්ධි වුණත් උතුරේ නිදහස් ඡන්දයක් මේ පාර තියන්න පුළුවන් වුණා ය කියල මා කිව්වොත්?හුඟක් මිනිස්සුන්ට ඡන්දෙ දාන්න පුළුවන්කම ලැබුණු බව ඇත්ත. මොනව හරි වුණ ගමන් පිටරටින් ආපු ඡන්ද නිරීක්ෂකයන්ට දැනුම් දෙන්න පුළුවන්කම තිබුණා. එහෙම ඡන්ද නිරීක්ෂකයන්ට දැනුම් දීල ප්‍රශ්න නිරාකරණය කරගන්නත් හැකිවුණා.ආරක්ෂක අංශයේ අය ඇතැම් තැන්වල වැසියන්ට ආණ්ඩුවට ඡන්දය දෙන ලෙස කවුරු දිනුවත් අපි තමයි මෙහෙ ඉන්නේ කියල තර්ජනය කරපු අවස්ථාත් අපට මිනිස්සු දැනුම් දුන්නා. බොරු පත්තරයකුත් අපට විරුද්ධව ඡන්දය දවසේ එළියට දාල තිබුණනේ.බොරු උදයන් පත්තරය ගැසීම දෙමළ සන්ධානයේ පිරිසකගේම වැඩක් වෙන්න බැරි ද?අපි අපට විරුද්ධව ඔය වගේ වැඩ කරන්නෙ නෑනේ. ඕක එක්කෝ ඊ පී ඩී පී යේ වැඩක් නැතිනම් හමුදාව කරපු වැඩක් වෙන්න ඕන කියලයි අපි කියන්නේ.පළාත් සභා, 13 වැනි ව්‍යවස්ථා සංශෝධනය අනුව ඇති කළේම මේ ප්‍රශ්නයට විසඳුමක් ලෙස නිසා එයින් ප්‍රශ්නය විසඳාගත නොහැකි ද?13 වැනි සංශෝධන අපි ආරම්භයක් ලෙස පිළිගෙන තිබෙනවා. නමුත් එහි බලතල ප්‍රමාණවත් නැහැ.ඔබ ආණ්ඩුක්‍රම ව්‍යවස්ථා හොඳින් කියවා තියන මෙරට සුප්රිම් උසාවියේ හිටපු නඩුකාරවරයෙක්. මෙරට පළාත් සභා ඉන්දියාවේ ප්‍රාන්ත ආණ්ඩුවල බලතල හා සමානව නේද පිහිටුවල තියෙන්නේ?හුඟක් බලතල ඉන්දියාවට වඩා අඩුයි. හුඟක් තැන්වල මේ අතින් බලය දීල අනෙක් පැත්තෙන් බාධක දාල තියෙන්නේ ආණ්ඩුකාරයගේ අතට ජනාධිපති නියෝජිතයා ලෙස බලය දීල. හුඟක් තැන්වල මේ ආණ්ඩුකාරයට පුළුවන්කම තියෙනවා පළාත් සභාවට බාධා කරන්න.පළාත් සභා කියන්නේ ප්‍රභාකරනුත් රජීව්ට කැමැත්ත දුන් සභාවක්. ඔහු මුල් අවස්ථාවේ මේක පිළිඅරගෙන ඉන් පසුවයි ඉන් ඉවත්වෙලා යුද්ධයට ගියේ...?1987 ඉන්දු ලංකා ගිවිසුම අනුව මේ බලතල දෙනව කියල ජේ. ආර්. ජයවර්ධන මහත්මය මේ සංශෝධනය ගේනකොට කළේ දකුණු අතින් දෙන දේ වම් අතින් ගන්නව වගේ වැඩක්. මේ දෙන බලතල කොහොමහරි බාධා කරල කල් අරගෙන කඩාකප්පල් කරන්න හැකියාව ආණ්ඩුව පැත්තට තියනවා. මුදල් සම්පාදනය වගේ දේවලදී මේ බාධා කිරීම් හුඟක් බලපානවා.උතුරු පළාත් සභාව වැඩ අරඹන්නේ නැතිව තියන බලතල අඩුයි කියන්නේ කොහොම ද?මේක කියවල බලන කොටම මේ අඩුපාඩු පේනවනේ. බලතල දීල ඒක ක්‍රියාත්මක කරන්න බැරිනම් වංචාවක්නේ. දැන් නැගෙනහිර පළාත් සභාව මෙතන මොකුත් මේ ආණ්ඩුකාරයත් එක්ක කරන්න බැහැ කියල ජනාධිපතිතුමාත් හමුවෙලා කියල තිබුණනේ.නැගෙනහිර සිංහල මුස්ලිම් අයගේ පළාත් සභාවක් තිබිලත් තත්ත්වය ඒකයි. එතන දෙමළ නියෝජිතයන් විපක්ෂයේ ඉන්නේ. පිල්ලෙයාන් නැගෙනහිර මහ ඇමැති වෙලා ඉන්න කොට මට කිසි දෙයක් කරන්න බැහැ රෝහලකට මුරකාරයෙක්, ඇටැන්ඩන්ට් කෙනෙක්වත් දාගන්න බැහැ කියලා තිබුණා. ඔක්කොම කරන්න ආණ්ඩුකාරයගේ අනුමැතිය ගන්න ඕන.දෙමළ ජාතික සන්ධානයේ මැතිවරණ ප්‍රකාශනය රට බෙදන වැඩපිළිවෙළක් කියල චෝදනා කෙරෙනවා...?මේ කතාවට මම දන්න සිංහලෙන් කියන්න තියෙන්නේ මේක පිස්සු කතාවක් කියලයි. බලය බෙදා ගන්න කරන කතාවක් කොහොම ද රට බෙදන කතාවක් කියන්නේ.දකුණේ තියන පළාත් සභාවලින් උතුරු පළාත් සභාව වෙනස් වේවි ද කියල ප්‍රශ්න කළොත්...?දකුණේ අයට ප්‍රශ්නයක් නැහැ. එකම භාෂාව එකම පක්ෂ කිසිම වෙනසක් නැහැ. එහෙම ප්‍රාදේශීය බලයක් ඔවුන්ට ඕනත් නැහැ. ඕන දෙයක් මැද තියන ආණ්ඩුවෙන් කරගන්න පුළුවන්. ප්‍රශ්නය තියෙන්නේ, උතුරු නැගෙනහිර පළාත්වල. භාෂාව වෙනස්, මිනිස්සු වෙනස්, ආගම වෙනස්. ඒ නිසා භූමියට අදාළ පරිසර සාධකත් වෙනස්. ඔවුන් වෙනම සංස්කෘතියකට අයත් පිරිසක්. අපි ඒ ජනතාවගේ ගැටලු ප්‍රශ්නවලට විසඳුම් ලබා දිය යුතුයි.පොලිස් ඉඩම් බලතල ගැන කියන්නේ කුමක් ද?13 වැනි සංශෝධනයේ මේව ගැන ලියවිලා තියනවනේ.දැන් උතුරේ තියන පොලීසිය දෙමළ ජනතාවගේ පැමිණිල්ල ලියාගන්නේ සිංහලෙන්. දෙමළ භාෂාව ඔවුන් හුඟ දෙනෙකුට බැහැ. ඒකයි උතුරට පොලිස් බලතල දෙන්න ඕන කියන්නේ. පොලීසිය කියන්නේ යුද්ධ කරන එකක් නෙවෙයි නීතිය හා සාමය පවත්වාගෙන යාමයි ඔවුන් කරන්නේ. ඉඩම් බලතල ගැනත් 13 වැනි සංශෝධනයෙන් දීල තියන බලතල ගන්නයි දැන් බලන්නේ. තමන්ගේ ඉඩම් බලාගන්න අයිතිය ජනතාවට තියෙන්න ඕන.මේ බලතල නැතිව බලය බෙදීමේ වැඩපිළිවෙළකින් කිසිම ප්‍රයෝජනයක් නැහැ.උතුරේ ප්‍රශ්නය 1948 හෝ ඊටත් කලින් ඉදල තියන ප්‍රශ්නයක්. මේ වතාවෙවත් කවුරුත් සෑහීමට පත්වන ආකාරයට මේ ප්‍රශ්නය විසඳන්න පුළුවන් වේවි ද?දෙගොල්ලෝ අතර තියන අවිශ්වාසය නැති කරගන්න ඕන. විශ්වාසය ඇති කරන්න ඕන. සිංහල මිනිස්සු දෙමළ මිනිස්සු ගැන අවිශ්වාසය වගේ ම දෙමළ මිනිස්සු සිංහල මිනිස්සු ගැන තියන අවිශ්වාසයත් නැතිකර ගත යුතුයි.ප්‍රශ්නය විසඳගන්න හුඟක් සාකච්ඡා මේ රටේ තිබිල තියනවා. චන්ද්‍රිකාගෙ කාලෙ වගේ ම මේ ආණ්ඩුව කාලෙත් සර්ව පාක්ෂික කමිටු පත් කරල වාර්තා හදල තියනවා. ඒ වාර්තාවලින් බොහෝ ප්‍රශ්න විසඳගන්න හුඟක් ළඟට ඇවිල්ලා තියෙනවා. එහෙම විසඳුමක් ඇතිකරගත්තත් තමන්ගේ දේශපාලන වාසිය සඳහා ඒව ක්‍රියාත්මක කරන්න බලන්නේ නැහැ. ඒක තමයි මේ ප්‍රශ්නයේ ඉතිහාසය.මම කියන්නේ අපට කල් පවත්නා සාමයක් ළඟා කරගන්න ඕනනම් දේශපාලන වාසි ගන්න බලන්නේ නැතිව දේශපාලන විසඳුමක් සොයාගන්න බලමු කියලයි මා කියන්නේ.එස්. ඩබ්ලිව්. ආර්. ඩි. බණ්ඩාරනායක මහත්තය චෙල්වනායගම් මහත්තය එක්ක ගිවිසුමක් ඇතිකරගත්තත් භික්ෂුන් පිරිසකගේ විරෝධය නිසා ඒ ගිවිසුම ඉරල දැම්මා. ඉන්දියාවේ බලපෑම නොතිබුණානම් 1987 ගිවිසුමත් ඉරා දැමීම තමයි වෙන්නේ. බණ්ඩාරනායක මහත්තයා ඔක්ස්ෆර්ඩ් විශ්වවිද්‍යාලයේ ඉඳල ආපු ගමන් මේ රටට පෙඩරල් විසඳුමක් සුදුසුයි කියල යෝජනා කළේ 1926 දියි. එදා ඒකට විරුද්ධ වුණේ අපේ දෙමළ මිනිස්සුයි.උතුරු වසන්තය ගැන මොකද කියන්නෙ?පාරවල්, ගොඩනැඟිලි හැදිල තියනවා. මිනිස්සුන්ගේ ප්‍රශ්න එහෙමම තියනවා. නිවාස හැදීම රැකියා ඇති කිරීම සංවර්ධනයේ මහජන අවශ්‍යතා හඳුනාගෙන පියවරෙන් පියවර කරන්න ඕන. බඩු මිල අඩු කරල ජනතාවට සහනයක් දෙන්න බලන්න ඕන.ඔබේ ජීවිතයේ පරමාදර්ශය කවුද කුමක් ද?ගාන්ධි ජී ගාන්ධි මැතිතුමා. ගාන්ධි තුමාගේ ජීවිතය ඉන්දියාවට විතරක් නෙවෙයි අපටත් බලපෑමක් ඇති කරල තියනවා.සත්‍යය හා අහිංසාවාදය උඩ තමයි මගේ ජීවිතය ගොඩනැගිලා තියෙන්නේ. Truth and Nonviolenceඔබ මීට කලින් ජනාධිපතිතුමා හමුවෙලා තියනව ද?ඔව්. කලින් දෙතුන් සැරයක් හමුවෙලා තියෙනවා. ජනාධිපති ධුරයට පත් වුණාට පස්සේ හමුවෙලා නැහැ.1983 ට කලින් සිංහල දෙමළ පිරිස් යාපනේ හිටියා. ප්‍රභාකරන් ඒ පිරිස උතුරෙන් පිටමං කළා. මේ අයට ආපහු එන්න පුළුවන් ද?ඇත්තටම ඒ ඔක්කොම අය හිටපු අය එන්න ඕන. 1983 ට කලින් උතුරේ යාපනේ ඡන්දදායකයෝ ලෙස ලියාපදිංචි වෙලා තියනවනම් කිසිම ප්‍රශ්නයක් නෑනේ. ඒ අය අපේ මිනිස්සු එහෙ ඉන්නම ඕන.ළඟදී බලෙන් පදිංචි කළා කියන අය ගැනයි අපි ප්‍රශ්න කරන්නේ.ප්‍රභාකරන් වීරයෙක් කියල ඔබ කිව්ව ද?මං කිව්වේ ආණ්ඩුව ප්‍රභාකරන් ඉන්න කාලෙ දහතුන ප්ලස් ප්ලස් දහතුනට වැඩියෙන් දෙන්න කතා කළා. දැන් ප්‍රභාකරන් නැති වුණාම දහතුනට අඩුවෙන් දහතුන මයිනස් නැතිනම් දහතුන නැති කරන්න කරන කතාවෙන් ප්‍රභාකරන් වීරයෙක් ලෙස පිළිගන්නව නේද කියලයි ඇහුව්වේ.දැන් කැප්පෙටිපොළ දිසාවේ වීරයෙක් ලෙස පිළිගත්තත් සුද්දො මිනීමරුවෙක් දේශ ද්‍රෝහියෙක් කරල හිස ගසා දැම්ම විතරක් නෙවෙයි එතුමා සතු දේත් රාජසන්තක කළා.සංවාද සටහන -සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=ab1309295</link>
    <topic>ඉලෙක්ට්‍රොනික ඡන්ද ක්‍රමයකට ගියොත් ගැටලු ඇතිවෙන්නෙ නෑ</topic>
    <author>සංවාද සටහන -</author>
    <content>- මැතිවරණ කොමසාරිස් මහින්ද දේශප්‍රියවයඹ - මධ්‍යම සහ උතුරු යන පළාත් සභා ඡන්දය විමසීමේ කටයුතු අවසන් වී සතියක් යන්නට පෙර පුත්තලම සාන්ත ඇන්ඩෲ විද්‍යාලයේ විද්‍යාගාර ශාලාවේදී ගණනය කරන ලද ඡන්ද පත්‍රිකා සහිත මලු තුනක් හමුවීමේ සිද්ධියක් වාර්තා වූයේ පසුගිය 24 වැනිදා ය.නිමාවූ ඡන්දයටත් වඩා උණුසුම් පුවත් මවමින් මෙය මාධ්‍ය ඔස්සේ ප්‍රචාරයට පත්විය.මේ සිද්ධිය පිළිබඳව මැතිවරණ කොමසාරිස් මහින්ද දේශප්‍රිය මහතා දක්වන අදහස් මෙසේ ය.මුලින් ම මට කියන්න තියෙන්නේ මේ සිදුවීම මැතිවරණ දෙපාර්තමේන්තුවට සිදුවූ ලොකුම කැළලක් බවයි. අපේ දෙපාර්තමේන්තුව ‍කෙරෙහි මහජනතාව තිබූ විශ්වාසය බිඳීයාමටත් මේ සිද්ධිය හේතු වෙනවා.එනිසා මගෙන් පසුව මේ දෙපාර්තමේන්තුවේ ප්‍රධාන තැනට පත්වෙන කෙනකුට ජනතා විශ්වාසය දිනා ගෙන වැඩකරගෙන යාමට හැකි වාතාවරණයක් නැවත ගොඩ නඟා දෙන්න ඕනෙ. මේ වෙනුවෙන් මම ගමෙන් ගමට හෝ යන්න සූදානම්.මැතිවරණ හොඳින් පැවැත්වීම ගැන ඔබ පැසසුම් ලැබුවා. හොඳ අහගත්තා. පුත්තලමේ සිද්ධියෙන් ලොකු නරක නාමයකුත් ඔබට එල්ල වුණා නේද?මේ වගේ සිද්ධියක් වුණාම ජනතාවට ඇඳුම් ඇඳගෙන මුහුණ දෙන්නෙ කොහොමද? හොඳ අහලා විශ්වාසය ගොඩනඟා ගත්තාට පසුව මෙවැනි දෙයක් සිදුවුණාම මම විතරක් නොවෙයි මගේ දෙපාර්තමේන්තුවම හෑල්ලුවට ලක්වෙනවා.‍හමුවුණ ඡන්ද පත්‍රිකා සැබෑ ඒවා ද? ඒවායේ වලංගු භාවයක් තිබෙනවාද?මේ මලු වල තිබුණේ ගණනය කරන ලද ඡන්ද පත්‍රිකායි. මෙවර ඡන්දයට පුත්තලම දිස්ත්‍රික්කයේ අංක 5 ඡන්ද මධ්‍යස්ථානයට නිකුත් කර තිබෙන ඡන්ද පත්‍රිකායි. මේවා ව්‍යාජ ඒවා නොවේ.ඡන්දය සලකුණු කිරීමෙන් පසු ඡන්ද පෙට්ටියට දමන ඡන්ද පත්‍රිකා පොදු භාවිතයෙන් අපි කියන පොහොර උරවල දමනවාද? පොහොර උරවලට ඒවා ගියේ කොහොමද?ඡන්දය ගණන් කිරීම නිමාවූ පසු එසේ ගණනය කරන ලද ඡන්ද පත්‍රිකා පනහ බැගින් මිටි බැඳ ‘පොලිසැක්’ මලුවල තැන්පත් කර සුරක්ෂිතාගාරයට යවන්න පියවර ගන්නවා. ඒවා පෝර උර යැයි හැඳින්වීම වැරැදියි.එතකොට මේ ඡන්ද පත්‍රිකා සහිත උර ‍හමුවන්නේ වැරැදීමකින්ද වෙනත් හේතුවක් නිසා ද?නැහැ. වැරැදීමකින් නොවෙයි. නොසැලකිල්ල එම ගණන් කිරීමේ මධ්‍යස්ථානයට හිටපු අය ඔවුන්ගේ වගකීම නිසි ලෙස ඉටු නොකර රාජකාරිය පැහැර හැර තිබෙනවා. ගෙයක් හදන බාස්ලා ගේ හදලා ඉවර වුණාට පස්සේ සිමෙන්ති අස් කරලා තාච්චි උදලු හෝදලා ගේ බාරදීලයි යන්නෙ. මෙතැන අවසාන කොටසේ කුමක් හෝ අඩු පාඩුවක් අතපසු වීමක් සිදුවී තිබෙනවා.ගණනය කළ ඡන්ද පත්‍රිකා හමුවීමත් සමඟ දැන් මහජනතාව අතර ප්‍රශ්නයක් පැන නැඟී තිබෙන්නේ එහි ඡන්දය අවලංගු කරනවාද නැතිනම් නැවත ගණන් ‍කරනවා ද කියලයි.කිසි සේත්ම එවැනි ප්‍රශ්නයක් පැන නගින්නේ හෝ අවශ්‍යතාවක් මතු වන්නේ නැහැ‍. මේ ඡන්ද පත්‍රිකා ඡන්ද පාවිච්චි කරලා ඡන්දය ගණන් කිරීමේදීත් ගණනය කරලා අවසන් කළ පත්‍රිකා. ඒ නිසා ඡන්ද ප්‍රතිඵලයට හෝ මනාප ඡන්දවලට මෙන් කිසිදු බලපෑමක් සිදුවන්නේ නැහැ. ඒක මට තහවුරු කර කියන්න පුළුවන්.කොහොම වුණත් දේශපාලන පක්ෂ නැතිනම් අපේක්ෂකයන් එහෙමත් නැතිනම් ආධාරකරුවන් අධිකරණයේ පිහිට පැතුවොත්.‍මැතිවරණ කොමසාරිස්වරයා ලෙස මේ ගැන සම්පූර්ණ කරුණු දැක්වීමක් සිදු කරන්න පුළුවන්. මේ සම්බන්ධයෙන් සිදුකරන ලද සම්පූර්ණ ක්‍රියාවලියම අධිකරණයට පැහැදිලි කර දෙන්නට පුළුවන්.ඡන්දයක් පවත්වන්නට නියම කළහොත් හෝ නැවත ගණන් කිරීමක් කරන්නට අධිකරණය නියෝග කළහොත්.අධිකරණය ලබා දෙන නියෝගය අනුව කටයුතු කරනවා නීතිය අනුව අධිකරණය ලබාදෙන තීන්දුව බාර ගත යුතුය‍. ඒ තීන්දුවට ගරු කරනවා.මේ සිද්ධිය සම්බන්ධයෙන් දැනට ගෙන ඇති ක්‍රියාමාර්ගය කුමක්ද?පොලිස් පරීක්ෂණ පවත්වනවා. අපරාධ පරීක්ෂණ දෙපාර්තමේන්තුව දැනටමත් පරීක්ෂණ පවත්වමින් සිටිනවා‍.මීට අමතරව රාජ්‍ය පරිපාලන අමාත්‍යාංශයේ ලේකම් පී.බී. අබේකෝන් මහතාට මේ ගැන සොයන්න පරීක්ෂණයක් කරන්න විමර්ශන කමිටුවක් පත් කරනවා.මම මීට සම්බන්ධ වෙන්නේ නැහැ. මගෙත් යම් කිසි වරදක් සිදුවී තිබෙනවා නම් ඒ ගැනත් පෙන්වා දෙන්න කියනවා. සිදුවී ඇති මේ වරද නිලධාරීන් හිතාමතා කළ දෙයක් නොවෙන්න පුළුවන්. නමුත් ‍මීට කිසිදු සමාවක් නැහැ.වරදට සමාව නොසැලකිල්ලට දඬුවම. පුත්තලම සහකාර මැතිවරණ කොමසාරිස්වරයා තාවකාලිකව එම කටයුතුවලින් ඉවත්කර වැඩබලන පුත්තලම සහකාර මැතිවරණ කොමසාරිස්වරයා ලෙස සමන්ත ජයසිංහ මහතා පත් කර තිබෙනවා.ඡන්ද පත්‍රිකා පිළිබඳ සිද්ධිය පුත්තලමට ඡන්දයක් නැවත ‍පවත්වන්න කාරණයක් වෙයිද?කිසිසේත්ම මෙය සාධකයක් වන්නේ නැති බවයි මගේ විශ්වාසය. මේ සිද්ධිය ඡන්දයක් නැවත පැවැත්වීමට තරම් සිදුවීමක් වන්නේ නැහැ.මේ සිදුවීම් අනුව ඔබ ඡන්ද ක්‍රමයේ වෙනසක් ගැන හිතනවාද?ඉලෙක්ට්‍රොනික ඡන්ද ක්‍රමයකට ඡන්ද විමසීමට පුළුවන් නම් ප්‍රශ්න හා ගැටලු හුඟාක් දුරට විසඳා ගන්න පුළුවන්‍.ඡන්දය ගණන් කරන මධ්‍යස්ථාන හරක් ගාල් වගේ තිබෙනවා. ඉඩකඩ ප්‍රමාණවත් නැහැ.ඡන්දයේ වටිනාකම ගැන ඔබ හැමදාම කියනවා.නමුත් පුත්තලමේ සාන්ත ඇන්ඩෲ විදුහලේ ගණනය කරන ලද ඡන්ද පත්‍රිකා පොහොරමලු හමුවීමේ සිද්ධිය සමඟ මහ ජනතාව ඡන්දය ගැන විශ්වාසයක් තබාවිද?ඡන්දය මහ ජනතාව සතු වටිනාම දෙයක්. මහජනතාවගේ බලය ඡන්දයයි. ඡන්ද බලය කෙරෙහි මහජනතාවගේ විශ්වාසය කඩවුවහොත් ඒක විශාල වරදක්.‍ සංවාද සටහන -සුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=ab1309296</link>
    <topic>දැන් නම් එජාප නායකත්වය වෙනස් වෙන්ඩ ඕනෑ</topic>
    <author>චන්දන බණ්ඩාර</author>
    <content>රනිල්ට හිතවත් මන්ත්‍රීවරු කියතිගිය සෙනසුරාදා දිනයේ උදෑසන ජනාධිපතිතුමා ඇතුළු ධුත පිරස ඇමෙරිකාව බලා පිටත්ව ගියා. ඒ එක්සත් ජාතීන්ගේ මහා මණ්ඩල සැසියට සහභාගී වීමටයි. ජනාධිපතිතුමා සමඟම මේ සැසියට සහභාගී වීමට ඇමැතිවරුන්වන ජී. එල් පීරිස් , අතාවුද සෙනෙවිරත්න , ඩලස් අලහප්පෙරුම . සහ පාර්ලි‍මේන්තු මන්ත්‍රීවරුන්වන ලොහාන් රත්වත්තේ , සජින් වාස්ද ගුණවර්ධන සහ ජනාධිපති‍ ලේකම් ලලිත් විරතුංග ඇතුළු පිරිසක් එක්ව සිටියා.ගිය සතියේදී ජනාධිපතිතුමා ඇතුළු ධුත පිරිස ඇමෙ‍රිකාව බලා ගියේ පැය දහ හතරකට ආසන්න ගුවන් ගමනක නිරත විමෙන් අනතුරුවයි. ජනාධිපතිතුමා ඇතුළු පිරිස නිව්යෝර්ක් නුවරට ළඟා වෙන විට ගුවන් තොටුපළට පාලිත කොහොන සහ ශවේන්ද්‍ර සිල්වා ඇතුළු පිරිසක් එතුමා පිළි ගැනීමට ගුවන් තොටුපලට පැමිණ සිටියා. ඊට පස්සේ කුඩා දරුවන් දෙදෙනෙකු විසින් ජනාධිපතිතුමාට මල් කළඹක් ලබා දී උණුසුම් ලෙස පිළි ගත්තා.ඉන් අනතුරුව ජනාධිපතිතුමා ඇතුළු පිරිස ගියේ එතුමා ඇතුළු පිරිස වෙනුවෙන් වෙන් කර තිබු වෝල්ලස් පැස්ටෝරියා හෝටලයටයි. එම හෝටලයට ගිය ජනාධිපතිතුමා ඇතුළු පිරිස ඉතා උණුසුම් පිළිගැනීමක් ලැබ්ණා. ඉන් අනතුරුව නයිජිරියා සහ චීන නි‍යෝජිත පිරිසක් පැමිණ ජනාධිපතිතුමා සමඟ සාකච්චා පැවැත්වුවා.ඊට පස්සේ ජනාධිපතිතුමා ඇතුළු පිරිස ගියේ දිවා ආහාරය ලබා ගැනීමට එම හෝටලය අසළ තිබු චීන අවන්හලකටයි. ජනාධිපතිතුමා එක්කම ජනාධිපති ආර්යාව , ලොහාන් රත්වත්තේ , සජින් වාස් ගුණවර්ධන ඇතුළු පිරිසත් ජනාධිපතිතුමා පසු පසින්ම ගියා. ඒ වෙන විටත් එම අවන්හලේ ඇමැති ඩලස් අලහප්පෙරුම සහ එරට ශ්‍රිලංකා මහ කොමසාරිස් වෛද්‍ය ක්‍රිස් නෝනිස් ඇතුළු පිරිසක් එම අවන්හලට පැමිණ සිටියා. ඒ සියළු දෙනාම ජනාධිපතිතුමා එන විට නැගී සිටියා." ආ කොහොමද ? " වාඩි වෙන්ඩ ජනාධිපතිතුමා ඇමැති ඩලස් ඇතුළු පිරිසට කිව්වා. ඒත් එක්කම ජනාධිපතිතුමා ඇමැති ඩලස්ගෙන් ඇහුවේ පොඩි ප්‍රශ්නයක්." ඩලස් සාමාන්‍යයෙන් නිරෝගී පුද්ගලයෙක් පැය කීයක් විතර නිදා ගන්ඩ ඕ‍නෑද?" ජනාධිපතිතුමා ඇහුවා. " සර් පැය පහ හයක් නිදා ගත්තාම ඇති"ඇමැති ඩලස් උත්තර දුන්නා.ඒත් එක්කම ජනාධිපතිතුමා ඇහුවේ " එතකොට ඩලස් පැය දහයක් දොලහක් විතර නිදා ගන්ඩ වුණොත් මොකද වෙන්නේ" ජනාධිපතිතුමා ඇහුවා. ඒත් එක්කම ඇමැති ඩලස්ට ඒ කථාව එක පාරට තේරුම් ගන්ඩ බැරි වුණා. " නෑ නෑ ඩලස් ගුවන් අද ගුවන් ගමන පැය 13 ක් විතර වුණානේ ඒකයි මං ඇහුවේ. අනික අපි ගුවන් යානයට නැග්ග වෙලාවේ ඉදලා නිදි ඒකයි මං එහෙම කිව්වේ." ජනාධිපතිතුමා කිව්වා. එතකොට තමයි කාටත් කතාව හොදටම තේරුම් ගියේ.මේ අතරතුර ගිය සතියේදී ජනාධිපතිතුමා එක්සත් ජාතීන‍්ගේ මහා මණ්ඩල සැසිය ඇමැතුවා. එම සැසියේදී ජනාධිපතිතුමා විසින් අවධාරණය කළේ ත්‍රස්තවාදය පරාජය කිරීම , ආර්ථික , සාමාජීය සහ දේශපාලනික කරුණු ගණානාවක් ගැනයි. එම සැසි වාරයේදී ජනාධිපතිතුමා සෘජු සහ ඉතා වැදගත් කථාවක් සිදු කළා.එම කථාව ලොව පුරා රාජ්‍ය නායකයන්ගේ අවධානයට ලක් වුණා. ' ලොව කුරිරුම ත්‍රස්තවාදීන් සමග අපි සටනක් කොට පරාජය කිරීමේ අරගලයකට අපි මුහුණ දුන්නා. ඒ ව‍ගේම ගෝලීය ආහාර, බලශක්ති , මුල්‍ය අර්බුධ මධ්‍යයේ 2004 වසරේ අපි සුනාමි ව්‍යයසනයකට අපි මුහුණ දුන්නා. මේ අවස්ථාවේ ශ්‍රිලංකා‍වේ ඉලක්කයන් සාර්ථක කර ගැනීමට සහයෝගය දක්වන සෑම රාජ්‍යයකටම ප්‍රශංසා කිරීමට මා බලාපොරොත්තු වෙනවා.සිරිමාවෝ බණ්ඩාරණායක මැතිනිය ලොව ප්‍රථම අගමැතිණිය ලෙස පත් කර ගැනීමෙන් දේශපාලන , ආර්ථික , සාමාජීය හා සංවර්ධනයෙහි ලා තිබු තීරණාත්මක කාර්යභාරය අපි හදුනා ගත්තා. ඒ නිසායි අපිට සාර්ථකත්වය උදා වුණේ. අපි රටක් විදියට ඒ ගැන ආඩම්බර වෙනවා.ඇතැම් රටවල් ආරක්ෂාව ‍හේතුවක් කර ගනිමින් මානව හිමිකම් භාරකරුවන් ලෙස පෙනී සිටිමින් සංවර්ධනය වෙන රටවල කටයුතුවලට මැදිහත් වීමේ වර්ධනයේ ප්‍රවණතාවයක් අපි දකිනවා. එවැනි අනවශ්‍ය ක්‍රියාදාමයන් ගැන අපි කනගාටු වෙනවා. එහි ප්‍රථිඵලයක් විදියට ප්‍රචණ්ඩත්වය සහ ව්‍යාකූලත්වයට බරව සිදු වෙන දේශපාලන වෙනස්කම් ලොව විවිධ රටවල අප දැක තිබෙනවා. " ජනාධිපතිතුමා එක්සත් ජාතීන්ගේ මහා මණ්ඩලයේදී අවධාරණය කළා.මේ අතරතුර ජනාධිපතිතුමා එක්සත් ජාතීන්ගේ මහා මණ්ඩල සැසි වාරය අතරතුර ඇමෙරිකානු ජනාධිපති බැරක් ඔබාමා සහ තවත් රාජ්‍ය නායකයන් කීප දෙනෙකු සමගම සාකච්ඡා කළා. ගිය සතියේ පැවැති පළාත් සභා මැතිවරණයෙන් එ.ජ.නි.සයට වයඹ සහ මධ්‍යම පළාත්වල විශිෂ්ට ජයග්‍රහණයක් ලැබුණා.එහෙත් උතුරු පළාත් සභාව ජය ගත්තේ දෙමළ ජාතික සන්ධානයයි. වයඹ පළාත් මැතිවරණයේ කුරුණෑගල දිසාවේ එ.ජ.නි.ස වැඩිම මනාප ලබා ගත් දයාසිරි ජයසේකර මනාපවලින් ප්‍රථමයා වෙලා තමන්ගේ නිවෙසට යාමට පොලීසියේ විශේෂ ආරක්ෂාවක් ඉල්ලා සිටියා. ඒ අනුව පොලිස්පතිවරයා අමතා දයාසිරි විශේෂ ආරක්ෂාවක් ඉල්ලා සිටියා. අනතුරුව පොලිස් ජීප් රථයක නැගී දයාසිරි තමන්ගේ නිවෙසට ගියා.මේ අතරතුර මනාප පිළිබද ගැටලුවක් නිසා එක්සත් ජාතික පක්ෂයේ මහනුවර දිසා නායක පාර්ලිමේන්තු මන්ත්‍රී ලක්ෂ්මන් කිරිඇල්ල සහ හිටපු පළාත් සභා මන්ත්‍රීනී ශාන්තිනී කෝන්ගහගේ අතර ගැටුමක් ගිය සතියේ ඇති වුණා. අන්තිමට ශාන්තීනී කිරිඇල්ල මන්ත්‍රීවරයාට ‍චෝදනා කරලා තිබුණේ තමන්ගේ මනාප වෙනත් කෙනෙකුගේ ගොඩකට දාලා කියලා ලක්ෂ්මන් කිරිඇල්ල මන්ත්‍රිවරයාට චෝදනා කරමිනුයි.මේ අතරතුර ගිය සතියේදී එ.ජා.ප නායකයා මැතිවරණයට පසුව සිරිකොතේ ඉදලා එ.ජා.ප ආසන සංවිධායකයන්ට කථා කරලා මැතිවරණය ගැන විමසා සිටියා. මේ අතරතුර එ.ජා.ප නායකයාට දැන ගන්නට ලැබුණේ වෙන්නප්පුව ප්‍රදේශයේ එ.ජා.ප සාමාජිකයන් පිරිසකට පහරදීමක් වෙලා කියලායි.ඒ ගැන වහාම සොයා බලන ලෙස එ.ජා.ප නායකයා උපදෙස් දුන්නේ එ.ජා.ප මහ ලේකම් තිස්ස අත්තනායකටයි. " තිස්ස මැතිවරණ කොමසාරිස්තුමාට සහ මැතිවරණ කටයුතු භාර නියෝජ්‍ය පොලිස්පතිතුමාට මේ ගැන දැනුම්දෙන්ඩ." එ.ජා.ප නායකයා උපදෙස් දුන්නා.ගිය ඉරිදා දවසේ පෙරවරුවේදී සිරිකොත එ.ජා.ප මුලස්ථානයට එ.ජා.ප නායකයා ඇතුළු පිරිසක් එක් වෙලා හිටියා. මංගල සමරවිර , තිස්ස අත්තනායක, රවි කරුණානායක , හරීන් ප්‍රනාන්දු , රුවන් විජේවර්ධන සහ පාර්ලිමේන්තු මන්ත්‍රී අචාර්ය හර්ෂද සිල්වා ඊට එක්ව සිටියා." අපිට මේ ප්‍රතිඵලය ගැන සතුටු වෙන්ඩ බැහැ. ඒ නිසා ආසන සංවිධායකයන් එක්කත් මේ ගැන සාකච්ඡා කරමු." එ.ජා.ප නායකයා ඇතුළු පිරිසගේ අදහස වුණා.ගිය සතියේදී එ.ජා.ප මන්ත්‍රීවරු පිරිසක් කොළඹ ගෝල්ෆ් ක්ලබ් එකට එක්ව විශේෂ සාකච්ඡාවක් පැවැත්වුවා. ඊට මංගල සමරවිර, ගාමිණී ජයවික්‍රම පෙරේරා , එරාන් වික්‍රමරත්න , නිරෝෂාන් ප්‍රනාන්දු , හරීන් ප්‍රනාන්දු , අජිත් පී පෙරේරා ඇතුළු පිරිසක් එක්ව සිටියා. එහිදී ඔවුන් සාකච්ඡා කළේ යළිත් එ.ජා.පය ගොඩ නැඟීම ගැනයි." යම් ආකාරයක ප්‍රතිසංවිධානයක් ඇති විය යුතුයි. පක්ෂ නායකයාගේ වෙනසක් වෙන්ඩත් ඕනෑ. දීර්ඝ විදියට සාකච්ඡා කරලා ඔවුන් ගියේ එ.ජා.ප නායකයා හමු වීමටයි. " නායකතුමනි අපි මෙතැනින් ඉදිරියට යන විදිය ගැන සාකච්ඡා කරන්ඩ ඕනේ. මේ ගැන දීර්ඝ විදියට ආසන සංවිධායකයන් එක්ක කථා කරලා තිරණයක් ගමු‍." එ.ජා.ප මන්ත්‍රීවරු පිරිස අවධාරණය කළා. එතැනදී එ.ජා.ප නායකයා අවධාරණය කළේත් එ.ජා.ප යේ ප්‍රථිසංවිධානයක් වෙන්ඩ ඕනේ කියලායි.මෙවර මධ්‍යම පළාත් මැතිවරණය සඳහා එක්සත් ජාතික පක්ෂයෙන් මහනුවර දිසාවට තරඟකළ අපේක්ෂකයන්ගේ ජයග්‍රහණය උදෙසා කරු ජයසුරිය කැපවි කටයුතු කළේය. මැතිවරණය දිනයේද එ.ජා.ප හිටපු නියෝජ්‍ය නායක කරු ජයසුරිය සිටියේ මහනුවර ප්‍ර‍දේශයේය.එදින කරු එ.‍ජා.ප යේ අපේක්ෂකයන් ඇතුළු තමා හමුවු සියලු දෙනාටම කිව්වේ එ.ජා.පයට අනාගතයක් තිබෙන බවත් පැරැණි කෝන්තර අමතක කර දමා සියලු දෙනා අත්වැල් බැද ගත යුතු බවයි. එමෙන්ම වයඹ සහ මධ්‍යම පළාත්වල තේරී පත් නොවු අ‍පේක්ෂකයන් බො‍හෝ දෙනෙකුට ගිය සතියේදී කරු දුරකථන මගින් කථා කළේය. ඔවුන්ට කරු කියා සිටියේ පළාත් සභාවට තේරී පත් නොවුණද මෙය දේශපාලනයේ අවසන් කඩ ඉම නොවන නිසා අභියෝග හමු‍වේ නොසැලී සිට දේශපාලනයෙන් සාර්ථකත්වය කරා ගමන් කළ හැකි බවයි.ඉන් පසුව සිවිල් ක්‍රියාකාරීන් විසි පස් දෙනෙකු පමණ මැතිවරණ ප්‍රතිපලයෙන් පසුව කරු ජයසුරියගේ අමරසේකර මාවතේ පිහිටි නිවෙසට පැමිණ එ.ජා.ප යේ අනාගතය ගැන කථා බහ කළේය. මැතිවරණයට පසුව කරු රටවල් කීපයක තානාපතිවරුන් කීප දෙනෙක්ද හමුවි රටේ වත්මන් දේශපාලන වාතාවරණය ගැන සාකච්ඡා ක‍ළා.ගිය සතියේ පැවැති පළාත් සභා මැතිවරණයට පසුව ප්‍රතිඵල නිකුත් වීමෙන් පසුව ගිය අගහරුවාදා එක්සත් ජාතික පක්ෂ නායක රනිල් වික්‍රමසිංහ සහ එ.ජා.ප හිටපු නියෝජ්‍ය නියක කරු ජයසුරිය අතර සාකච්ඡාවක් කොළඹදී පැවැත්වුණා. ‍එතැනදී කරු පෙන්වා දුන්නේ එ.ජා.ප යේ පුර්ණ ප්‍රතිසංවිධානයක් සිදු විය යුතු බවයි. ඒත් එක්කම එදින මැතිවරණ ප්‍රථිඵල ගැනද සමාලෝචනයක් සිදු වුණා. එතැනදි කරු නැවැත වරක් පක්ෂය නගා සිටුවීමේ යෝජනාද ඉදිරිපත් කළා. එමෙන්ම එදින කරු ජයසුරියට එ.ජා.ප කෘත්‍යාධිකාරී මණ්ඩලයේ සාමාජිකත්වය පිරිනැමීමට අදාල ලිපියද පිරිනැමිම සිදු වුණා.කෑගල්ල දිස්ත්‍රික්කයට අයත් තුන් කෝරලය ලංකා සම සමාජ පක්ෂයේ තිඹිරි ගේ විදියටයි සැලකෙන්නේ. ඒ සමසමාජ පක්ෂයේ නායක ආචාර්ය එන්. එම්. පෙරේරා දශක ගණනක් පුරා රුවන්වැල්ල සහ යටියන්තොට වැනි තුන් කෝරලයට අයත් මැතිවරණ කොට්ඨාස නියෝජනය කරමින් පාර්ලිමේන්තුවට ආපු නිසායි.රුවන්වැල්ල නගර මධ්‍යයේ පිහිටි රුවන්වැල්ල මහා විද්‍යාලය වසර 130ක් තරම් දිගු ඉතිහාසයකට හිමිකම් කියනවා. පසුගිය සඳුදා එම විදුහලේ මහින්දෝදය තාක්ෂණ විද්‍යාගාරයේ ඉදිකිරීම් කටයුතු ආරම්භ වූයේ සබරගමු මහ ඇමති මහීපාල හේරත් ගේ ප්‍රධානත්වයෙන්. මහ ඇමතිවරයාට අමතරව අමාත්‍ය රංජිත් සියඹලාපිටිය, රුවන්වැල්ල ප්‍රාදේශීය සභාවේ සභාපති සුදත් මංජුල ඒ අවස්ථාවට ආරාධිතයන් විදියට සහභාගී වෙලා හිටියා. මහීපාල හේරත් හැර සෙසු සියලු දේශපාලඥයන් රුවන්වැල්ල මහා විද්‍යාලයේ ආදි සිසුන් වීමත් අපුරු සිදුවීමක් වුණා. අමාත්‍ය රංජිත් සියඹලාපිටිය 5 වසර ශිෂ්‍යත්වයෙන් සමත් වෙලා කොළඹ රාජකීය විදයාලයට ඇතුළත් වෙනතුරු රුවන්වැල්ල මහා විද්‍යාලයේ මූලික අධ්‍යාපනය ලැබු කෙනෙක්.එදින උදෑසන 7.48 ට මහින්දෝදය විද්‍යාගාරයට මුල් ගල තැබීමෙන් පස්සේ මේ ආරාධිතයන් පාසලේ ප්‍රධාන ශාලාවේ රැස්වීමකටත් සහභාගී වුණා. එතැන දී රංජිත් සියඹලාපිටියගේ කනට කොඳුරමින් මහ ඇමති මහීපාල හේරත් ඇහුවේ ඒ කාලේ මේ පාසලේ ඉගෙන ගනිද්දී කොතැන ද ඉඳගෙන සිටියේ කියලායි.අපි ඉඳන් ඉන්න මේ වේදිකාවේ අන්න අර කෙළවරේ තමයි මගේ ඩෙස්ක් එකයි පුටුවයි තිබුණේ. සියඹලාපිටිය ඇමැතිවරයා ඇඟිල්ල දිගු කරමින් මීට වසර ගණනාවකට පෙර රුවන්වැල්ල මහ විදයාලයේ තමා අසුන් ගෙන සිටි තැන මහීපාල හේරත්ට මහ ඇමැතිවරයාට පෙන්වුවා.එම විද්‍යාලයේ විදුහල්පති එස්. එල් බී. කේ කරුණාරත්න ඒ වෙලාවේ කිව්වේ ඇමැති රංජිත් සියඹලාපිටිය ඇතුළු කීර්තිමත් ආදී සිසුන් රැසක් දැයට දායාද කළ තම විද්‍යාලය යාබද රුවන්වැල්ල රාජසිංහ මධ්‍ය මහා විද්‍යාලයට අනුයුක්ත කිරීමේ වැඩපිළිවෙළක් පසුගිය සමයේ සැලසුම් කරලා තිබුණා කියලායි.එහෙත් මහ ඇමති මහීපාල හේරත් ගේ මැදිහත් වීමෙන් ඒ උත්සාහය පරාජයට පත් කරලා රුවන්වැල්ල මධ්‍ය මහා විද්‍යාලය පෙරටත් වඩා ශක්තිමත්ව ඉදිරියට ගෙන යාමට මහ ඇමතිවරයාගෙන් ලද දායකත්වය ගුරු දෙගුරුන් පාසලේ දුවා දරුවන් අගයන බවද විදුහල් පතිවරයා සදහන් කළා.අපේ පාසල රුවන්වැල්ල රාජසිංහ මධ්‍යමහා විදයාලයට අනුයුක්ත කරනවා වෙනුවට මහ ඇමතිතුමා අපට දැන් රුවන්වැල්ල ප්‍රාථමික විද්‍යාලය සහ රුවන්වැල්ල රාජකීය විද්‍යාලය නමින් පාසල් දෙකක් ලබා දී තියෙනවා. විදුහල්පතිවරයා කිව්වා.ගත වූ කාලයේ මහීපාල හේරත් මහ ඇමතිවරයා රුවන්වැල්ල මහා විද්‍යාලයට බහුමහල් පන්ති කාමර ගොඩනැඟිලි ඇතුළු භෞතික සම්පත් රැසක් ලබා දී තිබුණත් ළමයින් දහසකට වැඩි පිරිසක් ඉගෙනුම ලබන මේ පාසලේ රැස්වීම් ශාලාව ඉතා අබලන් බව විදුහල් පතිවරයාගේ මැසිවිල්ලක් වුණා.තම අදහස් දක්වන අතරතුර මහඇමතිවරයා කිව්වේ රංජිත් සියඹලාපිටිය ඇමතිවරයා ඇතුළු රුවන්වැල්ල මහා විද්‍යාලයේ කීර්තිමත් ආඳී සිසුන්ට ගෞරවය පිණීස මේ පැරණි ශාලාව කඩා ඉවත් කරලා එහි තෙමහල් බහුකාර්ය ගොඩනැඟිල්ලක් හදන්න මේ වසරේම ආරම්භ කරන්ඩ පුළුවන් කියලායි.අනතුරුව සියඹලාපිටිය අමාත්‍යවරයා දෙසට හැරුණු මහ ඇමතිවරයා කිව්වේ හැබැයි ඇමතිතුමා ඔබතුමා එදා ඉඳගෙන සිටිය මේ පැරණි වේදිකාව සහිත ගොඩනැඟිල්ල කඩා දමලයි අලුත් ගොඩනැඟිල්ලකට ඉඩ ලබා ගන්න වෙන්නේ. ඔබතුමා ඒකට කැමති දැයි කියායි. සියඹලාපිටිය මහතා හිස වනමින් මිත්‍රශීලී සිනහවකින් මහ ඇමතිවරයාගේ යෝජනාවට ප්‍රතිචාර දැක්වුවා.සබරගමු පළාත් සභාව පුරා මාස දෙකකට පසු ගිය අඟහරුවාදා රැස් වුණා .උතුර ,මධ්‍යම සහ වයඹ යන පළාත් සභා මැතිවරණ අවසන් වන තුරු සබරගමු පළාත් සභාව රැස්වුණේ නෑ. ඒ ආණ්ඩු පක්ෂයේ හා විපක්ෂයේ පොදු එකඟතාව මතයි. එදින රැස්වීම අතරතුර තුළ අදාළ පළාත් තුනේ ජය හෝ පරාජයන් පිළිබද දෙපාර්ශ්වයෙන්ම කිසිදු අදහසක් පළ කළේ නැහැ. ඒ එදින මුළු කාලයම සබරගමු පළාත් සභාවේ හිටපු මහ ඇමතිවරයෙකු වූ ජයතිලක පොඩි නිලමේ ගේ අභාවය නිමිත්තෙන් ශෝකය ප්‍රකාශය කිරීමට වෙන් කර තිබූණ නිසායි.එම ශෝක ප්‍රකාශ යෝජනාව මහ ඇමති මහීපාල හේරත් ගෙන ආ අතර ඔහු සදහන් කළේ ප්‍රබල එ.ජා.පාක්ෂිකයෙකු වූ පොඩි නිලමේ හිටපු මහ ඇමැතිතුමා පසුව ජනාධිපතිතුමා මුණ ගැසී එ.ජ.නි.ස යට එක් වූණා කියලායි. හිටපු මහ ඇමතිවරයාගේ ගුණ සමරමින් ආණ්ඩු පක්ෂයේ විපක්ෂයේ මන්ත්‍රීවරු අදහස් දැක්වූයේ අතිශය හැඟුම්බරවයි.මේ අතර ජයතිලක පොඩිනිලමේ හිටපු මහ ඇමැතිවරයාගේ බිරිය කමලා පොඩි නිලමේ මහත්මියත් පොඩි නිලමේ මහතාගේ දුව සහ පුතාත් මහජන ගැලරියේ අසුන් ගෙන එදා හිටියා. සභාව නිම වීමෙන් පසු මහඇමති මහීපාල හේරත් ගේ කාර්යාලයට පැමිණී ජයතිලක පවුලේ උදවිය මහ ඇමතිවරයාගෙන් සමු ගත් දසුන අතිශයින් හැඟුම්බර එකක් වුණා."ජයතිලක අයියා පිට මිනිහෙක් නෙමෙයි. මගෙ නෑයෙක්. අපි දෙන්නා එකම ගමේ උදවිය. දේශපාලන වශයෙන් දීර්ඝ කාලයක් දෙපසක හිටියත් අපි දෙන්නගේ නැකමට ගමේ කමට කිසිම පළුද්දක් වූණේ නෑ. එතුමා ජනාධිපතිතුමා වෙත කැටිව ගියෙත් මායි. ජනාධිපතිතුමා ජයතිලක පොඩි නිලමේ අමතමින් ඇමතිතුමා මගෙන් ඔබතුමාට කෙරෙන්න ඔනි මොනවදැයි එදා විමසුවා.ජයතිලක පොඩි නිලමේ එදා ජනාධිපතිතුමාට කීවේ මට කිසිම පෞද්ගලික ඇප උපකාරයක් අවශ්‍ය නෑ. මට ඕනි ඔබතුමා හා එක්ව එක්වී මගේ පළාතට මගේ ජනතාවට වැඩ කරන්න අවස්ථාවක් විතරමයි කියලයි." මහ ඇමති මහීපාල හේරත් තම දීර්ඝ කාලීන මිතුරාගේ සහ ඥාතියාගේ උතුම් වටිනාකම් පිළිබද සිහිපත් කරමින් පොඩි නිලමේ හිටපු මහ ඇමැතිවරයාගේ පවුලේ උදවියට සමු දුන්නා.ජාතික නිදහස් පෙරමුණේ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ ගිය සතියේදී පැවැති රැස්වීම් කිහිපයකදීම කිව්වේ දෙමළ ජාතික සන්ධානය බෙදුම්වාදය පෝෂණය කරන, රට දෙකඩ කරන ප‍්‍රකාශ සිදු කරන්නේ නැතිව ලැබුණු ජනවරමෙන් උතුරේ ජනතාවට සේවය කරන්ඩ ඕනේ කියලායි. එහෙම නොවුණහොත් උතුරේ ජනතාව වැඩිකල් නොගිහින්ම දෙමළ ජාතික සන්ධානයෙන් ඈත් වෙයි කියලායි.ඒ එක්කම තමයි විමල් ඇමැතිවරයාගේ ප්‍රකාශයට පිළිතුරක් විදියට ඉතා බරපතළ ප්‍රකාශයක් දෙමළ ජාතික සන්ධානය විසින් සිදු කරලා තිබුණේ. සුදර්ඔලි පුවත්පත් කීපයක එය පළ කරලා තිබිණා.‘‘විමල්ගේ අභියෝගයට අපි උත්තරයක් දෙනවා. ඒක විමල්ට දැන ගන්ඩ පුළුවන් වෙයි." දෙමළ ජාතික සන්ධානය තම නිවේදනයෙන් එහෙම කියලා තිබුණා. මේ තත්ත්වය හමුවේ ජාතික නිදහස් පෙරමුණේ දේශපාලන මණ්ඩලයේ හදිසි රැස්වීමක් ගිය සතියේ බ්‍රහස්පතින්දා පැවැත්වුණා.‘‘අපි මුල ඉඳලාම මේ ගැන රටේ ජනතාවට කිව්වා. දෙමළ ජාතික සන්ධානය මේ ලැබුණු ජනවරම අර්ථ ගන්වන්නේ බෙදුම්වාදය පෝෂණය කරන්ඩ ලැබුණු ජනවරමක් විදියටයි. ඔවුන් අද බරපතළ ප්‍රකාශයක් ප්‍රසිද්ධියේ පවසන තැනකට ඇවිල්ලා ඉන්නවා. මේක මට කරපු අභියෝගයක් නොවෙයි.ආණ්ඩුකාරවරයා කියන්නේ ජනාධිපතිතුමාගේ නියෝජිතයා. ඒ වගේම රටක හමුදාව කියන්නේ, ඒ රටේ ජාතික ආරක්‍ෂාව තහවුරු කරන්ඩ කටයුතු කරන ආයතනය. උතුර කොටි ග්‍රහණයෙන් මුදා ගත්තේ හමුදාවයි. හමුදාව නොසිටියා නම් විග්නේෂ්වරන්ලාට උතුරට ඡුන්දයක් ලැබෙන්නෙත් නැහැ. දෙමළ ජාතික සන්ධානය එවැනි ප්‍රකාශයක් සිදු කිරීම දැඩි සේ හෙළා දැකිය යුතුයි’’ විමල් වීරවංශ ඇමැතිවරයා පෙන්වා දුන්නා.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=ab1309298</link>
    <topic>සංවාද මණ්ඩපය</topic>
    <author>සංවාද සටහන</author>
    <content>තොරතුරු හා ජනමාධ්‍ය ඇමැති ආචාර්යකෙහෙලිය රඹුක්වැල්ලආණ්ඩුව වයඹ සහ මධ්‍යම පළාත් සභා විශිෂ්ට ලෙස ජය ගත්තා. මේ ගැන ආණ්ඩුවට තියෙන විග්‍රහය මොන වගේ ද?ඇයි ඔබ උතුරු පළාත ගැන කතා නො කළේ. මේ ආණ්ඩුව වයඹ මධ්‍යම යන පළාත් දෙක විතරක් නෙමෙයි උතුරු පළාතේත් සුවිශේෂ ජයග්‍රහණයක් ලබා තියෙනවා. මොකද ඔබතුමාලා නිතරම අහන්නේ මධ්‍යම හා වයඹ පළාත්වල ලබාගත් ඡන්ද ගණන්වල ජයග්‍රහණයන් ගැන විතරයිනේ. ඒක ඉලක්කම් එක්ක ජයග්‍රහණයක්. හැබැයි උතුරු පළාතේ ආණ්ඩුවට ඉලක්කම්වලින් ජයග්‍රහණයක් පෙනෙන්ඩ නැහැ.අපි රටක් හැටියට සතුටු වෙන්ඩ ඕනේ උතුරේ අවුරුදු 30 ක් තිස්සේ ඡන්දය කියන වචනය තහනම් වචනය වුණා. ප්‍රජාතන්ත්‍රවාදය උතුරේ අයාලේ ගිහින් තිබුණේ. උතුරේ අවුරුදු දහයේ පහළොවේ ළමයි බලහත්කාරයෙන් ත්‍රස්තවාදයට යොමු කරලා තිබුණා.මේ හැම දේම එක්ක ගෙවුණ ජීවන රටාවක් උතුරේ ජනතාවට තිබ්බේ. ප්‍රජාතන්ත්‍රවාදය මොන තරම් බාල්දු වුණා ද කීවොත් ඡන්ද 17 ටත් මන්ත්‍රීවරයෙක් පාර්ලිමේන්තුවට පත්වුණා. ඡන්ද 500 අඩු මන්ත්‍රීවරු 4 දෙනෙක් පාර්ලිමේන්තුවට ආවා. මෙහෙම යුගයක් අපි පසු කරලා ඇවිත් උතුරු පළාතේ ඡන්දයක් සාමකාමීව පැවැත්වීම ම ජයග්‍රහණයක්.හැබැයි ආණ්ඩුව උතුරට වසන්තය ගෙන ගියා. ඒත් ආණ්ඩුව උතුරෙන් පරාදයි ඇමැතිතුමනි?උතුරේ මේ ආණ්ඩුව මහා දැවැන්ත භෞතික සංවර්ධනයක් කළා තමයි. ඒ ඡන්දය බලාගෙන කරපු දෙයක් නෙමෙයි. හැබැයි මේ රජයට තිබුණ ප්‍රධාන අවශ්‍යතාව තමයි අවුරුදු 30 ක් දුක් විඳපු අපේම ජන කොටසකට නිවැරැදි යුතුකම් ඉටු කිරීම. ඒ වගකීම අපේ රජයට තියෙනවා.ඡන්දය බලාගෙන උතුරට සංවර්ධනය ගෙන යාම නෙමෙයි, අපේ රජයේ වගකීම් ඉටු කිරිම හරහා උතුරේ ජනතාවට නිදහස සතුට කියන දෙය අප අර්ථවත් කළා. අද උතුරට සැබැවින්ම නිදහස ලැබිලා තියෙනවා. අපි උතුරු වසන්තය නිමා කරලා තියෙනවා.දැන් උතුරු පළාත් සභාවේ අලුතෙන් බලය ලබාගත් කණ්ඩායම දේශපාලන නායකත්වයක් යටතේ උතුරේ ජනතාවට පහසුකම් සලසයි කියලා........ ප්‍රජාතන්ත්‍රවාදී රටක් හැටියට උතුරේ මැතිවරණයට අවස්ථාව ලබා දීමත් විශාල ජයග්‍රහණයක්. රටක අනාගතය හැටියට එය මහා විශාල ජයග්‍රහණයක්.එය ආවාට ගියාට සරලව ලඝු කරන්ඩ බැහැ. දෙමළ ජාතික සන්ධානය සියයට 80 ක් ඡන්ද ප්‍රතිශතයක් ගත්තා. කමක් නැහැ කිසිම වරදක් නෑ. ඒක තමයි ප්‍රජාතන්ත්‍රවාදය. ආණ්ඩුව වෙනම පක්ෂයක පළාත් සභාව වෙනම පක්ෂයකට අයත් වෙලා තිබිලා තියෙනවා. ආණ්ඩුව පාලමක් හැදුවා කියලා පාලම යට ඉන්න මිනිස්සු හැමෝම ආණ්ඩුවට ඡන්දය දිය යුතු නැහැ. එහෙම දේවල් ලෝකයේ වෙන්නේ නෑ.ඔබ හිතන විදියට දෙමළ සන්ධානයට මේ තරම් විශාල ජයග්‍රහණයක් ලැබුණේ ඇයි?උතුරු පළාතේ ජනතාවට දෙමළ ජාතික සන්ධානය විශාල බලාපොරොත්තු තොගයක් ලබා දී තිබෙනවා. ඒ බලාපොරොත්තු ගොඩේ අති භයානක බලාපොරොත්තු පවා තිබෙනවා. මවුබිම සංකල්පය, අන්තර්ජාතික ආධාර ලබා ගෙන උතුරු පළාත සංවර්ධනය මේ වගේ බලාපොරොත්තු දී තිබෙනවා.අපි දැන් දෙමළ සන්ධානයට උතුරේ ජනතාවට සේවය කරන්ඩ අවස්ථාවක් දී තිබෙනවා. නැත්නම් කියයි අවස්ථාව දුන්නේ නෑ කියලා. තව අවුරුදු 5 කින් අපිට පුළුවන් ඡන්ද දායකයාගේ හැසිරීම බලන්ඩ. නමුත් උතුරු පළාතේදීත් රජය සුවිශේෂී ජයග්‍රහණයක් ලබා ගෙන තිබෙනවා.ඔබතුමා කිව්වා වගේ ම වයඹ සහ මධ්‍යම ඉලක්කම්වලින් අතිවිශිෂ්ට ජයග්‍රහණයක් ලබා ගෙන තියෙනවා. නමුත් උතුරු පළාත් සභාවේ දී දේශපාලන සාමාජීය හා ආර්ථික වශයෙන් වගේ ම අන්තර්ජාතික වශයෙන් වැදගත් වන වැඩපිළිවෙළේදී උතුරු පළාත් සභාව පිහිටුවීම ම සාර්ථක වැඩපිළිවෙළක්.වයඹ සහ මධ්‍යම පළාත් සභාවල විශිෂ්ට ජයග්‍රහණය ගැන ආණ්ඩුව උදම් අනනවා ද?නෑ මං හිතන්නේ ඒක උදම් අනන්ඩ දෙයක් නෙමෙයි. ජයග්‍රහණය භුක්ති විඳින ක්‍රම තියෙනවානේ. සමහර කාලවල තිබුණා පරාජිත පාක්ෂිකයන්ගේ ගෙවල් ගිනි තියලා ගහන කාලයක්. ඒ ම්ලේච්ඡ දේශපාලනයට තිත තියලා තියෙනවා.නමුත් මේ පාර වෙලා තියෙන්නේ තමන්ගේ කණ්ඩායම තුළ පොඩි පොඩි ගැටුම් ඇති වෙලා. ඒකට හේතුව තමයි රජය ශක්තිමත් වෙලා විපක්ෂය දූවිල්ලක් බවට පත් වෙලා. ඒක එතරම් හොඳ දෙයක් නෙමෙයි.මගේ ආසනය වන මහනුවර කුණ්ඩසාලේ ආසනය එජාප මහ‍ලේකම්ගේ ආසනයේ එජාප ඡන්ද ප්‍රතිශතය සියයට 25 යි. එජාපයේ හිතාගන්ඩ බැරි කඩා වැටීමක්. ඒ නිසා මේ ජයග්‍රහණය උදම් ඇනීමකට වඩා එහා ගිය මේ රටේ රජය ගෙන යන සංවර්ධන වැඩපිළිවෙළ ගැන ජනතාව ලබා දුන් හොඳ විශ්ලේෂණයක් බවයි අපේ හැඟීම.මේ ජයග්‍රහණය ආණ්ඩුවේ ශක්තිමත් භාවයට වඩා එජාප නායකයාගේ දුර්වලතාව නිසා ලැබු ජයක් විදියට සමහරු අර්ථකථනය කරනවා?‍ඕන කෙනෙකුට ඕන විදියකට අර්ථකථන කරන්ඩ පුළුවන්. කොහොම වුණත් ඡන්දය ගණන් කළාම එජාපය පරාදයි. මේ පරාජය 26 වෙනි පරාජය කියනවා.විපක්ෂය දුර්වල වෙනකොට සරත් ෆොන්සේකාගේ ප්‍රජාතන්ත්‍රවාදී පක්ෂය තුන්වෙනි බලවේගය වෙලා තියනවා. ඒක ආණ්ඩුවට තර්ජනයක් නෙමෙයි ද?මම නම් එහෙම හිතන්නේ නෑ. හේතුව තමයි මේ රටේ නිදහස ලැබුවට පසු ඉතිහාසය ගත්තාම අවුරුදු 65 කට ආසන්න කාලයේ දී තුන්වෙනි බලවේග කියන ඒවා ගොඩ නැඟුණා. ඒවා තුන හතර වෙලා හතර පහ වෙලා අන්තිමට නොපෙනී යනවා. ජනතා විමුක්ති පෙරමුණ දැන් පෙනෙන නොපෙනෙන තැනට ගිහින් තියෙනවා. ජවිපෙ පාර්ලිමේන්තුවේ ආසන 40ක් තිබුණ පක්ෂයක්. මං හිතන්නේ මේ රටේ තුන්වෙනි බලවේගයකට තාම පසුබිමක් නැහැ.ඒ නිසා මේ රටේ තුන්වෙනි බලවේගවලට ඉඩක් නැහැ. එක්තරා අවස්ථාවක පාර්ලිමේන්තුවේ මන්ත්‍රී සංඛ්‍යාවෙන් සියයට විස්සක මන්ත්‍රීධුර ලබා ගත් ජ.වි.පෙට මොකද වෙලා තියෙන්නේ. ඒ නිසා ප්‍රජාතන්ත්‍රවාදි පක්ෂයට දිගටම ඉන්ඩ ‍පුළුවන්නම් හොඳයි. අන්න දැන් කුණ්ඩසාලේ එයාලාගේ වැඩිම මනාප ගත්තා කියලා උපවාසයක් කරපු අපේක්ෂකයාව පක්ෂයෙන් ඉවත් කරලා තියෙනවා. ඒක යුද නීතිය ක්‍රියාත්මක කරපු පක්ෂයක්නේ.ඇමැතිතුමනි, ආණ්ඩුවට චෝදනාවක් තියෙනවා උතුරේ මැතිවරණ කටයුතුවලට ආණ්ඩුව හමුදාව යොදා ගත්තා කියලා ?නෑ ඒ චෝදනා අපි ප්‍රතික්ෂේප කරනවා. එහෙම දෙයක් වුණේ නැහැ. අනෙක මේ චෝදනාව දෙමළ ජාතික සන්ධානය මැතිවරණය නිවේදනය කරපු දවසේ ඉදලා කියන දෙයක්. හැබැයි ඉතින් ලෝකේ කොහේවත් නොවන විදියට ඇතැම් රටවල තානාපති නිලධාරීන් ඒ පැත්තේ පැලපදියම් වෙලා හිටියා මැතිවරණයේදී මොනවද වෙන්නේ කියලා බලන්ඩ.එක්තරා අන්තර්ජාතික රූපවාහීනී නාලිකාවක් පැය භාගයක වැඩසටහනක් කළා උතුරේ ඡන්දය ගැන. අපේ සමහරු හිතනවා අන්තර්ජාතික කුමන්ත්‍රණ කියන වචනය හෑල්ලුවට ලක් කරනවා. හැබැයි හිතලා බලන්ඩකෝ රාජ්‍ය තාන්ත්‍රිකයෝ උතුරේ යම් න්‍යාය පත්‍රයකට අනුව වැඩ කරන්නේ. මේ තත්ත්වයන් රටකට අභියෝගයක්. පක්ෂකට අභියොගයක් නෙමෙයි.දෙමළ සන්ධානයට ලැබුණ අති විශාල ජනවරම ඔවුන්ගේ ප්‍රතිපත්ති ප්‍රකාශයට ලබා දුන් ජනවරමක් විදියට අර්ථ දක්වන්ඩ පුළුන්ද?ප්‍රතිපත්ති ප්‍රකාශයකින් ඕනෑ දෙයක් කියන්ඩ පුළුවන්. හැබැයි රටක මුලික නීතියක් තියෙනවා. රටකට ආණ්ඩුක්‍රම ව්‍යවස්ථාවක් තියෙනවා. ඒ වගේ ම දහතුන්වන ආණ්ඩුක්‍රම ව්‍යවස්ථා සංශෝධනයක් තියෙනවා. ඒ නිසා මොන දේවල් මැතිවරණ වේදිකාවේ කිව්වත් රටක ව්‍යවස්ථාවක් අබිබවා යන්ඩ බැහැ.ඉදිරි මහා මැතිවරණයක දී ‍නැත්නම් ජනාධිපතිවරණයකදී උතුරේ ජනතාව ආණ්ඩුවට විරුද්ධ බලවේගයක් විදියට මතු වෙන්ඩ පුළුවන් නේද?පසුගිය කාලයේදීත් ඒ ප්‍රශ්නයම තිබ්බා. ඒ නිසා ඒවා කළමනා කරණය කරගන්ඩ පුළුවන්. ‍දේශපාලනය කරන කොට උතුරු පළාතේ ජනතාවගේ මේ ප්‍රතිචාරය ඒ විදියටම ඉදිරි මැතිවරණයකට බලපානවා කියන්ඩ බැහැනේ. ඒ නිසා කාලයත් එක්ක ඒ ජනතාව දිනා ගන්ඩ අපිට පුළුවන් කියලා විශ්වාසයක් තියෙනවා.වයඹ සහ මධ්‍යම පළාත්වලට සාපේක්ෂව උතුරේ පාවිච්චි කළ ඡන්ද ප්‍රතිශතය වැඩියි. එකෙන් ආණ්ඩුවට ලැබෙන පණිවිඩය මොකක්ද?නැහැ, ආණ්ඩුවට ලැබෙන පණිවිඩයක් නෙමෙයි. මේ ප්‍රවණතාව ඉතා ම හොඳ එකක්. මා මුලින් කිව්වා වගේ ඡන්ද 500කින් පාර්ලිමේන්තුවට ආපු විකෘති ඡන්ද ප්‍රතිඵලය නිවැරැදි වීම රජය ලැබු විශාල ජයග්‍රහණයක්.දැන් ආණ්ඩුව කියනවා උතුරේ සංවර්ධන කටයුතුවලින් ඉවත් වෙනවා කියලා. ඒ කියන්නේ ආණ්ඩුව උතුරේ සියලු වගකීම් උතුරු පළාත් සභාවට පවරනවා කියලාද?නැහැ නැහැ. මං කිව්වේ ඒක නෙමෙයි. උතුරු පළාතේ ජනතාවට සාධාරණයක් ඉෂ්ට ‍විය යුතු නිසා ඒක අපි උතුරු වසන්තයෙන් කළා. දැන් ඒකට දේශපාලන අධිකාරියක් පිහිටුවාගෙන තියෙනවා. ඒ නිසා දේශපාලන අධිකාරියත් ඒක්ක ඒ සංවර්ධන කටයුතු වෙන්නේ. රජය ඒ කටයුතුවලට ඇඟිලි ගහන්නේ නැහැ. මොකද අන්තිමට රජයට චෝදනාව එන්නේ.කෙසේ වෙතත් දෙමළ සන්ධානය කියනවා පළාත් සභාවලට හිමිවිය යුතු බලතල ලබා දෙන්නේ නැතිනම් අන්තර්ජාතික ප්‍රජාවට කියලා හෝ ඒ බලතල ලබා ගන්නවා කියලා.?ඔය කියන කණ්ඩායමේ අදහස ම අන්තර්ජාතික ප්‍රජාව. මේ රට පාලනය කරන්නේ අන්තර් ජාතික ප්‍රජාව නෙමෙයිනේ. මේ රටේ තියෙන්නේ අභ්‍යන්තර පාලනයක්. දෙමළ සන්ධානයට එහෙම සිතුම් පැතුම් තියෙන එක කමක් නැහැ. ඒවා ක්‍රියාවට නංවන්ඩ හැදුවොත් ව්‍යවස්ථානුකූලව ගතයුතු ක්‍රියාමාර්ග ගන්ඩ අපි පසුබට වෙන්නෙත් නැහැ.මධ්‍යම සහ වයඹ පළාත්වල ජයග්‍රහණය විශිෂ්ට ජයග්‍රහණයක් කිව්වාට ජ.වි.පෙන් චෝදනාවක් නැ‍‍ඟෙනවා ආණුඩුවේ මේ ජයග්‍රහණය ආණ්ඩුවේ සම්පත්, මාධ්‍ය යොදා ගෙන සිදු කළ ‍ඡන්දය කොල්ලකෑමක් කියලා?ආණ්ඩුවට තියෙන්නේ ලේක්හවුස් එකයි ජාතික රූපවාහිනිය සහ ස්වාධීන රූපවාහිනිය විතරයි. තව රූපවාහිනී සහ ගුවන්විදුලි නාලිකා වගේම පත්තර කීයක් පෞද්ගලික අංශයට තියෙනවාද? මේ වගේ කතා තමන්ගේ ලජ්ජාව වහගන්ඩ කරන ප්‍රකාශ විතරයි. ජ.වි.පෙ දැන් බලවේගයක් නෙමෙයි රටේ දුවිල්ලක් බවට පත් වෙලා තියෙන්නේ.මේ වෙනකොට මධ්‍යම සහ වයඹ පළාත් මහ ඇමැතිවරු පත් කිරිම ගැන ආණ්ඩුව තීරණයක් අ‍රගෙන තියෙනවාද?නැහැ. තව ම නැහැ. ඒ ගැන තීරණය කරන්නේ ශ්‍රි.ල.නි.ප මධ්‍යම කාරක සභාවයි. ඒ වගේ ම ජනාධිපතිතුමා පක්ෂ නායකතුමා. ඒ නිසා මධ්‍යම කාරක සභාව තර්කානුකූලව ඒ ගැන තීරණයක් කරයි. ඊට පස්සේ ඇමැතිවරු පත් කිරීම ගැන සන්ධානයේ අනෙත් පක්ෂ එක්ක සාකච්ඡා කරයි.සංවාද සටහනචන්දන බණ්ඩාරඑජාප පාර්ලිමේන්තු මන්ත්‍රීහරේන් ප්‍රනාන්දුඑජාපය ශක්තිමත් කරන්න ලොකු විපර්යාසයක් ඇති කරමින් පක්ෂයට අලුත් මුහුණුවරක් දීමට ස්වයං විවේචනයක් හරහා කටයුතු කළ යුතුයයි එජාප පාර්ලිමේන්තු මන්ත්‍රී හ‍රේන් ප්‍රනාන්දු මහතා කියයි.පළාත් සභා ඡන්ද ප්‍රතිඵලය ගැන ‘සිළුමිණ’ ට අදහස් දක්වමින් මන්ත්‍රීවරයා මේ ප්‍රකාශය කළේ ය.මහජන පීඩනයක් තිබියදීත් මේ ඡන්දයේ ආණ්ඩුවට ඇඟවීමක් කිරීමට නොහැකිවීම කනගාටුවට කරුණකැයි ද කී මන්ත්‍රීවරයා තම පක්ෂය ඡන්ද දිනන පක්ෂයක් බවට පත් කිරීමට පක්ෂ යාන්ත්‍රණයේ අවශ්‍ය වෙනස්කම් කිරීමට කැපවී කටයුතු කරන බව ද කීය.මේ පළාත් සභා ඡන්ද ප්‍රතිඵලය ගැන කියන්නේ කුමක්ද?මම හිතනවා එජාපය විපක්ෂයක් විදියට පසුබෑමක්; අතිවිශාල පසුබෑමක් ලබලා තියෙනවා කියලා. රටේ පවතින ආණ්ඩුවට අවාසිදායක තත්ත්වයත් එක්ක විපක්ෂයක් ලෙස අප කෙරෙහි තැබිය යුතු තරම් විශ්වාසයක් දිනාගන්න අපි අපොහොසත් වෙලා.මේ ගැන මේ ප්‍රතිඵලය ගැන මේ තියන තත්ත්වයන් එක්ක අපේ පක්ෂය එකට එකතු වෙලා ස්වයං විවේචනයක යෙදිය යුතුයි කියන තැන මම ඉන්නවා.මේ ප්‍රතිඵලය දිහා බැලුවහම පේන්නේ අපේ පක්ෂයේ අපි බලාපොරොත්තු වුණ තරම් පිබිදීමක් ඉදිරියට යාමක් ඇතිවෙලා නෑ. එහෙත් 2009 ඡන්ද ප්‍රතිඵලයත් එක්ක ගත්තහම විශාල පහළ වැටීමක් සිදුවෙලත් නැහැ.2009 දී කුරුණෑගල දිස්ත්‍රික්කයෙන් එජාපය 188000 ගන්නව‍. 2013 දී ගන්න ඡන්ද සංඛ්‍යාව 168000. මෙතන අඩුවීම ඡන්ද 20000 ක් වගේ ප්‍රමාණයක්.ශ්‍රී ලංකා නිදහස් පක්ෂ ප්‍රමුඛ සන්ධානය 2009 ඡන්දයෙන් ඡන්ද 469000 ක් ගත්තත් දයාසිරිත් ඇවිල්ලා ජොන්ස්ටන් ඇමැති තුමාගේ පුතාගේ ඡන්ද ව්‍යාපාරයට දැවැන්ත වියදමකුත් දරල 2013 අරන් තියෙන්නේ වැඩිපුර ඡන්ද තිස් දහසක් තිස්පන් දහසක් අතර ප්‍රමාණයක්. දයාසිරි ගියත් නොගියත් ආණ්ඩුව ඒ ඡන්ද ප්‍රමාණය ගන්නවා.දයාසිරි ජයසේකර වාර්තාගත ජයග්‍රහණයක් ලැබුවේ හරේන් ප්‍රනාන්දු දයාසිරිට කරපු මඩගැසීම් නිසා කියල කෙරෙන චෝදනාව ගැන කියන්නේ කුමක්ද?මේ තරමින් වත් එජාප ඡන්ද පදනම රැකගන්න පුළුවන් වුණේ හරේන් ප්‍රනාන්දුගේ ප්‍රකාශ නිසයි කියලයි මම කියන්නේ. එජාපය 2009 ලබපු ඡන්ද පදනම හරි රැකගන්න ලැබුණේ මගේ ප්‍රහාරය නිසයි.දයාසිරිගේ මනාප ප්‍රමාණය 336000 හරි නැවතුණේ මගේ ප්‍රකාශ නිසයි. දයාසිරි වැඩිපුර ගත්තේ සන්ධානයේ ඡන්ද. සන්ධානයේ අය එම පක්ෂයේ අය ගැන කලකිරිල හිටිය නිසා දයාසිරිට ඡන්ද දුන්නා වෙන්න පුළුවන්. දයාසිරි පක්ෂය මාරු කරද්දී අපි පක්ෂයේ ඉදිමින් පක්ෂය රැකගන්න යුතුකම ඉටු කළා.දයාසිරි නිසා එජාපයේ සිදුවූ ඡන්ද ඛාදනය කොතරම් ද කියන එක පඬුවස්නුවර ආසනයේ එජාප ඡන්ද ප්‍රමාණය හාරදහස දක්වා ප්‍රබල ලෙස අද වැටීමෙන් පෙන්නුම් කරනවා නේද?පඬුවස්නුවර ඡන්ද අපේ අඩු වුණ බව ඇත්ත. දය‍ාසිරි 336000 ක විශාල ඡන්ද ප්‍රමාණයක් ගත්තා. එහෙත් ඔහු ගත්‍ ඡන්ද ප්‍රතිශතය සීයට 65 යි‍. ඔහුට වැඩි ප්‍රමාණයක් ඡන්දය දීල තියෙන්නේ සන්ධානයට ඡන්දය දුන්න පිරිසයි.සජිත් ප්‍රේමදාස තමයි මෙතෙක් වැඩි ම ඡන්ද ප්‍රතිශතයක් ලබාගෙන තියෙන්නේ. ඔහු එජාපය හම්බන්තොට ගත් ඡන්ද ප්‍රමාණයෙන් සීයට 88 ක ඡන්ද ප්‍රතිශතයක් ලබාගත්තා.මමත් පසුගිය වතාවේ පළමු වරට බදුල්ලෙන් ඉල්ලා සීයට 55 ක ඡන්ද ප්‍රතිශතයක් ලබාගත්තා.2014 මහ ඡන්දයක් ලබාගන්න මේ ඡන්දයෙන් තමන්ට තල්ලුවක් ලබාදෙන ලෙස එජාප නායකයා ඉල්ලීමක් කළත් එහෙම තල්ලුවක් ලැබුණේ නැහැ කිව්වොත්...?ඔව්. කනගාටුවට කරුණ මිනිස්සු එවැනි තල්ලුවක් අපට දුන්නේ නැහැ. මේක ආණ්ඩු වෙනස් කරන ඡන්දයක් නොවුණත් ආණ්ඩුවේ ගමන වැරදියි කියන සිග්නල් එක දෙන්න කියල අපි ඉල්ලා සිටියා. උතුරේ මිනිස්සු නම් ඒක ඉහළින් ම කළා.ඔබ උතුරේ මිනිස්සුන්ට කොන්දක් තියනවා. දකුණේ මිනිස්සුන්ට එහෙම කොන්දක් නැහැ කියල කිව්වේ ඇයි?පත්තරවල සමහරු කියන දේ නෙමෙයි ලියන්නේ. මම කිව්වේ අපි එක්සත් ජාතික පක්ෂය ආණ්ඩුව සිදුකරන දූෂණ වංචා හොර මැරකම් ලයිට් බිල - ගෑස් බිල, බඩු මිල වැඩිකරන ආකාරය දැක දැකත් ආණ්ඩුවට විරුද්ධව ඡන්දෙ දෙන්න වයඹ මධ්‍යම මිනිස්සුන්ට ශක්තියක් නැතුව ඉද්දී පාරවල් හදල සියලු දේ ආණ්ඩුවෙන් කරල තියෙද්දී උතුරේ ජනතාව ආණ්ඩුවට විරුද්ධව ඡන්දෙ දුන්නා. දකුණේ ජනතාවත් ඒ ප්‍රතිපත්තිය රකින්න ඕන කියන එකයි මම කිව්වේ.මේ ඡන්දෙදිත් ආණ්ඩුවේ නායකත්වය පිළිඅරන් විපක්ෂනායකත්වය ප්‍රතික්ෂේප කරල නේද තියෙන්නේ?නැහැ. නැහැ‍. මේක ආණ්ඩුව පෙරළන ඡන්දයදක් නෙවෙයි. නමුත් ජනතාවගේ විරෝධය දක්වන්න ආණ්ඩුවට විරුද්ධත්වය පෙන්නන්න කාරණා ඕන තරම් තිබුණා.එහෙම තියෙද්දී ආණ්ඩුවට දිනන්න ඉඩදීම නිසා මෙතන දී විපක්ෂය මොකුත් කරන්නේ නැහැ කියන හැඟීම ඇති වෙනවා.විපක්ෂ නායකත්වය අවශ්‍ය තරමින් මහජන ආකර්ෂණය දිනාගන්න සමත් ‍නැති බව පැහැදිලියිනේ?ඒක පේන්න තියනවා. ඒ ගැන අපි විපක්ෂයක් ලෙස විපක්ෂ නායකතුමාත් එක්ක දීර්ඝ සාකච්ඡාවක් කරල තීන්දු තීරණවලට එන්න උත්සාහ කරමින් ඉන්නේ. පක්ෂය තුළ අභ්‍යන්තරව කෙරෙන විවේචන අවශ්‍ය තැනදී කරනව මිසක් අපි මාධ්‍ය ඉදිරියට ඇවිත් එසේ කරන්න සූදානම් නැහැ.පක්ෂයේ ගමන් මාර්ගය වෙනස් කරන්න පක්ෂය නිවැරදි කරන්න කළ යුතු දේ කරනවා.ඔය ක්‍රියාමාර්ගවලින් පක්ෂ නායකයා වෙනස් වෙයිද?පක්ෂය තුළ අලුත් විපර්යාසයක් කරන්න පක්ෂයට අලුත් මුහුණුවරක් දෙන්නයි අපි ක්‍රියාකරගෙන යන්නේ‍.දයාසිරි ජයසේකර මහත්තයලත් ඔහොම වෙනස්කම් කරන්න උත්සාහ කළා නේද?ඒ විදියට නෙමේ අපි කරන්නේ එදා දයාසිරිල ඔක්කොම මාධ්‍ය ඉස්සරහට ගිහින් කිව්වා. අප එහෙම මාධ්‍ය සංදර්ශන නොතියා පක්ෂ අභ්‍යන්තරයෙහි සටන කරගෙන යන්නේ‍.‍ මම මේ පෙරළියට නායකත්වය දෙනවා.දැනට කියන්න බැරි වුණත් ලබන සතිය වෙනකොට පක්ෂය තුළ ලොකු වෙනසක් වෙනවා.‍මේ ගමන ගිහින් ඔබටත් දයාසිරි ගිය ගමන් මග යන්න වෙයිද?දයාසිරි කරපු දේ මං කරන්නේ නැහැ. ඔහු පක්ෂය තුළ කළ යුතු විවේචන මාධ්‍යයට කිව්වා. මාධ්‍යයට කියල එතුමා චරිතයක් වුණා.මට මං චරිතයක් වෙන්න ඕන නෑ‍.මට ඕන මේ පක්ෂය ජයග්‍රහණය කරවන්න මේක දිනන පක්ෂයක් බවට වෙනස් කරන්නයි.මටත් දයාසිරි ගිය මග යන්න ආරාධනා තියනවා. මං ඔහුට වඩා වෙනස් වෙන්නේ ඒ ආරාධනා බාර නොගන්න නිසයි.මේ ඡන්දයෙන් පරාජය අත්වීම නිසා මින් ඉදිරියටත් කුමන මැතිවරණයක් පැවැත්වූවත් එජාපයට අත්වෙන්නේ පරාජයමයි කියන අදහස මේ ඡන්ද ප්‍රතිඵලයෙනුත් ඡන්ද දායකය‍ාගේ ඔළුවට යනවා.අපේ පක්ෂය දිනන පක්ෂයක් බවට නැවත පත් කරගත යුතු බව ඇත්ත. පක්ෂය නව ප්‍රතිසංවිධානයකට ලක් කරමින් පක්ෂයට අලුත් මුහුණුවරක් අලුත් ශක්තියක් දෙමින් විපක්ෂයේ එකමුතුව ඇති කරමින් එක්කර ගත හැකි සියලු දෙනා එකට එකතු කර ගැනීමෙන් පමණයි පක්ෂයට නව ජීවයක් ලබාදිය හැක්කේ.ඡන්දය දමන්න ඡන්ද පොළට එන්නේ නැති පිරිස දිගින් දිගටම වැඩි වෙමින් තිබෙන්නේ. ආණ්ඩුව කරන්න පුළුවන් හැම දේම කරමින් තම ඡන්ද ගොඩ වැඩි කරගන්න උත්සාහ කරන අවස්ථාවක ඡන්ද පොළෙන් ඈත් වී සිටින මේ පිරිස දිනාගැනීමට විපක්ෂය ගැන විශ්වාසයක් අප එම ඡන්ද දායකයා තුළ ඇති කිරීමට ආණ්ඩුවට විරුද්ධ ශක්තිමත් විපක්ෂ බලවේගයක් මේ රටේ අැති කළ යුතුයි.සංවාද සටහනසරත් පෙරේරා කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=af1309291</link>
    <topic>අපේ රටට දකුණෙන් භූමිකම්පා ඇතිවන අලුත් කලාපයක්</topic>
    <author>නිහාල් පී. අබේසිංහ</author>
    <content>මහනුවර මූලික අධ්‍යයනආයතනයේ අධ්‍යක්ෂ ජනරාල්භූ ගර්භ විද්‍යා මහාචාර්යසී. බී. දිසානායකපාකිස්ථානයේ ඉන්දියා මායිම අසල මහ භූමි කම්පාවක් සිදුවෙලා. මැරිච්ච අය ගණන 400 කට ආසන්නයි. ඒ සමඟ අපේ රටේ පස්සර පැත්තේ පසුගිය දිනවල පුංචි භූමිකම්පාවක් ඇතිවුණා. අපේ රටේ පසුගිය දවස්වල මොනරාගල බුත්තල තිස්සමහාරාම පැත්තේ සුළු සුළු භූ කම්පන වැඩිවුණා.මෙහෙම ගියොත් අපේ රටේ මීටත් වඩා ලොකු භූමි කම්පා ඇතිවෙයි ද? අපි ඒ පිළිබඳව මෙරට සිටින ප්‍රවීණතම හා ජ්‍යෙෂ්ඨතම භූ ගර්භ විද්‍යා මහාචාර්යවරයකු වන සී. බී. දිසානායක මහතා සමඟ සාකච්ඡා කළෙමු.“අපේ ලෝකයේ පෘථිවිය මතුපිට භූ ගර්භයේ ප්‍රධාන භූ තල 9 ක් තරමක ඒවා 20 ක් විතර තිබෙනවා. ඒවා නිතරම අස්ථායි ලෙස එහා මෙහා ගමන් කරනවා. සමහර ඒවා හිමින් යනවා. සමහර ඒවා හයියෙන් යනවා. අවුරුද්දට සෙන්ටිමීටර් 6 - 7 ක් ගමන් කරන ඒවත් තිබෙනවා. මේ නිසා සමහර අවස්ථාවල ඒ භූතල එකට ගැටෙනවා. එවිට එක සමාන බලයක් ඇති තල මායිම් දෙකක් වැදුණොත් ඉහළට එසවෙනවා. වෙනස් බල තිබෙන තල දෙකක් වැදුණොත් එකක් ගිලා බහින්න පුළුවන්.ලෝකයේ කර ඇති අධ්‍යයන අනුව මේ තල මායිම්වල තමයි වැඩිපුරම භූ කම්පන ඇතිවීමේ ප්‍රවණතාවක් තිබෙන්නේ. සමහර භූතල මායිම් ඉතා සක්‍රීයයි. සමහර ඒවා අක්‍රීයයි. මේ ඉතා සක්‍රීය තල මායිම්වල තමයි ගිනිකඳු ආදිය ඇතිවන්නේ. ඒවගේ ලොව ප්‍රසිද්ධම සක්‍රීය හා දුර්වල තල මායිමක් තමයි ඉන්දුනීසියානු සුමාත්‍රා භූ තල මායිම.ඉන්දුනීසියා තල මායිමේ සතියකට භූමි කම්පා කීපයක් සිදු වෙනවා. වසරකට වරක් මෙහි ලොකු භූමිකම්පාවක් සිදුවෙනවා. මතක ද 2004 දෙසැම්බර් 24 වැනිදා සුනාමියට වෙච්ච භූමි කම්පා දෙක. ඒවා එහි තමයි සිදුවුණේ.මේ තල අතර වැදගත් තල දෙකක් තමයි ඉන්දියානු තලය හා යුරේෂියානු භූ තලය. ඉන්දියානු තලය හා යුරේෂියානු තලය එකට ගැටීම නිසා තමයි හිමාලය පැන නැග්ගේ. තාමත් ඒ ගැටීම තිබෙනවා. ඒ ගැටීම නිසා තමයි මට හිතෙන්නේ පසුගිය දවස්වල පකිස්ථානයේ භූමි කම්පාවක් ඇතිවුණේ.මේ ඉන්දියානු තලය ඊසාන හා උතුරු දෙසට දිගට ගමන් කරනවා. මේ තත්ත්වය එවිට අර යුරේෂියානු භූ තලය සමඟ ගැටීම තවත් තීව්‍ර වෙන්න පුළුවන්. ඒ නිසා හිමාලය වටේ පකිස්ථානය ඉන්දියාව නේපාලය චීනය බංග්ලාදේශය වගේ රටවල වැඩි වැඩියෙන් භූමි කම්පා ඇතිවෙන්න ඉඩ තිබෙනවා. ඒ පිළිබඳව ඒ රටවල් දැඩි අවධානය යොමු කළ යුතුයි. භූමි කම්පාවලට ඔරොත්තු දෙන අයුරින් ගොඩනැගිලි ඉදිකරන්න ඕන.මේකෙන් අපේ රටට බලපෑමක් නැහැ නේද?මේකෙන් අපේ රටට ලොකු බලපෑමක් නැහැ. ඒත් උතුරු පළාතට බලපෑමක් ඇතිවෙන්න ඉඩකඩ තිබෙනවා. මීට වඩා අපිට බලපෑම් තිබෙන්නේ අපේ රටින් කිලෝමීටර් 500 - 700 අතර අලුතින් ඇතිවෙන අලුත් භූ පැල්මක් නිසයි. ඒක හරිම භයානක භූ පැල්මක්.ලෝකයේ තියෙන්නේ ප්‍රධාන භූ තැටි අටක් හා කුඩා භූ තැටි විස්සක් මේ තැටි අතරින් අපේ රට පිහිටා ඇත්තේ ඉන්දු ඔස්ට්‍රේලියානු භූ තැටියෙයි. ඉන්දියාව ඕස්ට්‍රේලියාව නවසීලන්තය ශ්‍රී ලංකාව ඇතුළු ඉන්දියන් සාගරයේ වැඩි හරියක් පැතිරි පවතින්නේ මේ භූ තැටිය උඩයි.නමුත් දැනට වසර මිලියන 20 කට පෙර සිට මේ ඉන්දියාව ශ්‍රී ලංකාව සහ ඕස්ට්‍රේලියාව පිහිටි මේ ඉන්දු - ඔස්ට්‍රේලියා තලයේ ඉන්දියාව හා ශ්‍රී ලංකාව එක පැත්තකට එනම් බටහිරට ඇදීමක් ආරම්භ වෙලා. ඔස්ට්‍රේලියාව අදින්නේ ගමන් කරන්නේ තවත් පැත්තකට එනම් දකුණට හා නැගෙනහිරට. මේ නිසා ඉන්දු ඔස්ට්‍රේලියා භූ තලය දෙකට කැඩෙන තත්ත්වයක් ඇතිවෙලා. ඒ අනුව එම තලය දෙපැත්තට ගමන් කරනවා.මෙහි ප්‍රතිඵලය වී ඇත්තේ ඉන්දියානු ඔස්ට්‍රේලියානු භූ තලය මැදින් ඉරිතලා අලුත් භූ තල මායිමක් මේ වන විටත් නිර්මාණය වෙමින් පැවැතීමයි. මෙවැනි අලුත් තල මායිමක් ඇතිවීමේ ලක්ෂණ තිබෙන බව කොලොම්බියා විශ්ව විද්‍යාලයේ විද්‍යාඥයකු පවසා තිබුණා. වසර මිලියන 20 ක් තිස්සේ මෙය සිදු වෙනවා. මෙම තැටි මායිම හටගෙන ඇත්තේ ශ්‍රී ලංකාවට දකුණු දෙසින් දකුණු වෙරළේ සිට කිලෝමීටර් 500 ක් දුරින්. එය ඉතා භයානක තත්ත්වයක්.මේ නව තැටි මායිමෙත් මුලින් කිවු අයුරින් අස්ථායි භූ තල තමයි තියෙන්නේ. ඒ අනුව මේ මායිමේ නිතර නිතර භූ කම්පා සිදු වෙනවා. මේ මායිමේ සිදුවෙච්ච ලොකුම භූ කම්පනය තමයි 2012 අප්‍රේල් 11 දින පස්වරු 2.38 ට ඇතිවෙච්ච රිච්ටර් මාපකයේ 8.7 ක භූ කම්පනය.ඒක ඇතිවුණේ ඉන්දුනිසියාවේ බණ්ඩාඅචේ නගරයේ සිට කිලෝමීටර් 431 දුරින් කිලෝමීටර් 33 ක් මුහුද යට. ඒ භූමි කම්පාව අපේ රටේ බස්නාහිර දකුණු නැගෙනහිර පළාත් ද හෙල්ලුම් කෑවා. අපේ රටටත් සුනාමි අනතුරු ලැබුණා. මින්පසු ආරක්ෂිත ස්ථානවලට අපේ අය දිව්වා.මේ නිසා රටවල් 28 කට සුනාමි අනතුරු ඇඟවීම් ද සිදුකළා. මේ භූමි කම්පාව පිළිබඳව අන්තර්ජාතික විද්‍යාත්මක සඟරා හුඟක් ලිපි පළ කළා. අපේ රටට දකුණෙන් ඉතා ආසන්නව පිහිටි මේ අලුත් භූ තල මායිම් ප්‍රදේශය නිසා අපේ රටටත් දැඩි ලෙස බලපාන භූ කම්පන වෙන්න පුළුවන්. පසුගිය දිනවල පස්සර සිදුවුණෙත් එවැනි එකක් විය හැකියි. ඊට පෙරත් අම්පාර මොනරාගල බදුල්ල තිස්සමහාරාමය යන ප්‍රදේශවල සුළු භූ කම්පන ගණනාවක් වාර්තා වුණා. ඒ පිළිබඳව පර්යේෂණ කිරීම අත්‍යවශ්‍යයි.වසර 1614 දී කොළඹ කොටුවේ සිදුවූ මහා භූමි කම්පාවකින් කොළඹ කොටුවේ ගෙවල් 700 ක් විනාශ වුණා. 2000 ක් විතර මැරුණා. ඊට පස්සේ අපේ රටේ භූමි කම්පා රැසක් සිදුවුණා. 1976 නොවැම්බර් වල තංගල්ල ප්‍රදේශයට ආසන්නව භූමි කම්පාවක් වුණා. 1979 බදුල්ල, පස්සර ප්‍රදේශවලත් 1993 කොළඹ සිට කිලෝමීටර් 170 ක දුරකනුත් භූමි කම්පාවක් වුණා.ඊට පස්සේ තිස්සමහාරාමයේ බෙරලිහෙල ප්‍රදේශයේ මාසයක් ඇතුළත භූ කම්පන 4 ක් වුණා. මේ වසරේ මුල හා පසුගිය වසරේ අග අම්පාර ප්‍රදේශයේ භූ කම්පන 10 ක් විතර වුණා. නමුත් මේවා පිළිබඳව අදාළ අංශ නිසි අධ්‍යයන හා පර්යේෂණ කරන බවක් පේන්නෙ නැහැ. ඒවා වහා කළ යුතුයි. ඊට උදව් දෙන්න අපිටත් පුළුවන්.ඒ සුළු සුළු භූ කම්පනවල රටාව තීව්‍රතාව ගැඹුර විසිර යාමේ ප්‍රදේශය බලලා යම් යම් ආරක්ෂිත ක්‍රම අනුගමනය කරන්න පුළුවන්. අපේ රටේ මැද තිබෙන වික්ටෝරියා රන්දෙනිගල වගේ ජලාශ හා වේලි භූමි කම්පාවලින් ආරක්ෂා කිරීමට යම් විධිමත් වැඩ පිළිවෙළක් අවශ්‍යයි. ඉදිරියේ ඉදිවන මොරගහකන්ද වැනි ජලාශ ඉදිකිරීමේ එහි කැණීම්වලදී හා ජලය පිරවීමේදී භූ තලයේ සිදුවන වෙනස්කම් පිළිබදව අධ්‍යයනය කළ යුතුයි. සමස්ත ලෙස කොළඹ පවා විශාල මහල් ගොඩනැගිලි ඉදිකරන විට ඊට භූමි කම්පා ආරක්ෂණ පද්ධති සකස් කළ යුතුයි. මොකද මේ යන විදියට කොළඹට වුවත් ලොකු භූමි කම්පාවක් ඇතිවෙන්න ඉඩකඩ තිබෙන නිසා.ඒ අනුව ආපදා කළමනාකරණ ජාතික සැලැස්මකට භූමි කම්පාවලින් ආරක්ෂා වීමේ වැදගත්කම හා ඊට සුදුසු ප්‍රායෝගික ක්‍රියාමාර්ග ඇතුළත් කළ යුතුයි. එවිට අපිට සුරක්ෂිත ශ්‍රී ලංකාවක් පිළිබඳව කතා කරන්න පුළුවන්.නමුත් මේ අපේ රට තුළ ඇතිවෙන භූමි කම්පා සුළු ඒවා බව පවසා ගණන් ගන්නේ නැතිව සිටියහොත් අනාගතය අඳුරු වෙන්න පුළුවන්.පේරාදෙණිය සරසවියේභූ විද්‍යා උපදේශකමහාචාර්යකපිල දහනායකපසුගිය දවස්වල පකිස්ථානයේ භූමි කම්පාවක් වුණා. ඒ ප්‍රදේශයේ භූමි කම්පා වෙන ප්‍රදේශයක්. නමුත් අලුත් දූපතක් මතුපිට විශේෂ දෙයක් භූමි කම්පාවකින් සිදුවූ විට භූ තල මායිම් එකට ගැටෙනවා. එවිට ඒවා සිරස්ව හෝ තිරස්ව චලනය වෙන්න පුළුවන්. සිරස්ව චලනය වූ විට මෙවැනි දූපත් ඇතිවෙන්න අවස්ථා තිබෙනවා. මේ වගේ සිද්ධියක් අපට දැනගන්න ලැබුණේ ප්‍රථම වරට.අපේ රටේ පස්සර ලුනුගල මෙන්ම පසුගිය වසරවල තිස්සමහාරාම, මොනරාගල වගේ ප්‍රදේශවලත් සුළු සුළු භූමි කම්පා ඇතිවුණා.රටේ මැද ඇති ජලාශවල ජලය අඩු වැඩිවීම් හා නළ ළිංවලින් වැඩිපුර ජලය ඇද ගැනීම් හා ගල් බෝර ආදිය නිසාත් ඇතිවෙන්න පුළුවන්.අපේ රටේත් ඕනෑම වෙලාවක ඕනෑම තැනක භූමි කම්පා සිදුවෙන්න පුළුවන්. ඒකට අපි මුහුණ දෙන්න සැලසුම් සකස් කළ යුතුයි.සරලම දේ පොළොව හෙළවෙනවා ඇසුණු විගසම තනි තට්ටුවේ ගොඩනැඟිල්ලක සිටීනම් එළියට පැන ගැනීමයි. අනෙක් එක තට්ටු ගොඩනැඟිලිවල සිටීනම් කළ යුත්තේ මුල්ලකට වී සිටීමයි. භූමි කම්පා නිසා සිවිලිම් කඩා වැටි අනතුරු සිදු වෙනවා. අවම ලෙස අනතුරු සිදුවන්නේ බිත්තිය මුල්ලටයි. ඒ සමඟම තද හයිය මේසයක් ගෙදරක තිබේනම් එය යටට වෙලා ආරක්ෂා වෙන්නත් පුළුවන්.අපි භූමි කම්පාවක අනතුරුවලින් බෙරෙන්න ක්‍රම විධි පිළිබඳව දැනුම්වත් වීමයි අත්‍යවශ්‍ය. ඒ වගේම රජය අපේ රටේ තට්ටු ගොඩනැඟිලි ඉදිකිරීමේදී ආරක්ෂිත ක්‍රියාමාර්ග පිළිබඳව ක්‍රම හා විධි අනුගමනය කළ යුතුයි.අලුත් පාරවල් ජලාශ ඉදිකිරීමේදී භූමි කම්පා හා නායයාම් පිළිබඳව වඩා සැලකිලිමත් වීමක් අවශ්‍යයි.අපේ සැමටම යම් අනතුරක් සිදුවූ පසු ඒවා සති දෙකකින් තුනකින් අමතක වෙනවා. එසේ නොකර ඉන් පාඩම් ඉගෙන ඉදිරියට ආරක්ෂා වීමට ක්‍රම විධි අනුගමනය කිරීමයි වැදගත් වන්නේ.නිහාල් පී. අබේසිංහ   කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=af1309292</link>
    <topic>මියගිය අම්මා හීනෙන් ඇවිත් කෝටි පහක් දුන්නා</topic>
    <author>උපාලි සමරසිංහ</author>
    <content>හිරු අහසේ ගිනි ගනිමින් සිටී. කොළොම්තොට සිට හැල්මේ දිව එන අපේ වාහනය දැන් ගමන් ගන්නේ මීගමු කළපුව මායිමෙනි. මේ මීගමුව යැයි කියන්නාක් මෙන් නැහැපුඬු හකුළුවන මාළු පිලී ගඳක් මට දැනෙයි.අප මේ සොයා යන්නේ කවුරුන් ද? සංවර්ධන ලොතරැයි මණ්ඩලය හා හා පුරා හඳුන්වා දුන් “සුපර් බෝල්” රුපියල් කෝටි පහේ වාසනාවන්තයා ය.ඔහුගේ නම එස් ය. ඔහුගේ බිරියගේ නමට ද ‘එස්’ එකතු වෙයි. පොඩි පුතු නවය වසරේ ඉගෙන ගන්නා දරුවාගේ නම ද ‘එස්’ වලින් හැඩවෙයි. පවුලේ තවත් බොහෝ දෙනකුගේ නමට ද ‘එස්’ තවත් ආරම්භක අකුරකි. මේ ජයමල්ලේ නම ද පටන් ගන්නේ ‘එස්’ අකුරිනි. මේ නම් පුදුමාකාර අහම්බයකි. ඒත් ඇත්තකි.‘එස්’ සමඟ කිසිම මාධ්‍යයකට නොකියන දේ කතා කිරීමට මා දැන් සූදානම්ය. ‘එස්’ මා අබිමුව සිට අව්‍යාජ කතාවෙන් බොහෝ දේ කියයි. ඔහුගේ නෑ පිරිස ද මා වටේමය.“මට දැන් අවුරුදු 52 යි. මීගමුව ප්‍රදේශයට නුදුරු ගැමි පරිසරයක මං ඉපදුණේ. ගහකොළ, සතා සීපාවාට පවා මං කවදත් ආදරෙයි. මගේ පියා විදුහල්පතිවරයෙක්. අම්මා උප ගුරුවරියක් හැටියට ප්‍රාථමික අංශයේ වැඩ කළා. දෙදෙනාම දැන් නැහැ.සොයුරු සොයුරියන් 6 දෙනකුගෙන් යුත් තරමක වත් පොහොසත්කම් ඇති පවුලක මං ඉපදුණේ. මං තමයි පවුලේ බඩපිස්සා. මගේ ළමාවිය ඉතාම සුන්දරයි. වැඩිහිටි සොයුරු සොයුරියන්ගෙන් අම්මා තාත්තගෙන් පුදුමාකාර ආදරයක් කරුණාවක් මට ලැබුණා.පුංචි සන්දියේ අම්මයි තාත්තයි කාරය පදවාගෙන ඉස්කෝලවලට ගියේ මාව මැදින් තබාගෙන. අම්මා ගුරුවරියක් නිසා එයා උගන්නපු ඉස්කෝලෙට මාත් එතුමියගේ ඇඟිල්ලෙ එල්ලිලා ගියා.සාමාන්‍යයෙන් පාසල් වැඩ කටයුතුවලට වගේම බාහිර ක්‍රියාකාරකම් ආදියටත් මා තරමක් දක්ෂයි. ඒත් පන්තියේ මං අහිංසක ළමයෙක්. කවරදාවත් දඟ වැඩක් කැර නැති තරම්. මං උසස් පෙළ විභාගයට ජීව විද්‍යා අංශයෙන් ඉදිරිපත් වුණේ. ඒත් මං ගහකොළට ආදරය කළ නිසා මට හිතුණා කෘෂිකර්ම ඩිප්ලෝමාවක් කරන්න.මං ඒ තරග විභාගවලට ඉදිරිපත් වුණා. ඒවයින් පවා මට සාමාර්ථ ලැබුණා. ඒත් ඒවාට අනුමැතිය දිය යුත්තේ පළාතේ මන්ත්‍රී. අපේ පියා පළාතේ ලොකු සමාජ සේවකයෙක් වුණත් දේශපාලනයටත් තරමක් සම්බන්ධව හිටියත් කවරදාවත් තමන්ගේ වැඩක් කරගන්න කා ළඟටවත් ගියේ නැති හරිම ස්වාධීන අවංක කෙනෙක්. මගේ මවු තුමියත් එහෙමයි. මගේ අක්කා ඇත්තටම මගේ දෙවැනි මව හැටියට මගේ ජීවිතයට බලපෑවා.පොඩි අක්කා පසුකාලීනව ගුරුවරියක් හැටියට කටයුතු කළත් ඒ කාලේ රැකියාවක් නැතිව අවුරුදු 4 ක් උපාධියක් ඇතිව ගෙදර හිටියත් පත්වීම එනකම් තාත්තා කිසිම දේශපාලකයෙක් ළඟට ගියේ නෑ. ලොකු අක්කාත් බැංකු මැනේජර්වරියක් වුණේ ඒ විදියට. දැන් ලොකු අක්කා විශ්‍රාමිකයි.වික්ටර් රත්නායකයන්ගේ “අම්මා නැති මට කිරි අම්මා වී, කළුවර ගෙදරට පහනක් වී” කියන ගීය ඇහෙනකොට මගේ ඇස්වලට කඳුළු එන්නේ මගේ ලොකු අක්කා මතක් වීමෙන්.මං කෘෂිකර්ම ඩිප්ලෝමාව ලබන්න මන්ත්‍රීගෙන් අවස්ථාව ලැබෙනකම් බලා හිටියා. පළාතේ එදා හිටපු මන්ත්‍රී පවා අපට බොහොම කිට්ටු අය. ඒත් මට අවස්ථාව ලැබුණේ නෑ. දෙවැනි වරටත් මා ඒ තරග විභාගයට ගියේ දෙවැනි වතාවටවත් ඒ අවස්ථාව ලබන්න. ඒ වතාවෙත් පාස් වුණත් මන්ත්‍රී වරප්‍රසාදය අනුමැතිය ආවෙ නෑ. ඒ වෙලාවෙ මට රජයේ රැකියා කරන්ඩ එපා වුණා. ඒ අතර මගේ රත්තරං තාත්තා ආන්ත්‍රා වුණා. පවුලේ ලොකු අය විවාහ වෙලා ගිහිල්ලා අම්මයි මායි ගෙදර තනි වුණා. ඒත් පවුලේ හැමෝම අම්මා බලන්ඩ ගෙදර නිතර ආවා.සංවර්ධන ලොතරැයි මණ්ඩලයේ ප්‍රධාන අරමුණ වනුයේ රටෙහි උසස් අධ්‍යාපනය ලබන සිසුන්ට මහපොළ ශිෂ්‍යත්ව ලබාදීම සහ ජනාධිපති අරමුදල හරහා රටෙහි ජනතාවගේ සෞඛ්‍ය, ක්‍රීඩා, සංස්කෘතික කටයුතු ඉහළ නැංවීම සඳහා දායකත්වයක් ලබාදීමය. ඊට අමතරව රටේ ජනතාවට විශාල ත්‍යාග ප්‍රමාණයක් ලබා දෙමින් රට තුළ විශාල මුදල් සංසරණයක් සිදුකරනු ලබයි.2013 වර්ෂයේ 30 වෙනි සංවත්සරය සමරන සංවර්ධන ලොතරැයි මණ්ඩලය විසින් ලංකාවේ දැනට පවතින විශාල ජයමල්ල සහිත සුපර් බෝල් නැමති ලොතරැයි පතක් 2012 වර්ෂයේදී හඳුන්වා දෙනු ලැබීය.සුපර් බෝල් ලොතරැයි පත ජනප්‍රිය වීමත් සමඟ විශාල ත්‍යාග ප්‍රමාණයක් ජනතාවට ලබා දීමට හැකියාව ලැබීම පමණක් නොව රටේ සංවර්ධනයට වැඩි ආදායමක් ලබාදීම සිදුවූ අතර සංවර්ධන ලොතරැයි මණ්ඩලයේද ආදායම වැ‍ඩිවීමද සිදු විය.‘සුපර් බෝල්’ ලොතරැයිය මඟින් රුපියල් කෝටි පහකටත් වැඩි ත්‍යාග මුදලක් හිමිකරගත් පුත්තලම් දිස්ත්‍රික්කයෙන් බිහිවූ ජයග්‍රාහකයා අපගේ වන අතර, ඔහු මෙම මුදල් තමාගේ ව්‍යාපාර කටයුතු දියුණු කර ගැනීම සඳහාත්, අලුත් රැකියා අවස්ථා බිහි කිරීමට තීරණය කර තිබීම ගැන අපි සතුටු වෙමු.වෛද්‍ය චන්ද්‍රවංශ පතිරාජසංවර්ධන ලොතරැයි මණ්ඩලයේ සභාපතිවිශ්‍රාමික අම්මා ලෙඩ ගානේ වැටුණා. කොටින් ම ඈ ඔත්පළ වුණා. මං තවත් පවුලේ හවුල්කාරයෙක් එක්ක සුළු ව්‍යාපාරයක් ආරම්භ කළා ජීවත්වෙන්ඩ. තාත්තා මිය ගියාට පස්සෙ ගෙදර කැණිමඩළට හෙණ වැදුණා වාගෙ. අම්මට දියවැඩියාවත් ආවා. ඒත් අම්මා කීවෙ පොඩි පුතේ, මහන්සි වෙලා දියුණු වෙන්න. මට තවම අමාරු නැහැ කියලයි. මං උදේ හතේ ඉඳන් රාත්‍රී 10 වෙනකම් වැඩ කළා. ගමේ හැම ගහකම අරටු මා හඳුනාගත්තා. ලී බිස්නස්, පොඩි පොඩි වාහන සර්විස් වැඩ මා කළේ ඒ අතරෙදි නිතර ගෙදර දුවමින්. ඇයි! අම්මා ලෙඩ ගානේ නිසා.අවුරුදු 12 ක් මේ විදියට දුෂ්කර ක්‍රියා කරනකොට අපේ කරල පැහුණා. අපට ආදායම් සරුවෙන්න ගත්තා. ඒත් එක්කම හවුල්කාරයාගෙන් ස්වාධීන වෙන්ඩ මට සිදුවුණා. අම්මත් බලාගෙන මේවත් කරගෙන යන්ඩ බැරි තත්ත්වයක් ආවා. මගේ සිතුවිලි ව්‍යාකූල වෙන්ඩ කලින් මං එයාටම ඒ ව්‍යපාරය බාර දීලා ආයිත් ගෙදර ගියා.මට රජයේ රැකියා එපා වුණා. කරන ලද ව්‍යාපාරෙත් එපා වුණා. ඒත් මං මගේ දහිරිය නැති කරගත්තේ නෑ. ඔත්පළ අම්මාගේ ආශිර්වාද වාක්‍ය මගේ සිතේ ශක්තිය තව තවත් ඔසවා තැබුවා. ගෙදර ඉඳන් ආයිත් සුළු සුළු වෙළෙඳාම් කළා. හිටි ගමන් කඩපළට දිව්වා. ඒ කටයුතු කරගන්ඩ.අම්මාට කවන්ඩ, පොවන්ඩ, ඇයව නාවන්ඩ, මේ හැමදේම කොටින්ම කැත කුණු අතගාන්ඩ පවා මට සිදුවුණා.ඒත් අවුරුදු 3 ක් වගෙ සුළු කාලයක්. පුංචි කාලෙ මගෙ ඇඟිල්ල අල්ලගෙන අත්වාරුවෙන් මා පාසල් ගෙන ගිය අම්මාට මේ වගෙ මෙහෙවරක් පුතෙක් හැටියට කරන්න ලැබීම වරප්‍රසාද ලැබීමක් ලෙස මට පෙනුණේ. මං ඒ හැමදේම කළේ ආසාවෙන්. අනෙත් සහෝදර සහෝදරියෝ අම්මා බලන්ඩ ආවා.අම්මා ඒ හැම අවස්ථාවෙම ඇසේ සඟවා ගත් කඳුළක් ඇතිව කීවා, පුතේ උඹට හරි යනවා. දියුණු වෙනවා කියලා. තාත්තාගේ දානය වසරක් පාසා අප හැමදෙනා එකතු වෙලා දුන්නා. ඒ දානය උයනකොට මාත් එකතුවෙලා ඒ කටයුතු කරනවා. එළවළු කපනවා. ළූණු සුද්ද කරනවා. වළංමුට්ටි සෝදනවා. මේවා දැකපු අම්මා තවත් මට ආශිර්වාද කළා.අම්මා නැති වුණාට පස්සෙ මං අම්මා නැතිවුණු හැම ජනවාරි මාසෙම වෙනම දානයක් දුන්නා. මගෙ විවාහය සිද්ධ වුණෙත් අම්මා ඔත්පළව ඇ‍ඳේ ඉන්නා කාලෙ. මගෙ පොඩි පුතාට අවුරුද්දක් විතර ඇති අම්මා නැතිවෙනකොට. හැම අවුරුද්දෙම සැප්තැම්බර් තාත්තගෙ දානෙ. මේ අවුරුද්දෙ දුන්නෙ 29 වතාවට.තාත්තගෙ දානෙ අම්මගෙ දානෙ කිට්ටු වෙනකොට අම්මව මට පේනවා. මං හිටපු මහ ගෙදරින් මගෙ නෝනටත් මටත් පොඩි එකාටත් යන්ඩ වුණා. ඒ ගෙදරින් අයින් වෙලා මගේ නිදහස හොයාගෙන යන්ඩ සිද්ධ වුණා. එහෙ මගෙ තවත් සහෝදරයෙක් පදිංචිව හිටියා. සහෝදරයන් අතරත් එකමුතුවක් තිබුණත් නිදහස කියන එක වටිනවා.ඒ නිසා මං නෝනාගේ මහ ගෙදර (මීගමුවෙන් සෑහෙන දුර) ටික දවසකට ගියා. මගෙ වාහනය වෑන් රථය ඒ කාලෙ මගෙ නවාතැන. පොඩි එකත් එක්ක අප දෙන්නා මේ වාහනේ ගෙයක් කරගත්තා. පොඩි එකා මොන්ටෙසෝරි ගෙන යන්ඩත් නෝනත් පාසල් ගුරුවරියක් නිසා එයාව පාසලට යවන්ඩත්, මගේ සුළු ව්‍යාපාර කටයුතුවලට මීගමුවෙ ඉන්න ඕනෑ නිසාත් අපි අරුණැල්ලෙම වාහනෙන් මීගමු ආවා. සමහර විට ගහක් යට දවල් බත කෑවෙ. අප නොවිඳිනා දුක් විඳිනකොට අම්මයි තාත්තයි මට හීනෙන් පෙනුණා. හොඳට දෙන්නා කතාබහ කළා. උඹට හරි යනවා පුතේ කියලා නොපෙනී ගියා.මං මීගමුවෙ කුලී ගෙදරකට ආවෙ අර දුෂ්කර ක්‍රියාව තවත් විඳින්න බැරිව. ඒ කුලී ගෙදරත් දැන් කාලයක්ම හිටියා. අම්මගෙ දානෙට, තාත්තගෙ දානෙට මට කවදත් කොහන් හරි ස්වීප් ටිකට් එකක් වැඩ කරනවා. ඒත් ‘සුපර් බෝල්’ කෝටි 5 මට ලැබේවි කියානම් හිතුවේ නෑ.මං වෙන්නප්පුවට එදා ගියේ මගෙ මෝටර් සයිකලයට ප්‍රාදේශීය ලේකම් කාර්යාලයෙන් බලපත්‍රය හදාගන්ඩ. හැමදාම මං පුරුද්දට වගේ ස්වීප් ටිකට් ගන්නවා. ඒ ටිකට්වලින් මට සුළු සුළු තෑගි ලැබුණා. ඒත් හැමදේම සිද්ධ වෙන්නෙ අම්මගෙ දානෙ ළංවෙද්දී.එදා හරි පුදුම දවසක්. අපි කොළඹ ජාත්‍යන්තර පොත් ප්‍රදර්ශනයට ගිහින් දරුවන්ට පොත් ගන්ට සූදානම් වුණා. වෙන්නප්පුවෙන් ගත් ටිකට් එක ඒ වෙලාවෙ මගෙ අල්මාරියේ තැන්පත් කැර තිබුණෙ. මං කලබලේම කමිසය ඇඳලා තියෙන්නෙත් කණපිට. එළියට ආවාම මගෙ යාළුවෙක් මේක කන්ඩ කියල ලොකු කෙසෙල් ගෙඩියක් දුන්නා. මට කන්ඩ බැරි තරම් ඒක ලොකුයි. ඒත් යාළුවාගෙ පෙරැත්තට ඒක කෑවා.එදා එහෙම යද්දි ගත් ස්වීප්වලට සුළු සුළු ජයග්‍රහණත් තිබුණා. මං විහිළුවට මගෙ අද අම්මා වගෙ ඉන්න අක්කට කීවා, “අක්කේ, අද සුපර් බෝල් එකත් මං ගන්නෙ” කියලා. ඔක්කොම හිනාවුණා. ලොකු අක්කත් එයාගෙ මහත්මයා නීතිඥ මස්සිනාත් මට හැමදාම ආශිර්වාද කළා.එදා හවස මේ ජයග්‍රහණය ලබපු වෙලාවෙ මට අදහාගන්ඩ බැරි වුණා. අම්මා තාත්තා මට දුන් තෑග්ගක් නේද කියලා හිතුණා. මං මේකෙන් ගෙයක් දොරක් මටම කියලා හදා ගන්නවා. දරුවන්ට උසස් අධ්‍යාපනයක් දෙනවා. මා ළඟ ඉඳලා ඉවත්වෙලා ව්‍යාපාරයක් පටන්ගන්ඩ කියන ඒ සේවකයන්ව අරගෙන ව්‍යාපාරයක් කරනවා. හොඳ ආයෝජනයක් කරලා රටටත් සේවයක් කරනවා.එක දෙයක් කියන්නට ඕනෑ. සංවර්ධන ලොතරැයි මණ්ඩලයේ සභාපති පතිරාජ මහත්මයා හා එහි කළමනාකාර අධ්‍යක්ෂතුමා ජනාධිපති ජ්‍යෙෂ්ඨ සහකාර ලේකම්වරුන්ගේ ඉඳන් ලොතරැයි මණ්ඩලයේ සියලුම සේවකයන් ඉතාම කරුණාවෙන් අපට සැලකුවා.ඒත් එක්කම රටේ ජනතාවට මං කියන්නේ මේ වාසනාව කොතැන තියෙනවා ද දන්නෙ නෑ. මට හැමදාම අරමුණක් තිබුණ ස්වීප් ගන්නකොට කවරදා හරි දිනයි කියලා. ඒක මට අද හිමි වුණා. මගෙ අම්මට පින්සිද්ධ වෙන්ට. සමහරවිට මේ රටේ මිථ්‍යා මත යනවා. ලොතරැයි වාසනාව එහෙම කාටත් යන්නෙ නෑ කියලා. ඒ නිසා සිළුමිණ පත්තරේට පමණක් මේ කතාව කියලා ඒක ඇත්ත කියලා සනාථ කරන්ඩ හිතුණේ.තවත් දෙයක් කියන්න ඕනෑ. මං උදේ හවා බුදුන් වඳින පංච ශීලය රකින කෙනෙක්. “ධම්මේ හවෙ රක්ඛති ධම්මචාරි” කියන කතාව ඇත්ත. මං තාටවත් වෛර කරන්නේ නෑ. කාටත් මෛත්‍රිය පතුරනවා. මේ මුදලින් දාන මාන දීලා දුගී මගී යාචකාදීනටත් කොටසක් දන් දෙනවා.එදා මගේ සුළු ව්‍යාපාරවලට ණය ගන්න ගියාම, ගෙවල් දොරවල් උකස් කරලාවත් ණයක් ගන්න බැංකු උදව් කළේ නෑ. මට ඇපකාරයන් සොයාගන්ඩ පුළුවන්කම තිබ්බත් ඒ ඇපකාරයො ශක්තිවන්තයින් ලෙස බැංකු පිළිගත්තෙ නෑ. ඒත් මගෙ මුදල දාගන්න දැන්නම් බැංකු ජාලයම ඒවි. දුප්පත්, මිනිසුන් ගැන හිතලා සැබෑ සෙනෙහසින් කටයුතු කරන්ඩ බැංකු කළමනාකරණය සිතන්ඩ ඕනෑ බවත් මා කියන්ඩ කැමැතියි.මේක මගේ රත්තරං අම්මා එයාගෙ දුක සැප වැලඳගත්තට මට දුන් තෑග්ගක්.උපාලි සමරසිංහඡායාරූපය දුෂ්මන්ත මායාදුන්න කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=af1309293</link>
    <topic>හැවැන් ඇල්ල යෝධ සැඩ පහර මට්ටු කළ නිලන්ති</topic>
    <author>ටිරෝනි වෑවලගේ</author>
    <content>හවස් වන විටත් වැස්ස නතර වී තිබුණේ නැත. දැන් හැවැන් ඇල්ල ඔය පිටාර ගලමින් ඇතැයි නිලන්ති සිතුවා ය. කුඩා කළ සිට ම ඔය ඉවුරේ දිවි ගෙවූ ඇයට හැවැන් ඇල්ල කුඩා ඔය හැසිරෙන අයුරු හොඳට හුරු පුරුදු ය. ඇතැම් විට හවස් වන විට දේවහූව ජලාශයේ වාන් දොරටු විවෘත වන්නට ද පුළුවන. මේසන් රැකියාවේ නියුක්ත සැමියා සිටින්නේ කොළඹ ය. පාලුව කාන්සියටත්, ආරක්ෂාවටත් සිටින්නේ හැවැන් ඇල්ල කුඩා ඔය අසල ම පදිංචි බාප්පා ය. තම එක ම දියණියත් සමග නිලන්ති එහි යාමට පිටත් වූවා ය." ඔයේ පළල අඩි තිහක් විතර! වාන් ඇරියාම නම් අහළ පහළ වතු උඩින් තමයි ඔය ගලන්නේ. එදා ඔයේ වතුර තවත් වැඩියි. දවස් කීපයක් ම වැස්ස නිසා. බාප්පලගේ ගේ තිබුණේ ඔය ළඟ ම.ඔයට මීටර් පනහක් විතර ඇති. ගේ ළඟින් මහව දඹුල්ල පාර යනවා. ඒ පාරේ තමයි රෝස තිරිවාන නිධිය තියෙන නාමල් උයනට යන්නේ. ඔයෙන් එගොඩ වෙන්නේ කොන්ක්‍රිට් පාලමකින්. ඒත් පාලම පාතයි. වාන් ඇරියම පාලමට උඩින් වතුර දානවා. එදත් පාලම උඩින් අඩි කීපයක් උසට වතුර පාර තිබුණා. "නිලන්ති රත්නායක එදා තමා මුහුණ දුන් සිදුවීම සිහිපත් කරන්නී ය. තිස් හය වියැති ඇය 2012 දෙසැම්බර් දහඅට වැනි දින සවස හැවැන් ඇල්ල කුඩා ඔය අසල පිහිටි තම බාප්පාගේ නිවසට පැමිණෙන්නී ය. ඇය සිතූ පරිදිම දේවහූව ජලාශයේ වාන් දොරටු විවෘත කිරීම හේතුවෙන් මහා දිය කඳක් සවස් වන විට ද පාලම මතින් ගලා යමින් තිබිණි." වැස්ස නතර වෙලා තිබුණෙ නැති නිසා අපි නිදා ගන්න ගියා. ඒත් පාලමෙන් එගොඩට යන්න ආපු මිනිස්සු යන්න විදිහක් නැතුව පාර අයිනට වෙලා හිටියා. ඒ වෙනකොටත් බස් එකක් නවත්තලා තිබුණා.වෙලාව රෑ දහයට විතර ඇති. එකපාරට ම මිනිස්සු කීප දෙනෙක් කෑ ගහනවා ඇහුණා. බේර ගන්න! බේරගන්න! කියලා. මට තේරුණා කාට හරි කරදරයක් වෙලා කියලා. මං ඇඳෙන් නැගිටලා ඔය දිහාට දිව්වා."නිලන්ති සිතුවා නිවැරදි ය. ඒ වන විටත් ජීවිත පහක් කුඩා ඔයේ ගසාගෙන යමින් තිබිණි. පලාගල ප්‍රාදේශීය ලේකම් කාර්යාලයේ නිලධාරී මහත්වරුන් පස් දෙනෙකු රාත්‍රියේ ම හැවැන් ඇල්ල කුඩා ඔය හරහා යන්නට පැමිණියේ තවත් රෑ බෝවන්නට පෙර තම ‍නිවෙස් කරා යාමේ අරමුණෙනි.එහෙත් පාලම හරහා ගලා යන ජල පහර එතරම් සැඩ යැයි කවරකු හෝ සිතුවේ නැත. මීටර් කිහිපයක් පාලම මතින් ගමන් කළ කැබ් රථය සැඩ පහර විසින් තරයේ ප්‍රතික්ෂේප කැරිණි. ඇන්දක් හෝ අඩු තරමේ කිසිදු ආධාරකයක් හෝ නොමැති පාලමෙන් ඔයට පෙරළුණු කැබ් රථය පහළට ගසා ගෙන යන්නට විය." කැබ් එකේ හිටපු පස් දෙනා දොරවල් ඇරගෙන වතුරට පැනලා තිබුණා. ඒත් සැඩ පාරට එයාලව ගහගෙන ගිහින්. තුන්දෙනෙක් කොටේක එල්ලිලා. දෙන්නෙක් වතුරේ ගෑ වෙමින් තිබ්බ අත්තක එල්ලිලා. එයාලා කෑ ගහන සද්දේ තමයි අපට ඇහිලා තිබුණේ. මමයි බාප්පගේ පුතයි ඔය ඉවුරට දිව්වා. ඒ වෙනකොට වත්තේ සෑහෙන දුරකට වතුර ගලලා. බාප්පගේ පුතා වතුරට ටෝච් ගැහුවා. ඒ එළියෙන් මම දැක්කේ මේ කට්ටිය ජීවිත බේර ගන්න දඟලනවා. හිත හිත ඉන්න විදිහක් නෑ. මම වතුරට පැන්නා. "මේ සම්මානය කාන්තා පරපුරට ගෞරවයක්නිලන්ති රත්නායක නම් වන එක්දරු මව තම ජීවිතය ද නො තකා සැඩ පහර සමග සටනට වන්නීය. සැබවින්ම සැඩ පහර ඇය සිතුවාටත් වඩා ඇයට පහර දෙන්නේය. ළමා වියේ සිට කුඩා ඔය හුරුපුරුදු වුව අද නම් තමා කුඩා ඔය දන්නේ යැයි පැවසිය නො හැකි තරම්ය. කිඹුලන් ද වරින් වර මේ ප්‍රදේශයේ සැරිසරන බව සිහිපත් වුව ඇය කිසිසේත් ආපසු යාමට සිතුවේ නැත. ඒ වන විටත් ජීවිතයේ අගිස්සේ එල්ලුණූ මිනිස්සු මර ළතෝනි දෙමින් සිටියහ." මම ඉස්සෙල්ලම ගියේ කොටේ එල්ලිලා හිටපු තුන් දෙනා ගාවට. බේර ගන්න ආවේ ගෑනු කෙනෙක් කියලා දැක්ක ම එයාලා මට කිව්වා ආපහු යන්න කියලා. පිරිමි වෙලා අපිටවත් අපි ගැන බලා ගන්න බැරි කොට ගෑනු කෙනෙක් කොහොමද අපිව බේර ගන්නේ කියලා කිව්වා.ඒත් මම කිව්වා මම කොහොම හරි ගොඩට එක්ක යන්නම් කියලා. එතන හිටපු වයස්ගතම පුද්ලගලයාට අවුරුදු පනහක් පමණ ඇති. පස්සේ දැනගත්තා ඒ පලාගල ප්‍රාදේශීය ලේකම් කාර්යාලයේ සමාජ සේවා නිලධාරීතුමා කියලා. මම මුළින් ම ඒ මහත්මයාට කිව්වා ගොඩට එක්ක යන්නම් කියලා.ඒ මහත්මයා කිව්වා බැහැ. අපේ ළමයි දෙන්නෙක් ගහක අත්තක එල්ලිලා ඉන්නවා. කොයි වෙලාවේ ගහගෙන යයිද දන්නේ නැහැ. ඉස්සෙල්ලා එයාලව බේර ගන්න කියලා. මම කිව්වා හරි එයාලව බේර ගන්නවා එතකල් ඔයාල එන්න කියලා. ඊට පස්සේ එතන හිටපු තුන් දෙනා ම සැරෙන් සැරේ ගොඩට ගෙනාවා. බාප්පගේ පුතා වතුරට ටෝච් ගහගෙන හිටියා. "මේ වන විට එතැනට පැමිණ සිටි නිලන්තිගේ බාප්පා කඹයක් යොදා ගනිමින් අත්තේ එල්ලී සිටි දෙදෙනා බේරා ගැනීමට නිලන්තිට උපකාර වන්නේ ය. එහිදී ද වියපත් බාප්පාට වඩා නිලන්ති පෙරමුණ ගන්නී ය. සියල්ල අවසන ජීවිත පහක් බේරා ගැනීමේ මහා පුණ්‍ය කර්මයට නිලන්ති තම උපරිම දායකත්වය ලබා දී සිටින්නී ය." ඒ මහත්වරු තමන්ගේ කාර්යාලයට කතා කරලා වාහනයක් ගෙන්වාගෙන යන්න ගියා. පහුවෙනිදා අදාළ තැන්වලට කියලා වාන් දොරටු වහලා තමයි කැබ් එක ගැන බැලුවේ. කැබ් එක කුඩා ඔයේ පාලමට ටිකක් පහළින් තිබුණා. පස්සේ ක්‍රේන් එකක් ගෙනල්ලා තමයි කැබ් එක ගොඩ ගත්තේ. "නිලන්ති පවසන්නීය. විරු ජන සම්මාන වෙනුවෙන් අයදුම් පත් යොමු කර තමා වෙනුවෙන් ඇය කළ සේවය ඇගයීමට කටයුතු කරන්නේ ද පලාගල ප්‍රාදේශීය ලේකම් කාර්යාලයේ නිලධාරීන් ය." පසුගිය පෙබරවාරි මාසේ සම්මුඛ පරීක්ෂණයකට එන්න කිව්වා. හැබැයි සම්මාන ප්‍රධානය තිබෙන දිනය කියලා එදාට කොළඹ එන්න කියනකල් මෙහෙම සම්මානයක් ලැබිලා කියලා මම දැනගෙන හිටියේ නැහැ."නිලන්ති තමා ඇගයීමට ලක් කිරීම ගැන සන්තෝෂයෙනි."මේ දේවල් සිදුවුණාට පස්සේ මම ‍මහත්තයට දුරකථනයෙන් කතා කරලා කිව්වා මෙහෙම වාහනයක් ඔයට පෙරළුනා කියලා. ඒත් එතනින් එහාට කියා ගන්න බැරි වුණා. දුරකථනය වැඩ කළේ නැහැ. ඒත් මහත්තයා මුළු රෑ තිස්සෙම මට කතා කරන්න උත්සාහ කළාලු!. මොකද ඒ වගේ වෙලාවක මම උදව් කරන්නේ නැතුව ඉන්නේ නැහැ කියලා දන්න නිසා. එයා මං ගැන ආඩම්බර වුණා. අපේ දුවත් එහෙමයි. "නිලන්ති එසේ පැවසුවද සැබවින්ම ඇය ගැන ආඩම්බර වන්නේ සැමියා සහ දියණිය පමණක් නො වේ.සමස්ත කාන්තා පරපුරම ඇය ගැන ආඩම්බර වනු නො අනුමාන ය. කාන්තාවන් ළඳ බොළඳ දුර්වල ලිංගික අයිතමයන් ලෙසින් පමණක් දකින්නා වූ ලෝකයට ඇය කයින් මනසින් කොතරම් ශක්තිමත් දැයි සජීවී උදාහරණයක් වන්නට නිලන්තී සමත් වූවාය. ඒ වෙනුවෙන් විරු ජන පදනමින් පිරිනැමෙන 2012 වසරේ ස්වර්ණ සම්මානයෙන් ද පිදුම් ලැබුවා ය.නිලන්තී ඔබට ජය!ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=af1309294</link>
    <topic>එහෙම නම් අපිත් කැමැතියි ලෙඩ්ඩු වෙන්න</topic>
    <author/>
    <content>පසුගිය දිනෙක විකාශය වූ එක්තරා රූපවාහිනි වැඩසටහනකට මසිත කෙතරම් ආකර්ෂණය වී දැයි කිවහොත් මැදියම් රැය වනතෙක් එදෙස බලා සිටියෙමි. කොටින් ම “ආයු‍බෝවන්” කියන තෙක් ම එක සීරුවට බලා සිටියෙමි.එය ප්‍රේක්ෂක සහභාගිත්වයක් සහිතව විකාශයවූ සජීවී වැඩසටහනකි. ප්‍රේක්ෂකයකු වශයෙන් වැඩසටහනට සම්බන්ධ වන්නට මම බොහෝ වෙහෙස වීමි. රූපවාහිනී වැඩසටහනෙන් ප්‍රකාශිත ටෙලිෆෝන් නොම්මරයට අඩු ම තරමින් විසි වාරයක්වත් කතා කරන්නට උත්සාහ ගතිමි. ක්‍රම ක්‍රමයෙන් වේලාව අවසන් වීමට ආසන්න වූ නිසා බලාපොරොත්තු ‍ඉවත දැමීමි‍. වැඩසටහනක් හා සම්බන්ධවන්නට මෙතරම් උත්සාහගත් කිසිදු අවස්ථාවක් නැතැයි මම ඉඳුරාම පවසමි.මෙය සංගීතමය වැඩසටහනකි. ශ්‍රී ලංකාවේ සුප්‍රකට විශේෂඥ වෛද්‍යතුමන්ලා හත් අට දෙනෙක් ම ගීත ගායනා ඉදිරිපත් කළ වැඩසටහනකි. ආනන්ද පෙරේරා, ජා සිංහ, සන්ධ්‍යා රාජපක්ෂ (මට මතක හැටියට) සහ තවත් කිහිප දෙනෙක් ම සහභාගි වී සිටියහ.එතැන සිටි වෛද්‍යතුමිය ගායනා කළේ මාලිනී බුලත්සිංහලගේ “දූවිලි... දූවිලි” ගීතයයි. මේ ගීතය මට හොඳින් හුරු පුරුදු ගීතයකි. මම ඊට බෙහෙවින් ඇලුම් කරමි. ඒ නිසා ම පුටුවෙහි හරි බරි ගැහී වඩාත් අවධානයෙන් රූපවාහිනී තිරය දෙස බලා සිටියෙමි. මාලිනීට ආසන්න නොවූවත් ඇගේ හඬ සහ ගායනය සිහිපත් වෙන ආකාරයට ගායනා ක‍ළා ය. සැබැවින් ම මට අවශ්‍ය වූයේ එතුමියටත් සෙසු වෛද්‍යතුමන්ලාටත් යම්කිසි දෙයක් කීමට ය.“දූවිලි දූවිලි” ගීතයේ පළමු වචන දෙක ඇසෙන විට මසිත, මා රැගෙන ඈත අතීතයට ගියේ ය.මේ ගීතය වෙද හාමිනේ ටෙලිනාට්‍යයේ ගීතයකි. නාට්‍යයේ අධ්‍යක්ෂකවරයා මෙන් ම ගීතයේ රචකයා මගේ අතිජාත මිත්‍රයකු වන ජයන්ත චන්ද්‍රසිරි ය. ඔහුත් මාත් “දිවයින” පියස යට අඩු ම තරමින් වසර දශක දෙකක්වත් එකට සේවය කර ඇත්තෙමු. මසිත එක්තරා මතකයක මා රඳවා තැබුවේ ය.රාගම පෞද්ගලික වෛද්‍ය විද්‍යාලයේ කලා උලෙළක් පැවැත්විණි. එහිදී කලාකරුවන් කිහිප දෙනකුට විශේෂ සම්මාන කිහිපයක් ප්‍රදානය කිරීමට කලා රසික වෛද්‍ය ශිෂ්‍ය ශිෂ්‍යාවන්ගෙන් යුක්ත වූ සංවිධායක මණ්ඩලය තීන්දු කොට තිබිණි. ජයන්තත්, රත්න ශ්‍රී ත් මමත් ඒ කලාකරුවන් අතර වීමු.රත්න ශ්‍රීට ගී පද රචනයටත්, ජයන්තට නාට්‍ය නිෂ්පාදනයටත් මට පුවත්පත් කලාව වෙනුවෙනුත් සම්මාන ප්‍රදානය කැරිණ. තවත් එක් කෙනෙකුට දෙන්නකුට හෝ සම්මාන ප්‍රදානය කළා දැයි මට නිච්චියක් නැත. එය එතරම් ම දුරාතීතයේ තිබෙන මතකයක් වන හෙයිනි.ඒ කලා උලෙළේදී ඉදිරිපත් කළ ගායනා පමණක් නොව නැටුම් ද අප විශ්මයට පත් කළේ ය‍. සෞන්දර්ය පීඨයේ ශිෂ්‍ය ශිෂ්‍යාවන්ගේ කලා උළෙලක් දැයි විටෙක සිතිණි. එක් වෛද්‍ය ශිෂ‍්‍යයෙක් ඉදිරිපත් කළ වෙස් නැටුම මට තාමත් මතක ය. ඔහුගේ අඩව් කස්තිරම් පමණක් නොව මස් පිඬු චලනය පවා ප්‍රවීණ නැටුම් ශිල්පියකුගේ විලාශයක් පෙන්නුම් කළේ ය. අප විශ්මයට පත්වූයේ මේ වෛද්‍ය ශිෂ්‍යයෙකු දැයි සිතුණ නිසා ය.සම්මාන ප්‍රදානය අවසානයේ දී සම්මාන ලැබූ කලාකරුවන් වෙනුවෙන් ජයන්ත චන්ද්‍රසිරි අපූරු කතාවක් කළේ ය. එය ඔහු අවසන් කළේ අපූරු වාක්‍යයකිනි. අදටත් ඒ ප්‍රකාශය මසිතෙහි තැන්පත්ව ඇත්තේ ඒ අපූර්වත්වය නිසාම ය. “කවද හරි අපේ දොස්තර මහත්තුරු වෙන්නෙ මේ නංගිලා මල්ලිලා නම් අපි කැමැතියි එදාට ලෙඩ්ඩු වෙන්ඩ.”විශේෂඥ වෛද්‍යතුමියගේ “දූවිලි... දූවිලි” ගීතය ඇසීමෙන් පසුව මට අවශ්‍ය වූයේ ජයන්ත චන්ද්‍රසිරි එදා කළ ප්‍රකාශය අදට කෙතරම් ගැළපෙනවාද යන්න පැවසීමට ය. එවැන්නක් ඒ වැඩසටහනට එක්වී නම් වඩාත් අලෝකවත් විය හැකිව තිබිණැයි මට යළිත් පසක් වූයේ විශාරද එඩ්වඩ් ජයකොඩි වැටසටහනට සම්බන්ධවෙමින් පැවසූ අදහස කෙතරම් උපදේශාත්මක දැයි සිතුණ නිසා ය.“මේ විශේෂඥ වෛද්‍ය තුමන්ලා අපූරු කාරණාවක් සමාජයට කියනවා. දොස්තර කෙනෙක් වුණත් සෞන්දර්යය තියෙන්ඩ ඕනෑ. දොස්තර සිහිනය පස්සෙම දරුවන් ඇදගෙන යන අම්මලාට තාත්තලාට මෙය හොඳ ආදර්ශයක්.”ඔහු පළ කළේ එවැනි අදහසකි. වචන ‍එහෙ මෙහෙ වෙලා ඇති...මේ සිද්ධියත් සමඟ තවත් දුරාතීතයට මා කැඳවාගෙන යාමට මසිත උත්සාහ ගත්තේ ය.ඒ අපේ පාසල් අවධියයි. විදුහලේ අංශ අතර විවාද තරග පැවැත්වූ අවස්ථාව මට මතක ය. විද්‍යා අංශයේ විවාද කණ්ඩායමේ මම ද සිටියෙමි. එය අපූරු විවාදයකි. කලා ශිෂ්‍යයන්ට තිබුණේ විද්‍යාවේ අගය කියන්නට ය. විද්‍යා ශිෂ්‍යයන්ට තිබුණේ කලාවේ අගය කියන්නට ය.“මොන තරම් තාක්ෂණය තිබුණත් විදුලි බල්බයට සවිකරන ලෑම්ප් ෂේඩ් එක ලස්සන නැත්නම් ඒ අලෝකයෙන් වැඩක් නෑ... රෙද්දකින් නිරුවත වැසුණත් ඒක ලස්සන ඇඳුමක් නොවුණොත් ඒකෙන් ඇති වැඩකුත් නෑ...”අපේ කණ්ඩායමේ නායකයා කීවේ ය. විද්‍යා ශිෂ්‍යයෝ කලාව ගැන කතා කොට කලා ශිෂ්‍යයන් පරදවා එදා ජයගත්තෝය.“ගී අහන්න මිනිස්සුන්ටපන් පැදුරක් එළා ‍දෙන්නදූවිල්ලෙන් සැදුණ ළියේ - බාල ළියේ බාලොළියේවිශේෂඥ වෛද්‍ය තුමියගේ කටහඬ ඔස්සේ මාලිනීගේ කටහඬ මට ඇසේ.- කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=af1309295</link>
    <topic>එන්න මල්ලි මෙන්න ගන්න තණමල්විල මල් !</topic>
    <author>විජිත රත්නායක</author>
    <content>තණමල්විල ප්‍රදේශයේමේ තරමට ගංජා තිබේ නම්; ඒ පළාතේ සියලු ඉඩම්වලගංජා වගා කර තිබිය යුතු ය.ඒ හැරෙන්නට කියන තරම් ගංජා අලෙවියක් තිබේ නම් ශ්‍රී ලංකාවෙන් භාගයක් ම සූර් වී සිටිය යුතු ය.තණමල්විල ගංජා කතාවේ ඇත්ත කුමක්ද? නැත්ත කුමක්ද?තණමල්විල දිවයින පුරා ප්‍රකටවී ඇත්තේ මල් කතාවක් නිසා ය. ඒ ගංජා පිළිබඳ විවිධාකාර කතා සන්නිවේදනය වීමත් සමඟයි. මේ හේතුවෙන් තණමල්විල ජනතාව සාමාජීය ජීවිතයේදී අපමණ වූ පීඩාවන්ට පත්ව ඇත. මේ මල් කතාව මෙතරම් ජනප්‍රිය වීමට හේතුව? කාලයක් තිස්සේ ලැබූ අත්දැකීම් හා හෙසොයා යා බැලීම් පදනම් කරගෙන තණමල්විල මල් කතාවේ තිත්ත ඇත්ත කියන්නට මට සිතිණි.තණමල්විල මල් පිපුණත් තහනම් නීතියට ඒ සියලුම මල්වල ඇති සුවඳ සිදියට... නීතිය තහනම් උනාට තාමත් ඉර හඳ යට කොළඹට අරගෙන එනවා තණමල්විල මල් ටික...තොර තෝංචියක් නැතුව මොනරාගල - කොළඹ; කොළඹ - මොනරාගල බස් රථයේ කන පැලෙන හඬින් ඇත්ත සත්‍ය නොදත් ගීත රචකයාගේ වචන හරයට ගයන්නට ගීත නැතුවදෝ මල් කතාවකට හඬ තලන ගායකයාගේ දෝංකාරය මොනරාගල ම උපන් රියදුරායි, කොන්දොස්තරයි රස විඳිමින් මේ නසන්නේ තමන් උපන් ප්‍රදේශයේ අභිමානය හා ප්‍රදේශයේ ජනයාගේ හෙට ජීවිතය බව නො දැනීම ගැන මුලින් ම කනගාටුව ප්‍රකාශ කළ යුතුව තිබේ. එයින් නොනැවතී කොන්දොස්තර කොලුවා දෙවෙනි තැන දෙන්නේත් තමා උපන් ප්‍රදේශය තව දුරටත් නීති විරෝධී. සමාජ විරෝධී, අපරාධකාරයන්ගේ නිජබිමකි යන මතයේ පිහිටාදෝ යන සැකය මා සිත තුළ පීඩාකාරී වේදනාවක් ඇති කරයි.පඳුරු පඳුරු ගස් මොනරාගල මල් තණමල්විල රේණූ නිහඬව රොන් ටික උරන්න යන බඹරුන් දැක්කද යාළු...යනුවෙන් කිසිම සංවරයකින් තොරව ගීත කලාව ම පාදඩකරණයේ යොදවන මෙවන් ගීත බස් ගීත බවට පත්වී ඇතත්; ඒවා බස් මගීන්ගේ ගීත නොව රියැදුරුගේ හා කොන්දොස්තරගේ ගීත බව කිව යුතු ය.ත්‍රෛයිලෝකවිජයා, බහංගා, මාතුලානි, මාදිනී, විජයා, සිද්ධි, ගංජා, මරිජුආනා ආදී නම් වලින් ද හින්දියෙන් හන්ගබං යනුවෙන් ද දෙමළෙන් කංගි - ගංජා යනුවෙන් ද ඉංග්‍රීසියෙන් ඉන්දියන් හෙම්ප් යනුවෙන් ද හැඳින්වෙන ගංජාවල විද්‍යාත්මක නාමය කැනබීස් සැටීවා වේ. (Cannabis sativa) ගංජා ඉන්දියාව, ඉරානය, ඉරාකය, පර්සියාව, ඇමෙරිකාව, අප්‍රිකාව, ඊජිප්තුව, යු‍රෝපය ආදී ලෝකයේ බොහෝ ‍රටවල ව්‍යාප්තව ඇති අතර වියළි දේශගුණයට ඔරොත්තු දෙන ශාකයකි.ඖෂධ, ගුලි, කල්ක සඳහා දේශීය වෛද්‍යාචාර්යවරුන් භාවිතයට ගන්නා ගංජා ශ්‍රී ලංකාව තුළ තහනම් මත් ද්‍රව්‍යයක් ලෙස නීති ගත කර ඇත. ස්නායු (නාඩි) ව්‍යුහයේදී ප්‍රසිද්ධ ගංජා වේදනා නාශක, නිද්‍රා ජනනය හා මුත්‍රා වර්ධකයක් ලෙසත් ප්‍රජනන ව්‍යුහයේ දී ශුක්‍ර ධාතු ස්ථම්භනය කරන බවත් වෙදැදුරෝ පෙන්වා දෙති. ඔවුහු ගංජා යොදා ගනිමින් කාමේෂ්වර මෝදකය, මදන මෝදකය, බුද්ධරාජ කල්කය, රණහංස රසායනය ආදී ඖෂධ නිපදවති.කෙසේ වුව විශේෂයෙන් කොළඹ, හික්කඩුව, කොම්පඤ්ඤවීදිය, දෙමටගොඩ, මරදාන ආදී ප්‍රදේශවල ද නැ‍ඟෙනහිර වෙරළබඩ ප්‍රදේශවල ද ජනතාවගෙන් යම් ප්‍රමාණයක් ගංජා බීමට ඇබ්බැහි වී ඇත.ලිංගික උත්තේජනයක් ලෙසින් ගංජා බීමට ඇතැමුන් පුරුදු වී ඇත්තේ දැඩි ස්නායු වියළි බවකට පත්වීම නිසා ලිංගික ක්‍රියාවලියේ වැඩි කාලයක් යෙදීමේ හැකියාවක් ඇතිවීමට ය.මාගේ මේ ප්‍රයත්නය ගංජා පිළිබඳ වැඩිදුර කතා කිරීම නොව ගංජා ගැන තණමල්විල නම් දැරීම පිළිබඳ නියම හෙළිදරව්ව කිරීම ය. තණමල්විල හා අවට වනගත ප්‍රදේශවල ගංජා වගා කටයුතු 1960- දසකය වැනි ඈතට විහිද යයි.70 දසකයේ මුල් කාලයේ දී යාල ප්‍රදේශයේ ගංජා වගාවේ සංහාරයට පොලිසිය වැල්ලවාය හඳපානාගල පාසලේ කඳවුරු බැඳගෙන තිබිණි. හෙලිකොප්ටර් පවා යොදාගෙන එකල ගංජා විනාශ කිරීමේ මෙහෙයුම් ක්‍රියාත්මක වූවේ ගංජා ගැන අද ‍තරම් කතාබහක නො යෙදෙන අවදියකදී ය.අද වන විට මුද්‍රිත හා විද්‍යුත් මාධ්‍ය මගින් නිතිපතා ගංජා වගාවන් වැටලීම් හා විනාශකිරීම් පිළිබද පුවත් අසන්නට ලැබේ. එක් වර්ෂයක් තුළ මේ මාධ්‍ය වාර්තා ගණනය කළහොත් විනාශ කර ඇති ගංජා වගාව අක්කර 100 - 200 කට අධිකය.ඒ තරම් ම මාධ්‍ය වාර්තා ය. එසේ ම විනාශ කළ ගංජාවල වටිනාකම කෝටි 100 - 200 මුදලකි. මෙය සත්‍යයක් ද? බොහෝ අය මේ මාධ්‍ය වාර්තා සත්‍යයැ'යි සිතති. ඒ අනුව තණමල්විල එක ම ගංජා තිප්පොළක් යන මතය සමාජ ගතවී ඇත.එය ජනතාවට පැහැදිලි කර දිය යුතු ම ය. විවිධ පොලිස් ස්ථානාධිපතිවරුන් පොලිස් අධිකාරිවරුන් සුරාබදු නිලධාරීන් හා විශේෂ කාර්ය බළකායේ නිලධාරීන් සමඟ ගංජා මෙහෙයුම් සඳහා සහභාගි වූ අයෙකු ලෙස කරුණු පැහැදිලි කරන්නට කැමැත්තෙමු.ගංජා කැලේ තුළදීම ගිනි තබන අයුරුදැනට ගම්පහ කොට්ඨාසය භාර පොලිස් අධිකාරි විජිත කොමසාරු මහතා මොනරාගල සහකාර පොලිස් අධිකාරිව සිටියදී ගංජා මෙහෙයුමකට එක්වී.සැබෑ ලෙස ම තණමල්විල ගංජා පිළිබඳ මේ තරම් කතාබහක් නිර්මාණය කිරීමට මුල් වූ කණ්ඩාය‍ම් ත්‍රිත්වයකි. ඒ පොලිසිය, සමහර මාධ්‍යවේදීන් හා සුරාබදු නිලධාරින් ය‍. මේ ත්‍රිත්වය ම වාර්තා කරනුයේ නිවැරදි නො වන තොරතුරු බව මගේ හැඟීමය.එය ප්‍රකාශ කරන්නේ මාධ්‍ය වගකීමක් හැටියට සලකමින් ය. ඔය කියන තරම් ගංජා හේන් ප්‍රමාණයක් තණමල්විල අවට ප්‍රදේශයේ ඇත්නම් එය රහසිගත වගාවක් විය නො හැකි ය. මන්ද? එතරම් භූමි ප්‍රමාණයක් රහසිගතව හෝ කොටස් වශයෙන් හෝ පවත්වාගෙන යාමට තරම් කැලෑබද ප්‍රදේශ මේ කලාපය තුළ නැත.තණමල්විල, උඩවලව හා ලුණුගම්වෙහෙර, වනෝද්‍යාන සීමාවන්ට මායිම්ව පිහිටා ඇති අතර උඩවලව වනෝද්‍යානය ප්‍රමාණයෙන් අක්කර 72,000 ක් වුවත් එය විශාල වශයෙන් ඉළුක්, ගිනිකීරැස්ස හා විවෘත පිට්ටනිවලින් සමන්විත උයනකි.මෙහි ගංජා වගා නොකරනවා ම යැයි නොපැවසෙන අතර මේසා විශාල ‍භූමි ප්‍රමාණයකින් ගංජා වගාව සිදුනොවන බව කිව යුතු ය. ලුණුගම්වෙහෙර වනෝද්‍යාන‍ය ද අක්කර සිය ගණනින් රහසිගත ව වගා කළ හැකි භූමියක් නොව එය ද කතරගම, බුත්තල සීමාවන්හිදී ජනගහනයෙන් පිරුණු ප්‍රදේශවලට මායිම්ව පිහිටා ඇත.එසේ නම් මෙය මේ අයුරින් සන්නිවේදනය වන්නේකෙසේද? පොලිසිය සිදු කරන ගංජා මෙහෙයුමකදී ස්ථාන කිහිපයකදී සොයා ගන්නා ඉඩමක සාමාන්‍ය වපසරිය හඳුන්වන්නේ අල්ලියක් ලෙසිනි. අල්ලියක් යනු අක්කර කාලකටත් අඩු ප්‍රමාණයකි.මේ ඉඩ‍ම්වලදී සොයා ගන්නා ගංජාවලින් අධිකරණයට ඉදිරිපත් කිරීමට ගෙන එන්නේ ගංජා ගස් කීපයකි. අනෙක්වා හේන් තුළදීම පුළුස්සා දමති. මේ ගංජා මෙහෙයුම හෙට දවසේ තම මාධ්‍යයට හොඳ ප්‍රවෘත්තියක් කිරීමට මාධ්‍යකරුවාට ඇවැසිය.ඇල්ලූ ගංජා ඉඩම් ප්‍රමාණය අල්ලි 5 ක් නම් එහි ඇත්තේ අක්කරයකටත් අඩු ප්‍රමාණයකි. එහෙත් මාධ්‍යකරුවා මෙහෙයුම ක්‍රියාත්මක කළ පොලිස් නිලධාරියා සමඟ සාකච්ඡා කර අල්ලි 5 අක්කර 5 කිරීමටත් ගංජාවල වටිනාකම අතරමැදියාගෙන් අතරමැදියාට ගොස් අවසානයේ විකිණේ යැයි පැවසෙන ඉහළ ම මිලට දල තක්සේරුවක් කරයි.ඒ අනුව ගංජාවල දල වටිනාකම ලක්ෂ 10 ක් පමණ වේ නම් එය ලක්ෂ 50 ක් හෝ 100 ක් බවට පත් කිරීම සිදුවන්නේ තම මාධ්‍ය තුළ මෙහෙයුමේ අගය වැඩිනම් ප්‍රමුඛතාවක් ලැබෙන බව දන්නා නිසා ය.මේ කිසිම තීන්දුවකට පොලිසියේ කිසිම නිලධාරියකු අකමැත්ත ප්‍රකාශ නොකර එය ස්ථිර කරන්නේ තම ‍ඉහළ නිලධාරීන් ද විශාල මෙහෙයුමක් සිදු කළ බව වාර්තාවීමෙන් ඇගයුමට ලක් කිරීම හැරුණු කොට ලැබෙන වෙන ප්‍රතිලාභයකට නො වේ. මෙවන් මෙහෙයුම්වලදී ලබා ගන්නා දඩ මුදල්වලින් පොලිසිය සඳහා ප්‍රසාද දීමනාවක් ලැබුණ ද එය ද බොහෝ විට ඉහළ නිලධාරීන්ගේ උපදෙසින් ඔවුන්ගේ නමට ලකුණු වැටෙන වැඩකට යෙදවෙන බව දැනගන්නට ලැබේ.එක් ගංජා මෙහෙයුමක් පිළිබඳ මුද්‍රිත හා විද්‍යුත් වාර්තාවක් ගොඩනැංවී තිබූ ආකාරය තවදුරටත් පැහැදිලි කර ගැනීමට මෙසේ සටහන් කරමි. උඩවලව වනෝද්‍යානය තුළට මෙහෙයුමකට ට්‍රැක්ටර්වල නැගී ගිය පොලිස් කණ්ඩායමට වර්ෂාවට පෙඟුණු බිමේ මී ගවයන්ගේ අඩි පාරවල් නිසා සැකසුණු නියරවල් ගංජාකරුවන් පාර හරස්කර බැඳි මාර්ග බාධක ලෙසත් හේනක ඔත්තු බැලීමට සිටියෙකු පොලිසිය පැමිණි බව හැඟවීමට රතිඤ්ඤයක් දැල්වීම අහසට වෙඩි තබමින් පලා ගිය බව ප්‍රකාශ කිරීමටත් පෑන මෙහෙයවා තිබූ අයුරු රටවාසීන් දැන‍ගත යුතු ය.අල්ලන ගංජා, හේන් තුළදීම ගිනි තබා විනාශ කරන බැවින් ඒවායෙහි වටිනාකම පිළිබඳ කිසිවෙකුට ප්‍රශ්න කිරීමට ඉඩක් නැත.සුරාබදු නිලධාරීන් සිදුකරන මෙහෙයුම් මීටත් වඩා සරල ය. ඔවුන් ගංජා පැළ හේනක් හොයා ගත්තත් ඒ පිළිබඳ ප්‍රවෘත්තිය කෙළින් ම කොළඹ මාධ්‍ය ආයතනයකට ඔවුන් විසින් ලබා දෙන නිසා ඒවායෙහි සත්‍යතාව පොලිස් වැටලීමක සත්‍යතාව මෙන් 50% කටත් වඩා අඩු බව තේරුම්ගත යුතු ය. හේනකට නො ගිය කොළඹ මාධ්‍ය ආයතනවල මාධ්‍යකරුවාට ලැබෙන තොරතුරු සැබෑ යැයි විශ්වාසයෙන් ඔහු තව වර්ණනා එකතු කර ප්‍රකාශයට පත් කරයි.ඇතැම් අවස්ථාවල ගංජා පිළිබඳ කිසිදු සම්බන්ධයක් නැති පුද්ගලයන්ට පහරදී වරදකරුවන් කිරීමට පවා සුරාබදු නිලධාරීන් /උත්සාහ ගන්නා බව ප්‍රකාශ වන අතර එවන් වාර්තාවන් ද හෙළි දරව් වී ඇත. එක් ගංජා වැටලීමකට ගිය සුරාබදු නිලධාරීන් ලක්ෂ 5 ක් දී ගංජා අල්ලා ගැනීමට උත්සාහ ගත් අවස්ථාවක පුද්ගලයෙකු විසින් එම ලක්ෂ 5 පැහැරගෙන ගිය අතර කෝලාහලය බැලීමට පාරට පිවිසි මේ පිළිබඳ කිසිදු සම්බන්ධයක් නොමැත්තෙකු අත්අඩංගුවට ගෙන බන්ධනාගාර ගත කිරීමේ සිද්ධියක් ද වාර්තා වෙයි‍.මේ ආකාරයෙන් ගංජා නිසා තණමල්විල යන නාමය දිවයින පුරා ප්‍රකට වීමෙන් මේ ප්‍රදේශයේ ජීවත්වන උගත් බුද්ධිමත් සාමකාමී යහගුණවත් අයට ද දැඩි පීඩාවක් ගෙන දී ඇත. උසස් අධ්‍යාපනයක් ලබා රැකියාවක් සඳහා ආයතනයකට සම්මුඛ පරීක්ෂණයකට ගියත් තණමල්විල කියූ සැණෙන් තෝරා ගැනීමට මැළිකමක් දක්වන අවස්ථා එමට ය.එපමණක් ද නොව විවාහ වයසට පත්ව සිටින යෞවන යෞවනියන් ද තණමල්විල ගංජා කතාන්දරයත් සමඟ අසීරුවට පත්වී ඇත. තණමල්විල ප්‍රදේශයෙන් කෙල්ලක ගෙනියන්නවත් තණමල්විල‍ට කෙල්ලකු දෙන්නවත් කිසිවකු කැමැති නැත.තණමල්විල ගංජා කතාව හා ඇඳුණු දේශපාලන පසුබිමක් ඇතැයි ඇතැම් මාධ්‍ය මගින් ඉඟි පළ කළ ද තහවුරු කළ හැකි කිසිදු තොරතුරක් ඉදිරිපත් වී නැත. එයට හේතුවනවා ඇත්තේ ගංජා ප්‍රවාහනයේදී හෝ වගාවන් තුළ දී අත්අඩංගුවට පත්වන්නන් ඉන් මිදී යාම සඳහා දේශපාලන හිතවත්කම් ප්‍රකාශ කිරීම විය හැකි ය.ගංජා නිසා තම රැකියා අහිමිකර ගත් පොලිස් නිලධාරීන්ගේ සංඛ්‍යාව ද විශාල ය. පසුගියදා තණමල්විල පොලිසියේ නිලධාරීහු 8 ක් ගංජා නිසා එකවිට වැඩ තහනමට ලක්වූහ.කෙසේ වුව තණමල්විල ආශ්‍රිත කැලෑබද ප්‍රදේශවල සුළු පරිමාණ රහසිගත ගංජා වගාවන් දැක ගත හැකි වන අතර කිසිම අවස්ථාවක මේ වගාවක දී තණමල්විල ප්‍රදේශයේ පුද්ගලයන් අත් අඩංගුවට පත්වූ බවත් දැ‍නගන්නට නැත. බොහෝ හේන්වල සිටිනුයේ වලස්මුල්ල ඇඹිලිපිටිය මිද්දෙණිය ආදී ප්‍රදේශවල පුද්ගලයන් ය. එම ප්‍රදේශවල පුද්ගලයන් ගංජා වගාවන් සඳහා දීර්ඝ කාලයක සිට මේ ප්‍රදේශ තෝරා ගන්නට ඇත. එහි ශාපය ගෙවන්නට සිදුවී ඇත්තේ තණමල්විල ජනතාවයි.විජිත රත්නායක‍මොනරාගල දිස්ත්‍රික් සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=af1309296</link>
    <topic>වරකට පොත් 25 ක් නිකුත් කරන පුස්තකාලයක්</topic>
    <author>සටහන හා ඡායාරූප</author>
    <content>රාජ්‍ය සේවයෙන් විශ්‍රාම ලැබු විශ්‍රාමික යුවළක් තම විශ්‍රාම වැටුප වැය කර ප්‍රදේශයේ දරු දැරියන්ගේ යහපත උදෙසා නොමිලේ පුස්තකාලයක් පවත්වාගෙන යන පුස්තකාලයාධිපති වරයෙක් පසුගිය දා මට මුණ ගැසුණි. මෙය පිහිටා ඇත්තේ මහනුවර ගුරුදෙණියේ ඉලුක්මෝදර නම් ගමේ ය. ගුරුදෙණිය, ඉලුක්මෝදර “ගුඩ්හෝප් වත්තේ” පදිංචි සෙනරත් බණ්ඩාර වීරසේකර මහතා සහ ඔහුගේ බිරිය මල්ලිකා වීරසේකර මහත්මිය ද එක්ව මෙම පුස්තකාලය පවත්වාගෙන යති. සෙනරත් බණ්ඩාර වීරසේකර මහතා මහජන බැංකුවේ කළමනාකරුවකු ලෙස සේවය කොට විශ්‍රාම ලබා ඇති අතර, මල්ලිකා වීරසේකර මහත්මිය ද විශ්‍රාමික රාජ්‍ය සේවිකාවකි.මා එහි යන විටත් අඹු සැමි යුවළ පුස්තකාලයේ රාජකාරි කටයුතුවල යෙදී සිටියහ.පුස්තකාලය පිළිබඳ තොරතුරු හෙළි කළ සෙනරත් බණ්ඩාර මහතාකුඩා කාලයේ සිටම මං පොත් කියවීමට කැමැතියි. පාසල් යන අවදියේත් පොත් මිලදී ගෙන කියවනවා. ළමා කාලයේ සිටම පොත් කියවීම ජීවිතය හැඩ ගසා ගැනීමට මෙන්ම මගේ දැනුම වැඩිකර ගැනීමට ඉවහල් වුණා. රාජ්‍ය සේවයට එක්ව විශ්‍රාම යන තුරුම පොත් කියවීම පුරුද්දක් කරගෙන තිබුණා. මේ අයුරින් පොත් විශාල සංඛ්‍යාවක් මා ළඟ එකතු වුණා.”විශ්‍රාම යන විට මෙසේ එක්රැස් වූ පොත්වලින් පුස්තකාලයක් ආරම්භ කිරීමට හිතුණේ කුමක් නිසාදැයි මා සෙනරත් බණ්ඩාර මහතාගෙන් විමසුවෙමි. ඔහු ඊට දුන්නේ කදිම පිළිතුරකි. “පොත් කියවීමෙන් මා දැනුම ලබාගත්තා පමණක් නොව ජීවිතය හැඩ ගසා ගැනීමට ද එය උපකාර විය.ඒ නිසා අන් අයට ද පොත් කියවීමෙන් ඒ ආදර්ශය ලබාදීමට මෙම පොත් උපයෝගී කරගත හැකි යැයි මට සිතුණි. ඒ අනුව මේ පුස්තකාලය ආරම්භ කළා. මේ වන විට මෙම පුස්තකාලයෙන් ප්‍රදේශයේ පාසල් ශිෂ්‍යයන් විශාල සංඛ්‍යාවක් ඇතුළු ගම්වාසීන් ද ප්‍රයෝජන ගන්නවා.”“මේ ගමේ කුඩා දරු දැරියන්ගේ ළමා සමිතියක් තිබුණා. මම ඒ දරුවන්ට කිව්වා මා ළඟ පොත් විශාල ප්‍රමාණයක් තිබෙනවා. ඒවා කියවා ප්‍රයෝජන ගන්න වැඩ පිළිවෙළක් සකස් කරන්න කියා. ඒ අය පුස්තකාලයක් හදාගන්න මහන්සි ගත්තත් එය අසාර්ථක වුණා. පසුව ගමේ සුබසාධක සමිතියෙන් පුස්තකාලයක් ආරම්භ කරන්න ගියත් එය හරි ගියේ නැහැ.ඒ නිසා මම මේ පොත් විනාශ වී යාමට ඉඩ නොදී මගේ උත්සාහයෙන්ම පුස්තකාලයක් ආරම්භ කිරීමට කල්පනා කළා. ඒ අනුව 2006 වසරේ ජුලි 02 වැනිදා මගේ නිවෙසේම කාමරයක් වෙන්කර මේ පුස්තකාලය ආරම්භ කළා.”තම පෞද්ගලික වියදමින් මෙවැනි පුස්තකාලයක් පවත්වාගෙන යාම පිළිබඳව මා ඔහුගෙන් තොරතුරු විමසුවෙමි. මේ වන විට පුස්තකාලයේ පොත් කොපමණ ප්‍රමාණයක් තිබෙනවා ද? “2006 ජුලි මාසයේ 02 වැනිදා පුස්තකාලය ආරම්භ කරන විට පොත් 500 ක් තිබුණා.ඊට පසු වසරින් වසර මගේත් මගේ භාර්යාවගේත් විශ්‍රාම වැටුපෙන් පොත් 6500 ක් පමණ මිලදී ගෙන තිබෙනවා. පරිත්‍යාග වශයෙන් පොත් 900 ක් ලැබුණා. දැනට තිබෙන සම්පූර්ණ පොත් සංඛ්‍යාව 7900 ක්. ඒ වගේම මේ වන විට පොත් 4000 ක් පාඨකයන් වෙත නිකුත් කර තිබෙනවා.මේ ඉල්ලුම්පත් ලබාගෙන පොත් නිකුත් කිරීමේ ක්‍රමවේදයක් එහෙම තිබෙනවා ද?“අනේ නැහැ, ඉල්ලුම් පතක් ගන්නෙත් නැහැ. ඇපකරුවනුත් නැහැ. ඉල්ලන ඕනෑම කෙනකුට පොත් දෙනවා. සාමාන්‍යයෙන් පුස්තකාලයකින් එක් අයෙකුට පොත් දෙකකට වඩා නිකුත් කරන්නේ නැහැ. නමුත් මගේ පුස්තකාලයෙන් පොත් 25 - 30 ක් ඇරගෙන යනවා. පොත් කියවා ආපසු ගෙනවිත් භාර දෙනවා.පමා වුණත් දඩ මුදල් අය කරන්නෙත් නැහැ. දරුවන්ගෙන් හෝ වැඩිහිටියන්ගෙන් කිසිම මුදලක් අය කරන්නේ නැහැ. එහෙම කළොත් මෙය වැඩිකල් පවත්වාගෙන යන්න බැරි වෙනවා. මේ විදියට පවත්වාගෙන යාමෙන් මම විශාල සතුටක් ලබනවා.”පොත් කියවන සාමාජිකයන් ගැන සඳහන් කළොත්...“මෙය පටන් ගන්නකොටම හිටියේ සාමාජිකයන් 100 ක් පමණයි. දැනට සාමාජික සංඛ්‍යාව 875 ක්. නොකඩවා පොත් ලබාගන්නා සාමාජිකයන් 750 ක් ඉන්නවා.”නොමිලේ පවත්වාගෙන යන මේ පුස්තකාලය නඩත්තු කරන්නේ කෙසේදැයි විමසු විට ඔහු දුන් පිළිතුර මෙසේ ය.“අපි දෙන්නම විශ්‍රාමිකයෝ. විශ්‍රාම වැටුප ලබාගෙන, ජීවත් වීමටත්, ගෙදර දොර කටයුතුවලටත් සුළු මුදලක් ඉතිරි කරගෙන ඉතිරි මුදල් සියල්ලටම පොත් මිලදී ගන්නවා. මගේ නෑදෑයින් හිතවතුන් ද පොත් පරිත්‍යාග කර තිබෙනවා. මගේ අම්මා ද පොත් මිලදී ගන්න මුදල් දෙනවා.මට දියණියන් දෙදෙනෙක් ඉන්නවා. ඔවුන් විවාහකයි. ඒ නිසා මටත්, බිරියටත් කරදරයක් නැහැ. කොළඹ ගිහින් පොත් සාප්පුවලින් පොත් මිලදී ගෙන මුදල් මදි වුණොත් දූලා මට මුදල් දෙනවා.” යයි හෙතෙම කීය. ඥාතීන්, සහෝදර සහෝදරියන්, මිතුරන් හිතවතුන් උදව් කරන බව ද ඔහු සඳහන් ක‍ෙළ්ය.සෙනරත් සිය බිරිඳ මල්ලිකා සමඟ පුස්තකාලයේ කටයුතු කරන අයුරු.ප්‍රවීණ ලේඛකයන්ගේ සහ ගත්කතුවරුන්ගේ අස්සන් සංරක්ෂණය කර ඇති අයුරු. දරුවන්ගේ කියැවීම කොයිබටද?මේ පුස්තකාලයාධිපති යුවළ පුස්තකාලය පවත්වාගෙන යන ආකාරය විමසා බලන විට කවුරුත් පුදුමයට පත්වනු නොඅනුමානය. ඉතිහාසය, භූගෝලය, චරිත කථා, නවකථා, ළමා පොත්, පැරැණි සාහිත්‍යය, කෙටිකථා, පරිවර්තන, දර්ශන, විචාර, සමාජ විද්‍යා, ඉංග්‍රීසි නවකථා, මනෝ විද්‍යා ආදි වටිනා පොත් පත් රාක්කවල පිරී තිබේ.කාමරයේ ඉඩකඩ මදිවීම නිසා පොත් රාශියක් ඇඳක් මත ද අසුරා තිබේ. මහනුවර, අම්පිටිය, කටුගස්තොට, අලවතුගොඩ, හාරගම, තැන්නේකුඹුර, තල්වත්ත, අරංගල, ඉලුක්මෝදර, ගුරුදෙණිය, නත්තරම් පොත, කුණ්ඩසාලේ ආදි ප්‍රදේශවල පදිංචි ළමයින් වැඩිහිටියන් බොහෝ දෙනා මේ පුස්තකාලයේ සේවය ලබා ගනිති.මේ පුස්තකාලය විවෘත කර තබන කාල වේලාවන් සහ වසා තබන දින තිබෙනවාදැයි මා ඔහුගෙන් විමසුවෙමි.“අනේ නැහැ, අපි ගෙදර සිටින හැම වේලාවේම පුස්තකාලය විවෘත කර තිබෙනවා. නිවාඩු දිනයක් කියලා නැහැ. රාත්‍රි කාලයේත් පොත් නිකුත් කරනවා. කාටත් නිදහසේ ඕනෑම වේලාවක පැමිණ පොත් ගෙන යාමට පිළිවන්. මේ නිසා මේ පුස්තකාලයේ මුලදී සිටි සාමාජිකයන් සමහරක් ගතවූ වසර හය තුළදී පොත් දහසක් පමණ කියවා ආපසු භාර දී තිබෙනවා. මමත් මගේ බිරිඳත් ඉතාමත් සන්තෝෂයෙන් මේ සේවාව කරගෙන යනවා.”“සමහර ගත් කතුවරු ඔවුන් ලියන අලුත් පොත් මේ පුස්තකාලයට පරිත්‍යාග කරනවා. එවැනි පොත් රාශියක් මෙහි තිබෙනවා. ඇතැම් පොත් ප්‍රකාශකයන් මිලදී ගන්නා විට මට සියයට හතළිහක වට්ටම් දෙනවා. එහෙත් සමහර පොත් ප්‍රකාශකයන් මේ පුස්තකාලය ගැන කීවාම පුදුම වෙනවා.මේ වගේ වැඩක් කරනවා කීවාම ඔවුන් විශ්වාස කරන්නේ නැහැ. ඒ වුණාට මම කම්පා වන්නේ නැහැ. අපි දෙදෙනාම දැඩි උද්‍යෝගයෙන් මහන්සියෙන් මේ පුස්තකාලය පවත්වාගෙන යන බව ද” සෙනරත් බණ්ඩාර මහතා කියයි. එසේම මෙය මැනැවින් පවත්වාගෙන යාම සඳහා ඒ මහතාගේ බිරිඳ මල්ලිකා වීරසේකර මහත්මියගෙන් ඉටුවන සේවය ද සුළුපටු නොවන බව ද හෙතෙම සඳහන් කරයි.තම නිවෙසේ වැඩ කටයුතු කොතෙක් තිබුණත්, ඒ සියල්ල පසෙක තබා පොත් ලබා ගැනීමට පැමිණෙන පාඨකයින්ගේ අවශ්‍යතා ඉටුකිරීමට ඇය කැපවී කටයුතු කරන අයුරු මෙහිදී දැක ගැනීමට හැකි විය.මේ පුස්තකාලයේ පොත්පත් පමණක් නොව, පැරැණි ගත් කතුවරුන් හා ලේඛකයින් රැසකගේ අත් අකුරු, අස්සන්, ඩී. එස්., ඩඩ්ලි, බණ්ඩාරනායක, වැනි හිටපු ජන නායකයින්ගේ අස්සන් සහිත ලේඛන ද, දෙස් විදෙස් මුද්දර, ඉපැරැණි මුදල් නෝට්ටු, මුදල් කාසි වැනි පෞරාණික බොහෝ දේ සුරක්ෂිත කොට අනාගතයේ දූ දරුවන්ට දැක බලා ගැනීමට ඉඩ සැලැසීමට බණ්ඩාර මහතා කටයුතු යොදා ඇත.තම විශ්‍රාම වැටුප පෞද්ගලික සුඛවිහරණයට යොදා ගන්නවාට වඩා අනාගත පරපුරට වැඩදායක යමක් කිරීම අරමුණු කරගෙන මේ පුස්තකාලය පවත්වාගෙන යන බවත්, මෙවැනි පුස්තකාල පිළිබඳව අධීක්ෂණය කොට සහන මිලට හෝ වැඩි වට්ටමක් සහිතව පොත් ලබා ගැනීමට බලධාරීන්ගේ අවධානය යොමු වන්නේ නම් එය පාඨකයන් වෙනුවෙන් ඉටුකරන සේවයක් බව සෙනරත් බණ්ඩාර වීරසේකර මහතා අවධාරණය කරයි.මෙම පුස්තකාලය පිළිබඳ වැඩි විස්තර 081-2404897 දුරකථන අංකය අමතා ලබාගත හැක.සටහන හා ඡායාරූපමහානාම ගලහිටියාවමහනුවර උතුර විශේෂකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=af1309297</link>
    <topic>කිරිවෙහෙරේ මහ තෙරණුවෝ නිවන්පුර වඩිති</topic>
    <author>රමණී සුබසිංහ</author>
    <content>‘වෙනදාට වඩා අද කියවන පිරිස වැඩියි. රටේ මිනිස්සු පොත් කියවන්නේ නැත්නම් පොත් සාප්පු වැහෙන්න ඕන. ඒත් විචාරශීලී පරපුරක් ඉදිරියට නොඑන එකයි ගැටලුව. අද රටේ හැම තැනකම දේශපාලනීකරණය වීම මේකට හේතුවක්. පොත් පත් පරිශීලනයත් එක්කම කාලයක් යන විට ඒ ප්‍රවණතාවත් නැතිවී යන්න පුළුවන්.’ර‍ටේ තරුණ පරපුර ශාස්ත්‍රීය පොතපතට වඩාත් නැඹුරු විය යුතු කාලය උදාවී ඇති බව පවසමින් මේ විචාරශීලී අදහස් වරක් මාධ්‍යයට ප්‍රකාශ කර තිබුණේ කතරගම කිරිවෙහෙර රාජමහා විහාරාධිපති ඌව වෙල්ලස්ස විශ්ව විද්‍යාලයේ කුලපති උපාධ්‍යාය ආචාර්ය අලුත්වැව සෝරත නාහිමියන් විසිනි.දශක ගණනාවක් පුරා මෙරට භාෂා ශාස්ත්‍රීය ප්‍රබෝධයෙහි ලා අනූපමේය මෙහෙවරක නිරත වෙමින් රටට, ජාතියට මතු නොව දේශ දේශාන්තරවල ද බොදු ජනතාවට, බුද්ධ ශාසනයේ උන්නතියට අමිල සේවයක් කළ උන්වහන්සේ පසුගිය සිකුරාදා අපවත් වී වදාළේ අමරණීය නාමයක් ඉතිරි කරමිනි.උන්වහන්සේ උපත ලැබුවේ 1943 අප්‍රේල් මස පස් වැනිදා හුංගම නගරයට ආසන්න අලුත්වැව නම් ගම් පියසේ දී ය. දොන් එලියස් දහනායක යුවළ ගේ සිව්වැනි පුත් රුවන ලෙස ජන්මය ලැබු උන්වහන්සේ මූලික අධ්‍යාපනය ලැබුවේ අලුත්වැව රජයේ පාසලෙනි.කුඩා කල සිට ආගමට දහමට බොහෝ ලැදි, ඉතා කීකරු දරුවකු ලෙස වැඩිහිටියන් ගේ සිත් දිනා ගනිමින් වයස අවුරුදු 14 දී පැවිදි බිමට පත් වූයේ අලුත්වැව මේධංකර පරත්තේ ශ්‍රී ආනන්ද, පොළොන්්‍මාරුවේ ශ්‍රී රේවත යන නාහිමිවරුන් ගේ ආචාර්යත්වයෙනි. ඒ 1957 නොවැම්බර් මස 08 වැනිදාය. ඉන් හය වසරකට පසු 1963 මැයි 31 දා මල්වතු පාර්ශ්වයේ මංගල උපෝසථාගාරයේ දී අධිසිල් ලැබූහ. ශ්‍රී ජයවර්ධනපුර විශ්ව විද්‍යාලයෙන් උපාධිය ලැබු උන්වහන්සේ 1976 දී ගුරු සේවයට ඇතුළත්ව කතරගම මහා විද්‍යාලයේ නියෝජ්‍ය විදුහල්පති ධූරයට පත් වූහ.ප්‍රදේශයේ දරු දැරියන් ගේ අධ්‍යාපනය නඟා සිටුවීම වෙනුවෙන් කාලයත් ශ්‍රමයත් කැප කළ සෝරත නාහිමියෝ මහා විද්‍යාලයක්ව පැවැති කතරගම පාසල මධ්‍ය මහා විද්‍යාලයක් බවටත් ඉන් අනතුරුව ජාතික පාසලක් බවටත් පත් කිරීමට ගත් වෙහෙස අපිරිමිතය.දරුවන් ගේ අධ්‍යාපනය මතු නොව ප්‍රදේශයේ ජනතාව ගේ ජීවන තත්ත්වය නංවාලීම සඳහාත් සෝරත හිමියෝ ඇප කැප වූහ. මැණික් ගඟ කුඩාගල් අමුණ ප්‍රදේශයෙන් හරස් කර කතරගම ප්‍රදේශයේ ඇති වැව් ජලයෙන් පුරවා යල මහ දෙකම වී ගොවිතැන කරන ප්‍රදේශවාසී ගොවි ජනතාවට ජලය ලබා දුන්හ. කතරගම නාග වීදිය ප්‍රදේශයේ ජීවත්වන ජනතාව වෙනුවෙන් නව පාලමක්, ස්ථිර නිවාස 200 කින් යුත් මහා ඝෝෂපුර නම් ගම්මානයක් ඉදිකර අහිංසක ජනතාවට සෙත සලසා දුන් උන්වහන්සේ තරුණ දරුවන් ගේ ක්‍රීඩා කෞෂල්‍ය දියුණු කර ගැනීම සඳහා රාජ්‍ය අනුග්‍රහය ඇතිව විශාල ක්‍රීඩා පිටියක් ද ලබා දුන්හ.බුද්ධ ශ්‍රාවකයන් වහන්සේ වැඩ සිටින පන්සල් බිම ගමට, පළාතට, රටට ආදර්ශයක් ගෙන දෙන කේන්ද්‍රස්ථානයක් බවට පත්විය යුතු ය යන තිර අධිෂ්ඨානයෙන් නිරතුරුවම කටයුතු කළ උන්වහන්සේ කිරිවෙහෙර රාජමහා විහාරස්ථානයේ පෞරාණිකත්වය ආරක්ෂා කර ගැනීම සඳහා පසුගිය දශක දෙකක කාලයක සිට ගත් වෙහෙස අපමණය.උන්වහන්සේ විසින් රචිත,‘කතරගම පුද සිරිත්’ ශ්‍රී ලංකාවේ බෝධි සංස්කෘතිය’ ‘බෝධි රෝහණය’ යන කෘතීන් ඓතිහාසික වටිනාකමකින් යුත් පර්යේෂණ ග්‍රන්ථයන් ය. ‘මානසික ශික්ෂණය උදෙසා බෞද්ධ භාවනාව සහ වෙනත් ලිපි’ යන මැයෙන් රචිත කෘතිය බෞද්ධ පාඨකයින් අතර බොහෝ ජනප්‍රිය විය.මෙම වසරේ මාර්තු මාසයේ දී පළ කළ ‘කතරගම ලිපි’ නම් කෘතිය පිළිබඳව කළ මාධ්‍ය සාකච්ඡාවකදී උන්වහන්සේ අවධාරණය කර තිබුණේ අද දවසේ බිහිවන ශාස්ත්‍රීය කෘති ඉතා විරල බවත්, බහුලව කෙරෙන්නේ ඒ ඒ විෂයය ක්ෂේත්‍රවල මීට පෙර පළ වූ කෘති පරිශීලනය කිරීම බවත් ය. විශ්ව විද්‍යාල විද්‍යාර්ථීන් පවා මේ පිළිබඳ දක්වන උනන්දුව අවම බව පෙන්වා දී ඇති උන්වහන්සේ ඒ සඳහා විශ්ව විද්‍යාල ආචාර්ය, මහාචාර්ය වරුන් ගේ අවධානය යොමු විය යුතු බව ද අවධාරණය කළහ.‘එදා විශ්ව විද්‍යාලයක ඒ ඒ විෂයය පිළිබඳ ප්‍රාමාණික උගතුන් එකතුවෙලා වාද, විවාද, තර්ක විතර්ක, සංවාද, සම්මන්ත්‍රණ ආදී බොහෝ දේ කළා. ඒ සඳහා සෑම අංශයකම සහයෝගය ලැබුණා. අද එහෙම දෙයක් කිරීමට තරම් මේ පද්ධතිය ශක්තිමත් නැහැ.විද්‍යාර්ථීන්ට ස්වාධීනව හිතන්නට, ක්‍රියාවට නඟන්නට ඉඩක් නැහැ. නිදහසකුත් නෑ. විවිධ බලවේග ඒ නිදහස උදුරා ගන්නවා. මේ පිළිබඳව නැවත අවධානය යොමු නොකළහොත් ශාස්ත්‍රීය පිරිහීම වළක්වන්නට බැහැ.’ ශාස්ත්‍රීය ලේඛන රචනා කිරීම සම්බන්ධව විශ්ව විද්‍යාල අධ්‍යාපනයේ අද ඇති වී තිබෙන තත්ත්වය පිළිබඳ උන්වහන්සේ පළ කොට තිබුණේ එවැනි අදහස් ය.“මහා ගත්කරු මාර්ටින් වික්‍රමසිංහයන්ගේ නරක් වූ පිටි බඳුන නම් කෙටි කතාවෙහි ප්‍රධාන චරිතය ‘සීමන් මුදලාලි’ ය. පාරම්පරික බෞද්ධයකු වූ ඔහු දැඩි මසුරෙකි. ගමට පන්සලට තබා සිය අඹු දරුවන්ටවත් නිසි සේ යුතුකම් ඉටු නොකරන ඔහුට දිනක් ගමේ පන්සලේ නාහිමියන් මුණ ගැසේ. ‘ඈ මුදලාලි දැන් ඉතින් පිනක් දහමක්වත් කරගත්තොත් හොඳ නේදැයි උන්වහන්සේ මුදලාලිට කියන්නේ මහලු වියේ පසුවන ඔහු මියගිය විට පාංශුකූලයට වැඩම කොට ගුණ ගායනයක් කරන්නට සිදුවන බව සිතීමෙන් නොව යහමඟ කියා දීම භික්ෂුවකගේ යුතුකම වන නිසා ය. එහිදී සෝපහාස සිනාවක් මුවට නඟා ගන්නා සීමන් මුදලාලි පිළිතුරු දෙන්නේ මෙසේ ය.‘නෑ අපේ හාමුදුරුවනේ. මගේ අතින් එහෙමකට පවක් සිද්ධ වෙන්නෙත් නෑනේ.’සීමන් මුදලාලිගෙන් ගමට සේවයක් සිදු නොවන්නා සේම කරදරයක් ද නැත. ඔහු තමන්ගේ පාඩුවේ ජීවත් වෙයි. ඒ නිසා ඔහු සිතන්නේ තමා වැරැදි නොකරන හොඳ බෞද්ධයකු බවය. එහෙත් ඔහුගේ චර්යාව තුළ බුදු දහමේ මූලික පදනමට අදාළ ගුණධර්මයක්වත් නැත.වික්‍රමසිංහ මහතා එම වදන් සීමන් මුදලාලිගේ මුවට නැංවීමෙන් අදහස් කරන්නේ අනුන්ට කරදරයක් නොවන ලෙස ජීවත්වීම හොඳ බෞද්ධයකු ගේ ලක්ෂණයක් යැයි යන අනුවණ සංකල්පය හැඟීමට නොව එසේ ජීවත්වීම බෞද්ධකම යැයි සිතන අති පණ්ඩිතයන් ගේ අනුවණකම පෙන්වා දීමට යැයි සිතේ. එබඳු සීමන් මුදලාලිලා එදත් සිටියහ. අදත් සිටිති. ඔවුහු බෞද්ධයෝ වෙති. එහෙත් දායකයෝ නොවෙති.වර්තමානයේ දී බෞද්ධයෝත්, දායකයෝත්, භික්ෂුන් වහන්සේත් පෘථග්ජනයෝ ම වෙති. එබඳු තත්ත්වයක් තුළ වැරැදි අඩුපාඩුකම්, අතපසුවීම් සහ නොසලකා හැරීම් සිදුවීම ද අරුමයක් නොවන්නේය. ප්‍රඥාවන්තයන් කළ යුත්තේ යථාර්ථය තේරුම් ගෙන උපේක්ෂාවෙන් ක්‍රියා කිරීමය.”තමන් වහන්සේ ජනතාවට අවධාරණය කරන දේ වඩාත් හොඳින් තහවුරු කිරීමට අලුත්වැව සෝරත හිමියෝ දැක්වූයේ සුවිශේෂී දක්ෂතාවකි. බුදුදහම ගැන, බෞද්ධයා ගැන, බෞද්ධ භික්ෂුන් වහන්සේ ගැන කළ පැහැදිලි කිරීම්වල දී උන්වහන්සේ සාහිත්‍ය කෘතීන්හි එන කියමන් ද උදාහරණයට ගත්හ. උන්වහන්සේ අපවත් වීමට මාස කිහිපයකට පෙර ‘සෑම බෞද්ධයෙක් ම දායකයෙක් ද?’ යන මැයෙන් පුවත්පතකට ලියු ලිපියක එන මේ විවරණය ඊට හොඳම නිදසුනකි.ශාස්ත්‍රීය ලේඛනවලින් මතු නොව විශේෂයෙන් පුවත්පත් ලිපි රචනා ඔස්සේ ආගමික, ආර්ථික, සමාජයීය හා දේශපාලනමය වශයෙන් ද උන්වහන්සේ පළ කළ සාර ගර්භ අදහස් උදහස් සමාජ උන්නතිය පිණිස හේතු විය. දශක හතක් පුරා උන්වහන්සේ රට, ජාතිය හා ආගම වෙනුවෙන් කැප වූහ. අපි උන්වහන්සේට නිවන් සුව ප්‍රාර්ථනා කරමු.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=af1309298</link>
    <topic>සිනමා ප්‍රාඥයාගේ නික්ම යෑම3</topic>
    <author>නුවන් නයනජිත් කුමාර</author>
    <content>හේ අමරනාත් ජයතිලක නම් විය. මෙතැන් සිට අපට එතුමා “සිනමා ප්‍රාඥයකු” ලෙස කටපුරා හැඳින්විය හැක‍. ජයතිලකයන් ජීවත්ව සිටි කාලයේ කිසිවකු තමා “සිනමා ප්‍රාඥයකු” ලෙස හඳුන්වනවාට ඔහු කැමැති වූයේ නැත. ඔහු තමාව හඳුන්වා දුන්නේ “චිත්‍රපට විද්‍යාර්ථියකු (Film logist) ලෙසිනි. පරක් තෙරක් නොමැති සිනමාව නමැති ගැඹුරු විෂය සැමදා හදාරන්නෙකි යන අරුත ඔහු ඉන් ජනිත කෙරිණ. පවුල හා සමාජ සබඳතාවලින් මුළුමනින්ම විනිර්මුක්ත වී සිනමාවට පෙම් කරමින් අපිස් දිවි පෙවෙතක් ගත කිරීමට අමරනාත් අතීතයේ සිටම ප්‍රිය කළේය. කෙදිනක හෝ අප්‍රසිද්ධියේ මිය යෑම ඔහුගේ අභිලාෂය විය. “තමා මියගිය පසු පැය 24ක් ඇතුළත අවසන් කටයුතු සිදුකළ යුතු බව” සිය අන්තිම කැමැති පත්‍රයේ හේ ලියා තැබුවේ එහෙයිනි.එහෙත් සිය ජීවිතයේ අවසන් කාලයේ රැකවරණය සැලසූ පූජ්‍ය අතුරලියේ රතන හිමියෝ මේ යුග පුරුෂයාට අවසන් ගෞරව දක්වනු පිණිස කෘතගුණ දත් මිනිසුන් අල්පයකට ඉඩකඩ සලසා දෙනු පිණිස තවත් සුළු වේලාවක් ලබාදුන්හ.අමරනාත් ජයතිලක හරවත් සිනමා කෘති කිහිපයක් තිළිණ කළ අධ්‍යක්ෂවරයකු බැව් සැබවි. එහෙත් මෙරට සිනමා සාහිත්‍යයක් සුපුෂ්පිත කරලනු පිණිස ලේඛකයකු, ප්‍රාඥයකු ලෙස ඔහු ඉටු කළ පුරෝගාමී යුග මෙහෙවර ඊටත් වඩා ප්‍රශස්තය; ප්‍රශංසාර්හය.ඒකනායක ආරච්චිගේ ජයතිලක 1936 මැයි 30 වැනිදා කෑගල්ලේ දී ජන්මලාභය ලැබුවේ දූදරුවන් දහදෙනකුගෙන් යුත් පවුලක දෙටු පිරිමි දරුවා ලෙසිනි. ‘අමරනාත්’ යන නාමය ඔහු‍ෙග් උප්පැන්න සහතිකයේ නොතිබුණි. එය තම නාමයට එක්වූයේ කෙසේදැයි මෙහි පසුවට මම සඳහන් කරමි.කෑගල්ලේ ශාන්ත මරියා විද්‍යාලයෙන් අධ්‍යාපනය ලැබූ ඔහු නහඹු කල සිටම සිනමාවට පෙම් බැන්දේය. ද්විභාෂා උගතකු ලෙස සිනමාව අරභයා ලියැවුණු දෙස් විදෙස් පොත පත හේ උමතුවකින් මෙන් කියැවූයේය. 60 දශකයේ මුල් භාගයේ සිනමා ලේඛකයකු ලෙස ගොඩනැඟෙනු පිණිස ඔහුට අත හිත දුන්නේ පත්‍ර කලාවේ මහාගුරු, ලංකාදීප අගසකසු ඩී.බී.ධනපාලයන්ය.ධනපාලයන් වෙත අමරනාත් රැගෙන යන ලද්දේ කරුණාසේන ජයලත් විසිනි. ලංකාදීප පුවත්පතෙහි පළ වූ ජයලත්ගේ ‘චිත්‍රපට චක්‍රය’ පිටුවෙන් ඊට ඉඩ හසර ලැබිණ. එවකට කලා පුවත්පතෙහි සකසු වූ ආරියරත්න කහවිටයන් ද ඔහුට මේ සඳහා අනුබල දුන්නේය. කාලයක් අමරනාත්, ජයලත් සමඟ එකම ‍බෝඩිමක නවාතැන් ගෙන සිටියේය. එහිදී අපැහැදිලි අකුරෙන් ජයලත් ලියූ “ගොළු හදවත” නවකතාව ලස්සන සුපැහැදිලි අත් අකුරෙන් පිටපත් කොට දුන්නේ ඔහු විසිනි. අමරනාත්ගේ උපකාර නොවන්නට “ගොළු හදවත” නවකතාව කිසිදා බිහි නොවන බව පසුකලෙක ජයලත් කෘතවේදීව සඳහන් කළේය.ඉන්දියානු දේශයට, එහි සිනමාවට හා සංස්කෘතියට ජයතිලක අසීමිතව ඇලුම් කළේය. ඒ ඇල්ම කෙතරම් ද යත් ඔහු මනසෙන් ජීවත්වූයේ ඉන්දියාවෙහිය. හේ නිතර ඉන්දියාවට ගියේය. තමාගේ නාමයට “අමරනාත්” යන ඉන්දියානු නාමය 60 දශකයේ මුල එක්කොට ගත්තේය. නිතර නේරු තොප්පියෙන් සැරසී සිටීමට හේ ප්‍රිය ‍කළේය. ඉන්දියානු සිනමාව හා සත්‍යජිත් රේ ගැන මෙරට පාඨකයන්ට, සහෘදයන්ට හඳුන්වාදුන් පුරෝගාමී ලේඛකයා, සිනමා විද්වතා ඔහු නොවේද? ජී.ඩී.එල්.පෙරේරා ඇරඹූ කලා පෙළ පාඨමාලාවේ ඉන්දියානු සිනමාව ඉගැන්වූ දේශකයා මොහුය.අමරනාත් සිනමා ග්‍රන්ථකරණයට ප්‍රවිෂ්ට වන විට මෙරට බිහි වී තිබුණේ එච්.ජී.නෙත්තසිංහගේ “චරිත නිරූපණය හා විචාරය” (1956), රුක්මණී දේවිගේ “මගේ ජීවිත විත්ති” (1956), බෙනඩික්ට් දොඩම්පෙගමගේ “චිත්‍රපට ආස්වාදනය” (1957) යන ග්‍රන්ථ ත්‍රිත්වය පමණි. සිනමා සාහිත්‍ය කෘති දුර්ලභ සමයක එය ස්ථාපිත කරලනු පිණිස පුරෝගාමී වූයේ අමරනාත් ජයතිලකයන්ය.ප්‍රථම O.C.I.C සිරිල් බී.පෙරේරා අනුස්මරණ සම්මානයෙන් 1999 දී මේ මහා මෙහෙවර ඇගැයුමට ලක් විය. “සිනමාවÓ(1961), “චිත්‍රපට පරිචය” (1966), “චිත්‍රපට අධ්‍යයනය” (1969), “සිනමා චින්තන” (1969), “චිත්‍රපට රසවින්දන” (1981), රඟපෑම” (1995), “තිරනාටක රචනයේ පදනම” (1999), “චිත්‍රපට ශිල්පය සහ සිංහල සිනමාව” (1999) ඈ ග්‍රන්ථ ලාංකේය සිනමා සාහිත්‍ය කෙත සුපෝෂණය කරනු පිණිස ඔහු අඹා තැබූ මාහැඟි ග්‍රන්ථ නිර්මාණ ප්‍රතිමාවන්ය. සිංහලෙන් පමණක් කියවන පාඨකයා සැබෑ සිනමා කලාව, එහි භාවිතය, එහි ආනුශංගික අංග, මාධ්‍යයික ගති සොබා, රසවින්දනය, මහා සිනමා කවියන් පළමු වරට හඳුනාගත්තේ අමරනාත් ලියූ මේ අගනා, ශාස්ත්‍රීය ග්‍රන්ථ හරහාය.එපමණකුදු නොව ලාංකේය සිනමාව අන්තර්ජාතික අවධානයට යොමු කළ පුරෝගාමී ලේඛකයාණෝ ඔවුහුය. අමරනාත් පුරා වසර 25ක් “International Film Guide” නමැති අන්තර්ජාතික කීර්තිය දිනූ වාර්ෂික සිනමා සංග්‍රහයට දේශීය සිනමාව පිළිබඳ ඉංගිරිසි බසෙන් ශාස්ත්‍රීය ලිපි ලීවේය.1968 තිරගත වූ “ආදරවන්තයෝ” චිත්‍රපටයෙන් ඔහු සිනමාකරණයට ප්‍රවිෂ්ට වූයේය. මෙය ජනප්‍රිය සිනමානුරූපී ප්‍රවණතාවට අයත් වූ චිත්‍රපටයකි. ධර්මසිරි ගමගේ තිර නාටක රචනයට එක්වූයේ ද සෝමපාල ධර්මප්‍රිය කැමරාකරණයට පිවිසියේ ද මේ චිත්‍රපටයෙනි. “ප්‍රියංගා” (1970) අමරනාත්ගේ දෙවැනි නිර්මාණය වේ. පී.කේ.ඩී.සෙනෙවිරත්න ගේ තිර කතාවක් ඇසුරෙන් තැනුණු මේ චිත්‍රප‍ටයට ගීත ඇතුළත් නොවුණි.රදල තරුණයකු හා දිළිඳු තරුණියක වටා ගෙතුණු සරල ප්‍රේම කතාවක් මීට ඇතුළත් විය. අමරනාත් ගේ “තිලක හා තිලකා” (1976) ටී.බී.ඉලංගරත්නගේ “විලම්බීත”, “තිලක”, “තිලක හා තිලකා” යන තුන් ඈඳුතු නවකතා ඇසුරෙන් තැනූ චිත්‍රපටයකි. සමාජයේ පන්ති විෂමතාව තුරන් කිරීමට අරගල කරන තරුණ යුවළක් වටා මේ කතාව ගෙතිණ.අමරනාත් මේ චිත්‍රපටය ඔස්සේ කරුණාරත්න හඟවත්ත, වජිරා නිර්මලී, නිශ්ශංක දිද්දෙණිය, ජයලත් මනෝරත්න, චන්ද්‍රලාල් ජයවර්ණ, ලයනල් ප්‍රනාන්දු, දයා අල්විස් යන නවක නළු නිළියෝ සිනමා රංගනයට හඳුන්වා දුන්නේය. 1974 5 වැනි ඉන්දියානු නවදිල්ලි අන්තර්ජාතික චිත්‍රපට උලෙළේ ඩිප්ලෝමා සහතිකයක් මේ චිත්‍රපටයට ලැබිණ. “තිලක හා තිලකා” චිත්‍රපටයේ කාව්‍යමය තාත්විකත්වය, සමකාලීන සමාජ දර්ශනය හා මානුෂික සබඳතා කේ.ඒ.අබ්බාස් නමැති සුප්‍රකට ඉන්දියානු සිනමා විචාරකයා ගේ ඇගැයුමට ලක්විය.සිරිපාල හෙවත් මරුසිරාගේ සත්‍ය කතාව ඇසුරෙන් අමරනාත් තැනූ “සිරිපාල හා රන්මැණිකා” (1977) ඔහුගේ හොඳම චිත්‍රපට අල්පයෙන් එකකි. 6 වැනි ඉන්දියානු නවදිල්ලි අන්තර්ජාතික සිනමා උ‍ලෙළේ දී “සිරිපාල හා රන්මැණිකා” හි රන්මැණිකා ලෙස මාලිනී ෆොන්සේකා කළ විශිෂ්ට චරිත නිරූපණය උදෙසා ගරු සඳහන් සහතිකය ලැබුණි. සත්‍යජිත් රේ නමැති ඉන්දියානු මහා සිනමාකරුවාගෙන් වඩාත් ආභාසය ලැබූ ලාංකික අධ්‍යක්ෂවරයා අමරනාත් යැයි මම සිතමි. “සිරිපාල හා රන්මැණිකා” රේගේ ඇගැයුමට පාත්‍ර වූ චිත්‍රපටයකි. ඉන්දියාව මෙතෙක් මිලදී ගත් එකම ලාංකේය චිත්‍රපටය මෙය වේ. ඉන්දියාවේ ජාතික චිත්‍රපට සංවර්ධන සංස්ථාව (NFDC) මෙය මිලට ගත්තේය.අමරනාත්ගේ “නිවෙන ගින්න” (1977) චිත්‍රපටය ටී.බී.ඉලංගරත්නගේ නවකතාවක් ඇසුරෙන් තැනුණු චිත්‍රපටයකි. මාතෘ ප්‍රේමය මෙයට වස්තු විෂය විය. ඔහුගේ සයවැනි චිත්‍රපටය වූ “එක්දවසක් රෑ” (1981) අත්හදා බැලීමකි. මේ චිත්‍රපටය පුරාම ඇතුළත් වන්නේ රාත්‍රි දර්ශන පමණි.අමරනාත් ගේ “ආදර ගීතය” (1984) කුමාර කරුණාරත්නගේ නවකතාවක් ඇසුරෙන් තැනූ චිත්‍රපටයකි. පවුල් සංස්ථාවක අඹු සැමියන් මුහුණපාන අභියෝග මීට වස්තු විෂය විය. කලාත්මක චිත්‍රපට ධාරාවට ඇතුළත් වන අමරනාත් ගේ එකම චිත්‍රපටය “අරුණට පෙර” (1985) වේ. සත්‍යජිත් රේගේ සිනමා භාවිතයෙන් ඔහු ලැබූ ආභාසය මින් පළට වේ. බිමල් රෝයිගේ “Do Bigha Zameen” (1952) චිත්‍රපටයෙහි සෙවණැල්ල ද මීට වැටී ඇතැයි මම සිතමි. අමරනාත් ගේ හොඳම චිත්‍රපටය ලෙස සියලු විචාරකයන් පිළිගන්නේ “අරුණට පෙර” ය. යටත් විජිත යුගයේ අඳ ‍ෙගාවියාගේ ඛේදවාචකය මීට වස්තු විෂය විය.1986 ජනාධිපති සම්මාන උලෙළේ සම්මාන 9ක් දිනාගනිමින් එතෙක් සිංහල චිත්‍රපටයක් සඳහා වැඩිම සම්මාන ලැබූ චිත්‍රපටය බවට මෙය පත්විය. ලොව විවිධ රටවල චිත්‍රපට උලෙළ 14කට ඇරැයුම් ලත් එය ඇමෙරිකාවේ නිව්යෝර්ක් නුවර නවීන කලා කෞතුකාගාරයේ චිත්‍රපට සංරක්ෂණ අංශයේ අධ්‍යයන කටයුතු සඳහා අත්කරගත් පළමු හා දැනට එකම ලාංකික චිත්‍රපටය වේ. අමරනාත් ගේ “යුවතිපති” (1994) ලංකාවේ බිහිවූ ප්‍රථම ලිංගික අධ්‍යාපනික චිත්‍රපටය වේ. මෙය වාණිජ අතින් අති සාර්ථක විය. ඔහු අවසන් වරට අධ්‍යක්ෂණය කළ “භීෂණයේ අතුරු කතාවක්” (2003) නිහාල් පී.ජයතුංගගේ නවකතාවක් ඇසුරෙන් තැනූ චිත්‍රපටයකි.අමරනාත්ගේ චිත්‍රපට 10න් 9ක් ම ප්‍රකට කළේ සමාන්තර සිනමාවේ ලක්ෂණ බැව් පෙනේ. සිනමා ප්‍රාඥයකු ලෙස ඔහු ලත් දැනුම මේවායෙන් ප්‍රකට වූයේ මඳ වශයෙනි. “තිලක හා තිලකා”, “සිරිපාල හා රන්මැණිකා” හා “අරුණට පෙර” අමරනාත්ගේ හොඳම චිත්‍රපට ත්‍රිත්වය වේ. එයිනුදු ඔහුගේ කලාත්මක සිනමා පරිපාකය දැකිය හැක්කේ “අරුණට පෙර” හිදී පමණි. සුමින්ද වීරසිංහ කැමරා අධ්‍යක්ෂණයට පිවිසි‍ෙය් ද ඩබ්ලිව්.බී.මකුලොලුව සංගීත අධ්‍යක්ෂණයට එක් වූයේ ද මේ චිත්‍රපටයෙනි. “තවත් දවසක්”, ජෝර්ජ් කිට් : කලායෝගී”, “Unity among Buddhist : Amity Among Religions” යන විත්ති කථා චිත්‍රපට ද ඔහුගේ නිර්මාණ වේ.අමරනාත් තම ජීවිතයේ අවසන් කා‍ලයේ බුදු දහමේ පණිවුඩය ලොවට දීමේ අරමුණෙන් “Awakening of the Lotus” නමැති ඇමෙරිකානු චිත්‍රපටය අධ්‍යක්ෂණය කිරීමට සැලසුම් කරමින් සිටියේය. එය ඉටු නොවූ පැතුමකි. අමරනාත් අවසන් කාලයේ ආරාණ්‍යවාසය සෙවූයේ ඉන්දියානු උපනිශද් දර්ශනය ඔහු කෙරෙහි බලපෑ බැවින් යැයි මම සිතමි. එතුමා සිනමා ප්‍රාඥයකු ලෙස නව පරපුරට ලබාදුන් දැනුම සුළුපටු නැත.ජයතිලකයන් මා සමඟ පැවැති ඇසුරෙහි අමතක නොවන එක් සිදුවීමක් පමණක් මෙහිලා සටහන් කරමින් මේ ලිපිය මම නිම කරමි. 2005 වසරේ “ශ්‍රී ලාංකේය සිනමා වංශය” ග්‍රන්ථය මා පළ කළ අවස්ථාවේ එය මිලට ගත් ම‍ගේ පරපුරේ සිනමා ලේඛකයෙක් එය රැගෙන ගොස් ජයතිලකයන්ට භාර දී මෙසේ කියා ඇත. “මේ පොතේ වැරදි තිබේ නම් ඔබතුමා කියවා ලකුණු කර තබන්න. මට ඒ ගැන ලිපියක් ලියන්න.”“මේ වගේ විශිෂ්ට ග්‍රන්ථයක වැරදි සොයන්නේ නැතුව කුහක නොවී එය අගය කරන්න ඉගෙනගන්න” යැයි ජයතිලකයන් ඔහුට බැණවදිමින් කියා ඇත. පසුව ජයතිලකයන් මේ සිදුවීම මට පවසා දුන් අවවාදය තවමත් මා සවනත දෝංකාර ‍ෙද්.“නුවන්, කුහකයන් හොඳින් හඳුනාගෙන මේ ගමන ඉදිරියටම යන්න”අමරනාත් ජයතිලකයාණෙනි, නව පරපුරට කිසිදා කුහකකම් නොකළ සිනමා ප්‍රාඥයකු ලෙස ඔබ ඉටු කළ යුග ‍ෙමහෙවර ඔබගේ ගුණ සුවඳ ගත්, සලරූ නිමැයුම් ඔස්සේ තවත් පරම්පරා ගණනාවක් නාමය මෙන්ම "අමර"ණීයව පවතීවා!නුවන් නයනජිත් කුමාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=af1309299</link>
    <topic>ආසනය බෙලිඅත්තේ</topic>
    <author>මහින්ද අබේසුන්දර</author>
    <content>යටියන්තොටට එක්සත් ජාතික පක්ෂයෙන් ඉල්ලූ වින්සන්ට් පෙරේරා අපරාජිතව සිටි ආචාර්ය ඇන්.ඇම්. පෙරේරා 1977 දී පරාජයට පත් කළේ ඡන්ද එක්දාස් ගණනකිනි. වින්සන්ට් පෙරේරාට සහාය පතා යටියන්තොට පැවැති රැස්වීමකදී ජේ.ආර්.ජයවර්ධන නොකියා කීවේ පෙරේරලා දෙන්නාගෙන් සුදුස්සා ඇන්.ඇම්.පෙරේරා බවයි.“මගේ ආසනයට ඇවිත් මට ආධාරයට පවත්වපු රැස්වීමෙදි ජේ.ආර්.ලොක්කා කෙළියෙත් මටම” යයි වින්සන්ට් පෙරේරා සිය දේශපාලන සමීපතමයන් සමඟ කියා තිබුණි.පාර්ලිමේන්තුවේ මහජන ගැලරි තිබේ. ඒවා මහජනයාට වෙන්වී තිබේ. විශේෂයෙන් පාසල් ළමයින් සිය කොළඹ අධ්‍යාපන ගමනට පාර්ලිමේන්තුව බැලීම ද අනිවාර්ය වෙයි. ගැලරියක් දෙකක් පුවත්පත් කලාවේදීන්ට ද වෙන්වී ඇත. ඒ පාර්ලිමේන්තු රැස්වීම් වාර්තා කිරීමටය.එක් දවසක් පාර්ලිමේන්තුව බලන්නට ආ පාසල් ශිෂ්‍යයකු සමඟ ගුවන්විදුලියේ අජිත් ජයසිංහ කතාවට වැටුණේය.“කොහොමද? කොහේ ඉඳලද?”“අපි මාතර”“ඉතින් පාර්ලිමේන්තු ආවේ මොකටද?”“නෑ අයියේ අපි දෙහිවල සත්තුවත්තට යන්න හිටියේ. ඒක නඩත්තු වැඩවලට වහලා. ඒ නිසා අපි මෙ‍හාට ආවා”“දෙකම එකයි” කියා ජයසිංහ ශිෂ්‍යයාට නොව අප සමඟ කීය.පාර්ලිමේන්තු සභා ගැබේ මහ පුටුව කථානායකතුමාටය. ඊට පහළ මහ ලේකම්, සහකාර ලේකම් සිටිති. කථානායකතුමා සෙංකෝලය පෙරටු කරගෙන කැඳවාගෙන එන වේත්‍රධාරී තැනද සභා ගැබේ සිටී‍. ඊට අමතරව මන්ත්‍රීවරුන්ගේ කටයුතුවලට උදව් වන සේවක පිරිසක් ද සිටිති. එදා ඔවුන් ඇඳ සිටියේ සුදු කෝට් එකක් සහ සුදු සරමය. එක උරයකින් බඳ හරහා වැටෙන සේ පැලඳි රතු බාපනයක් ද තිබේ. එය අධිරාජ්‍යවාදී නෂ්ටාවශේෂයක කොටසක් බව සමහරු කියති. දැන් රතු බාපනය නැත. සුදුපාට කලිසමකින් හා කෝට් එකකින් සේවකයෝ සැරසී සිටිති.මේ අධිරාජ්‍යවාදී ඇඳුම වෙනුවට හෙළ සංස්කෘතියට ගැළපෙන නිල ඇඳුමක් ලබාදීමට පාර්ලිමේන්තුවේ සිටි වාමාංශික මන්ත්‍රීවරු ලොකු සටනක් කළහ. 1994 දී පාර්ලිමේන්තුවට පත්වූ මාධ්‍යවේදී ඩලස් අලහප්පෙරුම ද බාපනය වෙනස් කිරීමට කටයුතු කළේය. කමිටුවක් ද පත්විය. කෙසේ හෝ දැන් රතු බාපනය ඉවත් කොට ඇත. දැන් අප කතාකරන්නේ පාර්ලිමේන්තුවේ එම බාපනකාරයන් දෙදෙනකු සම්බන්ධ කතා දෙකකි.පරණ පාර්ලිමේන්තුවේ මන්ත්‍රී මේසය මත ලොකු ෆයිල් කවර සවිකර තිබේ. එක් අයෙකුට එක් කවරය බැගින් තිබේ. එවකට පාර්ලිමේන්තුවේ මහ ලේකම් සෑම් පී.විජේසිංහ මහතාය. බෙලිඅත්ත ආසනය නියෝජනය කළ රංජිත් අතපත්තු එදා සෞඛ්‍ය ඇමැතිය. ඔහුට හිමිවී තිබුණේ ඉදිරිපෙළ අසුනකි.අලුතින් පාර්ලිමේන්තුවේ සේවයට ආ බාපන සහෝදරයකුට කතා කළ සෑම් “මේ ලියුම් ටික සෞඛ්‍ය ඇමැතිතුමාගේ ෆයිල් කවරයට දමන්න” යයි කීය. ලිපි ටික රැගෙන සේවකයා ආසන පෙළේ එහා කොනේ සිට මෙහා කොන දක්වා ගියේය. එහෙත් සෞඛ්‍ය ඇමැතිගේ ආසනය සොයාගැනීමට නොහැකි විය.සෑම් ඔහුට කතා කළේය.“ඇයි, සෞඛ්‍ය ඇමැතිගෙ ආසනය දන්නේ නැද්දÓයි ඇසීය.“දන්නව සර් බෙලිඅත්තනේ” සේවකයා කීය.පාර්ලිමේන්තුව රැස්වූ බව හැඟවෙන එක් ලක්ෂණයක් වන්නේ පාර්ලිමේන්තු ගොඩනැඟිල්ල මුදුනේ ජාතික කොඩිය එසැවීමය. එය ඈතට හොඳින් දිස්වෙයි. පාර්ලිමේන්තු රැස්වීම නිමාවූ විට එය ඉවත් කැරේ. එක් දිනක් කොඩිය එසැවීම අලුත් සේවකයකුට පැවරුණි. ඔහු නිසි වෙලාවට රාජකාරිය කළේය. මැදවච්චිය පාර්ලිමේන්තු මන්ත්‍රී මෛත්‍රීපාල සේනානායක පාර්ලිමේන්තුවට එමින් සිටියේය. ඔහු කථානායකය. එසේ එද්දී ඔහු ජාතික කොඩියේ අමුත්තක් දුටුවේය. කොඩියේ සිංහයාගේ ඔළුව පහළටය. කකුල් හතර උඩටය.මෛත්‍රී මේ බව සෑම්ට කීවේය. සේවකයා කැඳවූ සෑම් “අයිසෙ අර මොකද සිංහයාගේ උඩ යට මාරුවෙලා” ඇසීය.“සර් මං කොඩිය දැම්මා. ඒකෙ සතෙක් හිටපු බව මම දැක්කෙ නෑ” සේවකයා පිළිතුරු දුන්නේය.මහින්ද අබේසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=af13092910</link>
    <topic>අගමැතිට අං තැබූ ටුලාගි</topic>
    <author>නීතිඥ අනුර හෑගොඩ</author>
    <content>මනු ටුලාගි යනු 2004 වසරේදී එංගලන්තයට මාස හයක සංචාරක වීසා අතැතිව පැමිණි සමෝවා දූපත් රගර් ක්‍රීඩකයෙකි. වීසා ඉක්මවා රැඳී සිටීමේ වරද මත 2010 දී අත්අඩංගුවට පත් ඔහු පිටුවහල් කිරීමට තිබියදී බ්‍රිතාන්‍ය රජයේ අනුකම්පාව මත එහි නිත්‍ය වාසය ලබා ගත්තේය. එම වරප්‍රසාදය මත ඔහුට මෙහි රැකියා කිරීමට මෙන්ම එංගලන්ත රගර් කණ්ඩායමට ක්‍රීඩා කිරීමේ වරම ද ලැබුණි. බ්‍රිතාන්‍ය ක්‍රමයේ ඇති සුහද ඉවසීම එයයි.2011 වසරේ ලෝක රගර් තරග ශූරතාවෙන් ප්‍රංසයට පැරදුණු එංගලන්ත කණ්ඩායම පෙරළා බ්‍රිතාන්‍යයට පැමිණෙමින් සිටින අවස්ථාවේ නවසීලන්තයේ නැවක සිට මුහුදට පැන පිහිනීමේ වරදට ටුලාගිට පවුම් 3500 ක දඩයක් නියම කරනු ලැබීය.තව ද ජෝර්ජියාව හා තරගයේදී අනුමත නොකරන ලද වර්ගයේ, දත් ආරක්ෂකයක් පැලඳීම හේතුවෙන් ඔහුට පවුම් 4800 ක දඩයක් ද නියම වී තිබිණි. එමෙන්ම එක් තරගයකදී එංගලන්ත ක්‍රීඩක ක්‍රිස් ඇෂ්ටන්ගේ ඇහැට උඩින් මැහුම් දැමීමට තරම් තුවාලයක් කළ හේතුවට සති තුනක තරග තහනමකට ද යටත් වූවෙක් විය. බ්‍රිතාන්‍ය රග්බි ආයතනයේ නිලධාරියෙක් පැවසුවේ මෙවැනි ක්‍රියාදාමයන් ක්‍රීඩාව අපකීර්තියට පත්කරවන්නන් බවයි. තව ද තහනම නිසා ඔහු පාඩමක් ඉගෙන ගෙන ඇතැයි සිතන බව ද පවසා තිබිණි. එහෙත් ටුලාගි පාඩමක් ඉගෙන ගෙන ඇති බවක් පෙනෙන්නට නැත.දැනට දින කීපයකට පෙර එංගලන්ත රගර් කණ්ඩායම අගමැතිවරයා සමඟ ඡායාරූපයකට ද සාදයකට ද ආරාධනා ලැබ තිබුණි. ඒ ඔවුන් තරග සංචාරයකදී ඔස්ට්‍රේලියානු කණ්ඩායම පරාජයට පත්කිරීමට සුබ පැතීම සඳහාය. ඡායාරූපය ගනු ලැබුවේ අගමැති නිල නිවෙස වූ ඩවුනින්ග් වීදියේ අංක 10 ඉදිරිපිටදීය. රගර් කණ්ඩායම හා පෙළ ගැසී සිටි අගමැතිවරයා අසල සිටියේ ටුලාගි ය. ඡායාරූපය ගන්නා මොහොතේම අත එසවූ ඔහු අගමැති කැමරන්ගේ හිසට අං දෙකක් තැබුවේය.විනාඩි ගණනකින් එම ඡායාරූපය අන්තර්ජාලය හරහා ලොව දස දෙස විසිර ගියේය. ටුලාගී ද ට්විටර් මඟින් එය ඔහුගේ අනුගාමිකයන් වෙත යවන එයින් සමහරුන් සිතුවේ ඔහු මහා වීරකමක් කළ ලෙසය. එහෙත් එය පිළිබඳව අප්‍රසාදය පළ කරමින් නොයෙක් විරෝධතා දසඅතින් ගොඩ නැ‍ඟෙන්නට විය.මෙය විපක්ෂ දේශපාලනඥයනට හොඳ අවස්ථාවක් වුවද කිසිවෙක් එම පින්තූරය පිළිබඳව අදහස් ප්‍රකාශ නොකරන්නට වග බලා ගත්හ. එංගලන්ත රගර් පිලේ හිටපු ක්‍රීඩකයකු වූ බ්‍රයන් මෝර් පැවසුවේ ටුලාගී ගේ ක්‍රියාව ඉතා පහත් අමන ගණයට වැටෙන්නක් බවයි. තම අනුවණකම නොදියුණුකම ප්‍රදර්ශනය කරමින් කළ ක්‍රියාව පිළිබඳව ටුලාගි අගමැතිවරයා ගෙන් සමාව ඉල්ලා ඇත. එසේ සමාව නොඉල්ලුවා නම් ඔහු කළ යුතුව තිබුණේ තම රටේදී ද එවැන්නක් සිදු කිරීමට උත්සාහ කිරීමයි. මෙය එංගලන්තයේ සිදුවූ නිසා හොඳයි. වෙන රටක නම් ටුලාගි අද ඉන්නේ කොහේද යන්න ඔහුවත් දන්නේ නැත.ජී 20 නමැති රාජ්‍ය නායක සමුළුව පසුගිය 5 වැනිදා මොස්කව් නුවර දී ආරම්භ විණි. එහිදී පුවත්පත් සාකච්ඡාවක නිරත වෙමින් සිටි රුසියානු ජනාධිපති පුටින්ගේ ප්‍රකාශක අපූරු අදහසක් ප්‍රකාශ කොට තිබිණි. ඔහුගේ අදහස මෙසේ ය. “බ්‍රිතාන්‍ය කියන්නේ කවුරුත් ගණන් ගන්නේ නැති, රුසියානු ධනවතුන් මිලදී ගත් චෙල්සි නමැති ගම්මානය තිබෙන දූපතක් පමණයි.” සිරියානු අර්බුදය පිළිබඳව රුසියාවත්, එංගලන්තයත් අතර තිබූ මතබේද ගැටුම මත තරහට ඔහු එසේ පවසන්නට ඇත. එහෙත් එය ජනාධිපති පුටින්ගේ මතය යැයි අප සිතන්නේ නැත. එහෙත් එම ප්‍රකාශයට බ්‍රිතාන්‍ය අගමැතිවරයා කදිම පිළිතුරක් දිණි.“මෙන්න මේ ටික අහගන්න, බ්‍රිතාන්‍යය කුඩා දූපතක් වන්නට පුළුවනි. ඒත් අප වැනි පෞඪ ඉතිහාසයක්, හොඳ හදවතක් සහ වැටි වැටි නැඟිටින්නට පුළුවන් රටක් මෙලොව තුළ සොයා දෙන ලෙස ඕනෑම කෙනකුට අභියෝග කරමි. යුරෝපයෙන් ෆැසිස්ට්වාදය තුරන් කිරීමට මේ දූපතෙන් සිදුකළ මෙහෙය අසමානය.අදත් ලොව පුරා ක්‍රීඩා කරන්නේ බොහොමයක් මේ දූපතෙන් බිහිවූ ක්‍රීඩාවන්ය. අදත් ලොව පුරා ක්‍රියාත්මක වන නව සොයා ගැනීම් බොහොමයක් බිහිවුණේ මේ දූපතෙන්ය. ලොව පුරා වහල් වෙළෙඳාම නැති කිරීමට බොහෝ කටයුතු සිදුවූයේ මේ දූපතෙන් ය. ලෝකය පුරා කලාව, චිත්‍ර, සාහිත්‍යය, සංගීතයෙහිලා මේ දූපතෙන් සිදුවූ මෙය අපමණය. මෙම කුඩා දූපත පිළිබඳව අප ආඩම්බර වන්නෙමු. එය ලොව හයවන විශාලතම ආර්ථිකයයි. හතර වන විශිෂ්ටතම යුද හමුදාවයි. ලොව දර්ශනවාදය පැවැත්මේ හවුල්කරුවනුයි.”එහෙත් මේ කාරුණික හදවත, රිදවූ, දිගු කල සෙනෙහසේ දෑත සපා කෑ විදේශ සංක්‍රමණිකයින් එහි නැත්තේ නොවේ. තම ජීවිතයේ සිහිනය සැබෑ කර ගැනීමට ඉඩ ලබාදුන් දේශයක වින කටින්නන් එහි නැත්තේ නොවේ. බ්‍රිතාන්‍ය නීති ක්‍රියාකාරිත්වය සහ ඉවසීම දඩමීමා කොට අගතියට පත්කරන්නන් එහි නැත්තේ නොවේ. නමුත් ඒ සියල්ලන්ටම අගමැතිවරයාගේ උත්තරය අදාළ වේ.මේ අපූරු නිදහස යටතේ බ්‍රිතාන්‍ය අගමැතිවරයාට අං තැබු මනු ටුලාගි පැවත එන්නේ මහඟු ඉතිහාසයක් සංස්කෘතියක් ඇති සමෝවා දූපතෙන් ය. ඔවුන්ගේ සංස්කෘතය සංකේතවත් කළ පච්චයක් ඔහුගේ දකුණු අතේ කොටා තිබේ. ඔහු එම අත ඔසවා සිදු කළේ තමා කමින් බොමින් ජීවත්වන කාරුණික රටට පමණක් නොවේ, තම අභිමානවත් රටටත් විරුද්ධවය.නීතිඥ අනුර හෑගොඩකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=af13092915</link>
    <topic>නිවැසියන්ට නිසැක පල ලැබෙන්න නැඟෙනහිර දිශාවට පුළුල් කවුළු තබන්න</topic>
    <author>වාස්තු විද්‍යාඥ</author>
    <content>මෙහි මුල් කොටස පසු ගිය සතියේ පළ වියවාස්තු උපදේශකවරු පදිංචිය සඳහා තනන නිවාස වලට යන්ත්‍ර, මන්ත්‍ර මණ්ඩල, පලිඟු, කැඩපත් මඟන් හා ඊනියා වාස්තු නිවැරදි කිරීමේ ක්‍රම මගින් එම නිවාසියන්ට යහපත හා වාසනාව ලගා කර දීමට උත්සහ කරනු දක්නට ඇත. සමහර අවස්ථාවලදී ගෘහ භාණ්ඩ තබන ආකාරයට වෙනස් කර නිවසේ බිත්ති වලට වාස්තු පුරුෂ මණ්ඩල තබන ලෙසට උපදෙස් දෙන අතර එසේ කිරීම තුළින් යහපත් ප්‍රතිඵල ගෙන දෙන බවට උපදෙස් දෙන අවස්ථාද ඇත.එකී ක්‍රම ප්‍රියමනාප මෙන්ම කළාත්මක විය හැකි වූවද වැරදි සහගත වාස්තු මඟින් සිදුවන දෝෂයන් ඉහත කී කිසිදු ක්‍රියාවකින් යටපත් කළ නොහැක. තවත් සමහර වාස්තු විශාරදයන්් යැයි කියා ගන්නා උදවිය කිරිබත් වලින් මාළුවෙක් සාදා ගම්මිරිස් ඇට වලින් ඇස් තබා මාළුන්ට ආහාර පිණිස දීමෙන් වාස්තු දෝෂ මඟහැරීම කළ හැකි බව පවසයි.නිවැරදි වාස්තු විද්‍යාව වූ කලී අතිශයින්ම සංකීර්ණ විද්‍යාවකි. එය හොඳින් අධ්‍යයනය කළයුතු අතර නිශ්චිත අයුරින් සිදුකල යුතු කාර්යයකි. එය භෞතික විද්‍යාව, ගණිතය හා රිද්මයානූකූලව ඉටුකිරීම වැනි දේ පිළිබඳ දැනීමක් සහිතව කළයුතුව ඇති විද්‍යාවකි. එම විද්‍යාව සඳහා කාලය, ආලෝකය, ශබ්දය සහ මූලික පංචභූත පිහිටීම් ධාතු පහ පිළිබඳව අබෝධයක් ලබාගත යුතු අතර චලනය මඟින් ශක්තිය උපදවන ආකාරය ද දැනගත යුතුවේ. අවසාන වශයෙන් මෙම විද්‍යාව ගෘහ නිර්මාණ ශිල්පයට, මූර්ති ශිල්පයට, කවියට, නැටුම් වලට, සහ සංගීතයටද අදාල කර ගැනීමට සමත්විය යුතුය. මේ පිළිබඳ යමෙක් උනන්දු වනනේ නම් වාස්තු විද්‍යාවේ මූලධර්මයන් පිළිබඳ අවබෝධයක් ලබා ගත හැක.දකුණු බටහිර කලාපයේ වාස්තු ගොඩනැගීමේ අදහස නම් සම්පූර්ණ ගොඩනැගිලි ප්‍රදේශයේ ශක්ති ශේෂය මධ්‍යගත කිරීමයි. මේ මධ්‍ය ලක්‍ෂය ‘නාභි” ලෙස හැඳින්වෙන අතර එමගින් අන්තරීක්‍ෂ ශක්තීන් ලබා ගැනීමට හැකිවේ. දකුණු බටහිර කලාපයේ වාස්තු ඉදිකිරීමෙන් මෙය මධ්‍යගත වන අතර වාස්තු වේදීන් විසින් මේ බලය උතුරු නැගෙනහිරට ද ඇතිකර ගැනීමට උත්සාහ ගත යුතුවේ.කිසියම් වාස්තු සැලැස්මකට පෙර එම ඉඩම් කැබැල්ල 1 ( 1 .618 (දිග පළල) පරිමාවට සලකුණු කළ යුතු අතර ඊට ස්වර්ණමය අනුපාතය අනුයුක්ත කරනු ලබයි. උතුර නැගෙනහිර සිට දකුණු බටහිර දක්වා හෙලික්සය ගලා යාමේදී වාස්තු නාභිය සලකුණු කළ යුතුවේ. එම නාභිය බ්‍රහ්මස්ථලය ලෙස සලකනු ලබන අතර එය නාභි ලක්‍ෂය වේ. මේ නාභි ලක්‍ෂය වටා සමාන දුර සහිත මායිම් ලකුණු කළ යුතුයි. නාභි ලක්‍ෂය වාස්තු මධ්‍යය ලෙස සලකනු ලැබිමෙන් සෙසු කාමර පහසුවෙන් සැලසුම් කළ හැක.හැඩයේ වැදගත්කමස්වභාව ධර්මයා මගින් ඇතිවන සෑම හැඩයකම නිශ්චිත කාර්යයක් ඇත. පාරසරික හේතූන් සහ තත්වයන් මගින් හා සෙසු හේතූන් නිසා ජීවීන්ට සහ අනික් ජීවින් නොවන දේ වලට විවිධ හැඩ ඇතිවේ. හේලික්ස් හෝ සර්පීලාකාර තුලින් ඍජුකෝණ සහ ගෝලීය හැඩ ඇතිවේ. ඍජුකෝණයක් මගින් සිතුවිලි නියෝජනය වන අතර ගෝලයක් මගින් පැවැත්වේ.ඍජුකෝණයක් සර්පීලාකාර අයුරු ශක්තිය ගලායාම මගින් සුද්ධ වූ හැඩයක් ගනී.මේ මගින් නීරෝගී, යහපත් සහ සුවදායක අන්තරීක්‍ෂ පරිසරයක් ඇතිවේ. වාස්තු ශාස්ත්‍රයේ වඩාම කැමති හැඩය නම් සමචතුරස්‍රයයි. එයට හේතුව නම් එය අට දිසාවටම සාධාරණයක් කරන නිසයි, සමචතුරස්‍රයකින් නියෝජනය වනුයේ සාමකාමී බව ස්ථාවර විකාශණ වන ජීවිතයයි. එය ජීවිතය හා මරණයට ඔබ්බෙන් වූ පාරමිතාවයි. වෙනසක් නොකර තිබෙන තාක්කල් සමචතුරස්‍රයේ හරය ඕනෑම මණ්ඩලයක රැදෙනු ඇත. එමගින් සංකේතවත් වනුයේ ලෞකික සැප වන කථාව ස්පර්ශය, හැඩය සහ ආග්‍රාණයයි. නැගෙනහිර බටහිර දිගට මධ්‍ය රේඛාවකින් යුතුව ඇති ඍජු කෝණාස්‍රය උතුර දකුණ දිගට විශාල මධ්‍ය රේඛාවකින් යුතු වීමෙන් හිරු එළියට අඩුවෙන්ම නිරාවරණය වීම නිසා සිසිල් සහ සෙවනැලි සහිත වන අතර ඊට වෙනස් වු උතුර දකුණ ප්‍රධාන මධ්‍ය රේඛාවන් දිගේ පිහිටීම මගින් හිරු එලියට නිරාවරණයව ඇති අතර මෙය වාස්තු විද්‍යාවේ විරෝධයට තුඩුදෙන තත්වයකි.අක්‍රමවත් හැඩයේ බිම් කැබලි වල වාස්තු සැලසුම් කිරීම ඉඩමක නිවසක් ඉදි කිරීමේදී එහි ප්‍රමාණය සහ හැඩය ඉතා වැදගත් වන අතර දන්නා හා නොදන්නා බලවේග තුලණය කර වාස්තු ෙක්‍ෂත්‍ර මගින් යහපත් ප්‍රතිඵල ලැබිය හැක. සෑම දිශාවකින්ම ඇතිවන බලපෑම් ගැන අවධානය යොමු කර හොඳින් ඉදි කරන ලද නිවසකට දෙවියන්ගේ ආශිර්වාදය නොඅඩුව ලැබේ. දකුණු පැත්තට විහිදී යන ලෙස ඉදිකිරීමෙන් ආතතිය අවම කරගත හැකිය. දකුණු නැගෙනහිර සහ දකුණු බටහිර දෙසට පාදකය ඉදි කිරීමේදී නිවසේ අතිරේක මහල් දකුණු නැගෙනහිර සහ දකුණු බටහිර පෙදෙසේ ඉදිකර ගත හැකි වේ.අතිරේක උතුරු නැගෙනහිර සහ අඩු කරන ලද දකුණු සහ දකුණු බටහිර නිසා වැඩිපුර මානසික ආතතියක් දකුණු දෙසට ඇති අතර ඊට හේතුව නම් උතුරු දෙසට චුම්භක රේඛා එකතු වීමයි. උතුරට සහ උතුරු නැගෙනහිර දෙසට පතුල් මාලය තනා දකුණ, දකුණ බටහිර සහ දකුණ නැගෙනහිර දිසාවට උස් සහ කලාපයන්ට ඉඩ තැබීමෙන් වායු දෝෂ අඩු කරගත හැකිවේ. මිදුල අලංකාර කිරීම සහ මිදුල වගා කිරීම මගින් දකුණේ ආතතිය අඩු කරගත හැකිය.දකුණු පැත්තට දීර්ඝ කිරීමෙන් ද ආතතිය අඩුවන අතර එමගින් සාමාන්‍ය බර දකුණු දෙසට තැබීය හැකිය. දකුණු නැගෙනහිර කලාපයේ බර දකුණු නැගෙනහිර දෙසට ඉස්සීමෙන් හෝ තවත් මහලක් දකුණු නැගෙනහිරට එකතු කිරීමෙන් කළ හැකිය. දකුණු නැගෙනහිර කලාපයට වැඩිපුර ඉඩ සැලසීමෙන් ගොඩනැගිලි පාදය දකුණු නැගෙනහිර දෙසට බර කිරීමෙන් ගොඩනැගිල්ලේ මැද ඊට ගැලපෙනු ඇත. එමගින් සම්පූර්ණ ඉඩමේ මාධ්‍ය ශක්තියද ඒ දෙසට යොමු වනු ඇත.ශාස්ත්‍ර වත්මන් ගෘහ නිර්මාණ ශිල්පය හා වාස්තු ආකල්පවාස්තු ශාස්ත්‍රය සහ නූතන ගෘහ නිර්මාණ ශිල්පීන් ගෘහ සැලැසුම් ශිල්පයේදී සමබරතාවය, සහයෝගීත්වය, රිද්මය, ආකෘතිය, හැඩය, සමානුපාතය, ක්‍රියාපිලිවෙල, කාර්යක්ෂමතාවය, සහ අලංකාරය වැනි ආකල්ප ඔවුන් තුල ඇත. වාස්තු ශාස්ත්‍රයටද මේ ආකල්ප ඇතිමුත් අනුප්‍රාණයන්හි වෙනසක් ඇත.උතුර ලකුණු කිරීමනූතන ගෘහ නිර්මාණ ශිල්පීන් ඉඩමක පාරවල් සහ ඉඩම් කඩම් ලකුණු කිරීමේදී මාලිමා යන්ත්‍රය පාවිච්චි කරනු ලැබේ. උතුරු පැත්තෙන් ඇති විද්්‍යුත් චුම්භක ගලා යාම පිළිබඳ ඔවුන් එතරම් තැකීමක් නොකරයි. පැරණි වාස්තු ශාස්ත්‍රයේ භූ විද්‍යාත්මක ප්‍රවේශ පිළිබඳ වැඩි සැලකිල්ලක් දක්වනු ලැබේ. මේ නිසා වාස්තු සැලසුම් කිරීමේදී උතුර ලකුණු කිරීම විශේෂ අවශ්‍යතාවයක් ලෙස සැලකේ. මෙහි ඉහතින් දක්වා ඇති පරිදි උතුරු ප්‍රමාණය වාස්තු වේදයේදී විශේෂයෙන් සලකනු ලැබේ.ජනේල සහ කවුලු තැබීමකලින් සාකච්ඡා කරන ලද පරිදි නිවර්තන කලාපීය රටවලට වසරේ මාස 08 ක්ම හිරුගේ විකිරණ වලට මුහුණ දීමට සිදුවේ. මේ දැඩි හිරු රශ්මියෙන් බේරී නිවාස වලට සිසිල ලබා ගැනීමට නම් දකුණු පැත්තට නිවාස විවෘතව නොතිබීය යුතුවේ. මේ නිසා දකුණු පැත්තේ බිත්ති ඝනකමින් යුතුව තැනීමට හා නිවසට උතුරු පැත්තෙන් ඇතුල්වීමද සාමාන්‍ය සම්මතය වේ.ලංකාවට අධික සූර්ය විකිරණ දකුණු, දකුණු බටහිර (නිරිත) හා දකුණු නැගෙනහිර (ගිනිකොණ) පැති වලින් ලැබේ. කරුණු මෙසේ හෙයින් දකුණු පැත්තේ ඉදිකරනු ලබන තාප්ප උසින් හා ඝනකමින් වැඩිවිය යුතුවේ. එසේම දකුණු පැත්තේ ඉදිකරනු ලබන කාමර වල පාදක විශාල විය යුතුයි. එසේම ගොඩනැගිල්ලක බිම් මට්ටමට පහලින් ඇති මාලය, පොලව යට වතුර ටැංකි සහ වැඩිපුර ඉඩකඩ දකුණු පසින්ද ටෙරස් පඩිපෙළ දකුණ හා බටහිර පැත්තෙන් තිබීය යුතුවේ.උතුරේ සහ උතුරු නැගෙනහිර කලාප වලට ජලය තිබිමපැරණි ගොඩනැගිලි වල උතුරේ සහ උතුරු නැගෙනහිර දිසාවන්හි ජලය තිබීමට විද්‍යාත්මක පදනමක් ඇති අතර ඊට වාස්තු ශක්තිය හා සම්බන්ධතාවයක් ඇත.දකුණු බටහිරට සහ දකුණු නැගෙනහිර දිසාවට වහලේ ඇලය තිබීමෙන් වැලකීමනිවසක වහල දකුණට, දකුණු බටහිරට සහ දකුණු නැගෙනහිරට ඇලය තිබීම මගින් හිරු රශ්මිය කෙලින්ම වහලට පතිත වීම නිසා නිවැසියන්ට දැඩි උෂ්ණත්වයෙන් පීඩා විදීමට සිදුවේ. මේ නිසා වහලේ ඇලය එම පැත්තට නොතිබීය යුතුයි.නැගෙනහිර වැදගත්ම දිශාවනැගෙනහිර දිශාවට පලලැති කවුළු තැබීමෙන් නිවැසියන්ට සැපදායී තත්වයක් ගෙනදේ. අනික් අතට නැගෙනහිර දිශාවේ වැසිකිළි හා තරප්පු පේලි ඉදිකිරීමෙන් උදේට පායන හිරුගේ සුවබර ආලෝකය නිවැසියන්ට නොලැබේ. හිරු එළිය මිනිස් සිරුරට අත්‍යාවශ්‍ය බව වෛද්‍ය විද්‍යාව මගින් ද සනාථ කර ඇත. එම නිසා නැගෙනහිර දෙස විවෘතව තැබීමෙන් උදේ උපරිම කාලයක් හිරු එළිය නිවස තුලට ගලා එනු ඇත.දකුණු පසට විශාල කවුඵ නොතැබිමනිවර්තන කලාපීය රටවලට බටහිර, උතුරු නැගෙනහිර හා දකුණු බටහිර දිසාවන්ගෙන් හුලං හැමීම සිදුවේ. මෙසේ හමන සුළඟ මගින් සැපදායී තත්වයක් ඇති කෙරේ. දකුණු දිසාවේ ඝණ බීත්ති ඉදිකිරීම නිසා හා උතුරු දිශාව විවෘතව තැබීමෙන් තාප විකිරණතාවයන්ට ඔරොත්තු දෙනු ඇත. අවම වශයෙන් හිරු එලියට නිරාවරණය වීම සහ නිදහස් පරිසරයක් තිබීම වාස්තු සංකල්පයේ මූලික අරමුණ වේ. ගොඩනැගිල්ලක් සැලසුම් කිරීමේදී ඉතා අඩු ප්‍රමාණයක් හිරු එළියට විවෘතව තිබීම වැදගත් වේ. මෙය කළ හැකි වනුයේ උතුරට හා දකුණට මිටි බිත්ති හා නැගෙනහිරට සහ බටහිරට උස බිත්ති තිබීමෙනි.ඉදිකිරීමේදී දේශීය ද්‍රව්‍ය පාවිච්චි කිරීමදේශීය ද්‍රව්‍ය පාවිච්චි කර නිවාස තැනීමෙන් සුහදතාවය වර්ධනය මගින් සිතට සතුට ඇති වන අතර ද්‍රව්‍ය සහ ශක්ති ප්‍රභව, අන්‍යෝන්‍ය සම්බන්ධතාවය වර්ධනය වේ. අවට පරිසරයෙන් ලබා ගන්නා ද්‍රව්‍ය මගින් තනන ලද නිවාසයක විසීමෙන් සිතෙහි ප්‍රීතියද වර්ධනය වේ.ගෘහ නිර්මාණ ශිල්පයගෘහ නිර්මාණ ශිල්පීන් අවකාශය නිර්වචනය කරනු ලබන අතර නිවසක වාසය කරන අයට වාසය කරන ස්ථානය හා ප්‍රයෝජනයට ගනු ලබන අවකාශයද වෙන් වශයෙන් සඳහන් කෙරේ. නූතන ගෘහ නිර්මාණ ශිල්පීන් ආර්ථීකයට මෙන්ම ජීවන රටාවන්ට ප්‍රමුඛත්වය දෙන අතර නිවසේ නිසල බව වැනි මානසික අවශ්‍යතාවයන් ගැන වැඩි අවධානයක් යොමු නොකරන බව පෙනේ.අපේ පැරණි මුතුන් මිත්තන් ජීවත් වූ පරිසරය ගැන බැලූ විට ඔවුන් වැඩිදෙනෙක් කබොක්, මැටි ගඩොල්, මැටිබෝල (තාප්ප බිත්ති) මැටි හා සක්ක ගල්, වරිච්චි බිත්ති, ලෑලි බිත්ති, ගොම මැටි පොළොව, පොල් අතු, මාන, පිදුරු, ඉලුක් හා උළු වැනි සෙවිලි ද්‍රව්‍ය කිසිම දැව ආරක්‍ෂිත ද්‍රව්‍යයක් ආලේප නොකල ලී දඬු ආදිය භාවිතා කර පරම්පරා කීපයක් වාසය කරන ලද නිවෙස් අදටත් දක්නට ඇත. මෙසේ ජීවත් වූවන් මනා ශරීර සෞඛ්‍යයක් පවත්වාගෙන යාමත්, ඇස්, කන්, දත් වැනි ශරීර අංගයන් මනාසේ යහපත්ව පැවතීමත් දීර්ඝ ආයු කාලයක් ජීවත් වූ බවත් අපට පෙනීගොස් ඇත. වාස්තු වේදයේ කියවෙන භූමි, ප්‍රාසාද යාන සායන යන සාධක මනාසේ ඔවුන්ගේ ජීවිත වලට බද්ධ කරගත් බව පැදුර, ලණු ඇඳ, පිල, බූරු ඇඳ, ලෑලි ඇඳ ආදී ගෘහ භාණ්ඩ භාවිතා කිරීම තුලින් ඔප්පු වී ඇත.විද්‍යාත්මක පසුබිමක් ඇති කෙම් ක්‍රම භාවිතා කිරීම ඔවුන්ගේ සෑම කටයුක්තකදීම උපයෝගී කර ගත්හ. ගෘහ කටයුතු වලට අවශ්‍ය දැව ලබා ගැනීමේ දී එම ගස් කපා ගැනීම මුල් කළුවරට සිදු කිරීමට ඔවුන් වගබලා ගත්හ. මුල් කළුවර යනුවෙන් අදහස් කරන්නේ පුර පසලොස්වක පෝය දිනට පසුව එන අව පෑලවිය, අව දියවක, අව තියවක යන දින තුන අතර කාලයයි.එයින් දැව කොටස් වලට කෘමීන් බෝ වන හානිය වැලක්වී ගියහ. චීන ජාතිකයින් උණගස් කැපීමේදී මේ ක්‍රම අදටත් උපයෝගී කරගනු ලබයි. එපමණක් නොව ස්වභාවික දැව පදම් කිරීම තුලින් දැව කොටස් වල කල්පැවැත්ම සංරක්‍ෂණය කරගත්හ. අප අතරින් ගිලිහී ගිය මේ ක්‍රමෝපායන් හා කඩිනම් අවශ්‍යතාවයන්ට හා කාර්ය බහුල වන්නන්ට සරිලන සේ සැකසූ කෘතීම රසායනික ද්‍රව්‍ය ආලේපිත දැව උපාංග කොටස් ගෘහ කටයුතු වලට යෙදීම තුලින් නිවැසියන්ගේ සෞඛ්‍ය තත්වයට වැඩියෙන්ම තර්ජන එල්ල වී තිබේ. ඊයම් අධික අලේපිත ද්‍රව්‍ය බිත්ති වලින් වටවූ ද, ශීර්ෂය ආවරණය වන පරිදි දැඩිසේ හානිවෙන්නාවූ රසායනික ද්‍රව්‍ය ආලේපිත වහල දැව රවුම තුල සිටින්නන්ට ඇති කරන වාස්තු දෝෂ සුඵ පටු නොවනු ඇත.අවසන් කොටස ලබන සතියේවාස්තු විද්‍යාඥඑච්. එම්. ජයලත්එන්. ඩී. ටී. (සිවිල්) ඒ. අයි. ඩී. ටී. (ශ්‍රීලංකා)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=as1309291</link>
    <topic>අම්මා වෙත ලියමි</topic>
    <author/>
    <content>අම්මා වෙත ලියමිආදරණීය අම්මා වෙත ලියමි.අම්මේ මේ ලිපිය ලියන්නේ අපේ තාත්තා ගැන විශේෂ යමක් කීමට ය. ඔහු දැන් හුඟාක් දුර්වල ය. කෙට්ටු ය. ඔහු ඉතා ඉක්මනින් ලෙඩ වේ යැයි බියක් මා තුළ පවතී. තාත්තාගේ වයස අවුරුදු පනහකට කිට්ටු බව නැන්දා මට කියා තිබේ. එහෙත් දැන් ඔහු අවුරුදු හැත්තෑවක මහල්ලකු සේ පෙනී යයි. තාත්තා බොහෝ විට ගෙදර පිල් කණ්ඩියේ හෝ මිදුලේ ගල්වැටිය මත ‍හෝ ඇණබාගෙන කල්පනා කරයි. ඇතැම්විට සුරුට්ටු උරමින් බිමට කෙළ ගසයි. ඔහුගේ දෑස් මලානික ය. ඒවා නිතර ම කඳුළෙන් බර ය. තාත්තාගේ මුහුණෙහි හිනාවක් ඇත්තේ ම නැත.වැඩිහිටි පිරිමියකුගේ හැඟීම් - දැනීම් තේරුම් ගැනීමට තරම් මේරූ හිතක් මට නැත. එහෙත් අම්මා නැති පාළුව තාත්තාට තදින් දැනී ඇති බව පමණක් මට හැ‍ඟේ.“පුතේ, උඹ දැන් ලොකු ගෑනු ළමයෙක්!මේ ගෙදර තනියම ඉන්න එක හරි නෑඋඹ නැන්දගෙ ගෙදර නැවතියන්!”එසේ කියූ තාත්තා මගේ ඇඳුම් - කැඩුම් හා පොත්පත් ද සමඟ මා නැන්දාගේ ගෙදරට ඇරලුවේ ය. තාත්තා තට්ට තනියම කෑම හදාගන්නේ කසේදැ'යි විමසූ විට; ඔහු කියා සිටියේ මට ඔය කොයිදේත් එකයි පුතේ කියා ය.අම්මා රට ගිය ගෙවල්වල ගෑනු දරුවන්ගේ ජීවිත ගැන නොයෙක් කතා අසන්නට ල‍ැබේ. ඇතැම් තාත්තලා කොයිතරම් නරුම ද? මගේ තාත්තා එවැන්නකු නොවීම ගැන ආඩම්බර වෙමි. අම්මා එවන කිසිදු මුදලක් ඔහු අතින් නාස්ති වන්නේ නැත. තාත්තා ඒ මුදල් අඩුවක් නැතිව මා අතට දෙයි.“මේක තාත්තා තියාගන්න!” යැයි කිසියම් මුදලක් ඔහු අත තැබූවද; තාත්තා ඒවා ප්‍රතික්ෂේප කරන්නේ “ඕවා අම්මා දුක්විඳල ගත්තු සල්ලි පුතේ!” කියමින් ය.අපේ තාත්තා ඉතා ඉක්මනින් ම මා හැර යනු ඇතැ'යි විශාල බියක් දැන් මා තුළ පවතී. එසේ වුවහොත් මා මේ ලෝකය තුළ තනිවනු ඇත. මට අම්මා නැත. තාත්තා ද නැත.අම්මේ, ඔබ සිටින සෞදි අරාබිය නම් රට ගැන බොහෝ තොරතුරු මා ළඟ තිබේ. පත්තර කෑල්ලක්, පොතක් පුවතක් දුටු සැණෙන් මම ඒවා එකතු කොට සටහන් පොතක තබා ගතිමි. අදටත් එය එ‍ෙස්ම සිදුවේ. රියාද්, ජෙඩා, බුරෙයි දා, දම්මාමි, ටාබුක් යන නගර මට කටපාඩම් ය. ජෙහාර් නමින් කන්දක් ඇති බව ද මට මතක ය. අම්බාස් කන්ද දැක තිබේ ද?අම්මා සෞදි ගිය මුල් දවස්වල එවු මුදලින් තාත්තා මිලට ගත් රූපවාහිනිය තව ම ඇත. ඔහු දැන් එය බලන්නේ නැත. එය මගේ ප්‍රයෝජනය සඳහා නැන්දාගේ නිවසට ‍ගෙනැ'විත් තිබේ. අම්මා රට ගිය මුල් කාලය තුළ තාත්තා සෑම රාත්‍රියකම නිදිවර්ජිත ව කල්පනා කරමින් සිටියේ ය. වසර තුනකට පසු අම්මාගේ ලියුම් පමාවෙන්නට වූ කල තාත්තා බෙහෙවින් කලබල විය. ඔහු නොයෙක් තැන්වලට ගොස් කන්නලව් කළේ ය. පේන ඇසුවේ ය.පිටරට යන ගැහැනුන් පිළිබඳ නොයෙක් කතා මා අසා තිබේ. ඇතැම් අය විවාහ ජීවිත ගත කරන බව ද දැන ගන්නට තිබේ. ඉන්දියන්කාරයකු සමඟ ජීවත්වෙන ශ්‍රී ලංකාවේ ගැහැනියක් මිනීමැරුමකට හසුවී මරණීය දණ්ඩනයට නියම වූ බව ද මම අසා ඇත්තෙමි. මගේ අම්මා එවැන්නියක නො වන බව මට හොඳට ම විශ්වාස ය. දැනට වසරකට පමණ පෙර ජෙඩා නගරයේ කන්දාර් නම් ගුවන් පාලම යට ශ්‍රී ලාංකික අනාථයන් පිරිසක් සිටින බවට ‍ෙතාරතුරු පුවත්පත්වල පළ විය. අනාථ පිරිස තුන්දහසකට වැඩි බව කියැවිණි. අම්මා ඒ අතර සිටියේ නම් එය අපට සැනසිල්ලෙකි. අනාථයන් කවදා හෝ සිය රටට එන බැවිනි.අපේ නැන්දා කියනුයේ මගේ අම්මා යළි කිසි දිනෙක ගෙදර නොඑන බව ය. අම්මා ඉන්දියන්කාරයකු සමඟ විවාහ වී ඇතැ'යි සමහරු කියති. උන්දෑ මැරිලා! නැත්නම් හිරකරලා යැයි තවත් අය කියති. මේ ළඟ දී අපේ නැන්දා දුක හිතෙන කතාවක් කීවා මට මතක ය. මා වසර තුනක පමණ කුඩා දැරිවියක සිටිය දී පාචනය වැලඳී මරණාසන්න වූ බව ඈ මට කියා සිටියා ය. අම්මා මා රැගෙන පයින් ම රෝහල වෙත ගිය බවත් ඒ වන විට තාත්තා අත සත යහුනක් නො තිබූ බවත් මට දැනගන්නට ලැබිණි. අම්මා හඬමින් නොකා නොබී මට කිරි දෙමින් මා සමඟ රෝහලේ රැඳී සිටියේලු! එදා අම්මා මා වෙනුවෙන් කැප නො වන්නට අද මා ජීවතුන් අතර නැතැ'යි නැන්දා කියා සිටී.අම්මේ මා ලොකු ළමයකු බැවින් මගේ සිතිවිලි මෝරා ඇතැ'යි මට සිතේ. නොයෙක් විකාර හැඟීම්වලින් මගේ සිත පිරී ඇත. ඇතැම් හැඟීම් කුතුහලයෙන් යුතු ය. තවත් හැඟීම් කෙනකුට කීමට බැරි තරම් ලැජ්ජාවෙන් යුතු ය. කොහොමටත් මට මේවා තේරුම් ගැනීම අමාරු ය. එහෙත් ඔබට කීමට බැරි දෙයක් මා ළඟ නැත. ඔබ ළඟට වී ඇනබාගෙන ඔබේ කනෙහි තැබිය යුතු රහස් ගොන්නක් ‍ෙපාදි ගැසී තිබේ.අපේ පන්තියේ ළමයි දවසකට සිය වතාවකට වඩා ‘අම්මා’ යන වචනය කියති. ඔවුන්ගේ මුළු ලෝකය ම රැඳී ඇත්තේ අම්මා මත ය. සමහරු අම්මා ගැන කතාව යළි - යළි කියමින් රස විඳිති. තවත් අය අම්මාට දොස් කියති. එවිට මට කේන්ති යයි. තවත් සමහරු අම්මා ගැන කියමින් හඬති. එහෙත් කිසිවකුට අම්මාගෙන් තොර ජීවිතයක් නැත.මා දැන් බෙහෙවින් තනි වී ඇති සෙයක් දැනේ. ලබන අවුරුද්දේ මේ කාලය වන විට විභාගයට වාඩි විය යුතු ය.මම පාඩම් වැඩ අතපසු නො කර දිගට ම කරගෙන යමි. මට අධිෂ්ඨානයක් තිබේ. සාමාන්‍ය පෙළ, උසස් පෙළ, වෛද්‍ය විද්‍යාලයය, යන කඩඉම් පසු කරගෙන යෑමේ ශක්තියක් හා ඥානයක් මට තිබේ. එය විශ්වාසවන්ත ය. ශක්තිමත් ය. නො වෙනස් වන සුලු ය.පුතේ පාඩම් කරපන් යැයි මට ධෛර්යය දෙන්න ට කෙනකු නැත. මා නිදිවරාගෙන ගණන් හදන විට තනියට ළඟින් සිටින්නට කෙනකු නැත. තේ ටිකක් දෙන්නට කෙනකු නැත. විස්කෝතුවක් දී නැවත ගණන් හදපන් යැයි උපදෙස් දෙන්නට කෙනකු නැත. කාලය, වයස හා ජීවිතය ඔහේ ගෙවී යයි.ආං... අම්මේ තවත් දෙයක් මට කල්පනා වේ. සමහරුන් කියන ලෙස අම්මා වෙනත් විවාහයක් කරගෙන ඇත් ද? නංගිලා - මල්ලිලා සිටිත් ද? ලැජ්ජා විය යුතු නැත.බයක් සිතිය යුතු නැත. සැබෑ ජිවිතයට මුහුණ දීම සාර්ථක ම ක්‍රමය යැයි මට සිතේ. අම්මා කුමන වෙනස් වීමකට ලක් ව සිටිය ද ඒ මගේ ම අම්මා ය. මම ඔබ පිළිගැනීම ට සූදානමින් සිටිමි. අම්මේ අපි ජීවිතයට මුහුණ දෙමු.අපේ තාත්තා ගැන බලවත් ශෝකයක් තිබේ. ඔහු අහිංසක ය. ඔබ වෙනුවෙන් බොහෝ දේ කැප කර ඇති තාත්තා අවසන් කාලය ගෙවමින් සිටිතැ'යි මට හැ‍ඟේ. ඔහු දැන් කිසිවකු සමඟ කතාබහක් නැත.බොහෝ විට වේල් දෙක - තුන නොකා නොබී ඉන්නා බව මට දැනී ගොස් තිබේ. තාත්තා යළි ප්‍රකෘතියට ගත නො හැකි තරමට ම නාස්ති වී සිටී. තාත්තා හා ඔබ කලකට පෙර පෙම්වතුන් සේ කල් යැවූ බවක් මා අසා තිබේ. ඒ ප්‍රේමය දැන් පෑලදොරින් පලා ගොස් තිබේ. අම්මා රට ගියේ ඇයි? දුප්පත්කම නිසා ද? තෘෂ්ණා ව නිසා ද? නැතහොත් මෝස්තරයකට ද? මේ සියල්ලට වඩා බලවත් ප්‍රශ්නය වන්නේ වසර ගණනාවකින් තොරතුරක් නැතිවීම ය.කිසිවකට පිළිතුරක් නැත. පිළිතුරක් ලැබෙන හැටියක් ද පෙනෙන්නට නැත.මා දැන් ලස්සන වී ඇතැ'යි සමහරු කියති. අම්මගෙ කපාපු පළුව, හිනාවත් ඒ වගේ, ගමනත් ඒ වගේ, අනේ මන්දා යැයි නැන්දා කියයි. මම කන්නාඩියෙන් මුහුණ බලාගෙන සිනාසෙමි. අම්මාගේ පින්බර හිනාවේ සලකුණක් එහි ගැබ් ව තිබේ.අම්මා නැවත පැමිණිය යුතු ය. වැඩි කල් නොගොස් පැමිණිය යුතු ය. ඔබ එන විට මා දොස්තර කෙනකු වී සිටින්නට පුළුවන.තෙරුවන් සරණයි!චූටි දුවකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=as1309292</link>
    <topic>අන්තිම හාද්ද!</topic>
    <author/>
    <content>අන්තිම හාද්ද!ජමීල් පළමුව ආදරය කරන්නට පටන් ගත්තේ කලීඩාගේ දිගු අතැඟිලිවලට ය. ඒවා විනිවිද පෙනෙන සුලු කහ පැහැති මනරම්, පරිපූර්ණ අතැඟිලි‍ ලෙස විග්‍රහ කරන්නට පුළුවන. වාත්තු කළා වැනි එම හැඩැති ඇඟිලි තුඩු ජමීල්ගේ පරිකල්පන ලෝකය අවදි කරයි. ඇගේ හැඟුම්බර අතැඟිලි දකින හැම වාරයක් පාසාම ‍ඔහුගේ හදවත ගැහෙන වාර ගණන දෙගුණ - තෙගුණ වේ.කදිම නිමාවක් ද, නම්‍යශීලී ගතියක් ද, නැවුම් තෙතමනයක්ද ඇගේ ‍ඇතැඟිවලින් ප්‍රදර්ශනය වේ. ඒ හැරෙන්නට රෝස පැහැයෙන් යුතු නිය කහ පැහැති සම කැටුව මනාව ගැළපී කුඩා දියමන්ති සේ දිලිසෙන්නට විය.රන්වන් මාළුවන් බඳු කලීඩා ගේ අතැඟිලි පරිගණකයේ යතුරු පුවරුව මත ඒ - මේ අත නටන අයුරු බලා සිටින්නට ජමීල් බොහෝ කාලයක් මිඩංගු කළේ ය. යෞවනියක ගේ අතැඟිලි ළපටි බණ්ඩක්කා කරල් බඳු යැයි උපමා කළ ඉංග්‍රීසි කවියාට ජමීල් දොස් පැවරීය. ඒ කවියා මෝඩයෙකැයි ඔහු කල්පනා කළේ ය.ගිය දෙසැම්බරයේ සිට මේ පෙබරවාරිය දක්වා ගෙවී ගිය මාස තුනක කාලය තුළ හැම දවසකම වැඩිම පැය ගණනක් කලීඩා සිය සගයා වෙනුවෙන් කැප කළා ය. ජමීල්ගේ අධ්‍යයන කටයුතු සංචාර, සම්මුඛ සාකච්ඡා, නිරීක්ෂණ යන නිල රාජකාරි පමණක් නොව ඔහුගේ කෑම් - බීම්, සුළු අසනීප ගැන පවා ඇය විසින් සොයා බලන ලදී. එහෙත් කිසිදු දිනෙක, කිසිදු පැයෙක, කිසිදු තත්පරයක ඇගේ පර්දාව නිකමටවත් සෙලවුණේ නැත. කලීඩා හැමවිටම අතේ දුරින් සිට පිරිමින් ආශ්‍රය කරන්නට වග බලා ගත්තා ය. හැබෑව නම් , ජමීල් මේ මාස තුනට ම දුටුවේ කලීඩා ගේ කහ පැහැති දිගු ඇඟිලි පමණි.කලීඩා කළු පැහැති කිමෝනාව හැඳ ඝන රෙද්දෙන් නිමැ වූ පර්දාවකින් මුහුණ වසා සිටියා ය. සුදු මේස්වලින් දෙපා ආවරණය වූ අතර පටි සෙරෙප්පු පැලඳ සිටියා ය. කලීඩා ගේ හිසකෙස් හෝ ඇහිබැම හෝ අඩු ම ගණනේ නාසය හෝ ජමීල් දැක තිබුණේ නැත.ජමීල් වනා හී අවුරුදු තිහ ඉක්ම වූ ඉන්දියානුවෙකි. ඔහු කඩවසම් තරුණයකු සේ පෙනුණ ද විවාහකයෙකි. පර්සියානු සංස්කෘතික අධ්‍යයනයක් සඳහා ඉරාන රජයෙන් ලැබුණු කෙටිකාලීන ශිෂ්‍යත්වයකට ටෙහෙරානයට පැමිණ සිටියේ ය. ටෙහෙරාන් නගර සභාව විසින් ඔහුගේ මාර්ගෝපදේශිකාව ලෙස කලීඩා පත්කැර තිබිණි. කලීඩා විසි දෙහැවිරිදි ඉරාන තරුණියෙකි. ඇය සිය අධ්‍යාපන කටයුතු නිමවා සංස්කෘතික අමාත්‍යාංශයෙහි සේවය කළා ය. කලීඩා සිය රාජකාරිය කෙතරම් මනා ලෙස ඉටු කරන්නී ද යන්න ජමීල් ගේ කටයුතුවලින් බොහොමයක් ඈ අතින් ම ඉටු වූවා ය. ඈ තම සගයාට බෙහෙවින් කාරුණික ය.මේ ඉන්දියානුවා කහ පැහැති සුන්දර ඉරාන ගැහැනිය තේරුම් ගැනීම සඳහා බොහෝ වෑයම් කළේ ය. එහෙත් කිසිවක් නිමාවට පත් වූයේ නැත. ඔහුගේ නිරීක්ෂණ හා විමර්ශන සියල්ල වැරැදි සහගත ය. ජමීල් සිය උපරිම ඥාන ශක්තිය යොදා ඇයට ළං විය හැකි උපාය - මාර්ග සෙවී ය. එහෙත් ඔහුට කලින් ඒ බව වටහාගත් කලීඩා අනවශ්‍ය තැන්වල දී ඔහු මගහැර ගියා ය. ජමීල් අවසන් ලෙස කාලයාට ඉඩ දී බලා සිටියේ ය.පුදුමයෙකි”මේ අවසන් පැය කිහිපය තුළ කලීඩාගේ හැසිරීම කිසිසේත් වටහාගත නොහැකි ය. ටෙහෙරානයේ වයඹ දෙසින් අහසට නැඟුණු ඇල්බෝස් කඳු වැටිය බලන්නට යමුයි යෝජනා කළේ ඇයම ය. ඒ සඳහා කුලී රථයක් රැගෙන ආ කලීඩා, කඳු මුදුනට නඟින ටෙලි කැබ් රථයට පවා මුදල් ගෙවී ය. ජමිල් කළේ ඇගේ උපදෙස් මත හැසිරීම පමණි. කලීඩා වෙන කවදාටත් වඩා හොඳින් හා සැහැල්ලුවෙන් හැසිරෙන්නට වෑයම් කළා ය.කලීඩාගේ කළු කිමෝනාව ගැල වී ඇත. ඒ වෙනුවට ලානිල් පැහැති ඩෙනිම් කලිසමක් හා හිම මත ඇවිදින උල් සහිත පාවහන් ද ඇය පැලඳ සිටියා ය. උඩකය වැසී තිබුණේ දුඹුරු පැහැති හිම කබායකිනි.මේ වසරේ ලොව සීතලෙන් අධික නගරය ටෙහෙරාන් විය. ඇල්බෝස් කඳුවැටියේ මුදුනත එහි උපරිමය සටහන් කළේ ය. කඳු මුදුනකට මදක් පහළ පස්වැනි අංකයෙන් බැසගත් ඔවුහු හිම තට්ටු මත දුවන්නට උත්සාහ කළහ. ඒ සෑම උත්සාහයක දී ම ජමීල් හිම මත කඩා වැටී දඟලන්නට විය. කලීඩාට මෙන් ම හිම මත ඇවිද යෑමේ පෙර හුරුවක් ජමීල්ට නොවී ය.වැලි කුණාටුවට වඩා හිම කුණාටුව දරුණු ය. නියඟයට වඩා හිම පතනය අමාරු ය. මිරිඟුවට වඩා දියවැල ගැඹුරු ය. ජමීල් කිරි පැහැති හිම තට්ටුවක් මත ඇනබාගෙන කල්පනා කරන්නට විය. ඔහුට හදිසියේ ම මෙන් ඉෂ්ෆහාන් ගමන සිහිවිය.කෞතුක නටබුන් නැරඹීම සඳහා ඉෂ්ෆහාන් ප්‍රදේශය වෙත ගිය ගමන ජමීල් ගේ සිතින් කිසිකලෙක උදුරාගත නොහැකි ය. ටෙහෙරානයේ සිට කි.මී. එක් දහස් ගණනකින් දුර බැහැර කාන්තාර කලාපයක පිහිටි ඒ පුරාණ නගරයේ දින දෙකක් ගෙවා දැමීමට ඔවුනට සිදුවිණි. රාත්‍රිය ගෙවා දැමීම සඳහා ලැබුණේ කුඩා කාමරයක් හා එක් ඇඳක් පමණි. කලීඩා ඇඳ ඇතිරිල්ල සකස් කොට ජමීල්ට සුවපහසු නින්දකට ආරාධනා කළාය. වැඩ නිමා කොට කලීඩා ද එම සයනයට එතැ'යි ජමීල් සිහින මැව්වේ ය. එහෙත් උදෑසන දකින්නට ලැබුණේ ඉතා සුරක්ෂිතව කාමරයේ මුල්ලක ඇනබාගෙන සිටින ජමීල් ගේ මාර්ගෝපදේශිකාව ය.හෙට රෑට ඔයා ඇඳට යන්න,මං බිමට යන්නම්!”ජමීල් ලැජ්ජාවෙන් අහක බලාගෙන කීවේ ය.“එහෙම බෑ!අමුත්තන්ට සංග්‍රහ කිරීමඅපේ සිරිත. මේක පර්සියාවඒක අමතක කරන්න එපා!”කලීඩා ගේ තර්ක හමුවේ ජමීල් නිරුත්තර විය.‍කලීඩා හිම අහුරක් ගෙන ජමීල් ගේ මුහුණට දමා ගැසී ය.ජමීල් ට කෑගැසිණි.“එන්න අපට තියෙන්නෙ තව පැය දෙකයි!”“බෑකලීඩා, මං වැටෙනවා!”“මිනිස්සු වැටෙනවා - නැගිටිනවා!”වැටි - වැටි නැගිටිනවා. ඒක තමයිලෝකෙ හැටි!”කලීඩා‍ගේ ඉංග්‍රීසි උච්චාරණය ඉතා පැහැදිලි ය. ඇගේ වාක්‍ය රටාව ඉතා පිළිවෙළකට ගලා යයි. ඒ සියල්ලටම වඩා කලීඩා සතු දැනුම මුවහත් ය. ඈ ඕනෑම විෂයයක් පිළිබඳ කුමක් හෝ දැනුමක් ඇති තරුණියෙකි. වෙනසකට ඇත්තේ චාටු බස් හා තොදොල් වැකි ඈ ළඟ නොතිබීම ය.‍ ඉරාන ගැහැනිය ඍජු ගුණයෙන් යුතුයි. කාටත් කාරුණිකයි. ජමීල් එසේ සිතුවේ ය. කලීඩාගේ මනරම් රුව ඩෙනිම් කළිසමට හා හිම කබායට කදිමට ගැලපිණි. ජමීල් ඇයගේ රූප - ‍ශෝභාවෙන් වශීකෘත ව සිටියේ ය.ඔව්හු පස් වැනි අංකයේ උණුසුම් හෝටලයෙන් කෝපි බී ආපසු නවාතැන වෙත ආහ. තත්පරයෙන් - තත්පරය ගෙවී යයි. කලීඩා සිය සගයා ගේ සියලු ආම්පන්න විශාල ගමන් මලු දෙකකට අඩුක්කු කළා ය. ඇයට හැම තත්පරයක ම වැදගත් වැඩක් තිබිණි. ආණ්ඩුවේ නවාතැනෙහි බිල්පත් පරීක්ෂා කොට අස්සන් තැබීම කාමරය පිරිසුදු කිරීම වැනි ලට්ට - ලොට්ට සියල්ලම ඈ විසින් ඉටුකරන ලදී.ප.ව. 2.20 ට ඔහු ගුවන් තොටුපොළෙහි සිටිය යුතු ය. නවාතැනෙහි සිට ගුවන් තොට දක්වා ඇති දුර කි.මී. දහ අටෙකි. හිම පතනය නිසා පාරවල් අවහිර වන්නට පුළුවන. ජමීල් ගේ හිත ශෝකයෙන් පිරී තිබිණි. පාළු හුදෙකලා ගතියකින් ඔහු ගේ සිත රිදුම් කන්නට විය.හෙට සිට කලීඩා නැත!වේලාව ප.ව. එකට පහක් පමණ තිබිණි. මේ අවසන් තත්පර කිහිපයේ දී පවා කලීඩාට දුකක් නො දැනීම ගැන ජමීල්ට පුදුම සිතිණි. යකඩ ගැහැනියක්්‍! යන සිතිවිල්ල ක්ෂණිකව ඔහු ගේ සිතෙහි ඇඳී ගියේ ය.පිටතින් ජිප් රියක නළා හඬ ඇසෙන්නට විය. ජමීල් නැඟී සිටියේ ය. අඩි කිහිපයක් දොර දෙසට ගියේ ය. කලීඩා මහත් වෑයමින් යුතුව ගමන් මලු දෙක ඇදගෙන විත් ඔහු දෙපාමුල තැබී ය.ජීවිතයේ පළමුවරට කලීඩාගේ හා ජමීල්ගේ දෑස් හරි කෙළින් එකට ගැටිණි.‘‘කලීඩා බොහෝම ස්තුතියි!’’‘‘මං යන්නම්!’’ජමීල් තම සුරත කලීඩා දෙසට දිගු කළේ ය. එහෙත් කලීඩාගේ කහ පැහැති සුන්දර සුරත එසැවුණේ නැත. ජීප්රිය යළි නළා හඬ නංවද්දී තවත් තත්පර කිහිපයක් ගෙවී ගියේ ය. ජමීල් ගේ එසවුණු සුරත තවම කලීඩා අපේක්ෂාවෙන් සිටී. ඔහුට හැඬුම් යන්නට තරම් ශෝකයක් දැනිණි. ජමීල් දෑස් පියා ගත්තේ ය.එකවරම සීතල දෑතක් ඔහු ගේ කරවටා යනු ජමීල්ට යාන්තමට දැනිණි. ඔහු ගේ හදවත වේගයෙන් ගැහෙන්නට විය. දෑත් වෙව්ලන්නට විය. කලීඩා ගේ කහ පැහැති සීතල කම්මුලෙහි පහස ඔහුගේ බෙල්ල දෙසට දැනෙන්ට විය. ඒ අතර‍ තෙතමනයක්! කලීඩා ගේ දෑසින් කඳුළු ගලනවා විය යුතු ය.ඔවුහු තවත් තත්පර කිහිපයක් එම ඉරියව්වේම සිටියා හ. ජිප්රිය නොනවත්වා ම නළාව හඬවන්නට විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=as1309293</link>
    <topic>ගුරු සේවයේ රසකතා</topic>
    <author/>
    <content>ගුරු සේවයේ රසකතාවයඹ පළාතේ බිංගිරිය ප්‍රදේශයේ විසූ මර්තේලිස් අප්පුහාමි ආරච්චිරාල පළාතේ සිටි ප්‍රබල පුද්ගලයෙක් විය. ටුවිඩ් රෙද්ද හා කෝට් එක ඇඳ බක්කි කරත්තයෙන් ගමන් යන හේ ප්‍රාංශු දේහධාරී පුද්ගලයෙකි. ප්‍ර‍ෙද්‍ශයේ සෙසු ගැමියන් තමන්ගේ සේවකයන් සේ සැලකූ මර්තේලිස් ආරච්චිරාලට කරට කර සිටි එකම පුද්ගලයා වූයේ දුර පළාතකින් ගමට ආ පාසලේ මුල්ගුරුන්නාන්සේ පමණි.අන් ගැමියන් තලා පෙළා කටයුතු කළ මර්තේලිස් ආරච්චිරාල ඉඩක් ලත් විට ගමේ ඉහළට යන දරුවන්ගේ දියුණුවට අකුල් හෙළීමට ද වගබලාගත්තේය. ඒ තමාට වඩා ඉහළින් අන් පවුල්වල අය නැඟී සිටීම වළක්වාලීමේ අරමුණිනි. මීට එරෙහි වූ ගමේ පාසලේ මුල්ගුරුන්නාන්සේ සමඟ ගම්මුද එකතු වූහ. ගමේ විසූ සිරිපාල කලක් විදේශගතව යමක්කමක් හරිහම්බ කරගෙන ගමට ආ තරුණයෙක් විය. කලිසම් අඳින තරුණයකු වූ ඔහු කොළඹ සිටි ධනවත් ව්‍යාපාරිකයකුගේ මාර්ගයෙන් සිංගප්පූරුවට ගොස් වසර ගණනාවක් එහි සේවය කර සෑහෙන ධනයක් උපයාගෙන ගමට විත් නවීන පන්නයේ ගෙයක් දොරක් සාදා ගෙන ජීවත් විය. ගමේ ගැමියන්ගේ මතු දියුණුවට බාධා කරන මර්තේලිස් ආරච්චිරාලට එරෙහිව ගමේ පාසලේ මුල් ගුරුන්නාන්සේගේ පැත්ත ගත් සිරිපාල, ආරච්චිරාලට විරුද්ධව කුමක් හෝ කූට උපක්‍රමයක් යෙදීමට මුල්ගුරුන්නාන්සේගේ සහාය පැතීය.සිරිපාලගේ මෙම වෙස් පෙරළියෙන් මහත් සේ කිපුණු මර්තේලිස් අප්පුහාමි ආරච්චිරාල “ගමේ ගස් ගෙඩි කඩපු එවුන් ගේ දරුවන් කලිසම් අඳින කොට අපි වගේ වැදගත් අය අඳින්නේ මොන කෙහෙල්මලක්දැයි” නිතර නිතර වහසිබස් දොඩන්නට විය. මෙයින් වඩාත් කිපුණු සිරිපාල “කවදා හෝ ආරච්චිරාලගේ යට ඇඳුම ගලවනවා” යැයි නිතර නිතර කියන්නට විය. සිරිපාලගේ මෙම ප්‍රකාශය කනවැකුණු ආරච්චිරාල ද “මේ ගමේ මොන එකාටද පුළුවන් මගෙ ඇ‍ඟේ එක මයිල්ගහකට හෝ අත තියන්න. සිරිපාල මගෙ යට ඇඳුම ගැලවේවොත් එදායින් පස්සෙ මම මේ ගමේ එකාලට වහල් වෙනව” ආදී වශයෙන් මහන්තත්ව කතා ද කියන්නට විය.මෙහි වැසියන් බොහෝ දෙනකු දිය නෑමට හා රෙදි සේදීමට පැමිණියේ ගමට මායිම්ව ගලාබසින කොළමුණුඔය වෙතය. ගම්සභා පාරට නොදුරින් පිහිටි තොටුපළ දිය නෑම හා රෙදි පිළි සෝදා පිරිසුදු කරගැනීමට වැඩි දෙනකු පැමිණි ස්ථානය විය. එහෙත් හිස උදුම්මවාගත් මර්තේලිස් අප්පුහාමි ආරච්චිරාල ගැමියන් වැඩි දෙනකු පාවිච්චි කරන මෙම ස්ථානයෙන් දිය නෑම තමන්ට මදි පුංචිකමක් සේ සලකා දිය නෑවේත් රෙදි පිළි සේදුවේත් ඊට බඹ තිහ හතළිහකට ඉහළ ස්ථානයකිනි. වෙනත් ගැමියන් මෙම ස්ථානයෙන් දිය නෑම ඔහු නොරිස්සූ අතර මොහු ජලස්නානය කළ ස්ථානය ගමේ පාසලේ මුල්ගුරුන්නාන්සේ ඇතුළු ගැමියන් සැලකුවේ එය තමන්ට තහනම් ස්ථානයක් ලෙසය.මේ අතර එක් දිනක් සුපුරුදු පරිදි දිය නෑම සඳහා බක්කි කරත්තයෙන් මර්තේලිස් ආරච්චිරාල ඔයේ තොටුපළ වෙත ගොස් කරත්තය ගුරු පාරේ නතර කර කෝට් ‍බෝට් ගලවා පුරුදු අමුඩයෙන් සැරසී ගැලවූ ඇඳුම් කරත්තයේ තබා තොටුපළට බටුයේය. දිය නෑමට ගිය විට කරවටක් දියේ බැස අඩ හෝරාවක් පමණ දියනෑම ආරච්චිරාලගේ සාමාන්‍ය සිරිතය. ආරච්චිරාලට පාඩමක් ඉගැන්වීමට අවස්ථාවක් එනතුරු මාන බලමින් සිටි සිරිපාල ද මුල්ගුරුන්නාන්සේ සමඟින් ඒ වේලාවේම ඔයේ පහළින් දිය නෑමට පැමිණියේය. මර්තේලිස් ආරච්චිරාල නානවා දුටු සිරිපාල මුල්ගුරුන්නාන්සේගේ උපදෙස් මත හෙමිහිට ඔයට බැස කිසිවකුට නොපෙනෙන සේ දිය යටින් කිමිදී ගොස් ආරච්චිරාලගේ අමුඩය ද ඩැහැගෙන ඉදිරියටම පීනා ගියේය. සිරිපාල අමුඩය ද රැගෙන ඔය ඉහළින් මතුවී ගොඩට පැන ගනිද්දී “බුදු අම්මෝ! කිඹුලෙක්” යයි විලාප දෙමින් ආරච්චිරාල ද උපන් ඇඳුමෙන්ම ගොඩට පැන අසල තිබූ වෙල දිගේ දිව ගියේය. කිඹුල් බියෙන් වූ අසිහියෙන් දිවූ ආරච්චිරාල සිහි එළඹි කල්හි තමා නිරුවතින් ඉන්නා බැව් අවබෝධ කොටගෙන ආපසු ගොස් ඇළකණ්ඩියේ පඳුරක් අස්සේ සැඟවුණේය. තමාගේ ඇඳුම් උනා තැබූ බක්කි කරත්තය ඇති තැනට යාගත නොහැකිව මර්තේලිස් ආරච්චිරාල මේ පඳුර අස්සේ හෝරා කිහිපයක්ම ගතකළ අතර ඔහුගේ ප්‍රමාදය නිසා ඔහු සොයා ආ බිරිය පඳුර තුළ සැඟවී සිටි ආරච්චිරාල දැක උදව් ඉල්ලා කෑගසන්නට විය. ඒ හඬඇසුණු ගැමියන් එහි රැස්වන්නට පෙර බිරිය ලවා ඇඳුම් ගෙන්වා විලිවසා ගන්ට ආරච්චිරාලට කල් මදි විය.සිදුවූ සත්‍ය සිද්ධිය ඒ වන විට දැන සිටියේ සිරිපාල හා මුල්ගුරුන්නාන්සේ පමණි. කිඹුලකු පැමිණ තමා ඩැහැගෙන යන්ට සූදානම් වූ බවත් කිඹුලාට අසුවූයේ අමුඩය පමණක් බැවින් තමා දිවි ගලවාගෙන ගොඩට පැනගත් බවත් රැස්වූවන්ට ආරච්චිරාල විස්තර කළේ වීරයකු ලෙසටය. එහෙත් එදා ආරච්චිරාල නිවසට ගොස් සුළු මොහොතකට පසු එහි පැමිණි සිරිපාල තම අතෙහි වූ අමුඩ ලේන්සුව ආරච්චිරාලට පෙනෙන සේ නිවස ඉදිරිපිට වැටකඩුල්ලේ එල්ලා “මෙන්න රාලහාමි කිඹුලා ගෙනිච්ච අමුඩේ. ඔන්න මගෙ කොටස මම කළා. දැන් රාලහාමිගෙ වාරේ” යැයි පවසමින් යන්නට ගියේ සරදම් සිනහවක් ද පාමිනි. කරුණු තේරුම්ගත් ආරච්චිරාලගේ උගුර කට වියළී ගියේය. ඉන්පසු කලක් ගතවනතුරු නිවසින් බැහැර නොගොස් කල්පනා කළ ආරච්චිරාල ගැමියන්ට පෙර මෙන් තලා පෙළා සලකන්ට නොගියේය.  (මෙහි නම් මනඃකල්පිතය. මෙය සත්‍ය සිද්ධියකි.)  විශ්‍රාමලත් ආචාර්යඩී.එන්.දිසානායකකොස්වත්ත, බිංගිරියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=as1309294</link>
    <topic>ඇන්ජෙලා ඔබ‍ කොහිද?</topic>
    <author>සේමාලි කැල්ලපත</author>
    <content>ඇන්ජෙලා ඔබ‍ කොහිද?යකඩ ගැහැනිය ලෙසින් නම් දරා සිටි එංගලන්තයේ මාග්‍රට් තැචර් ගෙන් පසු දැන් මුළු යුරෝපාකරයට ම අලුතෙන් යකඩ ගැහැනියක් ඉස්මතු වෙමින් සිටින්නීය. ඇය ජර්මන් චාන්සෙලර් ඇන්ජෙලා මර්කෙල්ය. තෙවැනි වරටත් ජර්මනියේ බලය සියතට ගත් ඇය ලෝක ප්‍රකට ෆෝබ්ස් සඟරාව විසින් හඳුන්වනු ලැබ ඇත්තේ ලොව බලවත් ම කාන්තාව ලෙස ය. මර්කෙල් දෙවැනි වී ඇත්තේ ලොව සුපිරි බලවතා වන ජනාධිපති බැරැක් ඔබාමාට පමණි.ජර්මානුවන් ආදරයෙන් ඇය අමතන්නේ මටී හෝ මමී යන නම්වලිනි. යකඩ ගැහැනියක ලෙස ලොවපුරා ඉස්මතු වෙමින් සිටියත් ඇය මාග්‍රට් තැචර් තරම්ම යකඩ ගැහැනියක නො වන බව පැවසේ. අණ දෙන මේට්‍රන්වරියකට වඩා ඇය ගැහැනු ගති මතුකර පෙන්වන්නියක බව වරක් ජී - 8 සමුළුවකදී වූ සිදුවීමක් ගෙනහැර දක්වන මාධ්‍යවේදීහු වාර්තා කරති. ජී -8 රාජ්‍ය නායක සමුළුවකට වරක් සහභාගි ව සිටිය දී රාජ්‍ය නායකයන් පෙළට සිටි අවස්ථාවක ජෝර්ජ් ඩබ්ලිව්.බුෂ් එවකට ඇමෙරිකානු ජනාධිපතිවරයා ඔහු ඉදිරියෙන් සිටගෙන සිටි මර්කෙල් ගේ පිට සම්භාහනය කරද්දී ඇය පූසියක මෙන් කරබාගෙන සතුටින් සිටි අන්දම ඡායාරූප ශිල්පීන්ගේ ඇසට ලක්විය. මේ ගැන අවධානයට ලක්කරන මාධ්‍යවේදීන් විමසන්නේ ජර්මනියේ හිටපු චාන්සෙලර් හෙල්මුට් කෝල් මේ ආකාරයේ පිට සම්භාහනයක් මියගිය තැචර් සාමිවරියට සිදුකරන ආකාරයක් සිතේ මවාගන්නා ලෙසය.එසේ වූයේ නම් තැචර් එලෙස පූසියක මෙන් නිහඬව සිටීද? එසේම කෝල් චාන්සෙලර්වරයා තැචර් ට පිට සම්භාහනයක් කිරීමට ඉදිරිපත් වේද? ඔවුන් නිහඬව අසනුයේ එයයි.පාදිලිවරයකුගේ දියණියක වන මර්කෙල් 59 හැවිරිදිය. වෘත්තියෙන් පර්යේෂණ විද්‍යාඥවරියකි. ජර්මනිය ජයගත් ක්‍රිස්තියානු ප්‍රජාතන්ත්‍රවාදී පක්ෂ නායිකාව වන ඇය ප්‍රථමයෙන්ම චාන්සෙලර් පදවියට පත්වූයේ 2005 වසරේදීය. මේ පදවි දෙකම එකවර දැරූ එරට ප්‍රථම ගැහැනිය ලෙස ද වාර්තා තබන්නේ මර්කෙල්ය.මෙවර මැතිවරණයේ දී සමස්ත ඡන්ද ප්‍රතිශතයෙන් සියයට 42ක් ලබාගත් මර්කෙල් ගේ පක්ෂයට රජයක් පිහිටුවීම සඳහා ජර්මානු සමාජ ප්‍රජාතන්ත්‍රවාදී පක්ෂයේ සහාය ලබාගැනීමට සිදුවනු ඇතැයි පැවසේ. සභාග රජයක් පිහිටුවීම සරල ක්‍රියාවක් නොවේ යැයි පවසන මර්කෙල් ඒ ගැන මේ ලියන මොහොත වෙද්දී අදහසක් ප්‍රකාශ කර තිබුණේ නැත. ජර්මානු නිදහස් ප්‍රජාතන්ත්‍රවාදී පක්ෂය මෙවර මැතිවරණයේ දී හිමිව තිබුණේ සියයට 4.8ක ඡන්ද ප්‍රතිශතයකි. ජර්මානු මැතිවරණ ඉතිහාසයේ ද එම පක්ෂයට එකම ආසනයක්වත් හිමි නොවූ ප්‍රථම අවස්ථාව මෙය බව ද පැවසේ.මේ මැතිවරණ ජයග්‍රහණයත් සමඟ මුළු යුරෝපයම අද ඇය දෙස දෑස් දල්වා බලා සිටී. මේ මැතිවරණයේ වැදගත්කම කුමක්දැයි පසුගියදා මාධ්‍යවේදියෙක් ජර්මානු බුද්ධිමතකු‍ෙගන් ප්‍රශ්න ක‍ළේය.“යුරෝපයේ අනාගතය සහ ලෝකය පුරා යුරෝපයේ කාර්යභාරය” යන්න ඊට ඔහු දුන් පිළිතුර විය. කඩාවැටුණු යුරෝපා ආර්ථිකය නංවාලීම සඳහා ජර්මනිය පෙරමුණ ගනු ඇතැයි යන්න බොහෝ දෙනාගේ අපේක්ෂාව වේ. පසුගිය සිවු වසර තිස්සේ ද ඇය ඒ සඳහා ක්‍රියාත්මක වූවාය. මේ නිසාම ඇයට මිතුරන් ද අහිමි වූ බව පැවසිණ.“එහෙත්, ඇය නොමැති නම් එය කරන්නේ කවුද?” මේ කවුරුත් ඇසූ දෙයයි.“යූරෝ මුදල් අගය පහත වැටුණොත් යුරෝපයත් කඩා වැටෙයි. අපට එය එලෙස සිදුවීමට ඉඩ දෙන්න බැහැ” 2011 ඔක්තෝබර් මාසයේ දී මර්කෙල් පැවසුවේය.ආර්ථික අර්බුදයෙන් බැටකන රටවලට මූල්‍යමය ආධාර දීමට මර්කෙල් මූලික වශයෙන් අදිමදි ක‍ළාය. එහෙත් පසුව ඇය යුරෝපා සංගමයේ ආරක්ෂණ අරමුදලට සහ ණය සහන සැලසුම ගොඩනැඟීම සඳහා සහයෝගය ලබා දුන්නේ යුරෝපා මහා බැංකුවේ බැඳුම්කර මිලදීගැනීමේ වැඩසටහනට අවසන් මොහොතේදී එකඟතාව පළ කරමිනි‍.“අද තිබෙන යුරෝපා සංගමය මින් වසර පහකට පෙර පැවැති යුරෝපා සංගමය නොවේ. මේ ආර්ථික අර්බුදය ඉතා දරුණු හෙයින් බොහෝ කාර්යයන් ඉටුකරනු ලැබුවා. පසුගිය තුන්, හතර සහ පස් වසර තුළ ජර්මනිය සහ එහි චාන්සලර්වරිය එහි මූලික කාර්යභාරයක් ඉටු කලා” යැයි බ්‍රසල්ස් නුවර මූලස්ථාන කරගත් යුරෝපා ප්‍රතිපත්ති මධ්‍යස්ථානයේ ආර්ථික විද්‍යාඥ යානිස් එමානෝලිඩිස් පවසා තිබිණ.වත්මන් ලෝකයේ බලවත්ම කාන්තාව බවට පත්ව සිටින ඇය ඇන්ජෙලා ඩොරතියාය. 1977 දී ඇය උල්රිච් මර්කෙල් සමඟ විවාහ වූවාය. ඒ විවාහය 1982 දී කෙළවර වූ පසු ඇය විවාහ වූයේ ක්වන්ටම් රසායනවේදියකු වන මහාචාර්ය ජෝකිම් සෝයර් සමඟය. බිරිය ලොව පුරා ප්‍රසිද්ධ චරිතයක් වුවත් සැමියා මාධ්‍ය ප්‍රසිද්ධියෙන් ඈත්ව සිටින්නකු ලෙස ප්‍රසිද්ධය. විවාහ දෙකෙන්ම ඇයට දරුවන් නොමැතිය.ඉතා ම උද්යෝගිමත් පාපන්දු ලෝලියක වන මර්කෙල් බලු සුරතලුන් නොරිස්සන්නියක ලෙස ද ප්‍රසිද්ධය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=as1309295</link>
    <topic>සුන්දර නයිරෝබිය ලෙයින් තෙත්වෙයි</topic>
    <author>ටිරෝනි වෑවලගේ</author>
    <content>සුන්දර නයිරෝබිය ලෙයින් තෙත්වෙයිමේ ලියන මොහොත වන විට නයිරෝබි සාප්පු සංකීර්ණයේ සිදුවීමෙන් මිය ගිය සංඛ්‍යාව හැට ඉක්මවා ඇතැයි වාර්තා වේ. අතිශයින් ම අවාසනාවන්ත සිදුවීම වන්නේ ඒ අතර අවුරුදු දෙකක තරමේ කුඩා දරුවන් ද සිටීම ය.පසුගිය සෙනසුරාදා මධ්‍යහ්නය වන තුරු ම කෙන්යාවේ සුඛෝපභෝගී 'වෙස්ට්ගේට්' සාප්පු සංකීර්ණය පුවත් නිර්මානය කළේ නැත. එහෙත් ඊ‍ට මිනිත්තු කිහිපයකට පසු එහි කඩා වැදුණු කාන්තාවක් ප්‍රමුඛ වූ පහළොස්දෙනෙක් 'වෙස්ට්ගේට්' සාප්පු සංකීර්ණයට මුළු ලෝකයේ ම අවධානය ලබා ගත්හ. පසුව හඳුනා ගත් පරිදි මේ ත්‍රස්තවාදීන් අයත් වූයේ සෝමාලියාවේ අල් ෂබාබ් නම් සංවිධානයට ය.අල් ෂබාබ් ත්‍රස්ත සංවිධානය කරළියට පැමිණි ප්‍රථම අවස්ථාව මෙය නො වේ. නිශ්චිත රාජ්‍ය නායක‍යකු ගෙන් තොර සෝමාලියාවේ පිණුම් ගැසූ අල් ෂබාබ් 2006 වසරේදී එරට අගනුවර වූ මොගඩිෂූ නගරයේ බලය මුළුමනින් ම සියතට ගැනීමට සමත් විය. ඒ මුස්ලිම් අන්තවාදයට ජීවය දෙන ආකර්ෂණීය වූ සටන් පාඨ ද සමගිනි. ලොව කිසිම තැනක අන්තවාදයට වැඩි කල් පැවැත්මක් නැත යන මතය තහවුරු කරමින් අල් ෂබාබ් 2011 දී මොගඩිෂූ අතහැර ගියේ ය. ඒ සෝමාලියාවේ හමුදාවලින් ඔවුන්ට එල්ල කෙරුණු පීඩනය නිසාවෙනි. ඒ වෙනුවෙන් සෝමාලියානු නව පාලනයට උපකාර වන්නේ කෙන්යාව සහ උගන්ඩාවයි. ඒ අනුව කෙන්යාව අල් ෂබාබ් සංවිධානයේ පරණ තරහකාරයෙකි. මොගඩිෂූ අතහැර ගිය ද සෝමාලියාවේ ග්‍රාමීය ප්‍රදේශ කිහිපයක ම බලය පවත්වා ගැනීමට අල් ෂබාබ් තවම සමත් වී සිටී.අල් ෂබාබ් යන අරාබි වදනේ අර්ථය 'තාරුණ්‍යය' යනු යි. සෝමාලියාවේ දීර්ඝකාලීන ඒකාධිපති පාලනය බිඳ වැට්ටවීම වෙනුවෙන් එරට ජනතාව බිහි කරගත් සටන් පෙරමුණේ තරුණයන් ඉලක්ක කර ගත් පාර්ශවය නියෝජනය වූයේ අල් ෂබාබ් ය. එහෙත් අද වන විට එය ලෝකයේ ප්‍රකට ම ත්‍රස්තවාදී සංවිධානයක් වන අල් කයීඩාව සමග සම්බන්ධකම් පවත්වන මුස්ලිම් අන්තවාදී ත්‍රස්ත සංවිධානයක් බවට පත් ව තිබේ.අල් ෂබාබ් ඉල්ලන්නේ සෝමාලියාවේ බලය වෙනුවෙන් තමන් ගෙනයන අරගලයට කිසිඳු විදේශ රටක් අත ‍පෙවිය යුතු නැති බව ය. ඔවුන් කෙන්යාවෙන් තරහ පිරිමහන්නේ ඒ නිසාවෙනි. අල් ෂබාබ් ඇතුළුව රට අභ්‍යන්තරයේ ක්‍රියාත්මක ත්‍රස්ත සංවිධාන පාලනය කර ගැනීම වෙනුවෙන් කෙන්යාව මේ වන විට තම හමුදා සාමාජිකයන් 4000ක් පමණ සෝමාලියාව වෙත යවා තිබේ. වෙස්ට්ගේට් සාප්පු සංකීර්ණයට ප්‍රවිශ්ටව එහි සිටි අහිංසක වැසියන් ප්‍රාණ ඇපකරුවන් බවට පත් කර ගනිමින් ඔවුන් මරා දමමින් අල් ෂබාබ් ත්‍රස්තවාදී සාමාජිකයන් ඉල්ලා සිටියේ සෝමාලි රජයට සහය දැක්වීමෙන් කෙන්යාව ඉවත් විය යුතුය යන්න ය.සෑම ප්‍රාණ ඇපකරු සිද්ධීයක් මෙන් ම මෙවර නයිරෝබි සිදුවීම ද මානව ඉතිහාසයට එක් කළේ කළු පැල්ලමකි. මරා දැමුණු මිනිස්සු, ළමයි ත්‍රස්තවාදය වෙනුවෙන් ජීවිතයෙන් වන්දි ගෙවූහ. එපමණක් නොව ඊට මැදිහත්ව දිවි බේරාගත්තවුන්ට මෙය ක්ෂතිමය අත්දැකීමක් වනු ඇත්තේ කටුක මතකයෙන් යළි නිදහස් විය නොහැකි ලෙසට ය.අල් ෂබාබ් නායක මුක්තාර් අබූ සුබෙයිර් නයිරෝබි ප්‍රහාරයේදී තම කණ්ඩායමට නායකත්වය දීමට කාන්තාවක් තෝරා ගෙන ඇත්තේ ත්‍රස්තවාදී සංවිධාන පමණක් නොව මුස්ලිම් ලෝකය ද උඩුයටිකුරු කරමිනි. දැනට හඳුනාගෙන තිබෙන පරිදි ඇය සමන්තා ලෙව්ස්වෙයිට් ය. මහා බ්‍රිතාන්‍යයේ උපත ලද ඇය පසු කාලීනව ඉස්ලාම් ලබ්ධිය වැළඳ ‍ගත්තියකි. ඇයගේ සැමියාටද ඇත්තේ ත්‍රස්තවාදී ලේබලයකි. ජෙරමයින් ලින්ඩ්සේ නම් වන ඔහු ලන්ඩනයේ බස් රථයක බෝම්බ පුපුරවාගෙන තිබේ. සමන්තා තවම විසි නවවැනි වියේ පසුවන්නී ය. කෙසේ වුව ඇසින් දුටු පිරිස් පවසන්නේ ඇය හිජාබයෙන් වැසී සිටියද ඉතා විධිමත්ව නියෝග නිකුත් කරමින් තම සාමාජිකයන් මෙහෙයවමින් සිටි බව ය.කෙසේ වුව නයිරෝබිය කඳුළින් නැහැවී අවසන් ය. කෙන්යා ජනාධීපති උහුරු කෙන්යට්ටා පවසා ඇති අන්දමට මේ ප්‍රහාරයෙන් ඔහුගේ ඥාතීන් කිහිපදෙනෙක් ද ජීවිතක්ෂයට පත් වූ හ. කිනම් හේතු මත සිදු වුව ත්‍රස්තවාදය කිසිසේත් සාධාරණීකරණය කළ නො හැක්කේය. ඇතැම් විට කෙන්යාව හමුදා එවමින් තම රටේ දේශපාලනයට මැදිහත් වීම අල් ෂබාබ් වැරදි ලෙස දැක්කා වන්නට පුළුවන. එහෙත් අහිංසක මිනිසුන් ප්‍රාණ ඇපයට ගනිමින් මිනිසුන් මරා දමමින් සිදු කරන ත්‍රස්ත ක්‍රියා අනුමත කළ හැක්කේ කාට ද?ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=as1309296</link>
    <topic>යෝධ වට්ටක්කාවක්</topic>
    <author/>
    <content>යෝධ වට්ටක්කාවක්කටහ‍ඬේ සහ ගීතයේ බලය පෙන්වූ අවස්ථාවක් පසුගියදා එංගලන්තයේ සෆෝක් ප්‍රාන්තයෙන් වාර්තා විය. මේ ප්‍රාතිහාර්ය පෑවේ එහි ටොස්ටොක් ගම්මානයේ කුඩා දැරියකි.ගහකොළට ආදරය කරන වගාවට ප්‍රිය කරන ඇය පොලීය. දස හැවිරිදි වියේ පසුවන පොලී පසුගියදා සිය ගොවිපොළෙන් යෝධ වට්ටක්කා ගෙඩියක් නෙළා ගත්තාය.ඇය මේ යෝධ වට්ටක්කා ගෙඩිය මෙතරම් විශාල වන සේ හදාගත්තේ එය ළඟට වී උදේ හවස ගී ගැයීමෙනි.ලස්සන කටහඬක් තිබූ පොලී වට්ටක්කා ගෙඩිය යන්තම් මෝදු වූ දා සිට එය ළඟට ගොස් සිය මිහිරි හඬින් ‘ට්වින්කල් ට්වින්කල් ලිට්ල් ස්ටාර්’ ගීය ගැයීමට පුරුදුව සිටියාය.ඇගේ ගොවිපොළේ වට්ටක්කා ඵලදාවෙන් මේ ගෙඩිය පමණක් එතරම් විශාලව වැඩුණේ ඒ ගී ගායනා ඇසීම නිසා බව දැන් පැවසේ. කිලෝ ග්‍රෑම් 44ක් බරැති මේ වට්ටක්කාව පොලීටත් වඩා බරෙන් වැඩිය.පාසල ඇරී ගෙදර එන පොලී දිනපතා දුවගෙන යන්නේ ගොවිපොළටය.“ලේසියෙන්මතක තියාගන්න පුළුවන් නිසා වට්ටක්කා ගෙඩිය ළඟට ගොස් මං ඒ සින්දුව කියන්න ගත්තා. ඇත්තෙන්ම ගෙඩියේ විශාලත්වය දැක මං පුදුම වුණා. මට දැන් ඒ ගැන හරිම ආඩම්බරයි”ක්ෂියාලියොං චීන ජාතිකයෙකි. හදිසි අනතුරකින් පසු ඔහුට අත්වූයේ හරිම අභාග්‍යයකි. හදිසි අනතුර නිසා ඇතිවූ විෂබීජ ආසාදනයක් නිසා ඔහුගේ නාසය විකෘති වී හුස්ම ගැනීම ද අපහසු වන්නට විය. ඊට පිළියමක් ලෙස කළ හැකි එකම දෙය වූයේ අලුත් නාසයක් සවිකර ගැනීමයි.වෛද්‍යවරුන්ගේ තීරණය අනුව නාසය වර්ධනය කරන්නට තෝරා ගත්තේ නළලය. මේ 22 හැවිරිදි තරුණයාට මෙනිසා නළලට නාසයක් ලැබිණ.ජෝන් හොප්කින්ස් වෛද්‍ය මධ්‍යස්ථානයේ වෛද්‍යවරුන් පැවසුවේ මේ නාසය වර්ධනය කිරීම සඳහා නළල තෝරා ගත්තේ නාසයේ සමට වඩාත්ම සමාන සමක් ඇත්තේ නළලේ වීම නිසා බවය.වැඩි දිනක් ගතවීමට පෙර නළලේ ඇති නාසය නියමිත තැන බද්ධ කෙරෙන අතරම ක්ෂියාලිංගේ ඉල ඇටවලින් ගත් කාටිලේජ මඟින් නාසයේ හැඩය සකසනු ඇත.අනාගතයේ දී බද්ධ කිරීම් සඳහා අවශ්‍ය කන් හා නාසා වෛද්‍යවරුනට විද්‍යාගාර තුළදීම වර්ධනය කිරීමේ හැකියාව ලැබෙනු ඇතැයි ද විශ්වාසය පළ කෙරේ.එරික් ඩාල් විස්කොන්සින් විශ්වවිද්‍යාලයේ පරිගණක ඉංජිනේරු සිසුවෙකි. විශ්වවිද්‍යාල පාඨමාලා ගාස්තු සහ තමන්ගේ ආහාර වියදම් අධික වීම නිසා ඔහුට වූයේ දැඩි මුදල් අහේනියකි. වැඩි කලක් ගතවීමට පෙර එරික්ට සිය වියදම් පියවාගැනීම සඳහා අපූරු පොටක් පෑදිණි.නගරයේ ආපන ශාලා කීපයක් සිය ආපනශාලා සඳහා ගනුදෙනුකරුවන් ඇදගැනීමට කළ උපක්‍රම කීපයක් මෙහිදී එරික් ගේ වාසියට හේතු විය. එරික් මුලින් ම මේ තරගයට එක්වූයේ 2011 වසරේදීය. විනාඩි 10ක් ඇතුළත දී නගරයේ බිග් රෙඩ් ආපනශාලාවේදී රාත්තල් 3ක චීස් සැන්ඩ්විච් ප්‍රමාණයක් අනුභව කිරීමට සමත් වුවහොත් ජයග්‍රාහකයාට ඉන්පසු නොමිලේ ආහාර ලැබේ. එරික් මේ තරගය පහසුවෙන්ම ජයගත්තේය. ඉන් ඔහුගේ ආහාර වියදම පියවිණි. ඔහුට එතරම් විශාල සැන්ඩ්විච් තොගය ගිලදැමීමට ගතවූයේ මිනිත්තු 5කුත් තත්පර 50කි.ඉන්පසු ඔහුට ‘හැකිතරම් කෑමේ’ තවත් ජයග්‍රහණයක් අත්කර ගත හැකි විය. එදා ඔහුට වෙනත් ආපන ශාලාවක දී ඌරු මස් යෙදූ විශාල සැන්ඩ්විච් නවයක් අනුභව කිරීමට ගතවූයේ මිනිත්තු 6ක කාලයකි. එහි ත්‍යාගය වූයේ ඩොලර් 250කි. ඉන් ඔහුට සිය විශ්වවිද්‍යාල පාඨමාලා ගාස්තු ගෙවා දැමීමට හැකිවිය.යහපත් ශරීර සෞඛ්‍යයකින් යුතු එරික් දක්ෂ මලල ක්‍රීඩකයෙකි. එනිසා ඔහුට මේ තරම් විශාල ආහාර තොගයක් ගිල දැමීම අපහසු නොවන බව ද වාර්තා විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=as1309297</link>
    <topic>ඉන්නකො අම්මේ මං ඔයාට සල්ලි ගොඩාක් හොයල දෙන්නම්කෝ</topic>
    <author>ලබන සතියට</author>
    <content>ඉන්නකො අම්මේ මං ඔයාට සල්ලි ගොඩාක් හොයල දෙන්නම්කෝඑකාකාර වේගයෙන් ඇදහැලෙන සිහිලැල් දිය බිඳු සිරුර පමණක් නොව සිත ද සතපාලන බවක් නදීට සිතිණ. කුමක් හෝ පාඨමාලාවක් හැදෑරිය යුතු යැයි තරයේ කියා සිටින තාත්තා මෙන්ම වටහා ගන්නට බැරි තරමට වරින් වර වෙනස් වන අම්මා ද තමාගේ සිත රිදවන බව ඇය සිහිපත් කළා ය. එකම නැගණිය පවා තමාට ආදරයෙන් කතාකරන්නේ කිසියම් කාර්යයක් කරවා ගැනීම සඳහා පමණකි.“අනේ අක්කි මේ කියුටෙක්ස් එක ගාන්නකෝ... ඇය දැරියක සේ ඉල්ලා සිටින කල නදී කෝපයට පත් නොවෙයි.“මට බෑ... ඔයාට ඕන්නං ඔයා ගාගන්න... මං සැ‍ලොන් එකක් දාල නෑනේ..Óයි ප්‍රතික්ෂේප කරන්නටවත් ඇයට නුපුළුවන. පැහැබර මුහුණේ දීප්තිමත් දෑසත් රත් පැහැ දෙතොලත් ඇගේ සිත ස්නේහය වඩවයි.“මගේ නංගි.. මගේ එකම නංගි.. මගේ රත්තරං නංගිÓයි මුමුනන්නට නැගණිය සිප වැලඳ ගන්නට ඇයට උවමනා වෙයි.“මගෙ නංගි හරි ම ලස්සනයි...” ඇය සිතන්නේ මහත් සතුටිනි.“මං නංගිව හොඳට බලා ගන්න ඕනැ.. මම එයාගෙ අක්කා එකම අක්කා”රුවැති දියණියක සිටින මවක සේම ඇය නැඟණියගේ රැකවරණය පිළිබඳව කරදර වෙයි.“දැන් කොල්ලො කී දෙනෙක් අහල තියෙනවද යාළුවෙන්න? නදී ප්‍රශ්න කරන කල චාපාගේ දෙනයන විස්මයෙන් විසල් වෙයි.“මේ මොකද?”“මට ඇත්ත කියන්න...”“මෙන්න වැඩක්” යි නොමනාපයෙන් මුහුණ එල්ලා ගන්නා යුවතිය “අක්කා හරි නරකයිÓයි ‍ෙකාඳුරයි.“අහුවෙන්නෙ එහෙම නෑ ඔය රස්තියාදුකාර කොල්ලන්ට... උන්ට ලස්සන කෙල්ලෙක් පේන්න බෑ.. කොහොම හරි යාළු කර ගන්න තමා බලන්නෙ..”චාපා හඬ නඟා හිනැහෙයි. ඒ කිකිණි සිනාහඬ නදී ගේ මුව'ග ද සලිත කරවයි. එහෙත් පිපෙරෙන්නට අරඅඳින සිනාමල සඟවා ගනිමින් ඇය දිගින් දිගටම රවා බලයි.“ඇත්තට..? මං ලස්සනද? මුහුණ ඇල කොට සුරතල් ලීලාවෙන් අසන චාපා කැඩපතට එබෙයි. නළඟනක මෙන් වටයක් කැරකෙයි.මෘදු ලෙස සිරස මත පතිත වන සිහිලැල් දිය බිඳු සේ ම ඒ මතකය ද සුවදායකය. නදී මඳ සිනාවක් පෑවේ එහෙයිනි.“නදී .. මං යනවා...” දොරට තට්ටු කළ ‍ලාලනී උස් හඬින් කීවා ය.කරාමය වසා දැමූ යුවතිය “මං නාල ඉවරයි අම්මාÓයි කීවේ ද උස් හඬිනි. වහා තුවාය හැඳගත් ඇය නාන කාමරයේ දොර විවර කළාය.“ආ.. අම්ම ලෑස්ති වුණාද? ඉන්න මං ටක් ගාල එන්නං”“එතකොට ගෙදර කව්ද?යි ලාලනී ඇසුවේ දියණියගේ දෙනෙත මඟහරිමිනි.“රෙදියි නූලුයි ගැන මට එච්චර තේරුමක් නෑ අම්මේ... හැමදාම අම්මට ඔය කඩ සාප්පු ගානෙ රස්තියාදු වෙන්නත් බෑනෙ..... මට එක දවසක් ගියා නං ඇති..”තවත් ප්‍රමාද වන බැවින් නදී වරළස පිස දමමින් නිදන කාමරයට දිව්වාය. ඇගේ උද්යෝගය විසින් ගොළු කරන ලදුව මොහොතක් හිටි පිය හිටගෙන හුන් ලාලනී සුසුමක් හෙළුවාය. ඇය විසිත්ත කාමරය හරහා ආලින්දය වෙත ගමන් කළේ සිතිවිල්ලෙන් බරව ගිය හදිනි. යමක් පිළිබඳව මුළුමනින්ම දැකගැන්මේ ආශාවෙන් ද උද්යෝගයෙන් ද පෙලෙමින් මීමැස්සියක සේ කඩිසර වූ යෙහෙළියගේ සිනාබර මුහුණ කට දකිමින් ‘නිර්මලා’ යි කොඳුළාය. දියණියගේ ඇවතුම් පැවතුම් විසින් සිහිපත් කරවන අතීත මතකයන් විසින් ජනිත කළ සිහින් වේදනාව විඳ දරාගන්නට මෙන් යටිතොල විකාගත්තාය.“යමු අම්මා...Óයි දිව ආ නදී අම්මාගේ මුහුණේ අඳුර නොදුටුවාය. මුහුණ පසෙකට හරවාගත් ලාලනී ගෙමිදුලට බැස්සාය.“වරුණි එයි. සාරි ජැකට් එක කවරෙක දාල තියෙන්නෙ. ගාණත් කවරෙම ලියල ඇති.”හැරී නොබලාම එසේ පැවසූ ඇය පය ඉක්මන් කළාය.“අම්මෙ.. වරුණි ආන්ටිට කෝල් එකක් දෙමුකො. හවස එන්න කියල..”නදී අම්මා පසුපස දිව යමින් කතා කළේ නොඉවසිල්ලෙනි.“හවස තමා එයාට ඒ ගමන යන්න තියෙන්නෙ.. අපට ඕන වෙලාවට නෙවේ නදී කස්ටමස්ලාට ඕන වෙලාවටයි ඇඳුම් බාර දෙන්න ඕනෑ...”වාද කරන්නට සූදානම් වන දියණිය දෙස නෙතඟින් හෝ නොබැලූ ලාලනී පාරට අවතීර්ණ වූවා ය.“අනේ අම්මෙ මාත් එනවයි” බෙරිහන් දෙන්නට උවමනා වුවද තරයේ දෙතොල වසා ගත් යුවතිය ගේට්ටුව අද්දර නැවතුණාය. එය දවස මුළුල්ලේ විවර කර තිබෙන්නේ ඇඳුම් මසාගන්නට පැමිණෙන උදවිය උදෙසාය.“එහෙනම් මොන එහෙකට ද අම්ම ඊයෙ රෑ කීවෙ අද රෙදි ගන්න යමු කියලÓයි හඬ නඟා ප්‍රශ්න කරන සිත ද මැඬගත් නදී නිය විකන්නට වූවාය.“ඇත්තමයි අම්මෙ මට අම්මව තේරුම් ගන්න බෑÓයි මුරගාන්නට ඇත්නම් මේ පීඩාව මඳක් තුනී වී යනවා නිසැකය. එහෙත් ඇය ආපසු හැරුණේ නිහඬවම ය.“මැහුම් ඉගෙනගන්න කියල කිව්වට අම්ම තාම මට ඇඳුමක් කපන්නවත් කියා දීල නෑ. මිමි මා(ර්)ක් කරගන්නයි බොත්තම් අල්ලන්නයි විතරයි මං දන්නෙ.. මහන්න දෙන්නෙත් කලාතුරකින්... මැසිවිලි නඟන්නට ඉඩ නොදෙන්නේ දෙනෙත තෙමන කඳුළැලි ය. හුදෙකලාව පසුවන බැවින් හඬ නඟා හඬා වැලපෙන්නට ඉඩප්‍රස්ථා ඇතත් ඇය යටිතොල විකාගනිමින් හැඬුම් මැඬගත්තාය. චාපා නම් සුළු කරුණකට පවා ඇඳ බදා වැලඳ ඉකිගසයි.“නෑ මං අඬන්නෙ නෑ..” නදී දැඩිව සිතුවාය.ඉස්තෝප්පුවට පිවිසි ඇය මහන මැසි‍මත් කුඩා මේසයත් දෙස දෑස විහිදා බැලුවාය. හරියට ඒවා දකින්නේ ප්‍රථම වතාවට වගේ ය. කොතෙකුත් දැක පුරුදු රෙදි කැබලි..නූල්... කතුරු ආදිය දෙස පවා ඇය විස්මිත බැල්මක් හෙළුවාය. වර්ණවත් රෙදි කැබලි බිම පතිත ව තිබිණ. ඇඳ ඇතිරිලි හෝ කොට්ට උර සඳහා නොසරිලන මේ කුඩා රෙදි කැබලි වලින් පාපිසි මසන්න‍ ලාලනීට වේලාවක් නැත. ඒ නිසාම නදී ඒ කාර්යය තමා වෙත පවරා ගත්තාය.කඳුළු බින්දු කන්දරාවකට වඩා පාපිස්සක් අගනා බව සිතූ ඇය දිගු සුසුමක් හෙළුවාය. ඒ සියලු සන්තාප යටපත් කරගන්නට දැරූ දුෂ්කර වෑයමේ ඵලයක් විය.පාපිස්සක් සඳහා අවශ්‍ය රෙදි කැබලි ඕනෑ තරම් ඇතත් ඇය වටපිට බැලුවාය. ගනකමැති රෙදි කැබැල්ලක් සොයාගත යුතුය. ඒ සඳහා නිරතුරුව යොදා ගනු ලබන්නේ තාත්තාගේ පරණ කලිසම් බව සිහි කළාය. ඒ නිසා පළමුව යා යුත්තේ ගබඩා කාමරයට ය. ඇය ඒ වෙත ගමන් කළේ කිසිදු චකිතයකින් නොවේ. අ‍ම්මාත් තාත්තාත් දෙදෙනාම ගෙදර නැති විට බියෙන් ගැහෙන්නේ චාපාය.“අනේ මට බයයි අක්කි.. දෑස පිහිදා සොයුරියගේ ඇඟේ එල්ලෙන විට ද ඇය සුන්දරය.“අයියෝ.. මොකද මේ” ඔයාව උස්සගෙන යන්න යක්කු එන්නෙ නෑ... යි නොරිස්සුම් ලීලාවක් මවා පෑව ද නදී ගේ සිත සෙනෙහසින් පිරෙයි. තමා නැඟණිය රැක බලාගත යුතු බවට උපදනා බලවත් හැඟීමෙන් පණ පෙවෙයි.“බයගුල්ලීÓයි චාපාට හිනැහෙමින් ඇය ගබඩා කාමරයේ දොර විවර කළාය. නිතර වසා තිබෙන බැවින් ඒ තුළින් හැමුවේ හුස්ම හිර කරවන ගන්ධයකි. ලට්ට ලොට්ට පිරුණ කාමරය මධ්‍යහ්නයේ පවා අඳුරුය. ජනේලය කිසි දිනකත් ඇර නොතබන නිසාය.මකුළු දැල් හිසේ පැටලෙන බැවින් ඇය ඉදිරියට ඇදුනේ තරමක අපහසුවෙනි. විදුලි පහන දල්වන විට පැන දිවූ මීයන් ඇගේ යෞවන හදවත කලඹාලූහ.“මං බයවුණා.. කී ඇය ඒ කරදරකාරී කුඩා සතුන්ට බියවීම පිළිබඳව හිනැහුණා ය. පරණ ඇඳුම් පුරවා තිබූ කාඩ්බෝඩ් පෙට්ටිය වෙත නැඹුරු වූ ඇය මෙවර මුහුණ දුන්නේ කැරපොත්තන්ටයි. චාපා නම් “ඊයියා..” යි කෑගසා ඇඳක් හෝ මේසයක් මත නැ‍ඟෙනවාට සැක නැත. එහෙත් ඒ සුදු කෙල්ල මෙන් ලඳ බොළඳ නොවූ කළු කෙල්ල රෙදි පෙරෙදි අවුස්සා දමමින් කලිසමක් සෙව්‍වාය.“ආ. මේ තියෙන්නෙ.. මේක හොඳයි..”සෙවූ දෙය හමුවීමේ ප්‍රීතියෙන් යුතුව ඇය විදුලි පහන නිවා දැමුවාය. ඉනික්බිතිව සපැමිණි අඳුර තැතිගත් මීයන්ට සහ කැරපොත්තන්ට අපමණ සහනයක් අත්පත් කර දෙන්නට ඇති.“වෙලාවක ස්ටෝරූම් එක අස්කරල දාන්න ඕන” යි කොඳුරමින් නදී ඉස්තෝප්පුව වෙත ගියාය.“පුළුවන් තරම් පාපිසි මහන්න ඕන. ගොඩාක්.. ඊට පස්සෙ පොඩ්ඩක් පාරට පේන්න එල්ලලා තිබ්බ නම් හොඳට විකුණාගන්න පුළුවන්.”මහන මැෂිම අබියස හිඳ හෙමින් ඇය මඳ සිනාවක් පෑවාය. අම්මා අසන්තෝෂයෙන් පසුවන්නේ ආර්ථික දුෂ්කරතා නිසා විය හැක.“අද කාලෙ පවුලක එක්කෙනෙක් විතරක් නෙමෙයි දෙන්නම රස්සාවල් කරලත් ජීවත් වෙන්න අමාරුයිÓයි ලාලනී නිතර කියන්නීය.“ඉන්නකො අම්මෙ මං ඔයාට සල්ලි ගොඩාක් හොයල දෙනවා.. ඊට පස්සෙවත් ඔයා මට ආදරෙන් ඉඳීනෙ..”රෙදි කැබලි එක්කොට මසමින් නදී තොල් මතුලා ය.“අනේ මගෙ කෙල්ල බරට ම වැඩ..Óයි කියමින් විමල් ගෙට ගොඩ වූයේ ඇය කිසිසේත්ම අපේක්ෂා නොකළ අන්දමිනි.“තාත්තා...? ඇයි අද කලින්?”නදී ප්‍රශ්න කළේ පුදුමයෙන් විසල් කරගත් දෑස ඔහු වෙත යොමු කරමිනි.“හාෆ් ඩේ එකක් දැම්මා..”“ඇයි? සනීප නැද්ද.. අසමින් ඇය මැෂිම ක්‍රියා විරහිත කළාය.“ඔන්න මං ඔයාට පොඩි බඩුවක් ගෙනාවා.. කී විමල් මෙතෙක් වේලා ඔසවාගෙන හුන් බරැති පෙට්ටිය මේසය මත තැබුවේය. එහි සටහන්ව තිබූ අකුරුත් රුවත් දුටු ඇය“රයිස් කුකර් එකක්?” යි විස්මයෙන් හඬගෑවා ය.ලබන සතියටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=as1309298</link>
    <topic>අනේ අපේ ළමයි!</topic>
    <author/>
    <content>අනේ අපේ ළමයි!නරුම සල්ලාලයන් අතින් ගැහැනු දරුවන්පමණක් නොව; පිරිමි දරුවන් ද අපහරණයට ලක්වේඅද දිනපතා ම විවිධ ජනමාධ්‍ය ඔස්සේ හිමිදිරියේ ම අසන්නට දකින්නට ලැබෙනුයේ දරුණු ගණයේ අපරාධ ය. එයිනුත් වැඩි ප්‍රමාණයක් ලිංගික අතවරයන්ට, දූෂණයන්ට පත්වීම් පිළිබඳ ප්‍රවෘත්ති ය. එහි ද සුවිශේෂී බවක් දක්නට තිබේ. වර්තමානයේ වැඩි වශයෙන් දූෂණයට අතවරයන්ට ලක්වනුයේ දඟකාර යෞවනියන් නොව හිරිමල් වියේ පෙර පාසල් දරුවන් ය. නැතහොත් වයස අවුරුදු පනහ හැට වූ ආච්චිලා ය. මෙය කොතරම් ම්ලේච්ඡ තත්ත්වයට ඇද වැටී ඇත්දැයි විමසීමේ දී මව සහ දියණිය එකට දූෂණය කර මරා නිවෙස්වලම පුළුස්සා දමන තත්ත්වයක් කරා වර්ධනය වී තිබේ.විද්වත්හු මේ අපරාධ හා අපචාර සඳහා හේතු කාරක හැටියට විවිධ කරුණු ‍ෙගනහැර පාති. මාධ්‍ය ද මේ සඳහා යම් පිටිවහලක් වන බව පෙනී යයි. විශේෂයෙන් කිසිදු සංවරයක් හා පාලනයක් නැති ශීඝ්‍රයෙන් ව්‍යාප්ත වූ රූපවාහිනී අන්තර්ජාල පහසුකම් හා ජංගම දුරකථන, ෆේස් බුක් වැනි අංශ බලපෑමක් කර ඇති බව නොරහසකි. රටක පවතින සමාජ ආර්ථික, දේශපාලනික මෙන් ම සංස්කෘතික තත්ත්වයන් මෙයට බලපාන බව ඇතැම් අය පෙන්වා දෙති. එමෙන් ම මෙවැනි බරපතළ අපරාධ සහ විකෘති හැසිරීම් සඳහා බලපානු ලබන තවත් හේතු කාරක ඇති බව අනාවරණය වේ.16 හා 17 ශතවර්ෂවලදී ලෝකයේ තැනින් තැන සුළු අපරාධ සිදුවූ අතර පසුව ඒවා ප්‍රමාණාත්මකව මෙන් ම කෲරත්වය අතින් ද ඉහළ ගියේය. විවිධ රාජ්‍යයන් මේවා මර්දනය කිරීම සඳහා පවතින නීති හා දඬුවම් වැඩි කරමින් ද නව නීති හා දඬුවම් ඇතිකරමින් ද කටයුතු කරනු ලැබූවත් අපේක්ෂිත ප්‍රතිඵල නො ලැබිණි.පසුව මනෝ විද්‍යාඥයන්, සමාජ විද්‍යාඥයින් සහ විවිධ බුද්ධිමතුන් මේ පිළිබඳ විවිධ පර්යේෂණ සිදුකරන ලදී. බරපතළ විකෘති සහිත අපරාධයන් සිදු කළ පුද්ගලයන්ගේ ඉතිහාසය සොයා යාමේ දී ඔවුන්ගේ කුඩා කාලයේ සමාජානුයෝජනයේ කොතනක හෝ අඩුවක් , ගැටලුවක් හෝ වැරදීමක් සිදුව ඇති බවත්, එහි ප්‍රතිඵල ලෙසට මෙවැනි විකෘති හා බරපතළ අපරාධ සිදුකරන බවත් පෙනී ගොස් තිබේ. ඒ අනුව දරුවන් හදා වඩා ගැනීමේ දී සුවිශේෂී අවධානයක් යොමු කළ යුතුව ඇති බවත්, එසේ නො කළහොත් දරුවා පසුකලෙක සමාජයට දක්වනු ලබන ප්‍රතිචාරය දරුවාට හෝ සමාජයට හෝ යහපත් නො වන බවත් සොයා ගෙන තිබේ.දරුවන් හදා වඩා ගැනීමේ දී සැලකිලිමත් විය යුත්තේ ඉපදීමටත් පෙර ගර්භාෂයේ සිටියදීම බව ද මේ වන විට සොයාගෙන තිබේ.මව හා පියා අතර අඬදබර මෙන්ම මවට ඇතිවන දහසක් ප්‍රශ්න හා ගැටලු හමුවේ ඇති වන ආතතිය ගර්භාෂයේ දරුවාට සෘජුවම බලපාන බව මවුපියන් වැඩි දෙනකු තවම නො දනී. විද්‍යාත්මකව මේ කිසිත් නොදත් අපේ මුතුන් මිත්තෝ ගර්භණී මවට ඉතා සැහැල්ලුවෙන් ජීවත්වීමට පරිසරය සකසා දුන්හ. තම ආගමික ස්ථානයන් කරා යොමු කරමින් කාගෙත් ආදරයට හා ගෞරවයට ලක් කරමින් ඇය කැමති ආහාරපාන ලබාදෙමින් ප්‍රීතිමත්ව සැහැල්ලුවෙන් තැබීමට කටයුතු කළහ.එපමණක් නො වේ ඉපදුණු දරුවාට මවුපියන්ගේ රණ්ඩුසරුවල්, අඬදබර, හොඳින් දැනේ. මවගේ කිරි දීමේ ඉරියව්වෙන් පවා දරුවා මව සිටින තත්ත්වය හඳුනා ගනී. ඉන්පසුව දුවපැන ඇවිදින කාලයේ දී පවුල තුළින් දරුවාට වන නො සැලකිලි හා වෙනස්කම් හොඳින් හඳුනාගනී. ‍ෙම් සියලු අවදිවලදී දරුවාට හිතකර නො වන යමක් සිදුවුවහොත් ඒ මානසික සංවර්ධනයට පමණක් නො ව මානසික සෞඛ්‍යයට ද එතරම් හිතකර නො වනු ඇත.එම කාලයේ දී ග්‍රහණය කරගත් දෙයහි ප්‍රතිඵල දරුවා වැඩිහිටියකු වූ පසුව පැහැදිලිව ප්‍රදර්ශනය වේ. සිග්මන් ෆ්‍රොයිඩ් පවසන අන්දමට දරුවකුගේ වයස අවුරුදු 07ක් වන විට මොළයේ වර්ධනය සම්පූර්ණ වී තිබේ. ඒ වන විට උකහා ගන්නා ලද දත්තයන් මත පසුකාලයේ දී සමාජයට ප්‍රතිචාර දක්වන බව ඔහුගේ අදහස ය.මෙම කාලයේ දී දරුවාට යහපත් දේ අත්විඳින්නට ලැබුණහොත් පසුකාලයේ දී සමාජයට යහපත් ප්‍රතිචාර දක්වන බවත් අයහපත් දේ අත්විඳින්නට ලැබුණහොත් සමාජයට දක්වන ප්‍රතිචාරය ද අයහපත් වන බවත් මෙයින් පැහැදිලි වේ.අද මවුපියන් බොහෝ විට වරද්දා ගන්නා තවත් ස්ථානයක් වන්නේ පෙර පාසලය. නිසි අවබෝධයක් නැති මාපියෝ හා පෙර පාසල් ගුරුවරියෝ ළමයාට අකුරු ඉලක්කම්වලට ද එහා යමින් තම මවු භාෂාවට අමතරව ඉංග්‍රීසි - සිංහල හෝ දෙමළ භාෂාව ද උගැන්වීමට උත්සාහ දරති. දරුවාට මේ සියල්ල දරාගැනීමට නොහැකිවී ජීවිත කාලයට ම අධ්‍යාපනය එපාවී, වෙනත් මානසික ගැටලු ඇතිවීමටත් එය බලපාන බව ඔවුහු නොදනිති.දරුවන් යහපත් ලෙස සාර්ථක ලෙස හදා වඩා ගැනීමේ, සමාජානුයෝජනය කරගැනීමේ කරුණු සාකච්ඡා කිරීමේ විෂය ධාරාව “ළමා රැකවරණය” ලෙසට හඳුන්වා දිය හැකි ය. මේ විවිධාකාර වූ කටයුතුවලින් දරුවාගේ මානසික සෞඛ්‍ය පිරිහීමට පත්වන අතර ම බරපතළ මානසික රෝග පීඩාදියට පත්වීමට ද පුළුවන. මේ බව මවුපියන් දැනගන්නා විට පෙරහර ගොස් හමාර වී තිබේ. එක්කෝ දරුවා පාසල ප්‍රතික්ෂේප කර හමාර ය. නැතහොත් සමවයස් කාණ්ඩ‍යන් සමඟ මත්ද්‍රව්‍ය, මත්කුඩු, අස්වාභාවික ලිංගික දර්ශන නැරඹීම වැනි දෑ අත්හදා බැලීමට පෙලැඹී ඇත.ලෝක ළමා දිනය සමරන අවස්ථාවේ මල් කැකුළු වන් ළමා පරපුර උගත්, බුද්ධිමත් රටට දැයට වැඩදායක, සමාජයට හිතවත් පිරිසක් ලෙසට හදාවඩා ගැනීම සම්බන්ධව අවධානය යොමු නො කරන්නේ නම් එය බරපතළ අඩුවකි. ළමයින්ට සමාන අවස්ථා සැලසීම හා ඔවුන්ගේ අවශ්‍යතා සැපයීම පමණක් ප්‍රමාණවත් නොවේ.අද දවසේ අපරාධයක් සිදු කරන සියලු දෙනා එයට පෙර ළමුන් ලෙසට සිටි පිරිසක් බව අප අමතක කළ යුතු නො වේ.හික්කඩුවේ ජී.විමලසිරිසභාපති - ලංකා ළමාරක්ෂකසේවා නිලධාරීන්ගේ සංගමයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=as1309299</link>
    <topic>නෙළුම්විල</topic>
    <author/>
    <content>නෙළුම්විලදිනක් අපි ආච්චි අම්මා බැලීමට අම්මාගේ මහ ගෙදර ගියෙමු. ඒ අතර අපේ තවත් නෑයෝ කට්ටියක් ආච්චි අම්මා බලනු පිණිස ආහ.අපි ආච්චි අම්මා වට කොට ගෙන සතුටු සාමීචියේ යෙදී සිටියෙමු.මේ අතර උඩරට පෙදෙසෙහි තවත් නෑ යුවළක් ද අනුරපුර වන්දනාවේ ගොස් ආපසු යන අතරතුර ආච්චි අම්මා බැලීමට ආහ.අපේ උඩරට වැඩිහිටියා කටකාර ය. අනුන් අබිබවා නැගී සිටීමේ වුවමනාවක් ඇති ඔහු සමඟ දන්නා කියන අය වැඩි කතා බහකට නොයති‍.කලින් කී නෑ පිරිස ආවේ ගම්පහ පෙදෙසිනි. ඒ අතර ප්‍රියමනාප ගති ඇති තරුණයෙක් ද සිටියේ ය. ඔහු මොරටු සරසවියේ පරිගණක විද්‍යාව හදාරන්නකු බව කියැවිණ.ආගිය කතා අවසන් විය.ආච්චි අම්මා ද මහන්සිය ටිකක් නිවා ගනු පිණිස ඇඳට ගියා ය.ඊළඟට රටේ තොටේ කතා ටිකින් ටික එළියට ආවේ ය.උඩරට වැඩිහිටියා රතු පස්වල සිද්ධිය ඉදිරියට දා ඊට අදාළ සිය මතය හුවා දැක්වීය.“ඔතන ඔය කියන තරම් දෙයක් නෑ. ඕක බොරුවක්. ආණ්ඩුව අපහසුවට පත් කරන්ඩ විරුද්ධකාරයො මවපු කුමන්ත්‍රණයක්!”මේ ප්‍රහාරය වැදීමෙන් ගම්පහ තරුණයාගේ පැහැබර මුහුණ මැලවී ගියේ ය. වැඩිහිටියා දෙස නිහඬව මොහොතක් බලා සිටි ඔහු ගෙදර කුඩා දරුවන් සමඟ සෙල්ලමට වැටුණේ ය.උඩරට වැඩිහිටියා සමඟ කරට කර කතාවට කිසිවෙක් නොවී ය. එහෙයින් ඔහු ලෙහෙසියෙන් ම ජයග්‍රාහකයා බවට පත්වූයේ ය.මේ ‍කතාවෙන් පසු ඥාතීන් අතර කලින් පැවති සොඳුරු කතා බහ ලෙහී ගිය බවක් දැනිණ. ඔවුන් කුඩා කණ්ඩායම් කිහිපයකට බෙදී තැන තැන කතා කරනු දක්නට හැකි විය.ඉන්පසු මම අහර පිසින මවට උදව් කිරීමට මුළුතැන්ගෙට වැදුණෙමි. ඥාති කණ්ඩායමේ සිටි නැන්දලා කිහිප දෙනෙක් ද අපේ උදවුවට ආහ.රතුපස්වල සිද්ධිය යට ගියේ ය.එය යළි කරළියට ආවේ දිවා අහරින් පසු ය.උඩරට වැඩිහිටියා යළි කතාව ඇද ගත්තේ ය. මෙවර නම් ගම්පහ තරුණයාගේ ඉරියව් මුළුමනින් ම වෙනස් විය.“මාමේ, ඔයා රතුපස්වල ගිහින් ති‍යනවද? තරුණයා වැඩිහිටියා අබිමුවට යමින් ඇසුවේ ය.“නෑ. මට යන්ට වුවමනාවක් නෑ” වැඩිහිටියා එක පැහැර කීවේ ය.“ඔයා රතුපස්වල වතුර බීල තියනවද?”“නෑ... මං මොකටද ඒව බොන්නේ? මට හොඳ පිරිසුදු උඩරට වතුර ති‍යනවනෙ.”“මාමෙ ඔයා නොගියට මං රතුපස්වල ගිහින් තියනව. රතුපස්වල වතුරත් මං කටට අරගෙන තියනව. ඒකෙ ඇඹුලත් මට දැනිල තියනව. මොකද මගෙ යාළුවො එහෙ ඉන්නව. මං රතුපස්වලින් වතුර බෝතලයක් ගෙනැල්ල ඔයාට දෙන්නං. ඔයා ඒක බොනවද?”වැඩිහිටියාගේ දෑස උඩ ගියේ ය.“මං මොකටද බොන්නෙ? මට පිස්සු නෑ.”ඔහු විස්මයට හාස්‍යයක් එක් කරන්නට උත්සාහයක් ගත්තේ ය.“එහෙමද? එහෙනං මාමෙ ඔයා හොඳ වතුර බිබී ඉන්ඩ. හැබැයි හොඳ වතුර ඉල්ලන මිනිස්සුන්ට වචනෙකින්වත් හිංසා කරන්ඩ එපා! ඔයාට එහෙම කරන්ඩ සත පහකවත් අයිතියක් නෑ.”“ඔයා කවුද මට ඔහොම කියන්ට?”“මම මනුස්සයෙක්. මේක මනුස්සයන්ගෙ ප්‍රශ්නයක්. මාමෙ මනුෂ්‍යත්වයට වචනෙකින්වත් හිංසා පීඩා කරන්ඩ එපා. පව්. යන ගමන් දළදා මාලිගාවට ගිහිං වැදල පව් සමාකරගෙන යන්ඩ!”අපි තුෂ්ණිම්භූත වීමු.තරුණයා සමුගෙන යෑමට සූදානම්ව හෙට ගොස් ආච්චි අම්මාට දණ ගසා වැන්දේ ය.“මගෙ පුතාට තුනුරුවන්ගෙම සරණයි” ආච්චි අම්මා ඔහුගේ දෑත අල්ලා ගත්තා ය.බාහිර ප්‍රශ්නයක් නිසා ගෙදර ඥාතීන් අතර ඇති වූ විරසකය මගේ හිත පෑරීය.ගම්පහ නෑ පිරිස සමුගෙන රියට නැඟුණු පසු එහි රියැදුරු අසුනෙහි හිඳගත් තරුණයා ළඟට මම ගියෙමි.“මල්ලියෙ, ඔයා හිත අමනාප කරගන්න එපා! ඔයා වාගෙ වටිනා කෙනෙක් හිතේ අමනාපෙන් යනව දකින්න අපි කැමැති නෑ! මම ඔහුගේ අත අල්ලා ගතිමි.“ඒක එතනින් ඉවරයි අක්කෙ. ඔහොමද අපි කැම්පස් එකේ හැප්පෙන්නෙ? අක්ක ඕක ගණන් ගන්ඩ එපා! අපි ආයෙත් ආච්චි අම්ම බලන්ඩ එනව.” ඔහු පුරා හඳක් සේ සිනාසුණේ ය.  කුරුණෑගල චින්තා දයානි මෙනෙවිය විසින් යොමු කරන ලද ලිපියක් ඇසුරිනි.අප යනවිට කිරි අම්මාගේ දෙවොල් බිම බැතිමතුන්ගෙන් පිරී ගොස් තිබිණි.“පුතේ, උඹලත් නොවැරදීම වරෙල්ලා!”මං මෙදා සැරේ පන්සීයකට දානෙ දෙනව.”කිරි අම්මා දුරකථනයෙන් අපට ඇරියුම් කළේ එසේ ය.දෙවොල් බිම තුරු වදුළු අතරින් පහත එල්ලා වැටුණු සිඟිති විදුලි බුබුළුවැල් වලින් රැයෙහි අඳුර ඇකී - මැකී යමින් තිබිණ.අපි බැතිමතුන් අතරින් මෑත් වී ඒ කුඩා දේවාලය කරා ගියෙමු. ඒ යන මග ද බැතිමත්හු සිටියහ. සුදුවතින් සැරසී සිටි කිරි අම්මා අප පිළිගත්තේ ලොකු සතුටකිනි.“අනේ ඔයාල ආපු එක ගැන මං හරි සන්තෝසයි!” ඇය කීවා ය.කිරි අම්මාගේ කුඩා නිවහන පිහිටියේ දෙවොලට යාබදව ය. එහි ද බැතිමත්හු පිරී සිටියහ.“මේ නෝනල ඇවිත් ඉන්නෙ සිංගප්ප‍ූරුවෙන්” කිරි අම්මා යාබඳව හිඳ සිටි පිරිසක් අපට පෙන්නුවා ය. දුර බැහැරින් ආ අමුත්තන්ගෙන් උත්සවයට අලුත් ආලෝකයක් වැටී තිබිණ.අපි අලුතින් එන අප වැනි ම අයට ඉඩ දී කිරි අම්මාගෙන් සමුගෙන මළුවට ගොස් සුදුසු තැනක හිඳගතිමු.කලක පටන් පවතින මේ දෙවොල් බිම හැඳින්වෙන්නේ කිරි අම්මාගේ දේවාලය නමිනි. සැබෑ කිරි අම්මා නම් අද සිටින කිරි අම්මා නොවේ. ඇයට බැල්ම හෙළා ගෙන සිටින කලකට පෙර මිය ගිය වැඩිහිටි කතකි‍. අද කිරි අම්මාට ලැබී ඇත්තේ ඇගේ ශක්තිය හා බලයයි. මේ නිසා අද කිරි අම්මා ද එදා කිරි අම්මාගේ නමින් ම ප්‍රචලිත වී තිබේ.හිටි අඩියේ බැතිමතුන් අසුන් වලින් නැඟිටිනු පෙනිණ.සුදු වත් අතරින් මතු වූයේ කහවත් පේළියකි. හාමුදුරුවරු කිහිප නමක් දෙවොලට වඩිමින් සිටියහ.බැතිමත්හු වැඳ වැටෙන්නට වූහ.“සුවපත් වේවා!” හිමිවරු ආසිරි පතමින් ඉදිරියට වැඩියහ.තකහනියේ හාමුදුරුවන් හමුවට දුව ආ කිරි අම්මා වැඳ ඒ අය පිළිගෙන නිවෙස වෙත කැඳවාගෙන ගියා ය.දෙවොල් බිමකට හාමුදුරුවරුන් පැමිණීම අපට අදහා ගත නොහැකි දෙයක් විය.අන් ඇදහිලි හා විශ්වාසවලට ගරු කිරීමේ ගුණය ඒ යට ඇතැයි අපට සිතිණි.ටිකකින් කිරි අම්මා හාමුදුරුවන් කැටුව බැතිමත් සමූහයා මැදට ආවා ය.“මේ ඉන්නෙ අපේ පන්සලේ හාමුදුරුවො. උන්වහන්සෙ මේ වෙලාවෙ වැඩම කරපු එක අපට ලොකු සන්තෝසයක්” කිරි අම්මා සිය සතුට පළ කළා ය.හාමුදුරුවෝ අසුනක හිඳ අවස්ථාවෝචිත දෙසුමක් කළහ.“කිරි අම්මා ආරාධනා කරපුහම නෑවිල්ල බෑ”මීට කලින් කවදාවත් මං මේ වගේ අවස්ථාවකට සහභාගි වෙලා නෑ. මේ මගෙ මුල්ම අත්දැකීම. කරදර සිද්ධ වෙන්නෙ ගිහියන්ට විතරක් නෙමේ. පැවිදි අපටත් කරදර සිද්ධ වෙනව. පසුගිය කාලෙ අපි කරදරවලින් පීඩාවට පත්වෙලා හිටිය. කිරිඅම්මා තමයි කැමැත්තෙන්ම ඉදිරිපත් වෙලා අපේ කරදර නැති කරල දැම්මේ.ඉතින් ඒ කෙළෙහි ගුණේ මේ වගෙ අවස්ථාවක අප ළඟ තියෙන්න ඕනෑ, ඉතින් මේ අවස්ථාවට අප වැඩියේ මේ කටයුත්තට අපේ ආශිර්වාදය පිරිනමන්න. සියලු දෙනාම සුවපත් වේවා!” යි කියන විටම බැතිමත්හු යළිත් උන්වහන්සේට වැඳ වැටුණා.හාමුදුරුවරුන් ආපහු වැඩම කළ පසු ආරාධිත කපු මහත්වරුන් පිරිසකගේ පූජා නැටුමක් පැවැත්විණ. ගැට බෙර නදින් හා මිණි ගෙඩි හඬින් දෙවොල් බිම හැඩ විය.පූජා නැටුමේ උත්කර්ෂවත් මොහොත උදා වූයේ කිරි අම්මා ආවේසයෙන් නටන්නට පටන් ගැනීමෙනි. නැටුම අවසානයේ ඇය විසඥ වූවා ය. සිහිය ලද ඇය මොහොතකින් හිනාවී බැතිමතුන් ඇමතුවා ය.“හොඳ නැටුම් තියෙන්නෙ රෑ වෙනකොට. හෙට එළිවෙනකං නැටුම් තියනවා. එහෙනං දැං හැමෝම ගිහින් හොඳට සප්පායම් වෙන්න. හැමෝටම දානෙ විවෘතයි.”ඒ ආරාධනයෙන් කවුරුත් දනට ගියහ. මොහොතකින් පෝලිමක් සෑදුණි. සිය ගණනින් සැදුණු පෝලිම දිගු විය.එළවළු ව්‍යංජන දහයකින් දොළහකින් ද නොයෙක් පලතුරින් ද සැදුණු දානය ප්‍රණීත විය.දානයෙන් පසු යළිත් නැටුම් ඇරඹිණි.කුඩා දරුවන් ද සමඟ එළිවනතුරු නොසිටිය හැකි බැවින් අපි කිරි අම්මාගෙන් සමුගෙන ආපසු ආවෙමු. එහෙත් නැටුම් එළිවනතුරු ම තිබුණ බව ආරංචි විය.බොහෝ දෙනා කිරි අම්මාගෙන් පිහිට ලබා සැනසිල්ල උදාකරගෙන ඇත. අසමගි පවුල් සමගි වී ඇත. නැති වූ බඩු හමුවී ඇත. දුක් කරදර නිම වී ඇත. රැකියා ලැබී ඇත. සැප පහසු ජීවිත ලබා ඇත. රෝග පීඩා දුරු වී ඇත. ආවාහ - විවාහ ඉටු වී ඇත.කිරි අම්මා කාටත් සෙත් පතයි. එතේ අණවින නොකරයි. සන්තෝසම් නොඉල්ලයි. ලැබෙන දෙයක් පිළිගනියි.කුලියාපිටියේ සිට කුරුණෑගල පාරේ ටික දුරක් ගිය විට හමුවන ශ්‍රී වික්‍රම මාවත දිගේ මද දුරක් යද්දී වීදුරුවලින් ආවරණය කරන ලද බුදු රුවක් හමුවෙයි. අස්වැද්දුමේ, තැඹිලිකොටුවේ කිරි අම්මාගේ දේවාලය පිහිටියේ එතැන ය.මාරපොළ අයිරානි සේනානායක මහත්මිය විසින් යොමු කරන ලද ලිපියක් ඇසුරිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=av1309292</link>
    <topic>තවමත් අමරණීය සිංහල සිනමාවේ මහා නළුවා</topic>
    <author>අරුණි මුතුමලී</author>
    <content>තවමත් අමරණීය සිංහල සිනමාවේ මහා නළුවාසිනමා සක්විති ගාමිණි ෆොන්සේකා මියගොස් නව වසරක් ගතවී තිබේ. තවමත් සිනමාවේ සම්පූර්ණ නොවූ ඔහුගේ හිස්තැන එලෙසමය.ජවය - පෞරුෂය - රසාලිප්තය ආදි නළු ගුණයේ සියල්ල කැටිවූ ඔහුගේ රඟපෑම් අදටත් ප්‍රේක්ෂක සිත් වැලඳ ගන්නේ එනිසාමය. එදා සිනමාවේ ඔහුගේ පෙම්වතියන් වූ, හිතවතියන් වූ මේ සියලු දෙනා ඔහු පිළිබඳ මතකය අද අවදි කරන්නේ අපමණ වූ සෙනෙහසිනි.ශ්‍රියානි අමරසේනමගේ ප්‍රියතම නළුවා වීම නිසා ඔහු ගැන මට තිබුණේ විශාල ගෞරවයක්. ඒ සමඟම ඔහු ආශ්‍රය කරද්දි තේරුම් ගන්න ලැබුණා, ගාමිණි ෆොන්සේකා කියන්නේ සරල ගති පැවතුම් ඇති පුද්ගලයකු කියලා. වේලාවකට නිහඬයි, වේලාවකට කටකාරයි. ඒ කටකාරකම් නිසා අනිත් අය කලාව, රඟපෑම ආදිය ගැන ඔහුගෙන් බොහෝ දේ ඉගෙන ගත්තා.මුල් යුගයේ සිනමාව සශ්‍රීකව පැවතුණත් ක්ෂේත්‍රයේ නියැළෙන අයට බොහෝ ගැටලු තිබුණා. නළු නිළියන්ට, කාර්මික ශිල්පීන්ට සැලකූ අන්දම ගැන බොහෝ විවේචනත් තිබුණා. ගාමිණි තමයි නළු නිළි සංගමයක් පිහිටුවාගෙන සියලු දෙනාට එකසේ සැලකිය යුතුයි කියන දේ ක්ෂේත්‍රයේ ස්ථාපනය කළේ. එය ඉදිරි පරම්පරාවලටත් ශක්තියක් බවට පත් වුණා.අපි ආශාවෙන් මේ ක්ෂේත්‍රයේ කටයුතු කළත් සමහර විට නිදිවරාගෙන ආයාසයෙන් වැඩ කිරීම අපහසුවක්. එවැනි දේ නතර කරන්න, මූල්‍ය අර්බුද විසඳගන්න, අපට නීති පද්ධතියක් සදාගන්න මුල් වුණේ ඔහුයි.ගාමිණි ෆොන්සේකා සතුව අභිමානයක්, ප්‍රෞඪත්වයක් තිබුණා. ඔහු නිතරම කීවේ නළු නිළියන් වුණාම හොඳින් හැඳ පැලඳ තමන්ගේ වටිනාකම හා වෘත්තිය ගරුත්වය රැකෙන පරිදි සිටිය යුතුයි කියලායි. අනිත් අයට ආඩම්බර යැයි පෙනුණත් ඔහු ඉතාම සරල සුන්දර පුද්ගලයෙක්.  මානෙල් වානගුරුගාමිණි ෆොන්සේකාට අපි කතා කළේ ගාමිණි අයියා කියලා. ඔහු ඒ තරම් සුහදයි. මගේ පියාගේ හිතවතෙකු නිසා අප කුඩා කල පටන්ම ඔහු හඳුනනවා. නමුත් මා රඟපෑමට පටන්ගත් පසුවයි ඔහුගේ ගුණාංග මා තේරුම් ගත්තේ. ඔහු අපට පියකු වගේ. දැනමුතුකම් දෙමින් කරන වැඩේ හරියට කරන්න කියා අවවාද කරමින් චරිත ගැන වටහාගෙන අවබෝධයෙන් රඟපෑ යුතු ආකාරය කියා දුන්නා.ඔහු නිතරම කියු දෙයක් තමයි නළු නිළියන් වුණාම තමන්ගේ ශරීරය ලස්සනට තබා ගත යුතුයි කියන දෙය. අනෙක තමන්ගේ තත්ත්වය රැකගන්න කියන එක. අඩු මුදලට රඟපෑම ගැනත් ඔහු විරුද්ධයි. අනෙක නළු නිළියන් තිස්සෙම පාරේ තොටේ ගැවසෙන එක හොඳ නැහැ කියලයි ඔහු කීවේ. නිතර දකින කුකුළාගේ කරමල වගේ එවිට අගය අඩු වනවා කියා ඔහු කීවා.ඔහු ළඟ ඉතාම හොඳ මනුස්සකම් තිබුණා. දුප්පත් අහිංසක අයට හොඳින් සලකන, ඔවුන් සමඟ හොඳින් කතාබහ කරන විටදී ඔහු රටේ අග්‍රගණ්‍යම නළුවා නේද කියා හිතන්නේවත් නැහැ.අපේ අයිතිවාසිකම් ගැන කතා කළ එකම නළුවාත් ඔහුයි. ඒ වගේම සහෝදර නළු නිළියන් වෙනුවෙන් කතා කළ, ඔවුන්ට ගැළපෙන චරිත සඳහා නම් යෝජනා කිරීමට ඉදිරිපත් වුණු නළුවාත් ඔහුයි.දේශපාලනයේදීත් ඔහු සාධාරණයට මිස පක්ෂපාත වුණේ නැහැ. සෘජුව කතා කළා.අනිත් අතට ඔහු ඉතාම කරුණාවන්ත සෙනෙහස පිරුණු තාත්තා කෙනෙක්.නීටා ප්‍රනාන්දුගාමිණි ෆොන්සේකා, ජෝ අබේවික්‍රම වැනි නළුවන් දේවත්වයෙන් පුදන්න අප පාසල් කාලයේ පුරුදු වී සිටියේ. මම රංගනයට පිවිසියාට පසුවත් ඔහු සමඟ රඟපාන්නට බොහෝ ආශාවෙන් සිටියත් මුල් කාලේ අවස්ථාව ලැබුණේ නැහැ.හැත්තෑව දශකයේ මුල් භාගයේ මම රංගනයට ඇවිත් වසර අටකදී රට යන්නට සිදු වුණා. ඒ ආසන්නයේ දී තමයි මට ගාමිණි ෆොන්සේකා සමඟ චිත්‍රපට දෙකක රඟපාන්න ලැබුණේ ඔහු කීවා. “නීටාව අපට අවශ්‍ය වේලාවේදී ම අපෙන් ඈත්වෙලා යනවා කියලා” ඒත් ‘රජ ගෙදර පරවියෝ’ සහ ‘රත්තරන් අම්මා’ චිත්‍රපටවල අපි රඟපෑවා.ඔහු සතු වූ පෞරුෂයට සියලු දෙනා ගරු කළා. ඔහුගේ අධ්‍යක්ෂණයක් වූ ‘පරසතු මල්’ චිත්‍රපටය මා ඉතාම අගය කරන විශිෂ්ට නිර්මාණයක්.සුහද මිතුරකු හැටියට ඔහු අප සමඟ විහිළු තහළු කරමින් සිටියේ. මට මතකයි වරක් මා ලංකාවට පැමිණ ඔහුගේ නිවෙසට දුරකථන ඇමතුමක් ලබා දුන් විට ගෙදර සේවකයා වගේ කතා කරමින් මාව රැවටුවා.ඔහුගේ ඒ වෙනස් ගුණාංග ඔහුටම ආවේණිකයි. දේශපාලනයේදීත් ඔහු නිර්භයව තමන්ට නිවරැදි යැයි සිතෙන දේ කියන්නට නොපැකිල ඉදිරිපත් වුණා. ඇත්තෙන්ම ඔහු ලංකාවට කීර්තියක් ගෙන ආ ශ්‍රේෂ්ඨ පුද්ගලයෙක්.වීනා ජයකොඩිමම මුලින්ම කියන්න කැමැතියි සිනමාව නැති කරගත්තේ අපේම අය කියලා. ඒ වගේ දේවලට ඉඩ ලැබුණේ ගාමිණී ෆොන්සේකා වැනි අය ක්ෂේත්‍රයේ නැතිවීම නිසයි. තමන්ගේ තරහකාරයකු වුණත් චරිතයට ගැළපෙනවා නම් ඔහුව උළුප්පා ඉදිරියට ගැනීමට තරම් ඔහුට ආත්ම ශක්තියක් තිබුණා.පුංචි කාලේ සිටම ආදරය කළ නළුවා වූ ඔහු සමඟ තමයි මගේ පළමුවැනි චිත්‍රපට රංගනය වන ‘අප්සරා'හි රඟපාන්න ලැබුණේ. එහිදී ලැබුණු සහයෝගය, ගුරුහරුකම්, උපදෙස් ආදිය රංගනය පිළිබඳ විශ්ව විද්‍යාලයකින් ලැබුණු දැනුමක් හා සමානයි. ඔහු ලබාදුන් සහයෝගය නිසා අපේ රංගන කුසලතාව දියුණු වුණා.රංගනය හැරුණාම අනෙක් ඕනැම විෂයයක් පිළිබඳ වුණත් ඔහුට හොඳ දැනුමක් තිබුණා. චිත්‍රපටවලදී ඔහු සතු වූ විනය ඔහු අන් අයට ද ආදර්ශයක් ලෙස ලබා දුන්නා. ඒ විනය අද මුළු ක්ෂේත්‍රයේම නැතිවීම නිසයි මෙවැනි ඇද වැටීමක් දක්නට ලැබෙන්නේ. තමන් කරන වෘත්තියට ගරු කිරීම එය නිවැරදිව කලට වේලාවට ඉටු කිරීම වැනි දේ ඔහු අකුරටම පිළිපැද්දා.අද වගේ කලාකරුවා තුට්ටු දෙකට නොවැටෙන්න ඔහු වග බලා ගත්තා. අද කලාවටත් මොනවදෝ වෙලා. එයට හේතුව ගාමිණී ෆොන්සේකා වැනි අය නැතිවීම නිසා කියා මට හිතෙනවා.අපේ පවුලේ හිතවතකු වූ ඔහු දේශපාලනය කරනවාට මම නම් කිසිදාකවත් කැමැති වුණේ නැහැ. ඔහු ඡන්ද ජයග්‍රහණය කළ වෙලාවේ මම සුබ පැතුවේත් නැහැ. එයට හේතුව කලාකරුවා කියන පුද්ගලයා ඉන්නේ වෙනම තලයක කියා මා විශ්වාස කරන නිසයි.විශේෂයෙන් ගාමිණි ෆොන්සේකා වැනි සෘජුව කතාබහ කරන කෙනෙක්ට දේශපාලනයේදී බොරු කියන, නළවන චරිතයක් ගැළපෙන්නේ නැහැ. ඔහුට තිබු ගරුත්වය, ආදරය නැතිවුණු පොට දේශපාලනය කියා මා තදින් විශ්වාස කරනවා.ඒ කොහොම වුණත් ගාමිණි ෆොන්සේකා කියන්නේ ඉතාම ‘හිතහොඳ මිනිහෙක්’ කියා කියන්න පුළුවන්. ඔහු අනුන්ගේ දුකේදී තමන් සතු බත්පත පවා පරිත්‍යාග කළා. ඇත්ත දුටු තැන ඒ වෙනුවෙන් කතා කළා. එවැනි පුද්ගලයකු අපේ ක්ෂේත්‍රයේ මට තවම දකින්නට ලැබී නැහැ.සෝනියා දිසාගාමිණි ෆොන්සේකා ඉතාම සහයෝගයෙන් කටයුතු කරන කෙනෙක්. ඔහු සමඟ රඟපෑම ඉතාම පහසුයි. අන් අයට බොහෝ උදව් කරනවා. නළු නිළියන්ට වගේම තාක්ෂණ ශිල්පීන්ටත් ඔහු උදව් කළා.සමහරු ඔහු අහංකාර යැයි කීවත් එය බොරුවක්. සමහර විට ඕනෑම කෙනකුට යම් යම් අවස්ථාවලදී තමන්ගේ ගෞරවය රැකෙන පරිදි ඉන්න සිදු වෙනවා. විශේෂයෙන් ජනප්‍රිය පුද්ගලයකුට එවැනි අවස්ථා බහුලයි. නමුත් සමීපව ඇසුරු කරද්දී තේරෙනවා ඔහු ඉතාම සරල පුද්ගලයකු බව.මට ගාමිණි ෆො‍න්සේකාගේ මවගේ චරිතය මෙන්ම පෙම්වතියගේ චරිතය රඟ දක්වන්න අවස්ථාව ලැබුණා. ‘චණ්ඩියා’, ‘ඔබ දුටු දා’, ‘ඔහොම හොඳ ද’, ‘හිත හොඳ මිනිහෙක්’, ‘එදත් සූරයා අදත් සූරයා’, ‘චිං චිං නෝනා’, ‘හොඳට හොඳයි’ වගේ චිත්‍රපට රැසක මම ඔහු සමඟ රඟපා තිබෙනවා.මිතුරෙක් හැටියට ඉතාම හොඳ කෙනෙක්. සිනමාවේ මගේ මුල්ම රංගනය ‘චණ්ඩියා’ චිත්‍රපටයට ඉදිරිපත් කළෙත් ඔහු සමඟයි. ඒ කාලේ මගේ හිතේ බයක් තිබුණා ඔහු සමඟ කතා කරන්න පවා. නමුත් ටිකක් කතාබහ කරද්දී ඔහු ඉතා ගුණ යහපත් පුද්ගලයකු බව වැටහුණා.එවන් අයෙක් දේශපාලනයට නොගියානම් තමයි හොඳඅරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=av1309293</link>
    <topic>‘ඕලු’ ‍ෙග් ප්‍රතිරූපය දිගටම රැකගන්න කැමතියි</topic>
    <author>ගාමිණී සුසන්ත</author>
    <content>‘ඕලු’ ‍ෙග් ප්‍රතිරූපය දිගටම රැකගන්න කැමතියිමංජුලා කුමාරිසැබෑ නම අමතක වුවද ‘ඕලු’ කියූ සැණෙන් මතකයට නැ‍ඟෙන රංගන ශිල්පිනිය ඇයයි. ඇය මංජුලා කුමාරි. මංජුලා මීට කලකට පෙර විකාශය වූ ‘ඕලු’ ටෙලි නාට්‍යයේ, ‘ඕලු’ ගේ චරිතය නිරූපණය කරමින් රංගන ක්ෂේත්‍රයට පිවිසියා. පසුගිය කාලය තුළ මංජුලා පිළිබඳ දැනගන්න ලැබුණේ නෑ. “තරුවක් සමඟ වරුවක්” විශේෂාංගයට අප මංජුලාට කතා කළේ ඒ නිසයි.ඔබ පසුගිය කාලේ නිර්මාණවලින් දැකගන්න නොලැබුණේ ඇයි?ඔව්, ඒක තරමක් දුරට ඇත්ත. ඒකට ප්‍රධාන වශයෙන්ම මුල් වුණේ මගේ පෞද්ගලික කාරණා. එක දිගට ක්ෂේත්‍රයේ වැඩ කරන විට මට වෙහෙසක් වගේම හරිම ඒකාකාරී බවක් දැනුණා. ඒ නිසයි රඟපෑමෙන් ටික කාලයක් දුරස් වෙලා හිටියේ. ඒ වගේම ටිකක් විවේකීව ඉන්න ඕන කියන හැඟීම ඇතිවුණා. මේ හේතු නිසා තමයි පසු කාලෙ ටෙලිනාට්‍යවල මම වැඩිපුර දකින්න නොලැබුණේ.ඒ කාලය තුළ ඔබට රඟපාන්න ආරාධනා ලැබුණේ නැත්ද?ඇරයුම් ලැබුණා. ඒ ගැන මම ඒ නිර්මාණ කරුවන්ට ස්තුතිවන්ත වෙනවා. නමුත් ඒ ආරාධනා මම ප්‍රතික්ෂේප කළේ ටික කලක් විවේකීව ඉන්න ඕන කියන හැඟීම තදින්ම තිබුණු නිසා.රංගනයෙන් දුරස් වෙලා සිටි කාලය ගෙවුණේ කොහොම ද?මමයි මගේ මහත්තයයි විදෙස් රටවල් කීපයකම සංචාරය කළා. ප්‍රංශය, ඉතාලිය, බැංකොක්, සිංගප්පූරුව වැනි රටවල සංචාරය කළා. හරිම නිදහසේ ඒ කාලය ගෙවුණා.ඔබ රඟපෑ නිර්මාණ ළඟදී එන්න තියෙනවා ද?රංගනයෙන් විවේක අරගෙන මාස 9 කට පසුව මම දායක වුණු “බ්‍රහ්ම මුහුර්තිය” ටෙලි නාට්‍යය ළඟදීම රූපවාහිනී නාළිකාවක විකාශය වේවි. මම මේ ටෙලි නාට්‍යයට දායක වුණේ, මෙය වෙනස් ආකාරයක ටෙලි නාට්‍යයක් නිසා. ඒ වගේම එහි රූපගත කිරීම් දවස් ගණනාවක් තිබුණේ නෑ. “බ්‍රහ්ම මුහුර්තිය” යන්ත්‍ර මන්ත්‍ර ගුරුකම් පිළිබඳ කියැවෙන හරිම අපූරු ඒකාකාරී බවෙන් මිදුණු ටෙලි නාට්‍යයක්. මෙම ටෙලි නාට්‍යයේ මම රඟපාන්නේ ගැමි වෙද ගෙදරක වැඩ කරන යුවතියකගේ චරිතයක්. බෙහෙත් කොටන, බෙහෙත් බඳින, ලෙඩුන් බලාගන්නා චරිතයක්. මේ ටෙලි නාට්‍යයේ ඉතාම දක්ෂ පිරිසක් රඟපානවා.ඔබ ටෙලි නාට්‍ය කීපයක්ම නිෂ්පාදනය කළා නේද?ඔව් අපි මේ වන විට ටෙලි නාට්‍ය 4 ක් නිෂ්පාදනය කරල තියෙනවා. පසුගිය කාලෙ ඒකෙනුත් ටික කාලයකට මිදුණා. ටෙලි නාට්‍යයක වැඩ පටන් ගත්තාම මාස 5 ක් - 6 ක් විතර එක දිගටම වෙහෙස වෙලා වැඩ කරන්න ඕන. පසුගිය කාලෙ මට රූපවාහිනී නාළිකා කීපයකින් කතා කරලා කිව්වා ඒ නාළිකාවලට ටෙලි නාට්‍යයක් කරන්න කියල.එතකොට දැන් ඔබ නැවත වැඩ කරන්න සූදානම් ද?ඔව් වෙනස් ආකාරයේ නිර්මාණ ලැබුණොත් මම ඒවා බාර ගන්නවා. “බ්‍රහ්ම මුහුර්තිය” ටෙලි නාට්‍යයේ රඟපෑවේ ඒ නිසයි.දැන් නිර්මාණය වන බොහොමයක් ටෙලි නාට්‍ය ඉතාම ඒකාකාරී බවයි ප්‍රේක්ෂකයින් පවසන්නේ. ඔවුන්ට දැනෙන ඒ ඒකාකාරිත්වය රංගන ශිල්පිනියක් විදියට ඔබට දැනෙනවා ද?ඇත්තටම ඔව්. ඉස්සර වෙලා කිව්ව වගේ ටෙලි නාට්‍ය ක්ෂේත්‍රයේ තිබුණු ඒ ඒකාකාරී බව නිසයි මම ටික කාලෙකට රංගන කටයුතුවලට දායක නොවුණේ. දැන් ටෙලි නාට්‍ය නිෂ්පාදනය කරන්නෙම වාණිජමය පරමාර්ථයෙන්මයි. ටෙලි නාට්‍ය ක්ෂේත්‍රය ව්‍යාපාරයක් බව ඇත්ත. නමුත් නිෂ්පාදනයේදී සීයට සීයක්ම වාණිජමය පරමාර්ථයෙන් කිරීම සුදුසු නෑ. එය හොඳ නිර්මාණයක් බිහිවෙන්න බාධාවක්. ඒ නිසයි අද ටෙලි නාට්‍යවලින් බොහෝ ප්‍රේක්ෂකයින් දුරස් වෙලා ඉන්නේ. මම කියන්නෙ නෑ සෑම ටෙලි නාට්‍යයක්ම ගැඹුරු නිර්මාණ විය යුතුයි කියලා. දවස තිස්සේ වෙහෙස වෙලා නිවෙසට එන මිනිසුන්ට නරඹල හිත සැහැල්ලු කරගන්න සරල සුන්දර නිර්මාණ තියෙන්න ඕන. නමුත් ඒවා තුළත් නිර්මාණශීලී බවක් තිබිය යුතුයි.අනෙක් කාරණය තමයි අද හැදෙන බොහෝ ටෙලි නාට්‍යවල බැණ අඬ ගැහීම් ඉතා වැඩියි. සැර පරුෂ වචන භාවිතය වැඩියි. මේව සමාජයට කුඩා දරුවන්ට බලපානවා. ටෙලි නාට්‍ය නිර්මාණය කිරීමේදී ඒ ගැනත් හිතන්න ඕන.ඔබ අහිංසක චරිත විතර ද රඟපාන්නෙ?මට බොහෝ අධ්‍යක්ෂවරු කතා කරන්නෙ ඒ වගේ චරිත රඟපාන්න. ඒක මගේ ස්වරූපයත් එක්ක එන දෙයක්. ඒ වගේම ප්‍රේක්ෂකයිනුත් මගෙන් බලාපොරොත්තු වෙන්නේ ඒ වගේ අහිංසක ගැමි චරිත ඉදිරිපත් කිරීමක්. ඔවුන්ගේ ඒ බලාපොරොත්තුව බිඳින්න මම කැමැති නෑ. මමත් පෞද්ගලිකව කැමැතියි අහිංසක ගැමි චරිත රඟපාන්න.ඇයි චිත්‍රපට ක්ෂේත්‍රයට වැඩිපුර යොමු නොවුණේ?සාර්ථකව තිරගත වුණු චිත්‍රපට කීපයකටම මට ආරාධනා ලැබුණා. විවිධ හේතු නිසා ඒ ඇරයුම් ප්‍රතික්ෂේප කරන්න සිදුවුණා. මේ වන විට ලෙස්ටර් ජේම්ස් පීරිස් සර්ගෙ “අම්මාවරුනේ” හේමසිරි සෙල්ලප්පෙරුමගේ “අංජානා” යන චිත්‍රපටවලට මම දායක වෙලා තියෙනවා.මේ වන විට ඔබ කුමන චරිත රඟපෑවත් තවමත් ප්‍රේක්ෂකයින් ඔබව හඳුන්වන්නේ ‘ඕලු’ කියල නේද?අනේ, ඔව්. ඒක මට ගෞරවයක්. මම හරිම කැමැතියි ඕලු කියන ප්‍රතිරූපය ආරක්ෂා කරගන්න.ඔබ විවාහ වෙලා දැන් කලක් ගතවුණා නේද? ගෙවුණු කාලය ගැන මොනව ද හිතන්නෙ?අපි විවාහ වෙලා දැන් අවුරුදු 5 ක්. අපි දැන් බොහොම සතුටින් ඉන්නවා. හැමෝටම වගේ මේ කාලය තුළ අපිටත් පුංචි පුංචි ගැටලු ඇතිවුණා. කතාබහ කරල අවබෝධයෙන් ඒ ගැටලු විසඳා ගත්තා. මට හොඳ දරා ගැනීමේ ශක්තියක්, හොඳ ඉවසීමක් තියෙනවා. මගේ සැමියත් මගේ අම්මත් ආච්චිත් මගේ කලා කටයුතුවලට ගොඩක් උදව් කරනවා.දැන් මවක් වෙන්න කාලේ හරි නේද?ඉදිරියේදී ඒ බලාපොරොත්තුවත් හිතේ තියෙනවා.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=av1309294</link>
    <topic>පුතාගේ උපන් දිනේට‍ පියා ඉඩමක් දන්දෙයි</topic>
    <author>ඉනෝකා පෙරේරා බණ්ඩාර</author>
    <content>පුතාගේ උපන් දිනේට‍ පියා ඉඩමක් දන්දෙයිනව පරපුරේ ජනප්‍රිය ටෙලිනාට්‍ය නළුවකු වන විශ්ව කොඩිකාර පසුගිය 14 වැනිදා සිය 27 වැනි උපන් දිනය සැමරුවේ තරමක් වෙනස් ආකාරයකටයි.චිත්‍රපට අධ්‍යක්ෂවරයකු සහ නිෂ්පාදකයකු වන පද්මසිරි කොඩිකාර, විශ්වගේ පියා ඒ පිළිබඳ කළ කතා බහයි මේ.පුතාගේ උපන් දිනේ ජයට ගත්තා කියලයි ආරංචිය...“ජයට නම් තමයි. හැබැයි වෙනස් විදියකට. ප්‍රිය සාද මධුවිත රස මසවුළු නෙවෙයි එදා මූලික වුණේ. අාධ්‍යාත්මික සතුට ප්‍රමුඛකොට ගත් දානමය පුණ්‍ය කටයුත්තකුයි, එද‍ා සිදු කෙරුණේ.”මොකක්ද ඒ...“නුවර තෙල්දෙණියේ උඩිස්පත්තුවේ මගේ තේවත්තෙත් අක්කර දෙකක් පන්සලට පූජා කරලා, තවත් පර්චස් 80 ක් ගමේ පවුල් හතරකට බෙදා දුන්නා. ඒ දුප්පත් මිනිස්සුන්ට ඒක හරි ලොකු දෙයක් වුණා. මැරෙන කල් වැටිලා ඉන්න තැනක් නිකම් ලැබුණාම කෙනකුට මොනතරම් සතුටක් දැනෙනවද? අද ඒ මිනිස්සු ඒ සතුට භුක්ති විඳිනවා. මං සතුටු වෙන්නේ ඒක දැකලා.ගෙදර අය කැමැති වුණා ද මේ කටයුත්තට...“මේ අදහස කාලෙක ඉඳලා මගේ හිතේ වැඩ කළා. හිටියේ ඒකට හොඳම දවස උදාවෙන කල්. පුතාගේ උපන් දිනය තමයි මට දැනුණු හොඳම දවස. ඒකට මගේ බිරිය, ලොකු දුව (විශ්වගේ අක්කා) වගේ ම විශ්වත් කැමැති වුණා. ඉතින් එදා ඒ කටයුත්ත අපි සිදු කළා.”දැන් අපරාදේ කියලා හිතෙන්නෙ නැද්ද?ගොඩමුන්න ශ්‍රී ශෛලබිම්බාරාමාධිපති ගොඩමුන්නේ ධම්මරතන හිමියනට මාලිනී ෆොන්සේකා විසින් ඔප්පු පූජා කරනු ලැබූ අවස්ථාව .“කොහෙත්ම නැහැ. පන්සලේ හාමුදුරුවෝ කියපු දේකින් මට ඒ දානයේ වටිනාකම සතුට තව තවත් දැනෙනවා.”“හුඟක් මිනිස්සු, සාමාන්‍යයෙන් පන්සලකට දෙයක් දෙන්නේ ඒකෙන් ගෙදරට වැඩක් නැතිනම්. ප්‍රයෝජනයක් ගන්න බැරි වුණාම. තමන්ට තියෙන හොඳම දෙයක් දන් දෙන එක, මනුෂ්‍යයකුට තරමක් කරන්න අමාරු දෙයක්.”“මේ තමයි මගේ තේ වත්තේ සශ්‍රීකම කොටස. මං ඒ ගැන ලෝබ හිතුවෙ නැහැ.මාලිනී ෆොන්සේකා අතින් ගම්වැසියනට ඔප්පු බෙදාදුන් අවස්ථාවඅනික අර පවුල් හතරට දන් දීපු ඉඩං කෑලි හතරත් ගොඩමුන්නේ ගමට යන බස් පාර අයිනේ ඉඩමක්. එදා ප්‍රවීණ සිනමා නිළි මාලනී ෆොන්සේකා මගේ මිතුරිය තමයි, ඔප්පු බෙදා දෙන්න ආවේ. එදා ඈ කිව්වා, සිනමා කර්මාන්තයේ අවුරුදු 40 ක් තිස්සේ මං පද්මසිරි හඳුනනවා. ඔහුත් අපත් අතර තිබෙන සම්බන්ධතාව මත ඔහු මේ කළ සද්ක්‍රියාව අපිටත් බොහොම ආඩම්බරයක්. ගෞරවයක්. ඒ වගේ ම විශාල පින්කමක්.‍ අපි අතර ඉඳලා වියෝ වූ අපේ ආදරණීයයන් වන ගාමිණී, විජය, ජෝ ඇතුළු මියගිය සියලු කලාකරුවන්ටත් මේ පින අනුමෝදන් වේවා! කියලා ඈ ප්‍රාර්ථනා කළා. ඒ සතුටත් එක්ක තමයි මේ දවස් ටික ගෙවිලා ගියේ.”කොහොමද මේ දිනවල ඔබේ කලා කටයුතු...“කෝරලේ මහත්තයා” රූ ගැන්වීම් දිගටම කෙරෙනවා. විශ්වත් ඒකෙ රඟපානවා. සම්පූර්ණයෙන් ම රන්මිහිතැන්නේ රූගත කළ එකම ටෙලිනාට්‍යය විදිහට මේ දිනවල මගේ ‘කෝරලේ මහත්තයා’ ටෙලිනාට්‍යය අතිශය ප්‍රේක්ෂක ප්‍රතිචාර ලබනවා.ඊට අමතරව ‘නිර්සත්වයෝ’ සහ ‘චායා‍’ ටෙලිනාට්‍යවලත් විශ්ව දිගටම රඟපානවා. දීර්ඝ කාලයක් සිනමාවේ වැඩකළ කෙනෙක් විදිහට, ටෙලිනාට්‍ය කලාවටත් යමක් කරන්න ලැබීම මට සතුටුයි.ක්ෂේත්‍රයක ක්‍රියාකාරීව ඉන්න එක කලාකරුවකුට ප්‍රබෝධය, ජවය සපයන කාරණාවක්. ඒ වගේම තාත්තයි පුතයි දෙන්නම මේ ක්ෂේත්‍රයේ එකට වැඩ කරන්න ලැබීමත් විරල දෙයක්. ඒ අතින් විශ්ව සහ මම දෙන්නම වාසනාවන්තයි.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=av1309295</link>
    <topic>යාත්‍රා</topic>
    <author>තුෂාරි නේරංජා</author>
    <content>යාත්‍රාගායන ක්ෂේත්‍රයේත් මංගල ඡායාරූප කරණයේත් අමතක කරන්නට බැරි නමක් තමයි දයාන් විතාරණ. දයාන් මේ දවස්වල සුවිශේෂී කටයුත්තක් වෙනුවෙන් කැපවන බව අපිට දැනගන්නට ලැබුණා. මේ ගැන දයාන්ගෙන් අපි විමසා බැලුවා.“මේ දවස්වල මම ගොඩාක් වෙලාවට නිර්මාංශ වැඩසටහනක් වෙනුවෙන් සම්බන්ධ වී මගේ දායකත්වය ලබා දෙනවා. මමත් ජනප්‍රිය නළු රොෂාන් රණවනත් මේ නිර්මාංශ වැඩසටහන ‘උත්තම පුජා’ ‘අවිහිංසාවාදී සංගමයේ ධර්ම යාත්‍රා’ වැඩසටහන ඔස්සේ දිවයිනේ විවිධ පාසල්වලට ගිහින් විවිධ ස්ථානවලට ගිහින් දරුවන් මවුපියන් දැනුම්වත් කරනවා.විශේෂයෙන්ම නිර්මාංශ ආහාර රටාවකට හැඩගැසෙන්නේ කොහොමද? නිර්මාංශ වුණාම ගොඩක් අය හිතනවා ශරීර සෞඛ්‍ය අඩපණ වෙනවා කියලා. ඒවායින් මිදෙන්නේ කොහොමද ඒ වෙනුවෙන් අපේ රටේ තිබෙන පලතුරු, එළවුළු, අල බතල ධාන්‍ය මොනවාද? සත්ත්ව ඝාතනයේ ආදීනව මොනවාද? මේ ආදී වශයෙන් ඔවුන්ව මාංශ අනුභවයෙන් මුදාගැනීම සම්බන්ධව අපි සමස්තය දැනුම්වත් කරනවා. ඒ වැඩසටහනෙන් අපි ලබන ආත්ම තෘප්තිය ඉතාම වැදගත් වෙනවා.නව පරපුරේ නළුවන් අතර පෙරමුණෙන්ම ඉන්න කෙනෙක් තමයි සුරාජ් මාපා. සුරාජ් මේ දවස්වල එකදිගටම වැඩ. සුරාජ් ගේ අලුත්ම තොරතුරු අපි විමසුවා.“මේ දවස්වල City of Dance වැඩසටහන වෙනුවෙන් කැපවී කටයුතු කරනවා. ඒ වගේම චිත්‍රපට කිහිපයකටත් ඇරියුම් ලැබී තිබෙනවා. ඒ නිසා ලබන වසර මට සුවිශේෂී වසරක් වේවි. විශේෂයෙන්ම සිනමාව ඔස්සේ යම් දෙයක් කිරීමට මගේ බලාපොරොත්තුවක් තිබෙනවා.මගේම නර්තන ප්‍රසංගයක් යළිත් වතාවක් පවත්වන්නට මම සූදානම් වෙනවා. ඒ වාගේ සැලසුම් කටයුතුවල නිරත වෙමින් තමයි මේ දවස්වල කාලය ගතකරන්නේ. ඒ වගේම ටෙලිනාට්‍ය කිහිපයක වැඩකටයුතුත් මේ කාලයේ සිදුවෙනවා. ළඟදීම විදේශ ප්‍රසංග කීපයක් සඳහා විදෙස්ගත වෙන්නත් බලාපොරොත්තු වෙනවා.‘ඔබ කවුද’, ‘ගැහැනු ළමයි’, ‘මේ සුරම්‍ය පාරාදීසයයි’ ටෙලිනාට්‍ය ඔස්සේත් මේ දිනවල විකාශය වන ‘අංගනා’ ටෙලිනාට්‍යයෙනුත් අප නෙතු ගැටෙන මධු නිත්‍යානිට රංගනයට අමතරව රැකියාවක් ලැබිලා කියලා අප දැනගන්නට ලැබුණා. මේ නිසා ඉදිරියේ දී ඇය රංගනයෙන් සමුගනීවිද කියන ගැටලුවක් අපිට පැනනැඟුණා. රසිකයන්ගේ ආදරයට බඳුන් වුණ මේ දක්ෂ රංගන ශිලිපිනියගෙන්ම මෙහි ඇත්ත නැත්ත දැනගන්නට අපි උත්සුක වුණා.“මම එහෙම රැකියාවක් කරන්නේ නැහැ. ඒක බොරුවක්. ඇත්තටම මගේ මිතුරෙකුගෙන් ඉල්ලීමක් ලැබුණා එක්තරා අමාත්‍යාංශයක රැකියාවක් කිරීමට අවස්ථාව ලබාදීමට. නමුත් ඒ පිළිබඳව මගේ ලොකු බලාපොරොත්තුවක් නැහැ. මොකද වගකීමක් දරන එවැනි රැකියාවක් කාර්ය බහුල දිවියක් ගතකරන මට ඉටු කරන්න පුළුවන් වේවිද කියන කාරණය නිසා. තවම ඒ රැකියාවට සම්බන්ධ වෙනවාද නැද්ද කියන කාරණය හිතමින් ඉන්නවා. ඉදිරියේ දී ඒ ගැන තීරණයක් ගැනීමට මම බලාපොරොත්තු වෙනවා.බොහෝ විට කලා ‍ක්ෂේත්‍රයට නළු නිළියන් බිහිවන්නේ වේදිකාවෙන්. ඔවුන්ගේ රංගනයේ තිඹිරි ගෙය වන්නේ වේදිකා නාට්‍යයි. නමුත් ටෙලිනාට්‍ය, සිනමාව ඔස්සේ කලා ‍ක්ෂේත්‍රයට පිවිස වේදිකා නාට්‍ය රංගනයට පිවිසීමට අවස්ථාව ලැබෙනවා නම් එවැනි අවස්ථා දුර්ලභයි. එවැනි දුර්ලභ අවස්ථාවකට හිමිකම් කියන නවක රංගන ශිල්පිනියක් ගයේෂා පෙරේරා. ගයේෂා ප්‍රථම වරට වේදිකා නාට්‍යයකට රංගනයෙන් දායක වෙනවා. ඒ ගැන ගයේෂා අපිත් එක්ක කතාබහ කළා.“මේ දවස්වල මම අනෝමා ජිනදාරීගේ නවතම වේදිකා නාට්‍යයකට දායක වීමට බලාපොරොත්තුවෙන් පසුවෙනවා. අනෝමා ජිනාදරී කියන්නේ දක්ෂ ප්‍රවීණ රංගන ශිල්පිනියක්. කලා ලොවේ අත්දැකීම් බහුල රංගන ශිල්පිනියක්. ඇයගේ වේදිකා නාට්‍යයකට හා හා පුරා කියා දායකවීමට ලැබීම ගැන ඇත්තටම සතුටක් දැනෙනවා. සමහර විට මට මේ අවස්ථාව අභියෝගයක් වෙන්නත් පුළුවන්. ඒත් ඕනම දෙයක් උත්සාහ කළොත් කරන්න බැරිකමක් නැහැ. මගේ තිබෙන සියලු අත්දැකීම් උපයෝගී කරගෙන මේ චරිතයට උපරිම සාධාරණය ඉටුකරන්න මම බලාපොරොත්තු වෙනවා.  පූජා උමාශංකර් ඉතා කෙටි කාලයක් තුළ රසික ආකර්ෂණය නොඅඩුවම දිනාගත් ජනප්‍රිය නිළියක්. පූජාගේ සුන්දරත්වයට හැමදාමත් රසිකයන් ආදරය කරනවා. පූජාගේ අලුත්ම තොරතුරු අපි විමසා බැලුවා.“මම රඟ පෑ අලුත්ම චිත්‍රපටය ඉන්දියාවේ තිරගත වීම ඇරඹුණා. එහි නම ‘විඩියුම් මූන්’ ‘අරුණෝදයට පෙර’ කියන තේරුම තමයි තියෙන්නෙ. ඇත්තටම මම එහි රඟපාන චරිතය මට සුවිශේෂියි. මම රඟපාන චරිතය ගැන කතා කරන්න කැමැති නැහැ. මම මගේ ආදරණීය ශ්‍රී ලාංකේය ප්‍රේක්ෂකයින් ගෙන් ඉල්ලා සිටිනවා මේ චිත්‍රපටය නරඹන්න. බලල මගේ චරිතය ගැන කතා කරන්න කියලා.තුෂාරි නේරංජාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=av1309296</link>
    <topic>වි‍ජේ මල්ලිගෙ කොලොම</topic>
    <author/>
    <content>වි‍ජේ මල්ලිගෙ කොලොමලාස්ට් වීක් එකේ වි‍ජේ මල්ලි කිව්ව මතකනේ ඔයාලට ඔය ගෝල්ඩන් ‍බුක් එකේ රිසල්ට් අරගෙන මේ වීක් එකේ එනව කියලා. කොහේද අර සුවීප් කොල්ලට පින්සිද්ද වෙන්න හම්බ වෙච්ච ඉන්විටේෂන් අරගෙන බී.එම්.අයි.සී.එච්. යනකොට ලක්ෂ පහ දීලත් ඉවරවෙලා කට්ටිය ඒකෙ ජොලියට බොනවා, හැබැයි බීර. අනේ ඒ වගේ ජොලි වෙලාවකට බීර බොන්නෙ මොන මඟුලකට ද කියල වි‍ජේ මල්ලි දහ අතේ කල්පනා කර කර ඉන්නකොට පොරක් සෙට්වුණා, පොත් ලියන්නෙක් හෙම නෙවි, හැබැයි මෑන්ස් පොත් කියවන ගුල්ලෙක්.වි‍ජේ මල්ලි ‘යමුද කාර් පාක් එක පැත්තෙ’ කියල ඇහුවම එකපාරටම පොඩි අප්සෙට් එකක් ආවත් මෑන්ස් එක්ක ගියාට පස්සෙ වැඩේ ක්ලියර්. කාර් ඩිකිවල කොයින්ද බීර? ‘ගම්මු ෂොට් එකක්’ කිව්වම වි‍ජේ මල්ලි ලාවට ස්කොච් ෂොට් එකක් සිප් කරන කොට නේ මෑන්ස්ගෙ ස්ටෝරිය එළියට ආවෙ.‘වි‍ජේ මල්ලි මොකද කියන්නෙ එවෝඩ් එක ගැන’ කියල මෑන්ස් අහනවා. මම දන්න එවෝඩ් එකක් නෑ, කාටද හැබෑට ෆයිව් ලැක්ස් ඇදුනෙ කියල ඇහුවම මෑන්ස්ට හිනා. ආපහු ෂොට් එකක් දාන ගමන් තමයි මෑන්ස් කිව්වෙ, මේක ස්වීප් ඇදිල්ලක් නෙවි එවෝඩ්ස් දෙන සීන් එකක් කියලා. ඔය බෙස්ට් නවල් තෝරන්න ඉන්නවලු මාර කට්ටියක්. දොළහක්, පස්සෙ පහක්, ඊටත් පස්සෙ හයිෆයි පස්දෙනෙක්. වි‍ජේ මල්ලි රිසල්ට් එක දැනගන්න හෝල් එක පැත්තට යන කොට මෑන්ස් කියනවා, රිසල්ට් ගැන මොනව හරි ලියනව කියනව නම්, හෙට ශ්‍රී ලංකා ෆවුන්ඩේෂන් එකේ රිසල්ට් එකත් දැනගෙනම ලියන්න කියලා. හැබෑ නේන්නම් ගොඩගේ ඉන්ටර්නැෂනල් එවෝඩ්ස් නයිට් එකකුත් තියෙනව නේ. ඒකත් හරියන්නෙ නෑ 30දා අන්තිම ලාස්ට්, ස්ටේට් එවෝඩ්ස් ද රාජ්‍ය සම්මාන ද කියල එකකුත් තියෙනව නේ. හොඳම වැඩේ ඔක්තෝබර්වලම ලියන එක කියල වි‍ජේ මල්ලි හිතාගත්තෙ දාහතරවැනිදා ඉඳලා රුපියල් දහයෙ ටිකට් එකකට ඉන්ටර්නැෂනල් බුක් ෆෙයාර් එකක් බලන්න ඕන කියල මෙදා සැරේ.බුක් ෆෙයාර් කිව්වට පොත්ම නෙවි මේ කට්ටියගෙ ස්ටෝල්වල තිබුණෙ. පබ්ලිෂර්ස්ල ගෙ ඇසෝසියේෂන් එකක් කිව්වට කෝ බුක් පබ්ලිෂර්ලා? වි‍ජේ මල්ලිට අහුවුනා කොපි පොත්, ස්ටේෂනරි ගොඩගහගෙන විකුණන ස්ටෝල්ස්. එච්චරක් ද පැන්සල් පෑන් විකුණන කඩකෑලිත් තිබුණනේ මේ කලම්බු ඉන්ටර්නැෂනල් බුක් ෆෙයාර් එකේ. පබ්ලිෂර්ස් ඇසෝසියේෂන් කියන නම වෙනස් කරලා පෙන්සිල් මැනුෆැක්චර්ස්, ස්ටේෂනරි ඩිස්ට්‍රිබියුටර්ස් වගේ කට්ටියගෙ නම්ගමුත් දැම්ම නම් එළකිරි.අප්පට සිරිගජ, තව මාර බුක් ‍ස්ටෝල් ජාතියක් අහුවුණා නේ වි‍ජේ මල්ලිට. ඒ ගොල්ලො ගහන මෙලෝ පොතක් නෑ. පබ්ලිෂින් තියා අච්චු කන්තෝරුවක්වත් දැකල නැති කට්ටිය. මෙන්න බොලේ ඒ ගොල්ලො ළඟ ඕනම පබ්ලිෂර් කෙනෙකුගෙ ඕනම පොතක් තියෙනව නේ ගන්න. පොත් කඩකාරයො පබ්ලිෂර්ස්ල වෙන්නෙ සිරිලංකාවෙ විතරක්ම වෙන්නැති කියල වි‍ජේ මල්ලිට හිතුණා. අනේද කියන්නෙ, මේව දැකල පණ පලයන් අනිද්දා කිව්වාලු. මේක තමයි බුක් ෆෙයාර් එකේ දි වි‍ජේ මල්ලිට මීටර් වුණු මාරම ෂීන් එක. දවස නම් බ්‍රහස්පතින්දා ද කොහේද 19දා. හරි. එදා ටිකක් හවස් වෙලා තමයි සීන් එක වුණේ. වි‍ජේ මල්ලි එදා තමයි ෆස්ට් ටයිම් දැක්කෙ අර මොකක්ද බල සේනාවක් වගේ පොත් බල සේනාවකුත් තියෙනව කියල. මේ සේනාවෙ එවුන්ට නම් බල කියනවට වැඩිය හොඳයි ලයන්නට ... ලු යනු දාපු සේනාවක් කිව්ව නම්.සීන් එකේ ඇහින් දැක්ක සාක්ෂිකාරයො ඕනතරම් පොත් අරගෙන හිටපු නෝන කෙනෙකුට දරුවො ඉස්සරහ මේ සුනඛයො බුරපු හැටි දැනගන්න. මියුසික් ෆීල්ඩ් එකේ ඉන්ස්ටෲමන්ට්ස් ටියුන් කරනවට සිංහලෙන් කියන්නෙ සුසර කරනව කියලනේ. බුක් ෆෙයාර් එකේත් ඒ ජාතියෙ පොඩි ටියුන් කරන තැනක මුරබල්ලො වගයක් උසාවියෙ වෘත්තියක් කරන නෝන කෙනෙකුගෙන් පොතක් ගත්ත රිසිට් එකක් ඉල්ලලා බුක් පබ්ලිෂර්ස්ල ඔක්කොමලගෙ මූ‍ෙණ දැලි ගාපු විදිය මතක් වෙනකොටත් ලැජ්ජයි. මේ ජඩ නඩේ ෂොප්එකට ඇතුල් වෙච්චවත් නැති එළියෙ ඉන්න මනුස්සයෙකුගෙන්, පොත් ගත්තු රිසිට් ඉල්ලන්ට, මේ පොත් කඩ සුනඛයන්ට තියෙන අයිතිය මොකක්ද කියල ඔය ෆෙයාර් එක බාර පබ්ලිෂර්ස් ඇසෝසියේෂන් එක කියනව නම් ‍ෙහාඳයි.2014 ඔය ෆෙයාර් එක තිබ්බොත්? මේ ජාතියෙ කුලී සුනඛයො පැත්ත පළාතට වැද්ද ගන්න එකට මොකක් හරි නීතියක් රීතියක් දාන්න කියල වි‍ජේ මල්ලි ඉල්ලනවා. මියුසික් ඉන්ස්ටෲමන්ට් ටියුන් කරන එකයි පොත් ගැහිල්ලයි වෙනම ආර්ට්ස් දෙකක් කියලා තෝරල බේරල දෙනව නම් ඔය ජාතියෙ හාල්පාරුවො, බුක් එක්සිබිෂන් එකට රිංගන එකක් නෑ. රිංගුවත් පිස්සු බල්ලො වගේ වැදගත් මනුස්සයන්ගෙ ඇඟට කඩා පනින්න ලැබෙන එකකුත් නෑ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=av1309297</link>
    <topic>මම එනකම් ගමේ මිනිස්සු මඟ බලාගෙන ඉන්නවා</topic>
    <author>තුෂාරි වික්‍රමසිංහ</author>
    <content>මම එනකම් ගමේ මිනිස්සු මඟ බලාගෙන ඉන්නවා ජයනි සේනානායකසිනමාව, වේදිකාව, පුංචි තිරය යන ත්‍රිත්ව මාධ්‍ය එකසේ ජයගත් සම්මානනීය රංගන ශිල්පිනියක ලෙස ජයනි සේනානායක හැඳින්විය හැකි ය. බුද්ධික දමයන්ත ගේ ‘පළිඟුරෑන’ වේදිකා නාට්‍යයේ හොඳම සහාය නිළිය ලෙසින් ද, ඉන්පසුව වේදිකා නාට්‍ය කිහිපයකම හොඳම නිළිය ලෙසින් ද ‘සුළං කිරිල්ලී’ චිත්‍රපටයෙන් නැඟී එන නිළිය ලෙසින් සරසවි සම්මානයෙන් ද හොඳම සහාය නිළියට හිමි ජනාධිපති සම්මානයෙන් හා සිග්නීස් උත්තමාචාර සම්මානයෙන් ද ඇය පිදුම් ලැබුවේ රංගන උදෙසා ඈ තුළ වූ විශිෂ්ටතම හැකියාව කියාපාමිනි. මේ දිනවල තිරගත වන ‘සිරිපැරකුම්’ චිත්‍රපටයෙන් හා ටෙලිනාට්‍ය කීපයකින් ජයනිගේ රංගන ප්‍රතිභාව අප නෙතු ගැටෙයි. කලකට පසුව ජයනි සමඟ යෙදෙන මේ සංවාදය ඇගේ නවතම කලා තොරතුරු පිළිබඳවයි‍.ඔබ මේ දිනවල නිරතවෙන කලා කටයුතු මොනවාද?“මේ දවස්වල ‘සුදුයි උසයි’ ටෙලිනාට්‍යය විකාශය වෙනවා. ඊට අමතරව අනුර වරාගොඩගේ අලුත් ම ටෙලිනාට්‍යයක රූගත කිරීම්වලට සහභාගි වෙනවා. ‘සුදුයි උසයි’ ටෙලිනාට්‍යයේ මම රඟ දක්වන්නේ ගොළු චරිතයක්. ඇයට මානසික වශයෙන් දැනෙන නොදැනෙන ආබාධයක් තිබෙනවා. මේ තරුණිය ඇගේ පෙම්වතා සම්බන්ධ ප්‍රශ්නයක් නිසා ගොළු බවට පත්වෙනවා. ඇත්තටම මේ චරිතය රඟදක්වන්න අසීරු එකක්. මුහුණේ හැඟීම් මගින් මේ චරිතය රඟ දැක්වීම ඇත්තටම අභියෝගයක්. ඊට අමතරව ‘සිංහ FM’ නාළිකාවේ ‘විහාරමහා දේවි’ ඓතිහාසික කතාව ප්‍රචාරය වෙනවා. එහි විහාර මහා දේවි චරිතයට හඬ කවන්නේ මමයි. අතීතයේ වීර කාන්තාවක වගේ ම පූජනීයත්වයට පත්වූ චරිතයක් එය. එය මට වෙනස්ම ආකාරයක අත්දැකීමක්.ඔබ වේදිකාවේ සම්මානනීය වූ නිළියක්. වේදිකාවෙන් දැන් ඈත්වෙලාවත් ද?“මේ දවස්වල වේදිකාවෙන් තරමක් දුරට දුරස් වෙලා තමයි කාලය ගත කරන්නේ. විවේකීව ගෙදරට වෙලා කාලය ගත කරනවා. මම වේදිකාවේ වසර පහළොවක පමණ කාලයක් මේ දක්වාම රංගනයන්හි නිරත වුණා. ඉතින් මම හිතුවා දැන් තව අවුරුද්දක් දෙකක් විවේක ගත්තොත් හොඳයි කියලා.”ඒ ඇයි?“මම හිතුවා මේ කාල සීමාවේදී වේදිකාව ගැන හැදෑරීම් කළ යුතුයි කියලා. අපි නිළියක් විදිහට රංගනයේ ඉදිරිය ගැනත් සිතිය යුතුයි. ඒ සඳහා හැදෑරීම් කළ යුතුයි. විවිධ චිත්‍රපට, වේදිකා නාට්‍ය බැලිය යුතුයි. ඒවා අධ්‍යයනය කළ යුතුයි.මම නැවත වේදිකාවට ගොඩවෙන්නේ අලුත් වෙලා. අලුත්වීම අපි හැම කෙනකුටම අත්‍යවශ්‍ය දෙයක් කියලා මම හිතනවා. මොකද අපි එක දිගටම වැඩ කළහම අපිට වෙහෙසක් දැනෙනවා. එයින් මිදිලා ශාරීරිකව හා මානසිකව විවේක ගත යුතුයි කියා මට හිතුණා.”ඔබ නිළියක වෙන්න නොසිතුව කෙනෙක්ද?“මම නිළියක් වෙන්න හිතුවෙ නැහැ. මම කොළඹින් ගොඩක් දුර ප්‍රදේශයක හැදුණු වැඩුණු කෙනෙක්. එවැනි පරිසරයක ජීවත්වුණු කෙනෙක් කවදාවත් නිළියක වෙන්න හිතන්නේ නැහැ. නමුත් කුමක් හෝ වාසනා ගුණයක් තිබුණු නිසාත් රංගනයට ආසාවක් වගේ ම පුංචි හෝ දක්ෂතාවයක් තිබුණ නිසා මට කලාවට අවතීර්ණ වෙන්න හැකි වුණා.මගේ මූලික විෂය වුණේ නර්තනය. නර්තන ගුරුවරියක් වීමට මගේ පුංචි ආසාවක් තිබුණා. එසේ වූවා නම් අද මට ලැබෙන මේ ජනප්‍රසාදය, ආදරය මේ වනවිට නැතිවෙන්න තිබුණා. මම බලාපොරොත්තු වුණාටත් වැඩිය දේවල් මට අද කලාව ලබාදී තිබෙනවා. එනිසා මම නොලැබුණු දේ ගැන හිතා දුක්වෙන කෙනෙක් නෙමෙයි.”අපි වැඩිපුරම ඔබව දකින්නේ තරමක සැරපරුෂ මවගේ චරිත ඔස්සේ. එවැනි චරිතවලට ඔබ කොටුවෙලා ද?“මේක අපේ රටේ නළු නිළියන්ට තිබෙන ප්‍රශ්නයක්. කුමක් හෝ චිත්‍රපටයක ටෙලිනාට්‍යයක කතාබහට ලක් වෙන චරිතයක් නිරූපණය කළොත් ඒ වගේ චරිතම තමයි අනෙක් අධ්‍යක්ෂකවරුන් ලබාදෙන්නේ. ‍මම ඔබ කියන කතාව එක හෙළා ම පිළිගන්නේ නැහැ. මට විවිධත්වයෙන් යුතු චරිත ලැබුණා‍. ‘සඳ අමාවකයි’, ‘ධවල කන්‍යා’, ‘බෝගල සවුන්දිරිස්’, ‘අලු බඳුන’, ‘මල් පිපී දැයි බලන්න’ වගේ ටෙලිනාට්‍යවල මම විවිධ චරිත නිරූපණය කළා. මම විශ්වාස කරනවා ඉදිරියේදී යමක් කරන්න පුළුවන් විදිහේ චරිත සිනමාවෙන් මට ලැබේවි කියලා. ඒකාකාරී බවින් මිදී විවිධ චරිත නිරූපණය කරන්නේ කොහොමද කියලා මම අධ්‍යයනය කරනවා.”මඟ තොට ප්‍රේක්ෂකයින් ගෙන් ලැබෙන ප්‍රතිචාර ගැන මොකද හිතන්නේ.“ඉතාම ඉහළ මට්ටමකින් ප්‍රතිචාර ලැබෙනවා. මම රඟපාන මොන චරිතයක් වුණත් ඔවුන් නරඹලා ප්‍රශස්ත මට්ටමේ ප්‍රතිචාර ලබාදෙනවා. ඒ වගේ ම රංගනයේ අඩුපාඩු ඇත්නම් ඒ ගැනත් කතාබහ කරනවා.”ඔබට අභියෝගයක් එල්ල කරන නිළියන් සිටිනවා ද?“රංගනය කියන්නේ කාටවත් ම අභියෝගයක් නෙමෙයි‍. රංගනය කියන්නේ නැවත නැවත පුහුණු වෙමින් කළ යුතු නිර්මාණ කාර්යයක්. තව කෙනෙක් ගේ දිහා බලලා වැරදි හදා ගෙන, අධ්‍යයනය කරලා රඟපෑම කළ යුතුයි. කලාව තුළ කිසිම නළුවෙක් නිළියක් තවත් නළු‍වකුට හෝ නිළියකට අභියෝගයක් වෙන්නේ නැහැ.”ඔබ ඔබේ ගම්පියසට නිතර නිතර යනවාද?“හැම මාස හතරකටම වතාවක් මම අනුරාධපුරේ යනවා. ගිහින් සතියක් විතර ඉඳල තමයි එන්නේ. මම එනකං ගමේ මිනිස්සු මඟ බලාගෙන ඉන්නවා. තමන්ට මාව ඇත්තටම ගෞරවයක් කියලයි ඔවුන් කියන්නේ. අනෙක මම ගමට අගෞරව වෙන ආකාරයේ වැඩ කරන්නේ නැහැ. ගම තමයි මගේ රංගනයේ ගුරුවරයා. ඒ චරිත තමයි මගේ රංගනයට මං පෙත් විවර කරන්නේ.”ඔබේ පෞද්ගලික තොරතුරු මොනවාද?“මගේ සැමියා වරලත් ගණකාධිකාරීවරයෙක් ඔහු සංජීව ඉලේපෙරුම. ඉතාම සමඟියෙන් යහපත් පවුල් ජීවිතයක් ගත කරනවා. සතුටින් කාලය ගත කරනවා.”තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=av1309298</link>
    <topic>Hollywood News</topic>
    <author>සුජීව තේවහෙට්ටිගේ</author>
    <content>Hollywood Newsඑලිසබෙත් හර්ලේ හොලිවුඩයට පා තැබුවේ නිරූපණ කලාවෙන් ලද ජනප්‍රියත්වය කරපින්නාගෙන. මේ වන විට 48 වැනි වියෙහි පසුවන ඇය විවාහ වී සිටියේ ඉන්දීය ජාතික ව්‍යාපාරිකයකු වන අරුන් නයාර් සමඟ. ඒ විවාහ ජීවිතය රැඳුණේ සිව් වසරක කාලයකට පමණයි. ටික කාලයක් තනිකඩව විසූ එලිසබෙත්ට 2010 දී ජනප්‍රිය ඔස්ට්‍රේලියානු ක්‍රීඩක ෂේන් වෝන් මුණ ගැසුණා. දෙදෙනා පෙම්වතුන් වුණා.ඒත් පසුගියදා හොලිවුඩ් පුරයෙන් වාර්තා වුණේ ෂේන් වෝන් සහ එලිසබෙත් හර්ලේ ගේ පෙම් කතාව නිමාවට පත්වූ බවයි. දෙදෙනා සමුගන්නා විට විවාහ ගිවිසගෙනත් සිටියා.“මම හිතන්නෙ මේ වෙන්වීමට හේතුව, දෙන්නා නිතර මුණ නොගැසීම කියලයි. එලිසබෙත් හිටියෙ එංගලන්තෙ. ෂේන් හිටියෙ ඔස්ට්‍රේලියාවෙ. ඒත් නිතරම මේ දෙන්නා ට්විටර් පේජ් එකෙන් අදහස් හුවමාරු කරගත්තා. හරිම ආදරෙන් හිටියා.” ෂේන් ගේ හිතවතකු එලෙස කීවත් ඔවුන් දෙදෙනාගේ ‘අන්තර්ජාල ප්‍රේමය’ මල්ඵල ගැනුණේ නැහැ.සුරූපී ඩයනා කුමරියගේ ජීවිත කතාව රැගත්, ‘ඩයනා: ප්‍රින්සස් ඔෆ් වේල්ස්’ චිත්‍රපටයේ රූගත කිරීම් පසුගිය දිනවල සිදුවුණා. මේ චිත්‍රපටයේ ඩයනා කුමරිය ගේ චරිතයට පණ පොවන්නේ ජනප්‍රිය නිළි, නයෝමි වොට්ස්. මේ ගැන නොයෙකුත් පුවත් දස අත පැතිරී ගියත් වැඩි දෙනකුගේ අවධානය ඒ වෙත යොමු වී නැති බවයි, පැවසෙන්නේ.චිත්‍රපටයේ රූගත කිරීම්වලට කොටු වී කාර්ය බහුලව සිටින නයෝමි, හිටි හැටියේම නිව්යෝක් නුවර සාප්පු සවාරියෙහි යනු බොහෝ දෙනකුට දැක ගත හැකි වුණා. ඇය එලෙස සවාරියෙහි ගියේ තනිවම නොවෙයි. තම සැමියා, ලීව් ශ්‍රීබර්, දරු දෙදෙනා වන ඇලෙක්සැන්ඩර්, සැමුවෙල් සහ මෙහෙකාරිය ද සමඟයි. ඒ විතරක් ද? ඔවුන්ගේ බලු සුරතලා ද මේ සවාරියට එක්වී සිටියා. නිව්යෝක් නුවර වීදි දිගේ නිදහසේ සැරිසැරූ මේ කට්ටිය ඔපෙරාවක් නරඹන්නටත් ගිය බවයි පැවසෙන්නේ.  ජනප්‍රිය නිළි ජෙනිෆර් ඇනිස්ටන් විවාහ ගිවිසගෙන සිටින්නේ. ජස්ටින් තෙරොක්සි එක්කයි. ඔහු, දක්ෂ නළුවෙක්. චිත්‍රපට අධ්‍යක්ෂවරයෙක් සහ තිර රචකයෙක්.ජස්ටින්ගේ ඥාති සොහොයුරකු වන ලුවිස් තෙරොක්ස්, වාර්තා චිත්‍රපට නිර්මාණය කිරීමේ දක්ෂයෙක් ඔහු විසින් නිර්මාණය කරන ලද වීඩියෝ නිර්මාණ කීපයක්ම අන්තර් ජාලයට එකතු වී තිබෙනවා. ජෙනිෆර් ඇනිස්ටන් මේ වීඩියෝ නිර්මාණ නරඹන්නේ දැඩි උනන්දුවකින්. ලුවිස්ගේ ඒ හැකියාවන් නිතරම අගය කරන්නටත් ජෙනිෆර් පැකිලෙන්නේ නැහැ. ජෙනිෆර්ට ලුවිස්ව මුණ ගැසෙන්නට ඉඩ ලැබී තිබෙන්නේත් දෙතුන් වතාවක් පමණයි. ඒත් ඇය, තම පෙම්වතා සමඟ ඔහුගේ ගුණ යහපත්කමත්, ඔහුගේ නිර්මාණ ගැනත් අගය කරනවා. මෑතකදී ඇය තම පෙම්වතාගෙන් ඉල්ලා ඇත්තේ තමන් දෙදෙනාගේ විවාහ මංගල උත්සවයේදී විශේෂ කතාවක් කරන්නටත් ලුවිස්ට ඉඩ ලබා දෙන්න ය කියලයි.ජෙනිෆර් මේ වන විට 44 වැනි වියෙහි පසු වෙනවා.  මාක් වෝල්බර්ග්, නළුවකු හැටියට දක්ෂතා පෙන්වූව ද ඔහු අධ්‍යාපනය ලබා ඇත්තේ 9 වැනි ශ්‍රේණිය දක්වා පමණයි. ඒ වුණත්, පසු කාලයේ දී ඔහු උසස් පාඨශාලා ඩිප්ලෝමා සහතිකය ලබාගන්නට සමත් වුණා.මේ වන විට 42 වැනි වියෙහි පසුවන මාක්, දූ දරුවන් සිව් දෙනකුගේ ආදරණීය පියෙක්. මේ දරුවන් තම ජීවන ගමනට දිරියක් ලබා දෙන බව පවසන ඔහු, ඔවුන්ගේ අධ්‍යාපන කටයුතු ගැන ද සැලකිල්ලක් දක්වනවා. “මම අතරමඟදී පාසල් අධ්‍යාපනයෙන් ඉවත් වුණා. ඒත් මගේ දරුවො හතර දෙනාට එහෙම දෙයක් කරන්න නොසිතේවා කියලයි මම ප්‍රාර්ථනා කරන්නෙ. ඒ අය දිගටම ඉගෙන ගන්න ඕනෙ. මට දැන් හිතෙනවා, එදා අමාරුවෙන් හරි ඉගෙන ගත්ත නම් කොයිතරම් හොඳ ද කියලා. එදා මම ඉගෙන ගත්තෙ උසස් විදුහලක. පස්සෙ කාලෙක ඩිප්ලෝමා විභාගයක් සමත් වුණත් නව වැනි පන්තියෙන් අයින් නොවුණා නම් කොච්චර අගෙයි ද?”මාක් මේ අදහස පැවසුවේ ඇමරිකානු සඟරාවක් සමඟ පැවැති සම්මුඛ සාකච්ඡාවකදීයි.මත්ද්‍රව්‍ය භාවිතයට ඇබ්බැහි වී සිටි ලින්ඩ්සේ ලෝහන්, දින 90 ක කාලයක් පුනරුත්ථාපන මධ්‍යස්ථානයක ගතකර නි‍ෙවසට පැමිණියේ මෑතකදීයි. මේ වන විට ඇය රෙස්ලින් ක්‍රීඩකයකු සමඟ පෙම් සබඳකමකට මුල පුරා තිබෙනවා. ඔහුගේ නම, මැට් නෝගන්. තිස්වැනි වියෙහි පසුවන මේ ක්‍රීඩකයා 2011 වසරේ දී විකාශය වූ ‘මෝස්ට් එලිජිබ්ල් ඩලාස්’ නම් වූ රියැලිටි වැඩ සටහන් මාලාවටත් සහභාගි වූ අයෙක්.ලින්ඩ්සේට මැට් හමුවීම අගය කරන ඔවුන්ගේ හිතවතුන් පැවසුවේ දැන් මේ යොවුන් නිළිය ඉතාම සතුටින් කාලය ගත කරන බවයි. “මැට්, ලින්ඩ්සේට ගොඩක් ආදරෙයි. ලින්ඩ්සේගේ පවුලේ උදවිය එක්කත් හරිම හිතවත්. ලින්ඩ්සේ දැන් උනන්දුවෙන් තමන්ගෙ වැඩ කටයුතු කරගෙන යනවා. මැට්, ලින්ඩ්සේව හඳුනන්නෙ අවුරුදු 7 ක් තිස්සේ.”ලින්ඩ්සේ සහ මැට් ගේ හිතවතුන් එලෙස පැවසුවා. මැට් නෝගන් මීට කලින් පෙම් බැන්දේ සමන්තා රොන්සන් නම් වූ ‘ඩී. ජේ. ශිල්පිනියටයි. ඒ සබඳකම 2009 දී බිඳ වැටුණා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=av1309299</link>
    <topic>ගෙවුණු කාලය මනරම්</topic>
    <author/>
    <content>ගෙවුණු කාලය මනරම්අප නිව්ටන් ගුණසේකරව දන්නේ නවකතාකරුවකු විදියට. ඒත් ඔහු වෘත්තියෙන් ගුවන්විදුලි ශිල්පියෙක්. මාධ්‍යවේදියෙක්ව සිටියා. (දැන්නම් විශ්‍රාමිකයි) නිව්ටන් තමන්ට ලැබුණු දඬුවම් මාරුවක් විදියට කලක් ගුවන්විදුලියේ රජරට සේවයේ වැඩ කළා. ඒ එක් පැත්තකින් කොටි ත්‍රස්තවාදයත් තවත් පැත්තකින් සිංහල තරුණ ත්‍රස්තවාදයත් (භීෂණයත්) දැඩිව බලපැවැත්වුණු යුගයේ. ඒ වකවානුවේ ඔහු ලද සුන්දර මෙන්ම අසුන්දර අත්දැකීම් අළලා අපූරු පොතක් ලියා තිබෙනවා. ඒ ‘ගෙවුණු කාලය මනරම්’ යන නමින්.එදා රජරට සේවය යනු කොළඹ ගුවන් විදුලියට ද දැඩි නිර්මාණ අභියෝගයක් ඉදිරිපත් කළ ප්‍රාදේශීය හා ප්‍රජා ගුවන්විදුලි සේවයක්. කොළඹ කිසියම් රස වින්දන මට්ටමක් තිබුණු අසන්නන් පවා රජරට සේවය අහන්න පුරුදු වෙලා හිටියේ කොළඹ ගුවන්විදුලිය හුදෙක් රාජ්‍ය සේවය පිණිසම පමණක් පැවතුණු හෙයින්. කොටින්ම රජරට සේවයෙන් ප්‍රචාරය වූ ඇතැම් විචිත්‍රාංග කොළඹ විද්වත් සමාජයේ පවා කතිකාවට ලක්වුණා. ‘පිලේ පැදුර’, ‘සංහිඳ’, ‘නිර්මාණි’, ‘කමත’ එබඳු වැඩසටහන් අතරින් කීපයක්.එදා රජරට සේවයේ නිව්ටන් එක්ක සොඳුරු හදවත් ඇති කලාකරුවන් කීපදෙනෙක්ම සේවයේ නිරතව හිටියා. ස්වර්ණ ශ්‍රී බණ්ඩාර, ගුණදාස කපුගේ, ප්‍රේමකීර්ති ද අල්විස් ඉන් විශේෂයෙන්ම සඳහන් කළ යුතු අය. ඔවුන් දේශපාලන හේතු මත ලාදුරු රෝගීන් සේ කොළඹ ගුවන්විදුලියෙන් බැහැර කර තිබුණා.රජරට ගුවන් විදුලියෙන් රජරට වැසියන්ට විශිෂ්ට ගණයේ ප්‍රජා සත්කාරයක් සිදුවුණු බව නිව්ටන්ගේ පොත කියවද්දී අපට පෙනෙනවා. ඔහු ඊට හොඳ උදාහරණයක් ද ගෙනවිත් තිබෙනවා. ඒ ගලෙන්බිඳුණුවැව ඩිංගිරි බණ්ඩාගේ විශ්‍රාම වැටුපට (පැන්සොන් එකට) අදාළ සිද්ධියක්. හාල්පාරු නිලධාරීන්ගේ වරද නිසා සිදුවන අහිංසක ගොවින්ගේ විශ්‍රාම වැටුප් ප්‍රමාදය ගැන රටම කරුණු දැනගත්තේ ඒ සම්බන්ධයෙන් ඉදිරිපත් කෙරුණු ‘පිලේ පැදුර’ වැඩසටහනකින්.රජරට සේවයෙන් සංගීත ක්ෂේත්‍රයට ප්‍රතිභාසම්පන්න අලුත් පරපුරක් ද බිහිවුණා. ඒ කරුණාරත්න දිවුල්ගනේ, ජානක වික්‍රමසිංහ වැනි ගායකයන්, පූජ්‍ය පල්ලෙගම හේමරතන හිමි, මහින්ද දිසානායක වැනි ගීත රචකයන් යනාදි වශයෙන්.ගුවන්විදුලි නාට්‍ය සම්බන්ධයෙනුත් රජරට සේවය ඉටුකළ මෙහෙවර ප්‍රශංසනීයයි. පසු කලෙක ටෙලි නාට්‍යයකට නැඟුණු තිලක් ජයරත්නගේ ‘කඬුල්ල’ වැනි කෘතියක් මුලින්ම නිර්මාණය වුණේ රජරට සේවයේ නාට්‍යයක් වශයෙන්. මේ පිළිබඳත් අගනා තොරතුරු නිව්ටන්ගේ පොතට ඇතුළත්.වැව් බැඳි රාජ්ජයේ පාරම්පරික සමාජ හා සංස්කෘතික විඥානය ගැන නිව්ටන් දක්වා ඇති කරුණු ශාස්ත්‍රීය වශයෙන් වැදගත් ය කියා මා සිතනවා. විශේෂයෙන් එකී සමාජයේ භාෂා ව්‍යවහාර, සන්නිවේදන රටා හා නිමිති ශාස්ත්‍ර පිළිබඳ කරුණු.නිව්ටන් අවුරුදු 20 ක් (1979 - 1999) රජරට සේවයේ වැඩ කළා. කෙනකුට ලැබෙන දුෂ්කර මාරුවක් වෙස්වළා ගත් ආශිර්වාදයක් කරගන්න පුළුවන්. එක දොරක් වැසෙද්දී තව දොරක් හෝ දොරවල් කීපයක් ඇරගන්න පුළුවන්. ඒ වගේ නිව්ටන් රජරටට මාරු වුණාට පස්සේ ඔහුගේ ජීවිතයට එක්කර ගත් අත්දැකීම් වටිනාකම අනුව සලකල බැලුවම ගුවන්විදුලි මාසික පඩි (වැටුප්) වලින් එය තක්සේරු කරන්න බැහැ. ඒ තරමටම එය වැදගත්.සාහිත්‍යකරුවකු වන නිසාම නිව්ටන් ඉතාම රමණීය බස් වහරකින් මේ පොත ලියා තිබෙනවා. කොටින්ම එයත් හරියට රසවත් නවකතාවක් වගේ.සු. මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=av13092910</link>
    <topic>මට ඕනෑ විදියට ආදරය කරන කෙනෙක් දැන් මට ඉන්නවා</topic>
    <author>ජෝජ් රොබ්සන් ද සිල්වා</author>
    <content>මට ඕනෑ විදියට ආදරය කරන කෙනෙක් දැන් මට ඉන්නවා“මේරියන්ස්” නායක නලින්සංගීත ප්‍රසංග කලාවේදී කවදත් නැවුම් අත්දැකීමක් ගීතලෝලීන්ට ලබා දීමට උනන්දු වන සංගීත කණ්ඩායමක් ලෙස නලින් පෙරේරා ප්‍රමුඛ “මේරියන්ස්” සංගීත කණ්ඩායම පෙරමුණේ සිටින අතර මේ වන විට ඔවුන්ගේ සංගීත චාරිකාවට වසර 25 ක් සපිරී ඇත. එහෙයින් මෙවර “ස්වර වර්ණ” “මේරියන්ස්” සංගීත කණ්ඩායමේ තොරතුරු සහ නලින්ගේ සිතුවිලි සමඟින් වර්ණවත් කරන්නට අපි නලින් එක්කර ගනිමු.මම මුලින්ම මේ ‘බෑන්ඩ්’ එක කළේ මා ඉගෙන ගත් හලාවත ශාන්ත මරියා විද්‍යාලයේ උසස් පෙළ කරපු කාලේ ව්‍යාපෘතියක් විදිහටයි. අපේ විද්‍යාලයේ සිසුන් අතර ගායනා තරගයක් පැවැත්වුණා. ඒ තරගයට සංගීතය සපයන්න තමයි ‘මේරියන්ස්’ බෑන්ඩ් එක හැදුණේ.හැබැයි දිගටම බෑන්ඩ් එකක් කරන්න ඕනේ කියලා අදහසකින් ඇරඹුවා නෙමේ. එවකට අප පාසල් විදුහල්පතිවරයාව උන්නු ඇලෝසියස් සහෝදරතුමා තමයි ‘මේරියන්ස්’ නම බෑන්ඩ් එකට යෝජනා කළේ. මං සතුටු වෙනවා මගේ පාසල් මාතාවගේ නමට ගෞරවයක් ගෙන දෙමින් අවුරුදු විසිපහක් පුරාම අපේ සංගීත ක්ෂේත්‍රයේ නමක් දිනාගෙන සිටින්න හැකියාව ලැබීම ගැන. ඒ වගේම අපි මේ නම ලොව පුරා ගෙන ගියා සංගීත ප්‍රසංග හරහා. ඒ පිළිබඳවත් නිහතමානීව සතුටු වෙනවා.”“1988 පෙබරවාරි 11 වැනිදා හලාවත සුදසුන ශාලාවේදී තමයි අපේ පළමු ප්‍රසංගය පැවැත්වූවේ. එදා ආරාධිතයා ලෙස සහභාගි වූ ගායන ශිල්පී එඩ්වඩ් ජයකොඩිව අපි අවුරුදු 25 ක් පිරීම නිමිත්තෙන් පැවැත් වූ ප්‍රසංගයටත් ආරාධිතයා ලෙස සහභාගි කරවා ගත්තා. මේ සංගීත ක්ෂේත්‍රයේ කාගේත් හොඳ හිත දිනාගෙන ‘මේරියන්ස්’ අපිට අවුරුදු විසි පහක්ම ඉන්න ලැබිලා තිබීම විශාල භාග්‍යයක් කියා මට හිතෙනවා. ඉදිරියටත් අපි මේ ස්ථාවරය රැකගෙන සංගීත කණ්ඩායමක් ලෙස ගීතලෝලීන් අතර රැඳී සිටින්න බලාපොරොත්තු වෙනවා.”ඔබ “මේරියන්ස්” සංගීත කණ්ඩායම අරඹන්නේ පාසල් සිසුවෙකු වශයෙන් සිටියදීයි. එසේ සංගීත කටයුතුවලට යොමු වීමේ දී ඔබේ මවුපියන්ගෙන් විරෝධයක් එල්ල වුණේ නැද්ද...?“මොකද නැත්තේ. තාත්තාගෙන් තමයි බලවත් විරෝධය එල්ල වුණේ. තාත්තාට ඕනෑ කළේ මම වෛද්‍යවරයෙක් වෙනවා දකින්නයි. මම උසස් පෙළ ජීව විද්‍යා කරමින් සිට පන්තිය මාරු කළ දා තාත්තාගේ ඇස්වල කඳුළු පිරිලා තිබුණු හැටි තවමත් මට මැවී පෙනෙනවා.කවදා හරි සංගීතයෙන් ජීවිතය ජය අරගෙන තාත්තාගේ ඒ දුක් කඳුළු පිරුණු ඇස් දෙකට සතුට දෙන්න මං එදා හිතා ගත්තා. මේ ගමනේදී අම්මා මගේ හෙවණැල්ල වෙලා උන්නා. පණ්ඩිත් අමරදේවයන් ආරාධිතයා ලෙස සහභාගි වූ අපේ ගීත ප්‍රසංගයේ දී මම තාත්තාගෙනුයි අම්මාගෙනුයි ඇහැව්වා ‘ඔබ දෙදෙනා සතුටු ද අද මං ඉන්න තැන ගැන’ කියලා. දෙන්නාම සතුටු බව පැවසුවා. පෞද්ගලිකව මගේ මෙන්ම අපේ ‘මේරියන්ස්’ කණ්ඩායමේම භාග්‍යයක් දේව ආශිර්වාදයෙන් මෙතැනට එන්න ලැබීම.”. ඔබේ සංගීත කණ්ඩායමේ සාමාජිකයින් වරින් වර වෙනස් වුණානේ. මේ වන විට ඔබ සමඟ රැඳී සිටින සාමාජිකයින් කවුරුන් ද...?“පාසල් කාලේ ඉඳලම මා සමඟ ‘මේරියන්ස්’ කණ්ඩායමේ රුවන් ප්‍රනාන්දු (රිදම්) තාමත් ඉන්නවා. ඒ වගේම ප්‍රසන්න රෝසා (ලීඩ්) දැනට අවුරුදු විසිතුනක කාලයක් මා සමඟ රැඳී ඉන්නවා. අනිකුත් සාමාජිකයින් චමින්ද සිල්වා (බේස්), දිලීප මංගල (කීබෝඩ්), ජයන්ත කඳබඩගේ (තාල තරංග වාද්‍ය භාණ්ඩය), සුභාෂ් පුන්‍යසෝම (ඩ්‍රම්ස්), මංගල පෙරේරා (සැක්සපෝන්), ශිවන්ත ප්‍රනාන්දු (ගායන) සහ කළමනාකරු ලෙස මගේ මල්ලී නෙලුම් පෙරේරාත් මා සමඟ ‘මේරියන්ස්’ කණ්ඩායමේ කටයුතු කරනවා.”ඔබලාගේ ගීත අතර වැඩි ගීත ප්‍රමාණයක් නිර්මාණය වී ඇත්තේ එළිමහන් සංගීත සංදර්ශන ශෛලියටයි. එහෙත් අද ඔබ එළිමහන් සංගීත සංදර්ශන වලින් ඈත්වෙලා නේද...?“මෙහෙමයි. අපේ ‘හිත හොඳ කොල්ලෝ’ ගීත එකතුව එළිදැක්කේ 1989 දීයි. ඒ කාලේ එළිමහන් සංගීත සංදර්ශන තමයි ජනප්‍රියම මාධ්‍ය වුණේ. එවකට පැවැති සංගීත කණ්ඩායම් රැල්ලේ ගී ආරට අපේ නිර්මාණත් අපි ඉදිරිපත් කළා. අපේ සංගීත කණ්ඩායමේ ගායන හැකියාව නිසා අපිට ඒ නිර්මාණ වලින් ප්‍රසංග වේදිකාවේ ස්ථාවර වෙන්න පුළුවන්කම ලැබුණා.අපි එද්දී නීල් අයියා (‘සන්ෆ්ලවර්’ නායක නීල් වර්ණකුලසූරිය) සෑහෙන සහයෝගයක් දුන්නා. ඒ කොහොම වුණත් ‘හූ’ කියන, ගහ බැණ දොඩා ගන්නා, මරා ගන්න එළිමහන් සංගීත සංදර්ශන වේදිකාවල සිට මේ ගනුදෙනුව කරද්දී මං ට්කක් කලකිරුණා. ඒ වගේම එළිමහන් සංගීත සංදර්ශන වේදිකාවේ සිට මේ ගනුදෙනුව කරනවාට වඩා ඉදිරියට යන්න ඕනෑකමක් මට තිබුණා. මම ඒ ඒ සමාජ තත්ත්වයන් තේරුම් ගත්තා. ඒ අනුව තමයි ‘මේරියන්ස් අන්ප්ලග් ගීත ප්‍රසංගය සමඟ 2006 දී පමණ ගෘහස්ථ ගීත ප්‍රසංග වෙත යොමු වුණේ.”. “පැණි කොමඩු ගෙඩිය” වැනි ගීත ගායනය කිරීම නිසා ඔබ කණ්ඩායමට එරෙහිව චෝදනා එල්ල වීම පිළිබඳ ඔබ පවසන්නේ කුමක් ද...?“රසිකත්වය විවිධයිනේ. සමහරු ‘පැණි කොමඩු ගෙඩිය’ ගීතයට චෝදනා කළාට තවත් සමහරු ආසයි. මේ ගීතයේ කිසිඳු යටි අදහසක් නැහැ. මෙය ආදේශ කිරීමක් පමණයි. අපි ආදරයට ‘තැඹිලි ගෙඩිය වගේ’ කියලා ආමන්ත්‍රණය කරනවා වගේ ආදේශ කිරීමකුයි මෙහිදී කෙරෙන්නේ. ඇත්තටම ‘පැණි කොමඩු’ කියන්නේ අපි කවුරුත් කැමැති රසබර පලතුරක්නේ. මෙහි චෝදනා ලබන්න තරම් වරදක් මට පෙනෙන්නේ නැහැ. මොනවා වුණත් මේ සම්බන්ධයෙන් පණ්ඩිත් අමරදේවයන්ගේ පනස් වැනි විවාහ සංවත්සර උත්සවයේ දී අපූරු සිදුවීමක් වුණා. මෙය සිදු වුණේ ‘මිහිඳු’ සෙත් සෙවණේදී. අපි මේ ගීතය ගයද්දී අමරදේව මැතිනිය ඇස් නොපෙනෙන සෙබළ සොහොයුරෙකු සමඟ ඩාන්ස් කළා. අමරදේව මැතිනිය එහෙම කළේ අර සෙබළ සොහොයුරා ගැන දයාබර වූ සිතින් විය හැකියි. ඒත් ඒ අවස්ථාවේ අපි ගායනා කරමින් උන්නේ මේ ගීතය වීම අපිට විශේෂයක් වුණා කියා මං හිතනවා.. ඔබ ප්‍රමුඛ “මේරියන්ස්” සංගීත කණ්ඩායම ඇතුළු සමකාලීන සංගීත කණ්ඩායම් කොතෙක් ගීත ගායනා කළත් තවමත් විනෝද චාරිකා සහ ප්‍රිය සාද වැනි අවස්ථා වලදී අපට ගායනා කිරීමට තිබෙන්නේ පැරණි ගීතමයි. ඒ ඇයි...?“එදා එම ගීත ජනතාව අතර ලැඟුම් අරගෙන අවසානයි. සුදුසු පදමාලා සහ තනු වලින් නිර්මාණය වී ඇති ඒ ගීත වල කියන්න කිසි අඩුපාඩුවක් නැහැ. ඒ නිසා එම ගීත පවතිනවා. ඒ අතර අපි ගායනා කළ ‘සමනල රෑනක් සේ’, ‘මුතු පින්න තවම හීතලයි වගේ’ සහ ‘අංජලිකා’ වැනි ගීත වලට රසිකයින් ආදරය කරනවා. ඔවුන් අපේ එවැනි ගීත විවිධ අවස්ථාවලදී ගායනා කරනවා අපිට ඇහිලා තිබෙනවා.”. “අංජලිකා” ගීතය ඔබ කණ්ඩායමේ ගී නිර්මාණ අතර සුවිශේෂ ගීතය බවට පත්වූවේ කෙසේ ද...?“මේ ගීතය වෙනස් ගීතයක්. ‘අංජලිකා’ ගීතයේ තියෙන්නේ ස්ථායි කොටස සහ අන්තරා කොටස විතරයි. මගේ ස්වේතා දුවට දැන් වයස අවුරුදු 18 යි. ‘අංජලිකා’ ගීතයට ඊටත් වඩා වයසයි. යුග දෙකකටත් අධික කාලයක් ‘අංජලිකා’ ගීතයට මේ රටේ රසිකයින්ගේ ආදරය හිමි වී තිබීමම විශේෂයක් කියා මට හිතෙනවා. කකුල් දෙකට ගීත ගැයෙන කාලයකදී තමයි අපි ‘අංජලිකා’ ගීතය ගැයුවේ. මහාචාර්ය සුනිල් ආරියරත්නයන්ගේ ‘කණ්ඩායම් සංගීතය’ ග්‍රන්ථයේත් ‘අංජලිකා’ ගීතය පිළිබඳව සඳහන් වී තිබෙනවා. පෞද්ගලිකව මම ගායනා කරන අවස්ථාවලදී මගේම අත්දැකීමක් කරගෙන මම ගයන්නේ. වේදිකාවේ මෙන්ම රූපවාහිනියෙන් ද ප්‍රසාංගිකව ඉදිරිපත් කිරීම නිසාත් මෙය ජනප්‍රිය වුණා.”මල මිලින වෙලා මුත් සුවඳ ගලා මගෙ ලොවම වෙලා ඇත තවමත් අංජලිකා - අංජලිකා - අංජලිකා...!(පද - රෝහණ කුමාර). “මේරියන්ස්” සංගීත කණ්ඩායමට අභියෝගයක් නැද්ද...?“නැහැ. මොකද වෙනත් අපේ සමකාලීන සංගීත කණ්ඩායම් කරන දේවල්ම කර කර අපි ඉන්නේ නැති නිසා. අපි වෙනස් වෙනම මඟක ගමන් කරමින් ඉන්නවා.”. “අන්ප්ලග්” (unplugged) ප්‍රසංග රටාවෙන් “මේරියන්ස්” දැන් “එකෝස්ටිකා” (Acoustica) ප්‍රසංග රටාවට එක්වෙලා. මේ වෙනස කුමක් ද...?“සංගීත ප්‍රසංග කලාවත් රසඥතාවයෙන් යුතුව නිර්මාණශීලීව ඉදිරිපත් කළ යුතු කලාවක්. අපේ රසික රසිකාවියන් ගෙන් ලැබෙන ප්‍රතිචාර අනුව තමයි අපි විවිධ වෙනස්කම් කරන්නේ. උගත් මානුෂික රසික සමාජයක් තමයි අපේ පැතුම. ඔවුන්ට උසස් වින්දනයක් ලබා දීමට අපි කටයුතු කරනවා. ඒ අනුව තමයි ‘අන්ප්ලග්’ ක්‍රමයෙන් ‘එකෝස්ටිකා’ ක්‍රමයට අපි වෙනස් වුණේ. ‘Acoustica’ කියන්නේ යුරෝපීය (ඉතාලි) වචනයක්. අපේ සංගීත කණ්ඩායමේ වාදකයින්ට අමතරව වයලීන, ට්‍රම්පර්ට් ආදී තව සංගීත භාණ්ඩ කිහිපයක්ම වාදනය කරන වාදකයින් මෙහිදී ‘මේරියන්ස්’ සමඟ එකතු වෙනවා. දැනට පුදුම විදිහට ප්‍රතිචාර ලැබෙනවා. ගුවන් විදුලියෙන් නෑසෙන ගීත ඉදිරිපත් කිරීමේ දී වැඩි ප්‍රතිචාරයක් ලැබීමත් විශේෂයක්. රසිකයින්ට හොඳ දේ රස විඳින්න ලබාදීම අපි මෙහිදී කරනවා.”. ඉස්සර “ආදරය නැතුව තප්පරයක්වත් ජීවත් වෙන්න බැහැ” කිව්ව ඔබ මේ දිනවල ජීවත් වෙන්නේ කොහොම ද...?“ඉස්සර වගේම තමා වෙනසක් නැහැ. දුව ‘ස්වේතා’ දැන් උපාධි අපේක්ෂිකාවක්. පුතා ‘නිකිල්’ තාම හත්වැනි ශ්‍රේණියේ ඉගෙනුම ලබනවා. ඔවුන්ගේ ආදරය මටත් මගේ ආදරය ඔවුන්ටත් නිරතුරුවම හිමි වී තිබෙනවා. ඔවුන්ගේ මවගෙන් වෙන්වීමක් වුවත් මෙවැනි ප්‍රශ්න ලොකු ප්‍රශ්නයක් කරගෙන නැහැ අපි. අවබෝධය ලැබෙද්දී දරුවන් කාලයත් සමඟ තේරුම් ගනියි සියල්ල නිවැරදිව. දැනට මතු වී ඇති නීතිමය ප්‍රශ්නයත් කාලයත් එක්ක විස‍ඳෙයි. මාව හොඳින් රැක බලා ගන්න, මට ඕනෑ විදිහට මට ආදරය කරන කෙනෙක් ඉන්නවා. ඒ නිසා ආදරය නැතුව තප්පරයක් වත් අදත් මං ජීවත් වෙන්නේ නැහැ. මං විවෘත සිතක් ඇති ස්වාධීන කලාකරුවෙක්. ‘මේරියන්ස්’ අපිට ආදරය කරන රසික පිරිසත් සමඟ හැකිතාක් කල් සැහැල්ලුවෙන් හා සොඳුරු ලෙස මේ සෞන්දර්ය චාරිකාවේ යෙදෙන්නයි මං ආසා.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=av13092911</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්නඋඩුගම්පොළ මෝල පාරේ ක්‍රිශාන්ත කරුණාරත්න, සීතා අයිරාංගනී පෙරේරා.ප්‍රශ්නය - ෂෙල්ටන් මුතුනම ගයන ‘මේ දෙව් මැඳුරේ පුදසුන අභියස’ ගීතයේ රචකයා කවුද?පිළිතුර - ප්‍රවීණ ලේඛක ජෝර්ජ් රොබ්සන් ද සිල්වා.ගොතටුවේ අජිත් ලොකුමාන්නප්‍රශ්නය - රත්න ශ්‍රී විජේසිංහ ලියු ‘සුදු නෙළුම කෝ සොරබොර වැවේ’ ගීතයේ එන සිද්ධිය සත්‍ය සිද්ධියක් ද?පිළිතුර - ඔව්. ඒ දැරිය ඔක්කම්පිටිය දෙමටමල් විහාරයේ මල් විකුණු දැරියක්.රාගම වැලිසර අයිලින් සෝවිස්ප්‍රශ්නය - ‘සාගර්’ චිත්‍රපටය ගැන විස්තරයක් කරන්න?පිළිතුර - රමේෂ් සිප්පි අධ්‍යක්ෂණය කළ මේ චිත්‍රපටයේ කමලාසන් ප්‍රධාන චරිතය රඟපෑවා.මාතලේ ධර්මා ඒකනායකප්‍රශ්නය - ‘ඕලූ මලේ ගීතය’ නමින් චිත්‍රපටයක් නිර්මාණය වුණා ද?පිළිතුර - ඔව්. එය මි. මි 16 න් තැනුණු විනාඩි 30 ක ධාවන කාලයකින් යුතු චිත්‍රපටයක්. තිරනාටකය, සංස්කරණය හා අධ්‍යක්ෂණය චන්දන සිල්වාගේ. ප්‍රසන්ත පරණවිදාන කැමරාව මෙහෙයවූ මෙහි චන්ද්‍රරත්න මාපිටිගම, අසංකා මොනරවිල (අබේසේකර) ප්‍රධාන චරිත රඟපෑවා.පිළියන්දල කංචනා සමරදිවාකරප්‍රශ්නය - බන්දුල විතානගේ නිෂ්පාදනය කළ ‘බෙකට්’ නාට්‍යය සැමුවෙල් බෙකට් ගේ කෘතියක් බව මහාචාර්ය සුනන්ද මහේන්ද්‍ර කියා තිබුණා. මෙය වැරදියි නේද?පිළිතුර - ඔව්. එය ශොන් අනුයිගේ රචනයක්.බටුවත්තේ ලේක්සයිඩ් වත්තේ නෙවිල් ජයසිංහප්‍රශ්නය - විජේරත්න වරකාගොඩ ගයන ‘රඟහල දැන් ඇත අඩ අඳුරේ’ ගීතයේ පදමාලාව සී. එල්. ෆොන්සේකාගේ බව එක්තරා පුවත්පතක සඳහන්ව තිබුණා. එය ලිව්වේ හඩ්සන් සමරසිංහ නේද?පිළිතුර - ඔව්. නෙවිල්.කැලණියේ අනුර අබේසිරිවර්ධනප්‍රශ්නය - බිරිඳකට එදිනෙදා ජීවිතයේ අමතක නොවන වැදගත්ම දේ මොකද්ද?පිළිතුර - සැමියාගේ පඩි දවස.මෝදර මුදලිඳු ජෝන් රුද්‍රිගු මාවතේ එම්. ආර්. සී. ඩයස්ප්‍රශ්නය - ගායිකා අමිතා වැදිසිංහ ගැන ඔබේ අදහස් දක්වන්න? ඇය ගැයු හොඳ ගී මොනවා ද?පිළිතුර - ඉතාම දක්ෂ ගායිකාවක්. ‘අනෝතප්ත විල’, ‘තාරකාවලින් ලියු’ ‘රන්දොරින් එන්න ආදරේ’, ‘සුපිපෙන මලකින් රොන් රස බී මත්වීලා’, ‘පින්න මල් පිපී’, ‘විලක නෙළුම් මල් කුමට ද’ ‘ගලන දොලේ පෙන බුබුළයි’ ‘අම්බිලියෝ’, ‘කන්ද උඩින් හඳ පායන ලීලා’ වැනි ගීත රැසක් තිබෙනවා.කඩවත පහළ බියන්විල භද්‍රා බියංකා මධුප්‍රශ්නය - සෝනියා දිසානායක දක්ෂ නිළියක යැයි ඔබ සිතනවා ද?පිළිතුර - අනිවාර්යයෙන්ම ‘තුෂාරා’ චිත්‍රපටයේ ඇය මාලිනිත් එක්ක කරට කර රඟපෑ හැටි ඔබට මතක නැද්ද?පහළගම නාරද කුසුම්සිරිප්‍රශ්නය - කොරියානු ටෙලි නාට්‍ය මට්ටමේ නිර්මාණ අපිට කරන්න බැරි ද?පිළිතුර - මොකෝ බැරි? ජයන්ත චන්ද්‍රසිරිට දීලා බලන්නකෝ.ග්‍රෑන්ඩ්පාස් හී විමල් රණසිංහප්‍රශ්නය - ‘සුභද්‍රා’ චිත්‍රපටයේ ‘පතිවත මා රැකී දුෂ්කර සීලෙකි’ ගීතයත් ‘ගුඩ් ලක් ටූ යූ මයි ඩාලිං’ ගීතයත් ගායනා කරන්නේ කවුද?පිළිතුර - ස්වර්ණා අබේරත්න.දෙදියවල වස්කඩුවේ ගාමිණි ගුණතිලකප්‍රශ්නය - ස්වාධීන රූපවාහිනි සේවයේ සභාපති රොස්මන්ඩ් සේනාරත්න ගැන ඔබේ අදහස් දක්වන්න?පිළිතුර - අත්දැකීම් බහුල විශිෂ්ට මාධ්‍යවේදියෙක්; දක්ෂ පරිපාලකවරයෙක්. කා සමඟත් සුහද මහත්මයෙක්.මත්තේගොඩ අජිත් ජෝතිය කරසිංහප්‍රශ්නය - සෝමවීර සේනානායක ‘යශෝරාවය’ ලිව්වේ මහගමසේකර ගේ මරණයෙන් ලත් කම්පනයෙන් යැයි කියන්නේ ඇත්ත ද?පිළිතුර - ඔව්.ගොතටුවේ කසුන් හෙට්ටිහේවාප්‍රශ්නය - ඇම්. ඇස්. ප්‍රනාන්දු සහ පිරිස ගයන ‘සිලි සිලියේ නව සුවඳක් විහිදී එනවා’ ගීතයේ සංගීතය කාගේ ද?පිළිතුර - ආර්. මුත්තුසාමිගේ. හිතන්නවත් බැහැ නේද මුත්තුසාමි මාස්ටර්ගෙ කියලා.පැපිලියානේ නිශ්ශංඛ පෙරේරාප්‍රශ්නය - සංගීතඥයකු ලෙස වඩාත් ප්‍රතිභාවන්ත අමරදේවයන් ද? කේමදාසයන් ද?පිළිතුර - කේමදාස අති විශිෂ්ටයි. ඔහුගේ ප්‍රතිභාවට ළංවෙන්න කිසිම සංගීතඥයෙක් ලංකාවේ හිටියේ නැහැ. ඒත් අමරදේවයන් ඊට සාපේක්ෂව අපිට ඌනනය කරන්න බැහැ. ඔහු විශිෂ්ට වයලින් වාදකයෙක්. ජාතියේ රන් ස්වරය බඳු ගායකයා. මුද්‍රා නාටකවලට ඔහු නිර්මාණය කළ සංගීත රචනා ඇත්තටම උත්කෘෂ්ඨයි.මේ සතියේ පහත නම් සඳහන් අයත් ප්‍රශ්න එවා තිබුණා. මීගමු කට්ටුවේ එම්. ඩී. විල්ෆ්‍රඩ්,ඔබේ ප්‍රශ්නය පහත ලිපිනයට යොමු කරන්න'සුමිගෙන් අහන්න' රසදුන, සිළුමිණ, ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=av13092912</link>
    <topic>“සුරලියක වගේ රුවිනා” කලකට පසු කලඑළියට</topic>
    <author>ඉනෝකා</author>
    <content>“සුරලියක වගේ රුවිනා” කලකට පසු කලඑළියටජනප්‍රිය හා ප්‍රවීණ ගායක හේමසිරි ප්‍රනාන්දු කලකට පසු අලුත් සංයුක්ත තැටියක් එළි දැක්වීමට සූදානම්ව සිටියි.හෙට (30) එළිදක්වන මෙම සංයුක්ත තැටිය නම්කොට ඇත්තේ “සුරලියක වගේ රුවිනා...” නමිනි.කලෙක අතිශය ජනප්‍රියත්වයට පත් ඔහුගේ,සුරලියක වගේ රුවිනා ඇගේ ගතිගුණ හරි අගනා පොඩි කාලේ පටන් මම ආවේ සොයන් මගේ ලස්සන රන් එතනා...ගීතයේ මිහිර අද ද රසික හදවත්හි නොමැකෙන ලෙස සටහන් වූ ගීතයකි. එසේම,මාලි ගම එළිය කරන මිහිර ගෙනෙන පහන ඔබයි මාලි මාලි මා හද නළවන සැපත සදන සොඳුර ඔබයි මාලිඑකල පෙම් හදවත්හි ලැගුම් ගත් මේ ගී අද ද ප්‍රසංග වේදිකාවේ නොගයා නම් බැසීමට නොහැකිය. ඔහුම ලියා ඔහුම ගැයූ ඒ ගී ගොන්නේ සුදිලි තරු කැටවන් තවත් ගී රැසකි.මං ගැයූ හැම ගීතයක්ම රචනා කොට තිබෙන්නේ මමමයි. නමුත් මගේ ගායන ජීවිතය අඩපණ වූ කාලයක් තිබුණා.මං වෘත්තියෙන් සී ටී බී සේවකයෙක්. ‘80 වැඩ වර්ජනය නිසා මට රස්සාව නැතිවුණා. මං ඕමානයට ගියා. අවුරුදු පහක් මං ගත කළේ ඕමානයේ. ඒ කාලේ මගේ සංගීත ජීවිතය එහෙම පිටින්ම නැවතුණා. ජීවිත සටන පමණයි ඔළුවේ තිබුණේ.අවුරුදු පනහ ගත වෙච්චි සංගීත ජීවිතයේ ආපහු හැරිලා බලද්දී ඇතිවන දුක සතුට වෙනුවෙන් තමයි මං මේ අලුත් සී ඩී පටය එළි දක්වන්නේ. හැමදාමත් රසිකයන් ආදරේ කළ මගේ පැරැණි ගී පහකුත් අලුත්ම ගීත 12 කුත් මීට ඇතුළත්. මෙහි නව සංගීතය චතුරංග ප්‍රනාන්දුගෙන්. ඔහු ඉතාමත් අලංකාර ලෙස ඒ කටයුත්ත කළා.30 වැනිදා මගේ ගෙදරදී ඉතාමත් චාම් උත්සවයකින් මේ සී ඩී පටය එළිදැක්වූවාට නුදුරේදීම මෙය රසිකයන් අතට පත් කරනවා.51/11 සී,සුබාසිරි මාවත, ලක්ෂපතිය,මොරටුවඔහුගේ ලිපිනයයි.ඉනෝකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=av13092913</link>
    <topic>නී‍රෝගී ද‍ෑසක හිමිකරුවකු වෙමු</topic>
    <author/>
    <content>නී‍රෝගී ද‍ෑසක හිමිකරුවකු වෙමුඇසට කිසියම් දෝෂයක් නොමැතිව තිබියදී ඇසේ ආරක්ෂාව පරිස්සම වෙනුවෙන් ඔබ කුමක්ද කර තිබෙන්නේ කියා මදකට හෝ සිතා බැලුවද?අපි යමක් පිළිබඳ වැඩිපුර උනන්දු වනවා නම්, යමක් ඉතාම පරිස්සමින් අපි රැකබලා ගන්නවා නම් කියමනට කියන්නේ ‘ඇස් දෙක වගේ’ පරිස්සම් කරනවා කියලයි. ඇස් දෙක වගේ පරිස්සම් කරනවා කියන කියමනේ ම ගැබ්වෙලා තියෙන්නේ ඇස් දෙක කොයිතරම් අපට වටිනවද? කියන කාරණයයි. ඇත්තටම අපි හිතල බැලුවොත් ශරීරයේ අනෙක් අඟ පසඟ කොයිතරම් හොඳට තිබුණත් ඇස් දෙක නැති වුණොත් ඒ කිසිවකින් වැඩක් තියේවිද? නෑ නේද? එහෙනම් අපි අපේ ශරීරයේ අනෙක් අංගයන්ටත් වඩා වුවමනාවෙන් උනන්දුවෙන් අපේ ඇස් රැකබලා ගත යුතුයි. ඇස්වලට රෝග පීඩාවක් සිදු නොවන්නට මෙන් ම වෙනත් බාහිර අනතුරුවලින් අපේ ඇස් ‍ආරක්ෂා කරගෙන නිරෝගිමත් දෑසක හිමිකරුවෙක් හෝ හිමිකාරිණියක් විය යුතුයි‍.අපේ මුහුණට සම්පූර්ණ ජීව ගුණය එක්කාසු කරමින් දීප්තිමත් කරන්නේ අපේ නෙත් සඟළයි. නෙත් සඟළ කියූ විට ඇස් දෙක පමණක් නොව ඇසි පිහාටු, ඇහි බැම, ඇසේ යට කොටස ආදී වූ මේ සියලු ම දේ අයත් වෙන්නේ නෙත් සඟළටයි‍.මුහුණේ රූප සෝභාව ගැන උනන්දු වන බොහෝ දෙනකුගේ වැඩි අවධානය යොමුවන්නේ මුහුණට පැහැපත් සමක් හිමිකර ගන්නේ කෙසේ ද? යන්න පිළිබඳයි. මේ සම්බන්ධයෙන් රූපලාවණ්‍ය විශේෂඥවරුන් පමණක් නොව විශේෂඥ වෛද්‍යවරුන්ගේ ද පිහිට පතමින් දුව යන ආකාරය අපි අනන්තවත් අසා තිබෙනවා. දැක තිබෙනවා. අනෙක් අතට මිල කීයයි කිව්වද සම සුදු වෙනවා නම්, පැහැපත් වෙනවා නම් ඒ සඳහා වන ආලේපන වර්ග මිලදී ගන්නටත් බොහෝ දෙනෙක් පැකිලෙන්නේ නෑ‍. එහෙත් සම ගැන උනන්දුවන තරමට ම මුහුණේ ඇති ජීව අවයවය වන ‘ඇස’ ගැන උනන්දුවන්න අද දකින්නට ලැබෙන්නේ ඉතාමත් අඩුවෙන්.බොහෝ දෙනෙක් තමන්ගේ ඇස ගැන උනන්දු වන්නේ එක්කෝ ඇසේ පෙනීමේ කිසියම් දුර්වල භාවයක් ඇති වුවහොත්, නැතිනම් ඇසට බාහිරින් වැලඳෙන වෙනත් රෝගයක් හෝ රෝග ලක්ෂණයක් ඇති වූ විටයි. මෙවැනි අවස්ථා සඳහා අපිට අක්ෂි වෛද්‍යවරයකුගෙන් ප්‍රතිකාර ගත හැකියි. නමුත් අපි එදිනෙදා ජීවත්වත්දී ඇසට කිසියම් දෝෂයක් නොමැතිව තිබියදී ඇසේ ආරක්ෂාව පරිස්සම වෙනුවෙන් ඔබ කුමක්ද කර තිබෙන්නේ කියා මදකට හෝ සිතා බැලුවද?බොහෝ දෙනකුට ඇස සම්බන්ධයෙන් රූපලාවණ්‍ය ප්‍රතිකාර පැතීමට සිදුවන ගැටලු සහගත අවස්ථාවක් වන්නේ ඇසයට කළුවීමයි‍. මුහුණේ සම පැහැපත්ව දීප්තිමත්ව තිබියදී ඇස වටේ කළු පැහැති වී යටට ගිලා බැස ඇති ආකාරයක ස්වරූපයක් ඇති වී තිබෙන අවස්ථා ඔබ දැක ඇති‍. එසේත් නැතිනම් මෙවැනි ගැටලුකාරී ස්වරූපයක් ඔබේ ඇස් දෙකටත් බලපාලා ඇති. අපි මේ තත්ත්වය කුමක්දැයි පළමුවෙන් හඳුනාගත යුතු ය. මුහුණ අවලස්සන කරන ඇස් යට කළුවීම ඉතා ඉක්මනින් මඟ හරවා ගැනීමට ඔබට මේ උපදෙස් මෙන් ම හඳුනාගන්නා ලක්ෂණ ද බෙහෙවින් උපකාර වනු ඇත. ඇස් යට කළු පැහැ ගැනීම සඳහා හේතු ගණනාවක් බලපවත්වනවා.එක් එක් අයට මේ තත්ත්වය බලපාන හේතු සාධක වෙනත් වෙනත් ආකාරයක් ගන්නවා. මෙහි පළමු හේතුව වශයෙන් අප හඳුනා ගන්නේ පරම්පරාවෙන් පරම්පරාවට උරුමවන ජානමය ස්වභාවයන් නිසා සිදුවන තත්ත්වය ගැන. සාමාන්‍යයෙන් අපි ආසියාතික මිනිසුන් වශයෙන් අපේ අක්ෂි ගෝලය පිහිටා තිබෙන්නේ විශාලවයි. අක්ෂි ගෝලය ලොකු වූ විට ඇස් කුහරයත් ඊට සාපේක්ෂව විශාල වෙනවා. නමුත් අද ඔබ දැක ඇති ජපානය, චීනය වැනි රටවල මිනිස්සුන්ට පිහිටල තිබෙන්නේ සිහින් දිගටි ඇස්. ඒ නිසා ඒ අයට මේ තත්ත්වය බලපාන්නේ නෑ. ඒ නිසා සාපේක්ෂ වශයෙන් ඇස් යට කළුවීමේ තත්ත්වය අප වගේ ආසියාතික රටවල අයට විශේෂයෙන් බලපානවා.අපි මුලින් ම සඳහන් කළා අපේ ආසියාතිකයන්ගේ ඇස් විශාලයි. වටකුරුයි කියලා. අක්ෂි ගෝලය ලොකු වුණාට ඒක අවලස්සන තත්ත්වයක් නෙවෙයි. ඉතාම ලස්සනයි ලොකු ඇස් තියන කොට. නමුත් අපි අපේ අ‍ැස් නිසි ප්‍රමිතියකින් යුතුව අවශ්‍ය ආකාරයට මේ කළුවීමේ ප්‍රවණතාව මඟ හරවා ගෙන ආරක්ෂා කර ගත යුතුයි.ලබන සතියේදී තවත් ඇස් යට කළුවීමට හේතු හඳුනා ගනිමු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=av13092914</link>
    <topic>පිටපත් 55න් පෝලිම දික්වෙනවා</topic>
    <author>හේමාලි විජේරත්න</author>
    <content>පිටපත් 55න් පෝලිම දික්වෙනවාජනමාධ්‍ය අමාත්‍යාංශයේ ලේකම්ආචාර්ය චරිත හේරත්පසුගිය කාලය ඇතුළත ලාංකේය සිනමාවේ සහ රූපවාහිනී මාධ්‍යයේ යම් යම් ගැටලු සහ අර්බුදකාරී අවස්ථා කොතෙකුත් පැන නැඟි බව බොහෝ දෙනෙක් දන්නා කරුණක්. මේ සම්බන්ධයෙන් විවිධ වාද විවාද මෙන්ම සංවාදශීලී, අදහස් හුවමාරු කර ගැනීම් ද විවිධ පුවත්පත් හා විද්යුත් මාධ්‍ය ඔස්සේ සිදුවුණා. සිනමාවේ පැන නැඟි කිසියම් අර්බුදකාරී වටපිටාවක් මේ වන විට කිසියම් සමථයකට පත්කර තිබුණත් වරින් වර මෙහි ගැටලු සහගත අවස්ථා මතුවෙන ආකාරය තවමත් දක්නට ලැබෙනවා. ඒ නිසා ලාංකේය සිනමාව හා රූපවාහිනී මාධ්‍ය වෙනුවෙන් රජයේ ප්‍රතිපත්ති නවීකරණය වන අයුරු සහ එය වඩාත් හිතවාදී අයුරින් සැකසෙන්නේ කෙසේදැයි දැනගැනීමට පසුගියදා අපි සිතුවා. මේ සම්බන්ධයෙන් අපේ කතාබහට එක්වූයේ ජනමාධ්‍ය අමාත්‍යාංශයේ ලේකම් ආචාර්ය චරිත හේරත්ය. මේ ඔහු සමඟ කළ සාකච්ඡාවකි.* වර්තමානයේ සිනමාව සම්බන්ධයෙන් වන රාජ්‍ය මැදිහත්වීම පිළිබඳ සෑහීමකට පත්විය හැකිද?මෙතැනදී ‘සිනමාව’ කියන දේ කලාවක් සහ කර්මාන්තයක් යන අංශ දෙකෙන්ම අපි තේරුම් ගත යුතුව තිබෙනවා. ඒ වගේම වර්තමානය වන විට එයට තාක්ෂණයත් එකතු කළ හැකියි. ඒ අනුව සිනමාව කලා මාධ්‍යයක් වගේම අනෙක් පැත්තෙන් ව්‍යාපාරික පැත්තට යන දෙයක්. තවත් පැත්තකින් බැලුවොත් නව තාක්ෂණය ගලා එන තාක්ෂණික අලුත් වීමකුත් තිබෙනවා. මේ තුන් පැත්තෙන්ම සිනමාව කියන පළල් අදහස අපි සාකච්ඡා කරන්න ඕන. සමහරු මේ එකකට විතරක් සීමා වෙනවා. කලාවක් විතරයි මේක ව්‍යාපාරයක් නොවේ, ව්‍යාපාරයක් විතරයි මේක කලාවක් නොවෙයි කියලා. මේ දෙකම ගැන හිතන සමහරු තාක්ෂණික දියුණුව දන්නේ නෑ.අපි රජයක් විදියට මේ අංශ තුන ගැනම අවධානයෙන් වැඩ කරන්නේ. ඒ අනුව ජාතික චිත්‍රපට සංස්ථා පනත යටතේ අපි චිත්‍රපටය පිළිබඳ නියාමන කාර්යයක් සිදුකිරීමේ නෛතික වැඩ කටයුතු කරනවා. ඒ අනුව ඕනෑම රටක තිබෙනව වගේ චිත්‍රපටය නියාමනය කිරීමේ වගකීම රජයට හිමිවෙනවා. එතැනදි චිත්‍රපටයක් කියන්නේ කුමක්ද? කියන තැන ඉඳල පටන් ගත්තම, චිත්‍රපට‍යක් ප්‍රදර්ශනය දක්වා වන නියාමන කටයුත්තේ අපි ඉන්නවා. ඒ වගේම නියාමනයෙන් එහාට ගිහින් චිත්‍රපට ක්ෂේත්‍රය ව්‍යාපාරයක්, කර්මාන්තයක් වශයෙන් ඉදිරියට ගෙනයාම සඳහා අවශ්‍ය කරන සහයෝගය අපි ලබා දෙනවා. සමහර අවස්ථාවල බදු සහන ලබා දීම, චිත්‍රපට කර්මාන්ත කරුවන්ට සහන ලබාදීම අපි කරනවා.ඊළඟට නව තාක්ෂණයට ගැළපෙන අයුරින් අපේ රටේ චිත්‍රපට කර්මාන්තය ඉදිරියට අරගෙන යන්න දැන් අපි කටයුතු කරනවා. තාක්ෂණික වශයෙන් අලුත්වීම අපි ඉතාම සාධනීයව බාර අරගෙන චිත්‍රපට කර්මාන්තයට, චිත්‍රපට කලාවට අලුත් තාක්ෂණික මෙවලම් හඳුන්වා දෙන්න බලාපොරොත්තු වෙනවා. නව තාක්ෂණයට අපි ගියේ නැතිනම් චිත්‍රපට කර්මාන්තය නැතිවෙනවා. සැලෝලයිඩ් පට නිර්මාණය කරන කර්මාන්තය දැන් නිමාවෙමින් යනවා. ඒක දැන් ඩිජිටල් අවකාශය ඇතුළට ගමන් කරමින් තිබෙන්නේ. මේ ආකාරයට අපිත් සිනමාව වෙනස් වුණේ නැතිනම් ඉබේම අවසානය දක්වා ගමන් කරනවා. ජනාධිපතිතුමාගේ උපදෙස් මත ඇමැතිතුමාත් සමඟ අපි ඉතාම ළඟකදී ඩිජිටල් තාක්ෂණය හඳුන්වාදීමේ වැඩපිළිවෙළ ක්‍රියාත්මක කරන්නට බලාපොරොත්තු වෙනවා.* චිත්‍රපට බෙදාහැරිම පෞද්ගලික අංශය සතු වන නිසා ඒ සම්බන්ධයෙන් කිසියම් ඒකාධිකාරයක් ගොඩනැඟී තිබෙනවා යැයි බොහෝ දෙනෙක් චෝදනා කරනවා. ඒ ගැන ඔබට මොනවද කියන්න තිබෙන්නේ?චිත්‍රපට බෙදාහැරීමේ ප්‍රශ්නය 1976න් පස්සේ රජය සතුව තිබුණේ බෙදාහැරීමත් නියාමනයත් කියන දෙකම චිත්‍රපට සංස්ථාවෙන් කළේ. ඉන්පසු නියාමනය කියන කොටස චිත්‍රපට සංස්ථාවේ තියෙද්දි බෙදාහැරීම පෞද්ගලික අංශයට පැවරුවා. පැවරුවා කියන්නේ එක්තරා චක්‍රලේඛයක් මඟින්. එ‍ෙහම නැතුව පනතකින්වත්, රෙගුලාසියකින්වත් නොවෙයි. චක්‍රලේඛය මඟින් දුන්නේ පෙරළා විධිමත් වූ ක්‍රමවේදයක් හදාගන්නා තුරු කියලයි. ඒ අනුව විධිමත් වූ ක්‍රමවේදයක් හදන ඕනෑම අවස්ථාවක යළි ව්‍යූහගත වීමක් අවශ්‍ය වෙනවා. හැබැයි ඒකෙන් මේ කර්මාන්තයට පෞද්ගලික අංශයට එන්න තිබෙන ඉඩ සම්පූර්ණයෙන් නවතිනව කියලා අදහස් වෙන්නෙ නෑ.ඒක නිසා චිත්‍රපට බෙදාහැරීම සම්බන්ධයෙන් ක්‍රමවත් වැඩපිළිවෙළකට ඉදිරියේදීම යාම අවශ්‍යයි. එතනදි අපි යා යුත්තේ රජයත් පෞද්ගලික අංශයත් යන දෙකොටසම ඒකාබද්ධව යන ගමනකටයි. මේ කර්මාන්තයට පෞද්ගලික අංශයේ තිබෙන ඇල්ම, ආකර්ෂණය නැති කරන්න අපට අවශ්‍ය නැහැ. ඒ වගේම සිනමා කර්මාන්තය පොදුවේ හැමදෙනාටම අවකාශ සලසන තැනක් බවට පත්කිරීමේ අවශ්‍යතාවයක් තිබෙනවා. පෞද්ගලික අංශය සම්පූර්ණයෙන් මේක අත්පත් කරගන්නවාටත් අපි විරුද්ධයි. අනෙක් පැත්තෙන් පෞද්ගලික අංශය සම්පූර්ණයෙන් ඈත්කර තබන්නත් අපේ අදහසක් නෑ.* මෑත භාගයේ සිනමාවේ පැනනැඟුණු අර්බුදකාරී ප්‍රශ්නය වුණේ පිටපත් 35 සහ 55 ප්‍රශ්නයයි. දැන් එය කිසියම් ආකාරයකට සමථයකට පත්කර තිබුණත් වරින් වර නැවත මතුවන අවස්ථා තිබෙනවා. මේ සඳහා නිශ්චිත විසඳුමක් රජය දෙනවාද?දැනට එක මණ්ඩලයකටවත් චිත්‍රපට හෝල් 55ක් නෑ. ඒ නිසා අනිත් මණ්ඩලවලින් කොටසක් ගන්න වෙනවා. විශාල වශයෙන් මුදල් වියදම් කරල කරන චිත්‍රපටවලට 55ක් අවශ්‍යයි කියන මතය තමයි ඔතැනදි ආවේ. හැබැයි ඒක නිසා චිත්‍රපට පෝලිම දික් වෙනවා. මේ සම්බන්ධයෙන් පසුගිය කාලේ සිදුවූ සංවාදය හොඳයි. මෙය චිත්‍රපට අයිතිකරුවන්ගේ හෝ චිත්‍රපට සංස්ථාවේ රණ්ඩුවක් විදියට නොවෙයි මම දකින්නේ. නමුත් ඩිජිටල්කරණය ආවම මේ තත්ත්වය නිමාවනවා කියලා තමයි මට කියන්න තිබෙන්නේ‍.* චිත්‍රපට බෙදාහැරීම හා ප්‍රදර්ශනය සම්බන්ධයෙන් කිසියම් මාෆියාවක් - ඒකාධිකාරයක් පෞද්ගලික අංශය සතු වනවා කියා සමහරුන් චෝදනා කරනවා. මේ පිළිබඳ රාජ්‍යමය මතය කුමක්ද?චිත්‍රපට බෙදාහැරීමේ මණ්ඩල තමන්ගේ මණ්ඩලවලට වෙන වෙනම බලයක් දානවා. ඒ නිස‍ා තමයි මම කිව්වේ රජයත් පෞද්ගලික අංශයත් දෙකොටසම මේකට මැදිහත් වෙනවා කියලා. එතකොට පෞද්ගලික අංශයට බලපෑමක් කරන්න බැරිවන පරිදි මැදිහත් වෙන්න බලනවා.චිත්‍රපට නිෂ්පාදකයා, බෙදාහරින්නා සහ මණ්ඩලය අතර පාලමක් විදියට චිත්‍රපට සංස්ථාව කටයුතු කරනවා, ඉස්සරහදි ප්‍රායෝගිකව. පසුගිය කාලේ ඒ දේ සිද්ධවුණේ නැති නිසා අපි ඒක ක්‍රමවත් කරන්න බලාපොරොත්තු වෙනවා. චිත්‍රපට සංස්ථා පනත සංශෝධනය කරන්න සියලු කටයුතු සම්පාදනය කරලා තිබෙනවා. මම හිතනවා ඒක මේ වසර ඇතුළතදි වෙයි කියලා.*රූපවාහිනී මාධ්‍ය සම්බන්ධයෙන් කතා කළොත් අද වන විට ටෙලිනාට්‍ය විකාශය පිළිබඳ යම් යම් ගැටලු තිබෙනවා. ටෙලි නිර්මාණවේදීන්ගේ සංසද‍ෙයන් මේ පිළිබඳ පසුගිය කාලයේ ජනාධිපතිතුමා දැනුවත් කළා. මේ ගැටලු හඳුනාගෙන තිබෙනවාද? ඒවාට විසඳුම් මොනවාද?ඇත්තටම ටෙලිනාට්‍ය කියන විෂය අද විශාල සාකච්ඡාවකට ලක්වෙලා තිබෙනවා. සම්භාව්‍ය ටෙලිනාට්‍ය සහ වාණිජමය ටෙලිනාට්‍ය කියන දෙකම එකට තමයි විකාශය වෙන්නේ. ඒ වගේම ව්‍යාපාරික වශයෙන් මේ ටෙලිනාට්‍ය අඩ පැය විකුණා ගැනීමේ තරගයක හැම නාළිකාවක්ම ඉන්නවා. ඒ නිසා වඩාත් ආකර්ෂණීය, වඩාත් ජනතාව වැලඳගන්න තේමා සහිත නාට්‍යවලට චැනල් යනවා. සමහර ඒවා ගුණාත්මක හරයක් හෝ සෞන්දර්යාත්මක බවක් නෑ. හැබැයි ඉතා ඉක්මනින් ජනතාවට ආකර්ෂණය වෙනවා. ඒ නිසා ගුණාත්මක හරයක් ඇති ටෙලිනාට්‍ය හා හරයක් නොමැති ආකර්ෂණීය ටෙලිනාට්‍ය අතර ප්‍රශ්නයක් තිබෙනවා.රූපවාහිනිය කියන්නේ අපේ රටේ වෙළෙඳ සමාජය ඇතුළේ ස්ථාපිත ව්‍යාපාරයක්. අනෙක් එක රූපවාහිනී නාළිකාවලින් දෙකයි රජයට තිබෙන්නේ. නමුත් චැනල් විශාල ප්‍රමාණයක් තිබෙනවා. මේ හැම දෙනාම අතර තරගයක් තිබෙන්නේ. ඒ නිසා මේක ගැන විශාල වශයෙන් සාකච්ඡා කරනවා. සමහරු යෝජනා කරනවා රැඟුම් පාලක මණ්ඩලය වැනි මණ්ඩලයක් හදන්න කියලා. මම පෞද්ගලිකව හිතන්නේ එවැනි ටෙලිනාට්‍ය පොලීසියක් දාන එක එච්චර හොඳ නෑ කියලයි. නමුත් ටෙලිනාට්‍ය සඳහා කිසියම් වූ නිර්වචනයක් හදාගන්න එක හොඳයි.* රූපවාහිනී නාළිකා විශාල වශයෙන් පැවරීම නිසා ලොකු තරගයක් තිබෙනවා. බොහෝ දෙනෙක් කියන්නේ මේක හිතුමතේ ලබාදුන් බලපත්‍ර නිසා ඇතිවූ තත්ත්වයක් කියලයි.රූපවාහිනී ජාලා 20ක් තියන එක රටකට නරකක් නෑ. මේක බොහොම ආකර්ෂණීය ව්‍යාපාරයක්. දැන් අපට අලුතින් දෙන්න බෑ. සියලුම සංඛ්‍යාත දීලා තිබෙන්නේ. මේකත් අපි ඉස්සරහදි ඩිජිටල්කරණය කරන්න යනවා. රූපවාහිනී අවකාශයේ බෙදාහැරීම ඩිජිටල් කරන්න යනවා. ඉදිරියේ දී රජයත් පෞද්ගලික අංශයත් එකම ඩිජිටල් අවකාශයක තමයි රූපවාහිනි විකාශය කරන්නේ. රජය ඒ ඩිජිටල් අවකාශය පාලනය කරනවා දැන් කරනවා වගේ.* ටෙලි සිනමා ගම්මානය අලුත් පාලනාධිකාරියක් යටතේ අලුත් ගමනක නිරත වන බව දැනගන්නට ලැබුණා. විදේශීය චිත්‍රපටයක් දැනටත් මෙහි රූගත වන බව සඳහන් වුණා. මෙයින් සිනමාවට ලැබෙන නව ආලෝකය කෙබඳුද?ටෙලි සිනමා ගම්මානයේ නව පාලක මණ්ඩලයේ සභාපතිවරයා වශයෙන් කටයුතු කරන්නේ මමයි. මේ සඳහා හම්බන්තොට දිස්ත්‍රික් සංවර්ධන අංශයේ ප්‍රධානියා වන නාමල් රාජපක්ෂ මැතිතුමාගේ ආශිර්වාදය සහයෝගය ලැබිලා තිබෙනවා. ඒ අනුව අපි අලුත් ආකෘතියකට මේ ආයතනය ගෙනයන්න වැඩ කටයුතු කරනවා. ඒ අනුව මෙහි සන්නාමය හෙවත් brand name එක ‘සෙරන්ඩිබ් ස්ටුඩියෝ’ කියලා නම් කළා. අපිට ආසන්න ඉන්දියාවේ තිබෙන විශාල මාකට් එකත් එක්ක අපි දැන් ගනුදෙනු කරමින් ඉන්නවා. ඉන්දියාවේ හදන දැවැන්ත නිෂ්පාදනයක 90%ක් පමණ රූපගත කිරීම් දැන් මෙහි කරනවා. ලබන වසරටත් අලුත් චිත්‍රපටයක් කතාකරලා තිබෙනවා.ලංකාවේ දක්ෂ තරුණ තරුණියන්ගේ කුසලතා බැංකුවක් හදලා තිබෙනවා. විදේශ මුදල් ගලා එන තැනක් විදියට රන්මිහිතැන්න පත්කරන්නට අපි හම්බන්තොට දියුණුවත් එක්කම කටයුතු කරගෙන යනවා. වරාය සහ ගුවන් තොටුපළත් එක්ක අපට ලොකු සහායක් තිබෙනවා ජාත්‍යන්තර වශයෙන් මේ ආයතනය ඉදිරියට ගෙනයන්න. අපේ කලාකරුවන්ටත් මෙහි ඕනෑ තරම් අවස්ථා තිබෙනවා. ජනාධිපතිතුමා විශේෂ වරප්‍රසාදයක් අපේ අයට දුන්නා ටෙලිනාට්‍යයක රූගත කිරීම් 80%ක් පමණ මෙහි කරන ටෙලි නාට්‍ය ජාතික රූපවාහිනියේ හා ස්වාධීන රූපවාහිනියේ විකාශන කාලයක් දෙන්න කියලා.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=av13092915</link>
    <topic>සම්මාන දුන්න අයයි ඉල්ලන අයයි දෙගොල්ලොම කුහකයෝ</topic>
    <author>ජෝජ් රොබ්සන් ද සිල්වා</author>
    <content>සම්මාන දුන්න අයයි ඉල්ලන අයයි දෙගොල්ලොම කුහකයෝබණ්ඩාර ඇහැලියගොඩඅඬහැරේ හඬට කන් දෙමිනා කළුවරේ වුවද දිව එන්නා මිතුරනේ ඔබ කෙරෙන් වෙන් වී පුරවරේ තනිව මා ඉන්නා...!  (පද - බණ්ඩාර ඇහැලියගොඩ)(ගැයුම - සුනිල් එදිරිසිංහ)“මම මේ ‘අඬහැරේ’ ගීතයෙන් පවසන්නේ ගමේ ඉඳන් කොළඹට ආවම ගමේ තිබුණු හිතවත්කම්, ඇඟෑලුම්කම්, ළෙන්ගතුකම්, ආදරය වැනි සියල්ලත් එක්ක තනි වී නගරයට පය තියද්දී දැනෙන හැඟීම්. මේ ගීතයත් සමඟ මීට ඉහත මා එළිදැක්වූ ගී තැටි වලට ඇතුළත් නොවූ තවත් ගීත 15 කුත් මගේ මේ ‘අඬහැරේ’ ගී එකතුවට ඇතුළත් වෙනවා. විශේෂයෙන් විජය කුමාරතුංග සහ ජෝ අබේවික්‍රම වෙනුවෙන් ගැයුණු සමරු ගී දෙකකුත් මෙයට ඇතුළත් කළා. ‘අනේ ඉතින්, අපි අලුතින් ගීත කෙරුවට ඒවා මාධ්‍ය වලින් ප්‍රචාරය කරන්නේ නැහැනේ. හොර සී ඩී වෙළෙන්දෝ හින්දා අලුත් ගීත තැටියක් වත් කරන්න බැහැනේ’ කියමින් උදාසීන වෙලා ඉන්න මං සූදානම් නැහැ. හැම අවුරුද්දකම මම ගී එකතුවක් මේ විදිහට මගේ මිත්‍රයන්ගේ ළෙන්ගතු අතහිත දීමෙන් කරනවා.”මෙරට සංගීත ක්ෂේත්‍රයේ ගී නිර්මාණ ඇතුළත් සංයුක්ත තැටි ව්‍යාජ ගී තැටි ජාවාරම්කරුවන්ගේ ජාවාරමට ගොදුරු වීමත් සමඟ අලුත් ගීත ඇතුළත් තැටි නිෂ්පාදනය නිර්මාණ ශිල්පීන් විසින් මෙන්ම ව්‍යාපාරිකයින් විසින් ද අතහැර දමන ලදි. එහෙත් මෙවන් වකවානුවක නිද්‍රාශීලීව නොසිට අභියෝගාත්මකව ප්‍රවීණ ගී පද රචක බණ්ඩාර ඇහැලියගොඩ සිය ගී නිර්මාණ ඇතුළත් “අඬහැරේ” සංයුක්ත තැටිය එළිදැක්වීම ගීත ශ්‍රාවකයින්ගේ භාග්‍යයකැයි අපි සිතමු. බණ්ඩාර විසින් රචිත ගී 16 ක් රැගත් “අඬහැරේ” සංයුක්ත තැටිය සහ වත්මන් සංගීත ක්ෂේත්‍රය පිළිබඳව අප ඔහු සමඟ කළ කතා බහකි මේ.“මේ මගේ හයවැනි ගීත එකතුවයි. මීට පෙර ‘ජීවිතය කවියක්’ - ‘අතු පතර පිපි මල්’ - ‘සඳුට අවනත වී’ - ‘දුවේ නුඹ මගෙ ප්‍රාණයයි (ඩී. වී. ඩී.) - ‘කොළඹ කමත’ (ඩී වී ඩී) යන ගීත එකතු එළිදැක්වූවා. මගේ මේ ‘අඬහැරේ’ ගීත එකතුවට සුනිල් පෙරේරා (ජිප්සීස්) ‘සිකුරු හතේ’ චිත්‍රපටයට ගැයූ ‘ඉර හඳ දෙක දෙපසේ නම්’ ගීතයත් ඇතුළත් කර තිබෙනවා. සුනිල් එදිරිසිංහ, කරුණාරත්න දිවුල්ගනේ, අමරසිරි පීරිස්, දීපිකා ප්‍රියදර්ශනී පීරිස්, එඩ්වඩ් ජයකොඩි, බන්දුල විජේවීර, සමිතා මුදුන්කොටුව, ආනන්ද වීරසිරි වැනි ප්‍රවීණ ගායන ශිල්පීන් සහ ශිල්පිනියන් සමඟ කළණ මධුභාෂ වීරරත්න නමැති ළමා ගායකයා මෙන්ම නලීන් කරුණාරත්න නම් නවක ගායකයාත් මේ ගීත එකතුවේ ඇතුළත් ගීත ගයා තිබෙනවා.විශේෂයෙන්ම රෝහණ වීරසිංහගේ පුතා චිරත් වීරසිංහ සමඟ සුනිල් එදිරිසිංහගේ දුව සංඛණී එදිරිසිංහ ගයන ‘විසිතුරු මල්’ නම් යුග ගීතයක් මෙයට ඇතුළත් කර ඇති බව කියන්න ඕනේ. ගී තනු නිර්මාණයෙන් ආචාර්ය රෝහණ වීරසිංහ, ආචාර්ය වික්ටර් රත්නායක, විශාරද එඩ්වඩ් ජයකොඩි, නවරත්න ගමගේ, සරත් වික්‍රම, තරුපති මුණසිංහ, කරුණාරත්න විජේවර්ධන ‘අඬහැරේ’ ගීත එකතුවට දායක වුණා.”. ඔබ ගී පද රචනයේ දී තෝරා ගත් කුලකයකට පමණක් සීමා වී නැහැ නේද...?“ඔව්. නන්දා මාලිනී, සුනිල් එදිරිසිංහ ඇතුළු ගායන ශිල්පී හා ශිල්පිනීන් කණ්ඩායමට මෙන්ම අපි වැඩිපුර ගී නොලියන සුනිල් පෙරේරා, නිහාල් නෙල්සන් ඇතුළු කණ්ඩායමටත් මම ගීත ලියනවා. ඒ වගේම චාමික සිරිමාන්න වැනි නව පරපුරේ ශිල්පීන්ටත් මම ගීත ලියා තිබෙනවා. එක් කුලකයකට අයිති වෙන්නේ නැතුව ගායනයට දස්කම් දක්වන හැම ගායන ශිල්පියකුටම සම සමව මං ගීත ලියා තිබෙනවා. ගී පද රචනයේ දී එක කුලකයකට පමණක් අපි සීමා විය යුතු නැහැ.”. ඔබ “අඬහැරේ” ගී එකතුවට සමරු ගීත දෙකක්ම ඇතුළත් කර තිබෙනවා.“මම බොහොම ආදරය කරන කලාකරුවන් දෙදෙනෙක් (විජය කුමාරතුංග සහ ජෝ අබේවික්‍රම) වෙනුවෙනුයි එම ගීත දෙක ඇතුළත් කළේ. මෙවැනි සමරු ගී එක දවසකට පමණයි සීමා වෙන්නේ. ඉන්පසු අනුස්මරණ වැඩ සටහනකදී වත් අහන්න ලැබෙන්නේ නැහැනේ. දැන් බලන්න, ජෝ අබේවික්‍රමයන් අප අතරින් වියෝ වී පසුගිය සැප්. 21 වැනිදා තමයි දෙවර්ෂ පූර්ණය තිබුණේ. ඒත් ඔහු පිළිබඳව සිනමා කර්මාන්තයේ හෝ මාධ්‍ය ආයතන හෝ කාට ද කිසිම සටහනක් තබන්න තරමටවත් සිහිපත් වුණේ.ජෝ අබේවික්‍රමයනුත් අපේ ගමෙන් කොළඹට ඇවිල්ලා විශාල කීර්තියක් හා ගෞරවයක් ලැබු කලාකරුවෙක්. ඔහුගේ මළගම දවසේ කොළඹ කනත්තේදී තමයි ‘මේ කඳුළ’ ගීතය මුලින්ම ප්‍රචාරය වුණේ. ඉන්පසු කවදාවත් මේ ගීතය ප්‍රචාරය කෙරුණේ නැහැ. ඒ නිසා මේ ඔහුගේ දෙවර්ෂ පූර්ණ අනුස්මරණයේදී ඔහුට දක්වන පෞද්ගලික ගෞරවයක් හැටියට මං මේ ගීතයත් ‘අඬහැරේ’ සංයුක්ත තැටියට ඇතුළත් කළා. අඩු තරමින් ඉදිරි දවස් වලදී වත් මාධ්‍ය ආයතන වලට අවශ්‍ය නම් මෙම කලාකරුවන් පිළිබඳ මතක අවදි කරමින් මේ සමරු ගී ප්‍රචාරය කරන්න හැකි වේවිනේ දැන්.‍”මේ කඳුළ කඳුළක් ය නෙතින් ගිලිහී නොයන මේ සුසුම් සුසුමක් ය ළය මඬල කකියවන මේ තැවුල තැවුලක් ය මතු මතු ද අප දවන මේ හිඩැස හිඩැසක් ය කිසි කලෙක නොපියවෙන...!(ජෝ අබේවික්‍රම සමරු ගීතය). සංයුක්ත තැටියක් නිෂ්පාදනය කර අඩුම තරමින් වැය වූ මූලික මුදලවත් පියවා ගන්න අපහසු මෙවන් වකවානුවකදී ඔබ මෙලෙසින් ඔබේ ගී ඇතුළත් සංයුක්ත තැටියක් එළිදැක්වූවේ ලබන වසරේ සංගීත සම්මාන උලෙළයන් හිදී සම්මාන ලබා ගැනීමේ අරමුණ ඇතුව ද...?“නැහැ. මේ මගේ හයවැනි නිර්මාණ එකතුවනේ. රාජ්‍ය සංගීත සම්මාන උලෙළ තවම දෙවරයිනේ පවත්වා තියෙන්නේ. මං ඊට පෙර සිටම මගේ ගී එකතුවක් එළිදක්වනවානේ හැම අවුරුද්දකම. අනික ලංකාවේ සම්මාන ගැන මගේ තියෙන හැඟීම වෙනස්. සම්මාන වලට ඉදිරිපත් කරන නිර්මාණ විනිශ්චය කරන විනිශ්චයකරුවන් පිළිබඳ පවා මට අපුලක් තියෙන්නේ. මෙවර රාජ්‍ය සංගීත සම්මාන උලෙළයේදීත් අපි ඒක දැක්කා. නිර්මාණ 164 ක් ඉදිරිපත් කරල එක ගී පද රචකයෙක් වත් නැති විදිහට තමයි සම්මාන ප්‍රදානය තීන්දු වුණේ. +විවෘත ගී රචනා සහ ළමා ගී රචනා දෙඅංශයෙන්ම ප්‍රශස්ත මට්ටමේ කිසිඳු ගී පද රචනයක් නොවීමත් ගැටලුවක්. මෙහිදී සැලකිල්ලට ගන්න ඕනා කාරණයක් තියෙනවා. ඒ දෙමළ ගී පද රචනා හයක් හතක් පමණයි තිබුණේ. ඒත් ඔවුන් ඒ අතරින් නිර්මාණයක් තෝරා සම්මානය දුන්නා. සිංහල ගී පද රචනා 164 ක් ඉදිරිපත් වෙලා තිබියදීත් ඉන් එකක් තෝරා ගන්න බැරි තරම් විනිශ්චය මණ්ඩලය කුහක වුණේ ඇයි කියලා මං දන්නේ නැහැ.”. 2013 - රාජ්‍ය සංගීත සම්මාන උලෙළේ විනිශ්චය මණ්ඩලයේ සාමාජිකයින් යම් ලෙසකින් කුහකකමින් ගී පද රචනයට අදාළ සම්මානය ප්‍රදානය නොකර සිටියේ නම් ඔවුන්ගේ විනිශ්චය පිළිබඳ අපට නිගමනය කළ හැක්කේ කුමක් ද...?“මෙයට මට අදාළ නැහැ. මොකද මගේ ගී පද රචනා මේ සම්මාන ප්‍රදානය සඳහා නිර්දේශ වෙලාවත් තිබුණේ නැති නිසා. ඒත් කුසලතා සහතික පිරිනැමුණු නිර්දේශ වූ ගී පද රචනා අතරින් හෝ සම්මානයට සුදුසු නිර්මාණයක් තෝරා ගන්නා බැරි ද කියන ප්‍රශ්නය මට තියෙනවා. එය කුහකකමක්. කුහකකම මං හිතන්නේ දෙපාර්ශ්වයේම තියෙනවා. සම්මාන බලන් ඉන්න අයගේත් කුහකකම තියෙනවා. සම්මාන දෙන අයගේත් කුහකකම තියෙනවා. ඒකයි වෙලා තියෙන්නෙ. විනිශ්ච මණ්ඩලවලට ඉදිරිපත් වන අයගේ සුදුසුකම් මොනවා ද කියලා මෙහිදී අපිට හිතන්න වෙනවා. (“කුලරත්න ආරියවංශ හැරුණු විට...”) ඒ සඳහා එකම නිර්ණායක වන්නේ මහාචාර්ය හෝ ආචාර්යකම ද? පැහැදිලිවම ඔය මහාචාර්ය සහ ආචාර්යවරුන්ට සියලු දේවල් කරන්න බැහැ. ඒ නිසා සිද්ධ වෙන්නේ යාන්තම් හෝ උත්සාහ කරලා ගීතයක් ලියන්න හදන අයත් අකර්මණ්‍ය කිරීමයි. කවදාකවත් සාධාරණය ඉෂ්ට වෙන්නේ නැහැ අපේ රටේ ඔය ඉන්න සම්මාන උත්සවයන්ට අරක් ගත්ත විනිශ්චය මණ්ඩල වලින් නම්. කොහොමත් මෙවැනි ක්‍රියා නිසා සිදු වන්නේ අවර ගණයේ ගීත ඉහළ නංවා ගැනීමට මේ අයත් ලොකු ඉණිමඟක් හදලා දීමයි. සුභාවිත ගීතය භාවිත කරන අයට පමණක් නොවේ සමස්තයක් වශයෙන් සැලකූ විට ගී පද රචනයට සම්මානයක් ප්‍රදානය නොකිරීම අවමානයක් ලෙස මමත් සලකන්නේ.”. මේ තරග බිමේ ඔබත් උන්නා නේද...?“මගේ - ‘උගත මනා ශිල්ප සතර’ නිර්මාණය තිබුණා. මම දන්නේ නැහැ මොන හේතුවක් නිසා ඒක ඉවත් කළා ද කියලා. මං ඒක ගැන කතා කරන්න යන්නේ නැහැ ඉතින්, ඒක ඉවත් කරපු නිර්මාණයක්නේ. කොහොමත් මම යෝජනා කරනවා, සංගීත අනුමණ්ඩලයේ කණ්ඩායම මේ නිර්මාණ 164 ඉදිරිපත් කළ ගී පද රචක රචිකාවියන් ගෙන්නලා හොඳ වැඩ මුළුවක් කළා නම් හොඳයි කියලා. එවිට ඊළඟ අවුරුද්දේවත් හොඳ ගීතයක් ඉදිරිපත් කරන්න පුළුවන් වෙයිනේ.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=av13092916</link>
    <topic>කලාකරුවන්ට ආදරය කළ කලාකරුවා</topic>
    <author>ගාමිණී සුසන්ත</author>
    <content>කලාකරුවන්ට ආදරය කළ කලාකරුවාදැවැන්ත කලාකරුවන් රැසක් ඉතා ළඟින්ම ඇසුරු කළ, කලාවට මෙන්ම කලාකරුවන්ට ද අතිශය ආදරය කළ කලා ලොවේ ළබැඳි මිතුරකු මීට දින කීපයකට පෙර ජීවිතයෙන් සමුගත්තේය. ඔහු ඇඳුම් නිර්මාණ ශිල්පී ආනන්ද බස්නායක මහතාය. ආනන්ද බස්නායක මහතාව නොදන්නා නොහඳුනන පැරණි කලාකරුවකු කලා ක්ෂේත්‍රයේ නොමැති තරම්ය. කලාකරුවන් බස්නායක මහතාට සමීප වීමට සුවිශේෂී හේතු කීපයක් විය. ඉන් එකක් ඔහු අති දක්ෂ ඇඳුම් නිර්මාණ ශිල්පියකු වීමය. ඔහු ඇඳුම් නිර්මාණය කළ චිත්‍රපට සංඛ්‍යාව සිය ගණනක් විය හැකිය.කලාකරුවන් බස්නායක මහතාට සමීප වීමට හේතු වූ අනෙක් කරුණු වුයේ ඔහු කලාකරුවන්ට දැක්වූ අපරිමිත සෙනෙහසය; ආදරය ය. වසර දෙකක පමණ කාලයක් තිස්සේ බස්නායක මහතා සිටියේ ඔත්පලව එක්තැන්වය. මීට සති කීපයකට පෙර බම්බලපිටියේ පිහිටි බස්නායක මහතාගේ නිවෙසට අප ගියේ ඔහු පිළිබඳ ලිපියක් ‘රසඳුන’ පාඨකයින් වෙනුවෙන් සැකසීමේ අදහසිනි. අප ඔහු හමුවන විට ඔහුගේ කය ඔත්පල වුවද ඉතා තියුණු මතකයක් ඔහු සතු විය. ඔහු කියූ වදන් ඉතා පැහැදිලි විය. ආනන්ද බස්නායක මහතා ලෙඩ ඇ‍ඳේ සිටියේ අතීත මතකයන් ආවර්ජනය කරමින් ඒ ගැන මහ ඉහළින් සතුටු වෙමිනි. ඔහු අප සමඟ පැවසූ සෑම වචනයකින්ම පෙන්නුම් කළේ කලාවට, කලාකරුවාට මෙන්ම තමාට උදව් උපකාර කළ සැමට තිබූ අපරිමිත ආදරයය.“ජෝතිපාල, විජය කුමාරතුංග, මිල්ටන් පෙරේරා වැනි කලාකරුවන්ගේ ඉඳලා රොජර් සෙනෙවිරත්න, ජනක කුඹුකගේ වැනි කලාකරුවන්ට පවා මම ඇඳුම් නිර්මාණය කරල තියෙනවා. ඒ රංගන කටයුතුවලට වගේම ඔවුන්ගේ පෞද්ගලික ජීවිතයට පවා අවශ්‍ය ඇඳුම්. ජෝතිව මම හඳුනන්නෙ බොහෝ ඉස්සර දෙමටගොඩ ඉන්න කාලෙ ඉඳල. ජෝති කවදාවත්ම සල්ලිවලට කෑදර වුණු කෙනෙක් නෙමෙයි. එයා මහ පුදුම නිහතමානී හිතක් තිබුණු පුද්ගලයෙක්. ඒ වගේම තමයි විජය කුමාරතුංග වගේ හිත හොඳ මනුස්සයෙක් මගේ ජීවිතයට හමුවෙලා නැහැ. ඒ තරම් හොඳ ගතිගුණ ඒ කලාකරුවන් ළඟ තිබුණා.”“මම මුලින්ම රැකියාව කළේ සළුසල ආයතනයේ. එතැනදී මට රෙදි පිළිබඳ හොඳ දැනුමක් ලැබුණා. මගෙ බිරිය අයිරාංගනී. අපි දෙන්න විවාහ වුණාට පසුව මගෙ බිරියගෙ තාත්තා ඇල්බට් ගොඩමාන්න මහත්තය මට හොඳ රෙදි සාප්පුවක් දාගන්න උදව් කළා. එතිනින් තමයි මගේ ගමන මම ආරම්භ කළේ. මුලින්ම චිත්‍රපටවලට අවශ්‍ය ඇඳුම් නිර්මාණය කළා. ඒ ඇඳුම් ඇඳපු නළුවන්ගේ ඉල්ලීමට අනුව ඔවුන්ගේ පෞද්ගලික ඇඳුම් නිර්මාණය කරන්න මට සිදුවුණා. මගෙ බිරියගෙ තාත්තත් බිරියගෙ සහෝදරයත් (තිලක් ගොඩමාන්න) චිත්‍රපට දෙකක් නිෂ්පාදනය කළා. ඒ ආචාර්ය ධර්මසේන පතිරාජ අධ්‍යක්ෂණය කළ ‘බඹරු ඇවිත්’ සහ ‘පාර දිගේ’ කියන චිත්‍රපට. ඒ චිත්‍රපට ‍දෙකේ රඟපාන්නත් මට හැකි වුණා. වික්ටර් රත්නායක, සනත් ගුණතිලක, රවීන්ද්‍ර රන්දෙණිය, වැනි අය මම ලෙඩ, ඇඳේ ඉන්න විට නිතර බලන්න ආවා. මම ලෙඩ ඇඳේ ඉඳගෙනත් සිහිපත් කරන්නේ කලාකරුවන් එක්ක ගත කළ ඒ සුන්දර අතීතය. ඒ අතීතයට මම ආදරෙයි. ඒ අතීතය සිහිපත් කරමින් මම සතුටු වෙනවා.”ඒ ආනන්ද බස්නායක මහතා අප සමඟ පැවසූ අවසන් වදන් විය.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=av13092917</link>
    <topic>“කොහෙද උඹලට හත් දොහේ මඟුල් කන්ඩ ඕනැ වුණානේ”</topic>
    <author/>
    <content>“කොහෙද උඹලට හත් දොහේ මඟුල් කන්ඩ ඕනැ වුණානේ”නායක ස්වාමින් වහන්සේගේ දෙනෙත්වල ඇත්තේ මහා අද්භූත ගැඹුරු පෙනුමකි. සියලු දෙනාගේම අදහස් කියුම් කෙරුම් අසා සිටිය ද, ඇසුණේ ද, නොඑසේ නම් උන්වහන්සේ වෙනත් කල්පනාවක සිටින්නේදැයි කිසිවකුට තේරුම් ගැනීමට නොහැකි විය. බොහෝ වේලාවක් එකම ඉරියව්වකින් වාඩිවී සිටි උන්වහන්සේ සිටගත්තේ ළය හිස්වන තරමේ සුසුමක් පිට කරමින්ය.“උපාසක මහත්තයා.”විජේපාලගේ අප්පච්චි පමණක් නොව පබසරාගේ පියා ද වැඳ වැටී නැගී සිටියහ.“මං කෝච්චරවත් කිව්වේ ඔය කාරණාව මඟහැර ගන්න පුළුවන් විදිහ තමයි. කෝ ඉතින් ඔය ඇත්තො ඒක පස්සට කල් දැම්ම නොවැ...”මුවින් නොබැණ බලා සිටි පිරිස දෙස යළි නොපහන් බැල්මක් හෙළා උන්වහන්සේ මිදුලට බැස්සේ අඹ ඵලවලින් පැසී බරවී තිබු ගස දෙස බලාගෙනය.“මේ අඹ ගහේ ගෙඩි දැන් හොඳ හැටි පැහිලා... පැහුණම මොකද කරන්ඩ ඕනේ... එක්කො කඩන්න ඕනෑ. නැත්නම් සත්තුන්ට කන්ඩ අරින්න ඕනෑ.”“අපේ හාමුදුරුවනේ...”නිමන්ත දෑත් බැඳගනම උන්වහන්සේ සමීපයටම ගියේ කඳුළු වගුරවමින්ය.“අපි හරි අමාරුවක වැටිල ඉන්න බව පේන්නැද්ද? අපි ඔබ වහන්සේ...”“මොකද මට නොතේරෙන්නේ? මම කිව්වේ ඒක තමයි. සුරංග ගෙ කේන්දරේ බලපු වෙලාවේ මං කිව්ව විදිහට දෙන්න ගැට ගහල දැම්ම නම්... මේවා වලක්කවා ගන්ඩ ඕනෑ තරම් ඉඩකඩ තිබුණා... කොහෙද උඹලට හත්දොහේ මඟුල් කන්ඩ ඕනැ වුණානේ...”මූණෙන් මූණ බලා ගන්නවා හැර කිසිවකුටවත් කිසිවක් කියන්න ඉඩ ලැබුණේ නැත...“ඔබ වහන්සේ ඉන්තේරූවටම එහෙම දෙයක් කිව්වා නම්...”පබසරාගේ අප්පච්චිට කියා ගත හැකිවූයේ එපමණකි. හාමුදුරුවෝ ආපසු හැරී ඔහු දෙස තියුණු බැල්මක් හෙළුවේය.“උඹල හිතුව ද මං සෘෂිවරයෙක් කියලා. මහා බලගතු පාපකර්මයක් කොරල ඒකේ විපාක ලබන්ඩයි සුරංගටයි, නිල්මිණි ළමයටයි තියෙන්නේ.”“වෙච්ච දේ වුණා. සුරංගව බලා ගනිල්ලා... ඒ ළමයගේ ජීවිතේට අනතුරක් සිදුවෙන්ඩ වුණත් පුළුවන් වෙලාවක් මේක...”“දෙයියනේ...”පබාට ඉබේම කියවිණ.“අපේ හාමුදුරුවනේ එතකොට අපේ නඟා ගැන අපි දැන් මොකද කරන්නෙ?”“මොනව කරන්ඩ ද? ඕන නම් පොලීසියේ පැමිණිල්ලක් දාලා බලමු. ඕවා වෙන්ඩ තියෙන දේවල්... ඒ කරුම වළක්වන්න දැන් බැහැ.”“මේ දේවල් සුරංග ළමය දැනගත්තාම මොන වින්නැහියක් වෙයි ද මන්දා... හාමුදුරුවනේ ඒ ළමයට අවවාද අනුසාසනාවක් කළොත් හොඳයි නේද?”“කෝකටත් එක්කං එමු මෙහාට. ඔය ළමයි ආශ්‍රය කරපු විදිහට කොහොම බාර ගනියි ද කියල නම් මට ඇප වෙන්ඩ බැහැ ඕන්.”“පබා... පොලීසියට යන්ඩ කලියෙන් සුරංග බලන්න ඕනැ... අපේ අම්මයි අප්පච්චියි මේක කොහොම දරා ගනියි ද පබා...”“නිමන්ත... උඹ හරියට මළගෙයක් වුණා වගෙනෙ කතා කරන්නෙ. දැන් කරන්න දෙයක් නැහැනෙ. මං කියන්නම් අපි කෙළිම්ම පොලීසි යං... ඇවිත් බැරියැ... කියන ඒවා කරන්න.”එහෙන් මෙහෙන් එක්රොක් වූ සමීපතම මිතුරන් දෙතුන් දෙනකු සමඟ නිමන්ත පොලීසියට ගිය අතර ඔහු එනතුරු මේ කාරණය සුරංග ගෙන් වසන් කර ගැනීම පබාට බාර වූ ඉතා දුෂ්කර කාර්යයක් විය.“කොහෙද දුවේ අපේ ලොක්කා උදේ පාන්දර ගියේ? අපිට මුකුත් කිව්වෙත් නෑ... අපේ කෙලී ආවෙත් නෑ... ඇත්ත කියපන් දුවේ...”පබා නිවෙසට යන්නටත් පෙර ඈ සොයා පැමිණ සිටි නිල්මිණිගේ මව පිළිවිසියාය.“ඒක නේන්නම් දුවේ, අපි මුකුත් දන්නවයැ කියන්න, අපි කීවේ ඉඳල අපේ දුව හම්බවෙලා යන්ඩ කියලා...”පබසරාගේ මෑණියන් ඉතා කල්පනාකාරීව පිළිතුරු බැඳ ඇත.“ආ... මේ හරි වැඩේනෙ නැන්දේ... අපිට දින වැරැදිලානේ... අද තමයි විභාගෙ ඉවර වෙන්නෙ. හෙට දිහාට හරි...”“කෝ මේ අපේ ලොක්කා. යන තැනක් කියල ගියෙත් නෑ...”“ආ... මට මතක නැතිවුණානේ, පොලීසියට ගියා...”“පොලීසියට?”“ඔව් අර වැවේ ඉවුර බිඳපු අයට ඇප දෙනව කියල, නිමන්තට උදේම එන්න කිව්වලු”ඇන්නෑවයි... ඕක ඉතින් මට හරි අප්පච්චිට හරි කියල ගියා නම් අහවරයිනේ... මං මේ පපුව පත්තුවෙලා හොයනවා...”පබා යටිතොල සපාගෙන සිය මෑණියන් දෙස බැලුවේ සවස් යාමයේ, කෙසේ නම් මේ සිදුවීම නැන්දණියට පවසන්නේදැයි සිතමින්ය.“උදේ මම තලප හදල පිපිඤ්ඤා හොදි හැදුවා... එයාගේ හොඳ කෑමක්නේ... දැන් ඉතින් මොනව කරන්න ද?”“නැන්දා යන්ඩකෝ... මං නිමන්තයිය එක්කම එන්නම්කෝ...”“පුතේ අපි දැන් මොකද කරන්නෙ?” පබාගේ මව කම්මුලේ රඳවා ගත් සුරතින් යුතුව ඈ දෙස බලා සිටින්නීය.“ඒක තමයි අම්මා මාත් කල්පනා කරන්නේ. නිල්මිණි කවදාවත් හිතුවක්කාර කමක් කරන්නෑ... මට ඒක හොඳටම විශ්වාසයි.”“උඹ විතරක් විශ්වාස කළාට මොනව කරන්න ද දුවේ... දවසක් ඔය කියන පෙරකදෝරුව අපේ ගමටත් ආවලු නේද?”“බුදු අම්මේ... ඔය කතාව නම් ආයෙ කටක් හොල්ලන්නවත් එපා... නිමන්ත මාව මරයි.”“ඕකේ මොකක් හරි වංහුං තියෙනව මගෙ පුතේ. ආයේ මිනිහෙක් නිකමට පස්සෙන් ඒවියැ...”“නෑ අම්මේ... එහෙම සම්බන්ධයක් නිල්මිණි ගාව තිබුණේ නෑ... ඌට වහ වැටිලයි පස්සෙන් ආවේ...”“අනේ මන්ද ඕකෙන් මේකෙන් අර සුරංග ළමයටත් මොනව වෙයි ද මන්ද?”නිමන්තගේ පැමිණිල්ල සටහන් කරගත් පසු උසස් නිලධාරියෙක් ඔහු කැඳවා තවත් ප්‍රශ්න කීපයක් ඇසුවේ නිමන්ත හා පිරිසගේ අසරණ තත්ත්වය සලකා බලාය.“අපි දැන් නුවර පොලීසියට කතා කරල මේ ගැන වැඩිදුරටත් සොයා බලනවා.”පැවසු ලෙසින්ම ඔහු එය අකුරටම ක්‍රියාත්මක කළේය. මෙය පැහැර ගැනීමක් ලෙස සැලකීමට ඕනෑවටත් වඩා සාක්ෂි ඇති බවත්, යළි ධනුක රත්මල්කඩුව කැඳවා, නිල්මිණි නමැති දැරියගෙන් ද ප්‍රශ්න කිරීම සුදුසු බවත් ඔහු මානුෂික අයුරින් ඉල්ලීමක් කර සිටියේය.“පොඩ්ඩක් වාඩිවෙලා ඉන්න. මට දැන් පණිවිඩයක් ලැබෙයි... බලමු මොකද වෙලා තියෙන්නේ කියලා.”“නිල්මිණි නංගි කතා කරල අපිට මොනව හරි කිව්ව නම් පිළිගන්න තිබුණා...”විජේපාල බංකුවේ වාඩිවෙමින් පැවසීය.“සුරංග ගැන මාර බයක් දැනෙනවා නිමන්ත... ඌට මේක දරාගන්න පුළුවන් වෙයි ද?”දරා ගැනීමට අපහසු වී ඇත්තේ සුරංගට පමණක් ද? ඇය තමාගේ ප්‍රාණය සම නැඟණියයි.“මං දන්නව නිමන්ත... උඹට හිතට හරි අමාරු බව...”උපුල් යළි කීවේ නිමන්තගේ ස්වභාවය දෙස බලාය.“මගේ නංගි එහෙම දෙයක් කළා නම් මං එයාට මේ සම්ම ජාතියෙදි සමාවක් දෙන්නෑ උපුල්...”“මං ඒක දන්නවා... වැඩේ ඒක නෙවෙයිනෙ. අපිට තාමත් මොකද වුණේ කියල දැනගන්න බැරිවුණානේ.”“පොඩ්ඩක් ඉවසල ඉම්මුකො... දැන් ලොකු මහත්තය කිව්වනෙ නුවරින් පණිවිඩයක් දෙයි කියලා...”“කෝකටත් දවස් දෙක තුනක් ගිහින් සුරංග හොඳටම සනීප වෙනතුරු අපි මේ වගක් නොකියා ඉම්මු.”දයානන්ද කීවේ සුරංගගේ සංවේදී බව ඉතා හොඳින් දන්නා බැවිනි. කවුරුත් වැඩි කතා බහක් නොමැතිව එය අනුමත කළහ.“ග්‍රාම නිලධාරි මහත්තයට කතා කරනවා...‍” නිමන්ත වහා නැඟී සිටියේය.“යමු...”විජේපාල ඉදිරිපත් වූවේය. මිතුරන් සිව්දෙනා කාමරයට ඇතුළු වූයේ මරණයට කැපවූ ලෙසින්ය. ස්ථානාධිපතිවරයා නිමන්තට අසුන පෙන්වා වාඩිවන්නට ද කීවේය. නළල පිරිමදිමින් මොහොතක් ඔවුන් දෙස බලා සිටි ඔහු නැගිට මඳක් ඒ මේ අත ඇවිද්දේ මේ කියන්නට යන කථාවේ බර සැහැල්ලු කිරීමටය.“ග්‍රාම නිලධාරී මහත්තයා... මට නුවරින් ලැබුණ ආරංචිය නම් මේ ඔයාල මට කියන විස්තරයට විරුද්ධයි...”“ඇයි සර්... එහෙන් මොනවද සර්ට කිව්වේ?”“සහෝදරී නිල්මිණි නේද?”“ඔව් ඔව්...”විජේ ද මැද්දට කඩා පැන්නේ නොඉවසිල්ලෙනි.“මේකේ ප්‍රධානම සාක්කිකාරයා අර සිකෙයුරිටි මනුස්සයා... මේ දැනුත් මිනිහා පොලීසියට කැඳවලා”“සර්... මො මොනවද ඒ මිනිහ කියන්නෙ?”“ඒක තමයි මිස්ටර් ප්‍රශ්නෙ? මිනිහ කියල තියෙන්නෙ ඔය නිල්මිණිට කිව්වලු පෙරකදෝරු මහත්තයා එක්ක යන්න ඇවිත් ඉන්නවා කියලා. එතකොට ඔය ළමය කැමැත්තෙන්ම ගේට්ටුවෙන් එළියට ඇවිත් අර මනුස්සයටත් කියල ගිහින් තියෙන්නෙ.”“අනේ සර් ඒක නම් බොරු කතාවක්...” නිමන්තගේ දෑත් මිට මෙලවුණේ නොදැනුවත්වමය.“ඔයා මේ වගේ රාජකාරි නොකළත් නීතිය දන්න කෙනෙක් හින්දයි මම මේ කියන්නේ...”නිමන්ත දෙඅතින්ම හිස බදාගෙන පුටුව මතට වැටුණේය.“නිමන්ත... කලබල නොවී ඉන්නවකෝ... සර් කියන දේ අහනව ඇර අපි මොනව කරන්න ද?”“එතකොට හොස්ටල් එකේ මේට්‍රන්ගේ සාක්කිය ඒ හා සමානයි. රත්මල්කඩුව කියන තැනැත්තා නිතරම හොස්ටල් එකට ආව ගියාලු. නිල්මිණිට වටිනා රත්තරන් බඩු තෑගි දීලා තියෙනවලු. කොහොම හරි මේ දෙන්න එකට ගමන් බිමන් පවා ගියාලු. මේක බොහොම බරපතළ සාක්කියක්...”“මේකි උළ තියන්නෙපායැ...” විජේපාලගේ කටට ආව ද ඔහු එය පිට නොකළේය.“මම දන්නවා මේක විශ්වාස කරන්න කැමැති නැති බව. නමුත් ග්‍රාම නිලධාරි මහත්තයා, මේ සාක්ෂි ඉතාමත්ම වැදගත්. මුරකාරයා... ඒ කිව්වේ හොස්ටල් එකේ වොචර් පවා පැහැදිලිව ප්‍රකාශ කරල තියෙනවා මේ දෙන්න එක වාහනේක ගමන් බිමන් ගියා කියලා.”ලේන්සුව නෙත් මුලට තබා තද කර ගත් නිමන්ත, තමා තුළ බුර බුරා එන කෝපයට ඉඩ නුදුන්නේය.මතු සම්බන්ධයිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=av13092919</link>
    <topic>සෙනෙහස වෙනුවෙන් පිදෙන ගී මල් පොකුර</topic>
    <author>ජෝජ් රොබ්සන් ද සිල්වා</author>
    <content>සෙනෙහස වෙනුවෙන් පිදෙන ගී මල් පොකුරප්‍රතිභාපූර්ණ සිනමා නළු, චිත්‍රපට අධ්‍යක්ෂ සහ ගී පද රචක ගාමිණී ෆොන්සේකා කලාකරුවාණන්ගේ හෙටට යෙදී ඇති ගුණානුස්මරණය වෙනුවෙන් මෙවර ‘සිහින සඳැල්ල’ ගාමිණී පද රචනය කළ ගී මල් පොකුරකින් සරසමු.ඔබ කැමැති ගීතයඅගුණවිල - ශීලා මල්කාන්ති ගුණසේකර, ගෝනුල්ලේ - ගාමිණී සමඟ ශිරාණි රමණිකා, උඩුබද්දාවේ - ඉන්දික එස්. කුමාර, වෙල්පල්ලේ - ලංකාවර්ධන ප්‍රනාන්දු, කිරිමැටියානේ - නලින් සියඹලාපිටිය සමඟ රෙක්ෂි බර්නාඩ් සහ ඉංගිරියේ - මාලනී ඉල්ලූ ගීතයයි මේ.අහිමි වුණත් නුඹඅහිමි වුණත් නුඹ ළ‍ඳේ මට අඬන්න අවසර නෑ වෙලෙන් එහා ඉඳ නුඹේ සුවඳ වත එතී ආ සුළං මගෙ මුව සිම්බා අහිමි වුණත් නුඹ ළ‍ඳේ මට අඬන්න අවසර නෑනොපැතූ අතකට අත දුන් දවසේ හෙළූ දුක් සුසුම් මගෙ මුව සිම්බා අහිමි වුණත් නුඹ ළ‍ඳේ මට අඬන්න අවසර නෑනුඹ කැන්දන් ගිය මංගල රිය නැගි දූලි වලාවෝ මගෙ මුව සිම්බා අහිමි වුණත් නුඹ ළ‍ඳේ මට අඬන්න අවසර නෑකියා ගන්න බැරි දුකක් නිමන්නට නෙත හෙළු කඳුළක් මගෙ මුව සිම්බා අහිමි වුණත් නුඹ ළ‍ඳේ මට අඬන්න අවසර නෑ  සංගීතය සහ ගායනයආචාර්ය වික්ටර් රත්නායකබමරිඳු බමරිඳුබමරිඳු බමරිඳු කුමට වඩින්නේ වනමල් කැකුළිය සොයා වඩින්නේ වනමල් කැකුළිය කුමට සොයන්නේ ලැබුණොත් ඇය පෙම් පවස නිවෙන්නේසැඟවුණු රස මදිරා තුඩ ගාවා පෙම් මකරන්දය මුළු වත නාවා බමර කුසුම් හදවත් යුග යාවා දෙමිය පියුම් ලොව හැම රස පාවාඅන් මලකට මකරන්දය ගාවා ඔබෙන් ගෙනා බව මලට නොකීවා අප පෙම එමලින් මල් පලවේවා ලස්සන ලස්සන මල් සුපිපේවාබමරුන් නැති ලොව මල් නොපිපෙන්නේ මලක් නොලත් ගස නැහැ පල දෙන්නේ ගසක් මලක් නැති ලොව කොයි වැන්නේ මෙත් ගුණ නැති රළු කතරක් වන්නේ  සංගීතය - ආචාර්ය වික්ටර් රත්නායකගායනය - පණ්ඩිත් අමරදේව සමඟ නන්දා මාලිනීදිනකර පායාදිනකර පායා සවස මැකෙන තුරු අන්ධකාර ලොව එළිය කළා මලක් සුවඳ දී පැණි දී පල දී උපන් බිමට සේවයක් කළාවනයේ කුරුල්ලෙකු මිය ගිය මොහොතේ ඉපදුණු බිම පස පොහොර කළා උපනොත් මිය යන බව දත් මිනිසා මිනිස්කමට නිති නිගා කළාගුණවත් නැති අය උපදින දේශය කවදා කෙලෙසද සරු වෙන්නේ රටින් නුඹට නොව නුඹෙන් රටට කළ යුතුකම් කර දැය සමු ගන්නේමියගියදා ලොව පිදුම් ලබන ලෙස මියෙන් මගේ විරු සිහල පුතේ‍ නිවන් සොයා යළි නොඑන්න යනදා දෙවියන් නුඹෙ නම පුදනු ඇතේ  සංගීතය - ප්‍රේමසිරි කේමදාසගායනය - විජය කුමාරතුංග සමඟ ශ්‍රියානි අමරසේනසසර නිසරු බවසසර නිසරු බව දෙසු සමිඳුනි ඔබැ සරණ සොයා ආ දුර ගමනකි මේ කතර ගෙවා ආ වියැළුණු හදවත සඳහම් පිනිදිය පොදින් නිමේවාකපුරු සුවඳ දුම් තෙල් මල් කුමට ද සොයමි කෙසේ මා දුගියෙකු වේ නම් අඳුර සින්ද කෙලෙසුන් සුන් කළ සමිඳුනි ඔබට ඉන් කුමන පලේදවන හැම පහන් සිළුව නිවේ නම් පුදන හැම මලක් පරවී යා නම් ඔබට මොටද සංකේත ස්වාමිනි ඔබම දෙසූ භව නිසරු භවේසසර නිසරු බව දෙසූ සමිඳුනි ඔබෙ සෙවණ පතා ආ දුර ගමනකි මේ හිස් දෑතින් හද බැතින් පුරාගෙන ආ මට දෙනු මැන දහම් අමා  සංගීතය සහ ගායනය - ආචාර්ය වික්ටර් රත්නායකසිංහල චිත්‍රපට ගීතාවලියෙන්මතකයේ රැඳුණු ගීයක්සුදෝ මම ආදරෙයිනැතිවුණු ආදරයක් වෙනුවෙන් හෙළන සුසුම් තනි හදට වැදී පෑරුණු හදවත් එකිනෙක අමතා කියන කතාවයි මේසු‍ඳෝ මම ආදරෙයි සිතින් පලා ගිය එක් ආදරයක් දිහා කඳුළු පිරි නෙතින් බලා ඉන්නා අතරේ තව ආදරයක් - වෙත හදවත් දොර විවර කළාසුදෝ මම ආදරෙයි//ආයෙත් නොලැබෙන ආයෙත් නොඑනා ‍ඒ ආදරයට වැලපෙම්දෝ පාළු හදවතට සෙනෙහස පුදනා මේ ආදරයට ඉඩ දෙම්දෝසුදෝ මම ආදරෙයි//සෙනෙහස ඉතිරුණු ඒ ආදරයයි සෙනෙහස අයදින මේ ආදරයයි කොහොම කෙලෙස තුරුළට ගම්දෝ ඔබට මම ආදරෙයිඔබටත් ආදරෙයි ඔබට මම ආදරෙයිසංගීතය - ලයනල් අල්ගමගායනය - පණ්ඩිත් අමරදේවසමඟ සුජාතා අත්තනායකචිත්‍රපටය - ‘මයුරිගෙ කතාව’ (1980) ගී ඉල්ලා මේ අයත් එස්. එම්. එස්. එවා තිබුණාගම්පහ ජනිත, මධූෂි සහ එරංගා, බඩල්කුඹුරේ අමිලා, මොරගහහේනේ ඉෂාර සජිත්, අම්බලන්තොට තක්ෂිලා නුවන්ති, රාජගිරියේ නිරංග, කිරිබත්ගොඩ ලලිත්, කළගෙඩිහේනේ මාලනී රුවන්තිකා, නිට්ටඹුවේ ජනිත් ඩිලන්ක, උස්සාපිටියේ ජයසූරිය, කළුතර ක්‍රිශාන් සහ සිතුමිණි, නාවල කමලා මදුරප්පෙරුම, හේනේගම ගයාෂාන්, කටුනායක තස්මි, රත්නපුර කුමුදු, වඩුමුල්ලේ චාමික ප්‍රනාන්දු, අගුණවිල රුක්ෂිලා ගුණසේකර, මාවනැල්ලේ බෝසඳුන්, හලාවත අරුණි, ප්‍රතිභා, නුවර සජිත් පෑලියගොඩ, තරුෂි ගිම්හානි, රඹුක්කන දැහැමි ජනාදනී, කොළඹ 07 මිචලී, ත්‍රිකුණාමලයේ මලිති මල්ලවආරච්චි, කහවල සිරි පෙරේරා, පල්ලේපොළ සඳරූ, මාගෙදර නිමේෂා මධුෂානි, කන්දගහවිල චානුක ප්‍රභාත්, බොරලැස්ගමුවේ මධූෂ, බලන්ගොඩ චන්දි, නුවර නිමේෂා, වහරක ප්‍රියන්ත රණවීර, ගම්පහ දෙව්ණි, දිවුලපිටියේ කවින්දු ඔසුර, සාලියපුර පැතුම් නිම්සර, අම්බලන්ගොඩ විරාජ්. ගාමිණී ලියූ තවත් ගී සංකල්පනා කිහිපයක් මෙසේ ය.. භවයෙන් භවේ යන ගමනේ - (චිත්‍රපටය - “බාඳුරා මල්”). ආදරයෙන් ඔහු අත පැළඳු - (ලයනල් අල්ගම). දෙවොලේ ඝණ්ඨා හැ‍ඬෙන තුරා - (රුක්මණී දේවි උපහාර). නැ‍ඟෙන හිරුට පිටුපා - (විජය කුමාරතුංග සමඟ ශ්‍රියානි අමරසේන). ඉහළ බලන් කළ වරදට - (විජය සමඟ ශ්‍රියානි). සැතපුම් දහසක් - ගායනය - අබේවර්ධන බාලසූරිය. කුමාරයාණෙනි ඔබ - ගායනය - දමයන්ති ජයසූරිය. රන්මුතු මිණි විස්කම් - ගායනය - එච්. ආර්. ජෝතිපාල. මිහි පිට අඟලක් හිමි නැති මිනිසෙක් - (චිත්‍රපටය - “නොමියෙන මිනිසුන්”)(“හිත යන අත යන්නට හැක රජෙකුට සමලු” ගීතය ක්‍රිස්ටි ලෙනාඩ් පෙරේරා සමඟ ගාමිණී ගයා ඇති ගුවන් විදුලි සරල ගීතයකි.)ඔබේ නවතම ගී ‘සිහින සඳැල්ලේ’ පළ කරවා ගැනීමට එවිය යුතු විද්‍යුත් ලිපිනය සහ ගීත ඉල්ලා එස්.එම්.එස්. එවිය යුතු දුරකථන අංකය මෙසේය.george. robsondesilva@gmail.com/ 077 - 6974226ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=am1309291</link>
    <topic>වයස අවුරුදු අටයි පපුව ලොකුයි ලැජ්ජයි!</topic>
    <author>සාගරිකාදිසානායක ජයසිංහ</author>
    <content>වයස අවුරුදු අටයි පපුව ලොකුයි ලැජ්ජයි!අර බලන්නකො ඛේමා පන්තියේ හැම ළමයටම වඩා සඳුනි කැපිලා පේනවානේ. හොඳ උස මහතයි. තුනේ පන්තියේ හිටියට අටේ නවයේ පන්තියේ ළමයෙකුගේ වගේ පපුවත් හොඳටම ආරලා නේද?“ඒක තමයි. එයා හරියට පන්තියේ හැමෝගෙම ලොකු අක්කා ‍වගෙයි”මේ බාලිකා පාසලක තුන්වන ශ්‍රේණියේ බාලිකාවන් පිරිසක් අතරින් හොඳට උස මහතට හැදුණු කැපී පෙනුණු දැරියක ගැන ඇගේ පන්තියේ ගුරුවරියන් දෙදෙනකු අතර ඇති වුණු කතා බහක්.තුනේ පන්තියේ ඉගෙනගන්නා සඳුනිගේ වයස අවුරුදු අටයි. ඒත් ඇගේ පෙනුම හොඳින් වැඩුණු යුවතියකගේ වගෙයි. පියකරු ළපැටි මුහුණට නොගැළපෙන තරම් පිරිපුන් සිරුරක්! පන්තියේ අනෙක් ළමයින් හැමෝටම වඩා ඈ උසයි. මහතයි. හරියට අවුරුදු පහළොවක දාසයක යුවතියකගේ තරම් පෙනුමට පියයුරුත් වැඩිලා. සුදු ගවුමවත් තනියම ඇඳගන්න බැරි තරම් පුංචි කෙල්ලගේ යට ඇඳුම් අතරට මහ ගෑනු අඳින තිසරපටයකුත් එකතු වෙලාමේ පුංචි දැරියගේ ළමා කාලය හොරු අරන් ගිහින්. වයසට වඩා මෝරපු පෙනුම වගේම බරපතළ සිරුරත් ඇගේ ළමා සිත වෙහෙසට පත් කරවලා. ඇගේ වයසේ යෙහෙළියන් තවමත් අම්මාගේ උකුලේ නැළවෙන, සුරතල් වෙන දැරියන්. සඳුනිට විතරක් නෙවෙයි අද අපේ රටේ පුංච් දරු දැරියන් බොහෝ දෙනෙකුට මේ තත්ත්වයට මුහුණ පාන්නට සිදු වෙලා. අධි බර හෙවත් ළමා වියේ ස්ථුලතාවයයි මෙයට හේතුව.“ළමයකු වුණාම හොඳ පෙනුමට සිරියාවට බෝලෙ වගේ ඉන්න ඕනෑ” කියලා සතුටු වුණු කාලෙ දැන් ගෙවී ගිහින්. බෝල වගේ වටකුරු පිරුණු ඇඟපත සෞඛ්‍ය සම්පන්න බවේ සංකේතයක් විදිහට දැන් කාලෙ සලකන්නේ නෑ. ළමයි තරමට වඩා මහත්වීම හෙවත් උසට සරිලන ප්‍රමාණයට වඩා බර වැඩි වීම අද කාලෙ රෝගයක් විදිහටයි සලකන්නේ.ළමා වියේ ස්ථුලතාව ප්‍රශ්නයක් වන්නේ ඇයි?අනාගතයේ මවුවරුන් බවට පත්වන්නට සූදානම් වන දැරියන් ස්ථුලතාවට ‍ෙගාදුරු වීම බරපතළ සෞඛ්‍ය ගැටලුවක්.ළමා වියේ ස්ථුලතාව පුද්ගලයකුගේ අනාගත දිවියේ නිරෝගී භාවයට විශාල ලෙසින් අහිතකර බලපෑම් එල්ල කරනවා. ළමා වියේ ස්ථුලතාව ශරීරයේ සමස්ත පටක පද්ධතියට මෙන්ම ඉන්ද්‍රිය පද්ධතින්ටත් හානි සිදු කරනවා. දියවැඩියාව, කොලොස්ටරෝල් අධික වීම, අධික රුධිර පීඩනය වකුගඩු රෝග අස්ථි වර්ධනය අඩාල වීම, ඔස්ටියෝපො‍රෝසිස් ආතරයිටිස් වගේම ඇතැම් පිළිකා සඳහාත් ස්ථුලතාවය හේතු වන බව ඔබ දන්නවාද?ස්ථුලතාවයෙන් වැළකීම කෙරෙහි අවධානය යොමු කළ යුත්තේ දරුවකු උපන් දා පටන්මයි. සාමාන්‍ය බරක් සහිතව උපදින දරුවන් මෙන්ම අඩු බර සහිතව උපන් දරුවන්ට පවා මුල් හය මාසය තුළ මවුකිරි පමණක්ම ලබා දීමෙන් ඔවුන් ස්ථුලතාවයට ගොදුරු වීමේ අවදානම අඩුවන බව දැන් සොයාගෙන තිබෙනවා.අඩු බරැති දරුවකුට පවා මුල් මාස හය තුළ මවුකිරි පමණක්ම ලබා දීමෙනුත් හය මාසයෙන් පසුව‍ පෝෂණ උපදෙස් අනුව අමතර ආහාර සමඟ අවම වශයෙන් වසර දෙකක් සම්පූර්ණ වන තුරු මවුකිරි ලබාදීමෙනුත් දරුවාට ප්‍රමාණවත් තරම් පෝෂණයක් ලැබෙනවා.ඉපදී පළමු මාස හයේ සිට මාස දහඅට දක්වා මවුකිරි සමඟ සමබර අමතර ආහාර ලබා දීම වැදගත්. දරුවාගේ සෞඛ්‍ය වර්ධන සටහනේ උපත් බරට සාපේක්ෂව එම තීරුවේම බර වැඩිවීම ප්‍රමාණවත් බව අලුත්ම වෛද්‍ය මතයයි.උපතේ සිට පළමු වසර පහ තුළ දරුවකු මහත් වෙන්නේ ශරීරයේ මේද සෛල ප්‍රමාණය වැඩි වීමෙන්. එසේ වැඩිවන මේද සෛල තුළ වැඩිපුර මේද තැන්පත් වීමෙන් එම දරුවන් වැඩි වයසට පත්වීමේ දී තව තවත් තරබාරු වෙනවා. කුඩා කාලයේ පිරුණු සිරුරකින් යුතු දරුවන් වැඩිහිටියන් බවට පත්වීමේ දීත් ඔවුන් ගේ මහත අඩු නොවන්නේ එම මේද සෛල තුළ අධික ලෙස මේදය තැන්පත් වන නිසයි.එහෙයින් ළදරු වියේ පටන්ම දරුවා කන්නේ බොන්නේ නෑ කියමින් දරුවාට අවශ්‍ය ප්‍රමාණයට වඩා බලෙන් ආහාර කැවීම හෝ අමතර පිටිකිරි හෝ ශක්ති ජනක ආහාර පාන ලබා දීම අවශ්‍ය වන්නේ නෑ.දරුවා ඉපදී වසරක් යනතුරු ආහාරයට ලුණු හෝ සීනි එකතු නොකළ යුතුයි. එමඟින් දරුවා අනාගතයේ ස්ථුලතාවයට ගොදුරුවීම වළක්වා ගන්නට පුළුවන්. සාමාන්‍යයෙන් දරුවකුට දිනකට ප්‍රධාන ආහාර වේල් තුනක් සහ සුළු ආහා‍ර වේල් දෙකක් ලබා දීම හොඳටම ප්‍රමාණවත්.මාස හයෙන් පසුව අමතර ආහාර ලබාදෙන විට කිරි ආහාර වේල් ප්‍රමාණය අඩු කළ යුතුයි.අමතර ආහාර ලබා දෙන විට පිෂ්ඨය, ප්‍රෝටීන, ඛණිජ ලවන, විටමින්, තෙල් සහ මේද අඩංගු සමබර ආහාර වේලක් ලබා දෙන්න. කෙඳි සහිත ආහාර ධාන්‍ය හා පියලි වර්ග මස් මාළු එළවළු පලතුරු හා පලා වර්ගවලින් දරුවාගේ ආහාර වේල සම්පූර්ණ වන්නේ නම් දරුවාට කිරි අත්‍යවශ්‍ය වන්නේ නෑ.කිරි ආහාර වන යෝගට්, චීස්, බටර් වැනි ආහාර මඟින් දරුවාගේ පෝෂණයට අවශ්‍ය කැල්සියම් හා විටමින් බී 12 වැනි පෝෂක කොටස් ශරීරයට ලැබෙනවා.ඒත් අයිස්ක්‍රීම්, චොක්ලට්, පුඩින් වර්ග පැණි බීම, ශක්තිජනක පාන පේස්ට්‍රි සොසේජස් හා කෘත්‍රිම ක්ෂණික ආහාරපාන ලබාදීම ළමා ස්ථුලතාවයට සෘජුවම බලපානවා.අදින් දශක කිහිපයකට කලින් සාමාන්‍යයෙන් දැරියන්ගේ මුල් යොවුන් විය ලක්ෂණ පහළ වුණේ වයස අවුරුදු 10 - 12 පමණ කාලයේ පටන්. ඒත් දැන් ඇතැම් දැරියක් වයස අවුරුදු 7 - 8 පටන්ම මුල් යොවුන් වියේ ලක්ෂණ පෙන්නුම් කරනවා. එපමණක් නොවෙයි ඇතැම් විට යෞවනෝදයේ අවසන් අදියර වෙන මල්වර වීම හෙවත් ඔසප් චක්‍රයත්් ඇරැඹෙනවා. ඔවුන්ගේ පියයුරු වර්ධනය වෙනවා.එවැනි ද්විතීයික ලිංගික ලක්ෂණ පහළ වීමත් සමඟම ඔවුන්ගේ මානසික වර්ධනයත් වේගයෙන් සිදු වෙනවා. විරුද්ධ ලිංගිකයන් කෙරෙහි ආකර්ෂණය වීම, තමා පිළිබඳව විශේෂයෙන් උනන්දු වීම, විරුද්ධ ලිංගිකයන් ගේ ආකර්ෂණය තමා වෙත ආකර්ෂණය කරගන්නට වෙහෙසීම වැනි දේත් දරුවාට නොදැනීම සිදු වෙනවා. මේ තත්ත්වය කුඩා දරුවාට හානිකරයි. ඇගේ ඉගෙනීමට බාධා ඇති වීමට වගේම ආත්ම අභිමානයට පහර වැදීමට ද මෙය හේතු වන්නට පුළුවන්.වයස අවුරුදු අටක නවයක දැරියකට ඔසප් වීම ඇරැඹුණොත් එය ඈට විශාල කරදරයක්. ලිංගිකව සක්‍රිය වන වයසට නො ආවාට ඇගේ කුස තුළ ගැබක් ඇතිවන්නට පුළුවන්. ඇගේ පියකරු පෙනුම ඇයට විශාල අවදානමක් වෙන්නට පුළුවන්.පුංචි දැරියගේ වයසට නොගැළපෙන තරම් මානසික විප්ලවයකට ගොදුරු වන හෙයින් ඈ නොදැනුවත්වම අමාරුවේ වැටෙන්නට පුළුවන්. නිවසේදී පවා ඇයට නිසි ආරක්ෂාව රැකවරණය නොලැබී යන්නට පුළුවන්.ළමා වියේ ස්ථුලතාව ශරීරයේ සෑම ඉන්ද්‍රියකටම අභියෝගයක්. අධි බරැති දියණියක අනාගතයේදී පියයුරු පිළිකාවකට හෝ බඩවැල්වල පිළිකාවකට ගොදුරු වීමට ඇති හැකියාව වැඩියි. එමෙන්ම මදසරු බව හෝ වඳ භාවයටත් අධික ස්ථුලතාවය බලපානවා.කල් ඇතිව මල්වර වන දැරියන් ගේ සිරුර උස යාමේ ක්‍රියාවලිය මල්වර වීමෙන් පසුව බොහෝ විට නතර වෙනවා. එවිට ඇය සම වයසේ දරුවන් අතර උසට මහතට කැපී පෙනුණාට වැඩිහිටි වියට පත්වන විට වයසට ගැළපෙන තරමට වඩා මිටි වන්නට පුළුවන්.අස්ථි වර්ධනයට අහිතකර ලෙස බලපෑමෙන් දිගු අස්ථිවල වර්ධනය අඩාළ වීමත් අඩු වයසින් උකුල් ඇටය බිඳීම්වලට ලක්වෙන්නටත් හැකියාව තිබෙනවා. වයසට යන්නට කලින්ම ඔස්ටියෝ ආතරයිටිස් රෝගයට ගොදුරු වන්නටත් ඉඩ තිබෙනවා. අක්මාවේ ලිපිඩ තැන්පත් වීමෙන් සුව කළ නොහැකි සිරෝසිස් ඇති වෙන්නටත්, පිත්තාශයේ ගල් ඇතිවෙන්නටත් ළමා වියේ ස්ථුලතාවය හේතු වෙනවා.මහත දරුවන් බොහෝ විට නින්දෙන් ගොරවනවා ඔබ අසා ඇති මෙයට හේතුව අධි බර නිසා මොළය තුළ පීඩනය වැඩි වීමයි. එය සුව නින්දට බාධාවක්. රාත්‍රියට ගෙරවීම පුරුද්දට ගියාම එය හෘදය වස්තුවට අහිතකර ලෙස බලපානවා. එමඟින් හෘදය වස්තුව අනවශ්‍ය ලෙස වෙහෙසට පත්වී කලක් යන විට හෘදය ඉදිමීමෙන් හෘදයාබාධ හෝ හදවත් රෝග ඇති වෙන්නට පුළුවන්.අධි බරෙන් යුතු දරුවන්ට මානසික ආතතිය ඇති වෙන්නට ඉඩ තිබෙනවා. මානසික ආතතිය නිසා මොළයේ නිපදවෙන ලෙප්ටින් රසායනිකය අඩුවෙන් නිපදවෙනවා. ලෙප්ටින් මඟින් සිදු කරන්නේ අප ගන්නා ආහාර ප්‍රමාණවත් යැයි මනසින් තෘප්තිමත් භාවයට පත් වීමයි.මොළයේ ලෙප්ටින් නිෂ්පාදනය අඩු වූ විට අප ගන්නා ආහාර ප්‍රමාණයෙන් මනස සෑහීමකට පත් වෙන්නේ නෑ. එවිට අප නොදැනුවත්වම පමණට වඩා ආහාර ගන්නවා. එමඟින් ස්ථුලතාවයට පත් වෙනවා. ස්ථුලතාවය නිසා සුව නින්දක් නොලැබීම මෙන්ම මොළයට සිදුවන බලපෑම නිසා අධික හිස වේදනා ඇතිවෙන්නටත් පුළුවන්.මේ විදිහට බැලුවාම ස්ථුලතාවය සෞඛ්‍යයට කොයි තරම් තර්ජනයක් ද?හැම ළමයකුම අඩුම තරමින් දවසකට පැය බාගයක්වත් දිවීම, පැනීම, බයිසිකල් පැදීම, පිහිනීම වැනි ශාරීරික ක්‍රියාකාරකමක අනිවාර්යයෙන්ම යෙදෙන්න ඕනෑ. පරිගණක ක්‍රීඩා, රූපවාහිනිය නැරැඹීම වැනි එක තැනක වැඩි වෙලාවක් වාඩි වී සිටින කටයුතුවලින් හැකි තරම් ඉවත් වෙන්නට ඕනෑ. අත්‍යවශ්‍ය වෙලාවක හැර කෘත්‍රිම ආහාර පාන හා කඩ කෑමවලින් වළකින්න ඕනෑ.තරග විභාගවලටම ගත සිත යොමු නොකර ක්‍රීඩා, නැටුම් ගැයුම් හා ව්‍යායාමවල යෙදිලා සිත සතුටින් සැහැල්ලුවෙන් තියාගන්න ඕනෑ. එවිට සුන්දර ළමා වියක් වගේම සුවදායි අනාගතයකුත් ඔබට ලැබෙනවා සිකුරුයි.  ශ්‍රී ජයවර්ධනපුර වෛද්‍ය පීඨයේළමා රෝග පිළිබඳ ජ්‍යෙෂ්ඨ කථිකාචාර්යදකුණු කොළඹ ශික්ෂණ රෝහලේළමා රෝග පිළිබඳ විශේෂඥ වෛද්‍ය රුවන්ති පෙරේරාසාගරිකාදිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=am1309292</link>
    <topic>ආපසු හැරිලා ගිහින් දොර වහලා ආවා දැයි බලන ලෙඩේ ඔබටත් තිබෙනවාද?</topic>
    <author/>
    <content>ආපසු හැරිලා ගිහින් දොර වහලා ආවා දැයි බලන ලෙඩේ ඔබටත් තිබෙනවාද?එක් සන්ධ්‍යාවක අප කාර්යාලයට ඇතුළු වූයේ ඉතා පිරිසිදුවට හොඳින් හැඳ පැලඳගත් කාර්යාලීය බෑගයක් ද අතින් ගත් කඩවසම් තරුණයෙකි. ඔහුට අසුන් ගන්නා ලෙස ආරාධනා කළ විගස ඔහු මා ඉදිරියේ සෙමින් ආසනයේ හරි බරි ගැසෙමින් වාඩි වී ඔහුගේ කතාව ඉක්මනින් ම පවසන්නට විය.“මම බැඳලා වැඩි කාලයක් නෑ. අපි දෙන්නා වසරක පමණ කාලයක් ආශ්‍රය කරලා දෙපැත්තෙම ආශිර්වාදය මැද්දෙ තමයි විවාහ වුණේ. එයා හරිම හොඳ ක්‍රියාශීලී දක්ෂ කෙනෙක්. අවංකවම මට ආදරය කළා. කියන්න තරම් වරදක් නෑ. ඇයත් මම වැඩ කරන කාර්යාලයේමයි වැඩ කරන්නෙ. බැඳලා මාස 3 යන කොට මට තේරුණා මෙයාව මට ගැළපෙන්නෙ නෑ කියලා. මොකද හරි කලබලයි. වැඩ වල කිසිම පිරිසුදු කමක් පිළිවෙළක් නෑ. එයා හරිම කඩිසරයි. කාර්ය ශූරයි. නමුත් ගෙදරදි එහෙම නෑ.‍ මේවාට කතා බහ වෙලා අපි අතර හිත් නොහොඳකම් ඇති වුණා.මම ඒත් එයාට ගොඩක් ආදරෙයි. එයා එහෙම වෙන කිසිම කෙනෙක් එක්ක වෙන සම්බන්ධයකුත් නෑ‍. මටත් එහෙම නෑ‍. නමුත් දැන් එයා කියනව එයාට මගෙන් වෙන් වෙන්න අවශ්‍යයිලු. මේ ප්‍රශ්නය නිසා දැන් අපි දෙන්නාට කාර්යාලයේ වැඩ කරගෙන යන්න අමාරුයි. මට දික්කසාද වෙන්න නෙමෙයි අපේ පවුල රැකගන්න උදව් කරන්න. ඔහු දිගටම කතා කරගෙන ගියේ ය.මම කිසිදු කතාවක් නොකර අසා සිටියෙමි. ඉන් පසු ඔහු සමඟ කතා බහ කළ සාකච්ඡාවේදී දැන ගත් කරුණ නම් සඳුන් නම් වූ මෙම තරුණයා පෞද්ගලික ආයතනයක විධායක ශ්‍රේණියේ රැකියාවක් කරන අතර වැදගත් පවුලක ඉපිද හොඳින් ඉගෙන ගත් තරුණයෙකි. චමරි නම් වූ ඔහුගේ බිරිය පවුලට ගැළපෙන ඉතා උගත් වැදගත් කාන්තාවක් වූවා ය. සඳුන් පිළිවෙළට සියලු දේ කරන පිරිසුදුකම ගැන වැඩි උනන්දුවක් දක්වන ජීවිතය පිළිබඳව සැලසුම් කළ අයෙකු මුත් ඔහුගේ සිතුම් පැතුම් හා ක්‍රියාශීලීත්වයේ යම් වෙනසක් ද මා හට පැහැදිලි විය. ඒ කෙසේ වුව ද මෙය පවුලේ ප්‍රශ්නයක් වූ බැවින් මේ සඳහා සාර්ථක මඟ පෙන්වීමකට යෑමට අවශ්‍ය නම් බිරිය ද කැටුව පැමිණෙන ලෙස මා ඔහුට පැවසුවෙමි.පසු දිනෙක අපගේ ආරාධනයෙන් චමරි නම් වූ සඳුන්ගේ බිරිය සඳුන් සමඟ අප කාර්යාලයට පැමිණියා ය. මා පළමු දිනයේ සඳුන්ගේ සිතුම් පැතුම් හා ක්‍රියාවන් පිළිබඳව කළ නිරීක්ෂණයෙන් චමරි කළ හෙළිදරව්ව සමඟ සසඳන්නට විය. චමරි පැවසුවේ සඳුන් ඉතා ප්‍රියමනාප පිළිවෙළකට වැඩ කරන පුද්ගලයෙකු වූ බැවින් ඔහු සමඟ විවාහ වීමට තීරණය කළ බවයි. නමුත් විවාහ වී ඉතා ටික දිනකින් සඳුන්ගේ අසාමාන්‍ය සිතුම් පැතුම් හා හැසිරීම හා ක්‍රියාවන් ඇයට දක්නට ලැබුණු බව ඇය කීවා ය.ටික කාලයක් යෑමේදී ඒ පිළිබඳව කතා බහ දෙදෙනා අතර දික් ගැස්සී ඇත. සඳුන් පිළිබඳව චමරි දකින දුර්වලතාවය නම් පිරිසුදු කිරීම ඕනෑවට වඩා වැඩි වීමයි. සෑම බඩුවක් ම ඇඳුමක් ම ඔහු යම් කිසි පිළිවෙළකට තබයි. එහි යම් කිසි වෙනසක් සිදු වුවහොත් සඳුන්ට අසීමිත ලෙස තරහ යයි. මල් පෝච්චියක් එහා මෙහා කිරීම වැනි දේ ඊට උදාහරණයන් ය. කොතරම් පිරිසුදුව ඇඳුම් පැලඳුම් තැබුවත් සඳුන්ට එහි අඩු පාඩු පෙනෙයි. ඇඳුම අඳින්නට පෙර බොහෝ වාරයක් ගසමින් සිටී. විවාහයෙන් පසු කිසි දිනෙක වේලාවට පෙර කාර්යාලයට යෑමට චමරි හට නොහැකි වී තිබේ. ඇය උදේ සඳුන් නිවසින් පිටවී යෑමට පෙර වැඩ කටයුතු බොහෝ වේලාවක් ගත වන බැවිනි. නිවසේ යතුර දමා යතුරු පැදියෙන් ටික දුරක් ගොස් නැවත හැරී එන්නේ යතුර නිසි අයුරින් වැසුණා දැයි බැලීම සඳහා ය. මෙම ප්‍රමාදය උදෑසන සිට දිනය අවසන් වන තෙක් ම පවතින බව චමරි අප හා පැවසුවා ය. චමරිගේ කතාව ඉතා සාවධානව අසා සිටි සඳුන් පැවසුවේ ඇයගේ කතාව සත්‍ය බවට අනුමත කළේ ය.මේ වනවිට වරද කාගේදැයි පැහැදිලි විය. ඇත්ත වශයෙන් ම හෙළිදරව් වූ කරුණු අනුව කතා නායකයා වන සඳුන් බොහෝ කලක සිට නිව්රෝශීය තත්වයේ මානසික රෝගයක් වන ග්‍රස්තීය අනිවාර්ය අක්‍රමතා වෙන් පෙළෙමින් සිටී. මෙම රෝගී තත්ත්වයේදී මූලිකවම සිදුවන්නේ යම් කිසි පාලනය කරගත නොහැකි සිතුවිල්ලක් හෝ ක්‍රියාවක් කිරීමයි. මෙම රෝගී තත්ත්වය ජානමය තත්ත්වයක් යටතේ ද සමාජීය පරිසරයක තත්ත්වයක් යටතේ ද ඇති විය හැකි ය.ඉදිරි මොළයේ ඇතිවන රසායනික විපර්යාස මොළය තුළ සිදුවන අතර ඕනෑවට වඩා පිරිසුදු බාවය, පිළිවෙළ සොයා බැලීම, බඩු බාහිරාදිය සෑම විටම පිළිවෙළට තැබීම, දොර අගුල් දැමීම, විදුලි ලාම්පු නිවීම, යමක් නැවත නැවත කිරීම මෙම රෝගයේ ලක්ෂණ කිහිපයකි. කරදරයක් වනුයේ මේ ආකාරයට ඕනෑවට වඩා සැලකිලිමත් වීම නිසා ඔවුන් බොහෝ විට ‍එදිනෙදා කටයුතු වලදී පමා වීමට ලක්වීමයි.එසේ ම තමාට අවශ්‍ය පරිදි කළහොත් තවත් අයෙකු විසින් එය වෙනස් කළහොත් කෝපයට පත්ව සමාජයේ අනිකුත් අය සමඟ ප්‍රශ්නවලට පැටලේ. උත්සව වැඩ වැනි පොදු අවශ්‍යතාවලදී බොහෝ ප්‍රශ්න ඇති වේ. සහකාරිය හෝ සහකාරයා මෙම තත්ත්වය හොඳින් හඳුනාගෙන ඉන් මිදීමට උදව් නොකළහොත් පවුල් ජීවිතයේ ප්‍රශ්න ඇතිවීම අනිවාර්ය වේ. ගුණ යහපත් කාන්තාවක වන චමරි සඳුන්ගේ මෙම තත්ත්වය ඉතා ඉක්මනින් හඳුනා ගත්තා ය.ඇය සඳුන්ගෙන් වෙන් නොවී සඳුන් සමඟ එකට ජීවත් වෙමින් ඔහුගේ මෙම රෝගී තත්ත්වය සුව කර ගැනීමට උදව් වීමට කැමැති වූවා ය. එය මේ යුවළට මෙන් ම අපට ද මහත් සැනසිල්ලක් විය. මෙවැනි රෝගීන් සඳහා‍ ඖෂධ ප්‍රතිකාර මෙන් ම මනෝ ප්‍රතිකාර ද බොහෝ ඇත. සංජානීය චර්යා ප්‍රතිකාර මේ රෝගය සඳහා අප යොදා ගත් අතර අනවබෝධයෙන් දික්කසාදය කරා යෑමට සිටි යුවලක් මේ වනවිට රෝගී තත්ත්වයන් ද මග හරවාගෙන බොහෝ සතුටින් කල් ගෙවයි.  මනෝ විද්‍යා උපදේශකමේජර් සුසන්ත ද සිල්වා (විශ්‍රාමික)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=am1309293</link>
    <topic>හොඳ කලා නිර්මාණයකට අප මෝහනය කළ හැකියි</topic>
    <author/>
    <content>හොඳ කලා නිර්මාණයකට අප මෝහනය කළ හැකියිඑදිනෙදා ජීවිතයේදී අප මුහුණ දෙන විවිධ දුක් කම්කටොලු අමතක කර දැමීම සඳහා විවිධ අය විවිධ දේ සිදු කරති. ඒ අතරින් සෞන්දර්යාත්මක, කලාත්මක ක්‍රියාකාරකම්වලට ඇත්තේ මුල් තැනකි. දුක, වෙහෙස, නිවා දැමීම, සතුටු වීම හැරුණු විට තම තම සිතත් ගතත් සුවපත් කරගෙන සෞඛ්‍ය සම්පන්න ජීවිතයක් ගත කිරීම සඳහා ද සෞන්දර්යාත්මක ක්‍රියාකාරකම් ඉවහල් වන බව ඔබ දන්නවා ද?එවැනි අපූරු මිනිසෙකු මට මුණගැසිණි. ඔහු තනිවම ජීවත් වන තරමක් වයෝවෘද්ධ අයෙකි. ඔහු රෝග කීපයක් සඳහා ද ඖෂධ ද භාවිත කරයි.“මම දැන් ජීවිතේ ගැටගසාගන්න විඳින දුක මතක් වෙනකොට හරිම කනගාටුවක් දැනෙනවා. කිසිම දේකින් මගේ ඇඟට, පතට වත් හිතට වත් සහනයක් නැහැ. මට තියන එකම සැනසිල්ල තමයි මගේ ඉස්සර තරුණ කාලේ ගැන මතක් කරන එක, ඒ කාලේ අහපු සින්දුවක් මතක් කරගෙන. ඒ කාලය ගැන සිහි කරනකොට හිතට හරිම සතුටක් දැනෙනවා. ඇගේ පතේ අමාරුත් අඩුවෙලා යනවා” යැයි ඔහු වැඩි දුරටත් පැවැසීය.ගීතයක් රස විඳීම යනු සෞන්දර්යාත්මක අත්දැකීමකි. එය කලාත්මක රසයකි. එම සෞන්දර්යාත්මක, කලාත්මක කටයුතුවල නිරත වීමෙන් පුද්ගලයෙකුගේ මානසික සහ ශාරීරීක සෞඛ්‍යයෙහි පැහැදිලි වෙනසක් ඇති කළ හැකි බව දැන් අනාවරණය වෙමින් පවතී. ඒ නිසා සෞන්දර්යය සහ මිනිසුන්ගේ සෞඛ්‍යය අතර ඇති සබඳතාව පිළිබඳව නූතන ලෝකයේ බොහෝ පර්යේෂණ පැවැත්වෙමින් තිබේ.මීට කලකට පෙර ඇමෙරිකාවේ එවැනි අපූරු පරීක්ෂණයක් සිදු කෙරිණි. එහි අරමුණ වූයේ සෞන්දර්යාත්මක කටයුතුවල නියැළෙන පුද්ගලයන්ගේ ශරීර සෞඛ්‍ය තත්ත්වයේ සිදුවන වෙනස්කම් අධ්‍යයනය කිරීමය. එහිදී එළිදරවු වූයේ එවැනි සෞන්දර්යාත්මක ක්‍රියාකාරකම්වල නියැළෙන පුද්ගලයන්ගේ මානසික ආතතිය සැලකිය යුතු තරමට අඩු වන බවත්, සෞඛ්‍ය යහපත් වන බවත් ය.අප රටේ ද මෑතකදී එවැනි අත්හදා බැලීම් කිරීම ආරම්භ කරන ලදී. කොළඹ ජාතික රෝහලේ හෘද රෝග ඒකකයේ පැවැත්වුණු සංගීත චිකිත්සාව එයට නිදසුනකි.සැබැවින්ම සෞන්දර්යාත්මක ක්‍රියාකාරකම් වලින් පුද්ගලයකු නිරෝගී වන්නේ කෙසේ ද? යන ප්‍රමාණය මෙහිදී මතුව එයි.එයට පිළිතුර මෙසේ ය.සෞන්දර්ය - කලාව යනු මිනිස් සිත ප්‍රබල ලෙස ග්‍රහණය කරගන්නා සොඳුරු මාධ්‍යයකි. ඒ නිසා මිනිසුන් කලාත්මක නිර්මාණ රස විඳින්නෙ තමන්ගේ මුළු හදවතින්ම ය. ඔවුන් එසේ රස විඳින නිර්මාණ ඔවුන්ගේ හද පතුලටම කිඳා බසියි. වෙනත් අයුරකින් පවසන්නේ නම්, එම කලා නිර්මාණ රසිකයන්ගේ උඩු සිත මඟ හරිමින් යටි සිතට කා වදියි. එබැවින් එය ද එක්තරා ආකාරයක මෝහනයකි.සිත, ගත පිනා යන ගීතයක් හෝ රංගනයක් දුටු විට එය මන මෝහනීය ගීතයක් සේ රංගනයක් යැයි කියන්නේ ඒ නිසාය. සැබැවින්ම හොඳ කලා නිර්මාණයකට අප සැවොම මෝහනයට පත්කළ හැකිය.රෝගීන්ට වෛද්‍ය ප්‍රතිකාර සිදුකිරීම සඳහා යොදාගන්නා සායනික මෝහන වෛද්‍ය ක්‍රමයේ ද මූලධර්මය එයයි. එමඟින් අදාළ පුද්ගලයාගේ උඩු සිත මඟ හරිමින් යටි සිතට සෘජුවම හොඳ අදහස් සහ යෝජනා ඇතුළු කරනු ලබයි. එමඟින් ඔහු සුවපත් කළ හැකියි. ඒ කාර්යයම හොඳ කලාත්මක නිර්මාණයකට ද සිදුකළ හැකිය. මේ නිසා වර්තමානයේ දී සෞන්දර්යාත්මක කටයුතු විවිධ රෝගී චිකිත්සාවල් වශයෙන් යොදා ගැනීම ඇරැඹී ඇත. දැන් අපට “සංගීත චිකිත්සාවල්” වැනි කලාත්මක චිකිත්සාවල් පිළිබඳව අසන්නට ලැබෙන්නේ එහෙයිනි.අපට නිතර නිතර අසන්නට, දකින්නට ලැබෙන කලාත්මක කටයුතු අතර සංගීත, චිත්‍ර, නැටුම්, නාට්‍ය, චිත්‍රපට, මූර්ති වැනි දේ පවතියි. ඊට අමතරව සාහිත්‍යය ගණන් ගත හැකිය. තවත් සියුම් ලෙස සිතා බලන්නේ නම් අප එදිනෙදා ජීවිතයේ සිදු කරන බොහෝ කටයුතුවල ද යම් කිසි කලාවක් ඇති බව හඳුනා ගත හැකිය.ආහාර ගැනීම, ඉගෙන ගැනීම, ඇදුම් පැලඳුම්, ක්‍රීඩා, නිවාස තැනීම, මාර්ග තැනීම ආදි සෑම දෙයක්ම එක් අතකට කලාවකි. වෙනකක් තබා සොරකමක්, රැවටීමක් හෝ යුද්ධයක් පවා එක්තරා කලාවකට සිදුකිරීමෙන් එය වඩාත් සාර්ථක කර ගත හැකිය. මේ අනුව කලාව අපට කොතරම් සමීප දෙයක් දැයි ඔබට වැ‍ටහෙනු ඇත.කලාව සහ සෞන්දර්යය යනු මිනිස් ජීවිතයක සමබරතාව රැක දෙන අපූරු දෙයකි. කලාවෙන්, සෞන්දර්යයෙන් දුරස් වූ මොහොතක අපේ සිතුවිලි කොතරම් හැඟීම් විරහිත දැයි හඳුනා ගත හැකිය.ඕනෑම පුද්ගලයෙකු සතුව මොන යම් හෝ ආකාරයක සෞන්දර්යාත්මක කුසලතාවක් තිබේ. එය වඩා ඔපමට්ටම් කරගැනීම මඟින් ඔහුගේ කායික, මානසික සුවතාව වඩා වර්ධනය කරගත හැකිය.අද තරම් මිනිසුන් මානසික ආතතියකින් සිටින වෙනත් කාලයක් ඇති දැයි සැක සහිතය. මානසික ආතතිය ඒ තරම් අද කාලයේ සුලබය. මානසික ආතතිය අවම කරගැනීම සඳහා කලා නිර්මාණවලින් ලබාගත හැක්කේ මහඟු පිටිවහලකි.උසස් කලා නිර්මාණයක් කළ හැක්කේ මනසින් නිරෝගී, සමබර අයෙකුට පමණි. එමෙන්ම ඒවා රස විඳිය හැක්කේ ද එවැනිම අයෙකුට පමණි. කලාත්මක හැඟීම් ජනිත වන්නේ ද නිස්කලංක තැන්පත් මනසක් තුළය. නිසල ජලය රැඳි ඇති විලකට පුංචි ගල් කැටයක දැමු විට ඉන් තරංග නිකුත් වන්නා සේ කලාත්මක සිතක බොහෝ සෞන්දර්යාත්මක නිර්මාණ බිහිවෙයි. එබඳු මනසක නිරෝගී බව ද අත්දැකිය හැකිය.අද කාලයේ බොහෝ ටෙලිනාට්‍යවල ප්‍රධාන අරමුණ වන්නේ දුක නිෂ්පාදනය කිරීමයි. දුකට අප කොතරම් අකමැති වුවත් මෙම නිර්මාණ ජනප්‍රිය වී ඇත.එයට හේතුව කුමක් ද?දුක යනු එක්තරා රසයකි. ඒ නිසා මිනිස්සු දුක ද රස විඳිති. නමුත් වැඩි වැඩියෙන් දුක රස විඳීමට ගියහොත් සිදුවන්නේ කුමක් ද?සිතේත්, ගතේත් නිරෝගී භාවය නැති වීමයි. ඇතැම් විට විශාදය වැනි රෝගවලට පවා එය හේතු විය හැකියි. මේ නිසා අප නිතරම ගැටීම්, තැවීම්, දුක, ප්‍රශ්න ආදිය බහුලව ඇති නිර්මාණ රස විඳීම නොකළ යුතුය.අප එදිනෙදා ජීවිතයේ අත් විඳින රසයන් අතරින් සෞන්දර්යය ඉතා සෞම්‍ය වූත්, සියුම් වූත් ස්වාභාවික වූත් රසයකි. එබඳු උසස් රස වින්දනයක් මඟින් සිතටත්, ගතටත් ඇතිවන සැහැල්ලුව, තෘප්තිය වෙනත් අයුරකින් ලබාගත නොහැකිය. එම සැහැල්ලුව තුළ මානසික ආතතිය අවම වී නොයෙකුත් ලෙඩ රෝග ආදිය ඇතිවීම පාලනය වෙයි. විශේෂයෙන්ම රෝග සඳහා බලපාන යම් යම් මානසික හේතු වෙතොත් ඒවා ද ඉවත්ව යයි.කෙනෙකුගේ සිත අභ්‍යන්තරයේ ඇති හැඟීම්, නිර්මාණශීලී බව, දක්ෂතා ආදිය පිටතට රැගෙන එන හොඳ මාධ්‍යයක් ලෙස කලාව හැඳින්විය හැකිය. එමඟින් සමාජයට නව අදහසක්, පණිවුඩයක්, ආදර්ශයක් මෙන්ම මිනිසුන්ට සිතීමට යමක් ලබාදිය හැකිය. අලුත් ලෙස සිතන්නට හුරුවන මිනිසුන්ගේ ඒකාකාරී භාවය දුරු වී යයි. නව නිපැයුම් බිහිවෙයි. ඒකාකාරී වීම, යාන්ත්‍රික වීම මානසික ආතතියට ප්‍රබල හේතුවකි.හාස්‍ය හෙවත් විහිළුව යනු ඉතා ප්‍රබල කලා මාධ්‍යයකි. හාස්‍යය යනු හුදෙක් “තේරුමක් නැති සතුටක්” නොවේ. හාස්‍යයෙහි බොහෝ ප්‍රයෝජන ඇත. නිරෝගී භාවය එයින් ප්‍රමුඛ තැනක් ගනී.වෛද්‍ය ප්‍රතිකාර සඳහා යොදාගන්නා එන්නත් පිළිබඳව ඔබ අසා ඇත. ඒවායින් සමහර එන්නත් ශරීරගත කළ සැණින් රෝගී පුද්ගලයාගේ ශරීරයේ ක්ෂණික වෙනස්කම් සිදුකළ හැකිය. පුද්ගලයෙකු සිනහ ගැස්වීම ද මෙබඳුම දෙයකි. එමඟින් ක්ෂණිකව ඔහුගේ ශරීරයේ සහ මනසේ පැහැදිලි වෙනසක් ඇති කළ හැකිය. හාස්‍යය මඟින් පුද්ගලයෙකුගේ තරහාව, දුක, මානසික පීඩනය ආදිය දුරු කළ හැකිය. අන්තර් පුද්ගල සම්බන්ධතා වර්ධනය කළ හැකිය.දරුවන් කුඩා කාලයේ සිට සෞන්දර්යාත්මක ක්‍රියාකාරකම්වලට ද යොමු කළ යුතුය. එමඟින් දරුවන්ගේ ශාරීරික මෙන්ම මානසික වර්ධනයට ද හොඳ පිටුවහලක් ලැබේ. උසස් රස වින්දනයට හුරු කිරීම තුළින් පහත් දේ වින්දනය කිරීමට පෙලඹීම නතර කළ හැකිය. එමෙන්ම සෞන්දර්ය ක්‍රියාකාරකම් මඟින් දරුවකුගේ නිර්මාණශීලී හැකියාව, සහයෝගීතාවය, අන්තර් පුද්ගල සබඳතාවන් ආදිය වර්ධනය වෙයි. එපමණක් නොව, ප්‍රශ්න විසඳීමේ හැකියාව, හැඟීම් පාලනය, ශාරීරික හා මානසික කුසලතා, ආත්ම ශක්තිය සහ පෞරුෂය වර්ධනය වෙයි.පාසලේ ඉගෙන ගන්නා කාලයේදී දරුවන් තම ප්‍රමුඛ අවධානය ලබාදිය යුත්තේ අධ්‍යාපන කටයුතු වලටය. නමුත් විෂයය බාහිර කටයුත්තක් ලෙස සෞන්දර්යාත්මක ක්‍රියාකාරකම් තෝරා ගැනීම ඉතා හොඳය. දරුවෙකු පොතේ පතේ ඉගෙනීම සඳහා පමණක් යොමු කළහොත් ඔහු යම් දිනක ආත්මාර්ථකාමී අයෙකු බවට පත්විය හැකිය.සාර්ථක මිනිසෙකු යනු තෘප්තිමත් අයෙකි, සතුටින් සිටින අයෙකි, යහපත් ආකල්ප සහ ස්වාධීන චින්තනයක් ඇති අයෙකි. මෙම දේවල් ඔප් නැංවීම සඳහා කලාව මහත් පිටුබලයකි. තම හැඟීම් සහ ගැටළු බාහිර ලෝකයාට ප්‍රකාශ කර ගැනීමට නොහැකිව, අසරණ වූ සහ රෝගී තත්වයට පත්වූ අය කොතෙකුත් සිටී ද? හැඟීම් ප්‍රකාශනය මෙන්ම ඒවා අන් අය සමඟ සන්නිවේදනය කිරීමේ උපක්‍රමයක් ලෙස කලා මාධ්‍යය යොදගත හැකිය.පැය විසිහතරම සිත් පිත් නැති යන්ත්‍ර ලෙසින් ක්‍රියා කරන අප යන්ත්‍ර ලෙසම අබලන්ව යන්නෙමු. අපගේ ජීවිත අප කෙලෙස ගත කළද, ඒවා කලාත්මක ලෙස ගොඩනඟා ගත හැකිය. එය වින්දනය කරන දෙයක් බවට පත්කරගත හැකිය. එමඟින් නිරෝගී භාවය ලැබ සිතත්, ගතත් වයසට යාම පවා පමා වෙයි.සංකීර්ණ, කාර්ය බහුල, යාන්ත්‍රික මිනිසුන් සිටින සමාජයක කෙනෙකුට තවත් කෙනෙකුගේ හැඟීම් දැනෙන්නේ නැත. එවැනි මනසක් ඉතාම ගැටුම්කාරීය. විවිධ අරමුණු, ඉලක්ක හඹා යමින් කලබලකාරී වන එවන් මිනිසෙකුට තවත් කෙනෙකුගේ හදවත හඳුනාගත නොහැකිය. මේ නිසා ඔහු තමා පීඩාවට පත් වී ඇති ලෙසටම අන් අයව ද පීඩාවට පත් කරයි.මහනුවර මහ රෝහලේහදිසි ප්‍රතිකාර එ්කකයේ ප්‍රධානීසායනික මෝහන වෛද්‍යඑච්. දමිත් හෙට්ටිආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=ay1309291</link>
    <topic>එන්නෙ වලියටම නම්; දෙන්නෙ හකුපාඩ ගැලවෙන්න!</topic>
    <author>අරුණි මුතුමලී</author>
    <content>සම්පූර්ණ නම?කොඩිතුවක්කු ආරච්චිලාගේ අනූෂා දිල්රුක්ෂි කොඩිතුවක්කු.ඉගෙන ගත්තේ?ගිරිඋල්ල හමංගල්ල මහ විද්‍යාලයේ.පාසලේදී වැඩියෙන්ම කැමති විෂයය?පෙරදිග සංගීතය. උසස් පෙළටත් කළේ ඒ විෂයයි. ඒත් පුංචි කාලේ ඉඳන්ම මලල ක්‍රීඩාත් කළා. ඒවායින් පාසල් වර්ණ පවා ලැබුණා. නමුත් පාසලේ පහසුකම් අඩු නිසා ඉතා අපහසුතා මැද තමයි ක්‍රීඩා කළේ.විශ්ව විද්‍යාලයට නොගියේ?කැලණි සරසවියට තේරිලා හිටියේ. මගේ තාත්තා ලංගම සේවකයෙක්. අම්මා ගෘහිණියක්. අපේ පවුලේ ගෑනු ළමයි තුන්දෙනයි. මම මද්දුමි. විශ්වවිද්‍යාලයට ගියා නම් මට මාසෙකට හාරපන්දාහක් අමතරව වියදම් කරන්න වෙනවා. දන්නවානේ ර‍ජයේ සේවකයන්ගේ වැටුප? ඒ නිසා රැකියාවක් සොයාගන්න හිතුවා.මලල ක්‍රීඩිකාවක් බොක්සිංවලට මාරුවුණේ?නිල්මිණි කියලා නංගි කෙනෙකුයි තවත් යාළුවෙකුයි එක්ක ඇවිත් ස්ලිම්ලයින් ක්‍රීඩා සංගමයට බැඳුණා. නිල්මිණි කරාතේ රගර් බොක්සිං කරන නිසා මේ ක්ලබ් එකට සම්බන්ධ වෙලා හිටියේ. මම මුලින්ම බැඳුණේ රගර් කණ්ඩායමට. එයින් 2002 අනුශූරතාවත්, 2003 ශූරතාවත් අපේ කණ්ඩායමට ලැබුණා.ඔහොම ඉද්දි මගේ උස අඩි 5 යි අඟල් 6 ක් විතර නිසා හොඳට අතේ දිගත් තිබෙන නිසා බොක්සිං ගහමුද කියලා නංගියි හර්ෂ කුමාර මහත්මයයි ඇහුවා. ඊට පස්සේ ඔවුන් යන්තම් කියා දුන්නාම මටත් ආශා හිතුණා.ඊට කලින් බොක්සිං ගැන ආශාවක් තිබුණද?අපෝ! ඉස්සර මම බොක්සිං දිහා බලන්නවත් කැමති නැහැ. නංගිව එක්කගෙන ගියාමත් මම මඟ ඇරලා එනවා.ඒත් මේ ක්‍රීඩාව ඉගෙන ගනිද්දි විනයක් තිබෙනවා ආරක්ෂක ක්‍රම තිබෙනවා කියලා දැනුණා ම ඒ අකමැත්ත නැතිව ගියා.පළමුවරට නාස්පොල්ල කැඩෙන්න මූණ පුරා පාරක් වැදුනම ඒ ආශාවට මොකද වුණේ?නහය කැඩුණට ඇදවෙලා නෑ, මගේ තොල්පට, ඇහිබැම නළල නිකට ඕන තරම් තුවාල වෙලා තියෙනවා. ඒත් තාම මම ලස්සනයි නේද?බොක්සිං නිසා රගර් අතහැරියාද?නෑ. මේ ආයතනයේ රැකියාවක් ලබා ගැනීමේ අපේක්ෂාවකුත් මට තිබුණා. ඒ කාලේ ක්‍රීඩා කටයුතුත් හොඳීන්ම කෙරුණා. ඒ නිසා ක්‍රීඩා දෙකම කරගන ගියා. අවසානයේ හොංකොංවල තරගය සඳහා ශ්‍රී ලංකා කාන්තා රග්බි කණ්ඩායමට MAS හෝල්ඩින් ආයතනයෙන් ම තේරුණේ මම විතරයි. 2003 දී රගර්වලටයි දෙවැනි ආසියානු ‍බොක්සින් තරගාවලියේ ලෝකඩ පදක්කමයි දෙකම දිනන්න පුළුවන් වුණා. ඒ නිසයි අදටත් අපේ ඉටු දෙවියකු වගේ ඉන්න ඩයන් ගෝමස් මහත්මයා මාව හඳුනා ගත්තේ.දැන් වෘත්තිය වශයෙන් කරන්නේ?මම 2004 සිට ස්ලිම්ලයින් ආයතනයේ මානව සම්පත් කළමනාකරණ විධායකවරියක් හැටියට සේවය කරනවා.ඔබ බොක්සිං ගහන්නේ කුමන කාණ්ඩය යටතේද?ආධුනික බොක්සිං ක්‍රීඩිකාවක් හැටියට මම ඇරඹුවේ කිලෝග්‍රෑම් 48 කාණ්ඩයෙන්. තවමත් ක්‍රීඩා කරන්නේ එම කාණ්ඩයේමයි. මුලින්ම ශ්‍රී ලංකා පාබල හමුදාවේ ක්‍රීඩිකාවන් සමඟ තරග කරලා දිනුවා. ඒ වගේම “හොඳම බොක්සර්” වුණා. මම ක්‍රීඩා කරන්නේ 48 කාණ්ඩයේ වුණාට මේ රටේ 51, 60, 75, 80 අය වුණත් මට අභියෝගයක් නෙවෙයි.මම තරග කළ ද්විත්ව තරග සමඟ අන්තර්ජාතික පදක්කම් 13 ක් ලබාගෙන තිබෙනවා. 2009 ආසියානු තරගාවලියෙන් ලෝකඩ පදක්කම, 2010 වියට්නාමයේ පැවති ආසියානු තරගාවලියේ රන් පදක්කමත්, 2013 ටියුනීසියාවේ පැවැත්වුණු අන්තර්ජාතික බොක්සිං තරගාවලියේ රන් පදක්කමත් එයට අයිතියි. 2010 ලෝක වර්ගීකරණයේදී මට 6 වැනි ස්ථානය හිමිවුණා.ඔලිම්පික් යන්න බැරි වුණේ?මගේ කාණ්ඩය කිලෝ 48 නිසා. ඔලිම්පික් යවන්නේ කිලෝ 51, 60, 75 අය විතරයි.සමාජය හිතන්නේ ගැහැනු සුකුමාල විය යුතුයි කියලා?මම කූඹියෙක්වත් මරන්නෙ නැති කෙනෙක්. බොක්සිං ගැන මම දකින්නේත් වෙනස්ම විදිහකට. ඒක තරගයක්. තරගෙකදි ප්‍රතිවාදියා එක්ක තරහක් අපට නෑ, ඒ නිසා ලේ පෙරාගෙන, මරාගෙන, කොටාගෙන ගහගන්න යන්නේ නෑ. හරියට තාක්ෂණය භාවිත කරලා උපරිම ශිල්පීය දක්ෂතාව යොදල තරග කරන කෙනා දිනනවා. සුකුමාල විදිහට හිතලා අනෙකාට රිදෙයිද කියලා හිත හිත ඉන්න වෙලාවක් තරගයකදි නෑ.ප්‍රතිවාදියාගෙන් හොඳ පාරක් වැදුණොත්?මට එහෙම පාරක් වැදුණේ ඇයි කියලා හිතන්න වෙනවා. ආවේගශීලීවෙලා මේ ක්‍රීඩාව දිනන්න බෑ. පිටරට අය සමඟ තරග වදිද්දි එය හොඳින් අවබෝධ වෙනවා. ඒ අය ගහන්නේ තරහට නෙවෙයි. මරන්නත් නෙවෙයි. හොඳ ‘පන්ච් එකක්’ ගනිද්දි අපටත් රිදෙනවා. තරගෙකදී ගුටි කන්න වෙයිද? කියලා අපිත් ඇ‍ඟේ ලේ රත්වෙලා තමයි යන්නේ. ඒත් මම කවදාවත් පරදින්න කැමති නැහැ.ඉස්කෝලේ යන කාලෙත් එහෙම ද?අසාධාරණය දැක්කොත් අනිවාර්යෙන් කතා කරනවාමයි. මගේ පණ වගේ ඉන්න අම්මයි තාත්තයි වුණත් වැරැද්දක් කළොත් ඒකට මම විරුද්ධයි. හැබැයි පාසල් කාලේ මට ශිෂ්‍ය නායිකා තනතුරු වගේ දේවල් තිබුණ නිසා වැඩිපුර විනය ගරුකව ඉන්න වුණා. අනෙක අපේ පාසල මිශ්‍ර පාසලක්නේ.ඒ කියන්නේ පිරිමි ළමයින්ට බයද?මම? අපේ ගෙදර ගෑනු ළමයිම නිසා බාප්පාගේ පුත්තු එක්ක තමයි සෙල්ලම් කළේ. වැරැද්දක් වුණොත් නම් ඉතින් ඒ අයට ගහන්නේ, පෙරලගෙන.දැනුත් එහෙමද?අසාධාරණයක් කරන්න හැදුවොත් දෙනවමයි හකුපඩා අනිත් පැත්තට යන්න. දැන් මට එහෙම හොඳට කරන්නත් පුළුවන්නේ. වරක් මගේ මිතුරියක් වෙනුවෙන් එහෙම අවස්ථාවක් උදා වුණා බස් එකකදි. ඒත් දැන් රැකියාව මානව සම්පත් කළමනාකරණය නිසා ඕනම තැනකදී වරක් දෙවරක් ඉඟියෙන් වගේ ම වචනෙන් කියලා බලනවා විසඳගන්න පුළුවන්ද කියලා. ඒත් වැඩේ ලොකුවටම එනව නම් මම බය නෑ.ගෑනු ළමයින්ට?කවදාවත් තරගෙකදි ඇරෙන්න ගහලා නෑ. පුහුණුවීම්වලදි වුණත් මූණට ගැහුවත් බඩට එහෙම ගහන්නෙම නෑ. අනෙක මට හරියන තරගකාරියක් මේ රටේ නෑ. ඒ නිසා මම පුහුණුවීම් කරන්නේ පිරිමින් සමඟයි. එතකොට මට අත දිග ඇරලා ගහන්නත් පුළුවන්නේ.විවාහ වුණදාක ඔහොම පුළුවන්ද?මම ආදරේ කරනවා නම් පණ දෙවෙනි කොට ආදරේ කරනවා මුළු හදවතින්ම.එහෙම කරලා තියෙනවද?ඔව්. පාසල් සමයේ අවසාන කාලේ එකම එක වතාවක් ඇතිවෙන්න ආදරේ කළා.දැන්?තාම එහෙම එකක් නෑ. විවාහය ගැන මට තියෙන්නේ දෙගිඩියාවක්. මම හරිම සැහැල්ලුවෙන් ඉන්න කැමති කෙනෙක්. ගෙදර වුණත් අනවශ්‍ය බඩුමුට්ටු පොදි බැඳගෙන තියාගන්නේ නෑ. ගොඩාක් බර හිතේ දරාගෙන ඒ ගැන හිත හිත ඉන්න මම කැමති නෑ, ලැබුණ දෙයින් සතුටු වෙලා කාගෙවත් හිත රිදවන්නේ නැතුව, මේ කේන්තියන ගතිය ටිකක් අඩුකරගෙන ඉන්නයි මට ඕනැ. මගේ ජීවිතේ ලොකු බලාපොරොත්තුත් නැහැනේ. හැබැයි කවුරු හරි මට වගකීමක් දුන්නොත් ඒක අකුරටම කරනවා. ඕන වගකීමක් දරා ගන්නත් මට පුළුවන්.“කෙල්ලෙක්ට” “කොල්ලෙක් වගේ” පෙනුමක් තිබීම ආදරයට බාධාවක් ද?කෙනෙක් තව කෙනෙකුට හදවතින්ම බැදුණොත් පෙනුම කුමක් වුණත් දාලා යයි කියලා මම හිතන්නේ නෑ. එහෙම බැදුණු මිතුරු මිතුරියන් මට ඕනෑ තරම් ඉන්නවා.ඔබ ක්‍රීඩාවෙන් මෙවන් ස්ථාවරයකට ආ යුතුයි කියා කවදා හෝ සිතුවාද?ඔව්. මම පොඩි කාලේ ඉඳන්ම දක්ෂයෙක් විය යුතුයි කියා හිතුවා. ක්‍රීඩාව වගේම අධ්‍යාපනයත් සමතුලිතව කරගෙන ආවා. විශේෂයෙන් ක්‍රීඩා කරද්දි පාඩම් හොඳට කරන්න පුළුවන් වෙනවා. මම කිව්වේ මම පරදින්න කැමති නෑ කියලා. ඒ නිසා දිනන්න පුළුවන් හැම වැර වීරිය ම යොදලා කටයුතු කළා.මේ තරම් දුරක් ඒ ගමනේ එන්න මට ලැබුණේ ඩයන් ගෝමස්, හර්ෂ කුමාර, අනුරුද්ධ රත්නායක, විමුක්ති ද සිල්වා සහ කියුබානු ජාතික ස්කොට් හා ප්‍රොමිතා යන මහත්වරුන්ගේ ස‍හයෝගය නිසා බවත් මතක් කළ යුතුමයි.ඒ කියන්නේ කවදාවත් පැරදිලාම නැද්ද?ලෝක ස්වභාවය අනුව මමත් පැරදිලා තිබෙනවා තරගවලින් වගේම පෞද්ගලික ජීවිතේ සමහර අවස්ථාවල.දරාගන්න පුළුවන් වුණාද?දරාගන්න බැරි තරම් දුක හිතුණා. රෑට ඇඩුණු අවස්ථා තිබෙනවා. සමහර දේවල් මතක් වෙද්දි අදටත් දුක හිතෙනවා.පැරදුණාම ප්‍රතිපත්ති වෙනස් වෙනවද?නැහැ. මම බොහොම දැහැමින් සෙමින් ඉන්න කෙනෙක්. කාටවත් වංචාවක් කරන්නේ නෑ. කිසිම දෙයක් නිසා ප්‍රතිපත්ති වෙනස් වෙන්නේ නෑ,ඔබ ඔබ ගැන කොයිතරම් සැලකිලිමත් ද?ගොඩා... ක්. මම මගේ කෑම ගැන සැලකිලිමත්. ඒක අද බොහෝ දෙනෙක් කල්පනා නොකරන හොඳ පුරුද්දක්. මම කන්නේ මට ගුණදායක දේ විතරයි. මම වාහනය පදවන්නේ මගේ පරිස්සම තහවුරු වෙන වේගයකින්. මම යතුරු පැදියක යන්නේ හිස් වැසුමක් පැළඳගෙන. මොකද එහෙම නොකර අපරීක්ෂාකාරී වුණොත් ම‍ගේ ඉලක්ක සපුරාගන්න එය බාධාවක් වන්න පුළුවන්. ඒක තමයි කැපවීම කියන්නේ. ගමනක් යන්න නම් ඒ කැපවීම අත්‍යවශ්‍යයි.අද ඔබේ කැපවීම කෙබඳු අනාගත සිහිනයක් සැබෑ කර ගන්නද?ලබන වසරේ ස්කොට්ලන්තේ පැවැත්වෙන පොදු රාජ්‍ය මණ්ඩලීය ක්‍රීඩා උලෙළේදී බොක්සිං ශූරතාව දිනාගන්න. ක්‍රීඩාවෙන් සමුගැනීමට සිතුණත් එය නොකළේ මේ තරගය නිසයි.බොක්සිංවලට සමු දුන් පසු?ක්‍රීඩාව පිළිබඳ උපාධියක් සඳහා මම දැනටමත් අඩිතාලම දාලයි තිබෙන්නේ. අපේ රටේ ක්‍රීඩාවට තිබෙන සැලකීම ගැන කවුරුත් දන්නවා. ඒ නිසා අනාග‍ෙත් බිහිවන ක්‍රීඩක ක්‍රීඩිකාවන් වෙනුවෙන් ජ්‍යෙෂ්ඨ බොක්සිං ක්‍රීඩිකාවක් ලෙස මට කළ හැකි උපරිම දෙය කිරීමයි මගේ අපේක්ෂාව.ඔබ කාන්තාවක් වීම මේ අපේක්ෂාවන් ජය ගන්න කෙසේ බලපායි ද?කාන්තාවක් වුණා කියලා ලද බොළඳ විදිහට හිටියොත් කිසිදෙයක් කරගන්න බැහැ. තමන්ට තමන් ගැන ආත්ම විශ්වාසයක් තිබිය යුතුයි. මම කීවේ... මම පරදින්න කැමති කෙනෙක් නෙමේ. පළමු තරගයේ සිටම අන්තර්ජාතික ශූරතාව දක්වාම දිනුවා. පුහුණුවීම්වලදී පවා පිරිමින් සමඟ වට දුවන විටත් මම පරදින්න කැමති නැහැ. කාන්තාවන්ටත් ජවයක් තිබෙනවා. ඒ ජවය බුද්ධිමත්ව යොදා ගන්නවා නම් කරන්න බැරි දෙයක් නෑ. එහෙම කාන්තාවන් හිතන්න ගත්ත දවසට මේ ලෝකේ බොහෝ දේවල් මීට වඩා වෙනස් වේවි.විශේෂ ස්තූතිය - ඇමේචර් බොක්සිං සංගමයේ ලේකම් මහේෂ් දසනායක මහතාටඅරුණි මුතුමලීඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=ay1309292</link>
    <topic>මුනුපුරාගේ ලියුම</topic>
    <author/>
    <content>අත්තම්මේ නිවාඩුවත් ළඟයි. නංගිටයි මටයි හරිම ප්‍රශ්න. තාත්තා ලොකු විභාගයකට ලියනවලු. හයියෙන් ගේ ඇතුළේ ඇවිදින්නවත් දෙන්නේ නැහැ. තාත්තාට ඩිස්ටර්බ් වෙනවලු. අපිට ක්ලාස්, ක්ලාස්, ක්ලාස්.අත්තම්මේ, නංගියි මමයි ලොකුයි ද පොඩියි ද කියලා අපිට හිතා ගන්න බෑ. දෙන්නා පොඩ්ඩක් රණ්ඩු වුණොත් දැන් පොඩි උන් නෙමෙයි කියල අම්මා බණිනවා. ඔන්න දෙන්න එක්ක ෆේස් බුක් බලනකොට ලොකු උන් වගේ කරන වැඩ කියලා කෑ ගහනවා.අපි දෙන්නව එලකියුෂන් ක්ලාස් දැම්මා. අපි කිව්වා ඕන නෑ කියලා. අපට ඉංග්‍රීසි මාධ්‍යයෙන් උගන්නන නිසා. අත්තම්මා කිවුවා නේද අත්තම්මා සෙන්ට්‍රල් එකට ගියේ ගමේ ඉස්කෝලෙන් කියලා. මෙලෝ හසරක් නැතිව හයේ පංතියේදී අපූරුවට ඉංග්‍රීසි ඉගෙන ගන්න පටන් ගත්තා කියලා. විභාගෙත් පාස්වෙලා රස්සාත් ලැබුණා කියලා. ඒවා කිවුවහම අම්මා කියනවා ඒ ෆ්ලුවන්ට් ඉංග්‍රීසි නෙමෙයි කියලා.අත්තම්මා කිව්වා නේද ජපනාගේ, චීනගේ ඉංග්‍රීසි යාන්තම් වුණාට ඒ ගොල්ලො ලෝකෙම අල්ලනවා කියලා. ඕවා අම්මට කිවුවොත් අම්මගෙ ස්ට්‍රෙස් ඩබල් වෙයි. අපටත් ස්ට්‍රෙස් බෝවෙන්න ඉස්සර අත්තම්මා එන්න.මනෝ නැන්දගේ දුව ඊයේ අපේ ගෙදර ආවා. එයාගේ ඇඳුම ලස්සනයි කියලා අම්මා අගේ කළා. අත්තම්මා හිටියා නම් අර පුරුදු විදිහට අතින් කට වහගෙන හිනාවෙයි, මේ ගෑනු ළමයි දැන් අදින්නෙම දියරෙදිනේ කියලා. ඒ වුණාට පටි දෙකක් බෙල්ලට ගැට ගහලා තිබුණා. අත්තම්මා කිවුවා වගේ හදිසියේවත් ගැටේ ලිහුණනම් ගවුම බිම තමයි. ඒ වුණාට ඒක දැන් ස්ටයිල් එකලු ඉර එළියට හම පිච්චෙනවා කියලා අත්තම්මා කිව්වා නේද? අක්කිගෙ පිට කළු නිසා පිච්චෙන එකක් නැහැ.විසිටර්ස්ලා එනකොට තාත්තට ඩිස්ටර්බ් කියලා තාත්තා යාළුවෙකුගේ ගෙදර ගියා. පාඩම් කරන්න. අම්මා අපිට කියන්නේ මොන සද්දේ තිබුණත් කාමරේට වෙලා පාඩම් කරන්න කියලා. තාත්තට එහෙම කිව්වෙ නැහැ. තාත්තා පාස් වුණාම සේරටම රට යන්න චාන්ස්ලු. අත්තම්මා කීවා හරි. අම්මලාට දැන් මේ රට ඉඩ මදි. තාත්තා විභාගේ ෆේල් වුණොත් අම්මගේ ස්ට්‍රෙස් වැඩිවෙයි. අත්තම්මලා ඉක්මනින් එන්න. එතකොට අපට අත්තම්මා දන්න කතා ඔක්කෝම අහගන්න පුළුවන්. අපි තවම කතා අහන්න හරිම ආසයි.  මීට මමයි නංගියිබදුල්ලේ ලීලා විජේරත්නඅල්ලස් දී අනංගයා හට මල්සර විද මා කොටු කරගෙන මා හදවත් හිරෝෂිමාවට ඔබෙ ආදරෙ ගෙනවිත් අතහැර කුඩයක්වත් අත නැති මොහොතක කඩා හැලී වැස්සක් විදියට ගැළවෙන්නට මඟ දැන උන්න ද ආසයි සිර ගතවී ඉන්නට  ශ්‍රී ජයවර්ධනපුරවිශ්ව විද්‍යාලයේකසුන් වර්ණකුලසූරියහිතක් මට තිබුණට මගෙම හිත දකින්නට මට ම හිත නැතිවා හිතක් එනතුරු ඉන්නවාකොටුගොඩ නන්දන ජයකොඩිඉස්සර මං ඔයා ගෙදර එනකල් බලාගෙන ඉන්නවා. ළඟට වෙලා ඉඳගෙන ඉන්න. ඔයා ගෙදර ඉන්න දවසට මම කොහොමත් නොගිහින් ඔයා ළඟටම වෙලා ඉඳගෙන ඉන්නවා. ඔයා කතා කරනවා මං අහගෙන ඉන්නවා මම මොනවත් නොකියා හිටියත් ඔයා දන්නවා මට කියන්න තියන දේවල් සේරම. ඔයාට එහෙම තේරෙනවා.මුලදි ඔයා හැමදාම ගෙදර ආවා. ඊට පස්සෙ මාසෙකට සැරයක් දෙකක් ගෙදර ආවා. ඒත් මං කියන්න තියන හැමදේම ඔයාට දැනෙනකල් ළඟට වෙලා ඉඳගෙන ඉන්නවා. එතකොට ඔයා මගෙ ඔළුව අතගාලා මගෙ හිතේ තියන දුක ඔක්කොම පිහදාල දානවා. මට ඒකට කැමතියි. වෙන කාටවත් බෑනෙ එහෙම කරන්න.ඉස්සර එක දවසක ගෙදර සෙනග පිරුණ. මං හැම තැනම ඔයාව හෙව්වා. ඒත් ඔයා හිටියෙ නෑ. ටික දවසකින් සෙනඟ අඩු වුණා. මං බලාගෙන හිටියා ඔයා එනකල්. ඒත් ඔයා ආවෙ නෑ. දවසක් දෙකක්, මාසයක් නෙවෙයි අවුරුදු ගණනක් මං බලාගෙන හිටියා. ඒත් ඔයා ආවෙ නෑ.අනෙක් අය මට රිදවනවා ව‍චනෙකින් හරි. ඒත් මම කවුරු ළඟට වෙලා හිටියත් ඒ කාටවත් දැනෙන්නෙ නෑ මාව ඔයාට වගේ. ඇහෙන, දකින හිතෙන දේට වැඩිය දැනෙන දේ කොච්චර සංවේදී ද කියලා මට හිතෙනවා. ඒ කවුරුවත් මගෙ ඔළුව අත ගාලා හිතේ තියන දුක පිහදාල දාන්නෙ නෑ. එයාලා මට බණිනවා තියන නපුරුකම කියලා. ඒත් කවුරුවත් හිතන්නෙ නෑ මම නපුරු වුණේ කොහොම ද කියලා. මං මට විතරක් නෙවෙයි එයාලා ඔයාටත් බණිනවා. ඕනෙවට වැඩිය හුරතල් කරලා හොඳටම නරක් කරලා තියෙන්නෙ කියලා.එයාලා මොනව කීවත් කමක් නෑ. ඔයා ඉන්නෙ එන්න පුළුවන් තැනක නම් ආපහු එන්න එක දවසකට හරි. මං බලාගෙන ඉන්නවා තව ගොඩක් කල් මං බලාගෙන ඉන්නවා. මං කවුද කියලා නොකීවත් ඔයා දන්නවා නේද?  මං ඔයාගේ හිතුවක්කාර පූස් පැටියා.පිලැස්සේදමයන්ති විජේනායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=ay1309293</link>
    <topic>මගේ අතින් හැඩවන මනාලියන් දැකල ලබන සතුට මුදල්වලින් ලැබෙන්නේ නෑ</topic>
    <author>ඉනෝකා සමරවික්‍රම</author>
    <content>හොරණ තක්ෂිලා මධ්‍ය මහා විද්‍යාලයෙන් අධ්‍යාපනය ලද නිල්මිණි වාද්දුවගේ උසස් පෙළට හැදෑරුවේ විද්‍යා විෂයන්ය. පළමුවර විශ්වවිද්‍යාලයට යාමට ලකුණු කිහිපයක් අඩු වූ බැවින් ඇ‍ෙග් මවුපියන්ට අවශ්‍ය වුණේ නිල්මිණි දෙවන වරත් උසස් පෙළ විභාගයට පිළිතුරු ලියනු දැකීමටය. එහෙත් ඇය තම මිතුරියක ද සමඟ එකතු වී ආයුර්වේද වෛද්‍ය විද්‍යාලයට ඉල්ලුම් පත්‍රයක් යොමු කළාය.එහි අධ්‍යාපනය ලැබීම සඳහා ඇය තෝරා ගැනිණි. මාස කිහිපයක් ඇය ආයුර්වේද වෛද්‍ය විද්‍යාලයට ගියාය. එනමුදු ඇගේ එම ගමන නතර වූයේ ජීවන සහකරු වූ අජිත් නන්දන ප්‍රේමකුමාර හමුවීමත් සමඟය. නිල්මිණිගේ ගමන් මාර්ගය වෙනස් වූයේ ඉන් අනතුරුවය. මහා පරිමාණයේ ව්‍යාපාරික කාන්තාවක් වීමේ සිහින නුදුටු ඇයට අවශ්‍ය වූයේ තමන්ටම කියා ආදායම් මාර්ගයක් සලසා ගැනීමටය. ඇය ජීවිතය පටන් ගත්තේ ඉතා සුළුවෙනි.එනමුදු ඇය අද තමන් ජීවත් වන ප්‍රදේශයේ පමණක් නොව රටේ විවිධ ප්‍රදේශවල හොඳින් හඳුනන රූපලාවණ්‍ය ශිල්පිනියකි. මනමාලියන් හැඩ ගන්වන්නියකි. මංගල උත්සව මෙන්ම වෙනත් උත්සව සඳහා උඩරට පහත රට ඕනෑම මිල ගණනක් යටතේ ඇඳුම් කුලියට දෙයි. ඇගේ ව්‍යාපාරික නාමය පොකුණු විට නිල්මිණි බියුටි සෙන්ටර් ය.“අපේ තාත්තා රෙදි ව්‍යාපාර කළේ. අම්මට ඇඳුම් මහන්න පුළුවන්. අපි පුංචි කාලේ අම්මා තමයි අපට ඇඳුම් මැහුවේ. මම ඒ දිහා බලාගෙන හිටියා. මගේ ඇඳුමක් ඉරුණත් මං ‍ඒක මහගන්නවා. කොහොමහරි අවුරුදු දහතුන වෙනකොට මට හොඳට ඇඳුමක් කපලා මහන්න පුළුවන්. මම අපේ පන්තියේ හිටපු ළමයින්ටත් ඇඳුම් මැහුවා. පාසල් නිල ඇඳුම් මහලා දුන්නා. මම උසස් පෙළ කරන කාලේ වෙනකොට මගේ පන්ති වියදම් ආදිය සොයා ගත්තේ ඇඳුම් මහලා. කාටවත් කරදරයක් වෙන්න මට ඒ කාලේ ඉඳලම වුවමනා වුණේ නැහැ.ආයුර්වේද වෛද්‍ය විද්‍යාලයට යන ගමන අත්ඇරුණට පස්සේ මම රූපලාවණ්‍ය ගැන ඉගෙන ගන්න ගියා. ඒ වෙනකොටත් මට ඒ දේවල් යාන්තමින් පුළුවන්. රමණී පල්ලියගුරු මහත්මිය ළඟට ඉගෙන ගන්න ගිය මටයි මහත්තයගෙ නංගිටයි තුන්වැනි දවසෙදි මනමාලියකට අන්දවන්න කියලා පල්ලියගුරු මහත්මිය පැවරුවා. පොඩි චකිතයක් තිබුණත් අපි දෙන්නා ඒ වැඩේ බාරගත්තා. මනමාලිය ලස්සනයි කියලා හැමෝම කියන්න පටන් ගත්තා. එදායින් පස්සේ තමයි එක එක්කෙනා මාව හොයාගෙන එන්න ගත්තේ.“එතැනින් ඇරඹි නිල්මිණිගේ ගමන තමන්ගේම කියා රූපලාවණ්‍යාගාරයක් ඇරඹීම දක්වා දුර ගියේය. ඒ අනුව ඇය එක්දහස් නවසිය අසූනවය වසරේදී පොකුණු විට කුඩා කාමරයක තමන්ගේම කියා ව්‍යාපාරයක් ආරම්භ කළේය. මනාලියන් හැඩගැන්වීම, මංගල කේක් සැදීම, මල් කලඹ සැකසීම මෙන්ම අනෙකුත් ඇඳුම් මැසීම ද කරගෙන ගියාය.”අවුරුදු තුනක් විතර යද්දි අපි හොඳට දියුණු වුණා. ඒ සඳහා මගේ සැමියා අජිත්ගේ මඟපෙන්වීම හොඳටම ලැබුණා. මම මනමාලියන් හැඩගැන්වීම, ආදිය කරන විට ඔහු මනාලයන් සඳහා අවශ්‍ය කෝට් මැසීම මෙන්ම කුලියට දීම ඇරඹුවා. මේ ගමන අපි ඉතාම සහයෝගයෙන් ආවේ. ඒ දවස්වල අපිට වාහන තිබුණේ නැහැ. මහත්තයා තමයි මාව බයිසිකලේ ඕන පාන්දරක එක්කගෙන යන්නේ.අපි අපේ රස්සාව ඉතාම කැපවීමෙන් කරගෙන යනවා එදා සිට අද දක්වාම. මම එදා වගේම අදත් මනාලියන් හැඩගැන්වීමට ඒ අයගේ නිවෙසටම යනවා.“කාලය එදා මෙන් නොව අද සියල්ල තීරණය කරන්නේ මිල ගණන් යටතේය. එහෙත් සෑම තරුණියකගේම සිහිනය තම මංගල උත්සවය දා කුමරියක සුරඟනක මෙන් හැඩ වැඩ වීමය. මේ සිහින සැබෑ කිරීමට නිල්මිණි තම ව්‍යාපාරයෙන් මාර්ග කිහිපයක්ම පෙන්වා දෙන්නීය.“සමහර අයට මුදල් තිබුණට තවත් අයට ඒ කටයුතුවලට අත දිග හැරලා වියදම් කරන්න මුදල් නැහැ. මං ඒ නිසා එවැනි අයට මංගල සාරිය කුලියට දෙනවා. මංගල සාරිය පමණක් නොවෙයි දෙවැනි මනමාලියගේ ,මල් කුමරියන්ගේ සියලුම ඇඳුම් අපි ළඟ ඕනෑම මෝස්තරයකින්, කැමති වර්ණයකින් තිබෙනවා. මේ සාරි වැඩ දාන්නෙත් අපිමයි. මුල් කාලයේදි නම් මේ හැම දේම කළේ මම තනිවමයි. නමුත් දැන් මගෙ ළඟ සාරි වැඩ දැමීමට, මනමාලියන් හැඩ ගැන්වීමට මෙන්ම ඇඳුම් මැසීමට පුහුණු කළ සේවිකාවන් ඉන්නවා.”ඇය තමන් ලබා ඇති දියුණුව පිළිබඳව පවසන්නේ ඉතාම සතුටිනි. අලුත් අලුත් සාරි මෝස්තර දමා හැඩ ගැන්වීමට, මෝස්තර නිර්මාණය කරන්නේද නිල්මිණිමය. ඇයට ඒ පිළිබඳව සුවිශේෂී හැකියාවක් තිබේ. අතීතයේ සැමියා සමඟ ගොස් මනාලියන් හැඩ ගැන්වූ නිල්මිණි අද මනාලියක හැඩ ගැන්වීම සඳහා යන්නේ හය දෙනෙකුගෙන් පමණ සැදුණු කණ්ඩායමක් සමඟිනි. නිල්මිණි මනාලිය හැඩ ගන්වන විට ඇගේ සහායිකාවෝ මනාලියගෙ යෙහෙළිය හා මල් කුමරියෝ හැඩගන්වා අවසානය. මේ සියල්ල සඳහා ඔවුන්ට ගතවන්නේ පැය එකහමාරක් වැනි කාලයකි.කුලියට ගත් කාමරයක රූපලාවණ්‍යාගාරය පවත්වාගෙන ගිය නිල්මිණී අද මහල් සතරකින් සමන්විත වෙළෙද සැලක හිමිකාරියකි‍.“මුලින්ම අපට කියලා අපේම තැනක් තිබුණේ නැහැ වෙළෙද සැල ආරම්භ කිරීමට. නමුත් අපි මේ ව්‍යාපාර‍ෙයන්ම තමයි ගොඩනැඟුණේ. අද අපේ ව්‍යාපාරය කාන්තා, පිරිමි නිමි ඇඳුම්, රූපලාවණ්‍ය සඳහා අවශ්‍ය දේ මෙන්ම රෙදි පිළි අලෙවිය ද කරනු ලබනවා. ඊට අමතරව සාමාන්‍යයෙන් මංගල උත්සවයකට සහභාගිවෙන කාන්තාවන් පිරිමින් සඳහා සාරි, කෝට්, ආභරණ කට්ටල කුලියට දීම කරනු ලබනවා. එමෙන්ම ඔවුන්ව හැඩගැන්වීමත් කරනු ලබනවා. මේ සියලු දේවල් ඉතාම පහසු මිල ගණන් යටතේ කිරීමයි අපේ අරමුණ”.නිල්මිණි පවසන්නේ තම ව්‍යාපාරයේ විවිධ ඉසව් පිළිබඳවය.මේ සියල්ලට අමතරව මංගල රථ කුලියට දීමේ සේවාව ද කරගෙන යයි. අනාගතයේ දී මංගල උත්සව ශාලාවක් ඇරඹීම ද ,ගාල්ලේ කෝට් සෙන්ටර් එකක් ආරම්භ කිරීම ද ඔවුන්ගේ බලාපොරොත්තු අතර වේ. අද ඔවුන්ගේ ව්‍යාපාරයේ සේවක සංඛ්‍යාව විස්සක් පමණ වෙති. මේ සියලු දෙනාටම උදේ දහවල ආහාර සපයන්නේ නොමිලේය.“ජීවිතේ කියන්නේ සල්ලි නෙමෙයි නේ. අපි ගොඩනැඟු‍ෙණ් අමාරුවෙන්. ඒ නිසා මට මිනිස්සුන්ගේ අමාරුකම් නැතිබැරිකම් දැනෙනවා. අපි කවදාවත් අනවශ්‍ය විදිහට මේ ව්‍යාපාරයෙන් මුදල් උපයන්න ගියේ නැහැ. මේ රැකියාවේ දී මම පුදුමාකාර තෘප්තියක් ලබනවා මගේ අතින් හැඩ ගැන්වෙන මනාලියක දිහා බලලා. මම ඒ ලබන සතුට මට කවද‍ාවත් මුදල් වලින් මනින්න බැහැ. මම ප්‍රවීණ රූපලාවණ්‍ය ශිල්පිනී රමණී අර්ෂ කුලරත්න ගුරුතුමියවත් මේ මොහොතේ දී ආදරයෙන් සිහිපත් කරනවා. ඇ‍යගෙන් මම බොහෝ දේ ඉගෙන ගත්තා. මගේ ගමනට උදව් කළ හැමෝටම බොහොම පිං.”ඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=aj1309291</link>
    <topic>කිලිනොච්චිය දුම්රිය පොළ යළි ඉදිකිරීමට</topic>
    <author/>
    <content>කිලිනොච්චිය දුම්රිය පොළ යළි ඉදිකිරීමට කිලිනොච්චිය දුම්රිය ස්ථානය විවෘත කිරීමේ අවස්ථාවට සහභාගි වූ මහින්ද රාජපක්ෂ ජනාධිපතිතුමා, කොමර්ෂල් බැංකුවේ සභාපති දිනේෂ් වීරක්කොඩි, බැංකුවේ ආයතනික සමාජ වගකීම් භාරයේ සභාපති ලක්ෂ්මන් හුළුගල්ලේ සහ කොමර්ෂල් බැංකුවේ ප්‍රධාන මෙහෙයුම් නිලධාරි ජෙගන් දුරෙය්රත්නම් මහත්වරුන් විසින් පිළිගනු ලැබූ අවස්ථාව.ශ්‍රී ලාංකේය ජනතාව පිළිබඳව කොමර්ෂල් බැංකුව දක්වන දැඩි කැපවීම යළිත් ප්‍රදර්ශනය කරමින් බැංකුවේ සමාජ සත්කාරක භාරය විසින් නැවත ගොඩනැඟූ කිලිනොච්චිය දුම්රිය ස්ථානය මහින්ද රාජපක්ෂ ජනාධිපතිතුමා අතින් විවෘත කෙරිණි.කිලිනොච්චිය නගර මධ්‍යයේ පිහිටි මෙම දුම්රිය ස්ථානය ආබාධිත පුද්ගලයින්ට ද ප්‍රවේශ වීමට පහසුකම් සලසා ඇති අතර කාන්තා සහ පිරිමි විවේකාගාර, ආබාධිත පුද්ගලයන්ට ද ප්‍රවේශ වීමට හැකි සනීපාරක්ෂක පහසුකම් සහිතව ශ්‍රී ලංකා දුම්රිය දෙපාර්තමේන්තුව ලබා දුන් ප්‍රමතීන්ට අනුකූලව ඉදිකර ඇත.උතුරු දුම්රිය මාර්ගය භාවිතා කරන මගීන්ගේ පහසුව වෙනුවෙන් බැංකුව විසින් කිලිනොච්චිය දුම්රිය ස්ථානයේ ස්වයංක්‍රීය ටෙලර් යන්ත්‍රයක් පිහිටුවා තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=aj1309292</link>
    <topic>ශ්‍රී ලංකාවේ පළමු ප්‍රෝ කාර්ටින්</topic>
    <author/>
    <content>ශ්‍රී ලංකාවේ පළමු ප්‍රෝ කාර්ටින්ලංකා මෝටර් ක්‍රීඩා සමාජය UE ක්‍රීඩා සමාජය හා එක්ව සංවිධානය කළ ප්‍රෝ කාර්ටින් ශූරතා තරගාවලිය බණ්ඩාරගම ශ්‍රී ලංකා කාර්ටින් ධාවන පථයේ දී ප්‍රථමවරට පැවැත්විණි. ලංකා මෝටර් ක්‍රීඩා සමාජ UE ක්‍රීඩා සමාජ 2013 ශූරතා තරගාවලිය ඉසව් ගණනාවකින් සමන්විතව තරගාවලිය පසුගිය දා පැවැති අතර ඒ සඳහා මෙරට ප්‍රවීණ තරගකරුවෝ පමණක් නොව ආධුනික තරගකරුවෝ ද සහභාගි වූහ. මෙම තරග ඉසව් සඳහා ධාවන පථ කාර්ය මණ්ඩලයෙන් ලැබුණේ නොමඳ සහායකි. එය මෙහි සාර්ථකත්වය සඳහා බලපෑ ප්‍රධාන කාරණයක් ද විය. මේ සඳහා ප්‍රවීණතාව හා විශේෂඥ උපදෙස් ලබා දුන්නේ ඉන්දියාවේ ප්‍රමුඛ පෙළේ මෝටර් රථ ධාවන ශූරයෙකු ද වන මෙම තරගාවලියේ අධ්‍යක්ෂ හා උපදේශක ලෙස කටයුතු කළ රේමන්ඩ් බැනර්ජි මහතා විසිනි.මෙම තරග ඉසව් මධ්‍යම හා ආධුනික වශයෙන් කොටස් දෙකකින් සමන්විත වූ අතර කේ 1 කනිෂ්ඨ, කේ 2 ජ්‍යෙෂ්ඨ හා කේ 3 මාස්ටර්ස් වශයෙන් අංශ 3 ක් යටතේ පැවැත්විණි. කේ. මෙන්ඩිස් මහතා ආධුනික මාස්ටර්ස් අවසන් තරගය ජයග්‍රහණය කළ අතර මධ්‍යම මාස්ටර්ස් අවසන් තරගයෙන් කේ. ඉක්බාල් මහතාට ජයග්‍රහණය අත්පත් විය. ආධුනික ජ්‍යෙෂ්ඨ අවසන් තරගය ජයග්‍රහණය කළේ සී. ගුණවර්ධන මහතායි. මධ්‍යම ජ්‍යෙෂ්ඨ අවසන් තරගයේ ජයග්‍රහණය දමිත් වීරසිංහ මහතාට හිමි වූ අතර, ආධුනික කනිෂ්ඨ අවසන් තරගය කේ. පෙරේරා මහතා විසින් දිනා ගන්නා ලදී. ප්‍රෝ කාර්ටින් ක්‍රීඩාව නැගී එන ක්‍රීඩාවක් වන අතර මෑත කාලයේ දී ඒ සඳහා ළැදියාවක් දක්වන විශාල පිරිසක ගේ සහභාගිත්වය ද දැකිය හැකි විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=aj1309293</link>
    <topic>LOLC මයික්‍රෝ ක්‍රෙඩිට් - සණස එකමුතුවෙන්</topic>
    <author/>
    <content>LOLC මයික්‍රෝ ක්‍රෙඩිට් - සණස එකමුතුවෙන්LOLC සමූහයේ ක්ෂුද්‍ර මූල්‍ය සමාගම වන, LOLC මයික්‍රෝ ක්‍රෙඩ්ට් සමාගම සණස සංවර්ධන බැංකුව සමඟ එක්ව සංවිධානය කරන ලද ශිල්ප, රෙදිපිළි සහ ජීවිකා වෘත්තීන් පිළීබඳ තුන්දින වැඩමුළුව, ශ්‍රී ලංකා මහ බැංකු අධ්‍යයන මධ්‍යස්ථානයේ දී පසුගියදා පැවැත්විණි. එය කොළඹ දී සමාප්ත වූ දකුණු ආසියානු කාන්තා ජාලයේ (SWAN) පස්වැනි වාර්ෂික සමුළුවට සමගාමීව සංවිධාන කරන ලද්දකි.කලාව සහ සාහිත්‍යය, ශිල්ප සහ රෙදිපිළි, අධ්‍යාපන, පරිසර, සෞඛ්‍ය, මාධ්‍ය, ක්ෂුද්‍ර ණය සහ සාම මෙහෙවර උදෙසා දකුණු ආසියාතික රටවල් නවය අතර කලාපීය සහයෝගිතා ජාලයක් ලෙස, SWAN පිහිටුවා ගන්නා ලදී. කාන්තාවන්ට අදාළ සුවිශේෂී කරුණු සම්බන්ධයෙන් අවධානය යොමු කරන මෙම ජාලයට ශ්‍රී ලංකාව, ඉන්දියාව, භූතානය, නේපාලය, බංග්ලාදේශය, මාලදිවයින, පාකිස්ථානය, මියන්මාරය සහ ඇෆ්ගනිස්ථානය යන දකුණු ආසියාතික රටවල් එක්ව සිටී.ශිල්ප නිපැයුම් සහ අලෙවිය තිරසාර ලෙස සංවර්ධනය කිරීම ඉලක්ක කරගත් පූර්ව සමුළු වැඩමුළුව “පුහුණු කරන්නන් පුහුණු කිරීමේ” සැසියක් ලෙස පැවති අතර, SWAN හි ශිල්ප හා රෙදි පිළි කණ්ඩායම සහ ජීවිකා වෘත්තීන් පිළිබඳ කණ්ඩායම ඊට සහභාගි විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=aj1309294</link>
    <topic>සුප්‍රීම්සැට් ඇෆ්ගනිස්ථානය සමඟ සහයෝගීතා ගිවිසුමක</topic>
    <author/>
    <content>සුප්‍රීම්සැට් ඇෆ්ගනිස්ථානය සමඟ සහයෝගීතා ගිවිසුමකඇෆ්ගනිස්ථාන් ඉස්ලාමීය ජනරජයේ තොරතුරු තාක්ෂණ හා සන්නිවේදන අමාත්‍යාංශය විසින් එම රටට අයත් කක්ෂගත සම්පත වන අංශක 50 ක් නැගෙනහිරින් පිහිටි ඔවුන්ගේ කක්ෂ ලක්ෂය භාවිත කිරීම සඳහා වන ජාත්‍යන්තර තරගකාරී ටෙන්ඩරයක් කැඳවනු ලැබීය.ශ්‍රී ලංකාවේ සුප්‍රීම් සැට් පුද්ගලික සමාගම ඒ සඳහා සුදුසුකම්ලත් ආයතනයක් ලෙස එම රජය විසින් තෝරාගෙන ඇති අතර ඇෆ්ගනිස්ථාන් ඉස්ලාමීය ජනරජය සුප්‍රීම් සැට් සමාගම විසින් මේ සඳහා ඉදිරිපත් කෙරුණු වෙළෙඳ හා කාර්මික යෝජනාවලිය පිළිබඳ ඉදිරි පියවර සාකච්ඡා කිරීම සඳහා වන තාක්ෂණික කමිටුවක් පිහිටුවා ගැනීම අරබයා දෙපාර්ශ්වය අතර අවබෝධතා ගිවිසුමකට එළඹෙන ලදී. අදාළ ගිවිසුම සුප්‍රීම් සැට් පුද්ගලික සමාගමේ නීති උපදේශක ෂාම් ප්‍රනාන්දු මහතා සහ ඇෆ්ගනිස්ථාන් ඉස්ලාමීය ජනරජයේ තොරතුරු තාක්ෂණ හා සන්නිවේදන අමාත්‍යාංශයේ නියෝජ්‍ය අමාත්‍ය බර්යලායි හසම් මහතා විසින් කාබුල් හිදී අත්සන් තබන ලදී. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=aj1309295</link>
    <topic>විශිෂ්ටතම කර්මාන්තකරු සම්මාන උලෙළේ දී</topic>
    <author/>
    <content>විශිෂ්ටතම කර්මාන්තකරු සම්මාන උලෙළේ දී මැලිබන් බිස්කට් ආයතනයේ සභාපති රත්නපාල සමරවීර මහතා, අධ්‍යක්ෂ මණ්ඩලය සහ කළමනාකාරිත්ව කණ්ඩායම විසින් ජයග්‍රහණයේ සතුට බෙදාගනිමින්ලංකා ජාතික කර්මාන්ත මණ්ඩලය විසින් 12 වැනි වරට පැවැත්වූ විශිෂ්ටතම කර්මාන්තකරු සම්මාන උලෙළ 2013 හිදී ජාතික තලයේ මහා පරිමාණ නිෂ්පාදන ආයතන අංශයේ රන් සම්මානය මැලිබන් බිස්කට් ආයතනය දිනාගත් අතර එම අංශයේම ශ්‍රී ලංකාවේ හොඳම සමාගම් 10 අතරට නිර්දේශ වීමේ ගෞරවය ද මැලිබන් බිස්කට් සතු විය. එම සම්මාන ප්‍රදානෝත්සවය කර්මාන්ත, නිෂ්පාදන සහ සේවා අංශයන් හි දේශීය ව්‍යාපාරයන්ගේ මෙහෙයුම් විශිෂ්ටත්වය හඳුනාගැනීම සඳහා වාර්ෂිකව පැවැත්වේ.මෙම සම්මානයන් ප්‍රදානය කරනු ලබන්නේ එම ව්‍යාපාරයන් ඇගයීම් මෙන්ම ඒවා තවත් ඉහළට ඔසවා තැබීමේ දිරි ගැන්වීමක් ද ලෙසිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=aj1309296</link>
    <topic>වෙබ් විශිෂ්ටතා සම්මාන උලෙළේ දී ලක්සලට තෙවැනි තැන</topic>
    <author/>
    <content>වෙබ් විශිෂ්ටතා සම්මාන උලෙළේ දී ලක්සලට තෙවැනි තැනලක්සල සභාපති හා ප්‍රධාන විධායක නිලධාරි අනිල් කොස්වත්ත මහතා සම්මානය අතැතිවදේශීය අත්කම් නිර්මාණ ජාත්‍යන්තරය වෙත රැ‍ෙගන යමින් මෙරට තෑගි හා සමරු භාණ්ඩ අලෙවියේ පරිණත හා ප්‍රමුඛතම ආයතනයක් වන ලක්සල, වෙබ් සම්මාන උලෙළේ දී රාජ්‍ය අංශයෙන් තෙවැනි ස්ථානය දිනා ගනිමින් ලෝකඩ සම්මානයෙන් පිදුම් ලබයි. තාක්ෂණික වශයෙන් පවතින විශිෂ්ට නිමාව, අන්තර්ගතය වැනි සාධක ලක්සල ආයත‍නයේ නිල වෙබ් අඩවිය වන www.laksala.gov.lk සම්මානය කරා මෙහෙය වූ ප්‍රධානතම සාධක විය.වෙබ් අඩවි සඳහා සම්මාන පිරිනැමීමේ දී ප්‍රධාන වශයෙන් ක්ෂේත්‍ර 4ක් පිළිබඳ අවධානය යොමු වූ අතර තාක්ෂණික ක්‍රියාවලියේ ශක්තිමත් භාවය, නිර්මාණ කුසලතාවය, අන්තර්ගතය හා මනා සම්බන්ධතාවය ඊට ඇතුළත්ව පැවතිණ. එක් එක් අංශය සඳහා පරිපූර්ණත්වය, යාන්ත්‍රණය, සැලැස්ම, පරිමාව, ප්‍රමිතිය හා පෞද්ගලිකත්වය වැනි අ‍ාවේණික වි‍ෙශ්ෂාංග රැසක් පවතී.එම වෙබ් අඩවිය හරහා රාජ්‍ය ආයතනයක් ලෙස දැක්ම, මෙහෙවර, ප්‍රමුඛ වටිනාකම, අලෙවිසල්වල විහිදීම හා වාර්ෂික මූල්‍ය වාර්තා පිළිබඳව මනා ලෙස තොරතුරු සන්නිවේදනය කර ති‍ෙබ්. ශ්‍රී ලංකාවේ සියලු දේ එකම පියසක් තුළ විදහා දක්වමින් පහසුවෙන් පරිහරණය සඳහා ඇති පහසුව සමඟින් ඇති දර්ශනීය ඡායාරූප හා පැහැදිලි සැලැස්ම හා එක් එක් නිෂ්පාදනය පිළිබඳව වෙන් වෙන්ව පවතින තොරතුරු වලින් පොහොසත්ව පැවතීම වැනි කරුණු පාදක කර ගනිමින් ලක්සල වෙබ් අඩවිය මෙලෙස සම්මානයෙන් පිදුම් ලැබීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=aj1309297</link>
    <topic>සුප්‍රීම්සැට් ඇෆ්ගනිස්ථානය සමඟ සහයෝගීතා ගිවිසුමක</topic>
    <author/>
    <content>සුප්‍රීම්සැට් ඇෆ්ගනිස්ථානය සමඟ සහයෝගීතා ගිවිසුමකඉංජිනේරු අමිර්සායි සන්ග්රින්, ඇෆ්ගනිස්ථාන ඉස්ලාමික ජනරජයේ සන්නිවේදන සහ තොරතුරු තාක්ෂණය පිළිබඳව අමාත්‍ය ෂාම් ප්‍රනාන්දු, සුප්‍රීම් සමූහ ව්‍යාපාරයේ සමාගම් නීති උපදේශක, ඉංජිනේරු බර්යලායි හසම්, තාක්ෂණික නියෝජ්‍ය අමාත්‍ය ඉංජිනේරු අබ්දුල් වඛීල්, ATRA ආයතනයේ සභාපති, අබ්දුල් මලික් ATRA ආයතනයේ මාණ්ඩලික සහික.ඇෆ්ගනිස්ථාන් ඉස්ලාමීය ජනරජයේ තොරතුරු තාක්ෂණ හා සන්නිවේදන අමාත්‍යාංශය විසින් එම රටට අයත් කක්ෂගත සම්පත වන අංශක 50 ක් නැගෙනහිරින් පිහිටි ඔවුන්ගේ කක්ෂ ලක්ෂය භාවිත කිරීම සඳහා වන ජාත්‍යන්තර තරගකාරී ටෙන්ඩරයක් කැඳවනු ලැබීය.ශ්‍රී ලංකාවේ සුප්‍රීම් සැට් පුද්ගලික සමාගම ඒ සඳහා සුදුසුකම්ලත් ආයතනයක් ලෙස එම රජය විසින් තෝරාගෙන ඇති අතර ඇෆ්ගනිස්ථාන් ඉස්ලාමීය ජනරජය සුප්‍රීම් සැට් සමාගම විසින් මේ සඳහා ඉදිරිපත් කෙරුණු වෙළෙඳ හා කාර්මික යෝජනාවලිය පිළිබඳ ඉදිරි පියවර සාකච්ඡා කිරීම සඳහා වන තාක්ෂණික කමිටුවක් පිහිටුවා ගැනීම අරබයා දෙපාර්ශ්වය අතර අවබෝධතා ගිවිසුමකට එළඹෙන ලදී. අදාළ ගිවිසුම සුප්‍රීම් සැට් පුද්ගලික සමාගමේ නීති උපදේශක ෂාම් ප්‍රනාන්දු මහතා සහ ඇෆ්ගනිස්ථාන් ඉස්ලාමීය ජනරජයේ තොරතුරු තාක්ෂණ හා සන්නිවේදන අමාත්‍යාංශයේ නියෝජ්‍ය අමාත්‍ය බර්යලායි හසම් මහතා විසින් කාබුල් හිදී අත්සන් තබන ලදී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=aj1309298</link>
    <topic>සෙලින්කෝ ලයිෆ් ෆැමිලි සවාරිය මෙවර ජපානයට</topic>
    <author/>
    <content>සෙලින්කෝ ලයිෆ් ෆැමිලි සවාරිය මෙවර ජපානයට සෙලින්කෝ ලයිෆ් රක්ෂණ සමාගමේ කළමනාකාර අධ්‍යක්ෂ සහ ප්‍රධාන විධායක නිලධාරි, ආර්.රෙන්ගනාදන් සහ අධ්‍යක්ෂ/ නියෝජ්‍ය ප්‍රධාන විධායක නිලධාරි තුෂාර රණසිංහ මහත්වරුන් ෆැමිලි සවාරි 7 වැඩසටහන හඳුන්වාදීමේ අවස්ථාවට සහභාගී වෙමින්.සෙලින්කෝ ලයිෆ් විසින් සිය රක්ෂණ ඔප්පු හිමියන්ට ප්‍රතිලාභ ලබාදීමේ අරමුණෙන් වාර්ෂිකව පවත්වන ‘ෆැමිලි සවාරි’ වැඩසටහන යටතේ 2014 වසරේ දී සියලු වියදම් දරමින් රක්ෂණ ඔප්පු හිමියන් පස් දෙනකුගේ පවුල්වල සාමාජිකයින් 20 දෙනකුට ජපානයේ සංචාරය කිරීමේ අවස්ථාව උදා වනු ඇත.මීට අමතරව, රක්ෂණ ඔප්පු හිමියන් 10 දෙනකුගේ පවුල්වල සාමාජිකයින් 40 දෙනෙකුට චීනයේ සංචාරය කිරීමේ අවස්ථාව ද, රක්ෂණ ඔප්පු හිමියන් 50 දෙනෙකුගේ පවුල්වල සාමාජිකයන් 200 දෙනෙකුට සිංගප්පූරුවේ සංචාරය කිරීමේ අවස්ථාව ද රක්ෂණ ඔප්පු හිමියන් 500 දෙනකුගේ පවුල්වල සාමාජිකයින් 2000කට ලෙෂර් වර්ල්ඩ්හි දී දිනක් ප්‍රීතිවීමේ අවස්ථාව ද මෙම ප්‍රවර්ධන වැඩසටහන යටතේ සමාගම විසින් ලබාදෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=aj1309299</link>
    <topic>“තිළිණ දැනුම් චාරිකා” මුල් දිනුම බදුල්ලට</topic>
    <author/>
    <content>“තිළිණ දැනුම් චාරිකා” මුල් දිනුම බදුල්ලටශ්‍රී ලංකා නිවාස සංවර්ධන මූල්‍ය සංස්ථා බැංකුවේ තිළිණ ළමා ඉතුරුම් ගිණුම් හිමි දරුවන් සඳහා තිළිණ දැනුම් චාරිකා නමින් විශේෂ වැඩ සටහනක් මේ වසරේ හඳුන්වා දෙනු ලැබීය. ගිණුම් හිමියන් අතරින් විහේෂ දිනුම් ඇදීමකින් ජයග්‍රාහකයින් තෝරා ගෙන, විදෙස් සංචාරයක් සඳහා අවස්ථාව ලබාදීම මේ යටතේ සිදු කෙරේ.තිළිණ දැනුම් චාරිකා මුල්ම දිනුම් ඇදීම පසුගියදා බැංකුවේ ප්‍රධාන කාර්යාලයේ දී පැවැත්විණි. එහිදී ජයග්‍රාහකයන් තිදෙනෙකු තෝරා ගැනිණි. මුල්ම ජයග්‍රහණය බදුල්ල ශාඛා කාර්යාලයේ ගිණුම් හිමි එච්. එම්. ජිතේන්ද්‍රට ද, දෙවන ජයග්‍රහණය ජාඇල ශාඛාවේ ගිණුම් හිමි එස්. ඒ. ඩී. හංසි නවෝද්‍යාට ද, තෙවන ජයග්‍රාහී අවස්ථාව හයිඩ් පාර්ක් ශාඛාවේ ගිණුම් හිමි ගම්පලගේ දිල්ෂ කවිෂ්ට ද හිමි විය.සභාපතිනි සිරෝමි වික්‍රමසිංහ මහත්මිය, සාමාන්‍යාධිකාරි සහ ප්‍රධාන විධායක නිලධාරි නිමල් මාමඩුව මහතා සහ ජ්‍යෙෂ්ඨ කළමනාකරුවන්ගේ සහභාගිත්වයෙන් සහ ස්වාධීන විනිශ්චය මණ්ඩලයක අධීක්ෂණය යටතේ දිනුම් ඇදීම සිදු කෙරිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=aj13092910</link>
    <topic>Mercedes Benz Pageant තරු 626ක් නෙලුම් පොකුණට</topic>
    <author/>
    <content>Mercedes Benz Pageant තරු 626ක් නෙලුම් පොකුණටMercedes - Benz සෑම දිනකම නවතම රථවාහන හඳුන්වා දෙමින් ගමනාගමන ක්ෂේත්‍රයේ වර්ධනයට දායක වෙමින් සිටී. එසේම Mercedes - Benz විසින් ලොව පුරා විවිධ වැසටහන් පවත්වමින් අන් අයට අනුගමනය කිරීමට ප්‍රමිතීන් හඳුන්වාදෙමින් සිටී. කොළඹ දී පැවැති Mercedes - Benz Pageant (සන්දර්ශන) එසේ ඔවුන් සිය ප්‍රමිතීන් තීව්‍ර කළ අවස්ථාවක් වේ.මෙම 23 වන Mercedes - Benz Pageant වැඩසටහන පසුගියදා නෙලුම් පොකුණ මහින්ද රාජපක්ෂ රඟහලේ දී පැවැත්විණි. මෙවර Mercedes - Benz රථ 626ක් සහභාගි වෙමින් වාර්තාවක් පවා තැබීමට සමත් විය. මෙය ආරම්භ වී පළමු පැය තුළදීම Mercedes - Benz රථ 250ක් පමණ සන්දර්ශනයට ඇතුළු වෙනු දක්නට ලැබුණි.මෙම සන්දර්ශනය Mercedes - Benz රථ වාහන, ඒවායෙහි හිමිකරුවන් සහ ඔවුන්ගේ පවුල්වල සාමාජිකයින් වෙනුවෙන් පවත්වන උත්සවයකි. එකම වේලාවක, එකම ස්ථානයකට Mercedes - Benz මෝටර් රථ 600කට වැඩි ප්‍රමාණයක් සහ ඒවායෙහි හිමිකරුවන් හා පවුල්වල සාමාජිකයන් පිරිසක් රැස් කෙරූ ශ්‍රී ලංකාවේ ප්‍රථම අවස්ථාව මෙය වන අතර ලොව ද මෙවන් යමක් සිදු වූ ප්‍රථම අවස්ථාව මෙය වීමට ඉඩ ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=aj13092911</link>
    <topic>කොමර්ෂල් ක්‍රෙඩිට් තැන්පතු පදනමෙහි 90%ක වර්ධනයක්</topic>
    <author/>
    <content>කොමර්ෂල් ක්‍රෙඩිට් තැන්පතු පදනමෙහි 90%ක වර්ධනයක්කොමර්ෂල් ක්‍රෙඩිට් ඇන්ඩ් ෆිනෑන්ස් සමාගමේ 2013 මාර්තු 31න් අවසන් මූල්‍ය වර්ෂය තුළ දී සිය තැන්පතු පදන 90% කින් ඉහළ ගොස් තිබේ. එසේම සමාගමේ වත්කම් පදනම ද 79% කින් වර්ධනය වී තිබේ.එම සුවිශේෂී කාර්යසාධනය පිළිබඳ අදහස් දක්වමින් කොමර්ෂල් ක්‍රෙඩිට් හි ප්‍රධාන විධායක නිලධාරි රොෂාන් එගොඩගේ මහතා මෙසේ කියයි. “අපගේ දළ පොළී ආදායම රුපියල් බිලියන 4 දක්වා මේ වන විට ඉහළ ගොස් තිබෙනවා. එය 62.3% ක වර්ධනයක්. කෙසේ වෙතත් ගෙවී ගිය වසර තුළ සිදුවූ පොලී අනුපාතයන් හි ඉහළ යාම නිසා ශුද්ධ පොලී ආදායම 38.2%කින් ඉහළ ගොස් රුපියල් බිලියන 2.4ක් ලෙසින් වාර්තා වෙනවා”. ඒ මහතා මේ බව සඳහන් කර සිටියේ 2013 අගෝස්තු 30 වැනිදා පැවති 30 වන වාර්ෂික මහා සභා රැස්වීමේ දී ප්‍රකාශයට පත්කරන ලද විගණනය කරන ලද මූල්‍ය ප්‍රකාශන සමඟ එළිදැක්වුණු වාර්ෂික වාර්තාව මඟිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=aj13092912</link>
    <topic>විෂබීජ නසන රොබියලැක් සේෆ් කෝට්</topic>
    <author/>
    <content>විෂබීජ නසන රොබියලැක් සේෆ් කෝට්චන්දන හේරත් (වෙළෙඳ නාම සහ නව නිෂ්පාදන සංවර්ධන) දිලුක්ෂාන් ජයසේකර (නිෂ්පාදන කළමනාකරු) දමින්ද සිරිවර්ධන (සහකාර සාමාන්‍යාධිකාරි) රුවන් ටී. වීරසිංහ (අධ්‍යක්ෂ ලංකෙම් පේන්ට්ස්) මහත්වරු.ලංකෙම් රොබියලැක් එහි නව ළමා මිතුරු නිෂ්පාදනය වන “සේෆ් කෝට්” හඳුන්වා දෙයි.ලංකෙම් ලංකා අධ්‍යක්ෂ රුවන් ටී. වීරසිංහ මහතා පැවසූයේ, “මෙය වචනයේ සැබෑ තේරුම පරිදිම අහිතකර බැක්ටීරියා හා විෂබීජ සඳහා ප්‍රතිරෝධී මුළුමනින්ම පරිසර හිතකාමී නිෂ්පාදනයකි. එමෙන්ම එය රසායනික ගන්ධයන් අවම වූ නිෂ්පාදනයකි. කුඩා දරුවන් සිටින දෙමවුපියන්ට මහත් සහනයක් ගෙන දෙන සේෆ් කෝට් පැල්ලම් පහසුවෙන් සේදිය හැකි තීන්ත වර්ගයකි.”දීප්තිමත් සහ පැස්ටල් වර්ණවලින් යුත් සේෆ් කෝට් ළමයින්ගේ කාමරවල සහ රෝහල්වල ළමා වාට්ටුවල ආලේප කිරීමට කදිමය.මෙම සේෆ් කෝට් තීන්ත ඉඩකඩ ඇති හතරැස් ඇසුරමකින් ඉදිරිපත් කෙරෙන අතර එවැන්නක් වෙළෙඳපොළට ඉදිරිපත් කෙරෙන පළමුවැනි අවස්ථාව ද මෙයයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>29</day>
    </date>
    <link>http://www.silumina.lk/2013/09/29/_art.asp?fn=aj13092913</link>
    <topic>ටච්වුඩ් ‍‍කොටස්  දික දෙකකදීම දෙකෝටිය ඉක්මවා අලෙවි වෙයි</topic>
    <author>තාරක වික්‍රමසේකර</author>
    <content>ටච්වුඩ් ‍‍කොටස්  දික දෙකකදීම දෙකෝටිය ඉක්මවා අලෙවි වෙයිපෙර සතිය අවසානයේ කොටස් ගනුදෙනු 8896 ක් වෙළෙඳ පොළේ  වාර්තා වූ අතර සතිය ආරම්භක 23 වැනිදා  සඳුදා එම සංඛ්‍යාව දැක්වුණේ ගනුදෙනු 5008 ක් ලෙසිනි. ඒ  ගනු දෙනු   පහළ යාමක් වුවද  පෙර සතිවලට සාපේක්ෂව වෙළෙඳපොළ ගනුදෙනුවල සැලකිය යුතු ප්‍රගතියක් පෙන්නුම් කිරීමකි.  එහෙත් එදින සමාගම් 5ක මිලියනය ඉක්මවා කොටස් අලෙවි විය. එම සමාගම් අතර   බ්ලූ ඩයමන්ඩ් (1602765), බ්ලූ ඩයමන්ඩ් (ජන්ද බලය රහිත) - 1266544, ලංකා අයි ඕ සී (1114811),  ටච්වුඩ් (3326051), පී.සී හවුස් ( 3751870),  සමාගම් විය.මිල ඉහළ යාම් අතුරින් කොටස් 100ක් ඉක්මවා අලෙවි වූ සමාගම්හි කැපී පෙනෙන වෙනසක් පෙනෙන්නට තිබුණේ නැත. පෙරදින කොටසක් අලෙවි වූයේ  රුපියල් 1066.70 කට වු අතර එදින කොටසක් අලෙවි වුයේ රුපියල් 1041.40 කටය. ඒ පෙර දිනට සාපේක්ෂව රුපිල් 25.30 ක මිල පහළ යාමකි.පසුදින ගනුදෙනු යළිත් සැලකිය යුතු ලෙසින් ඉහළ ගියේය. ඒ ගනුදෙනු සංඛ්‍යාව 9630 ක් දක්වා ඉහළ යමිනි. මිලියනය ඉක්මවා කොටස් අලෙවි  වූ සමාගම් සංඛ්‍යාව 13 ක්  බව එදිනද පෙන්නුම් කර තිබුණි.බ්ලූ ඩයමන්ඩ් (1793468), බ්ලූ ඩයමන්ඩ් (ජන්ද බලය රහිත) ජේ.කේ.එච් (1263787) , එන්වි රිසෝසස් ( ඩබ්ලිව් සී 2014)  - 1307248, ජේ.කේ.එච්. (1082686), මුලර්ස් ( 1483760), පෑන්ඒෂියන් පවර් ( 4049476),  ඒ.එම්.එෆ්. කම්පැණි ලිමිටඩ් ( 1147782),  බේරුවල රිසෝස්ට් ( 1322695),  පීසීඑල් හෝල්ඩින්ග්ස් (1995413),  ටච්වුඩ් (25961648), සී.අයි.එෆ්. එල් (17897898), පීසී හවුස් (6974639),  පීසි ෂර්මා ( 1831323), පීසීඑච් හෝල්ඩින්ග්ස් (4556382), එසේ මිලියනය ඉක්මවා කොටස් අලෙවි වූ සමාගම් ය. සිලෝන් බෙවරේජස් සමාගම එදින මිල ඉහළ ගිය සමාගම් අතර කැපී පෙනුණි.  ඒ පෙර දිනට සාපේක්ෂව රුපියල් 25.00 ක මිල ඉහළ යාමකි. මිල පහළ යාම් අතුරින් කැපී පෙනුණේ  මර්චන්ට් ෂිපින්ග් සමාගමයි ඒ පෙර දිනට සාපේක්ෂව කොටසක මිල රුපියල් 15.40 කින් පහළ යමිනි.බදාදා  දින එනම් 25 වයැනිදා  ගනුදෙනු සංඛ්‍යාව යළි පහළ ගියේය. ඒ ගනුදෙනු සංඛයාව 8206 ක් දක්වා පහළ යමිනි. මිලියනය ඉක්මවා කොටස් මිල ඉහළ ගියේ  සමාගම් 4ක පමණි.  ජේ.කේ.එච්. ( 1195632), ටච්වුඩ් ( 27082294), සී.අයි.එෆ්.එල් (18752927), පීසීඑච් හෝල්ඩින්ග්ස් ( 1516387),  එසේ මිලියනය ඉක්මවා කොටස් මිල ඉහළ ගිය සමාගම් අතර වේ.මිල ඉහළ ගිය සමාගම් අතර කොටස් 100 ට වඩා අලෙවි වූ සමාගම් කිසිවක් කැපී නොපෙනුණි. මිල පහළ ගිය සමාගම්  අතුරින් බුකිට් ඩරා(17.50),  කළම්ඹු සිිටි( 19.20), ලයන් බෘවරි 12.00),  එසේ මිල පහළ ගිය සමාගම් අතර වේ.කොටස් වෙළෙඳ පොළ සමස්ත කොටස් මිල දර්ශකය පසුගිය සතිය අවසානයේ දැක්වුණේ ඒකක 5814.10 ක් ලෙසිනි. එය ආරම්භක සඳුදා ඒකක 5782.85 ක් වූ අතර අඟහරුවාදා ඒකක 5794.47ක් ලෙසද දැක්වුණි.  බදාදා එය දැක්වුණේ ඒකක 5783.62 ක් ලෙසිනි. එස් ඇන්ඩ් පී එස් එල් 20 දර්ශකය පෙර සතිය අවසානයේ දැක්වුණේ ඒකක 3217.60ක් ලෙසිනි. එය සතිය ආරම්භක සඳුදා දැක්වුණේ ඒකක 3206..23 ක් ලෙසිනි. 24 වැනිදා අඟහරුවාදා එම අගය දැක්වුණේ ඒකක3214.30 ක් ලෙසින්  වන අතර බදාදා එම අගය දැකුවුණේ ඒකක 3205.48 ක් ලෙසිනි.වෙළෙඳ පොළ මේ අයුරින් සැලකිය යුතු ලෙසින් ඉහළ පහළ යද්දී ඇතැම් වෙ‍ළෙඳ සමාගම් තම කොටස් හිමියන්ට ඉතා පහත් ආකාරයේ සැලකීම් දක්වා තිබෙන බවද වාර්තා විය. පසුගියදා එක්සෙල් වර්ල්ඩ්හිදී පැවැති බ්‍රවුන්ස් ඉන්වෙස්ට්මන්ට් වාර්ෂික  මහ සභාවට පැමිණි ගනුදෙනුකරුවන්ගේ අනුප්‍රාප්තිකයන්ට (ප්‍රොක්සි) සංග්‍රහ කූපන් පත පවා ලබා දීම සමාගම විසින්  සිදු නොකළ අතර එය ආයෝජකයන්්ගේ මහත් පිළිකුළට භාජන විය.මේ අතර අර්බුදයකට පත්ව ඇති  සී අයිඑෆ් එල් සමාගමේ ආයෝජකයන්ට  ඡන්ද බලය රහිත් කොටස් ලබා දීමට සමාගම විසින් පියවර ගෙන ඇති බවත් තැන්පත්කරුවන්ග් සංගමය ට විරෝධය පළ කර  ඇති  බවත් වාර්තා වේ.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=aa1310061</link>
    <topic>ශිෂ්‍යත්වයේ හොඳම ප්‍රතිඵල ගමට</topic>
    <author>සුභාෂිණි ජයරත්න</author>
    <content>සුභාෂිණි ජයරත්නමෙවර පහ වසර ශිෂ්‍යත්ව විභාගයේ ප්‍රතිඵල ලේඛනයට අනුව වැඩිම ජයග්‍රහණ සමඟ සාර්ථකත්වයක් අත්පත් කරගෙන ඇත්තේ කොළඹින් බැහැර ග්‍රාමීය ප්‍රදේශවල පාසල්වල දරු - දැරියන් බව විභාග දෙපාර්තමේන්තුව නිකුත් කළ වාර්තාවකින් කියා සිටී. එම වාර්තාවට අනුව වයඹ පළාතේ ග්‍රාමීය ප්‍රදේශවල දරු-දැරියෝ සමස්තයක් ලෙස වැඩිම දක්ෂතා දක්වා සිටිති. 2012 විභාග ප්‍රතිඵලයට සාපේක්ෂ ව බලන කල වැඩිම වර්ධන වේගයක් සහිත ප්‍රතිඵලයක් අත්පත් කරගෙන ඇත්තේ උතුරු පළාත ය. එය විශේෂ ජයග්‍රහණයක් ලෙස සටහන් වී ඇත.තිස් අවුරුදු යුද්ධය නිමා වීමත් සමඟ රජය ක්‍රියාත්මක කරන අධ්‍යාපනික සංවර්ධන වැඩ පිළිවෙළ නිසා පසුගිය වසරට සාපේක්ෂව ඉකුත් ශිෂ්‍යත්ව විභාගයේ උතුරු පළාතේ ප්‍රතිඵලවල වැඩිම වර්ධන වේගයක් පෙන්නුම් කැරෙන බව විභාග කොමසාරිස් ජෙනරාල් ඩබ්ලිව්. එම්. එන්. ජේ. පුෂ්පකුමාර මහතා සිළුමිණට පැවැසීය.අධ්‍යාපන ප්‍රගතිය ඇති කිරීමේ රජයේ වැඩපිළිවෙළ යටතේ උතුරු පළාත සඳහා අවශ්‍ය ගුරුවරුන් ලබාදීම, ගුරු අත්පොත් ලබාදීම මෙන්ම භෞතික සම්පත් සැපයීම මේ වර්ධන වේගය ලබා ගැනීමේ හේතු වශයෙන් විභාග කොමසාරිස්වරයා සඳහන් කරයි.උතුරු පළාතේ මෙවර ශිෂ්‍යත්ව විභාගයට පෙනී සිටි සංඛ්‍යාව 17591 ක් වන අතර එයින් 10897 ක් සමත් වී ඇත. සමත් සංඛ්‍යාව සියයට 62.62 කි.2012 වසරේ උතුරු පළාතේ සමත් සංඛ්‍යාව 9781 කි. එය සියයට 56.05 ක් වන අතර එය පසුගිය වසර හා සසඳන කල සමත් වර්ධන වේගය සියයට 6.57 කි.පළාත් අනුව හොඳම ශිෂ්‍යත්ව ප්‍රතිඵල මෙවර වාර්තා වූයේ වයඹ පළාතින් වන අතර පිළිවෙළින් දකුණ, සබරගමුව හා බස්නාහිරින් 2, 3, 4 යන ස්ථානවලට හොඳම ප්‍රතිඵල වාර්තා විය. ප්‍රතිඵල අඩුම පළාත නැ‍ඟෙනහිරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=aa1310062</link>
    <topic>වැරැදි මතවලට පිළිතුරක් දෙන්න පුළුවන්</topic>
    <author>දයා ඩී. ෆොන්සේකා</author>
    <content>මහාචාර්ය සුනන්ද මද්දුමබණ්ඩාරදයා ඩී. ෆොන්සේකාපොදු රාජ්‍ය මණ්ඩල රාජ්‍ය නායක සමුළුව ශ්‍රී ලංකාවේ පැවැත්වීම මූලික වශයෙන් ශ්‍රී ලංකාව පිළිබඳ වැරැදි මත ප්‍රචාරය කරන අයටත්,   ශ්‍රී ලංකාවේ ප්‍රතිරූපය විනාශ කරන්නට උත්සාහ කරන අයටත් හොඳ පිළිතුරක් බවත් ශ්‍රී ලංකාව දේශපාලන ස්ථාවරත්වයක් ඇති සාමකාමී රටක් බව පෙන්වා දෙන්නට මෙය හොඳම අවස්ථාවක් බවත් කැලණිය විශ්වවිද්‍යාලයේ ආර්ථික විද්‍යා අංශයේ මහාචාර්ය සුනන්ද මද්දුම බණ්ඩාර ‘සිළුමිණ’ ට කීය.ඒ තුළින් මෙරට ආර්ථික සංවර්ධනයට හොඳම අවස්ථා උදාවන අතර ශ්‍රී ලංකාවේ සාමකාමී වාතාවරණය ලෝකයෙන් තුනෙන් එකක් වන රටවල් 54 ට එත්තු ගත හැකිවීමෙන් ලබන පුළුල් ප්‍රචාරය ඒ රටවල ආයෝජකයන් මෙරටට පැමිණීමේ අවස්ථා වැඩි වන බවත් මහාචාර්යවරයා තවදුරටත් කීය.මෙරට ආයෝජනය සඳහා යම් විදේශීය ආයෝජකයෙක් තුළ සැකයක් ඇත්නම් මේ මගින් එම දුර්මත දුරු වන බවත් පොදු රාජ්‍ය මණ්ඩල රාජ්‍ය නායක සමුළුවට සමගාමීව පැවැත්වෙන ව්‍යාපාරික සමුළුවට ලොව පුරා ව්‍යවසායකයන් 1500 ක් පමණ සහභාගි වීමට නියමිත බව දක්වන මද්දුම බණ්ඩාර මහතා මේ අතර ලෝකයේ ප්‍රබලතම ආර්ථික සංවිධාන සහ ව්‍යාපාරික සමාගම්වල ආයෝජකයන් ද සිටින බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=aa1310063</link>
    <topic>උතුරු පළාත් සභාව එක්ක සහයෝගයෙන් වැඩ කරනවා</topic>
    <author>සුනිල් දයා අල්විස්</author>
    <content> ‍සුසිල් ප්‍රේමජයන්තසුනිල් දයා අල්විස්උතුරේ පළාත් සභාව පිහිටුවීමෙන් පසු එම පළාත් සභාව රජයත් සමඟ සහජීවනයෙන් සහයෝග‍යෙන් කටයුතු කරනවා සේ ම එම පළාත් සභාවට හැකි සෑම අයුරකින් ම සහයෝගය ලබාදෙමින් කටයුතු කරන්නට රජය පියවර ගනු ඇතැයි එක්සත් ජනතා නිදහස් සන්ධානයේ මහ ලේකම් ඇමැති සුසිල් ප්‍රේමජයන්ත මහතා සිකුරාදා (4) පැවැති මාධ්‍ය සාකච්ඡාවකදී පැවසීය.ශ්‍රී ලංකා නිදහස් පක්ෂය  ප්‍රමුඛ එක්සත් ජනතා නිදහස් සන්ධානය උතුර පළාත් සභාව ජයග්‍රහණය නොකළත් රජයක් හැටියට අපි වඩාත් සතුටට පත් වන්නේ වසර 30 ක් පුරා උතුරට ක්‍රියාත්මක නොවූ පළාත් සභාවක් පිහිටුවීමට ලැබීම ගැනයි. එසේම නිදහස් ඡන්දයෙන් ජනතා නියෝජිතයන් තෝරා උතුරට ප්‍රජාතන්ත්‍රවාදය ස්ථාපිත කිරීමට හැකිවීම ගැන ද රජයක් හැටියට ලබාගත් ලොකුම ජයග්‍රහණයක් ලෙසත් අපි සලකනවා” යැයි ද ඇමැතිවරයා කීවේ ය.උතුරේ මහ ඇමැතිවරයා ලබන සතියේ පත්වීමෙන් පසු ඔහුගේ ඇමැති මණ්ඩලයත් දිවුරුම් දී එහි කටයුතු ආරම්භ කිරීමේ අවස්ථාව අනුව ශ්‍රී.ල.නි.ප ප්‍රමුඛ එ.ජ.නි.ස උතුරු පළාත් සභාවට තේරීපත් වී සිටින මන්ත්‍රීවරු 7 දෙනාගේ දිවුරුම්දීම සිදු කරන බවද ඇමැතිවරයා වැඩිදුරටත් පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=aa1310064</link>
    <topic>කොළඹ-කටුනායක විනාඩි 25 ගමන 27 දා සිට</topic>
    <author>තාරක වික්‍රමසේකර</author>
    <content>තාරක වික්‍රමසේකරකොළඹ කටුනායක අධිවේගී මාර්ගය ලබන 27 වැනිදා ජනතා අයිතියට පත්කරනු ලබන බව වරාය හා මහාමාර්ග ව්‍යාපෘති අමාත්‍ය නිර්මල කොතලාවල මහතා ‘සිළුමිණ'ට කීය.කටුනායක ගුවන් තොටුපළේ සිට විනාඩි 25කින් කොළඹට ළඟාවිය හැකි මේ මාර්ගයේ දිග කිලෝමීටර් 25.6කි.චීන ආධාර යටතේ ඉදි කළ මාර්ගයට වැය කළ මුදල රුපියල් බිලියන 45කි.නව කැලණි පාලම අසලින් ඇරැඹෙන පිවිසුම් මාර්ගයට අමතරව තොරණ හන්දිය හා මීගමුව පාරේ මාළු වෙළෙඳසල අසලින් පිවිසුම් මාර්ග ඉදිකර ඇත. කොළඹ කටුනායක අධිවේගී මඟට පිවිසුම් මාර්ග 5කි. පෑලියගොඩ (වනවාසල ප්‍රදේශය), කෙරවලපිටිය, ජාඇල, කටුනායක (18 කණුව) හා ගුවන් තොටුපළ එම පිවිසුම් මාර්ග වෙයි. අධිවේගී මාර්ගය මං තීරු 4කින් සමන්විත වන අතර මාර්ගයේ ගමනාරම්භය සිට ගමනාන්තය දක්වාම විදුලිපහන් ආලෝකය සපයා ඇත.මුහුදුවැලි පුරවා මෙරට ඉදිවන එකම අධිවේගී මාර්ගය මෙයයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=aa1310065</link>
    <topic>ලිංගික අල්ලස් වැටලීම් දිගටම</topic>
    <author/>
    <content>විවිධ කරුණු ඉටු කැර දීමේ පොරොන්දුව පිට ලිංගික අල්ලස් ලබා ගැනීමට පෙලඹීමේ සිද්ධීන් වාර්තාවීමේ වැඩිවීමක් තිබෙන බව අල්ලස් හා දූෂණ වැළැක්වීමේ කොමිසමේ අධ්‍යක්ෂ ජෙනරාල් ලක්ෂ්මී ජයවික්‍රම මහත්මිය පැවසුවාය.කොමිසමට ලැබෙන තොරතුරු මත වැටැලීම් පුළුල් කිරීමට කටයුතු කළ බවද ඇය කීවාය. ඒ හා සම්බන්ධ ඕනෑම සිදුවීමක් දුරකථන අංක 1954 හරහා දැනුම් දිය හැකි බව පැවසූ අධ්‍යක්ෂ ජෙනරාල්වරිය ලබාදෙන තොරතුරුවල රහස්‍ය බව අධිකරණයට යොමු කරන තෙක් සුරකින බවද ඒ සඳහා තම කොමිසම බැඳී සිටින බව ද කීවාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=aa1310066</link>
    <topic>බස්නාහිර දකුණ ඡන්ද මාර්තුවේ</topic>
    <author/>
    <content>මෙරට ඡන්ද කැලැන්ඩරයේ ඊළඟට පැවැත්වෙන පළාත් සභා ඡන්ද වන බස්නාහිර හා දකුණු පළාත් සභා ඡන්ද ලබන වසරේ මාර්තු මුල පැවැත්වෙනු ඇතැයි රජයේ ආරංචි මාර්ග කියයි.ඌව පළාත් සභා ඡන්දය ලබන වසරේ ඔක්තෝබර් මාසයේ දී පැවැත්වෙනු ඇතැයි ද එම ආරංචි මාර්ග පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=aa1310067</link>
    <topic>දරුවන් රකින්න නව කෙටුම්පතක්</topic>
    <author>රමණී සුබසිංහ</author>
    <content>රමණී සුබසිංහමෙරට දරුවන් ගේ ආරක්ෂාව තහවුරු කිරීම සඳහා ජාතික ළමාරක්ෂක ප්‍රතිපත්ති කෙටුම්පතක් ජාතික ළමාරක්ෂක අධිකාරිය මඟින් සකස් කොට ඇත.පවුල පදනම් කර ගනිමින් උපතේ සිට ළමා කාලය අවසන් වනතුරු අධ්‍යාපනය, සෞඛ්‍ය, ආහාරපාන, රැකවරණය, සපයමින් දරුවාට ආරක්ෂාව සැපයීම  ආදි විවිධ අංශ ගණනාවකට අවධානය යොමු කරමින් මේ කෙටුම්පත සකස් කොට ඇත.මෙහි පළමු පිටපත ලෝක ළමා දිනයට සමගාමීව ජනාධිපති ආර්යා ශිරන්ති රාජපක්ෂ මැතිනියට පිළිගැන්වූ අතර දෙවැනි පිටපත ළමා සංවර්ධන හා කාන්තා කටයුතු ඇමැති තිස්ස කරල්ලියද්ද මහතාට පිළිගන්වා ඇත. ඉදිරි දින කිහිපයේ දී මේ පනත් කෙටුම්පත කැබිනට් මණ්ඩලයට ඉදිරිපත් කර සම්මත කර ගැනීමට නියමිතය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=aa1310068</link>
    <topic>ලේක්හවුස් ආදි වාසි හමුව 19 දා</topic>
    <author/>
    <content>ලේක්හවුස් හිටපු සේවකයන්ගේ සුහද හමුව (ආදි වාසී හමුව) 19 වැනි සෙනසුරාදා නුගේගොඩ මෙල්ඩර් පෙදෙසේ (හයිලෙවල් හන්දියේ ගුවන් පාලම අසල) අංක 09 දරන ස්ථානයේ ලංකාසිරි නිකේතනයේ දී දවස පුරා පැවැත්වේ. ලේක්හවුස් ආදිවාසීන් පහත සංවිධායකයන් වෙතින් විස්තර ලබාගත හැකිය.පී. බී. ඉලංගසිංහ - 0777689762, තිලකරත්න කුරුවිට බණ්ඩාර - 0716906603, බිනෝයි සුරේන්ද්‍ර - 0780320959කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=aa1310069</link>
    <topic>අධ්‍යාපනික විද්‍යා හා තාක්ෂණ ප්‍රදර්ශනය ගම්පහ දී</topic>
    <author/>
    <content>ගම්පහ බණ්ඩාරනායක විද්‍යාලයීය 95 වන සංවත්සරය නිමිත්තෙන් වර්ෂ පහකට වරක් පැවැත්වෙන “X-BAN” අධ්‍යාපනික විද්‍යා හා තාක්ෂණ ප්‍රදර්ශනය මෙවර ද ලබන බදාදා (9) සිට 13 වැනිදා දක්වා පැවැත්වෙයි.බණ්ඩාරනායක විදුහලේ වසර 95 ක ඉතිහාසය පුරා අධ්‍යාපනික, සමාජයීය, සංස්කෘතික අංශයන්ගෙන් ලද ජයග්‍රහණ සහ එම ගමන්ම‍ඟේ විශේෂත්වය සහ සිසු දක්ෂතා ඔවුනගේ නිර්මාණ තුළින් ඉදිරිපත් කිරීම මේ ප්‍රදර්ශනයේ අරමුණය.මේ ප්‍රදර්ශනය ආර්ථික සංවර්ධන අමාත්‍ය බැසිල් රාජපක්ෂ මහතා අතින් විවෘත කිරීමට නියමිතය.බණ්ඩාරනායක විද්‍යාලයාධිපති ලාල් දිසානායක මහතාගේ මෙහෙයවීමෙන් මේ ප්‍රදර්ශනයේ කටයුතු සංවිධානය කැරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=aa13100610</link>
    <topic>අලුත් ගෙවතු 125000 ක් අරඹමින් දිවි නැඟුම පස්වන අදියර 11 වැනිදා ඇරඹේ</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහදිවි නැගුම ජාතික වැඩසටහනේ පස්වන අදියර මහ කන්නය ඉලක්ක කරගනිමින් ඔක්තෝබර් 11 සිකුරාදා පෙරවරු 10.11 ට උතුර දිසාව බලා පැළ සිටවීමෙන් මහින්ද රාජපක්ෂ ජනාධිපතිතුමාගේ ප්‍රධානත්වයෙන් ඇරැඹේ. එම පැළ සිටවීමේ ව්‍යාපාරය ප්‍රාදේශීය ලේකම් කොට්ඨාස 324 කට අයත් ග්‍රාමසේවා වසම් 14,008 ක ක්‍රියාත්මක වේ.ගෘහ ආර්ථිකය ගොඩනැඟීම තුළින් රටේ ආර්ථිකයට පුනර්ජීවයක් ලබාදීම උදෙසා ඉසුරුමත් නිවහනක් අසිරිමත් මවුබිමක් යන තේමාව යටතේ දිවි නැගුම ප්‍රථම අදියර 2011 මාර්තු මස ආරම්භ වූ අතර එය මේ වන විට සියලු දෙනාම දායක කර ගනිමින් වතු, ග්‍රාමිය සහ නාගරික ලෙස නාගරික මට්ටමෙන් ක්‍රියාත්මක වේ.මහින්ද රාජපක්ෂ ජනාධිපතිතුමාගේ සංකල්පයකට අනුව ආර්ථික සංවර්ධන අමාත්‍ය බැසිල් රාජපක්ෂ මහතාගේ මෙහෙයවීමෙන් ක්‍රියාත්මක වන දිවි නැගුම වැඩසටහන කෘෂි, පශු සම්පත් සහ ධීවර කටයුතු, ගෘහ ආර්ථික කර්මාන්ත අංශය ලෙස කොටස් තුනකින් ක්‍රියාත්මක අතර ඒ සඳහා රජය අමාත්‍යාංශ 18 ක සෘජු දායකත්වය ලබාදී තිබේ.දැනටමත් ගොවිජන සංවර්ධන මධ්‍යස්ථාන මුල්කරගෙන කෘෂිකර්ම පර්යේෂණ සහ නිෂ්පාදන සහකාරවරුන්ගේ සම්බන්ධීකරණයෙන් හඳුනාගෙන ඇති ආදර්ශ ගෙවතු 125,000 ක් ස්ථාපිත වැඩසටහන ද පස්වන අදියර සමඟම ආරම්භ වේ. සෑම ග්‍රාමසේවා වසමක්ම ආවරණය වන පරිදි තෝරාගත් ගෘහ ඒකක සඳහා එළවළු බීජ කට්ටල ලක්ෂ 14 ක්ද පලතුරු පැළ ලක්ෂ 23 ක්ද සමඟින් පොල් පැළ, කුළුබඩු, බෝග පැළ, ඖෂධ පැළ ද නොමිලේ ජනතාව වෙත ලබාදීමට කටයුතු කර ඇත.දිවි නැගුම වැඩසටහන සඳහා ලක්ෂ 25 කට අධික ජනතාවක් සම්බන්ධ වන අතර පසුවිපරම් වැඩසටහනක් ද ආර්ථික සංවර්ධන නිලධාරීන් සහ ග්‍රාමසේවා වසමේ පහසුකාරකයින් මඟින් දැනටමත් ක්‍රියාත්මක වේ. මෙමඟින් එළවළු මිල අඩුවූ අතර ජනතාවගේ ආහාර අතරට පෝෂ්‍යදායි ආහාර එක්කිරීම ද සිදුවිය. ප්‍රථම අදියරේදී ගෘහ ආර්ථික ඒකක ලක්ෂ 10 ක් ඉලක්ක කළ අතර ඒ සඳහා ඉහළ ජනතා ප්‍රතිචාරයක් ලැබිණි. දිවි නැගුම සිව්වන අදියර පැවැත්වූයේ ඉකුත් වසරේ ඔක්තෝබර් 22 වැනිදාය.ශ්‍රී ලංකාවේ ඒක පුද්ගල එළවළු සහ පලතුරු පරිභෝජනය ඉහළ යෑම ද මෙම වැඩසටහන මඟින් සිදුවිය.දිවි නැගුම වැඩසටහන පිළිබඳව වැඩි විස්තර ප්‍රදේශයේ කෘෂිකර්ම පර්යේෂණ සහ නිෂ්පාදන සහකාර, ග්‍රාම නිලධාරී, ආර්ථික සංවර්ධන නිලධාරීන් සහ සමෘද්ධි සංවර්ධන නිලධාරීන් හමුවීමෙන් ලබාගත හැකිය. තාක්ෂණික උපදෙස් ප්‍රදේශයේ කෘෂිකාර්මික උපදේශක හෝ ගොවි සහන සරණ සේවය 1920 ඇමැතීමෙන් ලබාගත හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=ab1310061</link>
    <topic>ලෝක පොලිස්කාරයාට අභියෝගාත්මක විවේචනයක්</topic>
    <author> ඉන්දික ජයරත්න</author>
    <content>එක්සත් ජාතීන්ගේ මහා මණ්ඩලයේ 68 වැනි වාර්ෂික මහ සමුළුව අමතා මහින්ද රාජපක්ෂ මහතා කළ කතාව හා නිව්යෝක් නුවර දී එතුමා අල්ජසීරා රූපවාහිනී සේවයට ලබා දුන් සම්මුඛ සාකච්ඡාව තව ම දේශපාලන ලෝකයේ කතාබහට ලක්වෙමින් තිබේ.ශ්‍රී ලංකාව එක්සත් ජාතීන්ගේ සංගමයේ සාමාජිකත්වය ලබා ගැනීමෙන් අනතුරුව වැඩි ම වාර ගණනක් එහි වාර්ෂික මහ සමුළුව නියෝජනය කළ ශ්‍රී ලාංකේය රාජ්‍ය නායකයා වන්නේ මහින්ද රාජපක්ෂ මහතා ය. එලෙස ම වාර්ෂික මහ සමුළුව වැඩි ම වාර ගණනක් ඇමතූ ශ්‍රී ලංකා රාජ්‍ය නායකයා ලෙස ඉතිහාසයට එකතු වී ඇත්තේ ද මහින්ද රාජපක්ෂ මහතා ය.තිස් වසරක කොටි ත්‍රස්තවාදය පරාජය කිරීමෙන් අනතුරුව 2009 වසරේ පැවැති එක්සත් ජාතීන්ගේ මහා මණ්ඩලයේ 64 වන සමුළු වාරයේ දී එහි වැඩි ම ආකර්ෂණයක් දිනා ගත් රාජ්‍ය නායකයා ලෙස ද මහින්ද රාජපක්ෂ ජනාධිපතිවරයාගේ නම ඉතිහාසයට එක්ව තිබේ. මුළු ලොව ම අතිශය භයානක ගරිල්ලා සංවිධානයක් ලෙස නම් කර තිබු කොටි සංවිධානය පරාජය කිරීම ලෝකය මවිත කළ කාරණයක් විය. කොටි සංවිධානය සමඟ ගැටුමකින් තොරව ඔවුන් සමඟ සාකච්ඡාමය ප්‍රවේශයකින් අර්බුදය කළමනාකරණය කර ගැනීමට බටහිර ප්‍රමුඛ ජාත්‍යන්තර ප්‍රජාව උපදෙස් දී තිබිණි.කොටි සංවිධානය සමඟ සාකච්ඡා මාර්ගික ප්‍රවේශයකින් ගැටුම නිරාකරණය කර ගැනීමට දැරූ උත්සාහය යථාර්ථයක් නො වී ය. පසුව මානුෂීය මෙහෙයුම විසින් කොටි සංවිධානය පරාජය කොට ශ්‍රී ලංකාවේ නිදහස සහ ස්වෛරීත්වය තහවුරු කැරිණි. මෑත කාලයේ දී අතිශය දරුණු ත්‍රස්තවාදී කණ්ඩායමක් යුදමය වශයෙන් පරාජය කිරීම පිළිබඳ වාර්තාවක් පිහිටුවා ඇත්තේ ද ශ්‍රී ලංකාව පමණි. එම මෙහෙයුමට සේනාධිනායකත්වය ලබා දුන් රාජ්‍ය නායකයා වනාහි මහින්ද රාජපක්ෂ ජනාධිපතිතුමායි.2009 න් පසු මහින්ද රාජපක්ෂ ජනාධිපතිවරයා සුවිශේෂී දේශපාලන ප්‍රපංචයක් ලෙස අන්තර්ජාතිකව පිළිගැනීමට ලක් වී තිබේ. ඒ සමඟම බටහිර දේශපාලන න්‍යාය පත්‍රය සැලකිල්ලට නොගත් අභියෝගාත්මක දේශපාලන චරිතයක් ලෙස ද ඔහු අන්තර්ජාතිකව සුවිශේෂී අනන්‍යතාවක් සටහන් කර ඇත්තේ ය. කලකට පෙර කියුබාවේ පිදෙල් කස්ත්‍රෝ, වෙනිසියුලාවේ හියුගෝ චාවේස්, ඉරානයේ අහමඩ්නිජානි, බ්‍රසීලයේ ලූලා ඩි සිල්වා ආදි රැඩිකල් නායකයන් සටහන් කළ දේශපාලන පෞරුෂය අද අන්තර්ජාතිකව මහින්ද රාජපක්ෂ මහතා ද සටහන් කර ඇති බව දේශපාලන විශ්ලේෂකයෝ පෙන්වා දෙති.එක්සත් ජාතීන්ගේ මහා මණ්ඩලයේ 68 වන වාර්ෂික සමුළුවේදී, ජනාධිපති මහින්ද රාජපක්ෂ මහතා ලෝකයේ මහ බලවතුන් පරිධියේ රටවල් සිය බලාධිපත්‍යයට නතු කර ගැනීමට ගන්නා වූ උත්සාහය සියුම් ලෙස පැහැදිලි කළේ ය. මානව හිමිකම් සහ රටවල ආරක්ෂාව යන සාධකවලට මුවා වී සංවර්ධනය වන රටවල අභ්‍යන්තර කටයුතුවලට මැදිහත් වීමට ඇතැම් මහ බලවතුන් ගන්නා උත්සාහයන් ජනාධිපතිවරයා ඉතා පැහැදිලි ව පෙන්වා දුන්නේ ය.ත්‍රස්තවාදය පරාජය කිරීමෙන් අනතුරුව ශ්‍රී ලංකාව ගෙවී ගිය සිවු වසරක කාලය තුළ අත්කර ගෙන තිබෙන ජයග්‍රහණ නො සලකා මානව හිමිකම් චෝදනාවලට මුවා වී ඇතැම් බටහිර බලවතුන් ස්වකීය බලාධිපත්‍යය ශ්‍රී ලංකාව මත ක්‍රියාත්මක කිරීමට උත්සාහ ගන්නා ස්වරූපයක් මේ වන විට මැනවින් පෙනෙන්නට තිබේ. රාජ්‍ය නායකත්වයේ නිවැරදි දේශපාලන දැක්ම හා ඔහුගේ සෘජු දේශපාලන පෞරුෂය මෙකී අන්තර්ජාතික අභියෝග මැඬලන ප්‍රධාන ම සාධකය බවට පත් වී තිබේ.ත්‍රස්තවාදය පරාජය කිරීම නිදහස අගයන ශ්‍රී ලාංකේය පුරවැසියාට අස්වැසිල්ලක් වුව, එය ඇතැම් බටහිර බලවතුන්ට එල්ල වූ අතුල් පහරක් වී ඇත්තේ ය. ත්‍රස්තවාදයේ තිස් වසරක සිද්ධීන් හෙවත් එම තිස් වසරට අයත් දවස් දස දහස් නවසිය පනහක කාලය නම් වූ සමස්ත ක්‍රියාවලිය නො සලකා යුද්ධයේ අවසන් සති දෙක හෙවත් දින 14 ක කාලයකට එම ක්‍රියාවලිය ලඝු කිරීමට බටහිර බලවත්හු උත්සාහ කරමින් සිටිති.ජිනීවාහි මානව හිමිකම් පිළිබඳ මහ කොමසාරිස්වරිය ද තිස් වසරක, සමස්ත සිද්ධි-දාමය නො සලකා එය දින 14 කට හෙවත් සති දෙකක කාලයකට ලඝු කිරීම මඟින් පෙනී යන්නේ ද බටහිර බලවතුන්ගේ න්‍යාය පත්‍රයත්; ජිනීවාහි මානව හිමිකම් පිළිබඳ මහ කොමසාරිස්වරියගේ ශේෂ පත්‍රයත් එකිනෙක සමපාත වන බව ය. එවැනි තත්ත්වයක් හමුවේ මහින්ද රාජපක්ෂ මහතා දැක් වූ අදහස් ජාත්‍යන්තර ප්‍රජාවට සහ ඔවුන්ගේ එකිනෙක සමපාත වන දේශපාලන න්‍යාය පත්‍ර හා එකිනෙකාගේ දේශපාලන ශේෂ පත්‍රවලට එරෙහිව දෙන ලද වඩා නිවැරදි සහ නිරවුල් පිළිතුරක් වන්නේ ය.ගැටුම්වලින් සිවු වසරකට පසු ශ්‍රී ලංකාව අත්කරගෙන තිබෙන ජයග්‍රහණ සුළුපටු නො වේ. ගැටුම්වලින් අවතැන් වූවන් යළි පදිංචි කිරීමේ ක්‍රියාවලිය සාර්ථක ප්‍රගතියක් අත් කර ගෙන ඇත. ස්වභාවික විපත්වලින් අවතැන් වූවන් යළි පදිංචි කර වීමට ඇතැම් මහ බලවතුනට තව ම නො හැකි වී ඇත්තේ ඔවුන්ගේ නො හැකියාව යළි යළිත් ජාත්‍යන්තරය තුළ හෙළිදරව් කරමින් ය. 2004 සුනාමි ව්‍යසනය අභියෝගයකටත් වඩා ආශිර්වාදයක් ලෙස සලකමින් එම විපතින් අභිමානවත් ජාතියක් ලෙස යළි නැඟී සිටීමට ශ්‍රී ලංකාවට හැකි විය. තිස් වසරක යුද්ධයේ සෘජු ප්‍රතිවිපාකයන්ට ගොදුරු වූ උතුරු සහ නැගෙනහිර ප්‍රදේශ ගැටුම්වලින් පසු භෞතික සංවර්ධනයේ ඉලක්ක සපුරා ගෙන ඇත්තේ ලොව ම මවිත කරන ආකාරයට ය.ත්‍රස්තවාදි ක්‍රියාවන්ට සම්බන්ධ වූ බවට සැක කෙරෙන පුද්ගලයන් පුනරුත්ථාපනය කොට සමාජගත කොට තිබේ. ගැටුම්වලින් පසු ගෙවී ගිය සිවු වසරක කාලය තුළ දරුණු ගණයේ අපරාධවලට සම්බන්ධ ත්‍රස්තවාදී සැකකරුවන් ද පුනරුත්ථාපනයෙන් අනතුරුව සමාජගත කිරීමට රජය කටයුතු කර ඇත. එකොළොස් දහසකට ආසන්න පිරිසක් මේ වන විට පුනරුත්ථාපනයෙන් අනතුරුව සිවිල් සමාජයට යොමු කර ඇත. බිම් බෝම්බ ඉවත් කිරීම ආදි කාර්යයන්හි ප්‍රගතිය ද ප්‍රශස්ත කඩඉමක පවතී.ගැටුමට මුල් වූ උතුරු පළාතේ ප්‍රජාතාන්ත්‍රීය හිමිකම් තහවුරු කිරීමට රජය කර තිබෙන කාර්යභාරය බරක් සහ ගැඹුරක් ඇතිව සලකා නො බැලීම සැබැවින්ම කනගාටුවට කරුණකි. ජනාධිපතිවරයා එක්සත් ජාතීන්ගේ මහ මණ්ඩලයේ වාර්ෂික සමුළුව අමතන විට උතුරු පළාත් සභා ඡන්ද විමසීම පවත්වා එහි ප්‍රතිඵල ද නිකුත් කොට දින දෙකක් ගෙවී ගොස් තිබිණි. වඩා නිදහස් හා සාධාරණ ඡන්ද විමසීමක් ලෙස එම ඡන්ද විමසීම ජාත්‍යන්තර ඡන්ද නිරීක්ෂකයන්ගේ ඇගැයීමට ද ලක් විය. ප්‍රතිඵලය ආණ්ඩුවට අවාසිදායක සහ ආණ්ඩුවට පරාජයක් අත් කර දෙනු ලැබුවත් උතුරේ ජනතාවගේ ප්‍රජාතාන්ත්‍රීය අයිතීන් තහවුරු කිරීම මඟින් රජය අති විශිෂ්ට ජයග්‍රහණයක් ලබා ගත් බව මධ්‍යස්ථ ජන මතය යි.එවැනි තත්ත්වයක් නො සලකා තවදුරටත් මානව හිමිකම් කඩ කිරීම නම් වූ ද්වේශසහගත චෝදනාවට මුවා වී ශ්‍රී ලංකාව අන්තර්ජාතිකව හුදකලා කිරීම ඇතැම් බලවතුන්ගේ සහ එම බලවතුන්ගේ වුවමනා එපාකම් මත ක්‍රියා කරන ජාත්‍යන්තර සංවිධානවල කුරිරු උත්සාහය වී ඇත්තේ ය. එම ප්‍රයත්නයට පිළිතුරු ලබා දීමට මහින්ද රාජපක්ෂ මහතා මහා මණ්ඩල සැසි වාරය අවස්ථාවක් කර ගැනීම ද උපායමාර්ගික දක්ෂතාවකි.පසුගිය සැප්තැම්බර් 24 වැනි දා මහා මණ්ඩලයේ වාර්ෂික සමුළුව අමතමින් ජනාධිපතිවරයා ලෝක පොලිස්කාරයකු පිළිබඳ කතා කිරීම මහා බලවතුන්ගේ නේක වූ පීඩාවන්ට ලක් වී සිටින සහ ලෝකයේ බල තුලනය පිළිබඳ නව මාවතක් අපේක්ෂා කරන සංවර්ධනය වෙමින් පවතින සහ සමාජ ප්‍රජාතන්ත්‍රවාදී දේශපාලන භාවිතය ක්‍රියාවට නංවා තිබෙන රටවල දේශපාලන උත්තේජනයකට ඉවහල් වී ඇත. කලකට පෙර ඇතැම් අප්‍රිකානු, ලතින් ඇමෙරිකානු සහ නැගෙනහිර යුරෝපීය සමාජවාදී රටවල ප්‍රගතිශීලී දේශපාලන නායකයන් ලෝක බල අධිකාරියේ පොලිස්කාරයාගේ භූමිකාව විවේචනයට ලක් කළත් අද එහි නව දිගුවක් ලොවට පෙන්වා දීමට මහින්ද රාජපක්ෂ ජනාධිපතිවරයා ක්‍රියා කිරීම ලෝකයේ නව දේශපාලන එළඹුමක පිළිබිඹුවක් ලෙස හඳුන්වා දීමට පුළුවන.ආරක්ෂාවත් මානව හිමිකම් සුරක්ෂිත කිරීමත් යනු විශ්ව සාධාරණ ධර්මතාවක් විය යුතු ය. එහෙත් මෑතකාලීන ඇතැම් බටහිර මහ බලවතුන් මේ ධර්මතාව උපයෝගී කොට ගෙන ඇත්තේ පරිධියේ පිහිටි සංවර්ධන ඉලක්ක සපුරාලමින් අලුත් ගමනක නිරත වන රටවල් වෙත ස්වකීය බලාධිපත්‍යය පතුරුවාලීම උදෙසා ය. එබැවින් ආරක්ෂාව සහ මානව හිමිකම් සුරක්ෂිත කිරීම පිළිබඳ ව නව ආරක එළඹුමක අවශ්‍යතාව ජාත්‍යන්තර වශයෙන් අවධානයට ලක් කළ යුතු ය.මානව හිමිකම් කවුන්සිලයේ කාර්යභාරය විය යුත්තේ යථාර්ථය මත පිහිටා මානව හිමිකම් පිළිබඳ විමර්ශනය සිදු කිරීම වුව ඔවුන්ගේ භාවිතය වී ඇත්තේ මහ බලවතුන්ගේ න්‍යාය පත්‍ර මත පිහිටා මානව හිමිකම් සුරක්ෂිත කිරීම පිළිබඳ විමර්ශන හා ගවේෂණ කාර්යයන් සිදු කිරීමයි. ඉකුත් සැප්තැම්බර් 30 වැනිදා ජාත්‍යන්තර මාධ්‍ය වෙත අදහස් දක්වමින් මානව හිමිකම් පිළිබඳ මහ කොමසාරිස්වරිය ප්‍රකාශ කර ඇත්තේ ලබන මාර්තු මාසයට පෙර ඔවුන් අපේක්ෂා කරන පරිදි දේශීය වශයෙන් ශ්‍රී ලංකාවේ මානව හිමිකම් සුරක්ෂිත කිරීම පිළිබඳ විමර්ශනයක් සිදු නො වුණහොත් ජාත්‍යන්තර විමර්ශනයක අවශ්‍යතාව ජගත් මානව හිමිකම් කවුන්සිලයට පෙන්වා දෙන බවයි.ශ්‍රී ලංකාවේ මානව හිමිකම් පිළිබඳ වගවීම සහ පාරදෘෂ්‍ය භාවය පිළිබඳ මහ කොමසාරිස්වරිය නිරවුල් අවබෝධයක නො සිටින බව ඇයගේ මේ ප්‍රකාශයෙන් මනාව පෙන්නුම් කෙරේ. නැතිනම් ඇය තවදුරටත් මානව හිමිකම් නම් වූ විශ්ව සාධාරණ භාවිතය ආයුධයක් කර ගනිමින් ශ්‍රී ලංකාව නැවතත් බටහිර බලවතුන්ට අවනත රාජ්‍යයක් කිරීමේ සූක්ෂ්ම ක්‍රියාවලියක අතරමැදි කාර්යය ඉටු කරන බව පෙන්නුම් කරන්නීය. මේ තත්ත්වයන් ගැන ශ්‍රී ලංකාව මනා අවබෝධයකින් කටයුතු කළ යුතු ය.ඊජිප්තුවට, ලිබියාවට, යේමනයට සහ දැන් සිරියාවට කරමින් සිටින දේ මානව හිමිකම් කඩතුරාවට මුවා වී ශ්‍රී ලංකාවට ද සිදු කිරීම ඇතැම් බටහිර බලවතුන්ගේ සහ ඔවුන්ගේ න්‍යාය පත්‍ර මත ක්‍රියා කරන අන්තර්ජාතික සංවිධානවල ඇතැම් නිලධාරී චරිතවල කාර්යභාරය ද? යන සාධාරණ සැකය දැන් ඉස්මතු වී තිබේ. මේ විශ්ව සාධාරණ සැකය ජනාධිපතිතුමා මහා මණ්ඩල සැසි වාරය හමුවේදී ද වෙනත් ආකාරයකින් මතු කර තිබිණි.ඔහු එහිදී සඳහන් කර ඇත්තේ ඇතැම් රටවල් ආරක්ෂාව හේතුවක් කර ගනිමින් හා මානව හිමිකම් භාරකරුවන් ලෙස පෙනී සිටිමින් සංවර්ධනය වන රටවල අභ්‍යන්තර කටයුතුවලට මැදිහත් වීමේ වර්ධනය වන ප්‍රවණතාවක් අන්තර්ජාතික ක්ෂේත්‍රයේ දක්නට ලැබීම කනස්සල්ලට හේතුවක් බව ය. මෙහි ප්‍රතිඵල වශයෙන් ප්‍රචණ්ඩත්ව හා ව්‍යාකූලත්වය සලකුණු කළ දේශපාලන වෙනස්වීම්වලට තුඩු දෙන කැලැඹීම් ලොව පුරා දක්නට ලැබෙන බව ද මහින්ද රාජපක්ෂ මහතා පෙන්වා දුන්නේ ය.එක්සත් ජාතීන්ගේ මහා මණ්ඩලය යනු එහි සාමාජික සෑම රටක ම සමානාත්මතාව තහවුරු කිරීම වෙනුවෙන් නෛසර්ගිකව පෙනී සිටිය යුතු ආයතනයකි. එහෙත් මෑතකාලීනව එහි පක්ෂපාතී භාවිතය ගැන තියුණු විවේචනයක් එල්ල වී තිබේ. මහින්ද රාජපක්ෂ මහතා සිය දේශනයේදී ද එක්සත් ජාතීන්ගේ කාර්ය සාධනය විමසා තිබේ. එහි දී ඔහු සඳහන් කර ඇත්තේ එක්සත් ජාතීන්ගේ කාර්ය සාධනය විමසන විට අතිශය මූලික ගැටලු යටපත් කොට දේශපාලන ස්වභාවයක් ගත් කරුණු ප්‍රමුඛත්වයට පැමිණ තිබෙන බව ය. ලෝකයේ බහුතරයක් වන ඌන වරප්‍රසාදිත හා කොන් කරනු ලැබු ජනයාට අහිතකර ලෙස එම තත්ත්වය බලපා තිබෙන බව ද මේ දේශනයෙන් කියැවිණි.වෙනත් ලෙසකින් ගත හොත් ජනාධිපතිතුමා කළ කතාව එක්සත් ජාතීන්ගේ සංවිධානයේ නිලතන්ත්‍ර ධූරාවලියට තමන්ගේ සැබෑ ස්වරූපය තමාටම බලා ගැනීමට ඉදිරිපත් කළ කැඩපතක් බඳු ය. එබැවින් 68 වන වාර්ෂික සමුළුවේදී ජනාධිපතිතුමාගේ කතාව අන්තර්ජාතික වටිනාකමක් ගෙන ඇත්තේ ය. එලෙස ම ජනාධිපතිවරයා නිව්යෝක් නුවර දී අල්ජසීරා රූපවාහිනියට ලබා දුන් සම්මුඛ සාකච්ඡාව ද ලෝක බලාධිපත්‍යය හා අන්තර්ජාතික බල තුලනයේ නව එළඹුමක අවශ්‍යතාව තහවුරු කර සිටී. එහිදී ජනාධිපතිවරයා වැඩි වශයෙන් අවධාරණය කරන්නේ ආරක්ෂාව හා මානව හිමිකම් යනු බටහිර මහ බලවතුන්ගේ ආයුධයක් හෝ ඔවුන්ගේ වුවමනා සපුරාලන මෙවලමක් හෝ නො විය යුතු බව ය.බටහිර සහ බටහිරට ගැතිකමක් දක්වන විද්යුත් මාධ්‍ය මෙන් ම වෙනත් මාධ්‍ය බටහිර මහ බලවතුන්ගේ දේශපාලන න්‍යාය පත්‍රය අන්තර්ජාතිකව ප්‍රතිව්‍යාප්ත කරන වාහක ලෙස ක්‍රියා කරමින් සිටී. අල්ජසීරා රූපවාහිනී සේවයේ සම්මුඛ සාකච්ඡාවේදී ඔවුන් නිතැතින් ම මතු කිරීමට උත්සාහ කළ චෝදනාව වූයේ ශ්‍රී ලංකාව යනු මානව හිමිකම් උල්ලංඝනය කරන අධිපතිවාදය කරා ගමන් කරන රාජ්‍යයක් ය යන්න ය. එහෙත් රටට එරෙහිව අන්තර්ජාතිකව ගොඩ නැගීමට උත්සාහ කරන චෝදනාවලට නිවැරැදි පිළිතුරු ලබා දීමට ජනාධිපතිවරයාට හැකි විය. එය අපට සතුටට කාරණයකි. එමඟින් මහින්ද රාජපක්ෂ ප්‍රපංචය අන්තර්ජාතික දේශපාලනය තුළ සජීවීකරණය වූ අතර ශ්‍රී ලංකාවේ නිවැරැදි දේශපාලන භාවිතය වඩාත් හොඳින් තහවුරු විය.තව නොබෝ දිනකින් පොදුරාජ්‍ය මණ්ඩලීය රටවල 22 වැනි රාජ්‍ය නායක සමුළුව ශ්‍රී ලංකාවේදී පැවැත් වේ. එම සමුළු අවස්ථාව ශ්‍රී ලංකාවට ලබා නො දීමට සහ එය කඩාකප්පල් කිරීමට නානාවිධ බලවේග විවිධ ස්වරූපයෙන් ක්‍රියාත්මක විය. එහෙත් එම සියලු උත්සාහයන් පරාජය කරමින් 22 වැනි පොදු රාජ්‍ය මණ්ඩලීය රාජ්‍ය නායක සමුළුව එළඹෙන නොවැම්බර් මාසයේ ශ්‍රී ලංකාවේ දී පැවැත්වීමට දැන් සියලු කටයුතු සූදානම් කෙරෙමින් පවතී.එක්සත් ජාතීන්ගේ මහා මණ්ඩලයේ 68 වන වාර්ෂික සමුළුව පොදු රාජ්‍ය මණ්ඩලීය රාජ්‍ය නායක සමුළුවට පූර්වගාමීව පැවැත්වීම ද ශ්‍රී ලංකාවට තවත් අතකින් පැමිණි වෙස් වළාගත් ආශිර්වාදයකි. මන්ද? ශ්‍රී ලංකාවට පැමිණීම සඳහා පොදුරාජ්‍ය මණ්ඩලයට අයත් සාමාජික රටවල රාජ්‍ය නායකයන්ට පෞද්ගලිකව ඇරියුම් කිරීමට ද ශ්‍රී ලංකා ජනාධිපතිවරයාට මෙය කදිම අවස්ථාලාභයක් වූයේ ය. ඉන්දික ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=ab1310062</link>
    <topic>මහ ඇමැතිලා ඔක්කොම මං පිළිගන්න ඇවිත්!</topic>
    <author>චන්දන බණ්ඩාර</author>
    <content>මත්තලදී ජනපතිගෙන් පුංචි විහිළුවක්ඇමෙරිකාවේ සංචාරය නිම කළ ජනාධිපතිතුමා ගිය සතියේ මෙරටට ආවා. පාන්දර හතරට විතර තමයි ජනාධිපතිතුමා මත්තල අන්තර්ජාතික ගුවන් තොටුපළි න් මෙරටට ආ‍වේ. ජනාධිපතිතුමාට ඉතාම හිතවත් සහ ජනාධිපතිතුමාට නිතර උපදෙස් අනුශාසනා දුන්න කිරිවෙහෙර රජමහා විහාරාධිපති උෟව වෙල්ලස්ස විශ්වවිද්‍යාලයේ කුලපති අචාර්ය අලුත්වැව සෝරත නාහිමිපාණන්ගේ අපවත්වීමේ පුවත ජනාධිපතිතුමා ඒ වන විට දැනගෙන හිටියා. ජනාධිපතිතුමා මෙර‍ට‍ට ඇවිත් ඊට පස්සේ එතුමාට රාජකාරි රැසක් තිබුණත් අලුත් වැව සෝරත හිමිපාණන්ගේ අදාහන පුජෝත්සවයට සහභාගී වෙන්න කතරගමට ගියා. අදාහන පුජෝත්සවයේදී ජනාධිපතිතුමා කිව්වේ අලුත්වැව සෝරත නාහිමිපාණෝ අපේ රටට ඉතා විශාල සේවයක් සිදු කරපු යතිවරයාණන් වහන්සේ නමක් කියලා.ඉන් අනතුරුව ජනාධිපතිතුමා කතරගමින් හවස පහට විතර ගුවන් යානයකින් කොළඹ පොලිස් පාර්ක් ක්‍රිඩාංගණයට අවා. ඒ වෙන කොට දෙහිවල පාමංකඩ ශ්‍රී මහා විහාරයේ ආගමික උත්සවයක් සංවිධානය කරලා තිබුණා. ඒ තමයි ඇමෙරිකා‍‍වේ සංඝනායක ලොස් ඇන්ජලීස් නුවර ධර්ම විජය බෞද්ධ විහාරයේ අධිපති අචාර්ය වල්පොල පියනන්ද හිමියන්ට මියන්මාරයෙන් පිරිනමන ලද අග්ගමහා පණ්ඩිත තනතුර ප්‍රදානය කිරීම‍ වෙනුවෙන් වු උත්සවය. සාමාන්‍යයෙන් අග්ගමහා පණ්ඩිත වැනි තනතරක් ප්‍රදානය කිරීම සිදු කරන්නේ ජනාධිපතිතුමා අතින් වීම තමයි සාමාන්‍ය සිරිත. ඒ නිසා තමයි මේ උත්සවය ජනාධිපතිතුමාගේ ප්‍රධානත්වයෙන් පැවැත්වුණේ.අග්ගමහා පණ්ඩිත තනතුර අචාර්ය වල්පොල පියනන්ද නායක හාමුදුරුවන්ට ලැබී මාස ගණනක් වුවත් එය පිරිනැමීම සදහා වු උත්සවය පැවැත්වීම රාජ්‍ය නායකයාගේ ප්‍රධානත්වයෙන් පැවැත්විය යුතු නිසා උත්සවය තරමක් පමාද කිරීමට සිදු වුණේ මෙරට පසු ගිය දවස්වල පැවැත්වුණ මැතිවරණ නිසායි. මේ උත්සවය පැවැත්වීමේ කටයුතු ගැන සාකච්ඡා කරන්ඩ දැනට මාසයකට පමණ පෙර දෙහිවල පාමංකඩ ශ්‍රී මහා විහාරයේ දායක සභාව රැස් වෙලා සාකච්ඡාවක් පවත්වලා තිබුණා. ‍ඒ සාකච්ඡාවට දෙහිවල ගල්කිස්ස නගරාධිපති ධනසිරි අමරතුංගත් සහභාගී වෙලා හිටියා. එතැනදී ධනසිරි අමරතුංග නගරාධිපතිවරයා කිව්වේ නායක හාමුදුවන්ට කරන උපහාරයක් විදියට මේ උත්සවය සංවිධානය කිරීමේ වගකීම තමන් සහ දෙහිවල ගල්කිස්ස නගරසභාව බාර ගන්නවා කියලායි. " මේකට දායක සභාව නැත්නම් දායකයෝ වියදම් කරන්ඩ ඕනේ නෑ." ධනසිරි ඒ රැස්වීමේදි කියලා තිබුණා. ඒ අනුව තමයි මේ උත්සවය සංවිධානය කරලා තිබුණේ.මේ උත්සවයට ජනාධිපතිතුමාට අමතරව ගෝඨාභය රාජපක්ෂ ආරක්ෂක ලේකම්තුමාටත් ඇරැයුම් කරලා තිබුණා. ගෝඨාභය රාජපක්ෂ ලේකම්තුමාත් අචාර්ය වල්පොල පියනන්ද හාමුදුරුවන්ට බොහොම හිතවත් වගේම එතුමා කොළඹ ආනන්ද විද්‍යාලයේ අධ්‍යාපනය ලබන කාලයේ තාවකාලිකව නැවතිලා ඉඳලා තියෙන්නේ පාමංකඩ ශ්‍රි මහා විහාරය ඉදිරිපිට නිවෙසක නිසා ‍ගෝඨාභය ලේකම්තුමාට විශේෂයෙන්ම සංවිධායක මණ්ඩලය ඇරැයුම් කරලා තිබුණා.මේ උත්සවය සංවිධානය කරලා සියල්ල සුදානම් කරලා තියෙද්දි ජනාධිපතිතුමා ඇමෙරිකාවේ සිටිය දි තමයි අලුත්වැව සෝරත හාමුදුරුවෝ අපවත් වුණේ. ඒ නිසා ජනාධිපතිතුමා මේ උත්සවයට ගෙන්වා ගන්ඩ ධනසිරි අමරතුංග සහ ජනාධිපති කාර්යමණ්ඩල ප්‍රධානී සහ ජනාධිපති අතිරේක ලේකම් ගාමිණි සෙනරත් ජනාධිපතිතුමාට දුරකථන මාර්ගයෙන් යළිත් සිහිපත් කරලා තිබුණා." ධනසිරි මං අනිවාර්යයෙන්ම වල්පොල පියනන්ද හාමුදුරුවන්ගේ උත්සවයට එනවා. උන්වහන්සේ යුද්ධය කාලේ අපේ රට ගැන ඇමෙරිකාවේ තිබුණ වැරැදි මත නිවැරැදි කරන්ඩ ලොස් ඇන්ජලීස් ටයිම්ස් වගේම නිව්යෝර්ක් ටයිම්ස් පත්තරවලට පිටු ගණන් ලිපි ලිව්වා. ඒ නිසා උන්වහන්සේ අපේ රට වෙනුවෙන් කරලා තියෙන යුතුකම්වලට මං ගරු කරනවා. මං අනිවාර්යයෙන්ම එනවා. ජනාධිපතිතුමා කියලා තිබුණා.ජනාධිපතිතුමා කිව්වත් ව‍ගේම මේ උත්සවයට වෙලාවට ආවා. ඒ වෙනකොට ගෝඨාභය රාජපක්ෂ ආරක්ෂක ලේකම්තුමාත් , ලලිත් වීරතුංග ජනාධිපති‍ ලේකම්තුමාත් ඇමැතිවරුන් වන සුසිල් ‍ප්‍රේමජයන්ත , අර්ල් ගුණසේකර ඇතුළු පිරිසක් සහභාගී වෙලා හිටියා. ජනාධිපතිතුමා පාමංකඩ ශ්‍රී මහා විහාරයට පැමිණ උත්සව භූමියට එනකොට උත්සවයට සහභාගි වෙලා හිටිය පන්දහසකට අධික පිරිස සිය අසුන්වලින් නැඟිට අත්පොළසන් දෙමින් ඉතා උණුසුම් විදියට තමයි ජනාධිපතිතුමා පිළි ගත්තේ‍.උත්සවයේ පිළිගැනීමේ කතාව කළේ දෙහිවල ගල්කිස්ස නගරාධිපති සහ දෙහිවල ශ්‍රි.ල.නි.ප සංවිධායක ධනසිරි අමරතුංගයි." අතිගරු ජනාධිපතිතුමනි. මට අපේ නායක හාමුදුරුවන්ට විශාල ණයක් ගෙවන්ඩ තියෙනවා. මං ඇමෙරිකාවේ මගේ උපාධිය කරන කාලයේ මාව බලාගත්තේ උන්වහන්සේ. උන්වහන්සේ මට වගේම ඇමෙරිකාවේ ඉගෙන ගන්නා ලංකාවේ ළමයින්ට කන්න දෙන්නේ උන්වහන්සේ. ඒ ව‍ගේ යතිවරයාණන් වහන්සේ නමකට මට ගෙවන්ඩ තියෙන ණයෙන් සියයට දහයක් විතර ගෙවන්ඩ මට අවස්ථාවක් ලැබුණා. ඒ නිසා ජනාධිපතිතුමනි ඔබතුමාගේ පැමිණීම උන්වහන්සේට විශාල ගෞරවයක්." ධනසිරි අමරතුංග කිව්වා.ඊට පස්සේ මේ සභාවේ අදහස් දැක්වුයේ ලලිත් වීරතුංග ජනාධිපති ලේකම්තුමායි. " අචාර්ය වල්පොළ පියනන්ද හාමුදුරුවන්ට අපේ ජාතියම ණය ගැතියි. උන්වහන්සේ අපේ රටට එන අභියෝගවලට මුහුණ දුන්නේ නොබියවයි. අපේ ධනසිරි නගරාධිපතිතුමා කෙළෙහිගුණ දන්නා කෙනෙක් නිසා මේ උත්සවය සංවිධානය කරලා තියෙනවා." ජනාධිපති ලේකම්තුමා කිව්වා.ඊට පස්සේ සභාව අමතපු ආචාර්ය වල්පොල පියනන්ද නායක හාමුදුරු‍වෝ කිව්වේ ධනසිරි නගරාධිපතිවරයා නිසා මෙවැනි උත්සවයක් සාර්ථකව සංවිධානය කරලා ති‍යෙනවා කියලායි. අපේ රටේ අනෙත් නගරාධිපතිවරුත් රටේ ආගමික වැඩ වලට දායකත්වය දෙන එක වටිනවා කියලාත් උන් වහන්සේ සිහිපත් කළා.උත්සවය අවසානයේ තිබුණ තේ පැන් සංග්‍රහයේදී ජනාධිපතිතුමා අචාර්ය වල්පොල පියනන්ද හාමුදුරුවන්ට කිව්වේ " අපේ නායක හාමුදුරුවනේ මේ ධනසිරි මට ආ‍මෙරිකාවට ගිහිල්ලත් ඉන්ඩ දුන්නේ නෑ‍‍. ඔබවහන්සේගේ උත්සවය ගැන මතක් කරලා කරදර කළා. මං කොහොමත් ඔබවහන්සේට යුතුකම් ඉෂ්ඨ කිරීමක් විදියට මේ උත්සවයට එන්ඩ තමයි හිටියේ" කියායි." මල්ලි ගොඩක් සතුටයි. මං හිතුවේ නෑ මෙච්චර ලස්සනට සාර්ථකව මේ උත්සවය සංවිධානය කරයි කියලා. ඔයා කලේ පිංකමක්." ජනාධිපතිතුමා අන්තිමට ධනසිරි අමරතුංගට කිව්වා.ගිය සතියේ ජනාධිපතිතුමා ඇමෙරිකාවේ සිට කෙළින්ම ආවේ මත්තල අන්තර්ජාතික ගුවන්තොටුපලින් මව්බිමටය. ඒ වෙනවිට ජනාධිපතිතුමා පිළිගැනීමට ඌව පළාත් මහ ඇමැති ශෂීන්ද්‍ර රාජපක්ෂ , මධ්‍යම පළාතේ මහනුවර දිසාවේ වැඩිම මනාප ලාභියා වු අනුරාධ ජයරත්න , දයාසිරි ජයසේකර ඇතුළු මැති ඇමැතිවරු පිරිසක් පැමිණ සිටියා. මේ අතරතුර දයාසිරි ජයසේකරට ඌව පළාත් මහ ඇමැති ශෂීන්ද්‍ර රාජපක්ෂ සහ අනුරාධ ජයරත්න සුභ පැතුවේය.ඉන් අනතුරුව ජනාධිපතිතුමා මත්තලින් ගොඩබට පසුව මැති ඇමැතිවරු දුටු සැණින් කිව්වේ" ආ මේ අපේ මහ ඇමැතිවරු ඔක්කොම මාව පිළි ගන්ඩ ඇවිත් තියෙන්නේ"කියායි.ඉන් අනතුරුව ජනාධිපතිතුමා දයාසිරි ජයසේකරට කිව්වේ යමු මාත් එක්ක කතරගම මන්දිරයට කියායි. ඉන් අනතුරුව ජනාධිපතිතුමා සහ දයාසිරි ජයසේකර එදින දිවා ආහාරය ගත්තේ කතරගම ජනාධිපති මන්ධිරයේදීයි. විනාඩි 45 ක් පමණ ඉන් අනතුරුව ජනාධිපතිතුමා සහ දයාසිරි අතර විශේෂ සාකච්ඡාවක් පැවැත්විණි." සර් දැන් සර් ප්‍රසිද්ධ දකුණේ මහින්ද කියලානේ.ඒත් සර් තව අවුරුදු කීපයකින් මං සර් වයඹ මහින්ද බවට පත් කරනවා. ඒක තමයි මගේ අරමුණ " දයාසිරි ජයසේකර ජනාධිපතිතුමාට කිව්වා.මේ අතරතුර ගිය බ්‍රහස්පතින්දා දිනයේ වයඹ , මධ්‍යම පළාත්වල මහ ඇමැතිවරු සහ ඇමැතිවරු දිවුරුම් දුන්නා. ඒ ජනාධිපතිතුමා ඉදිරියේයි. වයඹ පළාතේ මහ ඇමැති විදියට දයාසිරි ජයසේකර සහ මධ්‍යම මහ ඇමැති විදියට සරත් ඒකනායකත් දිවුරුම් දුන්නා. මෙවර විශේෂත්වයක් වුණේ ගිය වර මෙන්ම මෙවරත් මාතලේ දිසාවේ මනාප ලැයිස්තුවේ ප්‍රථමයා බවට පත්වු ප්‍රමිත බණ්ඩාර තෙන්නකෝන් හට ඇමැති ධුරයක් හිමි විමයි. මහ ඇමැතිවරු දිවුරුම් දීමෙන් පස්සේ ශ්‍රි.ල.නි.ප මහ ලේකම් මෛත්‍රීපාල සිරිසේන , එ.ජ.නි.ස මහ ලේකම් සුසිල් ප්‍රේමජයන්ත , ඇමැති ජොන්ස්ටන් ප්‍රනාන්දු සහ වයඹ පළාත් සභා මන්ත්‍රී ජොහාන් ප්‍රනාන්දු පැමිණ දයාසිරිට සුභ පැතීමයි.ඊට පස්සේ රාවුෆ් හකීම් ඇමැතිතුමා පැමිණ දයාසිරිට සුබ පැතුවේය. ඒත් එක්කම දයාසිරි ජයසේකර ශ්‍රිලංකා මුස්ලිම් කොන්ග්‍රස‍යේ නායක රාවුෆ් හකීම් තෙවරක් සිප ගත්තේය. ඒත් එක්කම රාවුෆ් හකීම් දයාසිරි මහ ඇමැතිවරයාගෙන් විමසා සිටියේ " ඩු යු නෝ අවර් ට්‍රැඩිෂන් (අපේ සම්ප්‍රදායික දේවල් ඔබ දන්නවාද?" කියායි. " ඇත්තටම මං දන්නවා ඒ නිසා තමයි මට මුස්ලිම් ජනතාවගේ සහයෝගය ලැබුණේ. මට විශාල මනාප සංඛ්‍යාවක් මුස්ලිම් ජනාතාවත් දුන්නා" දයාසිරි මහ ඇමැතිවරයා කිව්වා.ඉන් අනතුරුව ආරුමුගන් තොණ්ඩමන් ඇමැතිතුමා කිව්වේ " දයාසිරි ඕන උදව්වක් කියන්ඩ අපි උදව් කරනවා." කියායි.මේ අතරතුර ගිය සතියේදී දයාසිරි ගියේ ජනාධිපති මන්දිරයටයි. ඒ වෙන විට ජනාධිපතිතුමා මෙරටට පැමිණ සිටියේ නැහැ. දයාසිරි ගි‍යේ නාමල් මන්ත්‍රීවරයා හමු වීමටයි." අයියා අපි ඔයාට සුභ පතනවා." දයාසිරිට නාමල් සුභ පැතුවේ එහෙමයි. " දයාසිරි අයියා අපි ලංකාවේම තරුණ සංවිධාන ප්‍රතිසංවිධානය කරන්ඩයි හදන්නේ. මට ඒකට උදව් ඕනේ." නාමල් රාජපක්ෂ කිව්වා." නාමල් මන්ත්‍රීතුමා මං දැනටමත් කුරුණෑගල දිසාවේ තරුණ බලකා ආසන දහහතරේම හදලා තියෙන්නේ. ඒකේ තරුණයෝ සංවිධානය කරලා තියෙනවා." දයාසිරි කිව්වා.මේ අතරතුර ගිය සතියේදි දයාසිරි ජයසේකර හිටපු මහ ඇමැති බර්ටි ප්‍රේමලාල් දිසානායකගේ දේහයට අවසන් ගෞරව දැක්වීමට ගියා. එතැනදී දයාසිරිට කරු ජයසුරිය වගේම එ.ජා.ප පාර්ලිමේන්තු මන්ත්‍රී චන්ද්‍රාණි බණ්ඩාරත් දයාසිරිට හමු වුණා. එතැනදී එ.ජා.ප හිටපු නියෝජ්‍ය නායක කරු ජයසුරිය දයාසිරිට සුභ පැතුවා." දයාසිරි ඔයාට මොන පැත්තේ හිටියත් ජනතාව ඉන්නවා. ජනතාව ඔයා ගැන විශ්වාසය තියලා ඉවරයි. ඒක මනාප ප්‍රථිපලවලින් රටටම ඔප්පු වුණා." කරු ජයසුරිය කිව්වා.ඊට පස්සේ දයාසිරිට අනුරාධපුරයේ මැති ඇමැතිවරු රැසක්ම සුභ පැතුවා.ගිය සතියේදී එ.ජා.ප නායකයා අනුරාධපුර සාරානන්ද පිරිවෙනට ගියා. ඒ එක්සත් භික්ෂු පෙරමුණේ ප්‍රබලයකු වන ගිරාඹේ ආනන්ද හිමියන් බැහැ දැක එ‍.ජා.ප යේ ඉදිරි ජයග්‍රහණ උදෙසා උපදෙස් අනුශාසනා ලබා ගන්ඩයි. මේ අවස්ථාවට එ.ජා.ප පාර්ලිමේන්තු මන්ත්‍රීවරුන් වන පී. හැරිසන් සහ ලක්ෂ්මන් කිරිඇල්ල එක් වෙලා හිටියා. එතැනදී එ.ජා.ප නායකයා කිව්වේ එ.ජා.ප ජයග්‍රහණය කරවීම උදෙසා සැලසුම් සකස් කිරීමට උත්තරීතර මණ්ඩලයක් පත් කරනවා කියලායි. ඊට පස්සේ එ.ජා.ප නායකයා ගියේ උතුරු මැද හිටපු මහ ඇමැති අභාවප්‍රාප්ත බර්ටි ප්‍රේමලාල් දිසානායක මහතාගේ දේහයට අවසන් ගෞරව දක්වන්ඩයි.උෟව වෙල්ලස්ස විශ්වවිද්‍යාලයේ කුලපති අචාර්ය කිරිවෙහෙර රජමහා විහාරාධිපති අලුත්වැව සෝරත නාහිමිපාණන්ට අවසන් ගෞරව දැක්වීමට යන පාර්ලිමේන්තු මැති ඇමැතිවරුන් වෙනුවෙන් උන්වහන්සේගේ අදාහනය සිදු කෙරුණු දිනයේ විශේෂ ගුවන් යානයක් සුදානම් කොට තිබුණා. ඒ ගුවන් යානයේ මැති ඇමැතිවරුන් රැසක් ගමන් ගත්තා.ඒ අතරට ඇමැතිවරුන් වන විමල් වීරවංශ , මහින්ද අමරවීර, ලසන්ත අලගියවන්න සහ ආණ්ඩු පක්ෂයේ පාර්ලි‍මේන්තු මන්ත්‍රීවරුන් වන ලොහාන් රත්වත්තේ සහ සජින් වාස් ගුණවර්ධන සහ එ.ජා.ප පාර්ලි‍මේන්තු මන්ත්‍රීවරුන් වෙන ගයන්ත කරුණාතිලක , එ.ජා.ප හිටපු නියෝජ්‍ය නායක කරු ජයසුරිය, රංජිත් මද්දුම බණ්ඩාර , දුනේෂ් ගන්කන්ද සහ හා පාලිත තෙවරප්පෙරුම ඇතුළු පිරිසක් එක් වෙලා හිටියා. පාර්ලිමේන්තු මැති ඇමැතිවරු ගමන් ගත් ගුවන් යානය ගොඩ බැස්ස වුයේ මත්තල රාජපක්ෂ අන්තර්ජාතික ගුවන්තොටුපළටයි.නමුත් මේ ගුවන් යානයේ ගමන් ගත් මහින්ද අමරවිර මන්ත්‍රීවරයා දැනගෙන ඉදලා තිබුණේ ගුවන් යානය වීරවිලට ගොඩ බස්සවනවා කියලායි. මේ නිසා මහින්ද අමරවීර ඇමැතිවරයා තමන්ගේ නිල රථය වීරවිලට ගෙන්වා ගෙන තියෙනවා. නමුත් මත්තලින් ගුවන් යානය ගොඩ බස්සවන විට දී මහින්ද අමරවිර මන්ත්‍රීවරයා ගයන්ත මන්ත්‍රීවරයා ඇතුළු මන්ත්‍රී පිරිසට කියලා තියෙන්නේ " මාර වැඩේ මං හිතුවේ වීරවිලෙන් ගොඩ බස්සවයි කියලා. මට මාර වැඩේ වෙන්නේ කියායි." ඊට ගයන්ත මන්ත්‍රීවරයා දීලා තිබුණේ මැති ඇමැතිවරුන්ට හිනා නොවී ඉන්ඩ බැරි උත්තරයක්."වයඹ , මධ්‍යම සහ උතුරු පළාත් මැතිවරණයෙන් පසුව මේ වන විට එ.ජා.ප ය අභ්‍යන්තරයේ යළිත් උණුසුම්කාරි වාතාවරණයක් ඇති වෙලා තියෙනවා. එ.ජා.ප අභ්‍යන්තර ආරංචිමාර්ගවලට අනුව මෙවර එ.ජා.ප නායකයාට ‍එරෙහිව සටනට බැස ඇත්තේ එ.ජා.ප නායකයාට හිතවත්ම මන්ත්‍රීවරුන් පිරිසක් බව වාර්තා‍ වෙනවා. ඒ අතරට මංගල සමරවීර , හරීන් ප්‍රනාන්දු සහ ලක්ෂ්මන් කිරිඇල්ල ඇතුළු පිරිසක් සිටින බව වාර්තා‍වෙනවා.කෙසේ වෙතත් එ.ජා.ප ප්‍රතිසංවිධන ගැන හඬක් නැඟු මාතර දිසා මන්ත්‍රී බුද්ධික පතිරණ මේ වන විට නිහඩ පිළිවෙතක් අනුගමනය කරමින් ඉන්නේ. ඒ අතරතුර එ.ජා.ප ගාල්ල දිසා මන්ත්‍රී ගයන්ත කරුණාතිලක මන්ත්‍රීවරයා රජයේ මැති ඇමැතිවරුන් සමඟ ඉතා සුහදව කටයුතු කරමින් ඉන්න බවක් පෙනෙනවා. මේ අතරතුර ගිය පාර්ලිමේන්තු මැතිවරණයෙන් පරාජයට පත්වු ගාල්ල දිසා හිටපු මන්ත්‍රී ගාල්ල දිසා එ.ජා.ප නායක වජිර අබේවර්ධන යළිත් දේශපාලන පොර පිටියට පැමිණ සිය දේශපාලන කටයුතු වේගවත් කරලා තියෙනවා.එවැනි වාතාවරණයක් මැද එ.ජා.ප මහනුවර දිසා නායක ලෙස කටයුතු කරන ලක්ෂ්මන් කිරිඇල්ල සහ එ.ජා.ප මහ ලේකම් තිස්ස අත්තනායක අතර ගැටුමක් නිර්මාණය වෙලා තියෙනවා කියලා වාර්තා වෙනවා. මේ ගැටුමේ උච්චතම අවස්ථාව වුයේ එ.ජා.ප මහ ලේකම් තිස්ස අත්තනායක සිය කුණ්ඩසාලේ ආසන සංවිධායක කමින් ඉල්ලා අස් විමයි. ඊට ආසන්නම හේතුව ලෙස තිස්ස අත්තනායක සිය හිතවතුන්ට පවසා ඇත්තේ ලක්ෂ්මන් කිරිඇල්ල මන්ත්‍රී වරයාගේ අත්තනෝමතික ක්‍රියාකාරකම් නිසා එ.ජා.ප යට මහනුවර දිසාවෙන් අති දැවැන්ත පරාජයක් අත්වි ඇති බවයි.මේ අතරතුර එ.ජා.ප මහනුවර දිසා නායක ලක්ෂ්මන් කිරිඇල්ලට එරෙහිව එ.ජා.ප යේ මහනුවර දිසාවේ එ.ජා.ප පළාත් සභා සහ ප්‍රා‍දේශීය සභා මන්ත්‍රීවරුන් රැසකගේ විරෝධය එල්ල වෙලා තියෙනවා. එහි එක්තරා අවස්ථාවක් වුයේ මහනුවර දිසාවේ මැතිවරණයෙන් පස්සේ මනාප සටනින් පරාජයට පත් වු හිටපු පළාත් සභා මන්ත්‍රී ශාන්තිනී කෝන්ගහගේ විසින් ලක්ෂ්මන් කිරිඇල්ල මන්ත්‍රීවරයා බරපතළ ලෙස විවේචනය කර තිබීමයි. එනම් ශාන්තිනි කෝන්ගහගේ මන්ත්‍රීවරිය පරාජයට පත් කිරීමට ලක්ෂ්මන් කිරිඇල්ල කටයුතු කර ඇති බවයි.මේ අතරතුර එ.ජා.ප නායකයා ගිය සතියේ අනුරාධපුරයේදී ප්‍රකාශයක් කරමින් කියා සිටියේ එජාපයේ ජයග්‍රහණය උදෙසා උත්තරීතර මණ්ඩලයක් පත් කරන බවයි. වාර්තා වෙන අකාරයට එම උත්තරීතර මණ්ඩලයේ නායකත්වයට එ.ජා.ප හිටපු නියෝජ්‍ය නායක කරු ජයසුරිය පත් කිරීමේ සුදානමක් තිබෙනවා.මේ අතරතුර ගිය සතියේදී එ.ජා. ප යේ ගාල්ල නගර සභාවේ නාගරික මන්ත්‍රීවරු පිරිසක් ගාල්ල එ.ජා.ප දිස්ත්‍රික් කාර්යාලයේදි විශේෂ සාකච්ඡාවක් පැවැත්වුවා. ඒ ගාල්ල උළුහිටියාවේදීයි.මේ පිරිස රැස් වෙලා තිබුණේ ගාල්ල දිසා එ.ජා.ප සංවිධායක රංජිත් කුමාරගේගේ ප්‍රධානත්වයෙන්. එහිදී නාගරික මන්ත්‍රීවරු යෝජනා රැසක් සම්මත කර ගත්තා. ඒ තමයි ඉදිරි දකුණු පළාත් සභා මැතිවරනයේදී එ.ජා.ප යේ ජයග්‍රහණය උදෙසා මාතර දිසාවෙන් බුද්ධික පතිරණ පාර්ලිමේන්තු මන්ත්‍රීවරයාට පාර්ලිමේන්තුවෙන් ඉල්ලා අස්වි මාතර දිසාවෙන් පළාත් සභාවට තරග කරන කරන ලෙසටත් , හම්බන්තොට දිසා මන්ත්‍රි සජිත් ප්‍රේමදාසට තම පාර්ලිමේන්තු මන්ත්‍රී ධුරයෙන් ඉල්ලා අස්වී පළාත් සභාවට තරග කරන ලෙසටත් සහ එ.ජා.ප මාධ්‍ය ප්‍රකාශක පාර්ලිමේන්තු මන්ත්‍රී ගයන්ත කරුණාතිලකට සිය මන්ත්‍රී ධුරයෙන් ඉල්ලා අස් වී ගාල්ල දිසාවෙන් පළාත් සභාවට තරග කළ යුතු බවටත්.මෙලෙස අදහස් ඉදිරිපත් වෙද්දී එ.ජා.ප යේම තවත් විශ්වාස කටයුතු ආරංචි මාර්ගයක් සඳහන් කළේ බුද්ධික පතිරණ , සජිත් ප්‍රේමදාස සහ ගයන්ත කරුණාතිලක දේශපාලන වශයෙන් අනාථ කිරීමට එ.ජා.ප නායකයා සැලසුමක් සකස් කොට ඇති බවයි. එ.ජා.ප නායකයා‍ගේ එම සැලසුමේ අරමුණ නායකත්වයට මේ මොහොතේ ඇතිවි තිබෙන තර්ජනයෙන් ගැලවීමයි.මේ වසරේ සැප්තැම්බර් 29 සහ 30 දෙදින අනුරාධපුරයේ ගත කළ යුතු බවට සබරගමු මහ ඇමති මහීපාල හේරත්ගේ දිනපොතේ සදහන් වුයේ වසර මුලදීමය.ඒ අනුරාධපුර රුවන්මැලි සෑය උදෙසා ඔහුගේ ප්‍රධානත්වයෙන් පැවැත්වෙන වාර්ෂික මහා කප්රුක් පුජාවට සහභාගි වීම සදහාය.කල්වේලා ඇතිව මේ පින්කමට සැප්.29 සහ 30 අනුරාධපුරයේ ගත කිරීමට තම දිනපොතේ සටහන් කර ගත් මහ ඇමතිවරයාට මෙවර එම පිංකමට අමතරව අනුරාධපුරයේ වෙනත් කටයුත්තකට සහභාගි වීමට සිදුවිම දෛවෝපගත සිදුවීමක්. . ඒ තම කල්‍යාණ මිත්‍ර උතුරු මැද හිටපු මහ ඇමති බර්ටි ප්‍රේමලාල් දිසානායක මහතාගේ අවසාන කටයුතු වලට සහභාගි වීම සදහායි.බර්ටිගේ මෙන්ම කතරගම කිරිවෙහෙර විහාරාධිපති අලුත්වැව සෝරත නාහිමිපාණන්ගේ අභාවයන් කන වැටුණු සැණින් සබරගමු මහ ඇමතිවරයා පළමුව කතරගමත් දෙවනුව අනුරාධපුරය බලාත් පිටත්ව ගියා.අනතුරුව මහ ඇමැතිවරයා සිය පුත් කනක හේරත් දෙස බලමින් පිට පාරෙන් යන්න බෑ. බර්ටිලගේ ගෙදරට ගොඩවෙලා යමු යැයි යෝජනා කළා. මහීපාල හේරත් ඇතුළු පිරිස හිටපු උතුරු මැද හිටපු මහ ඇමතිවරයාගේ නිවසට ගොඩවන විටත් නිවසේ සෙනඟ පිරිලා හිටියා. ඒ අවස්ථාවේ මළ බත සූදානම් කර තිබුණා. මහීපාල හේරත් ගෙට ගොඩ වන විටත් දුමින්ද දිසානායක ඔහුගේ කුඩා පුතුට බත් ගුලි කරමින් කවමින් සිටියා. විඩාබර දුමින්දගේ මුහුණත් ඔහුට තුරුලුව බත් කමින් සිටි බර්ටි ප්‍රේමලාල්ගේ කුඩා මිනිපිරියත් දුටු මහීපාල හේරත්ට හැඩුම් ආවා.ඒ වන විටත් එහි සිටි අගමැති දී.මු.ජයරත්න මහතා වෙත ගිය මහ ඇමතිවරයා ඔහු සමඟ කතාබහ කරමින් සිට දිසානායක නිවසින් පිටවන විට හොදටම රෑ බෝවී තිබුණා.සබරගමු මහ ඇමති මහීපාල හේරත් ගේ මෑණියන් වන සෝමා හේරත් මතාවගේ 88 වන ජන්ම දිනය පසුගිය 28 වනදාට යෙදී තිබිණි. එදින සිය ළමා දිවිය සිහිපත් කරමින් මහීපාල හේරත් සදහන් කලේ තම දගකාරකම්වලටත් හිතුවක්කාරකම් වලටත් පියාගෙන් නිතර නිතර දඩුවම් ලැබුණු බවය. මම මේ ගේ වටා කී පාරක් දණ ගාවල ඇත්ද?වරදක් කරල අහුවුණහම එතුමා මාව දණිස්වලින් ලේ එනකල් ගේ වටේ දණ ගාවනවා.ඒ වෙලාවට තාත්තයි මායි අතරට පැනලා ඒ දඬුවම් වලින් මාව බේරගත්තේ අපේ අම්මා.දවසක් අපේ වැඩිහිටි නෑදෑයෙක් සුරුට්ටුවක් උරනවා දැකලා මටත් සුරුට්ටුවක් උරන්න හිතුණා. ඒ කාලේ සුරුට්ටු ඒ තරම් සුවඳයි.මමත් පොඩි කමට ගෙදර තිබුණු දුන්කොලේකින් සුරුට්ටුවක් හදලා උගුරු දෙකයි උරන්න උනේ දරා ගන්න බැරි පහරක් මගෙ කොන්දට වැදුණා. ඒ අම්මාගෙන්.චන්දන බණ්ඩාර කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=ab1310063</link>
    <topic>සංවාද මණ්ඩපය</topic>
    <author>සංවාද සටහන</author>
    <content>වනජීවී සම්පත් සංරක්ෂණ ඇමැතිවිජිත් විජිතමුණි සොයිසාඅලි මිනිස් ගැටුම මේ වෙනකොට විශාල ගැටලුවක් වෙලා තියෙනවා. ඔබට ඊට යම් පිළියමක් යොදන්ඩ පුළුවන් වෙලා තියෙනවාද?පැහැදිලිවම මේ ගැටුමට විසැඳුමක් ‍දෙන එක අපේ වගකීමක් තමයි. මේ වෙනකොට අපේ අමාත්‍යාංශයේ එදිනෙදා කටයුතු රටේ ප්‍රධාන ප්‍රශ්න බවට පත් වෙලා තියෙනවා. ඉන් එකක් තමයි අලි මිනිස් ගැටුම. මේ නිසා ජනතාවට දැඩි පීඩාවක් වෙලා තියෙනවා. හැබැයි මේ ප්‍රශ්නයට අපිට විතරක් වග කියන්ඩ බැහැ. මේකට මේ රටේ බිහිවු සෑම රජයක්ම වග කිව යුතුයි. නමුත් අපේ අමාත්‍යාංශය අලි මිනිස් ගැටුම පාලනයට සාර්ථක වැඩපිළිවෙළක් ක්‍රියාත්මක කරමින් සිටිනවා.අලින් හොරකම් කිරීම මහා ජාවාරමක් විදියට සිදු වෙනවා. එය නවත්වන්ඩ බැරිද?මෙතැනදි කිව යුතුයි අලි ලියාපදිංචි කරන පොත නැති වුණේ නිකම්ම නෙමෙයි. අපි එය යාවත්කාලීන කරලා නියාමනය කරලා වැඩේ කරන්ඩ අත තියන කොටම රාජ්‍ය නොවන සංවිධාන පවා විරුද්ධ වෙනවා. මා කියන්නේ අලි පිටට දිය යුතුයි. අපිට අලි අල්ලන්ඩ බලය තියෙනවා.නමුත් අපි අලි අල්ලන එක නවත්වලා තියෙනවා. මොකද මේ සතුන්ට හිංසා වෙන නිසා. අතරමං වෙන පැටව් අපි අල්ලා ගත්තාම කිරි පොවලා හදලා යාල වනෝද්‍යානයට දානවා. ‍ඒ පැටව් කිරි බොන්ඩ එන්නේ සීනුව හෙලෙව්වාම. මේක දන්න අලි හොරු අලි පැටව් අල්ලාගෙන යනවා. මේක මහා මංකොල්ලයක්. මේ හොරකම නවත්වන්ඩ පුළුවන් ලියා පදිංචි නොකළ අලි ලියාපදිංචි කරලා උන්ගේ ඇඟට චිප් එකක් දාලා නිසි නියාමනයකින් විතරයි. ඒ නිසා නිසි ක්‍රමවේදයකට හැංගිලා ඉන්න අලි ටික එළියට ගන්ඩ ඕනේ. රටේ ඉන්න අලි කා ළඟ ඉන්නවාද කියලා හොයා ගෙන නැහැ. ඒ නිසා අලි හොරකම නවත්වන්ඩ පුළුවන් අලින්ට නිත්‍යානුකූල භාවයක් දීමෙන් විතරයි.හොඳයි ඇමැතිතුමා එතකොට අලි පොතට මොකද වුණේ?මං ඒ ගැන පරීක්ෂණ කරන්ඩ කණ්ඩායමක් දැම්මා. දැනට රහස් පොලීසියෙනුත් පරීක්ෂණයක් කෙරෙනවා. එතකොට මං මගේ වාර්තාව අධ්‍යනය කරනවා. ඉන් පසුව අවශ්‍ය ක්‍රියාමාර්ග ගන්නවා. ඒ ගැන ලබන හත් වෙනිදා හෙළිදරව්වක් කරනවා.අපි කනගාටු වෙනවා මේ රටේ සමහර මාධ්‍ය අලි පොතේ පරීක්ෂණයට මා විසින් පත් කරපු තුන්දෙනා ගැන චෝදනා කරනවා. ඒ තුන් දෙනාගෙන් කෙනෙක් තමයි වනජීවී දෙපාර්තමේන්තුවේ ඉන්න එකම නීතීඥවරයා. ඔහු අම්පාර සහකාර අධ්‍යක්ෂ.ඊළඟට මහාචාර්ය සරත් කොටගම සහ චරිත විජේසේකර. ඒ දෙන්නාට ගොන් බාන කිව්වා. මේ අලි හොරකමත් එක්ක ‍තව කවුද ඉන්නේ කියන ප්‍රශ්නය මට තියෙනවා. අපි දන්නවා මොන තරම් හොඳ කරත් හොඳක් අහන්ඩ වෙන්නේ නෑ. හැබැයි මං බය නෑ.හැබැයි ඔබ ගිය සතියේ කැබැලිත්ත දේවාලයට ගිහින් අතරමං වුණා කියලා මාධ්‍යවල වාර්තා කරලා තිබුණා?ඒක සම්පුර්ණ මඩ ප්‍රහාරයක්. ලංකාවේ ම මිනිස්සු නොදැකපු කැබැලිත්ත මං දැකලා තියෙනවා. 1980 ගණන්වල මං කැබැලිත්තට ගියේ. මං මොනරාගල මිනිහෙක්. මං අතරමං වෙන්නේ නෑ. මං හරි පාරේ ගියා. මේවා පට්ටපල් බොරු. හැබැයි මං සතුටු වෙනවා. මං කැලේ හිටියත් ඒක නිවුස් එකක් වීම ගැන.ඇමැතිතුමනි ඔබ මාධ්‍යට කිව්වා නේද අලි පොත හම්බවුණා කියලා.?නෑ. මං කිව්වේ නෑ. අලි පොත හම්බ වුණේ නෑ. අලි පොත කියන්නේ මේකයි. මෙතැන නැත්තේ ලියාපදිංචි කිරීමේ පොත නෙමෙයි. ඒක තියෙනවා. ලියාපදිංචි ලිපි ආවාම අපි දිනපතා ලියන පොතක් තියෙන්නේ. අන්න ඒ වගේ ලියාපදිංචියට ආවාම එදිනෙදා අපි ලියන පොතක් තියෙනවා. පරණ පොත් දෙක තියෙනවා. අලුත් පොත නෑ. ඒගැන පරීක්ෂණ කෙරෙනවානේ ඒ නිසා මං ඊට වඩා දෙයක් කියන්නේ නැහැ.දැන් වයඹ, මධ්‍යම සහ උතුරු පළාත් මැතිවරණ ඉවරයි. ඊළඟට ඌව පළාත ඇතුළු පළාත් මැතිවරණ එනවා. ඔබේ පළාත ගැන කියන්ඩ පුළුවන් මොනවාද?අපේ පළාත මැතිවරණයකට ඕනෑම මොහොතක සුදානම්. ඌව පළාතේ භාරකාරත්වය ප්‍රධාන ඇමැති ශෂීන්ද්‍ර රාජපක්ෂ මැතිතුමාට තිබෙනවා. ඒ වගේම බදුල්ල දිසාවේ නිමල් සිරිපාලද සිල්වා මැතිතුමා ඉන්නවා. මොනරාගල දිසාවේ මා ඇතුළු කණ්ඩායමට වගකීමක් තියෙනවා. 2001 අපි හැම තැනම පරදින කොටත් මොනරාගල දිසාව දිනුවා. ඒ නිසා ඒ ගැන කතා කරන්ඩ දෙයක් නැහැ. අපි මැතිවරණ වලට බය නෑ.දැන් ‍රටේ තුන්වෙනි බලවේගයක් බිහි වෙලා කියනවා. ඌව පළාතට සහ අනෙත් පළාත් මැතිවරණවලදී ඒ පක්ෂය රජයට අභියෝගයක් වෙයිද ?අයියෝ නෑ. රටක් කාපු යකාට ගමක් කන එක වැඩක්ද කියලා ඇහුවාලු. ඒ වගේ යුද්ධය දිනපු අපිට තුන්වෙනි බලවේග ප්‍රශ්නයක් නෙමෙයි. තුන්වෙනි බලවේග හැදෙනවා නැති වෙනවා. ඒ නිසා ක්ෂණික කලකිරීම්වලට උත්තර හැටියට සමහර කණ්ඩායම් එකතු වෙනවා.අනෙක තමයි මේ සමානුපාතික ක්‍රමයේ ආණ්ඩු පක්ෂය විශාල ඡන්ද ප්‍රමාණයක් ගන්න කොට සුළුතරයට නියෝජනයක් ලැබෙනවා. ඒ ඇරෙන්ඩ ඔය බලවේග බලන්ඩකෝ අනාගතයේ දිය වෙලා යාවි. දැන් එයාලට පොඩි චාන්ස් එකක් ලැබුණේ ඉතින් එයාලා හිතනවා තුන්වෙනි බලවේගය වෙන්ඩ. ඒක‍ වෙන දෙයක් නෙමෙයි. මහින්ද රාජපක්ෂ ජනාධිපතිතුමා ඉන්න කම් එතුමා ඡන්ද දිනනවා. කාටවත් ඒක නවත්වන්ඩ බැහැ. ඒක කාටවත් අභියෝග කරන්ඩ පුළුවන් දෙයක් නෙමෙයි. අපි අපේ නායකයා ගැන ආඩම්බර වෙනවා.හිතේ කොනකවත් ඔය කියන තුන්වෙනි බලවේගය ගැන බයක් නැද්ද?අනේ හීනෙන්වත් නෑ. අපි දන්නවා එයාලාගේ තරම.එ.ජා.ප ය දැවැන්ත පරාජයක් ලැබුවා. දැන් ඔවුන් අලුත් නායකයෙක් එක්ක ඉදිරියට එන්ඩ හදනවා. එය ආණ්ඩුවට අභියෝගයක් වෙයිද?ඕක කාසියේ දෙපැත්ත වගේනේ. අපි නොදන්නා අය නෙමෙයිනේ ඔය කියන නායකකම් වලට ගේන්ඩ හදන්නේ. ඔය හැමෝම ඉන්නැද්දිනේ එ.ජා.පය පරදින්නේ. එදා 1993 අපේ පක්ෂයට චන්ද්‍රිකා කුමාරතුංග ඇවිත් ආකර්ෂණයක් රටේ ඇති කර ගත්තා. යු. ඇන්.පී යේ එහෙම චරිතයක් ඉන්නවාද? නැහැනේ. යු. ඇන්. පීයේ ඉන්නේ ඔය ඇන කොටා ගත් පිරිසමනේ.සජිත් නායකත්වයට කැරැල්ලක් ගහලා කණ්ඩායමක් හැදුවා. අන්තිමට දයාසිරි අපේ පැත්තට ආවා. මෙයාලා රණ්ඩු වුණ එකෙන් ශක්තිමත් විපක්ෂයක් නැති වුණා. රනිල්ට ඕනේ බලයට එන්ඩ බැරි වුණත් නායකත්වයේ ඉන්ඩයි. සජිත්ට ඕනෑත් නායකත්වය.ඔවුන්ට බලයට එන්ඩ ඕනෑ නෑ. නමුත් අපිට හොඳ ශක්තිමත් නායකයෙක් ඉන්නවා. ඉදිරිපෙළ නායකයෝ , පසු පෙළ නායකයෝ එහෙම අපි කණ්ඩායමක් විදියට වැඩ කරනවා. ඉතින් අපි නිවැරැදි වැඩපිළිවෙළක් එක්ක රට කරවනවා. ඉතින් අපිට ලොකු තෘප්තියක් තියෙනවා. ඉතින් පක්ෂය හදා ගන්ඩ බැරි යු.ඇන්.පී එක කොහොමද රටක බලය අල්ලන්නේ.ඉදිරි පළාත් සභා මැතිවරණවලදී එ.ජා.ප යේ ප්‍රබල චරිත මහ ඇමැති අපේක්ෂකත්වයට දාන්ඩ යනවා නේද?ඕන කෙනෙක් දාන්ඩ කියලා අපි කියනවා. අපි දිනලා පෙන්වනවා.මිනිස්සු ඡන්දය දෙන්නේ ජනාධිපතිතුමාටද නැත්නම් අපේක්ෂකයන්ටද?ශ්‍රි.ල.නි.ප යේ ලාංඡනය වෙලා තියෙන්නේ අත ලකුණ. අත ලකුණින් පාර්ලිමේන්තු ගිය අය තමයි අපි. එහෙම ඉන්නේ ටික දෙනායි. ඕනෑම පක්ෂයකට නායකයෙක් ඉන්ඩ ඕනෑ. අද අපේ පක්ෂයේ ලාංඡනය වෙලා තියෙන්නේ බුලත් කොළය නෙමෙයි අපේ නායකතුමා වන මහින්ද රාජපක්ෂ ජනාධිපතිතුමාගේ මුණයි. එතුමා ගිහින් කතා කරලා අත් දෙක ඉස්සුවාම ජනාතාව එතුමා සමඟ අත් ඔසවනවා. ඒ නිසා පක්ෂයක නායකයා තමයි ප්‍රධාන වෙන්නේ.එ.ජා. ප යේ පරාජයට විසඳුමක් විදියට පක්ෂය ඇතුළේ උත්තරීතර මණ්ඩලයක් හදලා බලය ගන්ඩ හදනවා. ?ජේ. ආර් ජයවර්ධන කරපුවා රනිල්ට කරන්ඩ පුළුවන්ද? මණ්ඩල හදන්ඩ පුළුවන්. හැබැයි උත්තරීතර නැහැ. මොකද මණ්ඩල කචල්නේ. ඔය මණ්ඩල හැදුවට කමක් නැහැ.නවනීදන් පිල්ලේ ඇතුළු අන්තර් ජාතික බලවේග ඉදිරියේදී ආණ්ඩුවට තර්ජනයක් වෙන හැඩක් තියෙනවා නේද?මේ රටට ආදරය කරන පිරිසක් අපේ පක්ෂය වටා ගොනු වෙලා ඉන්නේ. අ‍පේ රජය පර ගැති භාවයකින් තොරව ස්වජාතික චින්තනයෙන් වැඩ කරන්නේ. ඉතින් අපේ රජයට අභියෝගවලට මුහුණ දෙන්ඩ සිද්ධ වෙනවා. 1956 බණ්ඩාරනායක මහත්තයාට අධිරාජ්‍යවාදය එක්ක ගැටෙන්ඩ සිදු වුණා. මැතිනියටත් එහෙම තමයි. එදා ඇය පොදුරජ්‍ය මණ්ඩලයීය සමුළුව තියලා ශක්තිමත් බල කඳවුරක් හැදුවා. අද සමහර බටහිර බලවතුන්ට තමන්ගේ අය වැය සම්මත කරගන්ඩ බැරිව ඉන්නේ. අපේ රට දෙයියෝ බුදුන්ගේ පිහිට තියෙන රටක්. ඒ නිසා අපේ රටට අත තියන්ඩ එනකොට ‍මොනවා හරි වෙලා අපි බේරෙනවා. ඒ වගේම හරි දෙය අමාරු දෙය අපේ රජය කරනවා.එක්සත් ජාතීන්ගේ මහා මණ්ඩල සමුළුවේදී ජනාධිපතිතුමා සෘජු ලෙස අදහස් දැක්වුවා. ඊට ලැබුණු ප්‍රතිචාරය ගැන මොනවද කියන්ඩ පුළුවන්?ඇත්තටම මහින්ද රාජපක්ෂ ජනාධිපතිතුමා අපේ රටේ විතරක් නෙමෙයි මේ කලාපයේ නායකයෙක්. එතුමා දර්ශනයක් තියෙන නායකයෙක්. රටක නායකයෙක් කියන්නේ එදිනෙදා පැවැත්ම ගැන හිතන කෙනෙක් නොවිය යුතුයි. පෞඩ හැගීම්වලින් රට නියෝජනය කරන්ඩ පුළුවන් නායකයෙක් තමයි අපට අවශ්‍ය. ඉතින් ඒ දෙය අපේ ජනාධිපතිතුමා ක්‍රියාවෙන්ම ඔප්පු කළා.සංවාද සටහනචන්දන බණ්ඩාරඡායාරූපය - සුදම් ගුණසිංහවිපක්ෂයේ ප්‍රධාන සංවිධායක එජාප පාර්ලිමේන්තු මන්ත්‍රීජෝන් අමරතුංගඑජාප නායකයා ඉවත් කරන්න ඇතැමුන් ඉල්ලීම් කළත් පක්ෂයේ ම තවත් පිරිසක් දක්ෂ, හොර බොරු නැති මේ නායකයා රැකගත යුතු යැයි කියා සිටින බව විපක්ෂයේ ප්‍රධාන සංවිධායක, ජාතික සේවක සංගමයේ සභාපති එජාප පාර්ලිමේන්තු මන්ත්‍රී ජෝන් අමරතුංග මහතා කියයි.දකුණු පළාත් සභාවට සජිත්ව දැම්මොත් දිනන්නත් ඉඩ තියන නමුත් ඔහු අකමැතිනම් ඡන්දයට දැමිය නොහැකි බව ද මන්ත්‍රීවරයා කීය.සිළුමිණ සමඟ සම්මුඛ සාකච්ඡාවකට එක්වෙමින් මේ ප්‍රකාශය කළ අමරතුංග මහතා එහිදී ඇසු ප්‍රශ්න කීපයකට දුන් පිළිතුරු මෙසේ ය.එජාපය තුළ දැන් සිදුවෙන්නේ කුමක් ද?එක එක සද්ද තියනවා තමයි. නමුත් ප්‍රතිසංවිධානයක් සඳහා මේ වෙනකම් ස්ථිර යෝජනා නම් මම දකින්නෙ නැහැ.ලබන අවුරුද්දෙ ආණ්ඩු පිහිටුවන්න කතා කළ එජාපයට මේ පළාත් සභා ඡන්දයෙන් හිතපු තරම් ප්‍රතිඵලයක් ලබාගන්න බැරිවුණා නේද?ඔව්. බලාපොරොත්තු වුණ තරම් ප්‍රතිඵලයක් නැහැ තමයි.දකුණෙන් විතරක් නෙවෙයි උතුරෙනුත් එජාපයට කිසිම ප්‍රතිචාරයක් නැහැනේ?උතුරේ ද්‍රවිඩ සන්ධානයනේ ඡන්ද ගත්තේ. දිනුවේ.එජාපයත් උතුරේ ජනයා ගැන කතා කළානේ?අපි කතා කරන්නේ මෙරට සුළු ජනතාවගේ සාධාරණ අයිතිය ආරක්ෂා කිරීම ගැන. ප්‍රජාතන්ත්‍රවාදී රටක කාගෙත් අයිතිය සුරැකිය යුතුයි.එජාපය උතුරේ ජනයා ගැන කතා කළ විදියට ඡන්ද ලැබිල නැහැ කියලයි මා කියන්නෙ?නැහැ. මං හිතන්නේ නෑ. දෙමළ ඇමැති කෙනෙකුත් ඉඳල ආණ්ඩුවනේ දැඟලුවේ උතුරේ බලය ගන්න.එජාප නායකයා වෙනස් කරන්න කියලයි දැන් ඉල්ලන බව පේන්නේ. එක කට්ටියක් නායකයා අයින් කරන්න කියල පෙළපාළියකුත් යනවනේ...?පෙළපාළි ගියාට නායකයා වෙනස් වෙන්නෙ නැහැනේ. පෙළපාළියේ යන අය නිකන් අව්වට තැම්බෙනවා විතරයි. නායකයා වෙනස් කරන්න ඕන නම් ඒක කරන ක්‍රමයක් තියනවා. ඒ ක්‍රමයට යන්න ඕන.මොකක්ද ඒ ඔබ කියන නායකයා ඉවත් කිරීමේ ක්‍රමය?පක්ෂ කෘත්‍යාධිකාරී මණ්ඩලයේදී ඒ සඳහා යෝජනාවක් සම්මත කරගන්න ඕන.මේ තියන කෘත්‍යාධිකාරී මණ්ඩලය පක්ෂයේ බහුතර ජනතාවගේ මතය නියෝජනය නො කරන පක්ෂ නායකයා පත්කළ එකක් කියල චෝදනාවක් තියනව නේද? එහෙම තමන්ට පක්ෂපාතී කෘත්‍යාධිකාරී මණ්ඩලයකින් ඉන්න නායකයාට විරුද්ධ යෝජනාවක් එන්න බැහැනේ?මෙහෙමයි. පක්ෂයේ කෘත්‍යාධිකාරී මණ්ඩලයෙන් පක්ෂ නායකයාගේ අභිමතයට පත් කරන්නේ 15 ක් 20 ක් අතර පිරිසක්. අනිත් පිරිස පත් කරන්නේ පදනමක් ඇතිවනේ. ඒ ඒ පක්ෂ සංවිධාන නියෝජනය අනුව.ඔය කවුරුත් පත් කරන්නේ නායකයානේ. නායකයා කෘත්‍යාධිකාරී මණ්ඩලයට සාමාජිකයන් පත් කරනවා. ඒ ගොල්ලො පෙරළා නායකයා පත් කරනවා...?ඔව්. ඒකත් කරන්නේ අර පදනම අනුව තමයි නායකයා පත් කරන්නේ.මේ පක්ෂ නායකයා වෙනස් වෙයි කියල ඔබ හිතනව ද?නැහැ. මමනම් දකින්නේ නැහැ.පක්ෂ නායකයා ඉවත් කරන්න කියලා, ඔහු ඉන්නකම් දිනන්න බැහැ කියලා ලොකු විවේචන පක්ෂය තුළ මතුවෙලා...?විවේචන තියනවා. ඒ වගේ මේ පක්ෂ නායකයා කුමන්ත්‍රණ කාරයන්ගෙන් බේරගන්න ඕන කියල කියන කොටසකුත් පක්ෂය තුළ ඉන්නවනේ. ඒ අය කියන්නේ පක්ෂයට නායකත්වය දෙන්න පුළුවන් රට තුළ වගේම ජාත්‍යන්තරයත් පිළිගන්න නායකයා මේ නායකයා කියලනේ. මේ අය කියන්නේ දක්ෂ හොර බොරු නැති නායකයා රනිල් කියලයි.නායකයා ඉවත් කරන්න කියන පිරිස බහුතරයක් කිව්වොත්...?එහෙමත් කියන්න බැහැනේ. ගණින්නේ නැතුව කියන්න බැහැනේ කවුද වැඩි කියලා. කෑගහන ටික තමයි ඔතන ඉන්නේ.ඔබ රනිල්වාදියෙක් ද?ඔබ එජාප නායකයා රැකගත යුතු බව ද කියන්නෙ?මම කාගෙවත් මිනිහෙක් නෙවෙයි. මම එක්සත් ජාතික පක්ෂයේ සාමාජිකයෙක්. මම පක්ෂය වෙනුවෙන් වැඩ කරනවා. කෘත්‍යාධිකාරී මණ්ඩලය තීරණය කරනවනම් පක්ෂ නායකයා වෙනස් කරල අලුත් නායකයෙක් පත්කරන්න ඒ නායකයත් එක්ක වැඩ කරනවා.කොහොමත් එජාප නායකයා අවුරුදු හයකට ස්ථිර කරල නේද තියෙන්නෙ?අවුරුදු තුනකට මං හිතන්නේ.එජාපයට පාලක මණ්ඩලයක් උත්තරීතර මණ්ඩලයක් පත්කරන්න කරන කතා ගැන ඔබ කුමක් ද කියන්නෙ?එහෙම යෝජනා පත්තරවලනම් තියනවා දැක්කා. තවම පත්වෙන පාටක් නම් නැහැ.සජිත් ප්‍රේමදාසව දකුණු පළාත් සභා මහ ඇමැති අපේක්ෂක ලෙස ඉදිරිපත් කරන්න කෙරෙන යෝජනාව ගැන ඔබ කියන්නෙ කුමක් ද?ඉදිරිපත් කරන්න පුළුවන්නම් පක්ෂයට හොඳයි. දිනන්නත් ඉඩ තියනවා. නමුත් ඉදිරිපත් කරන මනුස්සය කැමැති නැතිනම් ඉදිරිපත් කරන්නත් බැහැනේ.දයාසිරි ජයසේකර වගේ ජනප්‍රිය චරිත පක්ෂයෙන් යන එක නවත්ත ගන්න එජාපයට බැරිවුණා...?වරප්‍රසාද, වරදාන බලාගෙන යන අය ඉන්නවා. ඒක ඒ යන අයගේ කැමැත්තනේ. යන එක නවත්තන්න බැහැ. ඒ ගිහිල්ලා විවිධ හේතුත් කියනවා.ඡන්ද පරදින්නේ පක්ෂ නායකයා නිසා ද?නායකයා එක පුද්ගලයෙක් විතරනේ. නායකයාම විතරක් නෙවෙයි. නායකත්වය වගේ ම, පක්ෂය, අපේක්ෂකයා මේ ඔක්කොම බලපානවා.හැබැයි ආණ්ඩුව හැම ඡන්දයම දිනන්නේ ජනාධිපතිවරයා නිසානේ?අපේක්ෂක ලැයිස්තුවක් දානවනේ. ජනප්‍රිය නැති අයට ඡන්ද දිනන්න බැහැ.එජාපය සැමදාම බලයේ ඉන්න බලාගෙන මේ රටට ජනාධිපති ක්‍රමය ඉදිරිපත් කළත් එජාපයෙන් පත්වුණ ජනාධිපතිවරයකු නැතිව ගෙවුණ කාලය ලබන වසරේදී අවුරුදු විස්සක් වෙනවා. එජාපයට දිගටම විපක්ෂයේම තමයි ඉන්න වෙන්නෙ...?ඒක කියන්න බැහැ. අපි හිතන විදියට නෙමෙයි මේ ලෝකෙ දේවල් සිදුවෙන්නෙ. කවුරුවත් හිතුවේ නැති විදියට එජාප ආණ්ඩුව 1994 පෙරලුණා. බලය කියන එක ඕන වෙලාවක අනිත් පැත්තට මාරුවෙන්න පුළුවන්. එජාපයේ වැටීමට හේතු වුණ පළමු කරුණ තමයි ප්‍රේමදාස මහතාට විරුද්ධව ගෙනාපු දෝෂාභියෝගය. පක්ෂ කඩාගෙන කට්ටියක් එළියට ගියා. එදා ඉඳලා පක්ෂය වැටෙන්න පටන් ගත්තා. ප්‍රේමදාස මහතාගේ මරණයත් එක්ක පක්ෂයේ ඉතුරු ටිකත් කඩාගෙන වැටුණා.අවුරුදු දෙක තුනක් තුළ වෙනස සිදුවුණා.අදත් තියෙන්නේ එජාප පරිහානි යුගයම තමයි...?එහෙම කියන්න බැහැ. මීට වැඩිය බලසම්පන්න ආණ්ඩු බිඳ වැටිලා තිබෙනවා. බ්‍රිතාන්‍යයේ චර්චිල් යුද්ධෙන් දිනල ඡන්දය පරාජය වුණා.මහින්ද රාජපක්ෂ ජනාධිපතිතුමා යුද්ධය දිනල ඡන්දයත් දිනුවා...?ශ්‍රීලනිපයත් බිංදුවට වැටිලා ඔළුව ඉස්සුවේ. ඒ කාලේ අම්මල දුවලා නඩු කියාගත්තා. අම්මට බැරිවුණා. දුව තමයි පක්ෂය උස්සල ගත්තේ. එහෙම වෙනසක් ඕන වෙලාවක වෙන්න පුළුවන්.අද මොකද විධායක ජනාධිපති ක්‍රමය ගැන හිතන්නේ.ඒ යුගයේ රටට ඔබින ක්‍රමය තමයි ජේ. ආර්. ජයවර්ධන මහතා ඇති කළේ. එතුමා කරපු විදියට ඉදිරියට එන ජනනායකයොත් කරයි කියලය තමයි එතුමා බලාපොරොත්තු වුණේ.අද එදාට වැඩිය හොඳට කෙරෙනවා නේද?සමහර ඒව ජනතාව පිළිගන්නෙ නැහැනේ.ඇයි. ආණ්ඩුව ඡන්ද දිනන්නේ. ජනතාව පිළිගන්න නිසා නොවෙයි ද?ඡන්ද ගැනත් ලොකු ප්‍රශ්න තියනවනේ. දැන් තැනින් තැන ඡන්ද පත්‍රිකා ඔය මතුවෙන්නෙ. අද ජනතාව මේ ඡන්ද ක්‍රමය ගැන කලකිරිලා ඉන්නේ.හැඳුනුම් පත අනිවාර්ය කිරීම නිසා අද හොර ඡන්ද දාන්න බැහැනේ.?හැඳුනුම්පතුත් අච්චු ගහන රටක්නේ මේක. සල්ලිත් අච්චු ගහන රටේ හැඳුනුම්පත් අච්චු ගහන එක වැඩක් ද?අද සිදුවෙන සංවර්ධන වැඩ ගැන ඔබ කොහොම ද හිතන්නෙ. ඔබේ ගම උඩින් එන කටුනායක - කොළඹ අධිවේග මාර්ගයෙන් විනාඩි විස්ස තිහකදී කොළඹට එන්නත් ගුවන් තොටුපොළට යන්නත් පුළුවන් වෙනවා...?වරාය හැදුවට නැව් එන්නේ නැතිනම් ගුවන් තොටුපොළ හැදුවට ගුවන් යානා එන්නේ නැතිනම් එතන ඵලදායකත්වයක් නැහැනේ.දැන් ගුවන් තොටුපොළට විනාඩි තිහෙන් ගියත් මට දන්න කෙනෙක් කිව්ව එතෙන්ට ගිහින් පැය ගණන් බලා ඉන්න වේවි කියලා. මොකද පාර හදන විදියට ගුවන් තොටුපොළ ගොඩනැඟිල්ලත් වෙනස් වෙන්න ඕන. හුඟක් රටවල ගුවන් තොටුපොළ තට්ටු දෙක තුනක්. එතෙර යන අය උඩින් ගුවන් තොටුපොළට යනවා. රටට එන අය පල්ලැහින් එනවා. ඕව සැලසුම් කරල තියනව ද දන්නේ නැහැ. නැතිනම් රස්තියාදුව තමයි.රටපුරා පාරවල් හැදුවට මිනිස්සුන්ගේ බඩ පිරෙන්නේ නැහැ. අද මිනිස්සු කෑ ගහනව පඩි මදි ජීවත්වෙන්න බැහැ කියලා.ඔබ විවේචන කළත් ඡන්දෙකදි රජයේ සේවකයෝ පෝලිමේ ගිහිල්ලා රජයට ඡන්දය දෙනවා...?ඡන්දය පාවිච්චි කරන්නේ ආයතන ප්‍රධානියා ඉදිරිපිටනේ. කාට ද ඡන්දෙ දාන්නෙ කියලා අර මිනිහ බලාගෙන ඉන්නවා. අපිට ඡන්දෙ දැම්මොත් මිනිහ ඉවරයි. සමහරු කියලමයි ඡන්දෙ දාන්නෙ. තැපැල් ඡන්දෙ රහස්‍ය භාවයක් නැහැ.සංවාද සටහනසරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=af1310061</link>
    <topic>කොහුබත් අතරින් මතුවූ ලෝකයේ හොඳ ම නිෂ්පාදිකාව</topic>
    <author>උපාලි සමරසිංහ</author>
    <content>නිමාලි ගුණවර්ධනකොම්පියුටර් මැජික්, රියැලිටි ෂෝ අතර නගරයේ යෞවනය දිය වී යද්දී කොහු බත්, පොල් ලෙලි අතර තටු ගසන ගමේ යෞවනයක් ගැන ඔබට කියන්නට අවසර. ඉකුත් සැප්තැම්බර් 12 වැනි දින එංගලන්තයේ ශාන්ත ජේම්ස් මාලිගයේ දී ඔටුන්න හිමි චාල්ස් කුමරු අතින් අපේ දුෂ්කර ගමක සිංහල යෞවනියක් ලෝකයේම නැඟී එන ව්‍යවසායිකාව සම්මානයෙන් පුද ලැබුවාය. මේ තරගයට රටවල් 40 ක තරගකරුවන් ඉදිරිපත් වී සිටියත් ඇය ඔවුන් සියල්ල අබිබවා ජය ගත්තා ය.තවමත් ඇයට අවුරුදු 25 කි. අපොස උසස් පෙළ සමත් වුවත් ඇයට ස්වාධීනව ජීවිතය සතුටු කළ හැකි රැකියාවක් නො ලැබිණ. අම්බලන්තොට මල්පෙත්තාවේ ජීවත්වන නිමාලි ගුණවර්ධන අද අපේ කතා නායිකාවයි.නිමාලි ගුණවර්ධන සොයා අම්බලන්තොට මල්පෙත්තාව පීරුව ද ඇයගේ කොහු මෝල පිහිටියේ රොටවල නම් ඊට තරමක් ඈත ගමක ය. රොටවල ඒ පොල් ලෙලි කොහු බත් කඳු ගැහුණු ඒ බිමේ සිට ඇගේ කටවහර මම ඔබට අමුණමි.මගෙ අම්මා තාත්තා එක්ක අපේ පවුලෙ හැමෝම ජීවත්වෙන්ඩ මහා අරගලයක් කළ උදවිය. පවුලෙ දරුවන් ඔක්කොම 5 දෙනයි. මං පවුලෙ හතරවැන්නා. අයියයි අක්කලා දෙන්නකුටයි පස්සෙ මං. මට බාල මල්ලියෙක් ඉන්නවා. තාත්තාට හරි හමන් රස්සාවක් තිබුණෙ නෑ.ඒත් එතුමා හොඳ මේසන් බාස් කෙනෙක්. ඒත් හැමදාම වැඩ තිබුණේ නෑ. අම්මාත් ගෙදර දොර බලාගෙන වත්තෙ පිටියෙ යමක් වවාගන්ඩ උත්සාහ කළා. පවුලෙ දරුවො ඉස්කෝලෙ යනකොට ඒ අවශ්‍යතා සපුරාගන්ඩ අමාරු වුණා. අපි මුලින් මුලින් හිටියෙ කුලී ගෙවල්වල. පස්සෙ අමාරුවෙන් මල්පෙත්තාවෙ පුංචි ගෙයක් හදාගන්ඩ තාත්තට පුළුවන් වුණා. එයා මේසන් බාස් නිසා වැඩ කුලී නැති නිසා ටිකක් පහසු වුණා.දරිද්‍රතාව ගෙදර දෝරෙ ගලන්ඩ ගත්තෙ අපි කවුරුත් තරමක ඉහළ අධ්‍යාපනයට එන විටයි. ඉස්කෝලෙ යන්ඩ පොත පත පෑන පැන්සල පවා ගන්ඩ අමාරු තත්ත්වයක් ආවා. ගෙදර අඟහිඟකම අමතක කරලා මං කොහොමහරි ජීවිතය දිනාගන්ඩ ඉස්කෝලෙ ගියා. අම්බලන්තොට මහා විද්‍යාලයය මගෙ තක්සලාව.අපොස සා/පෙළ විභාගයෙන් මං ඉහළින්ම සමත් වුණා. ඒ වෙනකොට අක්කල දෙන්නා ඉස්කෝල ගමන නතර කරලා. ඒ අය ගෙදරට අත්වැලක් වෙන්ඩ ළඟ තියෙන ‘ගාමන්ට්’ එකක වැඩට ගියා. උදේ සිට රාත්‍රී වෙනකම් එයාලා සිරුරට වධ දිදී මහන්සි වුණා. ලැබුණු සොච්චම මදි.ඇත්තටම ‘ගාමන්ට්’ වලින් සිදුවුණේ ගමේ කෙල්ලන්ගේ ජීවිතය මහන එකයි. ඒ අය රෙදි කලිසම් මැහුවා. ‘ගාමන්ට්’ එක ඒ අයගෙ ජීවිත මැහුවා. උසස් පෙළ හදාරන්ට මට ඕනැකම තිබුණත් ඒකට ‘ටියුෂන්’ යන්න පොත පත ගන්න වියදම් කරන්ඩ අක්කලාටත් තාත්තාටත් බැරි වුණා. ඒත් ඒ අයත් කිව්වේ කොහොමහරි ඉගෙන ගන්න නංගි කියලයි. ලැබෙන මුදලින් පිරිමහගෙන මං කලා අංශයෙන් උසස් පෙළ හැදෑරුවා. සිංහල, දේශපාලන විද්‍යාව, බෞද්ධ සංස්කෘතිය මගෙ විෂයයන් වුණේ.අයියත් ඉස්කෝලෙ ගමන නැවැත්තුවා. එයා වඩු වැඩ පුරුදු වෙන්ඩ ගියා. වැහි කාලෙට කිරල කැලේ යටවුණොත් වලවේ ගංවතුර අපේ ගෙවල් උඩිනුත් ගලනවා. කොහොම හරි ජීවිතය ජයගන්න මං ඉස්කෝල ගමන ගංවතුර උඩින් පැනලත් ගියා. පළමු වතාවේ මගෙ උසස් පෙළ ප්‍රතිඵලය ‘බී’ දෙකයි ‘සී’ එකයි.ඒකෙන් රක්සාවකටවත් යන්න බැරි හන්ද මං දත කාගෙන දෙවැනි වතාවටත් විභාගෙ ගත්තා. ඒ වතාවේ මට ලැබුණෙ ‘ඒ’ දෙකයි ‘සී’ එකයි. අමතරව කොම්පියුටර් පාඨමාලාවක් ද හැදෑරුවා. එහෙම සුදුසුකම් තිබ්බත් කොච්චර ඇෆ්ලිකේෂන් දැම්මත් මට රක්ෂාවක් හම්බ වුණේ නැහැ. ගෙදර දෝර ගලන දුප්පත්කම නිසා මං පහසුවෙන් යන්ඩ පුළුවන් ‘ගාමන්ට්’ රස්සාවටම යන්ඩ ගත්තා. මට ලැබුණේ ‘හෙල්ෆර්’ කෙනෙක් හැටියට වැඩ කරන්න. උදේ පාන්දර නැඟිටල ගිහින් යන්ත්‍ර වගේ වැඩ කරන්ඩ ඕන.එංගලන්තයේදී ලද සම්මානයඉල්ලන ප්‍රොඩක්ෂන් එක දෙන්ඩ බැරි වුණහම අම්මා මුත්තා දන්නෙ නැති කුණු බැණුම් අහන්ඩ වෙන්නෙ. ඒ මදිවට ‘ගාමන්ට්’ අයිතිකාරයට අවශ්‍ය නම් කෙල්ලො කියලා නැහැ රාත්‍රී වැඩ මුරයටත් දානවා. මේක හරිම වධකාගාරයක්.මහා පීඩනයක් මට දැනුණා. ඒත් ඒ දුක පොදි බැඳගෙන මං කීය කීය හරි එකතු කළා. පොඩි කාලෙදිත් කීයක් හරි ලැබුණොත් නාස්ති නොකර එකතු කිරීම මගේ පුරුද්දක්.ඒ අතර මට ආරංචියක් ආවා අක්කර 1 1/2 පමණ ඉඩමක කොහු මෝලක් බදු දෙනවා කියලා. පුංචි කාලෙ පොල් ලෙලි ඇහින්දට පොල් ලෙලි ගැහුවට කොහු බත් හදන හැටි ඒවායෙන් මෙට්ට නිර්මාණය කරන හැටි ගැන හරිහැටි දැනුමක් මට තිබුණේ නැහැ. මගේ ධෛර්යය ගැන විශ්වාසය තබන යහළුවො ටිකක් මට වාසනාවට හිටියා.ඒ අයගෙනුත් එකතු කරලා මා ඉතිරි කර තිබුණ මුදලත් යොදවලා රුපියල් ලක්ෂ දෙකහමාරකට මාසයකට පනස්දහස ගාණෙ දීලා මං ඒ ඉඩම බදු ගත්තා. කම්පියුටර් ලස්සන ඇඳුම් හිරිමල් යෞවනය අමතක කරලා මං පොල් ලෙලි අතර කොහු බත් අස්සෙ වැඩ පටන් ගත්තා. මං ණය හොය හොයා බැංකු ගාණෙ ගියා.බැංකු මගේ ඇපකරුවො පිළිගත්තෙ නැහැ. ස්වයං රැකියාකරුවන්ට අත දෙනවා කියලා රූපවාහිනියෙන් වෙළෙඳ දැන්වීම් දැම්මත් මට නම් ඒ වෙලාවේ උදව් කළේ නැහැ. ඒ නිසා ගමෙන් ඈත ඒ ඉඩමේ මං තනියෙන් පිරිමි ගැහැනු එක්ක වැඩ කළා.ඒ අයට මට ලැබෙන විදිහට ගෙවීම් කළා. ඒත් ඒ ඉඩමට මම අහුවුණා. එතන ඒ ව්‍යාපාරය කරන්න පහසුකම් මදි. පොල් ලෙලි අඛණ්ඩව ලබා ගැනීමට ක්‍රමයක් තිබුණෙ නැහැ. දැන්නම් ඒවා ලබාගන්නා ක්‍රම දන්නවා. පොල් ඔයන කට්ටියට ගතමනාවක් දුන්නම ඒ පොල් ලෙලි අපට එනවා. මුල් ඉඩම අත්හැරලා මං යන්නේ ලක්ෂ තුනක් පාඩු කරගෙන.ගෙදර ගිහින් අම්මා තාත්තාගෙන් කෑම ටික කකා මං ආයෙත් නැඟිටින හැටි සිතුවා. මෙහෙම ඉන්නකොට මල්පෙත්තාවෙ ග්‍රාමසේවක මහත්තයා මේ රොටවල ගමේ ඉඩම ගැන කිව්වෙ. මම ආයෙමත් ණය වෙලා මීට අවුරුද්දකට උඩදී 2012 දී මේ අක්කර ගණනක ඉඩම බදු ගත්තා. මේ සුළු කාලෙදි මට විශාල දියුණුවක් ලැබුණා. අම්බලන්තොට වාණිජ මණ්ඩලයේ සංජීව ගුරුගේ මහත්මයා මට උපදෙස් දුන්නා. ඒ අනුව මං අද සේවකයින් දහතුන් දෙනෙකු පාලනය කරන පුංචි ව්‍යාපාරිකාවක්.ගැහැනුන්ට පැය අටකට සේවය සඳහා රු. 400 ක් ද පිරිමියෙකුට රු. 600 ක් ද වැඩි වන අතිකාල සේවයට පැයකට රු. 50 ක් ද ගෙවනවා. මගේ ආයතනයේ වාර්ෂික පිරිවැටුම රුපියල් මිලියන හතරක් ඉක්ම වනවා. මගේ ආයතනයේ නම ‘නිමාලි චිෆ්ස් ඇන්ඩ් ෆයිබර් මිල්ස්’ මහත්මයා මෙහි කාර්ය භාරය ගැන අහනවනෙ.මුලින් පොල් ලෙලි අපි කට්ටිය අතින් කැඩුවෙ. ඒවා කොහු බත් දක්වා සකස්කර ගත්තෙත් අපි. ඒ කාලෙ මාව පෙනුණෙ දූවිලි කැටියක් විදිහට. බලන්න ආපු යහ‍ළුවොත් පුදුම වුණා ඔළුවෙ ඉඳන් කොහු බතින් වැසුණ මගේ ශරීරය හා ඇඳුම් දැකලා.දැන් තරමක ආදායමක් එන නිසා පොල් ලෙල්ල කුඩා ‍කොටස්වලට බිඳ දමන යන්ත්‍රයක් හා කොහු බත් වෙන්කර දමන යන්ත්‍රයක් මං ගෙවීමේ ක්‍රමයට අරගෙන තියෙනවා. ඒ විතරක් නෙමේ පොල් ඔයන තැන්වලින් ලෙලි පටවගෙන එන්නට ‘කැන්ටර්’ ලොරි රථයක් ද ට්‍රැක්ටරයක් ද මම ලීසිං ක්‍රමයට අරගෙන තියෙනවා.පිරිමින් එක්ක වැඩ කිරිම තමයි හරිම අමාරු. තරුණ කෙල්ලක් හැටියට පිට ගමක මිනිස්සු අතර වැඩ කරන කොට අම්මා තාත්තා විරුද්ධ වුණා. ඒක නිසා මං කලින් සිටම ප්‍රේමයෙන් වෙලී සිටපු චන්දිමත් එක්ක විවාහ වෙලා එයා එතෙක් කරපු රක්ෂාවෙනුත් අයින් කරගෙන මගේ වැඩපළටම එයාවත් ගෙනාවා.නිමාලි තම සැමියා චන්දිම සමග......විවාහ වුණා කියන්නෙ රෙජිස්ට්‍රර් වුණා විතරයි. තවම කැන්දාගෙන යාමක් නෑ. පරිසරයට ගැටලුවක් වෙලා තිබුණ පොල් ලෙලි වලින් මං ප්‍රයෝජන ගන්නවා. පොල් ලෙලි ‘චිෆ්ස්’ කොහු සහ කොහු බත් නිෂ්පාදනය කරල සමාගම් දෙකකට ලබා දෙනවා.ඒවාටත් උදව් කළේ ලංකා වාණිජ මණ්ඩලය. විශේෂයෙන් සංජීව ගුරුගේ මහත්තයා. මේ තරගයට යොමු කළෙත් වාණිජ මණ්ඩලයමයි. කොහු බත් වේලීම සඳහා මං අවට ඉඩම් දෙකක් බදු ක්‍රමයට ගණනක් ගෙවලා දැනටමත් අරගෙන තියෙනවා. ප්‍රදේශයේ ජනතාවටත් ලණු ඇඹරීම සඳහා කොහු සැපයීමත් මං කරනවා. මීට අමතරව කොහු වලින් නිපැයෙන මෙට්ට සහ තවත් දේ ශ්‍රී ලාංකික අපනයන කරුවන්ට ලබාදීමත් සුළු වශයෙන් කරනවා.කොහු බත් අතර කය වෙහෙසා වැඩ කරන මේ තරුණිය නිපදවන බොහෝ දේ දැන් යුරෝපා රටවල් කීපයක්ම ප්‍රයෝජනයට ගනියි. ඒ ගාල්ලේ කොහු ආශ්‍රිත මෙට්ට අපනයනය කරනු ලබන සමාගමක් ඇගේ නිෂ්පාදන මිලදී ගන්නා නිසාය.ජර්මනිය කැනඩාව හා මහා බ්‍රිතාන්‍යය යන රටවල්වලට කොහු ආශ්‍රිත නිෂ්පාදන අපනයනය කරනු ලබන ඇඹිලිපිටියේ කර්මාන්ත ශාලාවක් සඳහා ද ඇය තම නිෂ්පාදන යොමු කරයි. එම කොහු බත කෘෂිකාර්මික කටයුතු සඳහා යොදා ගැනෙන අතර, ඇයගේ පොල් ලෙලි ‘චිෆ්ස්’ වතුර පෙරීමේ ක්‍රියාවලියක් සඳහා එම යුරෝපා රටවල් යොදා ගැනේ.එංගලන්තයේ ඔටුන්න හිමි චාල්ස් කුමරු අතින් ලෝකයේ රටවල් හතළිහක් අබිබවා ලෝකයේම හොඳම නැඟී එන ව්‍යවසායිකාව ලෙස සම්මාන ලැබීම ගැන ඔබට මොකද හිතෙන්නෙ යැයි මා ඇසුවේ මේ සටහනට විරාමයක් තබන්නටය.මේක මේ රටේ දුක් විඳින අහිංසක හැම ගැමි ගැහැනියකටම ලැබුණු සම්මානයක්. අවුරුද්දක් වගේ කාලයකදී තරමක් හෝ නිදහසේ හුස්ම ගන්නට මට හැකි වුණේ අපේ දෙයින් ලෝකෙට යමක් කරන්ඩ ගත් උත්සාහය නිසා කියලයි මට හිතෙන්නෙ. ලංකා වාණිජ මණ්ඩලය මේ වගේ බොහෝ තරුණ තරුණියන් හට අත දෙනවා. මං තාමත් මේ කටයුතු කරන්නේ අනුන්ගේ ඉඩම් බදු අරගෙන. කවුරුන් හරි දානපතියෙක් නැතිනම් රජයේ වගකිවයුත්තෙක් මට ඉඩමක් සහන ක්‍රමයකට ලබා දෙනවා නම් මේ රටේ තවත් 35 - 40 ට රක්ෂා දෙන තත්ත්වයට මට එන්න පුළුවන්.පෙනුමින් තවමත් පාසල් යන නාඹර කෙල්ලක මෙන් දිස්වන නිමාලි ගේ සුමුදු කය තුළ සැඟවුණු ඒ අයෝමය චිත්ත ශක්තිය අන් කවරදාටත් වඩා අද දවසේ රටට වටින බව පැහැදිලිව කිව යුතුය.උපාලි සමරසිංහඡායා - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=af1310062</link>
    <topic>මෝදර - මහියංගණය පස් කණ්ඩි කඩා වැටුනේ ඇයි?</topic>
    <author>නිහාල් පී. අබේසිංහ</author>
    <content>මෝදර අලුත් මාවතේ එළි හවුස් පොම්පාගාර භූමියේ ජල නළ එලීමකට ගිය අවස්ථාවේ අඩි 20 ක් පමණ උස පස් කණ්ඩියක් කඩා වැටි දෙදෙනකු මියයාම හා තිදෙනකු තුවාල ලැබීම ඉතා ශෝකජනක සිදුවීමක්. එයින් වැල්ලවායේ සුනන්ද (44) හා ජී. එම්. දයාරත්න (34) යන දෙදෙනා ජීවිතක්ෂයට පත්වුණා.ඊට අමතරව පාලමක පැති බැම්මක් අලුත්වැඩියා කරමින් සිටි පුද්ගලයන් දෙදෙනක් මතට පැති බැම්මේ අඩි 100 ක් උසින් වූ පස් කණ්ඩිය කඩා වැටී පුද්ගලයන් දෙදෙනෙක් යට වී ඉන් එක් පුද්ගලයෙක් මිය යෑමේ අවාසනාවන්ත සිදුවීමක් පසුගිය මාසයේ 29 වන දින මහියංගණය ප්‍රදේශයෙන් ද අසන්නට ලැබුණා.රට පුරා විවිධ සංවර්ධන කටයුතු සිදු වුව ද ඒ සියලු ස්ථානයන්හි සේවකයන්ගේ ආරක්ෂාව තහවුරු කර තිබෙනවා ද යන්න දැන් දැන් රටේ සිදු වන අනතුරු හේතුවෙන් දෙවරක් සිතන්නට හා සොයා බලන්නට කාලය එළඹ ඇත.බොහෝ වැඩ බිම්වල Safety fast යැයි ඉංග්‍රිසියෙන් ගැසු බෝඩ් කෑලි එල්ලා තිබෙනු දැක තිබුණ ද එම ස්තානයේ සේවයේ නිරත වන කම්කරුවන් එහි තේරුම කුමක් ද යන්න දන්නේ ද යන්න ගැටලුවකි. බොහෝ වැඩ බිම්වල සේවය සපයනු ලබන්නේ අඩු අධ්‍යාපනික සුදුසුකම් සහිත කම්කරුවන් වීමත් ඉංග්‍රීසි කියවීමට ඔවුන් හට නොහැකි බව වැඩ බිම්වල සේවය ලබා ගන්නා මහතුන් නොදන්නවා නොවේ. එය ඔවුනට සොයා බැලීමට අවශ්‍ය නැත.ඔවුන්ට අවශ්‍ය වන්නේ වැඩ පමණකි. මෙවන් තත්ත්වයක් උඩ වැඩ බිම්වල සිදුවන අනතුරු හේතුවෙන් මියයන පුද්ගලයන්ගේ ගණන ද ඉහළ යමින් තිබේ. මඳක් සැලකිලිමත් වූවානම් මෙම අනතුරු සිදුවීමට ඉඩක් නැත. පළමුව ආරක්ෂාව යැයි පිහිටා වැඩ බිම්වල වැඩ කටයුතු සිදු කරන්නේ නම් කම්කරුවන්ගේ ජීවිත ආරක්ෂා වනු ඇත.ලාභය ගැන පමණක්ම සිතා කටයුතු කිරීමට යෑමෙන් අනතුරක් සිදුවන්නට ඉඩකඩ වැඩිය. සුළු මුදලක් වැඩියෙන් වියදම් කර සේවකයන්ගේ ආරක්ෂාව ලබාදුන්නේ නම් ජීවිතයක් ආරක්ෂා කර ගන්නට හැකි විය හැකියි.යමක් සිදුවී කම්පා වනවාට වඩා එය සිදුවීමට පෙර ආරක්ෂාකාරි වීම පරිස්සම් වීම සුදුසුය. කම්කරුවන් හට ආරක්ෂාව සැපයීමට වැඩ බිම් ප්‍රධානීන් හා පරීක්ෂක වරුන් නිරන්තර කටයුතු කරන්නේ නම් අකාලයේ මිනිස් ජීවිත අහිමි වීම නවතිනු ඇත. අඩු වනු ඇත. වැන්දඹු වන කාන්තාවන් ප්‍රමාණය අඩු වනු ඇත. පියවරු අහිමි දරුවන් ගණන අඩු වනු ඇත.‍සේවකයන්ගේ ආරක්ෂාව අඩු වීම හේතුවෙන් වැඩබිමේ සේවය කළ කම්කරුවෙකු හට පස් කුට්ටියකට යට වී පොළොවේ මිහිදන් වන්නට සිදු වූ මහියංගණයේ අවාසනාවන්ත සිදුවීම මෙසේ අප ඔබ හට අනාවරණය කරන්නේ වැඩ බිමක සේවය කරමින් සිටිනා විට ඔබට මෙවන් අනතුරකට මුහුණ පාන්නට ඉඩකඩ ඇති නිසාවෙනි.මහියංගණ පදියතලා මාර්ගයේ 49 කණුව ප්‍රදේශයේ සෙනෙවිගම හරහා ගැමුණුපුර මාර්ගයේ වූ වියානා ඇළ හරහා වූ මහවැලි පාලමේ මීට වසර දෙකකට පෙර කඩා වැටුණු පැති බැම්ම අලුත්වැඩියා කිරීම ආරම්භ කළ දිනයේම පාලමේ ඉහළින් වූ පස් කණ්ඩියක් පහළ වැඩ කරමින් සිටි පුද්ගලයන් දෙදෙනකු ගේ ඇඟ මතට කඩා වැටී එක් පුද්ගලයෙක් මියගිය අතර ඔහු සමඟ වැඩ කරමින් සිටි අනෙක් පුද්ගලයා තුවාල ලබා මහියංගණ මූලික රෝහලට ඇතුළත් කරනු ලැබුවේය. මියගිය පුද්ගලයා කේ. ජී. රණසිංහ (41) 289, ගඩලාදෙනිය, පිළිමතලාව ප්‍රදේශයේ පදිංචි අයෙකි. තුවාල ලැබු පුද්ගලයා මැදමහනුවර ප්‍රදේශයේ පදිංචි කරුවෙකි.මහියංගණ පදියතලා මාර්ගයේ 49 කණුව ප්‍රදේශයේ සෙනෙවිගම හරහා ගැමුණුපුර මාර්ගයේ වූ මහවැලි පාලමේ පැති බැම්ම මීට වසර දෙකකට පෙර කඩා වැටී ඇති අතර අවස්ථා කිහිපයකදී ගොවි සංවිධාන විසින් දැනුම් දී තිබුණ ද දවසින් දවස ප්‍රමාද වී ඇති අතර පැති බැම්ම නැවත අලුත්වැඩියාව පසුගිය මාසයේ 29 දින උදෑසන ආරම්භ කර ඇත.මීට සතියකට පෙර ඩෝසරයක් පැමිණ පැති බැම්ම සැදීම සඳහා කානු කපා ඇති අතර එහිදී ඉහළින් වූ අඩි 100 ක් පමණ උස් වූ අනතුරුදායක පස් කණ්ඩියේ පස් ඉවත් නොකිරීම හේතුවෙන් මෙම අනතුර සිදු වූ බවට ගම්වාසීහු චෝදනා කරන අතර එය අධීක්ෂණය සඳහා මහවැලි නිලධාරීහු නොපැමිණි බවට ගම්වාසීහු චෝදනා කරති.කොළඹ මෝදර එළිහවුස් ප්‍රදේශයේ ජලනළ අලුතෙන් එළීමේ කටයුතුවල නිරතව සිටි කම්කරුවන් පිරිසකගේ ඇඟට පස් කන්දක් කඩා වැටීමේ සිද්ධියේ දී තුවාල ලබා ජාතික රෝහලේ හදිසි අනතුරු අංශයේ ප්‍රතිකාර ලබන දෙහිඅත්තකණ්ඩිය ජනක ගාමිණි බණ්ඩාර තරුණයා අප සමඟ පැවසුවේ මෙ අදහස්ය.“පස් කන්ද එකපාරටම කඩන් වැටුණේ. අපේ ඇඟට බරවෙලා වැටුණේ. ඒ සමඟම කොන්ද පහත් වෙලා මුහුණත් බිමටම පාත්වෙලා ගියා. ඒත් මම පයිප්ප බටයක් එක අතකින් අල්ලගෙන හිටියා. ඒක තදින්ම අල්ලගෙන පුළුවන් තරම් හයියෙන් අනේ අපිව බේරගන්න අපිව බේරගන්න කියලා හයියෙන් කෑගැහැව්වා. ඒත් අපේ දෙන්නෙක් මැරුණා. අපිට තුවාලයි.”මෝදර පස්ක කඩා වැටීමමහියංගනයේ කණ්ඩි කඩා වැටීමපසුගිය 30 වැනිදා ඇතිවූ මේ සිද්ධියේදී ජනක බණ්ඩාර ඔහුගේ සහෝදර කම්කරුවන් තිදෙනෙකු සමඟ එක වළක වැඩ කරමින් සිටියදී පස් කන්ද කඩා වැටී මේ ඉරණමට ගොදුරු වී ඇත. ඔහු ඇතුළු හතර දෙනාගේම ඔළුවේ පස් කන්දේ පස් කඩා වැටෙනකොටම ආධාර ඉල්ලා කෑගැසීම නිසා අනික් වළෙහි වැඩ කරමින් සිටි පස්දෙනාත් ගිනි නිවන හමුදාවේ ජීවිතාරක්ෂක කණ්ඩායමක් ද පැමිණ තම පිරිස බේරාගෙන රෝහල් ගත කරන ලද බව ද ජනක ගාමිණි සඳහන් කළේය. මේ පිරිස බේරා ගැනීමට එම කටයුතුවල නියැළුණ කණ්ඩායමට පැය කිහිපයක්ම සෑහෙන වෙහෙසක් ද දරන්න සිදුවී තිබේ.ජැකට් එකට පස් තවත් හිරවෙලා ඇඟම හිරවෙනවා. හෙල්මට් එකටත් ඔළුව කැඩෙනවා. මේවා දාගෙන හිටියේ නැති නිසා මම මේ තරමින් හරි බේරුණේ. කකුල නම් කැඩිලයි තැළිලයි තියෙන්නෙ. කොන්දත් මොනවා වෙලා ද මන්දා. හරිම අමාරුයි ජනක පැවසුවේය.මින් පෙර දියතලාවේ හමුදා කඳවුර ඇතුළත ඉදිකිරීම් සිදුකිරීමේදී හන්තාන හා කඩුවෙල ප්‍රදේශයේ සිදුකළ ඉදිකිරීම්වලදී ද මෙවැනි අවාසනාවන්ත සිදුවීම් පිළිබඳව වාර්තා විය.මේ පිළිබඳව අප ජාතික ගොඩනැඟිලි පර්යේෂණ සංවිධානයේ නායයාම් අංශ ප්‍රධාන ආර්. එම්. එස්. බණ්ඩාර මහතාගෙන් විමසු විට ඒ මහතා පැවසුවේ අඩි 4 කට වඩා උස පස් කණ්ඩි කැපීමේදී ආරක්ෂිත උපක්‍රම අනුගමනය කළ යුතු බවයි.මේ ස්ථානවල සිදුවෙලා තිබෙන්නේ නායයාම් නෙමෙයි. කණ්ඩි කඩා වැටීම්. මේ වගේ සිදුවීම් අපේ රටේ ඕනැ තැනක සිදුවන්න පුළුවන්.අපේ රටේ දැන් විවිධ මහාමාර්ග, පාලම්, ජලනළ හා වාරිමාර්ග ආදි ක්ෂේත්‍රවල ඉදිකිරීම් බහුලව සිදුවෙනවා. ඒ කටයුතුවලදී කණ්ඩි කඩා වැටීම් බහුලයි. ඒ අනුව අනතුරුත් බහුලව සිදුවෙනවා. සිදුවෙන්න පුළුවන්. ඊට ප්‍රධාන හේතුව අපරීක්ෂාකාරීකම හා නොසැලකිල්ලයි. ඒ සමඟම මෙම කටයුතු සිදුකරන කොන්ත්‍රාත් සමාගම ද මේ පිළිබඳව සැලකිලිමත් විය යුතුය.භූ විද්‍යානුකූලව මීටර් 1.5 කට ඒ කියන්නේ අඩි 4 කට වඩා උස පස් බැමි කපනවානම් පිරවූ පස්වල යට සිට වැඩ කරනවානම් ඒ පස් කඩා වැටීමට ඉඩ තිබෙනවා. ඒ සඳහා සුදුසු ආරක්ෂිත උපක්‍රම අනුගමනය කළ යුතුයි.ඒ අනුව අඩි 4 ට උස කානු පැති බැමි කඳු කණ්ඩි අසල සිට කරන සියලසෙංවර්ධන කටයුතුවලදී ඒ පස් කඩා වැටිම වැළැක්වීමට සුදුසු පූර්ව ආරක්ෂිත උපක්‍රම අනුගමනය කළ යුතුයි. මේ පිළිබඳව අදාළ කොන්ත්‍රාත් සමාගම් හා සුපරීක්ෂකවරුන් අවධානය යොමු කරනවානම් මෙතරම් ජීවිත අපිට අහිමි වන්නේ නැහැ. මේ පිළිබඳ අදාළ පළාත් පාලන ආයතන, ප්‍රාදේශීය සභා ආදියත් මීට වඩා අවධානය යොමු කළ යුතුයි.” බණ්ඩාර මහතා අවධාරණය කරයි.මෙරට සිටින ප්‍රවීණතම ජ්‍යෙෂ්ඨතම භූ විද්‍යා මහාචාර්යවරයා වන පේරාදෙණිය විශ්ව විද්‍යාලයේ සම්මානිත මහාචාර්ය කපිල දහනායක මහතා පැවසුවේ මෙවැනි ඉදිකිරීම් පිළිබඳව විද්‍යාඥ උපදෙස් ලබාගැනීම සුදුසු බවයි.“අපේ රටේ ති‍ෙබන යට පිහිටි ගලට උඩින් ඇති පස් ස්තර නිතරම කඩා වැටෙන්න පුළුවන්. ඒ පිළිබඳව අවධානයෙන් ඉන්න ඕන. අපේ රටේ සිදුවන විවිධ ඉදිකිරීම් හා සංවර්ධන ක්‍රියාවලදී භූ විද්‍යාඥ උපදෙස් ලබාගන්න, එ‍සේ නැත්නම් අඩු ගණනේ මෙවැනි පස් වැටි කණ්ඩි වලින් ආරක්ෂා වීමට ආරක්ෂක උපක්‍රම අනුගමනය කළ යුතුයි. ඒ සඳහා රත්නපුරේ මැණික් පතල්වල වැඩ කරන කම්කරුවන්ගෙන් පවා උපදෙස් ගන්න පුළුවන්.” මහාචාර්ය කපිල දහනායක පවසයි.මම හැමදාම කියනවා අපේ රටේ සංවර්ධන කටයුතුවලදී ජීවිත සුරැකීමට පළමුව කටයුතු කළ යුතුයි කියලා. (Safety Fast) අද සමහර පුද්ගලයෝ විවිධ ව්‍යාපෘතිවල වැඩ කරන විට ආරක්ෂිත උපක්‍රම අනුගමනය කරන්නේ නැහැ. හෙල්මට් දමන්නේ නැහැ. මේ ගැන අදාළ සියලු දෙනා අවධානය යොමු කළ යුතුයි.” මහාචාර්යවරයා පැවැසීය.මේ පිළිබඳව කරුණු දැක්වූ හන්තාන මූලික ආයතනයේ අධ්‍යක්ෂ භූ ගර්භ විද්‍යා මහාචාර්ය සී. බී. දිසානායක මහතා පැවසුවේ “අපේ රටේ පස් පිළිබඳව වැඩ කරන විට මීට වඩා වැඩි අවධානයෙන් කටයුතු කළ යුතු බවයි. ගොඩ කළ පස්, හැරූ පස්, නළ මාර්ගවලට කපන පස් පාලම්වලින් ඉවත් කළ පස් ආදිය පිළිබඳව කටයුතු කිරීමේදී ආරක්ෂිත උපක්‍රම අනුගමනය කළ යුතුයි. ඒ වගේම වැස්ස බහුලව ඇතිවිට මේ පස් දුර්වල ලෙස ලෙස්සා යනවා. ඒ ගැන අපි හොඳ අවධානයෙන් ඉන්න එකයි වැදගත්.” මහාචාර්ය සී. බී. දිසානායක සිළුමිණට පෙන්වා දුන්නේය.මේ අනුව බලන විට අපේ රටේ සියලු සංවර්ධන කටයුතුවලදී ‘පළමුව ආරක්ෂාව’ වැදගත්ය. එය රටේ ජනතාවට ඒ ව්‍යාපෘතිවල ජනතාවට එම ව්‍යාපෘතිවලට එක්වන සියලු දෙනාට සාධාරණ ලෙස ක්‍රියාවට නැංවිය යුතුය. එය රටටම සතුටුදායක කරුණකි.නිහාල් පී. අබේසිංහඑච්. එම්. ආර්. කරුණාවීරසේයාරූලලිත් සී. ගමගේමාපාකඩවැව සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=af1310063</link>
    <topic>පදික මාරුවේ රිය අනතුරු 80%කින් අඩුයි</topic>
    <author>සරත් පෙරේරා</author>
    <content>රටේ සතර අතින් විශාල ජනතාවක් පැමිණෙන හා වැඩි ම බස් රථ සංඛ්‍යාවක් ළඟාවන පිටකොටුව ප්‍රදේශයේ දී ජනතාව හා රියැදුරන් දැනුවත් කිරීම නිසා මාරක රිය අනතුරු සංඛ්‍යාව සියයට අසූවකින් පමණ අඩුකර ගැනීමට හැකිවී ඇතැයි පොලීසිය පෙන්වා දෙයි.2013 වසරේ මේ දක්වා පිටකාටුවේ දී නීතිය කඩකරමින් පාර මාරුවූ පදිකයන්ට සිදුකෙරුණ අවවාද කිරීම් සංඛ්‍යාව 8649කි. නඩු පැවරුම් සංඛ්‍යාව 1333කි.කෙතරම් දැනුවත් කිරීම් කළත් කහ ඉරි පදික මාරුව ප්‍රයෝජනයට නොගන්නා හා කොළ එළිය වැටෙන තෙක් නොසිට අනතුරුදායක ලෙස රතු එළියේම පාර මාරුවීමට යන පදිකයන් සිටින බව ද පොලීසිය කියයි.අතිවිශාල පදිකයන් පිරිසක් පාර මාරුවන පිටකොටුව බෝධිය අසල පදික මාරුවේ දී රතු එළිය දැල්වෙමින් තිබෙන අවස්ථාවේ පාර මාරුවීමට ගොස් මේ වසරේ සිදුවූ එක ම මාරක රිය අනතුර පසුගිය මාසයේ 4 වැනිදා සිදුවිය.එම මාරක රිය අනතුරේදී රතු එළිය තිබෙන අවස්ථාවේ පාර මාරුවීමට ගිය කාන්තාවක පාරේ ඇද වැටී බස් රථයේ ඉදිරිපස දකුණේ රෝදයට හසුවී මීටර දෙකක පමණකාන්තාවක යටකළ බසය (රවුමෙන් දැක්වෙන්නේ කාන්තාවයි.)පොලීසිය මහජනයා දැනුවත් කරමින් දුරක් ඇදී ගොස් තිබිණි. එම කාන්තාව එතනම මිය ගියාය.ඇය සමඟම වාගේ පාර මාරු වූ පිරිසක් පාරෙන් ඉවතට ඇදී යද්දී එම කාන්තාව බස් රථයට යටවන අයුරු එහි සවිකර ඇති සීසීටීවී කැමරාවේ සටහන් ව තිබිණි.පිටකොටුවේ මේ වස‍ෙර් පමණක් සිදුවූ බරපතළ අනතුරු සංඛ්‍යාව 11කි. බස් රථයක ඉදිරියේ ආදායම් බලපත්‍රය හා ලියාපදිංචි අංකය ඇතුළත් ස්ටිකරය හැර කිසිවක් සවිකිරීම හෝ ඇලවීම කළ නොහැකි බව පෙන්වා දෙන පොලීසිය මෙලෙස බස් රථවල ඉදිරියේ රියැදුරුගේ දර්ශනයට බාධා වන ලෙස තබන හෝ අලවන මල්වැල්, ආගමික පිළිම, ස්ටිකර්, පූජාවට්ටි, පුවත්පත්, පාර්සල්, වතුර බෝතල් හෝ කෑම පෙට්ටි වැනි සියලු දේ ඉවත් කිරීමට පියවර ගන්නා බව කියයි.මේ පියවර ගන්නේ ජනතාවගේ ආරක්ෂාවට හා රියැදුරන්ගේ යහපතටම බව කී පොලීසිය මේ ‍බාධක නිසා රියැදුරාගේ දර්ශනය මුවාවීමෙන් මාරක රිය අනතුරු පවා සිදුවීමට ඉඩ ඇති බව පෙන්වා දෙයි. එයට හේතුව මඟියෙක් ළඟටම එනතෙක් රියැදුරාට නො පෙනීමයි. අනතුරු සිදුවීමට එය ප්‍රධානම හේතුවක් බව ද පොලීසිය පෙන්වා දෙයි.රථවාහන භාර නියෝජ්‍ය පොලිස්පති අමරසිරි සේනාරත්න මහතා පිටකොටුවේ ධාවනය වන බස්රථ සම්බන්ධව අධීක්ෂණයක් කර රථවාහන කොට්ඨාසය භාර පොලිස් අධිකාරි චූලා ද සිල්වා හා සහකාර පොලිස් අධිකාරි සුමිත් නිශ්ශංක යන මහත්වරුන්ගේත් උපදෙස් මත පිටකොටුව රථවාහන ස්ථානාධිපති වීරසිංහ මහතා ඇතුළු නිලධාරීන් දැනුවත් කර අදාළ පියවර ගෙන තිබේ.බස් රථවල ඉදිරි වාමුවාවේ රියැදුරුගේ දර්ශනයට බාධා වන සියලු දේ ඉවත් කිරීමට ‍ෙම් අනුව පියවර ගෙන හා ගනිමින් තිබේ.මේ තුළින් රිය අනතුරු සංඛ්‍යාව පැහැදිලිව අඩු කර ගැනීමට හැකිවී ඇති බව පොලීසිය කියයි. දැනටමත් මේ පියවර බස්රථවලින් සීයට 90ක් සම්බන්ධයෙන් ක්‍රියාත්මක කර ඇති බව ද පොලීසිය පෙන්වා දෙයි.පිටකොටුවට දිනකට ළඟාවන බස් රථ සංඛ්‍යාව 18000ක් පමණ වෙයි. පිටකොටුවෙන් අරඹන ගමන් වාර ගණන ද එපමණ වෙයි. වර්ෂයකට එම ප්‍රදේශයේ සිදුවන මාරක රිය අනතුරු සංඛ්‍යාව ද දහ‍ෙය් සිට එක දක්වා අඩුකර ගැනීමට හැකිව තිබේ. පදිකයෝ පදික වේදිකාවට පිටින් මාරුවීම් සම්බන්ධ ව පවරා ඇති නඩු සංඛ්‍යාව වසරේ මේ දක්වා 1207කි.සරත් පෙරේරාඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=af1310064</link>
    <topic>තමාට පිහිට තමාමය</topic>
    <author/>
    <content>මහින්ද රාජපක්ෂ ජනාධිපතිතුමා එක්සත් ජාතින්ගේ මහා මණ්ඩල සැසියේ කථාව අවසන් කර ඇත්තේ එසේය.ආර්ථික හෝ දේශපාලන කුමන කරුණකදි වුව ද සියලු අන්තර් ජාතික ක්‍රියාකාරිත්වයන් සමානාත්මතාව මත පදනම් විය යුතු බව එතුමා පෙන්වා දුන් ඉතා වැදගත් කරුණකි. එමෙන්ම ඒ ඒ රටවල් තමන්ගේ සංවර්ධන අභිමතාර්ථ තීරණය කිරීමේදී ඒ රටේ සමාජයට, සංස්කෘතියට ගැළපෙන ලෙස පෞද්ගලිකව ඒවා සැලසුම් කිරීමේ වැදගත්කම පිළිබඳවද මෙහිදි හුවා දක්වා ඇත.ලොවේ බොහො බලවතුන්ගේ අමුතු බත් දීමේ ප්‍රතිපත්ති ගැනද එතුමා සඳහන් කර ඇත. මානව අයිතිවාසිකම් ගැන කථා කරන්නා සේම වැදගත්ම සංවර්ධන මුල්‍ය ක්‍රමෝපාය පිළිබඳව කථා කළ යුතු යැයි සඳහන් කරයි. අන්තර්ජාතික මුල්‍ය ආයතනවල සමහර ප්‍රතිපත්ති දිගුකාලීන වශයෙන් ඵලදායි නොවී ඇති අවස්ථා ගැනත් එම ආයතන ලවා නැඟිටිමින් සිටින රට වලට බලපෑම් කිරීමේ ප්‍රතිපත්තියේ වැරැදි සහගත බවත් ඒ මහා සමුළුව හමුවේ එතුමා කරුණු දැක්වීය.බොහෝ මාධ්‍ය කැපී පෙනෙන ලෙස සටහන් කරගත් තවත් ප්‍රකාශයක් වූයේ ඇතැම් රටවල ආරක්ෂාව හේතුවක් කර ගනිමින් සහ මානව හිමිකම් බර දරන්නන් ලෙස පෙනී සිටිමින් සංවර්ධනය වන රටවල අභ්‍යන්තර කටයුතුවලට මැදිහත් වීමේ වර්ධනය වන ප්‍රවණතාව පිළිබඳ එතුමා කනගාටුව පළ කිරීමයි.එක්සත් ජාතින්ගේ සංවිධානය වැනි අන්තර්ජාතික වේදිකාවක් සියලු දෙනාට ප්‍රශ්න විසඳා ගැනීමට තිබියදි කලින් කී ආකාරයේ පොලිස්කාරයන් ලොවට අවශ්‍ය වන්නේ කුමක් සඳහා දැයි එමෙන්ම ඒ පොලිස්කාරයින් මෙතෙක් මෑත භාගයේ ලොවේ කරන ලද විවිධ ක්‍රියාකාරකම් නිසා උදා වී ඇති යහපත් යැයි සිතිය හැකි වාතාවරණය ඇත්තේ කොයි රටේ දැයි අසන්නටත් එතුමාට ධෛර්යය තිබුණි.එසේම තරුණ තරුණියන්ගේ කුසලතා සංවර්ධනය සඳහා අන්තර්ජාතික කුසලතා දිනයක් ප්‍රකාශ කරන ලෙස එතුමා සඳහන් කළේ එමඟින් දිළිඳුකම අඩු කිරීමේ මාර්ගයක් පසක් කරන බව ද සඳහන් කරමිනි.ජනාධිපතිතුමන් එක්සත් ජාතින්ගේ මහා මණ්ඩල සැසියේ කළ ඓතිහාසික කථාව ශ්‍රී ලංකාව වෙනුවෙන් පමණක් කළ කථාවක් නොව ලොවේ නැඟී සිටීමට වෙරදරන සියලු රටවල් වෙනුවෙන් කරන ලද ඓතිහාසික කථාවක් ලෙස ඉතිහාසයට එක් වනු ඇත.රංජිත්සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=af1310065</link>
    <topic>මේ විදිහට අලි වඳ වුණොත්....</topic>
    <author>නීතිඥ අනුර හෑගොඩ</author>
    <content>පසුගියදා පැවැති බ්‍රිතාන්‍ය කම්කරු පක්ෂ වාර්ෂික සමුළුවේ එහි නායක එඩි මිලිබෑන්ඩ් ගේ වේගවත් කතාව අවසන් වූයේ විශාල පොරොන්දුවකිනි. ඒ ඊළඟ මැතිවරණයෙන් තම කම්කරු පක්ෂය ජයග්‍රහණය කළ හොත් එවකට පවතින විදුලිබල, ගෑස් සහ අනෙකුත් බලශක්ති මිල ඒ ආකාරයෙන්ම මාස විස්සක් වෙනස් නොකොට පවත්වාගෙන යන බවයි. මුළු පක්ෂ සම්මේලනයම අසුන්වලින් නැඟිට අත්පොළසන් දෙන්නට වූහ.ගතවූ‍ෙය් පැය විසිහතරකටත් අඩු කාලයකි. පසුදා වන විට බ්‍රිතාන්‍යයේ බලශක්ති සමාගම් ගණනාවක කොටස් වටිනාක‍ෙම් පවුම් බිලියන දෙකක් අතුගෑවී ගියේය. ඔහුගේ කතාව ඇසූ ආයෝජකයන් වහ වහා තම ආයෝජන සුරක්ෂිත කර ගැනීමට එම සමාගම්වලින් ඉවත්වන්නට වූහ.බොහෝ දෙනෙක් පැවසුවේ විපක්ෂ නායකවරයාගේ පොරොන්දුව, බ්‍රිතාන්‍යය 1970 දශකයට ආපස්සට ඇදීමක් මෙන්ම විදුලිබලය රහිත රාත්‍රියයනට කරනා අතවැනීමක් යන්නය. බ්‍රිතාන්‍යයේ දැනටමත් ඇත්තේ විදුලිබල අර්බුදයක ලක්ෂණ මතුවෙමිනි.නමුත් තෙවරක් කම්කරු පක්ෂය එකදිගට බලයට පත් කළ අගමැති ටෝනි බ්ලෙයාර් තම විපක්ෂ නායකයාගේ කතාවට පක්ෂ වුයේ නැත. ඔහු පෞද්ගලිකව එම පොරොන්දුවට විරුද්ධව කතා කළත් ප්‍රසිද්ධියේ කතා කළේ නැත. ඒ පිළිබඳව කතා නොකරන බව ප්‍රකාශයක් කරමින් ඔහු කියුවේ මහ පරිමාණයේ ව්‍යාපාර සමඟ යුදයට යෑම අනුවණකමක් බවයි. එමෙන්ම බ්ලෙයාර් කැබිනෙට්ටුවේ ව්‍යාපාර ඇමැතිව සිටි මැන්ඩල්සන් සාමිවරයා පැවසූයේ විපක්ෂ නායක වරයාගේ කතාව බ්‍රිතාන්‍යය ආපස්සට ඇදීමක් බවයි.නමුත් හිතුවක්කාර ලෙස විපක්ෂ නායකවරයා කියා සිටියේ තමන් බලයට පැමිණුනහොත් එසේ කරන බවය.එඩි මිලිබෑන්ඩ් ලේබර් පක්ෂ නායකයා මෙන්ම විපක්ෂ නායකයා බවට පත්වුණේ 2010 වසරේ සැප්තැම්බර් මාසයේදීය. එකල ඉහළ තත්ත්වයක තිබූ ඔහුගේ ජනප්‍රියතාව ඉතා ශීඝ්‍රයෙන් පහළ බසිමින් තිබේ. සියයට හැටක් පවසන්නේ ඔහු හොඳ නායකත්වයක් ඇත්තෙක් නොවන බවයි. ඔහුට පක්ෂව සිටින්නේ සියයට විසිහතරක් පමණි. අර්බුදයකදී එයට හොඳින් මුහුණ දීමට ඔහුට ශක්තියක් ඇතැයි පවසන්නේ සියයට විස්සක් වන අතර අගමැතිවරයා වන කැමරන්ට වඩා ශක්තියක් ඇතැයි සියයට හතළිස්හතක් පවසා ඇත.දැනට මාසයකට පමණ පෙර වෙළෙඳ පොළකදී විපක්ෂ නායකයා වෙත බිත්තර ප්‍රහාරයක් ද එල්ල වුණි. ඒ ඔහු තම පක්ෂයට නිසි ආකාරයෙන් කටයුතු නොකරන බව කියූ වෙළෙන්දකුගෙන් ය. බිත්තර පහර කාගෙන සිනාවෙවී තම කටයුත්තේ යෙදුණ විපක්ෂ නායකවරයා පහළ මට්ටමේ ජනතාවගේ සිතුම් පැතුම් හඳුනාගත්තේ ඒ ආකාරයෙන්ය. පහර දුන් පුද්ගලයාහට කිසිත් නොපවසා ඔහු එතැනින් ගිය ද එවැනිම තත්ත්වයකට මුහුණ පෑ ඔහුගේ පක්ෂයේම එවකට සිටි නියෝජ්‍ය අගමැතිවරයා කළේ බිත්තරවලින් පහර දුන් මිනිසා කරා ගොස් ඔහුට හොඳ හැටි තඩිබෑමයි. නමුත් පොලීසිය ඔහුට ‍චෝදනා ඉදිරිපත් කළේ නැත.මෙවැනි තත්ත්වයක් යටතේ විපක්ෂ නායකයාහට තම ප්‍රතිරූපය නැවත ගොඩගැනීමට කළ හැකි වන්නේ මෙවන් පොරොන්දු දීම පමණි. මේවා බ්‍රිතාන්‍යය අඳු‍රේ තැබිය හැකි භයානක පොරොන්දුය. එහෙත් ඡන්දදායකයා එය සතුටින් පිළිගනීවි යැයි ඔහු අනුමත කරයි. මහමැතිවරණය ඇත්තේ තව වසර දෙකකින්ය. පක්ෂ නායක ධූරයට ඔහු හා තරගවැදි සොහොයුරු ඩේවිඩ් අද එංගලන්තයේවත් නැත. එහෙත් ඔහු කොහෙන් ‍හෝ මතුවී නැවත ප්‍රතිවාදියෙක් වන්නට පුළුවන. කෙසේවෙතත් ජනප්‍රියතාව අඩුවන නායකයනට බ්‍රිතාන්‍ය දේශපාලන කරළියේ අනාගතයක් නැත.මේ ලිපියට කිසිසේත්ම අදාළ නොවන කරුණකින් මෙය අවසන් කිරීමට සිතුවෙමි. ඒ කෙන්යාවේ නයිරෝබි වනෝද්‍යානයේ ඇති සත්ව සුබසාධන සමිතියක ප්‍රකාශයකින්ය. ඔවුන් පවසන පරිදි “අලි මැරීම මේ ආකාරයෙන් කරගෙන ගියහොත් තව වසර දොළහකදී ලෝකයේ එක අලියෙක්වත් ඉතිරි වන්නේ නැත” ශ්‍රී ලංකාවේ අලි වඳවීම ඊට වඩා කලින් සිදුවේය යන්න අපගේ හැඟීමයි.නීතිඥ අනුර හෑගොඩකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=af1310066</link>
    <topic>ටැක්සි ඩ්‍රයිවර්</topic>
    <author>මහින්ද අබේසුන්දර</author>
    <content>“පෙම්බර මධූ” රූපවාහිනී නාළිකාවකින් බලද්දී අපට මතක් වුණේ එහි අධ්‍යක්ෂ සුගතපාල සෙනරත් යාපා ය. “මිනිසා සහ කපුටා” කෙටි චිත්‍රපටිය නිර්මාණය කොට අන්තර්ජාතික සම්මාන දිනු සුගත් අපේ සමීප මිතුරෙකි. අප ඔහුට සමීප වන්නේ චිත්‍රපටිකාරයකු ලෙස නොව දේශපාලන කටයුතු මුල් කරගෙනය.ඔහු සමසමාජ කාරයෙකි. මධ්‍යම කාරක සභාවේ ද සිටියේය. යාපා රජයේ ලිපිකරු සේවා සංගමයේ විවිධ තනතුරු දැරූ සහෝදරයෙකි. ඔහු කාලයක් සැන්දෑවට කොළඹ 10 ජයන්ත වීරසේකර මාවතේ පිහිටි ‘ජනදින’ කන්තෝරුවට එන්නේය.එසේ එන්නේ දේශපාලන සටහන් ලිවීමටය. අප සමඟ දේශපාලන කතාබහේ නියැළීමටය. ඔහු ජනදින කතුවැකිය ද ලීවේය. දැන් අප කතා කරන්නේ සුගතපාල සෙනරත් යාපා සහ ජේ. ආර්. ජයවර්ධන ගැනයි. වැ‍ෙඩ් පොඩි නැත.වයසට යන විට බොහෝ දෙ‍නකුට මතක ශක්තිය දුර්වල වෙයි. තමන්ගේ වාසියට තවත් අය මතක ශක්තිය දුර්වල බව බොරුවට පෙන්වති.අප කියන්නට යන්නේ ද කපටිකමට මතකය දුර්වල බව පෙන්වූ අවස්ථාවක් ගැනය. එයට සම්බන්ධ වන්නේ ජනාධිපති ජේ. ආර්. ජයවර්ධන ය.1977 එජාප පාලන සමයේ සුගතපාල සෙනරත් යාපා රජයේ චිත්‍රපටි අංශයේ චිත්‍රපටි අධ්‍යක්ෂවරයෙකි.එක් දවසක් සුගත්ට ජනාධිපති කාර්යාලයෙන් දුරකථන පණිවුඩයක් ලැබුණි. ජනාධිපති ජේ. ආර්. ගෙන් ය.“ඔබට ජනාධිපතිතුමා මුණ ගැහෙන්න අවශ්‍ය බව කිව්වා නේද? එහෙනම් අද සවස 4.20 ට ජනාධිපති කාර්යාලයට එන්න” දුරකථන පණිවුඩයේ එසේ සඳහන් විය.රටේ ජනාධිපති හමුවන්නට ඇත්නම් කොච්චර දෙයක් ද? ජනාධිපති හමුවන්නට යන රාජ්‍ය නිලධාරීහු බොහෝ විට කලිසම් කෝට් ඇඳගෙන යති. අඩුම ගණනේ ටයි පටියක්වත් බැඳගෙන යති. එහතේ සුගතපාල ටයි පටි බැඳගෙන සිටිනු අප දැක නැත. ඒ නිසා ජේ. ආර්. මුණගැසෙන්නට ගියේ ද ටයි පටියක් නැතිවය. එසේ ගියේ ඡායාරූප ශිල්පී ලාල් වික්‍රමාරච්චි සමඟය. දෙදෙනාම ජේ. ආර්. එනතුරු ජනාධිපති මන්දිරයේ ෆෝටිකෝව යට සිටියහ. යාපා ජේ. ආර්. හොඳට හඳුනයි. ඒ රටේ ජනාධිපති හැටියටය.පස්වරු 4.19 පමණ වන විට ජේ. ආර්. කාර් එකෙන් පැමිණියේය. ඔහු වටපිට බැලුවේය. තමාගේ ආරක්ෂක නිලධාරියා ජේ. ආර්. සමඟ මොනවාදෝ කතා කළේය.කිසිම දිනෙක දැක නැති යාපා දුටු ජේ. ආර්. “හලෝ යාපා මෙහේ එන්නැයි කතා කළේය. යාපා ළඟට ගියේය. ජේ. ආර්. ගේ අතක් යාපාගේ බඳ වට ගි‍යේය. ජනාධිපති හමුවීමට පැමිණි මැති ඇමැතිවරුන් ඉහළ පෙළේ හිතවතුන් බලා සිටියදී යාපා සහ ජේ. ආර්. උඩු මහලට නැංගේ ළඟදී බැඳපු ජෝඩුවක් මධුසමයට යන්නා සේය.“දැන් මොනවද කෙරෙන්න ඕන” ජේ. ආර්. යාපාගෙන් ඇසීය.“දැන් සර් ඔබතුමාගේ ආණ්ඩුවට වසර දෙකක් සම්පූර්ණ වෙනවානේ. ඉතින් වික්‍රම වීරසූරිය මහත්තයා කීවා ඒ ගැන චිත්‍රපටියක් හදන්න කියලා”“ඉතින් මොනවද මගෙන් කෙරෙන්න ඕනැ” ජේ. ආර්. ඇසීය.“දැන් විවෘත ආර්ථිකය, නිදහස් වෙළෙඳ කලාපෙ පටන් ගත්තා. මහවැලියේ වැඩ අවුරුදු හයෙන් අවසන් කරන්නයි හදන්නේ. හැබැයි ජීවන වියදම නම් ටිකක් වැඩියි. අපට ප්‍රකාශයක් අවශ්‍යයි. ඒක අප පටිගත කරලා චිත්‍රපටියට අඩංගු කරනවා.”ජීවන වියදම වැඩියිද Oh You Know better than me. You are L. S. S. per no. (උඹ මට වඩා හොඳින් දන්නවා. උඹ සමසමාජකාරයානේ) එසේ කියා ප්‍රකාශයක් දෙන්නට ජේ. ආර්. සූදානම් විය.ජනාධිපති ජේ. ආර්. ජයවර්ධන ධර්මිෂ්ඨ නායකයා යයි කියන නිසාත් ධර්ම චක්‍රයට ඔහු ගරු කරන නිසාත් පසුබිමේ බුදු පිළිමයක් තැන්පත් කිරීමට තීරණය කළ යාපා අසල තැන්පත් කර තිබූ බුදු පිළිමය අතට ගත්තේය.“ඕක තායිලන්තයෙන් ලැබුණේ. බිම දාන්න එපා කැඩේවි.” ජේ. ආර්. කීවේය.දැන් සියල්ල සූදානම්ය. මයික් එක සහිත දිග බටය ජේ. ආර්. ගේ මේසය මතය.ප්‍රකාශය විනාඩි කීයක් ද?” වෙලාවට වැඩ කරන ජේ. ආර්. ඇසීය.“සර් විනාඩි තුන හමාරයි හතරයි අතර. ඒ කියන්නේ සිංහල ප්‍රකාශයට තුන හමාරයි. ඉංග්‍රීසි එකට තුන හමාරයි.”“මම මේ සුදු ලේන්සුව වනන කොට සර් පටන් ගන්න” යාපා අවසන් උපදෙස් දුන්නේය. මුලින්ම සිංහල ප්‍රකාශයයි.“මගේ ආණ්ඩුවට අවුරුදු දෙකක් සම්පූර්ණ වෙනවා. මේ අවස්ථාවේ ප්‍රකාශයක් කොරන්න ලැබීම ගැන මං සන්තෝස වෙනවා. විවෘත ආර්ථිකය යටතේ අපි නිදහස් වෙළෙඳ කලාපය පටන් ගත්තා. දැන් ඒකේ පනස් දාහක් රස්සාව කොරනවා.මහවැලියේ තවත් විසි පන්දාහක්. ඔය විදියට අපි ලොකු වැඩ කරගෙන යනවා. මට මේ ළඟදී හමුවුණා ටැක්සි මිත්‍රයෙක්. ඒ කියන්නේ ටැක්සි ඩ්‍රයිවර් කෙනෙක්. ඒ මගේ ටැක්සි මිත්‍රයා කීවා ජීවන වියදම වැඩියි කියලා.” ප්‍රකාශය අවසන් විය.“මේ යාපා මහත්තයට ඔරේන්ජ් ජූස් එකක් ගේන්න.” ජේ. ආර්. සේවකයකුට අණ කළේය.රජයේ චිත්‍රපටි අධ්‍යක්ෂවරයා එක පාරටම ටැක්සි ඩ්‍රයිවර් කෙනකු බවට පත්කළ ජේ. ආර්. ගෙන් සමුගත් යාපා යන්නට ගියේය. එජාප රජයට දෙවර්ෂ පූර්ණය නිමිත්තෙන් “අනාගතය උපන් දවස” ප්‍රදර්ශනය විය.මහින්ද අබේසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=af1310067</link>
    <topic>5 හපන්නු </topic>
    <author>විස්තර හා ඡායාරූපය</author>
    <content>බෙලිහුල්ඔයකරගස්තලාව විද්‍යාලයේහේෂාන් චානුක ධර්මරත්නලෝක ළමා දිනය දා ශිෂ්‍යත්ව ප්‍රතිඵල පිටවූයේ පුංචි දරුවන්ට තවත් සතුටක් ගෙන දෙමිනි. එදින පුංචි හේෂාන් චානුකටත් ජීවිතයේ ලොකු සතුටක් ලැබුණේ ඔහු ශිෂ්‍යත්ව විභාගයෙන් දිවයිනේ දෙවැනි ස්ථානයට පත්වූ නිසා ය.බළන්ගොඩ අධ්‍යාපන කලාපයේ බෙලිහුල්ඔය කරගස්තලාව විද්‍යාලයේ අධ්‍යාපනය හැදෑරූ හේෂාන් චානුක ධර්මරත්න මෙවර පැවැත්වූ ශිෂ්‍යත්ව විභාගයෙන් ලකුණු 196ක් ලබාගෙන පාසලටත් කීර්තියක් ලබා දුන්නේය. බළන්ගොඩ කලාපයට අයත් කරගස්තලාව විද්‍යාලය වැසීයාමේ තර්ජනයට ලක්ව පැවැති පාසලකි.ශිෂ්‍යත්ව ප්‍රතිඵලවලට අනුව ලංකාවෙන් ම දෙවැනියා ඇතුළුව 26 දෙනකු සමත් කරවූ මේ කරගස්තලාව විදුහලේ ප්‍රාථමික අංශයටත් වැසීයාමේ තර්ජන එල්ල වී ඇත. එවන් පාසලක මෙවන් ජයග්‍රහණයක් වාර්තා වීම ඒ පාස‍ෙල් අනාගතයට සුබ මඟ සලකුණක් වීමට ද බැරි නැත.ඉඹුල්පේ ප්‍රාදේශීය ලේකම් කාර්යාලයේ කාර්මික නිලධාරි ධනසිරි කුමාර ධර්මරත්න සහ එම කාර්යාලයේ කළමනාකරණ සහකාර සිතාරා සෙනරත් බණ්ඩාර යුවළගේ දරුවන් තිදෙනාගෙන් වැඩිමලා හේෂාන් ය. සෑම වසරකම ‍පන්තියේ පළමුවැනියා වන හේෂාන් අධ්‍යාපන කටයුතුවලට සේම ක්‍රීඩාවටත් දස්කම් දැක්වීය. සෙසු සියලු ළමයින්ට පෙර පාසලට පැමිණෙන හේෂාන් කැඳවාගෙන යන්නට ඔහුගේ අම්මා - තාත්තා පැමිණ සිටියත් ඔහු පාසලෙන් පියමං කරන්නේ ඔහුගේ ගුරුතුමිය පාසලෙන් නික්ම ගිය පසුවය.“.. පන්ති භාර ගුරුකුමිය අපිට නිවාඩු කාලේ අමතර පන්ති පැවැත්වූවා. මම ඒ හැම පන්තියකටම සහභාගි වුණා. ශිෂ්‍යත්ව සම්මන්ත්‍රණවලටත් සහභාගි වුණා. මම හරි ආසයි අමතර දැනුම ගන්න පොත්පත් කියවන්න. හුඟක් පොත් පත්තර මම කියෙව්වා. මේ දැනුම ශිෂ්‍යත්ව ප්‍රශ්න පත්‍රයට මට හුඟක් උපකාර වූවා...”සබරගමුව විශ්වවිද්‍යාල‍යය ජාතික අධ්‍යාපන ආයතනයත් සමඟ එක්ව ශිෂ්‍යත්ව විභාගයට මුහුණ දෙන දරුවන්ට සම්මන්ත්‍රණ පැවැත්වූයේ මේ කාලයේය. ඒ සම්මන්ත්‍රණවලට හේෂාන්ට සහභාගිවීමට හැකිවිය. එය ද හේෂාන්ගේ ජයග්‍රහණයට පසුබිම සැකසූ බව ඔහු පවසයි.“මම ඒ සම්මන්ත්‍රණවලට සහභාගි වුණා. එයත් විභාගයට විශාල උපකාරයක් වූවා. 1 සිට 2 දක්වා ඉගැන්වූ සාගරිකා ගුරු මෑණියන් මෙන් ම 3 සිට 5 දක්වා ඉගැන්වූ සන්ධ්‍යා සමරසිංහ ගුරු මෑණියොත් මට හරිම ආදරෙයි. ඒ අය ඉගැන්වූ දේවල් මම ගෙදරදි පාඩම් කළා.මගේ පාඩම් වැඩට අම්මත් තාත්තත් උදව් කළා. ක්‍රීඩාවටත් සතුටින් සහභාගි වුණා. රූපවාහිනියත් නරඹනවා. පාසලේ මුතුකැට ළමා සමාජයේ සභාපති මම. පාන්දර පාසලට යන මම පාසල් වත්තේ මල්වලට වතුර දමනවා. ලබන වසරේ විභාගයට මුහුණ දෙන නංගිලාට මල්ලිලාට මම කියන්නේ මම වගේ මහන්සියෙන් වැඩ කරගෙන යන්න කියලයි. මම අනාගතයේ දී ඉංජිනේරුවෙක් වෙන්න ආසයි.”වැසීයමින් පවතින පාසලකට මිණි පහනක් වෙමින් එම පාසලේ අනාගතය සුරක්ෂිත කරදීමට අදාළ වගකිව යුතු නිලධාරීන්ගේ අවධානය මේ පාසල කෙරෙහි දැන්වත් යොමු වන්නේ නම් එය හේෂාන් ලබාගත් මේ ජයග්‍රහණය තව තවත් අර්ථවත් වනු ඇත. හේෂාන්ගේ අනාගතය යහපත් වීමට සිළුමිණ අපි සුබ පතන්නෙමු.විස්තර හා ඡායාරූපයඅ.මු. ගුණසේකරබළන්ගොඩ මධ්‍යම සමූහ හෙට්ටිමුල්ලබණ්ඩාරනායක විදුහලේජිනාලි විදුලංකා මුණසිංහ“මම හොඳට ඉගෙගෙන ශිෂ්‍යත්ව විභාගයෙන් සමත් වෙලා තවත් හොඳට ඉගෙනගෙන වෛද්‍යවරියක් වීමට තමයි මහන්සි ගන්නේ. ශිෂ්‍යත්ව විභාගය සමත් නිසා ඒ දේ කරගන්න ලැබේ යැයි හිතනවා.මගේ මේ ජයග්‍රහණයට සහාය දුන් හුඟ දෙනෙක් ඉන්නවා. පන්ති භාර ගුරුතුමා පතිරණ සර් මට හුඟක් උදව් කළා. පාසලේ පැවැත්වූ සම්මන්ත්‍රණවලට සහභාගි වුණා. අපේ පාසල් වේලාවෙන් පසුවත් සෙනසුරාදා දිනවලත් අපට ඉගැන්නුවා. මම පාසලේ පාඩම් කටයුතු හොඳින් කළා.පාසල නිමාවී නිවෙසට පැමිණි මම පළමුව කරන්නේ පාසලේ දී දුන් ගෙදර වැඩ. ඒවා අවසන් කර සෙල්ලම් කරනවා. රූපවාහිනිය බලනවා. 2013 වසරේ මම පන්තියේ පළමුවැනියා වුණා. මම විභාගයෙන් සමත් වෙයි කියලා හිතුවා. ඒත් දෙවැනියා වෙයි කියා සිතුවේ නෑ. මගේ ජයග්‍රහණයට දෙමවුපියනුත් හුඟක් උදවු කළා” යැයි මෙවර පැවැති පහේ ශිෂ්‍යත්ව විභාගයෙන් ලකුණු 196ක් ලබාගෙන ලංකාවෙන් දෙවන ස්ථානයට පත් කෑගල්ල හෙට්ටිමුල්ල බණ්ඩාරනායක කනිටු විදුහලේ ජිනාලි විදුලංකා මුණසිංහ සිසුවිය පවසයි.ඇගේ පියා නිමල් පුෂ්පකුමාර මහතා කෑගල්ල පෞද්ගලික ආයතනයක ලිපිකරුවකු ලෙස සේවය කරයි. මව කෑගල්ල මූලික රෝහලේ සාත්තු සේවිකාවකි.විදුහල්පති කේ.ඒ.ඩී.ලක්ෂ්මන් විජේරත්න මහතාමේ විදුහලට 2006 වසරේ ශිෂ්‍යත්ව ප්‍රතිඵලවලින් හතරවන ස්ථානය ලැබී තියෙනවා. 2008 වසරේ තමයි මම විදුහලට පැමිණියේ. 2009 වසරේ ළමයින් හැටදෙකක් සමත් වුණා. මේ වසරේ තමයි ඉතිහාසයේ වැඩිම ජයග්‍රහණයක් හිමිවුණේ. මවුපියන් තුළ විදුහල කෙරෙහි ආකර්ෂණීය බැඳීමක් තියෙනවා. ඒ වගේම තමයි කෑගල්ල අධ්‍යාපන කලාප කාර්යාලයෙන් අපගේ ප්‍රතිඵල ගැන සැහීමකට පත්ව අධ්‍යාපන අධ්‍යක්ෂිකා හේමාවතී මහත්මිය ප්‍රාථමික අංශයේ සහකාර අධ්‍යක්ෂිකා නිමාලි තෙන්නකෝන් මහත්මිය දෙදෙනා අප විදුහලට නිතරම ආධාර උපකාර කරනවා.අප පාසලේ ළමයි පිට පළාත්වල පන්තිවලට මුදල් වියදම් කරවලා යැව්වේ නැහැ. දෙමවුපියන්ට බර පැටෙව්වේ නැහැ. පාසල තුළම හැම කටයුත්තක්ම ඉටු කළා. අපිට පිට පළාත්වල පැවැත්වෙන පන්ති සම්මන්ත්‍රණ ගැන වැඩි විශ්වාසයක් තිබුණෙ නැහැ. අපි ඒත් ඒවා තහනම් කළේ නැහැ. සැම දෙනාටම නිදහස දුන්නා. ගුරුවරයාට පන්තිය විශේෂයක් කළා. ඒ අයගේ කැපවීම උනන්දුව හොඳට තිබුණා.පන්ති භාර ආචාර්ය චන්දන පතිරණ මහතාමේ දරුවා හොඳට කීකරුව හැදී වැඩුණු ළමයෙක්. කියන දේ හොඳට අහනවා. මෙයා සෑහෙන කාලයක සිට පහේ ශිෂ්‍යත්ව විභාගයට මුහුණ දීමට හොඳ අවධානයකින් හිටියා. මමත් අඩුපාඩු සොයා බලා උදව් කළා. දරුවාගේ ජයග්‍රහණය අප පෙර සිටම අපේක්ෂා කළා. මේ ජයග්‍රහණය අපට ලැබුණෙ තව ළමයින් 55ක් සමත් වී විදුහලට කීර්තියක් ගෙනදී තියෙනවා.නිමල් පුෂ්පකුමාර මුණසිංහ මහතා (පියා)අපි පදිංචිවෙලා ඉන්නේ බුලුරුප්පේ. මේ අපගේ දෙවන දරුවයි. දරුවා කුඩා කළ සිට දක්ෂයි. 2 - 4 ශ්‍රේණිවල සිටම දරුවාගේ ජයග්‍රහණයට ගුරු මඬුල්ලෙන් උදවු ලැබුණා. මෙයා සෙල්ලම් කරලා සතුටින් හිටිය දරුවෙක්. අපිත් දරුවාගේ ඕනෑඑපාකම් අමාරුවෙන් හරි ඉටුකර දුන්නා. විදුහල්පතිතුමා, ආචාර්ය මණ්ඩලයේ හැමදෙනාගේම කැපවීම මේ ජයග්‍රහණයට හේතු වුණා යැයි සිතන්න පුළුවන්.දයාරත්න බණ්ඩාරකෑගල්ල දිස්ත්‍රික් සමූහගොඩගමසුභාරතී විද්‍යාලයේකාවින්ධ්‍යා ගිම්හානි මලවිආරච්චිලොව දිනන පුංචි හපනුන් රැසක් රටට බිහිවූයේ පසුගියදා පැවැති ශිෂ්‍යත්ව විභාගයෙනි. ගොඩගම සුභාරතියට ගෞරවයක් අභිමානයක් කැන්දමින් හෝමාගම කලාපයට මිණිපහනක් වූ මේ පුංචි හපනිය ගොඩගම සුභාරතියේ කාවින්ධ්‍යා ගිම්හානි මලවිආරච්චිය.ශිෂ්‍යත්ව ප්‍රතිඵල පිටවූ ලෝක ළමා දිනය ද, කාවින්ද්‍යාටත්, මේ පුංචි පවුලටත් අමරණීය මතකයක් කැන්දූ දිනයක් විය. එපමණක් නොව ප්‍රතිඵල අතින් කවදත් නොදෙවෙනි සුභාරතියටත් ඓතිහාසික දිනයක් විය. සුභාරතියේ වර්තමාන විදුහල්පති ජේ.ආර්.සමන් මංජුල මහතා ගුරු සේවයට එක්වී වසර 26ක් පිරෙන දා කාවින්ද්‍යාගේ ජයග්‍රහණය වාර්තා වීම තවත් ඓතිහාසික සිදුවීමකි. වසර 26ක විදුහල්පතිතුමාගේ ගුරු සේවයේ අමරණීය දිනය එදින බවට පත්වීම ඇයටත් ගෞරවයක් විය.මේ පුංචි හපනියගේ ජයග්‍රහණයේ මුල්ම පෙර ගමන්කරු වූයේ ඇයගේ ආදරණීය මවත් පියාත්ය. තම ආදරණීය දරුවා රටේ බැබළෙන ආකාරය මවට දරාගත නොහැකි සතුටකි. කාවින්ධ්‍යාගේ මව ඩී.ආර්.නිල්මිණි ප්‍රියංකා කුමාරිය. ඇය පනාගොඩ යුද හමුදා කඳවුරේ කාර්ය බහුල දන්ත චිකිත්සකවරියකි. පියා ගැමුණු හේවා බළකායට අනුයුක්තව යුද හමුදා රෝහලේ දන්ත හෙද නිලධාරියකු ලෙස සේවය කරන එම්.ඒ.මහින්ද ය. කොතරම් කාර්ය බහුල වුවත් සිය දරු දෙදෙනාගේ අධ්‍යාපන කටයුතු ගැන සොයා බලන්නට මේ දෙමවුපියන් ගන්නේ බලවත් උත්සාහයකි. එය අන් මවුපියන්ට ද ආදර්ශයකි.“මගේ දුවගේ දක්ෂතාව මම කුඩා කල සිටම හඳුනාගත්තා. දුව පොඩි කාලයේ සිටම ඉගෙනගන්න දක්ෂයි. පන්තියේ ලකුණුවලින් ඇය හැමදාම ඉදිරියෙන් සිටියා. දුව විභාගයට පාඩම් කළේ පැය 2ක් නැත්නම් 3ක්. අමතර කාලය ගත්තේ ප්‍රශ්න පත්‍රවලට පිළිතුරු ලියන්න.දුවට ප්‍රශ්න පත්‍ර කට්ටල් 10ක් ගෙනත් දුන්නා. ඒවා නියමිත කාලයට කර නිමකරන්න ඇයට උපදෙස් දුන්නා. ගෙදරදි ඇය මගේ උපදෙස් පිළිගෙන විභාගයට මුහුණ දුන්නා. දුව ශිෂ්‍යත්ව විභාගයෙන් මුල් 10 දෙනා අතරට එන බවට මගේ විශ්වාසයක් තිබුණා. ඒත් මේ තරම් ඉහළ ජයග්‍රහණයකට උරුමකම් කියයි කියලා නම් හිතුවේ නැහැ.”කාවින්ධ්‍යාගේ මව දියණිය ගැන පවසන්නේ හදපිරි සතුටිනි. “මගේ දුව පාඩමට පමණක්ම කැප වී සිටියේ නැහැ. එයා නිතරම රූපවාහිනියෙන් පෙන්වන දිරිය දියණි, අභීත දියණි නාට්‍ය බලන්නට විශේෂ කැමැත්තක් දැක්වූවා. තවත් සමහර වෙලාවට නංගිත් එක්ක සෙල්ලම් කළා. විභාගයට මුහුණ දෙන අතරේ දහම් පාසල් ගියා. නැටුම් පුහුණු වුණා. නිතරම ඇයට අනුන්ට උපකාර කරන හිතක් තිබුණා. කවදාවත් ලෝබ නැහැ. අපිට හොරෙන් හරි යමකුට යමක් දෙන්න ඇයට හිතුණොත් එය ලබා දෙනවා..”මේ මව පැවසූ පරිදි කාවින්ධ්‍යා තුළ තිබුණේ අපූරු ගතිගුණය. අපූරු දක්ෂතාය. ගුරුවරයා පන්තියේ නැති දිනයක ඇය පන්තියේ ගුරුවරයා විය. ගුරුවරයාගේ කාර්යභාරය අකුරටම ඉටුකර පන්තිය පවත්වා ගෙන යාමට ඇය හපනියකි.මේ පුංචි සිතේ එක් අරමුණක් තිබුණි. සිය මව පියා රෝගීන් සමඟ ගැටෙන ආකාරය නිතරම අහන්න දකින්නට ඇයට හැකිවිය.“මම හරිම ආසයි කවදාහරි හොඳට ඉගෙනගෙන වෛද්‍යවරියක් වෙන්න. මම ශිෂ්‍යත්ව විභාගයට කවමදාවත් පෞද්ගලික පන්ති ගියේ නැහැ. දහම් පාසල් හැමදාම ගියා. දැන් නම් පරිගණක පන්ති යනවා. අනිත් සියලුම විෂයයන්ට වඩා මම ඉංග්‍රීසි විෂයට හරිම කැමතියි. මම හැමදාම පාසලේ දෙන අභ්‍යාස ගෙදරදි කරනවා. පාසල් යාම වැරැද්දුවේ නැහැ. මේ පුංචි දඟකාරියට අනාගතයේ අපේක්ෂිත ඉලක්කය කරා පියමංකරන්නට සිළුමිණ අප සුබ පතන්නෙමු.කුලියාපිටියවිශාඛා කාන්තා විද්‍යාලයේසජානි සදිස්නා මැණිකේ විජේසිංහශිෂ්‍යත්ව විභාගය ජයගත් පුංචි හපනුන් අතරින් ලකුණු 195ක් ලබාගත් මේ පුංචි හපනිය සජානි සදිස්නා මැණිකේ ය. මේ පුංචි සිත‍ට ශිෂ්‍යත්ව ප්‍රතිඵල ගෙන දුන්නේ අපූරු සතුටකි. ඇය ශිෂ්‍යත්ව විභාගයට හොඳින් මුහුණ දුන් නිසා බලාපොරොත්තු වූවාටත් වඩා හොඳ ප්‍රතිඵල ලබන්නට මේ පුංචි සජානිට හැකිවිය.“මෙය මගේ ජීවිතේ ලැබූ සතුටු ම ආරංචිය. මට හරිම සතුටුයි මම කවමදාවත් ශිෂ්‍යත්ව විභාගයට අනවශ්‍ය ලෙස වෙහෙස වුණේ නැහැ. විභාගය කියලා මගේ දෙමවුපියන් ලොකු බරක් හිසට පැටෙව්වේ නැහැ. අමතර පන්තිවලට ගියා වගේම රූපවාහිනියේ වැඩ සටහන් ද මම ආසාවෙන් නැරඹුවා. මහ රෑ වනතුරු පාඩම් කළේ නැහැ. උපරිම රෑ 9 වෙනකම් තමයි පාඩම් කළේ..”සජානිගේ ජයග්‍රහණය පිටුපස පාසලේ විදුහල්පති, ගුරු මෑණිවරු පියවරු මෙන්ම ඇගේ දෙමවුපියන් ද සිටින බව ඇය මෙනෙහි කරයි.නෙස්ලේ සමාගමේ සේවය කරන උදය විජේසිංහ මහතාගේ සහ මනෝරි රණසිංහ මහත්මියගේ වැඩිමල් දියණිය සජානිය. ඇගේ තනි නොතනියට සුරතල් නැඟණියක් ද සිටී. සජානිගේ ජයග්‍රහණයට ඇයගේ මව, පියා මෙන්ම සීයා ද සිටියි. ඇයගේ සීයා විශ්‍රාමික විදුහල්පතිවරයෙකි.පාඩම් වැඩ කටයුතුවලදී නොදන්නා දේ කියාදෙමින් සජානි ජයග්‍රහණය කරා ඔසවා තැබීමට මේ සියලුදෙනාම පාර කැපූ බව සජානි සිහිපත් කරන්නේ හදපිරි සතුටිනි. සජානි පාසලේ පන්ති නායිකාව ද වෙයි. ගුරුතුමිය පන්තියේ නොමැති විටෙක ළමයි හසුරවන්නට ද ඇය දක්ෂය.ඕපනායකවිද්‍යාකර ප්‍රාථමික විද්‍යාලයේනුරංසි ‍රොනෙත් ගමගේපහවසර ශිෂ්‍යත්ව විභාගයෙන් සමත් හපනුන් අතර මෙවර තෙවැනි ස්ථානයට පත් හපනුන් පස්දෙනෙක් වාර්තා විය. ඒ පස්දෙනා අතරින් රත්නපුර ඕපනායක විද්‍යාකර ප්‍රාථමිකයේ නුරංසිට ලකුණු 195ක් ලබා ගනිමින් වාර්තාවක් පිහිටුවීමට හැකිවිය.“මම ශිෂ්‍යත්ව ප්‍රතිඵල පිට වනතුරු ආසාවෙන් බලා හිටියා. මට ආරංචි වුණේ ලංකාවෙන්ම 4 වැනියා ලෙස. මම ශිෂ්‍යත්ව විභාගයෙන් සමත් වුණා කියලා. මම හරිම සතුටට පත්වුණා. ඒත් මම වඩාත් සතුටට පත්වූ ආරංචිය ලැබුණේ එදා සවසයි. මම දැනගත්තේ මම ශිෂ්‍යත්ව විභාගයෙන් 3 වැනි ස්ථානය ලබාගත් බව...”නුරංසි සිය ජයග්‍රහණය ගැන පැවසූයේ එසේය.ඕපනායක විද්‍යාකර ප්‍රාථමිකයේ ප්‍රධාන ශිෂ්‍ය නායකයා වන්නේ ද මේ පුංචි හපනාය. ශිෂ්‍ය නායක තනතුරේ බාහිර රාජකාරි බොහෝමයක් කරමින් ඔහු සිය අධ්‍යාපන වැඩ කටයුතු ද අතපසු කළේ නැත.පාසලේ දී සිදුකරන පාඩම් ගෙදරට පැමිණ නැවතත් මෙනෙහි කිරීම නුරංසිගේ පුරුද්දය.නුරංසිගේ මව රමණි අනුරුද්ධිකාය. පියා ජී.ජී.තිලකසිරිය. පියා ව්‍යාපාරයක නියැළෙන අතර පුංචි සොහොයුරියක්ද නුරංසිට ඇත.“මගේ ජග්‍රහණයට උදව් වුණ හැමෝටම පින්. මට අකුරක් හෝ කියාදී මා ධෛර්යවත් කළ සියලුදෙනාටම මගේ ගෞරවය හිමිවෙනවා. පාස‍ෙල් මෙන්ම උපකාරක පන්තිවලදීත් මා ලබාගත් මේ දැනුම මගේ ජයග්‍රහණයට පාර කැපුවා. මම තුන වසරේ සිටම ජයග්‍රහණය ඉලක්ක කරගෙනයි පාඩම් කළේ. පාඩම් වැඩ ඉතා සැහැල්ලුවෙන් කළා. අම්මත් තාත්තත් නිතරම මගේ සෙවණැල්ල මෙන් පසුපසින් සිටියා. එය මට විශාල ධෛර්යයක් වුණා...”කුලියාපිටියඅස්සැද්දුම සුභාරති කනිෂ්ඨ විද්‍යාලයේඉසුරු කැලුම් කුමාරඉසුරු සුභාරතියට අලුත් ආලෝකයක් ගෙන දෙන්නට සමත් වූයේ ශිෂ්‍යත්ව ප්‍රතිඵල අතින් ඉහළ ලකුණු ලබාගෙන දිවයිනේ තෙවැනි ස්ථානයට පත්වූ නිසාය.“මට ප්‍රතිඵල ආරංචි වුණාම හරී සතුටක් ඇතිවුණා. අද හැමෝම අපේ ප්‍රතිඵල ගැන කතාකරනවා. මෙපමණ ලකුණු ප්‍රමාණයක් ලබා ගන්න මම කවදාවත් අමතර පන්තියකට සහභාගි වුණේ නැහැ. අපේ පන්ති භාර ගුරුතුමිය වන ශ්‍රියානි මල්ලිකා මහත්මිය හවස් වරුවේ පැවැත්වූ අමතර පන්ති සියල්ලටම මම සහභාගි වුණා. ඒවායින් දැනුම ලබා ගත්තා. එදා දෙන වැඩ එදාම කළා. පාඩම් කියලා පාසලේ බාහිර වැඩ නොකර සිටියේ නැහැ. අධ්‍යාපන වැඩ කටයුතු වගේම විෂය බාහිර වැඩත් මම කළා...”ඉසුරු සිය ජයග්‍රහණය ගැන පවසන්නේ එසේය. ඉසුරු පදිංචිව ඇත්තේ කුලියාපිටිය අනුක්කනේ කුඹුරුකොටුවේය. ඉසුරුගේ පියා මංජුල සමන්කුමාර ව්‍යාපාරිකයෙක් වන අතර මව ඩී.එම්.ජේ.එම්.පතිරාජය. ඇය ප්‍රාදේශීය ‍ලේකම් කාර්යාලයේ වැඩ සටහන් නිලධාරිවරියකි.“පුතා කවදාවත් අපි බාහිර පන්ති යැව්වේ නැහැ. එයාට අවශ්‍ය කරන පොත්පත්, ප්‍රශ්න පත්‍ර අපි ගෙනත් දුන්නා. හැමදාම පන්තියේ විභාගවලින් දෙවැනියා, තුන්වැනියා වුණා. ඒ වගේම ශිෂ්‍යත්වය සමත් වෙන්න කියලා අපි එයාට බලපෑම් කළේ නැහැ...”සිය පුතුගේ ජයග්‍රහණය ගැන මව සඳහන් කළේ එසේය. ඉසුරු සෞන්දර්යටත්, ක්‍රීඩාවටත් විශේෂ දස්කම් දක්වා ඇත.ඉසුරුගේ ප්‍රියතම විනෝදාංශය ක්‍රිකට් ක්‍රීඩාවය. පාසලෙන් ගෙදර පැමිණි විගස යහළුවන් සමඟ එක්වී ක්‍රිකට් ක්‍රීඩාවේ නිරතවීමට ඔහු වඩාත් කැමැතිය. එසේ වුවත් අධ්‍යාපන කටයුතුවලට විශේෂ ස්ථානයක් ලබා දෙමින් ඉලක්කයක් ඔස්සේ ශිෂ්‍යත්ව විභාගයට මුහුණ දුන් නිසා ඔහු නොසිතූ පරිදි ජයග්‍රහණයක් අත්කරගන්නට ඉසුරුට හැකි විය.අම්බලන්ගොඩධර්මාශෝක විදුහලේජී.තමිඳු ස්වර්ණ ද සිල්වාලැබුණ ශිෂ්‍යත්ව ප්‍රතිඵල සතුටින් භුක්ති විඳින තරිඳු ස්වර්ණ ද සිල්වා ගේ තාත්තා ජී.එල්.රංජිත් ද සිල්වා ය. පුතාගේ උනන්දුව ගැන පුතාගේ කැපවීම ගැන ඔහු අපිට කිව්වේ මෙහෙම කතාවක්. “අපි පුතා උනන්දු කළා. අම්මා කේ.එම්.පර්ල් නිලන්ති. විදේශ කටයුතු අමාත්‍යාංශයේ වැඩ කරන්නේ. අම්බලන්ගොඩ බුද්ධදත්ත ආදර්ශ විද්‍යාලයේ මම උගන්වනවා.එයාගේ සිහිනයක් තිබුණා කවදා හරි ජනාධිපති මන්දිරයට ගිහිල්ලා ජනාධිපතිතුමා හම්බුවෙන්න. අපි කිව්වා හොඳට ශිෂ්‍යත්වය පාස් වුණොත් ජනාධිපති මුණගැහෙන්න පුළුවන් කියලා. පුතාත් හිතුවා හොඳට ශිෂ්‍යත්වය පාස්වෙලා ජනාධිපතිතුමා මුණගැහෙනවා කියලා.ඉස්කෝලෙ දෙන වැඩ උනන්දුවෙන් කරන එකත් ඒවා හොඳට කරන එකත් තමයි පුතාගේ අධිෂ්ඨානය වුණේ.පුතා මට කියලා තිබුණා මම කවදාහරි මහාචාර්යවරයෙක් වෙනවා කියලා. ඇත්තට පුංචි කාලේ ඉඳලා ඒ වගේ බලාපොරොත්තු ඇති කරගන්න එක හොඳයි.දරුවෙක් මෙහෙයවන්න ගුරුවරු මෙන්ම දෙමවුපියෝ ද ප්‍රමුඛත්වය ගන්න ඕනේ. පුතා අම්බලන්ගොඩ ධර්මාශෝක විද්‍යාලයෙන් තමයි ශිෂ්‍යත්වයට ඉදිරිපත් වුණේ. ලකුණු 195ක් අරගෙන ශිෂ්‍යත්වය පාස් වුණා.”ශිෂ්‍යත්ව ප්‍රතිඵල අ‍ාවේ ඔක්තෝබර් පළවැනිදා පුතාගේ උපන් දිනය ඔක්තෝබර් දෙවැනිදා. මේ ප්‍රතිඵලය පුතාට ලැබුණ උපන් දින තෑග්ගක් වගේ. තමිඳුගේ පියා අපට කිව්වේ උතුරා යන සතුටකින්. ඔහු කිව්ව විදිහට එච්.එල්.ගුණසීලි ගුරුමහත්මියත්, ආශා මානවඩු ගුරුමහත්මියත් තමිඳුට දැක්වූ සහයෝගය අමතක කරන්න බෑ.අම්බලන්තොට‍­‍ෙථරපුත්ත ප්‍රාථමික විද්‍යලයේශෙනුක දුලාංජනශෙනුක පරිසරයට හුඟක් ආදරෙයි. තොරතුරු රැස්කරන්නත් සත්තු බලාගන්නත් හරිම ආසයි. තාත්තේ මං පාස්වුණාම කිඹුල් පැටියෙක් ‍ෙගනත් දෙන්න. ශෙනුක කිව්වේ එහෙමයි. උත්සාහවන්තව ශිෂ්‍යත්වය සමත් වෙන්න ශෙනුක පාඩම් කළා.අම්මාගෙන් තාත්තාගෙන් ලැබුණ සහයෝගය කියලා නිමකරන්න බැහැ. ඒ මඟපෙන්වීම නිසාම තමයි ලකුණු එකසිය අනූපහක් ලබා පහේ ශිෂ්‍යත්වයෙන් ලංකාවෙන්ම තුන්වැනියා වෙන්න භාග්‍ය ලැබුණේ.ශෙනුක ගේ පියා රන්ජන් ආරියප්‍රේම මහතායි. ඔහු පෞද්ගලික බැංකුවක කළමනාකරුවෙක් වශයෙන් සේවය කරනවා. අම්මා සමන්ති මහත්මියයි.ඇය රැකියාවක් කරන්නේ නැහැ. ඇයගෙන් ශෙනුකටත් මල්ලිටත් ලැබුණේ ලොකු පිටිවහලක්.එච්.ජී.සිරියාවතී පන්ති භාර ගුරුතුමියගෙන් ශෙනුකගේ අධ්‍යයන කටයුතුවලට ලැබුණේ විශාල සහායක්.බුදුරුවගලමහා විදුහලේදමිත් නුවන් කුමාරඌව පළාතේ මොනරාගල දිස්ත්‍රික්කයේ වැල්ලවාය අධ්‍යාපන කොට්ඨාසයට අයත් බුදුරුවගල මහා විද්‍යාලයේ 5 වන ශ්‍රේණියේ ඉගෙනුම ලැබූ දමිත් සිසුවා ශිෂ්‍යත්ව විභාගයට මුහුණ දුන්නේ දහසක් ‍බලාපොරොත්තු පෙරදැරි කරගෙන.රෝගය නිසා ගතට සවියක් තිබ‍ුණේ නැහැ. කෙඳිරි ගාන රෝගීන්, කඳුළු පිරි දෙනෙත්, ජීවිතය අයදින මිනිසුන්, කාර්යය බහුල වෛද්‍යවරුන් දැක දැක ඔහු ජීවිතය ගොඩනඟා ගන්න උත්සාහ කළා. රෝගීව සිටියත් එයින් පසුගාමී නොවී ඉදිරියට යන්නට තරයේම සිත් තබාගත්තා.දක්ෂ දරුවකුට සිදුවුණ ඉරණම ගැන ගුරුවරු සිටියේ කනස්සල්ලෙනි. සිදු වූ ‍දේ ගැන සිත සිතා කිසි විටෙක ඔහු තම අධ්‍යාපන කටයුතු අඩාල කරගත්තෙත් නැහැ. ජීවිතය ගැන අත්දැකීම් නැහැ. ඒත් සිතේ සවිය ඒ සියල්ල පරදවා නැඟී සිටියා.වැඩි දවසක් රෝහලේ ඇඳක් මත කාලය ගත කළ දමිත් පසුගිය අගෝස්තු 22 වෙනිදා ගෙදර ආවේ අගෝස්තු 25 වෙනිදා ශිෂ්‍යත්ව විභාගයට ලිවීම සඳහාය.ලැබුණ අභියෝගයට ඔහු සතුටින් මුහුණ දුන්නා. ලකුණු 164 ක් ලබමින් ශිෂ්‍යත්ව විභාගය සමත් වුණා. නෑ. බෑ. අකුරු මේ පුංචි පුතාගේ පොතේ තිබුණෙ නැහැ. පුතා දිනුවා.දමිත් පුතාට කිසිම පන්තියකට යන්න බැරි වුණා. ඒ විතරක් නෙවෙයි ඉස්කෝලෙ යන්නත් බැරි වුණා. සිදුවුණ දේවලින් දමිත් පසුබට වුණේ නැහැ. ඇඬුවේ නැහැ. රෝහල් ඇඳ මතට වෙලා පාඩම් කළා. හෙට වෙනුවෙන් අද වැඩ කළා. කැප වුණා. තම ඉලක්කය හඳුනා ගත්තා. ජීවිතය කියන්නේ අභියෝගවලට මුහුණ දෙමින් ජීවිතය දිනන එකයි.දමිත් පුතා ඒක ඉතාමත් සරලව තේරුම් අරගෙන තිබුණා. ඒ වෙනුවෙන් කැප වුණා හැබැයි පන්ති ගොඩකට ගිහිල්ලා නෙවෙයි. දරුණු රෝගය පාසල් යන එක පවා හොරකම් කළා. ඒත් පුතේ නුඹ හපනෙක්. පරාජිත මිනිස්සුන්ට ජයග්‍රහණය ගැන කියන සාක්ෂියක්.සුභාෂිණී ජයරත්නරූපාන්ති බුලත්සිංහලඡායාරූපවිමල් කරුණාතිලකදුෂ්මන්ත මායාදුන්නෙකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=af1310068</link>
    <topic>ගාල්ලේ මහින්දයට ශිෂ්‍යත්වයෙන් අංක 1</topic>
    <author>උපාලි සමරසිංහ</author>
    <content>ගාලු පුරවරය මැද සෝබමානව දිළෙන ඒ අපූරු තක්සලාව ‘මහින්දය’ සොයා ගියෙමි. සුන්දර නිහතමානි ගේ “මහින්ද තමයි ඉස්කෝලෙ” අපූරු ග්‍රන්ථයේ පිටු එකිනෙක මසිතේ තටු ගසයි. එහෙත් මා ඒ විදුහල් මාතාව හමුවන්නට ආයේ සුන්දර ගේ ඒ අතිසුන්දර ග්‍රන්ථය නිසා නම් නො වේ. පුංචි සඳරු තත්සර ගේ ඒ සුන්දර ජයග්‍රහණයට ආශිර්වාදයක් වන්නට ය. 2013 ශිෂ්‍යත්ව විභාගයෙන් ලංකාවෙන් ම පළමුවැනියා වූයේ මේ හිරිමල් පැටියා ය. ඒ දරුවා 5 වසර ශිෂ්‍යත්ව විභාගයෙන් ලකුණු 198 ක්ම ගත්තේ ය. ඔහුට වැරැදුණු ප්‍රශ්න දෙක ගැන ප්‍රතිඵල එන්නට පෙර සිට ම ඔහු දැන සිටියේ ය.“මං ඒ වැරැදුණු ප්‍රශ්න අම්මා එක්කත් ගුරුවරු එක්කත් සාකච්ඡා කළා. අනෙත් ඒවා ගැන මට ඒ වගේ අනුමානයක් තිබුණේ නෑ. ඒවා ස්ථිරව නිවැරැදිව ලියු බව මා දැන සිටියා.” සඳරු මා හා කීවේ ය.මගෙ පුතා ඇත්තට ම අපට ආඩම්බරයක්. කවරදාවත් එයාගෙ වැඩවලට අනවශ්‍ය ලෙස ඇඟිලි ගැසීමක් අපට මාපියො හැටියට කරන්න සිදුවුණේ නෑ. එයා වෙලාවට පාඩම් කටයුතු කරනවා. රූපවාහිනි වුණත් බලන්නෙ බොහොම පරිස්සමට.ප්‍රවෘත්ති නම් බලනවාමයි. ළමයින්ට සුදුසු කතා කාටුන් වගේ දේවල් ටික වේලාවක් බලන්ඩත් එයා පුරුදු වුණා. එයා මුල් තැන දුන්නෙ හැම විටම ඉගෙන ගැනීමට විතරයි...සඳරු තත්සරගේ මව කුමුදුනී වීරසූරිය ඇසේ සඟවා ගත් සතුටු කඳුළින් මට කීවා ය. මාර්ග සංවර්ධන අධිකාරියේ ව්‍යාපෘති ඉංජිනේරුවරියක වන ඇය තම පුතා ගැන තව තවත් බොහෝ දේ කියන්නීය. ඒ හැම වදනකම කැටපත් වන්නේ අම්මා කෙනෙකුගේ මහත් වූ දයාව නොවේදැයි මම සිතමි.සඳරුගේ පියා තරමක් නිශ්ශබ්ද පුද්ගලයෙකි. එහෙත් ඇසු දෙයකට නොවළහා පිළිතුරු දෙයි. හම්බන්තොට ලංකා සෝල්ට් ලිමිටඩ්හි මිලදී ගැනීම් හා සේවා සැපයීම් කළමනාකරු ලෙස කටයුතු කරන හරිෂ් බාලහේවා තම පුතු සඳරු ගැන මතකය මෙසේ අවදි කළේ ය.සදරු අම්මා තාත්තා සමග.“මට තවත් දුවලා දෙන්නෙක් ඉන්නවා. අක්කලා දෙන්න එක්ක හරිම සාමකාමීව ජීවත්වන දරුවෙක්. දුවලා දෙන්නත් ශිෂ්‍යත්වය විභාගය සමත්. පුතා හැමදාම අක්කලට කීවේ,අක්කෙ මං ලංකාවෙන්ම පළමුවැනියා වී පාස් වෙනවා කියලයි. අද පුතා ඒ පැතුම ඉෂ්ට කළා. නිතරම පොත පත කියවන එක පුතාගෙ පුරුද්ද. මාත් මගේ නෝනත් එයාට අවශ්‍ය හැමදේම ගෙනැවිත් දුන්නා. විභාගය ළංවන කාලේ එයා ශිෂ්‍යත්ව පංතිත් ගියා. ඉස්කෝලෙ හවස් වරුවේ පවත්වපු පංතිවලටත් නොවරදවාම සහභාගි වුණා. මා හිතන්නෙ පසුගිය ශිෂ්‍යත්ව විභාග ප්‍රශ්න පත්‍ර 10 - 15 කට විතර කලින් ගුරුභවතුන් එක්ක පිළිතුරු ලිව්වා.”මහින්දයේ මා සිටිනා කාලය තුළ අපේ රටේ අංක එකේ පුරවැසියා අතිගරු ජනාධිපතිතුමා ද දුරකථනයෙන් අමතා තම සුබාශිංසන ඒ පියාට මවට හා දරුවාට පිරිනමනු අපි බලා සිටියෙමු.පුංචි තත්සර පිළිගැනීමට ඒ විදුහල් මාතාව හා මහින්ද දරුවන් සූදානම් කැර තිබු උලෙළ ද උත්කර්ෂවත්ය. එම උලෙළින් පසු මම සඳරු ගැන අසන්නට මහින්දයේ අද නියමුවා විදුහල්පති වසන්ත සිරිවර්ධන මහතා හමුවීමට ගියෙමි.“ඇත්තටම මං මහින්දයට ඇවිත් තවම වසර 2 යි. මුලින් කළුතර මහා විද්‍යාලයයෙත් ඊළඟට පොලොන්නරුව රාජකීය විදුහලෙත් විදුහල්පති හැටියට ඉඳලා මෙහි ආවෙ. මේ ගෞරවය ඇත්තටම යන්න ඕනැ මට නොවෙයි. මේ විදුහලේ ප්‍රාථමික ශ්‍රේණි භාර ගුරු මෑණිවරුන්ට. පියවරුන්ට.ඒ අය හොඳින් අත්තිවාරම සකස් කරලා මේ දරුවන් මෙහෙයවූවා. ශිෂ්‍යත්වය පාස්වුණු බොහෝ දරුවන් එක්ක සඳරු ලංකාවෙන්ම පළමුවැන්නා වීම ගැන මාත් සතුටුයි. ආඩම්බරයි. පාසලේ සෙසු දරුවන්ට වගේම ලංකාවේ අනෙත් පාසල් සිසුන්ටත් සඳරු ආදර්ශයක්.” එතුමා කීවේය.අපේ ප්‍රධාන කතානායක සඳරු තවමත් සිටින්නේ විදුහල් මාතාව පළදවන ලද මල් මාලාව පිටිනි. මම ඔහුගේ හඬ අවදි කරමි.“මගේ අරමුණ ශල්‍ය වෛද්‍යවරයෙක් වෙන්ට. කරාපිටිය රෝහලේ ශල්‍ය වෛද්‍ය විශේෂඥ නාමල් ගමගේ මහතා කරන සේවය දැකලයි මට එහෙම හිතුණේ. එදිනෙදා පාඩම් කටයුතු එදිනෙදාම කරලා ඉවර කරන එක තමයි මං කළේ. වැඩ අතපසු කරගන්නේ නෑ.විදුහල්පති වසන්ත සිරිවර්ධනදිමුතු ලක්මාලි ගුරුවරියමං උදේ 4 ට විතර නැගිටලා රාත්‍රී 9 ට නින්දට ගියා. ඒ අතර කාලයේ පාඩම් වැඩ පසුගිය ශිෂ්‍යත්ව විභාග ප්‍රශ්නෝත්තර හොඳින් කළා. ටිකක් සෙල්ලම් කළා. ටී. වී. එකේ ප්‍රවෘත්ති කාටුන් බැලුවා.මේ විදියට මං පාස්වෙයි කියලා මට නිකමට හිතුණා විභාගය ලිව්වට පස්සෙ. මං ඒක ගෙදර අයටත් කිව්වා. මොන විදියේ ජයග්‍රහණ ලැබුවත් මහින්ද ඉස්කෝලෙ දාලා මං යන්නෙ නෑ. දිමුතු ලක්මාලි මිස් වරුණ සර් සම්පත් සර් මට උදව් කළා. ඒ හැමෝටම මං පින් දෙනවා.”සඳරු තත්සර වටා රොද බඳින බොහෝ පිරිස් අතර රිංගමින් මාත් ඡායාරූප ශිල්පී සුදම් ගුණසිංහත් ඔහුගේ 5 ‘ඩී’ පංති කාමරය වෙත ගියෙමු.ලංකාවෙන්ම පළමුවැන්නා වූ සඳරුගේ ඩෙස් එක හා පුටුව තිබුණේ පංතියේ අන්තිම පේළියේ එක් කෙළවරකය. පංති භාර ගුරු මහත්මිය දිමුතු ලක්මාලි ගුරුවරියගෙන් මා ඇසු පළමු පැනය ද එයයි.සඳරු හරිම කීකරුයි.හොඳින් පාඩම් වැඩ කරනවා. දුර්වල සිසුන් වැඩි අවධානයට ගන්ඩයි ඒ අය ඉදිරියට ගන්නේ. සඳරු අන්තිම පේළියේ සිටියත් එයා ගැන මා අවධානයෙන් ඉන්නේ. (එතුමිය එසේ කීවත් මට හිතෙන්නේ ගුරුතුමිය වඩාත් බලාපොරොත්තු තැබු සිසුන් ශිෂ්‍යත්වයෙන් සමත් වුවත්, සඳරු තරම් අන්තිම පේළියේ සිට ලංකාවෙන්ම පළමුවැනියා වීමට සමත් නොවූ බවය.)මගේ දරුවන් මහත්මයාට බලාගන්න කියලා සමහරවිට මං මේ දරුවන්ට සවස් කාලයේ පංති පැවැත්වූවා. ඒක මාපියොත් දන්නවා. සඳරුගේ ජයග්‍රහණය හරිම සතුටක්. මගේ පංතියේ දරුවෙක් මේ තරම් ජයක් ලැබීම මුළු මහත් මහින්ද විදුහලටත් අපේ ප්‍රාථමික අංශ ගුරු මණ්ඩලයටමත් මහා ගෞරවයක්.මම සඳරුට සුබ පතා ආපසු හැරුණෙමි. මම ලෝක ළමා දිනයක් වෙනුවෙන් දැනට වසර 17 කට පමණ පෙර එක්තරා පත්තර කන්තෝරුවක වූ යමක් සිහිවෙයි.ප්‍රධාන කර්තෘවරයා තම මාණ්ඩලික පුවත්පත් කලාවේදියකුට ළමා ලෝකයේ සුන්දර අවස්ථා විදහා දැක්වෙන විශේෂාංගයක් සකසන්නැයි කීවේය. කර්තෘවරයා බලාපොරොත්තු වූයේ ළමා ලෝකයේ විස්මිත සෙල්ලම් ලෝකයේ දර්ශනීය අවස්ථා. ඔවුන් සතුටින් කෙළිදෙලෙන් අධ්‍යාපනය ලබන හැටි. ක්‍රීඩා කරන හැටි මේවා ගැන ලියා ගැනීමටය.එහෙත් පත්‍ර කලාවේදියා තම ආයතනයෙන් එළියට බසින විටම දුටුවේ පාසල් යන වයසේ දරුවකු උඩුකය නිරාවරණව දුබල කයින් හා පෙනුමින් උණබම්බු තොගයක් පටවාගත් කරත්තයක් වැර වෑයමින් දහදිය වගුරමින් තල්ලු කරන බවය.එහි බෝල් ලීය පාලනය කළේ වයසින් අවුරුදු 60 - 70 ක් වන මහල්ලෙකි. ඔහු ද දූවිලි ගතින් දහදිය වගුරමින් කරත්තය තල්ලු කරමින් සිටියේය.‘ලෝක ළමා දිනය’ වෙනුවෙන් මේ අවස්ථාව පින්තූර ගත කැර පත්තරේ දමන්නට ඔහුට අවශ්‍ය විය. ඒත් ඊට අවකාශ නොලදින් ඔහු ගෙදර ගියේ ය.පුංචි සඳරුගේ කතාවට මා එවැන්නක් ලියුවේ ඇයි? මෙවර ශිෂ්‍යත්ව ප්‍රතිඵල නිකුත් කැරුණේ ලෝක ළමා දිනයේය. දක්ෂ දරුවෝ පවා විභාග මානසිකත්වය බිඳ වැටුණු කල විභාගවලින් අසමත් වෙති.විභාගය අසමත්වීම දරුවන් අදක්ෂ යැයි තීරණය කරන්නට හැකි නියම මිනුම් දණ්ඩක් නො වේ. ලෝක ළමා දිනයේ හැම දරුවකුම සතුටින් සිටිය යුතු යැයි අපි සිතමු. යම් විදියකින් විභාගය අසමත් වූ දරුවකුට ලෝක ළමා දිනය සුන්දර දිනයක් වේවි ද? එය වගකිවයුත්තන්ට නැවතත් හිතන්නට බාර කරමු.උපාලි සමරසිංහඡායා - සුදම් ගුණසිංහ2013 පහ වසර ශිෂ්‍යත්ව විභාගයේදී ලකුණු 198 ක් ලබා ගනිමින් දිවයිනේ ප්‍රථම ස්ථානය දිනාගත්, ගාල්ල මහින්ද විද්‍යාලයේ සඳරු තත්සර බාලහේවා සිසුවාට, ඇමෙරිකාවේ ඩිස්නිලන්තයේ දින 14 ක අධ්‍යයන චාරිකාවක් පිරිනමන බව දකුණු පළාත් අධ්‍යාපන අමාත්‍ය චන්දිම රාසපුත්‍ර මහතා ප්‍රකාශ කරයි.පසුගියදා ගාල්ල මහින්ද විද්‍යාලයට ගොස් සඳරු තත්සර පුතණුවන්ට තම සුබ පැතුම් පිරිනැමු අමාත්‍යවරයා, විදුහල්පති වසන්ත සිරිවර්ධන මහතාටත් පංති භාර ආචාරිනී දිමුතු ලක්මාලී ද සිල්වා මහත්මිය ප්‍රමුඛ ආචාර්ය මණ්ඩලයටත් තම කෘතඥතාව පළ කළේය.පිට පිට දෙවන වතාවටත් මෙම ගෞරවය දකුණු පළාතට දිනා ගැනීමට හැකිවීම පිළිබඳ පළාතේ අධ්‍යාපන අමාත්‍යවරයා වශයෙන් තමා නිහතමානී ආඩම්බරයක් භුක්ති විඳින බවත් ශිෂ්‍යත්ව විභාගය ඉලක්ක කරගනිමින් පළාත තුළ ක්‍රියාත්මක කළ ‘ජයසංඛ’ වැඩසටහන මේ සඳහාතීරණාත්මකව දායක වූ බව තම විශ්වාසය බවත් රාසපුත්‍ර මහතා සඳහන් කළේය. මේ විශිෂ්ට ප්‍රතිඵලය දකුණට දිනා දුන් ගුරුභවතුන් ඇගැයීමේ වැඩපිළිවෙළක් ක්‍රියාත්මක කරන බව ද කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=af1310069</link>
    <topic>ලකුණු 79 ත් අසමත්</topic>
    <author>කසුරි</author>
    <content>මේ දවස්වල අම්මලා කලබල වෙලාය. ඒ අම්මලාගේ විභාගයේ ප්‍රතිඵල ඇවිල්ලා හින්දාය. අටුවා ටීකා නොව ඇනුම්පදත් නොමැතිව කියනවානම් පහේ ශිෂ්‍යත්වයේ ප්‍රතිඵල ඇවිල්ලා ය.විභාගයට ලියන්නේ දරුවන් ය. ඒත් ප්‍රතිඵල එන්නේ අම්මලාට ය. දරුවන් ලියන්නේ අම්මලා වෙනුවෙන් හින්දා ය. පහේ ශිෂ්‍යත්ව විභාගයේ හැටි ස්වභාවය එහෙම ය.දරුවන්ගේ සමත්කම්වලදී සතුටු නොවන එසේ ම අසමත්කම්වලදී දුක් නොවන අම්මලා නැත. එහෙත් අපේ අම්මාත් එහෙමදැයි මසිත නිකමට මෙන් මගෙන් ප්‍රශ්න කළේ ය.“ඇත්තටම අපේ අම්මාත් ශිෂ්‍යත්ව ප්‍රතිඵල එන තෙක් ඇඟිලි ගැන ගැන සිටියා ද?”එහෙම එකක් නම් තිබුණේ නැති බව මට හොඳින් මතක ය.මසිත මා රැගෙන අවුරුදු පණස් පහක් තරම් වූ දුරාතීතයට යයි.ඒ එක්දහස් නවසිය පණස් අටේ වසරයි. ඒ වසරේ මම ද ශිෂ්‍යත්ව විභාගයට පෙනී සිටියෙමි. ඒ කාලයේ ටියුෂන් පන්ති තිබුණේ නැත. හවස් කාලයේ විශේෂයෙන් ඉගැන්නුවේ ද නැත.“ළමයිනේ උඹලාට හෙට ශිෂ්‍යත්ව විභාගය තිබෙනවා. පාස් වුණොත් සැන්ට්‍රල් කොලීජියකට යන්ඩ පුළුවන්.”එදිරිසිංහ නෝනා මහත්මයා කිව්වේ එච්චර ය. කෙසේ වුවද අම්මා එදා හවස මාත් කැඳවාගෙන පහළගම පන්සලේ දේවාලයට ගියාය. ඒ කපු මහත්මයා ලවා යාතිකාවක් කරගන්නට ය. කපු මහත්මයා උසට උස ය. කොණ්ඩය බැඳලා ය. සුදු සරමක් සහ අත්දිග මේස් බැනියමක් ඇඳ රතුපාට සාටකයක් කර වටා දමාගෙන සිටියේ ය. දේව කන්නලව්වක් කරමින් මොනර පිහාටු හත අටක මිටියෙන් මගේ ඛේදාන්තයේ සිට පාදාන්තය දක්වා පිරිමැද්දේ ය.“මල් වට්ටි හතයි පාන් හතයි බාරයි”ඊළඟ දවසේ තරමක් උදෙන් ම අම්මාත් මමත් ශිෂ්‍යත්වය විභාගය පැවැත්වූ ශාලාවට ගියෙමු. කාගෙන්දෝ ඉල්ලාගෙන පැමිණි සපත්තු දෙකක රතුලූනු අතුල්ලා කකුල්වලට දැම්මා මතක ය. එය තරමක් බුරුල් නිසා කකුල් රිංග වූයේ රෙදි පාන්කඩ කිහිපයක් එබීමෙන් පසුව ය. එවිට ඇඟිලි කොන් නැවී මහා අසීරුතාවක් ඇතිවුණු බව මට මතක ය. විභාගය තිබුණේ දැනට ගම්පහ යසෝදරා බාලිකා විද්‍යාලය තිබෙන තැන තිබූ පරණ පාසල් ගොඩනැඟිල්ලක ය.විභාගයේ විවේක කාලයේ දී කොට බිත්තිය උඩ තබාගෙන සිටි ඔරෙන්ජ් බාර්ලි බෝතලයෙන් බාගයක් විතර බීමට මට සිදුවිය.“විභාගය ලේසි ද පුතේ?” විභාගයෙන් පසු අම්මා ඇසුවේ එපමණකි. ඉන්පසු ඒ ගැන ජීවිතේටම කිසිම දෙයක් ඇසුවේ නැත. විභාගයට තිබුණේ මොන වාගේ ප්‍රශ්නදැයි මට මතක නැත. විභාග මතකය මතකයෙන් ගිලිහී යාමට ගතවූයේ දවස් කිහිපයක් පමණි.සුපුරුදු පරිදි පාසල් ගිය පසු කවුරුවත් විභාගයක් ගැන ඇසුවේ නැත. ඒ ගැන කරදර වූ කෙනෙක් ද නැත. මාස ගණනාවකට පසු ලොකු මහත්තයා මා කාර්යාලයට කැඳවීය.“ළමයා උඹ ශිෂ්‍යත්ව විභාගෙන් සමත්වෙලා තියෙනවා. උඹට දැන් සැන්ට්‍රල් කොලීජියකට යන්ඩ පුළුවන්.”ලොකු මහත්තයා කීවේ ය. එදිරිසිංහ නෝනා මහත්තයා මගේ හිස අත ගෑවාය. ශිෂ්‍යත්ව විභාගයෙන් සමත් බව මම අම්මාට කීවෙමි. “ඇත්ත ද පුතේ” යැයි කීවා මිසක අඩුම තරමින් චීත්ත පොටින් කඳුළු පිසදා ගත් බවක්වත් මට මතක නැත.එහෙත් ඊළඟ කෙම්මුර දවසේ දී පහළගම පන්සලේ බෝධින් වහන්සේ වටේ මල් වට්ටි හතක් පූජා කොට පහන් දැල්වූ බව නම් මට හොඳට මතක ය.ඒ අවුරුද්දේ ශිෂ්‍යත්ව විභාගයෙන් අහල ගම් හතෙන් ම සමත් වී තිබුණේ මා පමණි. එහෙම වූයේ මගේ දක්ෂකම නිසා ද දේව හාස්කමක් නිසාදැයි යන්න මට අදටත් පැහැදිලි නැත. ඒ දෙකම වෙන්නට ඇත. මම ඒ ගැන විද්‍යාත්මක ගවේෂණයක් කරන්නට කිසි විටෙකත් උත්සාහ නොකෙළෙමි. මම අම්මාට ඒ සතුට විඳගන්නට ඉඩ හළෙමි.මම ඊළඟ අවුරුද්දේ සෙන්ට්‍රල් කොලීජියට ඇතුළත්ව නේවාසිකාගාරයේ නැවතුණෙමි. අපේ ගමේ අනෙක් දරුවෝ සුපුරුදු පරිදි පරණ පාසලට ම ගියහ. එහෙත් ඔවුන් දෙස අඩු ලංසුවෙන් බැලූ කෙනෙක් නැත, ඔවුන්ගේ අම්මලා විශේෂයෙන් ඒ ගැන දුක් වූයේ ද නැත. දරුවන්ට දොස් පැවරුවේ ද නැත. අඩුම තරමින් “ඔහොම තමයි පුතේ” කියා කීවේ ද නැත, එය දවසකින් දෙකකින් අමතකව ගියේය.මසිත දුරාතීතයේ සිට යළි ආපසු එයි.ශිෂ්‍යත්ව විභාගයෙන් අසමත් වූ තම දරුවන්ට පහර දුන් අම්මලා ගැන මට අසන්නට ලැබිණි.“කාලකණ්ණියා, මෝඩයා, වැඩකට නැති එකා.” වැනි වචනවලින් තම දරුවන් සිත් ගිනි තැබු අම්මලා ගැන ද අසා ඇත්තෙමි.“මොකද්ද මේ වෙලා තියෙන්නෙ?” මසිත මගෙන් ප්‍රශ්න කරයි.මෙවර වැඩිම ලකුණු රැගෙන ඇත්තේ ගාල්ලේ මහින්ද විද්‍යාලයයේ පුතෙක්. ඒ 198 කි. එනම් එක් විෂයයකට 99 කි. එය අතිවිශිෂ්ට ප්‍රතිඵලයකි.සමර්ථ වීමේ කඩඉම් ලකුණ 160 කි. එනම් එක් ප්‍රශ්න පත්‍රයකට ලකුණු 80 කි. ලකුණු 79 ක් ගත් දරුවා අසමත් ය. ලකුණු 79 ක් ගත්තත් ඒ දරුවා ලේබල් වන්නේ අදක්ෂ අසමත් දරුවකු ලෙසින් ය. මවුපියන් ගෙන් පවා අවලාද නොව අසමජ්ජාති කතා අසන්නට සිදුවෙයි. උසස් පාසල් අහිමි වෙයි. කොටින්ම අනාගතය කඩාකප්පල් වී යැයි ආකල්පයක් ඇතිවෙයි. දරුවාගේ සිතට ද ඒ බවක් ඇතුළු වෙයි, මානසිකය එහෙම පිටින්ම කඩා වැටේ.“මොකද්ද මේ අපරාධය?”මසිත මගෙන් අසයි, මම ශිෂ්‍යත්ව විභාගයෙන් සමත් වීමි. මගේ ලකුණු මා දැන සිටියේ නැත, අපේ අම්මලාට ද ඒ ගැන වැටහීමක් තිබුණේ නැත, අසමත් වූ දරුවන්ට කිසි විටෙක තමන්ට නොහැකි ය යන ආකල්පය ඇතිවූයේ නැත.“ලකුණු 79 ක් ගත හැකි නම් එය විශිෂ්ට සාමාර්ථයක් හෙවත් D එකකි. (එකල හැටියට) එහෙත් පහේ ශිෂ්‍යත්වයෙන් නම් අසමත් ලකුණකි.“මොකද්ද මේ දරුවන් ගේ සිත්වලට කරන අපරාධය?”මසිත මගෙන් නොව අධ්‍යාපන බලධාරීන් ගෙන් අසයි.“ලකුණු 79 ක් අරගෙනත් අසමත් කියන මානසික තත්ත්වය දරුවන් තුළට කාන්දු කිරීමේ ශාපය බාරගන්නේ කවුරුන් ද?”මසිත, සමස්ත සමාජයෙන්ම අසයි.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=af13100610</link>
    <topic>මීවත්පුරෙන් හමුවුණේ සුගලා දේවියගේ සිරුර ද?</topic>
    <author>උපාලි සමරසිංහ</author>
    <content>පොලොන්නරු සිංහල රාජධානියේ පරාක්‍රමබාහු රජ සමය යළිත් අපේ මතකයට නැංවෙයි. ඒ මීවත්පුර ගම්මානයේ කැලෑවකින් හමුවී ඇති සුගලා දේවියගේ යැයි සැලකෙන මමියක් නිසාය. ඇත්තටම මේ හමුවී ඇත්තේ සුගලා දේවියගේම දේහයේ කොටසක් ද?ජනශ්‍රැතිවලට අනුව සුගලා දේවියගේ දේහය මිහිදන් කරනු ලැබුවේ විශාල ගල් පර්වතයක පිහිටි ගුහාවකය. දැන් රට පුරා කසු කුසු නැ‍ඟෙන්නේ ඒ ගල් පර්වතය කඩා ගඩොල් බිත්තියක් යට තිබු දේවියගේ දේහය හා එහි වූ රන් අබරණ පැහැර ගත් බවකි.එකල සිංහල රාජධානිවල රජකම හිමිවන්නේ ශ්‍රී දළදා කරඬුව භාරකාරත්වය ලැබු අයටය. ඒ අනුව සුගලා දේවිය පරාක්‍රමබාහු රජතුමාගෙන් රාජ්‍ය බලය ලබා ගැනීමේ සටනක නිරතව සිටි බව ද පාත්‍රා ධාතුව කිහිප වරක්ම අත්පත් කරගැනීමට රජු හා සටන් වැදි බව ජනප්‍රවාද කියයි. එකල පොලොන්නරු රාජධානිය රුහුණු දේශයට මායිම් වූයේ මහවැලි ගඟට නැ‍ඟෙනහිරින් පිහිටි ප්‍රදේශයටයි.රුහුණු දේශයේ පදිංචිකාරියක බව සඳහන් සුගලා දේවිය වත්මන් සිරිපුර නුවරගල ප්‍රදේශයේ රූස්සමලේ කන්දේ සැඟැවී සිට සටන් මෙහෙයවූ බව ද සඳහන්ය.රණශූර දේහධාරී කාන්තාවක් වූ සුගලා දේවිය බොහෝ කලක් මෙම ප්‍රදේශවල රාජ්‍ය පාලන කටයුතු සිදුකර ඇති බවත් එම ප්‍රදේශයේ පිහිටි ගිරිදුර්ග ආශ්‍රිත ප්‍රදේශවල ඇගේ බලය පැතිර තිබු බව ද ජනශ්‍රැතිවල තවදුරටත් කියැවේ.සුගලා දේවියගේ අභාවයෙන් පසු ඇගේ දේහය මෙම ප්‍රදේශයේ මීවත්පුර පිහිටි විශාල පර්වතයක ගල් ගුහාවක තැන්පත් කරන ලදැයි පැවැසේ. එහෙත් මේ මතය බැහැර කන පුරාවිද්‍යා විද්වත්හු අනෙක් මතයක් පළ කරති.මෙසේසුගලා දේවියගේ සිරුර ගල් පර්වතයක් පුපුරුවා හැරීමෙන් හමුවී ඇති බව මීට ටික දිනකට පෙර විවිධ අංශ මඟින් තොරතුරු අනාවරණය විය.මේ සම්බන්ධයෙන් පොලොන්නරුව ජ්‍යෙෂ්ඨ පොලිස් අධිකාරී සරත් කුමාර ජෝසප් මහතාගේ මෙහෙයවීමෙන් විශේෂ පොලිස් කණ්ඩායමක් පරීක්ෂණ කටයුතු ආරම්භ කළේය.මීවත්පුර ප්‍රදේශයේ ස්ථාන ගණනාවකම මහා ගල් පර්වත පුපුරුවා හරිමින් ගල් කැඩීමේ ව්‍යාපෘති ආරම්භ කොට ඇත.මෙම සෑම ගල් පර්වතයකම ඉපැරැණි පුරාවස්තු දැකගන්නට ලැබෙන බව එගම්වැසියෝ කියා සිටිති. එහෙත් විවිධ බලපෑම් හේතුකොටගෙන එම පර්වත ලබාගන්නා පුද්ගලයෝ ඒවා විනාශයට පත්කරමින් මුදල් උපයති.පොලිස් පරීක්ෂණ දිගටමඇතැම් ගල් පර්වත හරහා ගල් ගෙවල් හා උමං මාර්ග දැකගන්නට තිබෙන බව ද කියැවේ.මීවත්පුර පිහිටි විශාල ගල් කොරියක් වැටලු පොලිස් නිලධාරීහු එහි කටයුතු පිළිබඳව විමර්ශනයක යෙදිණ. අක්කර එකහමාරක ප්‍රදේශයකට බලපත්‍රයක් ලබාගෙන ඇති මෙහි හිමිකරු අක්කර 10 ක පමණ ප්‍රදේශයක පිහිටි ගල් පර්වතය විනාශයට පත්කර තිබිණ.මෙම ගල් පර්වතයේ ගල් කැඩීම සිදුකරනු ලබන්නේ විදුලි බලයෙන් ක්‍රියා කරන යන්ත්‍රයක් මඟිනි. එක් වරකට වෙඩි 100 ක් පමණ යොදා පර්වතය පුපුරුවා හරිනු ලබයි.පසුගිය දිනක මෙහි සිදුකරන ලද පුපුරුවා හැරීමේදී අඩි 8 ක් පමණ දිගින් යුත් ගල් පෙට්ටියක් හමුවූ බවත්, එය විවෘත කිරීමේදී කාන්තා මළසිරුරක් තිබු අතර එය දිරාපත් නොවූ බව පෙනෙන්නට තිබු බවත් පොලිස් නිලධාරීනට තොරතුරක් ලැබිණ.එහි තිබු ස්වර්ණාභරණ හා රන්බඩු මේ වන විට අතුරුදන්ව ඇති බවත්, කාන්තා සිරුර කිසියම් ස්ථානයකට ගෙන ගොස් පුලුස්සා ඇති බවට පොලීසියට තොරතුරු ලැබී තිබෙන අතර, ඒ පිළිබඳව විශේෂ පොලිස් පරීක්ෂණයක් දැන් සිදුවෙමින් තිබේ.මෙම ගල් පෙට්ටිය හමුවූ ස්ථානය බවට සැක කරන තැන ඉපැරැණි ගඩොල් විශාල ප්‍රමාණයක් ද හමුවී ඇත.පර්වතය මත පිහිටි මෙම ස්ථානයට පිටතින් පස් ගෙනැවිත් වසා දමා ඇති අතර, එම කටයුතුවල නිරතවූ රියදුරන් ගෙන් ද පොලීසිය ප්‍රකාශ සටහන් කරගෙන ඇත. මෙම අසිරිමත් ගල් කන්ද පුපුරා හැරීම අපේ ඉතිහාසයට දෙස් දෙන විවිධ තැන් විනාශ කිරීමක් ද වන්නේය.සුගලා දේවිය යනු රණශූරියකි. මහා පරාක්‍රමබාහු රජ්ජුරුවන්ගේ සහෝදරයා වන කිට්ඨිසිරිමේඝ සුගලා දේවියගේ පියාය. ඇයගේ ස්වාමි පුරුෂයා මානාභරණ යන අයයි.මහා පරාක්‍රමබාහු රජු සමඟ රාජ්‍යත්වය පතා ඇය විවිධ අවස්ථාවල සටන් මෙහෙයවා ඇති අතර මොනරාගල දිසාවේ ඇතිමලේ උදම්දොර යන ස්ථානයේදී ඇය පැරකුම් රජු හා කළ සටනේ දී මිය ගියාය.ඇයගේ දේහයේ අවසන් කටයුතු කෙරුණේ එම ස්ථානයේ මිස පොලොන්නරු මීවත්පුර නම් නොවේ.හමුවී ඇති මමිය වෙනත් කාගේ හෝ විය හැකි අතර එය කිසිසේත්ම සුගලා දේවියගේ නොවන බව මම ඉඳුරාම කියමි. අනෙක් වැදගත්ම කරුණ ශරීරය සමඟ වස්තුව නිදන් කිරීම අපේ රජ සිරිතේ නොතිබුණු එකකි.උපාලි සමරසිංහගාමිණි ඔබේසේකරපාදක සටහන් හා ඡායාරූප(පොලොන්නරුව විශේෂ)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=af13100611</link>
    <topic>ඝාතකයන් ගැන හෝඩුවාවක් සොයා සීසීටීවී පිරික්සයි</topic>
    <author/>
    <content>නිවෙස්වල තනිවම සිටින වයෝවෘද්ධ කාන්තාවන් ඝාතනය කිරීම අතීතයේ සිට සිදුවූවකි. කහවත්ත ප්‍රදේශය මුල් කරගෙන ඇරැඹි මෙවන් ඝාතන ඉන් පසුව දිවයිනේ නොයෙකුත් ප්‍රදේශ රැසකින් ද වාර්තාවී තිබිණි. මෙහි ආසන්නම සිද්ධිය වාර්තාවන්නේ වැලිකඩ පොලිස් බල ප්‍රදේශයෙනි. ඒ ඉකුත් විසි අටවැනිදා රාත්‍රියේදී ය. ඝාතනයට ලක්වූයේ රාජගිරිය මොරගස්මුල්ල ප්‍රදේශයේ පදිංචිව සිටි අසූ හතර හැවිරිදි ලීඩා මාග්‍රට් ලිහිණිය කුමාරි ප්‍රනාන්දු මහත්මියයි.ඇය ඝාතනය කළ බවට තහවුරු වූයේ පශ්චාත් මරණ පරීක්ෂණ වාර්තාවෙනි. ඇය මරා දමා තිබුණෙත් ගෙල සිරකිරීමෙනි. මෙවන් කාන්තා ඝාතන බොහොමයක් මුලින් කී පරිදි පොලිස් වාර්තාවල සඳහන් වූවද මාගරට් ප්‍රනාන්දු මහත්මියගේ ඝාතනය අන් මරණවලට වඩා විශේෂත්වයක් වූයේ ඇය ප්‍රවීණ සිනමාකරුවකු වූ තිස්ස අබේසේකර මහතාගේ නැන්දණිය වූ නිසාය. ඇය අසංකා මොනරවිල කලාකාරියගේ මෑණියන් ද වූවා ය.රාජගිරිය මොරගස්මුල්ල ප්‍රදේශයේ පස්වැනි පටුමගේ පිහිටි නිවෙසක කාමරයක ඇඳක ඇය වැතිරී සිටිනු දුටු නිවැසියන් මේ බව පොලිසියට දන්වා ඇති අතර පසුව සිද්ධියවූ ස්ථානයට පැමිණි වැලිකඩ පොලිසියේ නිලධාරින් ඇය ගෙල සිරකොට මරා දමා ඇති බවට තීරණය කිරීමත් සමඟ ඇගේ ඝාතනය පිළිබඳ පුළුල් පරීක්ෂණ ඇරැඹිණ.මියගිය මාග්‍රට් ප්‍රනාන්දු මහත්මියගේ ඇතැම් ඥාතීන් සිද්ධිය හා ඊට අදාළ පරීක්ෂණ මාධ්‍ය මගින් වාර්තාවීම වැළැක්වීමට දැඩි ප්‍රයත්නයක් ගත් අතර ඊට වැලිකඩ පොලිසියේ සමහර උසස් නිලධාරින්ගේ ද සහාය නොමඳව ලැබිණි.‍කෙසේ වෙතත් නියෝජ්‍ය පොලිස්පති සුමිත් එදිරිසිංහ වැඩබලන කොට්ඨාස බාර සහකාර පොලිස් අධිකාරි ජයන්ත අතපත්තු හා ප්‍රදේශය බාර සහකාර පොලිස් අධිකාරි කමල් පලිස්කාර යන මහත්වරුන් විසින් අදාළ නියෝග ලබාදෙමින් අපරාධ විමර්ශන අංශයේ ස්ථානාධිපතිවරයා ඇතුළු කණ්ඩායමක් මේ සඳහා යොමු කරන ලදී.මාග්‍රට් ප්‍රනාන්දු මහත්මිය‍ ඝාතනය කර තිබූ අයුරු දැඩි නිරීක්ෂණයට ලක් කළ පොලිසිය ඇය මරා දමන්නට හේතු වූ කාරණා මුලින් ම විමර්ශනයට ලක් කෙළේ ය. නිවසේ අල්මාරි කබඩ්, ශීතකරණය ආදිය ඇද දමා මුදල් හෝ රන් බඩු සොයා ඇති බවට පෙනෙන්නට ඇතත් ඝාතකයන් ලොකු වස්තුවක් ගෙනගොස් නැතැයි හෙළිවිය.මරා දමා සිටි ඇගේ රන් මාලය පවා එලෙසම ගෙලේ තිබිණි. ඒත් නිවැසියන්ගෙන් දැන ගන්නට ලැබුණේ ඇගේ අතේ වූ රන් මුදු දෙකක් අතුරුදන්ව ඇති බවකි.කොළඹ කොටුව මහේස්ත්‍රාත් තිළිණ ගමගේ මහතා ඝාතනය සිදුවූ නිවෙසට පැමිණ මහේස්ත්‍රාත් පරීක්ෂණය පැවැත්වූ අතර පසුව පශ්චාත් මරණ පරීක්ෂණය පැවත්විණි.දරුවන් නව දෙනෙකුගේ මාතාවක් වූ මාග්‍රට් ප්‍රනාන්දු මහත්මිය සිය නිවසේ පදිංචිව සිටියේ සිය සැමියා සමඟිනි. ඇගේ දරු‍වෝ සිවු දෙනෙක් ඕස්ට්‍රේලියාවේ පදිංචිව සිටිති. එම නිවෙසටම අල්ලා සැදූ අනෙක් නි‍වසේ ඇයගේ දියණියක් පදිංචිව සිටී.ඝාතනයට ලක්වූ මාග්‍රට් ප්‍රනාන්දු මහත්මියගේ සිරුර දැඩි පරීක්ෂාවට ලක් කළ විමර්ශන නිලධාරීන් ඇගේ සිරුරේ කිසිම බාහිර තුවාලයක් දක්නට නොමැති බව ද හෙළි කරගෙන තිබිණි.ඝාතනය පිළිබඳ පරීක්ෂණ පවත්වන නිලධාරීන්ගේ දෙනෙත් යොමු වුණේ ඒ අවට ඇති පරිසරය දෙසට ය. නිවෙසට ඈතින් මත්කුඩුවලට ඇබ්බැහිවූවන්ගේ පාරාදීසයක් ඇති බැවින් ම මාග්‍රට් ප්‍රනාන්දු මහත්මිය ගේ නිවෙසට ඇතුළු වූයේ ඒ අවට පදිංචිකරුවෙකු ද යන සැකය තවමත් පොලිසිය බැහැර නොකරයි. කිසියම් උදව්වක් සඳහා පැමිණි පුද්ගලයකු මැය ඝාතනය කළේ ද යන සැකය ද පොලිසියට ඇතිවී තිබේ.සිද්ධිය වූ දිනට දින දෙකකට පමණ පෙර ඇගේ සැමියා වත්තල පදිංචි සිය දියණියගේ නිවෙසට ගොස් සිටි අතර ඒ කාලයේදී මාග්‍රට් මහත්මිය නිවෙසේ සිට ඇත්තේ තනිවම ය. පසුගිය විසි අට වැනිදා තම මවගේ දුක සැප සොයා බැලීමේ අරමුණෙන් ඇගේ දියණියක් නිවෙසට දුරකථන ඇමතුමක් දී ඇතත් ඊට ප්‍රතිචාර ලැබී නැත. ඒ බව එම දියණිය ඊට යාබදව ඇති ‍පල්ලියේ පූජකවරයාට දන්වා ඇති අතර ඔහු නිවෙසට පැමිණ සෝදිසි කිරීමේදී මාගරට් මහත්මිය කාමරයක ඇද මත වැටී සිටිනු දක්නට ලැබී ඇතැයි කියති.පරීක්ෂණ පැවැත්වූ පොලිසිය තවමත් සැකකරන්නේ මාගරට් මහත්මියට කිසියම් උපකාරයක් කිරීමටපැමිණි අයකු විසින් මෙම ඝාතනය සිදුකර ඇති බවයි‍. එහෙත් එය තහවුරු කරගැනීමට අවශ්‍ය සාක්කි මෙතෙක් හමුවී නැත.මේ අතර විමර්ශකයන්ගේ උකුසු ඇස් ඊට යාබද නිවෙසක ඇති සීසීටීවී කැමරාවක් වෙත ද යොමු වී තිබිණි‍. එම සීසීටීවී කැමරාව පරීක්ෂාවට ලක් කළ නිලධාරීන්ට ඔවුන් බලාපොරොත්තු වූ හෝඩුවාවක් එහි දැකගන්නට ලැබිණි. ඉන් එකක සටහන් වූයේ කිසියම් පුද්ගලයන් දෙදෙනෙකු මෙම නිවෙසට තාප්පයෙන් පනින ආකාරයයි. ඔවුන් ගෙවත්තට ඇතුළුවන අයුරු ද සටහන්ව තිබුණත් එම රූපරාමු අපැහැදිලි විය.ඒත් පරීක්ෂණ අත් නො‍හළ නිලධාරීහු ගෙවත්තට පනිණ මොවුන් කවුරුන් දැයි හඳුනා ගැනීමට දැඩි මහන්සියක් ගත්ත ද එය ද ව්‍යර්ථ විණි. ගෙවත්තට ඇතුළුවූ ඔවුන් පසුව ගේට්ටුව විවර කරගෙන ඉවත්ව යන අයුරු ද සටහන්ව ඇතත් මොවුන් කවුදැයි පැහැදිලිව හඳුනාගැනීමට තවමත් පොලිසියට නොහැකිවී තිබේ. එහෙත් අපැහැදිලි එම ඡායාරූප තාක්ෂණික ක්‍රම වේදයක් මගින් හඳුනා ගැනීමට පෞද්ගලික ආයතනයක් වෙත භාරදී තිබේ. මේ අතර එම නිවසේ ම තිබූ තවත් කැමරාවක් පසුගිය අගෝස්තු මස සිට අක්‍රියවී ඇති බව ද පොලිසිය අනාවරණය කරගෙන ඇති අතර මේ බවක් එම නිවැසියන් පවා දැන සිට නැතැයි ද පැවසේ.කෙසේ වෙතත් මාග්‍රට් ප්‍රනාන්දු මහත්මිය මරා දැමුවේ ඇයි දැයි දැනගැනීමට මෙතෙක් විමර්ශන පවත්වන නිලධාරීන්ට නොහැකි වී ඇති අතර පොලිසිය ඇයගේ නිවෙස අවට පදිංචිකරුවන් විශාල පිරිසකගෙන් ප්‍රශ්න කර තිබේ. නු‍ෙග්ගොඩ පොලිස් කොට්ඨාසයට අනුයුක්ත බුද්ධි අංශ නිලධාරීන් හත් දෙනකු ද මේ සඳහා යොදවා ඇතැයි සහකාර පොලිස් අධිකාරිවරයෙක් පවසයි.වයෝවෘද්ධ වුව ද ශක්තිමත් කාන්තාවක වූ මාග්‍රට් මහත්මිය ගේ නිවෙසට ඇතුළු වූ ඝාතකයන් ඇය නිවෙසේ තනිවම සිටින බව කලින් දැන සිට ඇතැයි යන්න පොලිසියේ විශ්වාසයයි. වටිනා කියන දෙයක් ඔවුන් පැහැරගෙන නොයාම නිසා ඝාතකයන් එම ප්‍රදේශයේ ම පදිංචිකරුවන් හෝ මත්කුඩුවලට ඇබ්බැහිවූවන් ද වන්නට ඇතැයි පොලිසිය නැවත නැවතත් සැක පහළ කරයි.තාප්පයෙන් පැන නිවෙසට ඇතුළු ව‍ූ ඔවුන් මාග්‍රට් මහත්මිය හඳුනාගැනීම නිසා ඇයගේ ගෙල සිරකොට මරා දමන්නට ඇතැයි ද සැකකෙරේ.එහෙත් නිවෙසට ආ ගිය සේවකයකු ගැන සැකයක් පොලිසිය සතුව පවතී. මේ වනවිට ඔහු අතුරුදන්වී සිටීම එම සැකයට හේතුවයි. ජංගම දුරකථන අංක ඔස්සේ ඔහු සොයා ගැනීම විමර්ශන කණ්ඩායමේ බලාපොරොත්තුවයි.“රැගෙන ගොස් ඇති බව කියනරත්රන් මුදු දෙක කිසියම් උගස් මධ්‍යස්ථානයකට උගස්කොට හෝ විකුණා හෝ ඇත්දැයි දැනගැනීමට පොලිසිය දැඩි උත්සාහයක් දරා ඇත්තේ ඒ උගක්කරුවන් කවුදැයි හඳුනා ගෙන මෙම මිනිස් ඝාතනයේ හෝඩුවාවක් හෝ දැන ගැනීම සඳහා බව ද කියති.ඇගේ සිරුර පිළිබඳ පැවති පශ්චාත් මරණ පරීක්ෂණයේදී හෙළි වූයේ ඇගේ මුවත් නාසයත් සිර කිරීමෙන් මෙම ඝාතනය සිදුවී ඇති බවකි.ඇගේ ගෙලේ ඇති අත්ල හා ඇඟිලි සටහන් හඳුනා ගෙන එම සටහන් ඩී.එන්.ඒ. පරීක්ෂණයක් සඳහා යොමු කිරීමට ද පොලිස් විමර්ශකයන්ගේ බලාපොරොත්තුවයි.කෙසේ වෙතත් පත්‍රය මුද්‍රණයට යන මොහොත වනතුරුත් මාග්‍රට් මහත්මියගේ ඝාතකයන් අල්ලාගැනීමට වැලිකඩ පොලිසිය සමත් වී නොතිබිණි.කීර්ති මෙන්ඩිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=af13100612</link>
    <topic>නිසි ලෙස ඉගෙනීම හොඳම ගුරු උපහාරයයි</topic>
    <author/>
    <content>ගුරු සිත නොරිදවා වේලාව නොවරදවා බැති පෙම් උපදවා අකුරු උගනී කුමරු සොඳවාඑදා අධ්‍යාපනය ලැබීමේ දී ගුරුවරයාගේ සිත නොරිදවා කලට වෙලාවට ඉගෙනීම කළ යුතු බව සඳහන් ය. විශේෂයෙන් ගුරු කේන්ද්‍රීය අධ්‍යාපනයේ වැදගත්ම සාධකය වූයේ ගුරුවරයා ය.ගුරුවරයා හඳුන්වන්නේ සම්පතක් ලෙස ය‍. අනෙක් ගුරුවරු ‘ගුරු මෑණිවරු’ ගුරු පියවරු’ ලෙස ද හැඳින්වෙයි. මවුපියන්, රජු, පූජ්‍ය පක්ෂය මෙන් ම ගුරුවරයා ද පිදිය යුත්තෙකි‍. මේ උතුම් වෘත්තිය එදත් උපහාර ලැබූ, අදත් උපහාර ලබන හෙටත් උපහාර ‍හිමි තනතුරකි.ගුරු කාර්යය , ගුරු භූමිකාව, ගුරු කාර්ය සාධනය, ගුරු වැඩ ඇගැයීම, ගුණාත්මක ගුරු සේව‍ය, ඵලදායිතාව, ගුරු කාර්යක්ෂමතාවය, ගුරු චර්යාව, ගුරු ආචාර ධර්ම, ගුරු නිපුණතා ගුරු යුතුකම්, ගුරු අයිතිවාසිකම් ආදී බහුවිධ සංකල්ප ඇත.පැරණි සම්ප්‍රදායික ගුරුවරයා ඒක මාර්ගික හෝ ත්‍රිමාර්ගික සන්නිවේදනයක් ඇති ව ඉගැන්වීමේ නියුක්ත වූවෙකි.ඒ නිසා ගුරුවරයාගේ කාර්ය තමා විසින් දත් ශිල්ප ශාස්ත්‍ර ගෝලයාට පවරා දීමකි. ඉගැන්වීමට වඩා ඉගෙනුම ඇතැමි විට තිපල් කසායක් බඳු විය.එපමණක් නොව එදා ගුරුවරයා දුන් ක්‍රමයේ යම් සැරපරුෂ බවක් ද විය.‍වර්තමානයේ ගුරුවරයා දයාවෙන්, ආදරයෙන්, කරුණාවෙන් ශිෂ්‍යයාට ක්‍රියාකර ඉගෙනුම පරිසරයක් ලබාදෙන පහසුකම් ලබාදෙන මිත්‍රශීලී උපදේශනයක් ලබාදෙන චරිතයකි. ගුරුවරයා දැනුම පමණක් නොව, චර්යාමය වෙනසක් ඇති වන නිපුණතා පාදකවූත් ශිෂ්‍ය කේන්ද්‍රීය වූත් සහභාගි ඉගෙනුමට දිරි ගන්වන අයෙකි. දරුවාගේ සාධන හා ප්‍රාප්තීන් ගැන තෘප්තිමත් ලෙස නිරීක්ෂණය කර දෙගුරුන් සමඟ එක්ව කටයුතු කරන්නෙකි. අනෙක් අතට ගුරුවරයා ද ඉගෙනුම ලබන්නෙකි. දරුවා දැන හැඳින ගෙන ඔහුගේ විභව්‍යතා, අනාවරණය කර, ශක්තීන් හා ප්‍රතිමාන වලට අනුකූලව, නිපුණතා ලබාදීම කරනු ලබන ක්‍රියාකාරී චර්යාවක් ඇති ආදර්ශවත් මානව සම්පතකි.මේ නිසා ගුරු ආධුනිකයා ඉක්මණින් වෘත්තියේ ප්‍රවීණයකු විය යුතු බව මෙ වර ගුරු දිනයේ දී සෑම ගුරුවරයකු ම සිත තබා ගත යුතු ය.‘ගුරු සවිබලකරණය’ යනුවෙන් බොහෝ රටවල කෙරෙන්නේ මේ ගුරු සම්පත ශක්තිමත් කර ගුරු පෞරුෂයක් ගොඩනැඟීමයි.ඇමෙරිකාවේ ක්‍රියාත්මක කැරෙන ගුරු බලකරණය පිළිබඳ කළ අධ්‍යයනයේදී දී පැහැදිලි වූයේසෑම ගුරුවරයකු ම පාසල් වලට බඳවා ගත් පසු අවුරුදු තුනක කාල‍යක් තුළ දී ජ්‍යෙෂ්ඨතම ගුරුවරයකු මගින් සවිබල කිරීමක් සිදුකැ‍රෙන බවයි. ඒ සඳහා පංති කාමර ඉගැන්වීම හා විෂය මාලාව, ශිෂ්‍ය අභිප්‍රේරණය, ශිෂ්‍යයන්ගේ පෞද්ගලික අසමානතා, තක්සේරු කිරීම් හා ඇගැයීම්, දෙගුරු සබඳතා, පෞද්ගලික ගැටලු පාසල් සංස්කෘතිය හා වෘත්තීය සංවර්ධනය සවිබල කිරීමේ මාතෘකා වශයෙන් දක්වා ඇත.පාසලට පැමිණෙන ආධුනික ගුරුවරයාට ගුරු වෘත්තියේ සාධනීය තෘප්තියත් , දක්ෂතා ලබාගැනීමට ඔහු සවිබලකිරීම පාසල් බලධාරින්ගේ වගකීමකි. එක ගුරුවරුන් ද තම විභාග ජයග්‍රහණය ලබා උසස් වූයේ ද පාසලේ ක්‍රියාකාරීන් වූ බැවිනි. විදුහල්පතිවරුන්ගේ වගකීම ශිෂ්‍යයන් නිසි ලෙස ඉගෙනුම ලබයි ද? ගුරුවරුන් උගන්වන්නේ ද යන්න සැලසුම් කොට ප්‍රගති සමාලෝචනය කරමින් කටයුතු කිරීම ය.ආධුනික ගුරු සවිබල කිරීමක දී අවුරුදු දෙක තුනක් තුළ පංති කාමර ඉගැන්වීම හා විෂය මාලාව, ශිෂ්‍ය අභිප්‍රේරණය හා ඇගැයීම දෙ ගුරු සබඳතා ශිෂ්‍ය පෞද්ගලික ගැටලු භාවිතය, රාජ්‍ය අධ්‍යාපන ප්‍රතිපත්තිය, වෘත්තීය සංවර්ධනය හා ගුරු භූමිකාව වැනි මාතෘකා ඔස්සේ පුහුණු කළ යුතු ය. මේ මාතෘකා වැඩි දුරටත් විශ්ලේෂණය කර ක්‍රියාත්මක වන විට ගුරු අධ්‍යාපනයේ පුළුල් පරාසයකට ප්‍රසාරණය වෙයි.නිපුනතා පිරිපුන් ගුරුවරයකුගේ සේවය අපේ පාසල් දරුවන්ට ලැබීමකි.ගුරුවරයා විසින් කළ යුත්තේ තමා ඉගැන්වූයේ කුමක් ද? කෙසේද යන්න ගැන වෙහෙසීම නොවේ. ළමයින් ඉගෙන ගන්නේ කෙසේ ද? ක්‍රියාකාරී වූයේ කෙසේ ද? මනසට ගියේ මොනවාද යන්න ගැන පසු විපරම් කිරීමකි. ඒ අනුව දුර්වලතා මඟ හරවා ගැනීමෙන් අඩුපාඩු සපුරා ගනිමින් හැකියාවන් තවදුරටත් සංවර්ධනය කර ගැනීමකි.වර්තමානයේ ගුරුවරයාට ඉගැන්වීමට ගුරු මාර්ගෝපදේශ සපයා ඇත. ඒවා නිපුණතා පාදක, හෝ ශිෂ්‍ය කේන්ද්‍රීය හෝ ක්‍රියාකාරකම් පාදක විය හැකි ය. අනෙක් අතට පාඩමට පිවිසීම, ගවේෂණය, විස්තර කිරීම, සමප්‍රේෂණය ආදි උපදෙස් සහිත ය. ගුරු සිසු ක්‍රියාකාරකම් සඳහා අවශ්‍ය උපකරණ, ඉගැන්වීමේ හා තක්සේරු කිරීමේ ක්‍රමවේද ද ඇතුළත් ය. එසේ නම් පංති කාමරයේ ගුරු කාර්යය වැඩි ප්‍රමාණයක් සපයා ඇත. එහෙත් වර්තමාන ගුරුවරයාට, රාජකාරි අධික නිසා ඉවරයක් නැති කෙටි ගුරු සාකච්ඡා නිසාත්, පංතියේ ළමයින් සංඛ්‍යාව අධික නිසාත් කලට වෙලාවට, ගුරුවරයකු ලෙස දරුවන් සමීපයට ගෙන ඉගැන්වීම අපහසුතා ඇතැයි අසන්නට ලැබේ.එපමණක් නොව සමහර පාසල්වල විෂය බාහිර කටයුතු හා විෂය සමගාමී කටයුතුවලට උදේ පාසල් කාලය යෙදවීම ගුරුවරයාට දැඩි අපහසුවකි.පාසල්වල උත්සව, කලා උලෙළ ආදි විවිධ කටයුතු වලදී කෙටි ගුරු සාකච්ඡා පැවැත්වීම තුළින් දරුවන්ගේ කාලය අපතේ යයි. සමහරවිට පංතියේ ශිෂ්‍යයන්ගෙන් වැඩි සංඛ්‍යාවක්, පිළිගැනීමේ ගීතය පුහුණුවට, සංදර්ශන පුහුණුවට, නර්තන පුහුණවට යැවීම නිසා ද උදය කාලයේ ශිෂ්‍ය කාලය අපතේ යයි.පාසල් කාලයෙන් පසුව මිස උදය කාලයේ බාහිර කටයුතු නොපැවැත්වීමට විධි විධාන යෙදිය යුතුය. අද අවශ්‍ය වන්නේ සමහරදාට කාලඡේද අටෙන් දෙක තුනක් පමණ නිදහස් ව ගත කරන බැවිනි.ලෝක ගුරු දිනයේදී සඳහන් කරන්නේ ශිෂ්‍යයාගේ හා ගුරුවරයාගේ කාලය උපරිම ප්‍රයෝජනයට ගත යුතු බවකි.ලෝක ගුරු දිනයේ දී අප සියලු ගුරුවරුන් දිවංගත අධ්‍යාපන අමාත්‍ය ආචාර්ය රිචර්ඩ් පතිරණ මැතිතුමාට කෘතවේදි විය යුතුය. ගුරු වැටුප් පිළිගත හැකි මට්ටමකට ගෙනැවිත් ගුරු සේවය, විදුහල්පති සේවය, ගුරු අධ්‍යාපනඥ සේවය, අධ්‍යාපන පරිපාලන සේවය පිහිටුවා ගුරුවරයාට ගෞරවනීය තත්ත්වයක් ලබා දුන්නේ එතුමා විසිනි.ලෝක ගුරු දිනයේ දී පාසල්වල උත්සව උපහාර පැවැත්වීම හොඳ දෙයකි. එහෙත් ඒවා මවුපියනට බරක් නොවීමට ද වගබලා ගත යුතුය. බුලත් කොළයක්, දෙකක්, මල් පොකුරක්, සුබ පැතුම් පතක් ලබාදීම ප්‍රමාණවත් ය. මා එදා පාසල්වල එයට අමතරව ගුරු දිනයේ දී ශිෂ්‍යයන් වෙනුවෙන් ආදේශන පැවැරුම් පත් සෑදීම, හිඟ විෂය ඒකක නිම කිරීම, ඉගෙනුම් ආධාර සෑදීම, පුස්තකාලයට පොත්පත් ලබාදීම වැනි ශිෂ්‍ය කේන්ද්‍රීය කාර්යයන් කිරීමට අපේ ගුරුවරුන් සමඟ හැකි විය. ‍ගුරුවරුන් වන අපේ වගකීම අප වෙත එන අහිංසක දරුවන්ගේ ඇස් පෑදීමය.අභිමානවත් ගුරු පරපුරකට සුබ ප්‍රාර්ථනා කරමි.විශ්‍රාමලත් විදුහල්පතිඩී.සී. ද සිල්වාඇමෙරිකාවේ සිටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=af13100613</link>
    <topic>ඔබ වහන්සේ පුණ්‍යවන්තයි, කළ ශාසනික සේවය අමරණීයයි</topic>
    <author/>
    <content>ඓතිහාසික කතරගම කිරිවෙහෙර රජමහා විහාරයේ විහාරාධිපති රුහුණු මාගම්පත්තුවේ ප්‍රධාන සංඝනායක හා ඌව වෙල්ලස්ස විශ්වවිද්‍යාලයේ කුලපති ආචාර්ය අලුත්වැව සෝරත හිමිපාණන් වහන්සේ දැයෙන් සමුගැනීම සියලු ලෝකවාසී බෞද්ධයන්ට සංවේගජනක කරුණකි. බුද්ධ ශාසනයේ උන්නතියට අමිල සේවයක් කළ උන්වහන්සේ අපවත් වී වදාළේ අමරණීය නාමයක් ඉතිරි කරමිනි.රටේ තරුණ පරපුර ශාස්ත්‍රීය පොතපතට වඩාත් නැඹුරු කළ යුතු බව උන්වහන්සේගේ අදහස වූ නිසා ශාස්ත්‍රීය ලේඛන සහ පුවත්පත් ලිපි රචනා ඔස්සේ ආගමික හා දේශපාලනමය වශයෙන් සමාජ උන්නතිය පිණිස සාර ගර්භ අදහස් උදහස් දශක ගණනාවක් පුරා ප්‍රකාශ කරන ලදී. “මානසික ශික්ෂණය උදෙසා බෞද්ධ භාවනාව සහ වෙනත් ලිපි”, “කතරගම පුද සිරිත්”, “ශ්‍රී ලංකාවේ බෝධි සංස්කෘතිය” සහ “කතරගම ලිපි” උන්වහන්සේ විසින් රචිත කැපී පෙනෙන ග්‍රන්ථ සමහරක් වේ.මෙම ශ්‍රේෂ්ඨ යතිවරයාණන් වහන්සේගේ අවුරුදු 70 ක ජීවිත ගමනේදී රටට සිදු කළ ආගමික, සමාජීය සහ අධ්‍යාපනික මෙහෙවර අති විශිෂ්ට ය. කතරගම ප්‍රදේශයේ දරු දැරියන්ගේ අධ්‍යාපන කටයුතු, ක්‍රීඩා කටයුතු සහ තම පළාතේ ජනතාවගේ ජීවන තත්ත්වය නංවාලීමට උන්වහන්සේ කටයුතු කළහ.දුෂ්කර පන්සල් නඟා සිටුවීම සඳහා ඉමහත් සේවාවක් කළ උන්වහන්සේගේ ශාසනික මෙන්ම බොදු කටයුතු සේවාවන් අගය කරමින් රුහුණු මාගම් පත්තුවේ ප්‍රධාන සංඝනායක පදවියෙන් ද, වර්ෂ 2003 දී මල්වතු විහාර ප්‍රධාන කාරක සංඝ සභාව විසින් “උපාධ්‍යාය” පදවිය ද පිරිනමන ලදී. කතරගම, මොනරාගල හා හම්බන්තොට දිසාවල විහාරාධිපති සංගමයේ සභාපති ධුරය සහ විවිධ බෞද්ධ සමිති සමාගම්වල අනුශාසක ධූරයන් ද දරමින් අමිල සේවා රැසක් තමන් වහන්සේ දිවියෙන් සමුගන්නා තෙක් ජන හිත සුව පිණිස සිදු කළ සේක.බෞද්ධ ශ්‍රාවකයන් වහන්සේලා වැඩ සිටින පන්සල් බිම්, ගමට, පළාතට, රටට ආදර්ශයක් ගෙන දෙන කේන්ද්‍රස්ථානයක් බවට පත්විය යුතු ය යන තිර අධිෂ්ඨානයෙන් නිරතුරුව උන්වහන්සේ කටයුතු කළහ. එබැවින්, සැදැහැවතුන්ගේ අප්‍රමාණ පුද පූජා ලබන මහා පින්බිමක් වන කිරිවෙහෙර රජමහා විහාරස්ථානයේ පූජනීයත්වය සහ පෞරාණිකත්වය ආරක්ෂා කර ගැනීම උදෙසා සෝරත හිමියන් උනන්දුවෙන් සහ කැපවීමෙන් කටයුතු කරන ලදී. කතරගම දේවාලයේ බස්නායක නිලමේ තනතුරට අයත් තීරණාත්මක ඡන්දයත්, කතරගම දේවාලයේ පැවැත්වෙන පිරිත් නිලය, කිරිවෙහෙර විහාරාධිපති සෝරත හිමියන් විසින් හොබවනු ලැබූහ.ඔබ වහන්සේ කළ ශාසනික සේවය අති මහත් ය. උත්තම ගුණගරුක මහා නාහිමියන් වහන්සේට දොහොත් මුදුන් තබා නමස්කාර කරන අතර රට, ජාතිය හා ආගම වෙනුවෙන් කැපවූ ඔබ වහන්සේට නිවන් සුව ප්‍රාර්ථනා කරමි.චමල් රාජපක්ෂශ්‍රී ලංකා පාර්ලිමේන්තුවේ කථානායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=af13100614</link>
    <topic>සසුන් කෙත සරු කරන කණුමුල්දෙණියේ අභිනව නාහිමියෝ</topic>
    <author/>
    <content>දකුණු සිරිලක හම්බන්තොට දිස්ත්‍රික්කයේ, ගිරාව පත්තුවේ, කණුමුල්දෙණිය ග්‍රාමවරය - ප්‍රකට ගිහි පැවිදි පඬිවරුන් රටට දායාද කළ පුණ්‍ය භූමියකි. එවන් ශ්‍රේෂ්ඨ, ධෛර්යවන්ත දනන් අතරින් අභිමානවත් තේජසින් සසුන් කෙත බබළවන ජාඇළ උදම්විට අශෝකාරාමාධිපති කණුමුල්දෙණියේ සුගුණවංශ නාහිමිපාණන්ට අමරපුර සිරිසද්ධම්මවංශ මහා නිකායේ මහානායක අහුන්ගල්ලසිරි සීලවිශුද්ධි මහා නාහිමි ප්‍රමුඛ සුධර්මා කාරක සභාව මඟින් මීගමුව - හලාවත දෙදිසාවේ ප්‍රධාන අධිකරණ සංඝනායක පදවිය පිරිනමා ඇත.හම්බන්තොට ගිරුවාපත්තුවේ කණුමුල්දෙණියේ ශ්‍රී බෝධිපාදාරාමාධිපති අපවත් වී වදාළ කණුමුල්දෙණියේ රේවතාභිදාන නාහිමිපාණන්ගේ ශිෂ්‍යවරයෙකු ලෙසින් වර්ෂ 1967 දී ප්‍රවෘජ්ජා භූමියට පිවිසියහ. වර්ෂ 1978 දී බලපිටිය මහාකප්පිත ස්වේජින් මාලකයේදී උපසම්පදාව ලැබූහ.අතිදක්ෂ ආචාර්යවරයෙකු හා පරිවේණාධිපතිවරයෙකු වශයෙන් අනාගත භික්ෂු පරපුර නිසි මඟට හැඩගැස්වීමෙහිලා කැපවීමක් කළ යතිවරයාණන් වහන්සේ නමකි. සිංහල පාලි සංස්කෘත භාෂාවන් පිළිබඳ පුළුල් දැනීම් සම්භාරයක් ඇති අප නාහිමියෝ පැවිදි දිවියේදී ආදර්ශවත්ව තම සමාජයීය ආගමික මෙහෙවරෙහි නිරත වූ හා නිරත වෙන්නේ කාර්ය ශූරත්වය පෙරමුණෙහි තබාගෙනය.වර්ෂ 1993 ජනවාරි 23 දින ජාඇළ උදම්විට අශෝකාරාමයට වැඩම කරන අප නාහිමියෝ වල් බිහි වී ජරාවාස වී තිබූ මෙම විහාරය ප්‍රදේශයේ දායක කාරකාදීන්ගේ ආධාර උපකාර මත ඉතාම කෙටි කලකින් අංග සම්පූර්ණ විහාරාංගණයක් බවට පත් කළහ.තපෝවෘද්ධ, ගුණෝවෘද්ධ, විනයගරුක හිමිනමක් වශයෙන් ප්‍රචලිත අභිනව නාහිමිපාණන් වහන්සේට අමරපුර සිරි සද්ධම්මවංශ මහා නිකායේ මීගමුව හලාවත දෙදිසාවේ ප්‍රධාන අධිකරණ සංඝනායක ධූරන්දර සිරි පඤ්ඤාධර රේවත වංසාවතංස විනය කීර්ති ශ්‍රී ගෞරව නාමය සහිතව නායක පදවිය කණුමුල්දෙණියේ සුගුණවංශ හිමියන්ට පිරිනැමීමේ විශේෂ දහම් හමුව ජාඇළ උදම්විට අශෝකාරාම විහාරස්ථානයේදී ඔක්තෝබර් මස 6 වැනි ඉරු දින (අද) පස්වරු 2.00 ට අමාත්‍ය පාඨලී චම්පික රණවක මහතා අතින් අක්තපත්‍ර ප්‍රදානය ද, බස්නාහිර ප්‍රධාන අමාත්‍ය ප්‍රසන්න රණතුංග මහතා අතින් විජිනිපත පිළිගැන්වීම සිදු කිරීමට නියමිතය. මෙම සුවිශේෂී අවස්ථාවට පාර්ලිමේන්තු මන්ත්‍රී අතුරලියේ රතන හිමි, දේශබන්ධු කරූ ජයසූරිය මහතා ඇතුළු ගිහි පැවිදි ප්‍රභූන් රැසක් සහභාගි වීමට නියමිතය.වංශනාථ විජේසිංහජනාධිපතිසම්බන්ධීකරණ ලේකම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=af13100615</link>
    <topic>ගෙවත්තේ උස ගස් වවන්න එපා අපට ලැබෙන ශක්තිය අඩුවෙනවා</topic>
    <author>වාස්තු විද්‍යාඥ</author>
    <content>මෙහි මුල් කොටස් පසු ගිය 22 - 29 දිනවල පළ විය. අද පළවන්නේ අවසාන කොටසයි.වාස්තු ශාස්ත්‍රයේ අවකාශ හතරක් සඳහන් කර ඇත. මානුෂික ස්වරූපයේ ඇති අවකාශය, ඉදිකර ඇති අවකාශය, භූමියේ ඇති අවකාශය සහ අන්තරීක්‍ෂ අවකාශයයි. වාස්තු ශාස්ත්‍රය මගින් මේ අවකාශයන් සියල්ලගේම සහයෝගය ලබා ගැනීමට උනන්දු වේ. එසේම එම වාස්තු ශාස්ත්‍රයේ අරමුණු නම් නි‍ෙවසේ පදිංචිකරුවන්ගේ සිරුරට මෙන්ම සිතටද සරිලන සේ නිවාස තැනීමයි.වාස්තු මෙන්ම නූතන ගෘහනිර්මාණ ශිල්පීන්ද සමචතුරස්‍ර හැඩයෙන් මෙන්ම ඍජුකෝණාස්‍ර හැඩයෙන් යුත් නම් එයින් ලැබෙනුයේ ආරක්‍ෂාව සර්ව සම්පූර්ණ බව සහ ස්ථාවරත්වයකි. කලාත්මක හැඩයක් වන ත්‍රිකෝණාකාර සහ රවුම් හැඩයන් මගින් පෙන්නුම් කරනුයේ ප්‍රසන්න බවේ ප්‍රගතියයි. මේවා නූතන ගෘහ නිර්මාණ ශිල්පීන්ට ජනප්‍රිය වුවද වාස්තු ශාස්ත්‍රයේදී පිලි නොගනී. වාස්තු ශාස්ත්‍රය මගින් සමචතුරස්‍රාකාර හෝ ඍජුකෝණාස්‍රාකාර වල ඇති අවකාශය මගින් සාමාකාමී නිදහස් දිවි පැවැත්මකට සුදුසු කම්පනයන් ඇති කරන බවට පිලිගැනේ. වාස්තු වේදය හා බැණු උද්‍යාන අලංකරණය වාස්තු විද්‍යාව හා වාස්තු විද්‍යා තාක්ෂණය පිළිබඳ ලියන ලද මුල්ම ග්‍රන්ථය වනුයේ “ප්‍රණවා වේද” නම් වු ග්‍රන්ථයයි.විද්‍යාත්මක හා ගණිතමය තාක්ෂණයෙන් තොරව ඉතිරිව ඇත්තේ අන්ධ විශ්වාසයකින් හා අර්ධ සත්‍ය පමණි. එසේ වූවද ගෘහ නිර්මාණ ශිල්පයේ, මූර්ති ශිල්පයේ විශාරදයෙක් මෙන්ම ගුරුවරයෙක්ද වූ ආචාර්ය ගණපති ෂාප්ති (ඉන්දියාවේ තමිල්නාඩුවේ) ප්‍රයත්නයක ප්‍රතිඵලයක් ලෙස වාස්තු විද්‍යාව සම්පූර්ණයෙන්ම නඟා සිටුවන ලදී. ඔහු වාස්තු විද්‍යාව හා වාස්තු විද්‍යාවට අදාළ ග්‍රන්ථ පරිවර්ථනය කර මමුනිමෙයන් විසින් හඳුන්වා දෙන ලද මේ මහඟු ශාස්ත්‍රයට නව ජීවයක් ලබාදෙන ලදී. අඩංගුව ඇති ශක්තිය වූ කලී වාස්තු පුරුෂ මණ්ඩලය හෙවත් මේ භෞතික තලයේ ඇති සාරය වේ. ගොඩනැගිල්ලකට ආවරණය වී ඇති අවකාශය ප්‍රාසාද නම් වේ. පුරුෂ මණ්ඩලය නම් ජීව ගුණය ඇති කරන ලද ගොඩනැගිල්ලකි. එවැනි ගොඩනැගිලක් විශ්වයේ කම්පනයෙන් යුත් ජිවී සංගීත ඒකකයකි.බොන්සායි ගස්වල බලපෑමඑවන් අතීතයකට නෑකම් කියන නිවෙස් අලංකරණය සඳහා ශාක වැවීම අනාදිමත් කාලයක සිට පැවත එන්නක් බව අපට වැටහෙනු ඇත. වාස්තුවේදය සමඟ බද්ධ වූ අංගයක් ලෙසත් නිවෙස් අලංකරණය සඳහා නිවස තුලත් ඒ අවටත් ශාක වැවීමට මිනිසා පුරුදුව සිටියත් එයින් ඇතිවන යහපත අයහපත ගැන අනවබෝධයෙන් කටයුතු කිරීම තුලින් විවිධ ව්‍යවසනයන්ට ලක් වී ඇති බව බොහෝ සෙයින් දක්නට ඇත. පංචභූත පිහිටීම පෘථිවියේ අට දිශාවත් ගැන මනා අවබෝධයෙන් ක්‍රියා කරන නිවැසියන් හට දිනෙන් දින ධනාත්මක ශක්තීන් ළඟා කර ගත හැකි බව දැන සිටි ඔවුන් ඍණාත්මක ශක්තීන් බැහැර කර සතුට සෞභාග්‍ය, නීරෝගී සුවය අත් විදීමට හැකි පරිදි නිවෙස අවට පරිසරය උද්‍යානයක් ලෙස අලංකාර කරගෙන ඇති බව දක්නට ඇත.නිවෙසක අලංකාරය වැඩිවීමටත් මිනිසාට ස්වභාවික පරිසරයක් තුල ජිවත් වීමටත් සුදුසු වටපිටාවක් තම ගෘහය තුල හා අවට ඇති කරගත යුතු වේ. එහිදී උද්‍යාන අලංකරන හා ශාක වැවීම මුල් තැනක් ගනී. මෙය සැලසුම් කිරීමේ දී මනෝ භාවයට සරිලන ලෙස කර ගැනීමටත් සතුට සෞභාග්‍ය උදාවෙන ලෙස කර ගැනීමත් වැදගත් වේ. හිත නිසංසල විනෝදය සතුට තම සිතට පැමිනෙන පරිදි නිම විය යුතුයි. සිසිලස දෙන සැපදායක පරිසරයක් විය යුතුය. සාරවත් නිල් පැහැයක් ඇති වටපිටාවක් තුලින් සැහැල්ලු බවත්, නිසංසල බවත්, හිත තුලට ඇතුළ් වේ. මෙහිදී නිවෙස පිහිටි අට දිශාව එම දිශාවන්ට අයිති වර්ණ ගැනත් සැළකිලිමත් විය යුතුයි.භූමී භාගයක උස ගස් වැවීම නුසුදුසුවේ. එයින් අපට ලැබෙන ශක්තීන් හීන වනවා සේම අන්තරීක්ෂ ශක්තියට බාධා පැමිණීමෙන් නිවසියන්ගේ ආර්ථික, මානසික, කායික, සෞඛ්‍ය යන අංශයන් පීඩා ගෙනදීමට ඉඩ ඇති බැවැනි. මේ දිශාවට තණ පිටි වැවීම හා කප්පාදුකර සකස්කර ගන්නා ශාක පදුරු නිල්, කොළ, දම්පාට, කහ පාට ඇති ශාක පත්‍ර හා මල් පිපෙන ශාක ඉතා සුදුසු වේ. විශේෂයෙන් තණ පිටියක් සැකසීම ඉතා සුභ වේ. අපෝ ධාතුව ( ජල ධාතුව) ක්‍රියාත්මක වන මේ දිශාව තුළ තණ පිටියක් තිබීමේ විශේෂ වශයෙන් ජල ධාතුව තැන්පත්කර ගන්නා සේම එම තණ පිටිය තුළින් ජලාංශු වාෂ්පීකරණය වී ජල ධාතුව නිරන්තරයෙන් ක්‍රියාත්මක වී පැවතීමද එම භෞතික ක්‍රියාකාරකමට අපි දායක වන්නා සේම එහි ජීවත් වන අයවලුන් හට ධනාත්මක ශක්තීන් ළඟා කරනු ඇත. ශාක පඳුරු අඩි 3-4 ප්‍රමාණයට නඩත්තු කර ගැනීම ඉතා වැදගත් වේ.කුඩා පඳුරු සහිත ශාකයක් වූවත් බොන්සායි ගස් නිවෙස් ඉදිරිපිටට හා නිවෙස් තුලට සුදුසු නොවේ. එයට හේතුව වනුයේ විශාල වෘක්ෂයක් තැටියක සිටුවා එහි පංච භූත ශක්තිය බිඳ ඇති බැවින් ස්වාභාවික ක්‍රියාවලියට පටහැනි ක්‍රියාවක් සිදුවීම තුළින් ඍණාත්මක ශක්තීන් ක්‍රියාත්මක වී අප බලාපොරොත්තු වන ස්වාභාවික ක්‍රියාවලියට අවාසියක් ගෙන දෙන නිසාය. නිවෙසේ ඉදිරිපස කුමන දිශාව වූවද රතු මල් පිපෙන ශාක, කටු සහිත ශාක හා රෝස වැනි ශාක වලින් අලංකාරය වැඩි වූවත් ඍණාත්මක ශක්තිය නිවෙස තුළට පිවිසේ. එම දිශාවට ඉතා සුභ ශාකයක් ලෙස බුලත් සුදුසුය.එතුළින් සාමය, සතුට, සෞභාග්‍ය උදා වන්නා සේම, තමන්ගේ අනන්‍යතාවය පිළිබිඹුවේ. නිවෙසේ ප්‍රධාන දොර ඉදිරි පිටට නෙලුම් මල් පිපෙන ජල පොකුණක් නිල් දම් කහ සුදු වර්ණ සහිත ජල බඳුනක් දොර ලඟ දකුණු පැත්තේ තැබීම ඉතා යහපත් වන අතර උතුර, නැ‍ෙඟනහිර දිශාවට වඩාත් සුදුසුය. නමුත් දකුණ, බටහිර දිශාවට පිහිටා ඇති නිවෙස්වලට ජල පොකුණ සුදුසු නොවන බවද, සිහියේ තබාගත යුතුය. දකුණ දිශාව, බටහිර දිශාවට ප්‍රධාන දොර පිහිටා ඇති නිවෙස්වලට මල් සහිත ජල බඳුන් තබන්නේ නම් නිවෙසට ඇතුල් වෙද්දී වම් අත පැත්තෙන් තිබීම සුදුසුවේ.උතුර, ඊසාන, නැ‍ෙඟනහිර පරාසය තුළ උස ගස් රෝපණය කිරීමට අවශ්‍ය වන්නේ නම් බෙලි ශාකය ඉතා සුදුසු වන අතර ශ්‍රී ලක්‍ෂ්මි දෙවඟනගේ බැල්ම ආශිර්වාද, ආරක්ෂාව සැලසෙනු ඇත. යම් විටෙක උතුරු, ඊසාන පෙදෙසේ ස්වාභාවිකවම බෙලි ගසක් පිහිටි ඉඩමක් වාසනාවන්ත භූමියක එක් ලක්ෂණයකි. එවන් භූමියක පදිංචිව සිටින නිවැසියන් ආගමානුකූල ජීවිතයක් ගත කිරීම තුළින් යහපත දෙගුණ තෙගුණ කර ගැනීමට හැකි වනු ඇත. කිසිවිටෙකත් එම ශාකය ඉවත් නොකළ යුතුමය. එම පෙදෙසේ උසට වැඩෙන වෙනත් කිසිදු ශාකයක් නොතිබිය යුතුය. කුමන දිශාවකට වුවද නිවසේ ප්‍රධාන දොර ඉදිරියෙන් උල් තුඩු පත්‍ර ඇති තාල වර්ගයේ ශාක සුබ නොවේ.නිවෙසේ ඉදිරි පිට තුර්ෂි (මදුරු තලා) රෝපණය කිරීම ඉතා සුබ ය. වඩාත් වැදගත් වන්නේ ඊශාන නිරිත දිශාවට රෝපණය කිරීමයි. මේ ශාකය හින්දු බැතිමතුන් ශූද්ධ වූ , පූජනීය වූත්, බලවත් වූත් ශාකයක් ලෙස සලකනු ලබයි. මෙහි ප්‍රභේද දෙකක් ඇත.දම්පාටට හුරු ශාකය විෂ්ණු දෙවින්ගේ ශාකයක් ලෙසත්, ආයුර්වේදීය ශාකයක් ලෙසත් සෙම්ප්‍රතිශ්‍යාවෙන් හා සෙම්රෝග වලින් හට ගන්නා රෝග වලින් ආරක්ෂා වීමටත් ඉතා ප්‍රබල ශාකයකි. හින්දු බැතිමතුන් තුර්ෂි පූජා නමින් විශේෂ පූජා ක්‍රමද පවත්වනු ලබයි. එ්වාට ආවේනික වූ ගාථා පාඨ, ගායනයන් දක්නට ඇත. බෙහෝ සෙයින් වියළි කලාපයේ දක්නට ඇති සුදු පැහැති තුර්ෂි ශාකය උතුරු නැ‍ෙඟනහිර ද්‍රවිඩ වැසියන් බුලත් විට සැපීමේදී බුලත් වෙනුවට මේ ශාක පත්‍ර ප්‍රයෝජනයට ගන්නා බව දක්නට ඇත. මදුරුවන් දශ්ට කිරීමෙන් වැළකීම සඳහාද මේ ශාක පත්‍ර භාවිතයට ගනී.තුර්ෂි පැලය ගෙනෙන වාසනාවමල් පිපෙන ශාඛ අතුරින් සමන් පිච්ච, රෝස පැහැති මල් සහිත ශාක හා රෝසමල් පඳුරු නිරිත දිශාවේ රෝපණය කිරීම තුලින් ඍණාත්මක ශක්තීන් ක්‍රියාත්මක වන එම දිශාවේ ධනාත්මක ශක්තීන් ඇති කර ගැනීමට හැකි වනු ඇත. උතුරු, ඊසාන, නැ‍ෙඟනහිර ප්‍රදේශයට ජලය සුබ වූවත් උස් වූ දිය ඇලි හා පහතට ගලා හැලෙන විවිධ උද්‍යාන නිර්මාණ සුදුසු නොවේ.එය දකුණු දිශාවට සුදුසුවන අතර නිරිත දිශාවට පිහිටුවා ගැනීම යහපත් වේ. ගිණිකොණ දිශාවට රත්රන්පාට, රතු පාට, තද රෝස, තඹපාට සහිත ශාක වැවීමත් බටහිර, දකුණ දෙසට උස් වූ ශාක, පත්‍ර වැඩි ශාක (පිහිඹියා) වැනි ශාක අඳුරු සහිත ශාක වැවීම කළ හැකිය. ඉඩ කඩ තිබෙන වටපිටාවක් ඇති ඉඩම් වල කොහොඹ, කෙසෙල්, පොල් හා පලතුරු ශාක වැවීම ඉතා සුබ වුවත් වයඹ හා දකුණු ප්‍රදේශය තුළ රෝපණය කිරීමට වගබලා ගත යුතුය.නිවෙස අසල අතු පත්‍ර විශාල වශයෙන් පැතිරී යන ශාක වවන්නේ නම් අතු පද්ධතිය වෘත්තාකාරව විහිදී යන ප්‍රදේශය බලා එයින් අර්ධ විශ්කම්භය ගැන සිතා නිවසේ සිට එම දුර තබා ශාක රෝපණය කිරීමටත් එ් වපසරියට ආලෝකය හා වතාස්‍රය නොලැබී යාමෙන් නිවසේ බිත්ති හා ව්‍යුහයට ඇති වන හානි අවම කර ගත හැකිවේ. මල් පිපෙන වැල් සහිත ශාක නිවසේ ඉදිරි පිටට සුදුසු වූවද, මුලින් කී දිශාවන් ගැන සිතා උසට වැඩීම පාලනය කිරීමත් නිවසේ ව්‍යුහයේ කොටස් ආධාරක වශයෙන් ඉදි කිරීමද නොකළ යුතුය. එයට වෙනත් ආධාරකයක් සැපයීම හෝ ශාකයට අවශ්‍ය පරිදි නිදහසේ වැඩීමට ඉඩ දීමත් වඩාත් සුදුසුය.නියඟලා, අත්තන , පතොක් , අසුබයියම් විටෙක නිවස උතුරු දෙසට මුහුණලා ඇති විටෙක එහි උතුරත් නැගෙනහිරත් අතර පෙදෙසේ රතු පාට ශාක හෝ රතුපාට මල් පිපෙන ශාක නැතිනම් අසුබ යැයි හඳුන්වන උස් නොවූ ශාක ඇත්නම් එ්වායින් තමන් ආශ්වාදයක් ලබමින් සිටී නම් ඒ ඉවත් කිරීම තුළින් කායික, මානසික පීඩාවක් තම සිත්තුළට එන්නේ නම් එහි අසුබත්වය මග හැරීමට කහ පඳුරු ඒ අවට කළාත්මකව, විධිමත් ලෙස රෝපණය කිරීමෙන් අසුබ ශාක වලින් ඇති වන වාස්තු හානිය නියත වශයෙන් අවම කර ගත හැකි වේ.ඉඩමේ කේන්ද්‍රස්ථානය පිහිටා ඇති ස්ථානය හඳුනාගෙන උද්‍යානය සකස් කළ යුතුය. නොදැන හෝ ඒ මත යම් ඉදිකිරීමක් ඇතොත් මාළුන් සහිත ජල ටැංකියක් ඒ ස්ථානයට සුදුසු මූර්තියක් , ප්‍රතිමා , උද්‍යාන මෙවලම් හෝ ස්වස්ථික ලකුණ එම ස්ථානයට මුහුණලා ස්ථාන ගත කිරීමෙන් යහපත සැලසෙනු ඇත. පැද්දෙන ඔංචිලි උතුරු නැ‍ෙඟනහිර දිශාවට, සත්ව කූඩූ වයඹ දිශාවටත්, උද්‍යාන බංකු උතුරු දකුණු දිශාවටත්, උතුරු , නැ‍ෙඟනහිර දිශාවට මුහුණලා හිඳ ගැනීමට හැකි වන අයුරින් ස්ථාන ගත කළ යුතුවේ.ඇතැමුන් නිවෙස් අලංකරණය සඳහා වෘක්ෂ මුල් වලින් තැනූ නිර්මාණ හෝ එම මුල් ස්වාභාවික පිහිටා ඇති පරිදි ගෙනැවිත් අස්වාභාවික වනසේ මූල මණ්ඩලය උඩට සිටින සේ නිවෙස් අසල තබයි. මෙය කිසිසේත් නොකළ යුතු කටයුක්තකි. එවන් දෑ ඇති නිවෙස් වලට ගොස් සොයා බැලීමේදී විවිධ කරුණු දැඩි ලෙස පීඩා විදින බව තහවුරු වී ඇත. මෙයට කදිම නිදසුනක් අපේ පැරන්නන්ගෙන් උකහා ගත හැකිය.නිවෙස් වල තිබෙන දැවයෙන් නිමවූ වංගෙඩිය තැනීමේදී දැව ක‍ෙඳ් අග මුල ගැන වඩාත් සැළකිලිමත්ව එහි අග කොටස තෝරා වංගෙඩියේ කට තනනු ලබයි. කිසි විටෙක වංගෙඩියේ කට යට අතට නොතබයි. වංගෙඩිය තැබීමේදී කට උඩු අතට තබා ගැනීමට හෝ දිගා කර තැබීමට ඔවුන් වග බලා ගත්හ. එයින් අපට ගතහැකි පාඩම වනුයේ ගහේ ස්වභාවික පිහිටීමට හානියක් නොවන පරිදි නිවෙස තුළ ඇති මේ මෙවලම තබා ගැනීම නොවේද? ඒ වාගේම පැරණි වඩු කාර්මිකයන් දොර ජනෙල් රාමු දොර පියන්, ජනෙල් පියන් සැකසීමේදී ද ගහේ පිහිටීම, ස්වාභාවික මුල අග ගැන අවධානය දැඩි සේ යොමු කර එම නිමැවුම් කරනු ලබයි. මෙසේ නොවූ දොර මගවල් වලින් වාස්තු දෝෂ ඇති වන බව දැන හෝ නොදැන ස්වභාව ධර්මයා විකෘති නොකර කටයුතු කිරීමට ඔවුන් වගබලා ගත්හ. එසේ නම් ස්වභාව ධර්මයා විසින් දුන් මුල අග විකෘති කර අලංකාරය පිණිස යැයි සිතා මෙහි ඇති රූප සටහනේ පරිදි ගෘහ භාණ්ඩයක් හෝ උද්‍යාන මෙවලමක් තබා ගැනීමෙන් වාස්තු දෝෂ ඇති වීමට තුඩු දෙන භූමි ප්‍රාසාද, යාන, සායන යන කරුණු 04 න් කියැවෙන සායන (ගෘහ භාණ්ඩ) වලින් ලැබෙන අසුබ ඵලයක් අත් විදින්නට සිදු නොවන්නේද?අපි සැම විටම සිතිය යුතු කරුණක් ඇත. ස්වභාව ධර්මයාට කැමති සේ අපි ජීවත් වීම මිස එය විකෘති කර හෝ එයට පරිභාහිරව කරන කටයුතු ක්‍රියාකාරකම් තුලින් විවිධ ව්‍යාධි හා පීඩාවන්ට ගොදුරු වන්නේ අපිම නේද යන්න තම තමන්ගෙන් විමසා බැලිය යුතු ප්‍රශ්නයකි. නියඟලා, අත්තන , පතොක් , වරා , බෝගන්විලා , කනේරු, ඉදි, පුළුන්, තල් වැනි ශාක නිවැසින් ඉතා බැහැරව තිබුණාට වරදක් නැත.වාස්තු විද්‍යාඥඑච්. එම්. ජයලත්එන්. ඩී. ටී. (සිවිල්) ඒ. අයි. ඩී. ටී. (ශ්‍රීලංකා)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=af13100616</link>
    <topic>ඓතිහාසික සිත්තම්ගල්ලෙන ඇසළ මහ ‍පෙරහර</topic>
    <author/>
    <content>හම්බන්තොට දිස්ත්‍රික්කයේ, වලස්මුල්ල ප්‍රාදේශීය ලේකම් කොට්ඨාසයේ පිහිටි ඓතිහාසික සිත්තම්ගල්ලෙන රජමහා විහාරස්ථානයේ 46 වැනි වරටත් පවත්වන ඇසළ මහා පූජෝත්සවය හා සංස්කෘතික මංගල්‍යය ඔක්තෝබර් 15 දින සිට 21 වැනි දින දක්වා ඉතා උත්කර්ෂවත් අන්දමින් සැමරීමට කටයුතු සංවිධානය කර ඇත.මෙතෙක් කාලයක් බැතිමතුන්ගේ හා පෞද්ගලික අංශයේ දායකත්වයෙන් පවත්වාගෙන ගිය මෙම පූජෝත්සවය හා පෙරහර සඳහා සිත්තම්ගල්ලෙන රජමහා විහාරස්ථානයේ අභිනව බස්නායක නිලමේ ලෙස අභිෂේක ලද ජනධිපතිතුමාගේ සම්බන්ධීකරණ ලේකම් හා ජාතික සවිය අනුරාධපුර දිස්ත්‍රික් සම්බන්ධීකරණ අධ්‍යක්ෂ කිත්සිරි ගංගානාත් අබේගුණවර්ධන මහතා විසින් මෙම පෙරහර සඳහා ජනාධිපතිතුමාගේ උපදෙස් හා අනුශාසනා පරිදි පූර්ණ රාජ්‍ය අනුග්‍රහය ලබාදීමට මැදිහත් වී මෙම පුණ්‍ය කටයුත්ත සඳහා නව ජීවයක් ලබාදෙන ලදී.අභිනව ප්‍රධාන බස්නායක නිලමේතුමා විසින් මෙම විහාරස්ථානය හා පෙරහර මංගල්‍යය ජාත්‍යන්තර තලය දක්වා රැගෙන ගිය අතර, ජනාධිපතිතුමාගේ හා හම්බන්තොට දිස්ත්‍රික් පාර්ලිමේන්තු මන්ත්‍රී නාමල් රාජපක්ෂ මහතාගේ විශේෂ අවධානයට යොමු කර විහාරස්ථානය අවට මාර්ග පද්ධතිය ලක්ෂ 450ක් වැය කර ඉදිකරන ලදී. තවද ඉහළ විහාරය දක්වා විදුලි ආලෝකය ලබාදුන් අතර වොට් ධාරිතාවය වැඩි කර ට්‍රාන්ස්ෆෝමරයක් අලුතින් ඉදිකිරීම සහ විහාරස්ථානයට තොරතුරු තාක්ෂණ මධ්‍යස්ථානයක් ද ලබා දෙන ලදී. සතර මහා දේවාල සඳහා නිලමේවරයෙකු බැගින් පත්කර පේළි පෙරහරවල් සඳහා නව පණක් ලබාදුන් නව නිලමේතුමා මෙම විහාරස්ථානයේ ඓතිහාසික තොරතුරු ඇතුළත් වෙබ් අඩවියක් ද ආරම්භ කරන ලදී.ශ්‍රී ලංකා වාසී බෞද්ධ ජනතාවට මෙතෙක් කලක් අප්‍රකටව පැවති ඓතිහාසික සිත්තම්ගල්ලෙන රජමහා විහාරස්ථානය වන්දනා ගමන් ආඥා පනත යටතේ ලියාපදිංචි පුජා භූමියක් ලෙස ප්‍රකාශයට පත්කර පුරා විද්‍යා දෙපාර්තමේන්තුව යටතේ ඓතිහාසික ස්මාරකයක් ලෙස නම් කිරීමට කටයුතු කරන ලද්දේ ද ප්‍රධාන බස්නායක නිලමේ ධූරන්දරය හොබවන කිත්සිරි ගංගානාත් අබේගුණවර්ධන මහතා විසිනි. එතුමාගේ ප්‍රධානත්වයෙන් දේවාල නිලමේවරුන් ද, පරිවාර නිලමේවරුන් ද පිරිවරාගෙන මෙම රන්දෝලි පෙරහැර 2013 ඔක්තෝබර් 19 වැනි දින රාත්‍රි 9.00 සිට වීථි සංචාරය කරනු ඇත.ජනාධිපතිතුමාගේ අනුශාසකත්වයෙන් පැවැත්වෙන මෙම ඇසළ මහා පූජෝත්සවයේ රන්දෝලි මහා පෙරහර පැවැත්වෙන අවස්ථාවට මහින්ද රාජපක්ෂ ජනාධිපතිතුමා ප්‍රධාන අමුත්තා ලෙස එක්වේ. ඒ සමඟම ශ්‍රී ලංකා පාර්ලිමේන්තුවේ කථානායක චමල් රාජපක්ෂ, ආර්ථික සංවර්ධන අමාත්‍ය බැසිල් රාජපක්ෂ, ඌව පළාත් ප්‍රධාන අමාත්‍ය ශෂින්ද්‍ර රාජපක්ෂ, හම්බන්තොට දිස්ත්‍රික් පාර්ලිමේන්තු මන්ත්‍රී නාමල් රාජපක්ෂ සහ ආරක්ෂක ලේකම් ගෝඨාභය රාජපක්ෂ යන මහත්වරු ද සම්භාවනීය අමුත්තෝ ලෙස එක්වෙති.පුරා දින 07ක් පැවැත්වෙන මෙම කලා මංගල්‍යය සඳහා ලක්ෂ සංඛ්‍යාත බැතිමතුන් පිරිසක් පැමිණෙතැයි අපේක්ෂා කරන අතර, විශේෂ ආරක්ෂක වැඩපිළිවෙළක් ද ක්‍රියාත්මක වේ. හම්බන්තොට දිස්ත්‍රික් පාර්ලිමේන්තු මන්ත්‍රී, තාරුණ්‍යයට හෙටක්, නිල් බළකාය සහ දිස්ත්‍රික් සංවර්ධන කමිටු සභාපති නීතිඥ නාමල් රාජපක්ෂ මැතිතුමාගේ මෙහෙයවීමෙන් ජනාධිපති කාර්යාලය ප්‍රමුඛ රාජ්‍ය හා පෞද්ගලික අංශයේ පුර්ණ අනුග්‍රහයෙන් පවත්වන මෙම පූජෝත්සවය සඳහා සහභාගි වෙතැයි සැලකෙන ලක්ෂ සංඛ්‍යාත බැතිමතුන් වෙනුවෙන් සනීපාරක්ෂක පහසුකම්, ප්‍රවාහන පහසුකම්, ජලය, ඇතුළු අනෙකුත් පහසුකම් රැසක් උපරිම මට්ටමින් සකස්කර ඇත.මෙම පෙරහැර ශ්‍යාමෝපාලි වංශික මහා නිකායේ, ශ්‍රී රෝහණ පාර්ශවයේ අනුනායක සිත්තම්ගල්ලෙන රජමහා විහාරස්ථානයේ හම්බන්තර දිසාවේ ප්‍රධාන සංඝනායක සද්ධර්ම කීර්ති ශ්‍රී පූජ්‍ය අගලබඩ පියසිරි නායක හිමියන්ගේ හා කෘත්‍යාධිකාරි පූජ්‍ය කිරම ගුණරත්න ස්වාමීන් වහන්සේගේ අනුශාසනා පරිදි ප්‍රධාන බස්නායක නිලමේ, ජනාධිපති සම්බන්ධීකරණ ලේකම්, කිත්සිරි ගංගානාත් අබේගුණවර්ධන මහතා ඇතුළු දායක සභාව ප්‍රමුඛ ප්‍රදේශවාසීන් මෙහි සංවිධාන කටයුතු සඳහා දායක වී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=as1310061</link>
    <topic>බාබාගෙන් අන්තිම කරදරයි</topic>
    <author>ලිව්වේ - ඉනෝකා සමරවික්‍රම</author>
    <content>බාබාගෙන් අන්තිම කරදරයිමැදපෙරදිග ගෘහ සේවිකාවකගෙන් මිතුරියකට ලියුමක්නිරූපා වෙතවේලාව රෑ මැදියමත් පහුවෙලා. නින්දක් ඇහැ අහලකවත් නැහැ. ඇත්ත ම කිව්වොත් මේ නුවරට රැය එළැඹෙනවාට මං හරි බයයි. සවුදිරටේ දමාම් නුවරට ඇවිත් මේ ගෙවෙන්නේ ද‍හවෙනි මාසේ.“උඹට දැන්ද මාව මතක් වුණේ?” මේ ලියුම දුටුවම ඔයා එහෙම කියන බව මං දන්නවා. ජීවිතේම මගේ දුක අහපු ඔයාට තවත් මගේ දුක කියන්න බැහැ කියලා හිතුණා. ඒ වගේ ම මේ වෙන දේවල් රස කර කර ලියන්න බැහැ. මං මේ ගෙවන්නේ සංසාර ගත කරුමයක්. ඒත් නිරූ අන්තිමට මං හිතුවා ඔයාට මේ හැමදේම ලියල එවන්න. ඔයාට ඇරෙන්න මේ දේවල් කියන්න මට මගේ ජීවිතේ කිසිම කෙනෙක් නැහැ. එදා වගේම ඔයා මාව විශ්වාස කරාවී කියලා මං හිතනවා. ඉස්කෝලේ හතරෙ පන්තියෙ ඉඳල ම ඔයයි මමයි හැම දෙයක් ම ‍බෙදා ගත්තා. ඔයාට මතකද? මං ජයන්ත එක්ක යාළුවෙලා හිටපු කාලේ. ඒ කාලේ ජයන්තයි මායි අතර වෙච්ච හැම කතා බහක්ම, ගිය ගමනක්ම මං ඔයාට කිව්වා මතකද කෙල්ලේ.මට වෙලාවකට හිතෙනවා නිරූපා මං මැදපෙරදිග ආ එක වැරදියි කියලා. ඒත් ඒ වෙලාවේ මට ගන්න වෙන තීරණයක් තිබුණේ නැහැනේ. තාත්තා මැරුණට පස්සේ අම්මට විතරක් පවුල ගොඩදාගන්න අමාරු බව මට දැනුණා. කැම්පස් යන හීනය පැත්තකින් තියලා පොඩ්ඩියි මද්දුයි ගැන හිතලා මං රට ආවේ ඒකයි.එකක් තියෙන්නේ මට හැම මාසෙම නොවරදවාම පඩිය නම් ලැබෙනවා. ඒත් ඒක ගෙදරට එවා ගන්න බැංකුවට යන්න ගෙදර ගෑනිට වඳින්නෙ නැති ටික විතරයි. ඒ ගෑනි හරිම නපුරුයි. ඒ ගෑනිට ඕන එයාගේ සතුට. ඒත් මේ ගෙදර මිනිහා සතුට හොයන්නේ වෙන මාර්ගවලින්.නිරූපා මට ඕන ඔයා ළඟ මගේ ජීවිතේ වමාරන්න. මම පහුගිය ක‍ාලේ නොවිඳිනා දුක් වින්ඳා. අදට වුණත් එහෙමයි. මං මේ ගෙදරට ආව දවසේ මට හුඟක් වැඩ පැවරුණා. ගෙදර ගෑනිට ළමයි තුන් දෙනෙකු ඉන්නවා. බාල ම ළමයට අවුරුදු පහයි. ඒ ළමයා අම්මා ළඟ ඉන්නවට වඩා ඉන්නේ මගෙ ළඟ. අනිත් ළමයි දෙන්නා ඉස්කෝලේ යනවා. රෙදි හෝදන්න, ළමයි බලා ගන්න, ගෑනිගේ වැඩ කරන්න විතරක් නෙමෙයි දැන් බාබාව බලා ගන්නත් වෙලා තියෙන්නේ මට.මට ජයන්තව මතක් වෙනවා. දැන් ජයන්තට දරුවොත් ඇති නේද? අපේ දුප්පත්කමට ජයන්තගෙ අම්මලා අකමැති වුණ එක තමයි මං දමාම්වලට එන්න හුඟක් ම බලපෑවේ. ජයන්ත නම් කැමති වුණා මාව කසාද බඳින්න. ඒත් දෙමවුපියන්ගේ හිත් රිදවලා අපි එකතු වෙලා මොකටද?මේ ගෙවන ජීවිතය සුන්දර නැහැ නිරූපා. අපේ කියලා කෙනෙක් හමුවෙන්නෙත් සිකුරාදට ගෙදරින් එළියට ගියොත් විතරයි. ඒත් ගෙදර ගෑනි මාව එළියට යවන්න කැමති නැහැ. ඒ ගෑනි බාබාට හරි බයයි. මුලින් මුලින් නම් මට උන්ගෙ කතාව තේරුණේ නැහැ. දැන් නම් ටිකක් තේරෙනවා. අපේ රටේ ගෑනු මැදපෙරදිග එන එක හරි මෝඩකමක්. ඔයා දන්නවද මම දැන් කිසිම වටිනාකමක් නැති ගැහැනියක්. ඒ හැම දෙයක්ම සිද්ධ වුණේ මේ ගෙදරදි. මං පුළුවන් තරම් බේරිලා ඉන්න උත්සාහ කෙරුවා. එක දවසක් මම ගෙදර ජනේලයෙන් පනින්න ගියා. ඒත් බාබා මාව ආයෙමත් ඇදලා ගත්තා. මිනිහා මගෙ කම්මුලට ගැහුවා. අපිට මේ අයට විරුද්ධව යන්න විදිහක් නැහැ. මම හරියට හිරකාරියක් වගෙයි.දවසක් රෑ බාබා මගෙ කාමරයට ආවා. ඒ මම ආව මුල් ම දවස්වල. දැන් නම් ඒක සාමාන්‍ය සිදුවීමක්. ඔයා දන්නවද මගෙ දිග කොණ්ඩය දැන් මට නැහැ. ඔයාට මතකද ඉස්කෝලේ යන කාලේ කරල් දෙකට ගොතලා පිට මැද්දට දාගෙන ගිය මගෙ කොණ්ඩේ.බාබා මගේ කාමරයට ඇවිත් යනවා දැකපු ගෑනි පහුවදා උදේම බාබා ගෙදරින් ගියාට පස්සේ මට හොඳටම ගහලා කොණ්ඩේ කපලා දැම්මා. මීට කලිනුත් මේ ගෙදර ලංකාවේ අය කිහිප දෙනෙක් ම ඉඳලා තියෙනවා. ඒ හැමෝටම වෙලා තියෙන්නේ මට වෙච්ච ටිකමයි. බාබා සැර නිසා ගෑනි මට දැන් නරකම විදිහට සලකන්නේ නැහැ. ඒත් නිරූපා මට හරියට කන්න බොන්න ලැබෙන්නේ නැහැ. වෙලාවකට හිතෙනවා කොච්චර අමාරුකම් තිබුණත් එක ගොඩේ වැටිලා හරි අපි එකට හිටිය නම් ඉවරයි කියලා.ඔයා ළඟදි අපේ ගෙවල් පැත්තේ ගියෙ නැද්ද? අම්මට මං සල්ලි යවනවා හැම මාසෙම. අපේ අම්මා නංගිලා දන්නැහැනේ මං විඳින දුක. මේ දේවල් ඉවසගෙන ඉන්නවා ඇරෙන්න වෙන කරන්න දෙයකුත් නැහැ. ඒජන්සියෙන් මාව එව්වේ අවුරුදු තුනකට. තවත් අවුරුදු දෙකයි මාස දෙකක් කොහොම ගෙවා ගන්නද කියලා හිතා ගන්න බැහැ.අම්මා ගේ හදන්න පටන් අරගෙනලු නේද? පොඩ්ඩි මේ පාර ඕලෙවල් කරනවලු. අපේ පවුලේ එකෙක් හරි කැම්පස් ගියොත් මට ඇති. මේ විඳින දහදුක ගැන මට එතකොට දුකක් නැහැ.දැන් මෙහෙට සීතල කාලේ. ඉවසගන්න බැහැ සීතල. ගෙදර ළමයින්ගෙනුත් හරිම කරදරෙයි. පොඩ්ඩ බැරි වෙච්ච ගමන් ඒ ළමයිනුත් අතට අහුවෙන එකෙන් ගහනවා. පොඩි එකා නම් හුරතල්. බාබාගෙන් හරිම කරදරයි. මං මිනිහා කියන ඒවට අකමැති වුණොත් මට තර්ජනය කරනවා. දවසක් මිනිහා මට කම්මුලට ගැහුවා. ඒ වගේ ම ඒ මිනිහා මට ආදරෙයි ද කියලත් හිතෙනවා. ඒත්... අනේ මන්දා නිරූපා මමත් දැන් මේ ජීවිතේට හුරුවෙලා ඉවරයි.අපේ ගෙදර ඩ්‍රැයිවර් ඉන්දියන් කොල්ලෙක්. කොල‍්ලෙක් කිව්වට ඒකාටත් අවුරුදු හතළිහක් විතර ඇති. මිනිහත් එහෙන් මෙහෙන් ඒවා - මේවා කියාගෙන එනවා. මං වැඩිය කතාවට යන්නේ නැහැ. ඔයා දන්නවද නිරූපා ළඟදි මම ඩුබායි යනවා. අපේ ගෙදර අය නිවාඩුවකට මාසයකට ඩුබායි යනවා. ඒ යනකොට මාවත් ගෙනියනවා කියලා බාබා කිව්වා. උන් මාව ඒ ගමන එක්කගෙන යන්නේ මට ආදරේට නෙමෙයි. උන්ගෙ ළමයි බලව ගන්න. ඒත් මට හිතෙනවා එහෙම හරි කමක් නැහැ තව රටකට යන්න පුළුවන් වෙනවනේ කියලා.මට ආසයි වෙලාවක ඔයාට කතා කරන්න. ඒ වුණාට ගෙදර ගෑනි ටෙලිෆෝන් එක තියාගෙන ඉන්නේ එයාගේ කාමරේ. ඒ ගෑනිට නම් ; මම කෑවත් වැරදියි. රූපේ ලස්සන වුණාට ගෑනිගේ හිත ලස්සන නැහැ.පහුගිය සතියේ ගෙදරින් ලියුමක් එවලා තිබුණා. අම්මට ටිකක් අසනීපයි කියලා. ඔයාට පුළුවන් වෙලාවක අපේ ගෙදර පැත්තෙ ගිහින් බලන්න. මගෙ හිතට හරි පාළුවක් දැනෙනවා. ජයන්තගෙන් හිස් වෙච්ච මගෙ හිතේ ආදරේ පිරිලා තියෙනවා. ඒත් ඒ ආදරේ පුදන්න කෙනෙක් නැහැ. මලක් වගේ පිරිසුදුව හිටපු මම අද පරමලක්. ඔයාම කියන්න නිරූපා කවුද දැන් මට ආදරේ කරන්නේ. මැදපෙරදිග යන ගෑනු අයව මිනිස්සු ගණන් ගන්නැත්තේ මේ නිසා වෙන්න ඇති. මං ඉන්න තැනට ජනේලයෙන් ඈත අහසේ පායපු හඳ පේනවා. මේ හඳට දුක කියනවා ඇරෙන්න මගෙ දුක කියන්න මේ අමනුස්ස නගරයේ වෙනත් කෙනෙක් නැහැ. අද බාබා ගෙදර නැහැ. ඒකයි ලියුමක් ලියන්න නිදහස ලැබුණේ. ඒ මිනිහා දමාම්වලින් ඈතට ගිහිල්ලා බිස්නස් වැඩකට. අවුරුදු තුන ඉවරවෙනතුරු මං බලාගෙන ඉන්නේ. අතරමඟ දාලා එන්න බැහැ. අම්මයි නංගිලයි කොහොමද ජීවත් වෙන්නේ. මං රට ආවේ වෙලේ ගෙදරට ඉඩම උගස් කරලා. ගිය මාසේ අම්මා ඒක බේර ගත්තලු.වෙලාවකට කෑමක් බීමක් නැතිව හිතට සතුටක් නැතිව නන්නාදුනන රටක ජීවත් වෙන එක හරි කරුමයක්. මට පුළුවන් නම් මම අපේ රටේ ගෑනුන්ට කෑගහලා කියනවා මොන ප්‍රශ්න තිබුණත් මැදපෙරදිග එන්න එපා කියලා. නිරූපා කොහොමද දැන් වසන්තට. ඔයාලා කවදද බඳින්නේ. මට කියලා එවන්න. මං ඔයා වෙනුවෙන් මොනවා හරි කරන්නම්. මං ආසයි ඔයා මනමාලියෙක් විදිහට පෝරුවේ නගිනවා බලන්න. මට නම් ඒක හීනයක්. කවදාවත් ම හැබෑ නොවන හීනයක්! දැන් මගෙ කොණ්ඩේ බෙල්ල ළඟට විතර වැවිලා. කවුරුවත් මාව දැක්කට අඳුර ගන්න එකක් නැහැ. ඉස්සරටත් වඩා මං ඇදිලා ගිහිල්ලා. මාව දැක්කොත් අපේ අම්මා හූල්ලලා මැරෙයි.අනේ කෙල්ලේ මම හුඟක් දේවල් ලිව්වා. හිතේ හංගගෙන තනිවම අඬඅඬා ඉන්නවට වඩා ඔයාට මේවා කියපු එක සහනයක්. ඔයාට කියන්න බැරි වුණානේ මම ගිය මාසේ පඩියෙන් කරාබු දෙකකුයි මාලයකුයි ගත්තා. ගෙදර ගෑනිත් එක්ක ෂොපිං ගිය වෙලාවක තමයි ගත්තේ. ගෑනි නම් ඒකට කැමති වුණේ ම නැහැ.සමහර වෙලාවට රැයක් දවාලක් නැතිව ගෑනිගේ කකුල් අතගාන්න වෙනවා. අපේ ගෑනි හරි මහතයි. මට සමහර වෙලාවට ඒ ගෑනිගෙ කකුල් අතගගාම නින්ද ගිහිල්ලා. මෙහෙ ආවට පස්සේ හරියකට නිදියන්න ලැබුණෙම නැහැ. කවද හරි මං ලංකාවට ආවහම කරන්නේ හිතේ හැටියට දවසක්ම නිදියන එක. නිරූපා අපෙ අම්මට කියන්න මං හොඳින් ඉන්නේ කියලා. අම්මා, නංගිලා ගැන හිතලා මං දුකත් සතුටක් කියලා ජීවත් වෙනවා. දැන් එළිවෙන්න කිට්ටුයි. පොඩ්ඩක් ඇහැ පියවගන්න ඕන. හෙට උදේට ගෙදර බිත්ති හෝදන්න තියෙනවා. තට්ටු දෙකේ මේ මහා ගෙදර එහෙට මෙහෙට ගිහිල්ලා කකුල් කෙඩෙත්තුව හැදෙනවා. එහෙනම් කෙල්ලේ අදට නවතින්නම්. ඔයාටත් පවුලේ හැමෝටමත් බුදු සරණයි.ලිව්වේ - ඉනෝකා සමරවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=as1310062</link>
    <topic>කෝච්චියේ ඇබැද්දියක්</topic>
    <author>ඉරේෂා දෙවිත්‍රි බණ්ඩාර</author>
    <content>කෝච්චියේ ඇබැද්දියක් - ආචාර්ය දීපාල් සූරියආරච්චිරාජකාරිය නිමාකොට ලහි ලහියේ මරදාන දුම්රිය පොළ වෙත ගියෙමි. සැම දා මෙන් රුහුණු කුමාරි දුම්රිය ප.ව. 3.15ට පස් වන වේදිකාවට ළඟා විය. වේදිකාවේ සිටි සියලුම දෙනා වහා ම දුම්රියට ගොඩ වූහ. ස්ත්‍රීන්, මහලු අය, අසනීප අය හා ළමා ළපටි ගැන නො තකා සවිබල පිරිමි මුලින් ම දුම්රියට ගොඩ වූහ. බොහෝ දෙනා තවත් අය සඳහා ආසන වෙන්කර ගත්හ. මම ද අපහසුවෙන් දුම්රියට ගොඩ වුණෙමි. ජනේලය අයිනේ අසුනක් ලබාගැනීමට යාන්තමින් මා හට ද පිනක් ලැබිණි. සමහර මහලු, ස්ත්‍රීන් හා දුබල අය හිට‍ෙගන සිටිද්දී වෙන් කරවා ගත් ආසන තව ම හිස්ව පවතී. ටිකෙන් ටික එම ආසනවල ඔවුන්ගේ හිතවත්තු අසුන්ගත්හ. එහෙත් වැඩිපුර වාඩිවූයේ පිරිමි පක්ෂය යි. සෙනඟ තව තවත් දුම්රියට ගොඩ විය. දුම්රිය සෙමෙන් කොටුව ස්ථානයට ළඟා විය. එතැනින් ද විශාල මඟී පිරිසක් දුම්රියට ගොඩ වූහ. ඇඟිල්ලක් ගැසීමට වත් ඉඩක් දුම්රිය තුළ නො තිබිණි. වායුපංකා වහලයේ සවිකර තිබුණ ද ඒවා අක්‍රිය ව ඔහේ පැවැතිණි.දුම්රිය සිය ගමන ආරම්භ කළේය. මා ඉදිරියෙන් සුන්දර යුවතියක් හා ඇගේ සැමියා යැයි සිතිය හැකි දෙදෙ‍ෙනක් ද අසීරුවෙන් හිටගෙන සිටිති. එම යුවතිය මනා රූසපුවකින් යුක්ත වූ අතර නිරෝගී ශරීරයක් ඇත්තියකි. එහෙත් බලවත් විඩාවකට පත්වූ බවක් මුහුණෙහි හා වෙනත් ඉරියව්වලින් පිළිබිඹු විය. උරයේ එල්ලා ගෙන සිටි බෑගය තැබීමට වත් ඉඩක් රාක්කවල නො තිබිණි.දුම්රිය රත්මලාන දුම්රියපළ වෙත ළඟා විය. උරයේ තිබූ බෑගයට අත දැමූ ඒ යුවතිය එයින් වතුර ‍බෝතලයක් ගෙන ගුඩු ගුඩු ගා උගුරු දෙක තුනක් බීවා ය. ඉන් පසු ඈ ළඟ සිටි තරුණයාට ද බොන්නට දුන්නා ය. ඔහු ද ඉන් උගුරු දෙක තුනක් බීවේ ය. සාමාන්‍යයෙන් මෙසේ දුම්රියේ දී වතුර බොන්නේ දැඩි පිපාසයක් ඇතිවූ විටක ය. මෙසේ ඔවුන් දෙපළ අපහසුවෙන් යන අතර දුම්රිය කළුතර දුම්රිය ස්ථානයට ළඟා විය. ඈ ළඟ ම වාඩි වී සිටි තරුණයකු අසුනෙන් නැඟිට වේදිකාවට බැසීමට සූදානම් වෙයි. තමා ළඟ තිබූ අසුන හිස් වූ බැවින් ඇය එම අසුනෙහි හිඳගැනීමට සූදානම් වූවා ය.උරයේ තිබූ බෑගය දෙඅතට ගෙන උකුල උඩ තබා හිඳගන්නවාත් සමඟම ඊට ඈතින් සිටි තරුණයකු වේගයෙන් එතැනට පැන සිරුරෙන් ඇයව තල්ලුකර ඇගේ කකුල් හා අසුන අතරට ඔහුගේ කකුලක් දමා එහි වාඩි විය. මෙය දුටු බොහෝ දෙනා එකිනෙකාගේ මුහුණු බලාගත්හ. ඔවුහු බලවත් අප්‍රසාදය පළ කළහ. මා බලාපොරොත්තු වූවේ දැන් දැන් කතාබහක් ඇතිවේය, යම් ආරවුලක් ඇතිවේය කියා ය. එම තරුණයා ඇයට වඩා උසින් අඩුය. ශරීර ශක්තියෙන් ද පොහොසත් බවක් පෙනෙන්නට නොතිබිණි.අහෝ පුදුමයකි! එවැනි කිසිදු දෙයක් සිදු නො වී ය. ඇගේ තෙහෙට්ටුව මුහුණෙන් හා ඉරියව්වලින් පෙනුණ ද සුපුරුදු පරිදි මුහුණෙහි පැවැති සන්සුන්කම හා නිහඬතාව එලෙස ම තිබිණි. එවැනි සිදුවීමක් වූ බවක් එම මුහුණෙහි සටහන් නො වී ය. තවත් වරක් තම බෑගය වෙත අත දැමූ ඇය තවත් වතුර උගුරු දෙක තුනක් බී නිහඬ ව ඈත බලාගෙන සිටියා ය.සමහර පිරිමින් ස්ත්‍රීනට අසුන් දෙනවා මම දුටිමි. එසේ ම සාගරිකා, සමුද්‍රදේවී, රුහුණු කුමාරි සහ නොයෙකුත් කාර්යාල දුම්රියන් හී තම අසුන් විටෙන්-විට මාරු කරමින් ගැහැනු-පිරිමි බොහෝ දෙනා තම සුහදත්වය පළ කර ගනිති. එය මොන තරම් සුන්දර ද?මා සිටි අසුන ළඟ සිටි එක ම ස්ත්‍රිය ද ඇයයි. අලුත්ගමට ළඟා වනවාත් සමඟ ම මාගේ අසුන ඈ වෙත පිරිනැමූයෙමි.ඇගේ බෝතලයෙන් වතුර බිව් තරුණයා මා හට ස්තුති කළේ ය. ඔයාගේ ‘වයිෆ්’ ගොඩක් අමාරුවෙන් නේද සිටියේ? මම විමසුවෙමි. නෑ ඒ මගේ බිරිය නොව නැඟණිය යි. ඔහු දිගෙන් දිගටම මා සමඟ පිළිසඳරක යෙදිණි. ආගිය තැන් ගම් පළාත යනාදී නොයෙකුත් විස්තර කථා කරමින් යන විට ඈ ක්‍රීඩා උපදේශකවරියක බවත් ක්‍රීඩා පුහුණු වැඩ සටහනක් සඳහා උදේ පාන්දර 4.55 සාගරිකා දුම්රියෙන් පැමිණි බවත් එම වැඩසටහන නිමවී ගෙදර යන බවත් දැනගන්නට ලැබිණ. පිළිසඳර තවත් රසවත් විය. ඉන්පසුව දැනගන්නට ලැබුණේ ඈ හෙල්ල විසිකිරීමෙහි ක්‍රීඩාවේ ශූරියක් බවයි. එසේම ජාතික පුහුණුවරියක ලෙස කටයුතු කරන බව ය.ඉනික්බිතිව ඔහු කී දෙයින් මම විස්මයට පත්වීමි!“එනම් ඈ වෙන කවුරුවත් නොව දකුණු පළාතේ කරාතේ ශූරිය වන ඉරේෂා දෙවිත්‍රි බණ්ඩාර බව හා ඈ කළුපටි දෙවන ශ්‍රේණියේ සිටින බව ය. ඈ 2012 වසරේ සමස්ත ලංකා කරාතේ කුමිටේ තරගයෙන් දෙවන ස්ථානය හිමි කරගෙන සිටින බව දැනගත් විට ‍මම තවත් පුදුමයට පත්වීමි. ඉරේෂා වනාහී විදේශ රටවල පවා කරාටේ තරගවලට සහභාගි වී ලංකාවට කීර්තියක් ලබාදුන් දක්ෂ ක්‍රීඩිකාවකි.මම චකිතයට පත්වීමි. මොහොතක් තිගැස්සිණි. ඈ දෙස බැලීමට පවා බියක් සිතට දැනිණි. එහෙත් ඈ සාමාන්‍ය ස්ත්‍රියකටත් වඩා සන්සුන් බවින් සිටීම මට පුදුමයක් ම විය.මට විශාඛාව සිහියට නැඟිණ. ඒ ඉරේෂාගෙන් එදා නිරූපණය වූයේ බොහෝ ස්ත්‍රීනට පමණක් නොව පිරිමිනට ද ලබා ගත හැකි මහඟු ආදර්ශ‍ෙයකි.අද පිරිමින් ගෙන් සියයට අනූවක් පමණ කලිසම හා කමිසය අඳිති. එය සුද්දාගේ ඇඳුමකි. එහෙත් සුද්දා විසින් නිතරම පවසන ‘Ladies 1st’ යන කොටස පමණක් සමහරුන්ගෙන් ගිලිහී ගියේ කෙසේද?ඉරේෂා දෙවිත්‍රි බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=as1310063</link>
    <topic>ගුරු සේවයේ රසකතා</topic>
    <author>පිළියන්දල කැස්බෑවේ</author>
    <content>ගුරු සේවයේ රසකතාහරක් ගණන් කිරීමගුරු සේවයට බඳවා ගත් භික්ෂූන් වහන්සේ සඳහා පූර්ව සේවා ගුරු පුහුණුවක් කිරි වෙහෙරේ දී පැවැත් වීය. පාසල් සුපරීක්ෂණය, ප්‍රජා සබඳතා ගැන දේශන සහ වැඩමුළු වලට සම්පත් පුද්ගලයකු ලෙස සහභාගී වන ලෙස දන්වා තිබුණි. එවකට මා දකුණු පළාතේ ජාතික පාසලක විදුහල්පතිවරයෙකි.සම්පත් පුද්ගලයන් රැගෙන යන වාහනයෙන් යාමට හැකි නිසා මට එදින නියමිත ස්ථානයකට එන්නට උපදෙස් ලැබුණි.මම වෑන් රථයකට ගොඩ වුණෙමි. එහි ඉතා වැදගත්, ප්‍රිය ජනක ශාස්ත්‍රීය සාකච්ඡා විය. පිරිවෙන් අධ්‍යාපනය, බෞද්ධ අධ්‍යාපන දර්ශනය සහ විවිධ හරවත් සාකච්ඡා පැවතුණි.එක් අයකු කිසිදු ශාස්ත්‍රීය කතාවක් නොකොට ගුරුවරුන්ගේ දුර්වලතා විදුහල්පතිවරුන්ගේ වැඩ තහනම් කිරීම්, විනය පරීක්ෂණ ආදී අසුබවාදී කතාම ප්‍රකාශ කරයි. එය හරිම අප්‍රසන්න දෙයකි.මෙ‍ෙස් යන අතර හම්බන්තොට වැව් පිටියක හරක් රංචුවක් තණ කමින් සිටියහ. එක් වරම ඔහු ප්‍රශ්නයක් නැගීය. ‍‘කාට ද කියන්න පුළුවන් අතන එළහරක් කීයද? මී හරක් කීයද? කවුරුත් නිහඬ වූ හ.‘මං කියන්නද ගණන, එළහරක් හැත්තෑවයි, මී හරක් එකසිය දහයයි යනුවෙන් ඔහු ම පිළිතුර දුන්නේය.’එක් සම්පත්දායක අධ්‍යාපන අධ්‍යක්ෂවරයකුට තවත් ප්‍රශ්නයක් යොමු කළේ ය.‘ඔබ තුමාට කියන්න පුළුවන් ද මම ගණන හැදූ හැටි.’‘තරහ වෙන්නෙ නැත්නම් කියන්න පුළුවන්’‘කමක් නෑ කියන්න’‘මුළු හරක් සංඛ්‍යාවෙන් ඔබ තුමා අයත් වර්ගය අඩු කරල ගණන හදන්න ඇති.’එතැන් සිට පූර්ව සේවා පාඨමාලාව නිමවනතුරුම හේ නිහඬව පසුවිය.ගාන්ධර්වයෙක් ඇවිල්ලාපාලි, සංස්කෘත, සිංහල හදාරා ඇති අපේ සිංහල ගුරු තුමා භාෂා විශාරදයෙකි. පර්යාය පද, විරුද්ධ පද, යුගල පද, සමූහාර්ථ පද වියරණය ගැන පුදුම දැනුමක් විය. එතුමා මේ දැනුම ලෝබ නැතුව සිසුන්ටත් ගුරුවරුන්ටත් බෙදා දෙන්නේ නිතර ව්‍යවහාර කරමිනි. විශේෂයෙන් වචනයක නිරුක්තිය, සමාන පද ගැන දක්වනුයේ මතක හිටින විදියට ය.එක් දවසක් පාසල් වත්තට ගේට්ටුවෙන් හරකෙක් ඇතුළු විය. ගුරුතුමා ළමයකුට කතා කළේ ය.‘අන්න අර ගද්‍රභයා එළවන්න’ළමයා තේරුම දන්නේ නැති නිසා බලා ගත් වන ම සිටියි.‘දරුවා ගද්‍රභයා යනු හරකා මිස ඔය ළමයා නොවේ. විගස ඌ එළවා දමන්න.’මේ අසා ගෙන සිටි විද්‍යා උපාධිධාරිණියක් ප්‍රශ්න කළාය.‘සර් ගද්‍රභයා කියන්නේ හරකටද?’‘ඔව් මැතිනිය, හරකාට, මහීෂ, වෘෂභ, ගොනා, හරකා කියලත් කියනවා, එපමණක් නෙවි හරක් රැක බලා ගන්නාට ගෝපාල කියනවා, හරක් මරන්නාට ඝෝඝාතක කියල කියනවා.’වෙනදා මෙන් ම එතුමා ගුරුවරියට විශාල විස්තරයක් කළේ ය.ටික දිනකට පසු ආලින්දයේ අප කතා කරමින් සිටියේ නිදහස් කාල ඡේදයක් බැවිනි. එදින ද හරකෙක් වත්තට ඇතුළු විය. විද්‍යා ගුරුතුමියට “ගද්‍රභ” වචනය වෙනුවට මතකයේ තිබුණේ “ගාන්ධර්ව” යන වචනයයි.“ළමයෝ අන්න අර ගාන්ධර්ව එළවන්න.”එතැන සිටි සංගීත ගුරු තුමා උඩ බැලී ය. බිම බැලී ය. කෝපයෙන් ඇස් රතු වී ගියේ ය.‘ඇයි මිස් මම එළවන්න කියන්නෙ, මං මොන වරදක් කරාටද?’‘අනේ සර් මං කිව්වෙ හරකෙක් එළවන්න, අපේ සිංහල සර් ළඟදි හරකට ගාන්ධර්ව කියල කිව්වනෙ.’යන්තම් එතැනට පැමිණි සිංහල ගුරු තුමා කරුණු පැහැදිලි කළේය.විද්‍යා ගුරුතුමිය සිදුවූ ප්‍රමාදයට අනේක වාරයක් සමාව ඉල්ලුවාය.පිළියන්දල කැස්බෑවේවිශ්‍රාමලත් විදුහල්පතිඩී.සී. ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=as1310064</link>
    <topic>පියාසර යානයක නියමුවන් ගොරව - ගොරවා නිදි</topic>
    <author>සේමාලි කැල්ලපත</author>
    <content>පියාසර යානයක නියමුවන් ගොරව - ගොරවා නිදිඒ දිනය 2009 වසරේ පෙබරවාරි මස 12 වැනිදා යි. අඳුරු ශීතල රැයක් වූ එදින අංක 3407 දරන “කොන්ටිනෙන්ටල්” ගුවන් යානය ඇමෙරිකාවේ නිව් ජර්සි හි නෙවාර්ක් නගරයේ ලිබර්ටි ජාත්‍යන්තර ගුවන් තොටුපොළෙන් ගුවන් ගත විය. එහි ගමනාන්තය වූයේ නිව්යෝක් හි බෆලෝ ගුවන් තොටුපොළයි. එහෙත්, බෆලෝ ගුවන් තොටුපොළට සැතපුම් පහක් තිබියදී යානයේ එන්ජිම හදිසියේ ක්‍රියා විරහිත වූයෙන් ගුවන් තොටුපොළට ඊසාන දෙසින් වූ ප්‍රදේශයක නිවෙසක් මතට යානය කඩා වැටුණේ නියමුවන් දෙදෙනාත් ගුවන් සේවකයන් සහ මඟීන් හතළිස් පස් දෙනකු ද බිම සිටි පුද්ගලයකු ද ජීවිතක්ෂයට පත් කරමිනි.අනතුරට හේතුව ලෙස වාර්තා වූයේ යානය ගුවනේ ඉතා සෙමින් ඇදී යද්දී ඒ බව හෙළි කරමින් නියමු මැදිරියෙන් නිකුත් වුණු සෆ්‍රොවලට නිසි පරිදි ප්‍රතිචාර දැක්වීමට නියමුවන් අපොහොසත් වීමය.මේ පුවත යළිත් ඉස්මතු වූයේ පසුගිය අගෝස්තු 13 වැනිදා ලන්ඩන් බලා ගමන් ගත් ආසන 325 කින් යුතු “A 330” දරන ගුවන් යානයේ නියමුවන් දෙදෙනාට ගුවනේ දී නින්ද ගොස් ඇති පුවත අනාවරණය වීමත් සමඟය. මගීන්ගෙන් පිරී ඉතිරී තිබු මේ ගුවන් යානයේ නියමුවෙක් ගමන අතරමඟදී සිය සහායක නියමුවාට පවසා ඇත්තේ තමා විනාඩි 20 ක පමණ මද විවේකයක් ගන්නා බව ය. එහෙත් අතරමඟදී අවදි වූ නියමුවා දුටුවේ යානය ස්වයංනියමු තත්ත්වයේ තබා අනෙක් නියමුවා ද නින්දට වැටී ඇති අන්දම ය.යානය ගුවන් ගතවී පැය දෙකකට අඩු කාලසීමාවක දී මෙලෙස යානයේ නියමුවන් දෙදෙනාම නින්දට වැටී සිටියේ, යම්කිසි හදිසි අවස්ථාවක් පැන නැඟුණේ නම් යානයේ පාලනය බාර ගැනීමට කිසිවකුත් නො මැතිව ය.ගුවන් ගමනෙන් පසු සිවිල් ගුවන් සේවා අධිකාරිය විසින් කරනු ලැබු විමසීමක දී තමන්ට ගුවනේ දී නින්ද ගිය බව නියමුවෝ පිළි ගත්හ. එයට හේතුව ලෙස ඔවුන් දැක්වූයේ දිගින් දිගටම ගුවන් ගතවීම නිසා ඇතිවූ විඩාව හා තෙහෙට්ටුව බව ඔව්හු පැවසූහ.මේ සිද්ධියත් සමඟ ගුවන් මගීන්ගේ ආරක්ෂාව පිළිබඳ මහා විචිකිච්චාවක් ලෝකය පුරා පැතිර ගිය අතර නියමුවන්ට ගුවනේ දී නින්ද යෑම නිසා සිදුවිය හැකි බරපතළ තත්ත්වය වළක්වා ගැනීමේ වැදගත්කම ගැන ලොව පුරා ගුවන් සේවා අතර දැඩි සංවාදයක් මතු විය.“ස්වයං නියමු තත්ත්වය යටතේ යානයකට ගුවනේ දී ගමන් කිරීම සඳහා හැකියාව තිබුණත් හදිසි තත්ත්වයක් ඇති වුවහොත් යානය පාලනය කිරීම සඳහා නියමුවන් සිටිය යුතුයි.මේ අවස්ථාවේදී නියමුවන් ක්ෂණිකව ක්‍රියාත්මක වීම අවශ්‍යයි. ඔවුන් නිරි මරගාතේ ගන්නා වැරැදි තීරණ නිසා ජීවිත ගණනාවක් අනතුරට පත්විය හැකි” යැයි සිද්ධිය ගැන ප්‍රකාශයක් කරමින් ගුවන් ආරක්ෂාව පිළිබඳ විශේෂඥවරයකු වන ඩේවිඩ් ලර්මවුන්ට් පැවැසීය.නියමුවන්ගේ අධික විඩාව නිසා සිදුවිය හැකි අනතුරුදායක තත්ත්වය ගැන පසුගිය මාසයේ සමීක්ෂණයක් ද පැවැත්විණි. දිගින් දිගටම සේවයේ යෙදවෙන නියමුවන් සහිත යානාවල ගමන් කිරීමට බොහෝ දෙනකු අකැමැත්තක් දක්වන බව ඉන් හෙළි විය.මේ අතර සිද්ධියට අදාළ යානයේ නියමුවන් පවසා තිබුණේ තමන් දෙදෙනාම එක්වර නින්දට නොවැටුණු බවත් සැම විටම අයකු අවදියෙන් සිටි බවත්ය. මේ සිද්ධිය පිළිබඳව ගුවන් මගීන්ට දැනගන්නට ඉඩ නොතැබුණු අතර අදාළ නියමුවන්ම ඒ ගැන සිවිල් ගුවන් ආරක්ෂණ අධිකාරියට දැන්වීම පිළිබඳ ඔවුන්ට ප්‍රසංශාව ද හිමි විය.ඉහත සිද්ධියට අදාළ ගුවන් සේවය කුමක්දැයි තොරතුරු හෙළි නොවූ නමුත් එය එංගලන්තය මුල් කරගත් ගුවන් සේවයක් බවට විශ්වාස කෙරේ. මේ සිද්ධිය ලොව පුරා ආන්දෝලනයක් ඇති කිරීමත් සමඟ ඉන්දියානු ගුවන් සේවාවල නියමුවන් ද නින්දට වැටුණු අවස්ථා කීපයක් ම වාර්තා කෙරිණි.මෙහිදී එයාර් ඉන්දියා නියමුවෝ දෙදෙනා ගුවන් සේවකයන් දෙදෙනකු යානයේ මෙහෙයුම් මැදිරියේ රඳවා යානයේ ව්‍යාපාරික පංතියේ ආසන දෙකක සැප නින්දක පසුවී ඇත්තාහ.සහාය නියමුවා නින්දට යෑමට පෙර ගුවන් සේවකයකු තම ආසනයේ වාඩි කරවූ බව ද වාර්තා විය.එහෙත්, ඒ නියමුවන් දෙදෙනාට දිගටම මෙසේ මගීන් 160 දෙනකුගේ ජීවිත අවදානමේ හෙළන්නට නොහැකි වූයේ සහායක නියමුවාගේ ආසනයේ හිඳුවා ගිය ගුවන් සේවකයා අතින් වැරැදීමකින් යානයේ ස්වයං නියමු ස්විචය අක්‍රීය වීම නිසාය. වහාම අවදි කරවනු ලැබු නියමුවෝ යළි යානය සිය පාලනයට ගත්හ. මේ සිද්ධිය වූයේ එයාර් ඉන්දියා ගුවන් යානය තායිලන්තයේ බැංකොක් සිට දිල්ලිය බලා පියාසර කරද්දී පසුගිය මාසයේදීය.මින්පසු ඉන්දිය ගුවන් සේවා බලධාරීහු ඉන්දියානු ගුවන් ආරක්ෂාව ගැන දැඩි අවධානයක් දැක්වීමට වග බලා ගත්හ. එපමණක් නොවේ බලධාරීහු ඉන්දීය ගුවන් නියමුවන් 57 දෙනකු සම්බන්ධයෙන් පරීක්ෂණ පැවැත්වූහ.2012 වසරේ දී ද එයාර් කැනඩා යානයක මගීහු දොළොස් දෙනෙක් සහායක නියමුවාගේ අත්වැරැද්දක් නිසා තුවාල ලැබූහ. කෙටි නින්දක වැටී සිටි මේ සහායක නියමුවා නිදිමරගාතේ යානය වෙනත් යානයක ගැටීමට යතැයි සිතා එක්වරම යානය පහතට හැරවීම නිසා යානය ඇතුළේ උඩු පිනුම් ගැසූ මගීහු තුවාල ලදහ.ගුවන් නියමුවන් ගේ අධික වෙහෙස හා තෙහෙට්ටුව නිසා ගුවනේ දී නින්ද යෑම පිළිබඳවත් එය වැළැක්වීමට ක්‍රියාමාර්ග ගැනීමට පෙරාතුව සමීක්ෂණ ගණනාවක් පැවැත්විණි.“මං කෙටි නින්දකට වැටී අවදිව බලද්දි සැම විටම අනෙක් නියමුවාත් නින්දට වැටී සිටියා” නියමුවන් අතරින් තුනෙන් එකක් එම සමීක්ෂණයේදී එලෙස පවසා තිබිණි.යුරෝපා පාර්ලිමේන්තුව නියමුවන්ගේ ගුවන් පැය සීමා සඳහා අලුතින් ම අණපනත් ගෙන ඒමට සැරසෙයි. බ්‍රිතාන්‍ය ගුවන් නියමු සංගමය ඒ අණ පනත් ගෙන ඒමට පෙර සමීක්ෂණ ගණනාවක් පැවැත්වූ අතර ඒ මඟින් නියමු සහ මගී අදහස් ද විමසා බැලීය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=as1310065</link>
    <topic>ඉඩෝරයට පොද වැස්සක්</topic>
    <author>ටිරෝනි වෑවලගේ</author>
    <content>ඉඩෝරයට පොද වැස්සක්ෂරීෆ් - මන්මෝහන් සංහිඳියාවබ්‍රිතාන්‍යය තම අධිරාජ්‍ය හකුලා ගැනීමේදී තුවාළ සිදු කළේ එක් රටකට පමණක් නො වේ. ඔවුන් ඇති කළ තුවාල සනීප කර ගනු නො හැකිව තව ම වැලපෙන රටවල් බොහොමයකි. ඉන්දියාව හා පකිස්තානය අයත් වන්නේ ද මේ රටවල් අතරට ය. මේ දෙරට පීඩා විඳින තුවාලය වන්නේ කාශ්මීරය යි.දශක පහකට අධික ඉතිහාසයක් පුරා දිවෙන කාශ්මීර අර්බුදය ගැන පුවත් නොමැති මොහොතක් නොමැති තරම් ය. ඊට හේතුව මේ සුන්දර ප්‍රදේශ‍යේ ගින්දර නො ඇවිලුණු දිනයක් ද නැති තරම් වීම යි. පසුගිය දා යළිත් මේ ප්‍රදේශය මුල් කර ගනිමින් ඇවිළී ගිය ගැටුම් රැල්ලේ ප්‍රතිපලය වූයේ එක්සත් ජාතීන්ගේ මහා සම්මේලනයට ගොස් සිටින දෙරටේ නායකයන්ට කාශ්මීර අර්බුදය සම්බන්ධයෙන් අදහස් හුවමාරු කර ගැනීමට සිදුවීම යි.මීට අමතරව දෙරටේ නායකයන්ගේ හමුවක් ද සිදුවිය. එහිදී ඉන්දීය අගමැති මන්මෝහන් සිං ප්‍රකාශ කළේ කාශ්මීරයේ ඇවිළී යන ගැටුම් සම්බන්ධව පකිස්තානය වගකිව යුතු බවයි. පකිස්තානු ප්‍රකෝප කිරීම් හමුවේ තවදුරටත් ඉවසා සිටීම අසීරු බව ද ඔහු පැවසුවේ ය. එහෙත් මාධ්‍ය හමුවේ අදහස් දක්වමින් පකිස්තාන අගමැති නවාස් ෂරීෆ් පැවසුවේ කාශ්මීර අර්බූදය සම්බන්ධයෙන් ඉන්දියව සමග සංහිඳියාවකට එළඹීමට තමා සූදානම් බවයි.බෙදී වෙන්වූ යුගයේ පටන් ඉන්දියාවට පරම එදිරිවාදියකු වූ පකිස්තානය කාශ්මීරය සම්බන්ධ ව තම අයිතිය කිසි ලෙසකින් අවකත්සේරු කළේ නැත. සුන්දර කාශ්මීර නිම්නයේ දෙරටම අයිතිවාසිකම් කියන භූමි ප්‍රදේශවල ජනගහනය සලකා බැලුව ද වැඩි බර හිමිවන්නේ මුස්ලිම් ජනතාවට ය. කාශ්මීරයේ පැතිර යන ගැටුම්වලින් වැඩි වශයෙන් පීඩා විඳින්නේ මුස්ලිම් ජනතාව බව පැහැදිලි ය.තලේබාන් පාලනය ඇෆ්ගනිස්තානය අත්පත් කර ගන්නා තුරු මෙන්ම සැප්තැම්බර් එකොළහ ප්‍රහාරයෙන් පසු ඇමරිකාව ඇෆ්ගනිස්තානයට අතපොවන තුරු පකිස්තානය සැබවින් ම ඉන්දියාවට ප්‍රබල එදිරිවාදියෙක් විය. එහෙත් පසුගිය දසකයක පමණ කාලයකදී පකිස්තානයට මුහුණ දෙන්නට සිදු වූයේ ලෝක දේශපාලන‍ බලවතුන්ගේ සිතියමෙන් ඉවතට විසි වෙන සිදුවීම්වලට ය. මුස්ලිම් අන්තවාදය, තලේබාන් ත්‍රස්තවාදය, ඇමරිකානු අතපෙවීම් මෙන් ම අභ්‍යන්තර දේශපාලන අස්ථාවරත්වය ද භූමිකම්පා, ගංවතුර ඇතුළු ස්වභාවික විපත්ද එහි ලා සිදු කළේ විශාල කාර්යභාරයකි.එදා ඉන්දියාව සමග තරගයට මිසයිල අත්හදා බැලූ පකිස්තානයට අද තම ආර්ථිකය ශක්තිමත් කර ගන්නා උපාය මාර්ග ගැන අලුතෙන් සිතන්නට සිදු වී තිබේ. නායකයන්ගේ ඝාතන, බලයෙන් පහ කිරීම් සහ අත්අඩංගුවට ගැනිම් කිහිපයකටම පසු හිටපු අගමැතිවරයකු වන නවාස් ෂරීෆ් යළි පකිස්තාන අවුල ලෙහීමේ වගකීමට කර ගසා තිබේ.මීට පෙර අවස්ථාවලදී කාශ්මීර අර්බුදය උණුසුම් වු බොහෝ අවස්ථාවල දෙරටේ අගමැතිවරුන් එකිනෙකාට එල්ල කර ගත්තේ ගිනි පිටවන වාග් ප්‍රහාරයන් ය. එහෙත් මෙවර ඉන්දියාව එලෙසින් ම පකිස්තානයට දෝෂාරෝපණය කළ ද පකිස්තාන අගමැතිගේ ප්‍රතිචාරය බෙහෙවින් සාමකාමී විය.ඔසාමා බින් ලා‍ඩන් මරා දැමීම සඳහා තම රජයට කිසිඳු දැනුම් දීමකින් තොරව ඇමරිකානු හමුදා තම රටට කඩා වැදීම සම්බන්ධව පකිස්තානයට කළ හැකි වූයේ කන්කෙඳිරි ගෑම පමණී. අතීතයේ එරට ට ලොකු ම ගැටලුව කාශ්මීරය වුව ද අද පකිස්තානයට තම දේශසීමා කිහිපයකට ම මායිම්ව සිටින සතුරන්ට මුහුණ දීමට සිදු වී තිබේ.පකිස්තානයේ මේ බිඳ වැටීම හමුවේ කාශ්මීරයට කිසියම් සාමකාමී යුගයක් ගෙවා දැමීමට හැකියාව ලැබුණා යැයි කීමට වුව ද බැරි නැත. එහෙත් සැමදා අලු යට ගිනි පුපුරු තිබිණි. පසුගිය දිනවල යළි දුම් දමන්නට වූයේ මේ ගිනි පුපුරුවලිනි. කිනම් හේතු මත වුව බොහෝ කාලයකට පසු මෙවර දෙරටේ රාජ්‍ය නායකයන් කාශ්මීර‍ය සම්බන්ධයෙන් කිසියම් සංහිඳියාවකින් යුක්ත කතා බහක නිරත වී තිබේ. එය සැබවින් ම සුබදායී ලකුණකි.හින්දු මුස්ලිම් මෙන් ම තවත් විවිධ ජන වර්ගවලින් සමන්විත වන කාශ්මීරය දකුණු ආසියාවේ සුන්දර ම ස්වභාවික පරිසරයෙන් යුතු ප්‍රදේශ අතරින් එකකි. සැබවින්ම යුද ගිනිදැල්වලින් අපවිත්‍ර නොවිය යුතු සම්පතකි. එහෙත් කාශ්මීරය ජීවිත ගණනාවක් අහිමි කළ , ලෙයින් පෙඟුණූ බිමක් වී අවසන් ය. අතීතය යළි කැඳවිය නො හැකි ය. එබැවින්ම අනාගතය වෙනුවෙන් හෝ කාශ්මීරය වෙනුවෙන් කිසියම් සුබවාදී තීරණයකට එළඹීමට ඉන්දිය, පකිස්තාන නායකයන්ට හැකිවන්නේ නම් එය කලාපයට ම යහපතක් වනු ඇත.ටිරෝනි වෑවලගේඉන්දියානුවන් වැඩි පිරිසක් අතර ජනප්‍රියම වාහනය පාපැදියයි. කල්කටාවේ පමණක් දිනකට පාපැදි ගමන් වාර මිලියන 2.5 කට වැඩි බව වාර්තා වේ. එහෙව් කල්කටාවේ නගර බලධාරීහු පසුගියදා නගරයේ ප්‍රධාන මාර්ග 174 ක දිවා කල පාපැදි ගමන තහනම් කළහ. මේ තහනම පාපැදිවලට පමණක් නොව අත්කරත්ත හා රික්ෂෝවලට ද බලපවත්වයි.මෝටර් වාහන නොවන සියලු වාහන දිවා කාලයේ නගරයේ මාර්ගවල දිවීම තහනම් කරමින් පැනවූ මේ තහනමට විරුද්ධව පාපැදිකරුවෝ පසුගියදා පැනවූ නීතිය කඩ කරමින් දිවා කාලයේ අදාළ මාර්ගවල ගමන් කිරීමට පවා උත්සුක වූහ.බටහිර රටවල් තම රටවැසියනට පාපැදිවලින් ගමන් කිරීම ධෛර්යවත් කරද්දී කල්කටාව මෙවැනි තීරණයක් ගැනීම ගැන බොහෝ දෙනා මවිතය පළ කළහ. මේ තීරණයට හේතු වී ඇත්තේ පාපැදි, අත්කරත්ත හා රික්ෂෝකරුවන් නිසා නගරයේ ඇතිවන අධික වාහන තදබදයයි. එහෙත් ඉන්දියාවේ ජනගහනය අධික මුම්බායි නගරයටත් වඩා වාහන අඩුවෙන් දිවෙන කල්කටාවේ බලධාරීන් ගත් මේ තීරණය ගැන කවුරුත් පසුවන්නේ විමතියෙනි.කොලොම්බියාවේ බුවේන් පාස්ටර් හිරගෙදර සිටිනුයේ මත්ද්‍රව්‍ය ප්‍රවාහනය නිසා වරදකාරියන් වූ රැඳවියන්ය. පසුගියදා එම බන්ධනාගාර පාලකයෝ රැඳවි කතුන් සඳහා රූ රැජන තරගයක් පැවැත්වූයේ කාන්තාවන්ගේ දුක්ඛ දෝමනස්ස පහකරලීම සඳහාය.වයස් බේදයකින් තොරව කාටත් සහභාගි විය හැකි මේ රූ රැජන තරගය සඳහා මුනුපුරු මිනිබිරියන් නව දෙනකු සිටින ආච්චි අම්මා කෙනෙක් තිදරු මවක් සහ වයස 65 ක පමණ වැන්දඹු කාන්තාවෝ ඇතුළු රැඳවි කාන්තාවෝ විශාල සංඛ්‍යාවක් සහභාගි වූහ.මේ සිරගෙදර රැඳවි කාන්තාවන් 2000 කට අධික සංඛ්‍යාවක් සිටින අතර රැඳවියන් සඳහා බන්ධනාගාර බලධාරීහු වසර 18 ක සිට මේ රූ රැජන තරගය පවත්වති.ලොව විශාලතම භාණ්ඩ ප්‍රවාහන නෞකාව දැන් දකුණු කොරියාවේ නැව් තටාකාංගනයක තැනෙමින් පවතී. දිගින් අඩි 1300 ක් හා පළලින් අඩි 193 ක් වන මේ නෞකාව බහලුම් ප්‍රවාහනය සඳහා යොදාගන්නකි. ට්‍රිපල් ඊ ලෙස නම් කර ඇති මේ යෝධ නෞකාව ගමන් ආරම්භ කළ පසු ඕලන්දයේ රොටර්ඩැම් හා චීනයේ ෂැංහයි වරයා අතර බහලුම් ප්‍රවාහනය කිරීමට නියමිතය.එකක් ඩොලර් මිලියන 182 කට අධික වටිනාකමකින් යුතු මෙවන් නෞකා 20 ක් දැනටමත් ඕලන්ද නැව් තටාකාංගනයක් මඟින් ඇණවුම් කර ඇත්තේය. වරකට අඩි 20 ක් දිග බහලුම් 18000 ක් ගෙන යා හැකි මේ නෞකාවේ එක් ගමන් වාරයකදී අයි පෑඩ් මිලියන 182 ක්ව සපත්තු කුට්ටම් මිලියන 111 ක්ද රැගෙන යා හැකැයි පැවැසේ.අතිවිශාල මේ නෞකාව ඇමෙරිකාවේ උසම ගොඩනැඟිලි අතරින් එකක් වූ එම්පයර් ස්ටේට් ගොඩනැඟිල්ලටත් වඩා උසයැයි ද වාර්තා වේ.ග්ලෙන් ජේම්ස් ඇමෙරිකාවේ ‍බොස්ටන් නුවර වැසියෙකි. ඉන්නට හිටින්නට තැනක් නැති ඔහුට පසුගිය දිනක වාසනාව පෑදුණේ ඔහුගේ අවංකභාවය නිසාය. පනස් හතර හැවිරිදි ග්ලේන් එදින සවුත් බේල් සාප්පු සංකීර්ණය කරා යද්දී දුටුවේ මහ මඟ වැටී ඇති බෑගයකි. වහා එය අහුලා බැලූ ග්ලෙන් ගේ නෙත ගැටුණේ එහි වූ මුදල් සහ සංචාරක චෙක්පත් විශාල ප්‍රමාණයකි. එහි මුදලින් ඩොලර් 2400ක් සහ ඩොලර් 40,000කට වැඩි වටිනාකමකින් යුතු සංචාරක චෙක්පත් ද විය.අතේ සතයක් නැති වුවද ග්ලෙන් කළේ බෑගය වහාම මුදල් ද සමඟින් පොලිසියට බාරදීමය. පොලිසිය බෑගය අයිතිකරුට බාර දුන්නේය. ඔහුගේ මේ ක්‍රියාව මාධ්‍ය මඟින් වාර්තා වීමත් සමඟ වර්ජිනියා ප්‍රාන්ත වැසියකු වූ ඊතන් වෙබ් අඩවියක් මාර්ගයෙන් ග්ලෙන් සඳහා ‘ජේම්ස් ගේ අවංකභාවයේ අරමුදල’ නමින් අරමුදලක් ආරම්භ කළේය. එතැන් පටන් ග්ලෙන් ගේ අරමුදලට මුදල් එකතු වන්නට වූයේ ඔහුගේ ක්‍රියාව අගය කරමිනි.පාසල් යන කුඩා කොලු ගැටව් දෙදෙනෙක් ද තමන්ට ලැබුණු ඩොලර් 114ක අතමාරු කාසි ද මේ අරමුදලට පරිත්‍යාග කළහ. දැන් ග්ලෙන්ගේ අරමුදල ඩොලර් ලක්ෂය ද ඉක්මවා තිබේ. බොස්ටන් පොලිසිය ග්ලෙන්ගේ ක්‍රියාව ප්‍රසිද්ධියේ ම අගය කළ අතර අතේ සතයක් නැති වුවද ග්ලෙන් ද තමා කළ ක්‍රියාව ගැන කතා කරන්නේ ආඩම්බරයෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=as1310066</link>
    <topic>ඔයා කවදාහරි පසුතැවෙයි කියා මට බයයි පුතේ</topic>
    <author/>
    <content>ඔයා කවදාහරි පසුතැවෙයි කියා මට බයයි පුතේශාන්ති දිසානායක ලියයිමිදුල කොනේ ජෑම් ගසට අමුතු අලංකාරයක් එක් කරමින් සැලෙන වර්ණවත් පාපිසි දෙස නොබලා ඉන්නට වෑයම් කළ විමල් සුසුමක් හෙළන්නට ද පැකිළුණේ ය. එසේ වුව සිහින් සෝබර ස්වරයක් සුසුමක් සඳහා ඔහුට බල කර සිටියේ ය.“පුතෙක් වුණත් දුවක් වුණත් හොඳට උගන්නගන්න ඕනැ විමල්... මට නම් ඕනෑ එච්චර තමයි. ඉගෙනගෙන අලුත් ලස්සන ලෝකයක් හදාගෙන අපිව දාල ගියත් කමක් නෑ... අපිට සතුවූ වෙන්න පුළුවන්නෙ විමල් ඈත දුරක ඉඳන් වුණත්...”ළය ලොම් කැටිය පිරිමැද්දා විනා ඔහු සුසුමක් නොහෙළුවේ ය.“දැං ඉතිං කල්පනා කරල වැඩක් නෑ...”ඔහු වෙත පැමිණි ලාලනී තේ කෝප්පයක් දිගු කළා ය.“නෑ මං මේ බැලුවෙ ලොකු දුව හරි ලස්සනට මහල තියෙනවා කාපට්ස්...”“මං මේ කියන්නෙ ඔය කෙහෙල්මල් කාපට් එකක් ගැන නෙ‍මේ විමල්...”ඇය කෝපයෙන් කඩාපැන්නා ය.“ඔයා ඉතිං ඊයෙ ඉඳල ම කියන්නෙ රයිස් කුකර් එක ගැනනෙ...”විමල් උදාසීන ලෙස තෙපළුවේය.“මොන මෝඩ වැඩක් ද අනේ ඔයා ඒ කළේ..? රුපියල් දෙතුන් සීයකින් හදාගන්න තිබුණනෙ ගෙදර තිබුණ රයිස් කුකර් එක... ඔයා මොන එකකට ද අලුත් එකක් උස්සගෙන ආවෙ...?”ඇය මේ පිළිබඳව ප්‍රශ්න කරන්නේ සියවන වතාවට විය හැකි යැයි සිතූ හෙතෙම මුව'ග ඇද කළේ ය.“ඒක මං ගෙනාවෙ ඔයාට නෙමේ. ලොකු දුවට...”“ඔයාට විකාර... චූටි දූට ඇඳුමක් ගන්නත් තියෙනවා. ක්ලාස් යන ළමයට මාරු කර කර අඳින්න ඇඳුම් තියෙන්න ඕන නේද...?මෙවර ඔහු හඬනඟා හිනැහුණේ ය.“ඇයි හිනාවෙන්නෙ? යුනිෆෝම් එක වගේ එකම ඇඳුම ඇඳගෙන ද ළමයට ක්ලාස් යන්න කියන්නෙ?”“නෑ ඉතිං ඔයා හරි දක්ෂ මැහුම් ශිල්පිනියක්නෙ. .. රටේ ලෝකෙ ගෑනු ළමයින්ට ඇඳුම් මහන ඔයා ඔයාගෙ දුවට ඇඳුම් ගන්නෙ සාප්පුවෙන්.. මොන විහිළුවක් ද ලාලනී...”නිරුත්තර වූ ලාලනී ඈත මෑත බැලුවාය. ගෙමිදුලට පිවිසුණේ මැදි වියැති ගැහැනියකි. ඇය මෙතෙක් වේලා ඉහලාගෙන හුන් කුඩය හකුළමින් මඳසිනාවක් පෑවාය.“ආ එන්න මිසිස් සමරවීර..”ආචාරශීලී සිනාවක් පෑ ලාලනී සැමියා වෙතින් ඉවත්වන්නට ලැබීම පිළිබඳව සතුටු වූවාය. එසේ වුව කිසිදු ආකාරයකින් රයිස් කුකරය අලුත්වැඩියා කළ යුතු නැතැයි හොඳින් දන්නා ඇය වරදකාරී හැඟීමකින් පෙළුණාය.එය ඉවත් කළේ කිසියම් දෝෂයක් නිසා නොවේ. ඒ බව සැමියා දැනගතහොත් මහත් ආරවුලක් හටගනු ඇතැයි ඇය සැකපහළ කළා ය. ඔහු ගේ සන්සුන් ස්වභාවය ද නිවෙසේ සමඟිය ද රැක ගන්නට ඇයට උවමනාය. එහෙත් නිබඳ ළය පාරා දමන සියුම් සැතක් ඇය වෙත ඇත්තාක් බඳුය. එය උගුල්ලා දමන්නට ඇත්නම්! එසේ කරන්නේ කෙලෙසදැයි ඇය නොදත්තාය.“කෝ.. තාත්ත මට ඉතුරු කරල නෑනෙ..යි නෝක්කාඩු කීවේ විමල් අත වූ කෝප්පය ඩැහැගත් චාපා ය. හැම ඉරිදාවකම හවස තේ කෝප්පයෙන් අඩක් ඇය වෙනුවෙන් ඉතිරි කරන්නට වගබලාගත් ඔහු “අයියෝ අද මට අමතක වුණානෙ..Óයි කනගාටු විය.“තාත්ත හරි නරකයි..මුහුණ හකුළාගත් යෞවනිය ජෑම් ගස යට වූ පුටු කීපයෙන් එකක හිඳගත්තා ය. උරණ වී සිටින කල පවා ඇය වෙතින් පළ වන සුන්දරත්වය දුටු නදී තිගැස්සුණා ය.“අම්මයි තාත්තයි නංගියි තුන්දෙනාම සුදුයි... මං විතරක් කළු වුණේ කොහොමද?යි නොසිතා සිටින්නට ඇය සමත් නොවූවාය.“කොහොමද අක්කි බිස්නස් එක නැගල යනවද?” චාපා සිනාමුසු මුහුණින් ඇසුවේ මොහොතකට පෙර අමනාපයෙන් පසුවූ බව අමතක කර දමමිනි.“මේ කෙල්ලට මොන බිස්නස් ද? නදී මම මේ අන්තිම සැරේටයි ඔයාට කියන්නෙ... මේ විකාර නවත්තලා ආයෙ පාරක් විභාගෙ කරන්න...”පියාගේ දැඩි හඬ නදීගේ ළය විනිවිද ගියේ ය.“එයා ඉතින් අම්මගේ දුවනේ. අම්ම කියන විදියට තමා එයා වැඩ කරන්නෙ.,”චාපා දෙපා සොලවමින් කතාකළ සැහැල්ලු ලීලාව අතිශයින් මන බඳනා සුලු ය.“මැහුම් ගෙතුම් ඉගෙනගන්න එක නරක දෙයක් නෙමේ ලොකු දුව. ඒ වුණාට ඔයා විභාගෙ කරන්නෙ නැත්තං අඩු ගානෙ ඉංග්‍රීසි කෝස් එකක් හරි කරන්න.”විමල් අවධාරණය කළේ දියණිය දෙස එකඑල්ලේ බලමිනි. ඇගේ දෑස පහතට නැඹුරු විය.“වැඩක් නෑ තාත්තා.. එයාට ඕන රෙදියි නූලුයි බතුයි හොදියි තමා... මොන මැට්ටියක් ද මංදා...”චාපා යටිතොල පෙරළා විසුළු ස්වභාවයක් පෑවාය.“ලොකු දුව ඉගෙනගන්න ආස නැත්තං මම බල කරන්නෙ නෑ. ඒ වුණාට ඔයා කවද හරි පසුතැවෙයි කියල මට බයයි පුතේ...”සන්තාපයෙන් අඳුරුව ගිය පියාගේ මුහුණ දෙස බලන්න දිරියක් නොලද්දිය හිනැහෙන්නට වෑයම් කලාය.“තේ එකක් බොමුකො අක්කි... අද තාත්ත මට තේ ඉතුරු කරලත් නෑ..”චාපා‍ෙග් ඒ ඉල්ලීම සහනයක් වූයෙන් නදී වහා ආපසු හැරුණාය.“නෑ නෑ... ඔයාට තේ බොන්න ඕන නං ඔයා හදාගන්න චූටි දුව... ඔයත් තේ එකක් හදාගන්න දැනගන්න ඕනනේ..”විමල් සිය බාල දියණිය දෙස දැඩි බැල්මක් හෙලුවේය.“අනේ මොකක්ද තාත්තා... අක්කි හදන තේ රසයිනෙ..”“තමුන්ටත් පුළුවන් වෙන්න ඕන රසට තේ එකක් හදාගන්නයි කී ඔහු ඇය අසල වූ පුටුවක් මත හිඳ ගත්තේය.“තාත්තා හරි නරකයි...” කී ඇය දෙතොල උල් කරමින් නෝක්කාඩු බැල්මක් හෙළුවාය. එකෙනෙහි ඉස්මතු වූ සුරතල් ස්වභාවයෙන් ඔහුගේ සිත මොළොක් විය. ඇය තුරුළට ගෙන සිප වැලඳගන්නට ඇත්නම්! එහෙත් කුඩා දැරියකව සිටිය දී කොතෙකුත් ඇ‍ඟේ එල්ලුණ දියණිය දෙස බලා ඔහු සුසුමක් හෙළුවේය. නොනැවත ඉගිළ යන කාලය විසින් උදුරාගත් ඇගේ ළමා විය පිළිබඳව ඔහු කනගාටු විය.“මේ ළමයි ලොකු නොවී සිටියනං හොඳයි..සිතූ හෙතෙම “පොතක් නම් අල්ලන්නෙම නෑ නේද?” දොස් පැවරුවේය.“අද ඉරිදනෙ... තාත්තට වගේ ම මටත් නිවාඩු..”චාපාගේ කිකිණි සිනා හඬ සමඟ තරගවැදුණේ මියැසි රාවයකි.“අනේ තාත්තා ... බනිස් කමු..” යුවතිය අසුනේ නැඟී සිටියේ මහත් නොඉවසිල්ලෙනි.“පුංචි ළමයෙක්ද ඔයා කඩචෝරු කන්න? විමල් තරවටු කළේ සෙනෙහස සඟවා ගනිමිනි.“අනේ තාත්තේ..”ඇය ඇවිටිලි කළේ දැරියක සේ ය.“මා ළඟ සල්ලි නෑ ළමයො.. මාසෙ අන්තිම වෙනකොට මම ඔයාලගෙ අම්මටත් ණයයි..”“මොකක්ද තාත්තා... නහයෙන් හඬමින් ඇය අම්මා වෙත දිව්වාය. තේ කෝප්පයක් ගෙන එමින් සිටි නදී ගේ ඇ‍ඟේ ද හැපෙමින් “අම්මේÓයි කෑගෑවාය.උණුසුම් තේ වතුර ස්වල්පයක් හැළුණෙන් වේදනා ගෙන දෙන වමත දෙස නොබලාම නදී “නංගී..යි නොමනාපයෙන් කොඳුළාය.මැසින් ලාච්චුවට අත දමා ඩැහැගත් මුදල් නෝට්ටුව ද ගුලි කරගත් චාපා පාරට දිව්වේ “සොරි සොරියි සොයුරියගෙන් සමාව අයදිමිනි.සිය කාර්යය හමාර වීමෙන් පසු ආපසු යන සමරවීර මහත්මිය දඟකාර යෞවනිය දෙස බැලුවේ අප්‍රසාදයෙනි.“පාන් ගන්න නදී.. රෑට පාන් කමු... කී ලාලනී මුදල් නෝට්ටුවක් දිගු කළාය. ඉස්තෝප්පු ගැට්ට මත තේ බඳුන තැබූ නදී අම්මාට කීකරු වූවාය. ඇය කුඩා ලොරි රථය වෙත ගියේ පහතට නැඹුරු කරගත් හිසිනි. පාන් ගෙන එන්නැයි අම්මා නැඟණියට අණ නොකිරීම පිළිබඳව ඇය කෝපයට ද කනස්සල්ලට ද පත් ව සිටියාය.වැඩිමලී ලෙස වගකීම් දරන්නට පුරුදු පුහුණු කිරීමක් ද?එසේ සිතන්නට ඇය ප්‍රිය කළාය. ඒ හැඟීම සුවදායකය.“පාන් රාත්තල් දෙකක් දෙන්නÓයි ඇය ඉල්ලා සිටියේ ප්‍රසන්න සිනාවකින් ආලෝකවත් වූ තරුණ මුහුණ දෙස එක එල්ලේ බලමිනි.“හරි නම් පාන් රාත්තල් තුන හතරකට සල්ලි ගන්න ඕන ඇය වෙත පාන් බහාලූ සිලි උරය දිගු කරමින් කී තරුණයා හිනැහුණේ ය.ඇස් විහිදාගත් යුවතිය ‘ඇයි’ දැයි ඇසුවේ ද ඒ දෙඇසින්ම ය.“ඇයි ඉතිං තාලෙට ලතාවට මෙතනට එන්න කොයි තරම් වෙලාවක් ගියා කියලද හිතන්නෙ...?”විළිබර හසරැල්ල සඟවා ගනිමින් ඇය ආපසු හැරුණාය.“ඉතුරු සල්ලි එපාද?” ඔහුගේ සෞම්‍ය ස්වරයෙන් ඇගේ දෙපය පමණක් නොව සිත ද මොහොතකට නැවතුණේය.“නංගි නම් දඟමල්ලක් නේද? හැබැයි අක්කා සාන්තදාන්ත තීන්ත කුඩුව වගේ”ඔහු අපේක්ෂා කළ ලෙසින් ම නදී මඳ සිනාවක් පෑවාය. ඒ සියුම් සිනා බිඳ ඔහුට මල් විලක් විය.ලබන සතියටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=as1310067</link>
    <topic>මාධ්‍යවේදීන් සංවිධානය වූ වග</topic>
    <author>ඩී‍.එෆ්. කාරියකරවන</author>
    <content>මාධ්‍යවේදීන් සංවිධානය වූ වගඅන්තර්ජාතික මාධ්‍යවේදී සංවිධානයේ ආසියානු හා ඕස්ට්‍රේලියානු උප සභාපති ධූරයට මා පත්වීමෙන් පසු එම සංවිධානයේ විධායක මණ්ඩලයට ඉන්දියානු මාධ්‍ය සංගම් නායක වික්රම් රා‍ඕ ද පත්කැර ගනු ලැබීය. ඉන්දු ලංකා මිත්‍රත්වයේ ආරම්භය සිදුවූයේ වික්රම් රාඕගේ බලවත් උත්සාහය නිසාය. ඉන්දියාව හා ශ්‍රී ලංකාව අතර මාධ්‍යවේදී හුවමාරුව ආරම්භ වූයේ 1978 දීය. මේ හුවමාරුව අවුරුදු දහයකට අධික කාලයක් පැවතුණු අතර ලබන 17 වැනිදා ශ්‍රී ලාංකේය නියෝජිත පිරිසක් උතුරු ඉන්දියාවේ පොල්ග්රානම් නුවර සමුළුවකට සහභාගිවීමට යෑමෙන් ඒ පැරණි තත්ත්වය යළි උදාවීම ගැන අප කවුරුත් සතුටු විය යුතුය. ඒ සමුළුවට සුබ පැතුම් පිරිනැමීමට මෙය අවස්ථාව කැර ගනිමි.මෙරට මාධ්‍යවේදීන් සංවිධානය පිළිබඳ අදහසක් පහළවූයේ අඩ සියවසක් පමණ ගෙවී ගියාට පසුව ය. ඒ 1955 වර්ෂයේ ය. එය සිදුවූයේ මෙසේ ය.1955 වර්ෂයේ ලෙනින් සාම ත්‍යාගය ලබාගැනීමට මොස්කව් ගිය ‘නවලෝකය’ සඟරාවේ අයිතිකාර කර්තෘ උඩකැන්දවෙල සිරි සරණංකර හිමියෝ රතු රටවල් ගණනාවෙක සැරි සරා චෙකොස්ලෝවැකියාවේ ප්‍රාග් නුවර පිහිටි අන්තර් ජාතික මාධ්‍යවේදී සංවිධානයේ මූලස්ථානය (IOJ) නරඹන්නට ගියහ.එදා එහි මහලේකම් වූ නොබ්ලොක් ඒ හිමියනට කියා සිටියේ ලංකාවෙහිත් මාධ්‍ය සංවිධානයක් පිහිටුවා එය ‘අයිඕජේ’ (International Organization of Journalists) සංධාන‍යට අනුයුක්ත කළ යුතු ය යන අදහස ය.සිය රට පැමිණි උඩකැන්දවෙල හිමියෝ කොමියුනිස්ට් පක්ෂයේ නිල ප්‍රකාශනය වූ ‘මවුබිම’ පත්‍රයේ කර්තෘවර හේම ද සිල්වාත් අල්ලාගෙන ‘අයි ඕ ජේ ලංකා ශාඛාව’ නමින් මාධ්‍ය සංගමයක් ආරම්භ කළ හ. ඒ 1955 වර්ෂයේ ඔක්තෝබර් 8 වැනිදා ය.එහෙත් එයට බැඳුණේ වාමාංශික නව දෙනකු පමණි. ලේක්හවුසියේ හා ටයිම්ස් ලංකාදීප පත්තරවල කිසිවෙක් එයට බැ‍ඳෙන්නට කැමැති නොවූ හ. ඒ එවකට පැවැති දේශපාලන තත්ත්වය නිසා ය.කොමියුනිස්ට් යන නමට පවා විරුද්ධ වූ සර් ජෝන් කොතලාවල මහතා පරාජය කොට බලයට පත්වූ එස්.ඩබ්ලිව්.ආර්.ඩී. බණ්ඩාරනායක මහතා කළ සුප්‍රසිද්ධ ප්‍රකාශය නිසා මාධ්‍යවේදීන්ගේ බිය සැක නැතිව ගියේ ය. ඒ සුප්‍රසිද්ධ ප්‍රකාශය නම් “රට වැසියන්ට ඕනෑ කොමියුනිස්ට් වන්නට නම් වුණාවේ. මට මොකද” යන්නයි.ඒ ප්‍රකාශයෙන් පසු ලේක්හවුසියේ ටයිම්ස් සමාගමේ හා වීරකේසරී පත්‍රයේ සෑහෙන පිරිසක් අයි.ඕ.ජේ. ලංකා ශාඛාවට බැඳුණෝ ය.1957 වර්ෂයේ ඔක්තෝබර් 8 වැනිදා වැල්ලවත්තේ පොලිටෙක්නික් ආයතනයේ පවත්වන ලද දෙවැනි වාර්ෂික රැස්වීමට අතිවිශාල මාධ්‍යවේදී පිරිසක් සහභාගි වූහ. එහිදී ‘අයිඕජේ ලංකා ශාඛාව’ යන නම ද අපි අත් හැර දැමීමු. ලංකා පත්‍ර කලා සංගමයේ (Press Association) යනුවෙන් මා ඉදිරිපත් කළ නම අවිවාදයෙන් පිළිගැනිණි. ‘PRESS’ යන කෑල්ල මා තෝරා ගත්තේ පසු කලෙක ‘PRESS CLUB’ සමාජ ශාලාව ද මේ සංගමය මඟින් ම පවත්වන අදහසිනි.අලුත් ව්‍යවස්ථාවක් ද හැදූ අපි සංගමයට සභාපති මණ්ඩලයක් පත් කැර ගතිමු.‍ ඒ මෙසේයි: මීමන ප්‍රේමතිලක (සිංහල - සිළුමිණ කර්තෘ), කේ.පී. හරන් (දෙමළ - වීරකේසරී කර්තෘ) රෙජී මයිකල් ඉංගිරිසි - (ටයිම්ස් ප්‍රවෘත්ති කර්තෘ)හේම ද සිල්වා මහලේකම් පදවියට පත් කැර ගතිමු. එහෙත් ඊට වැඩි බලතල ඇති මා පත් වූයේ උපලේකම් පදවියට ය. එයින් වැඩි කල් නොගොස් මහ ලේකම් වූ මම අවුරුදු හතළිහක් එම පදවිය දරා සභාපති වූයෙමි. 2009 දී අසනීප වනතුරු සභාපති ධූරය දරන ලද්දේ මා විසිනි. 2009 දී අනුශාසක වුව ද පසෙකට වී ඉන්නට නොලැබුණේ සාමාජිකයන් මගේ අනුශාසක කෑල්ලට මුලින් ‘විධායක’ යන්න ද එක් කරන ලද හෙයිනි.අප සංගමයේ ප්‍රධාන අරමුණ වූයේ දැනුම අතින් මාධ්‍යවේදින්ගේ තත්ත්වය උසස් කිරීම ය. නවකයන් සඳහා අපි වැඩමුළු, පාඨමාලා, සම්මන්ත්‍රණ ආදිය පිළියෙල කළෙමු.නවකයින් පිට රට යවා පුහුණුව ලබාදීමට ද අපි උත්සුක වීමු. අවුරුදු තිහ හතළිහක කාලය තුළ පුහුණුව සඳහා බටහිර බර්ලීනයේ මාධ්‍ය අභ්‍යාසයායතනයට පමණක් යවනු ලැබූ සංඛ්‍යාව සියයකට අධිකය.මුලින් ම අප බුඩා‍‍ෙෆස්ට් නගරයේ අභ්‍යාසයකට ප්‍රාදේශීය මාධ්‍යවේදීන් සිවු දෙනකු යැව්වේ 1958 වර්ෂයේ ය. ඒ අතුරින් එක් තැනැත්තෙක් ගුවන් යානා අනතුරකින් මිය ගියේ ය. දෙදෙනකු අවුරුද්දක පුහුණුව ලබා පැමිණි අතර මහනුවර පැත්තෙන් ගිය තැනැත්තා ආපහු ආවේ නැත.එයින් අවුරුදු 20 කට පමණ පසු මට ඔහු හදිසියේ මුණගැසුණේ ලන්ඩන් නුවර දී ය. එවිට ඔහු එහි සිංහල සඟරාවෙක අයිතිකාර කර්තෘ වූ සෑහෙන ධනපතියෙකි. සුද්දියක හා සමඟ විවාහ වී සිටි ඔහුගේ නම ද වෙනස් ‍ෙකාට තිබිණි.1960 වන තුරු අපට, අපගේ ම යැයි කිව හැකි මූලස්ථානයක් නොතිබිණි. ලිපිනය හැටියට යොදා ගත්තේ අලුත් කඩේ ලන්ඩන් විද්‍යාලයයි. එහි අයිතිකරු වූ කේ. ජයතිලක ලේඛකයාය. විධායක සභා රැස්වීම් පවත්වන ලද්දේ ලන්ඩන් විද්‍යාලයය අසල වූ ක්‍රවුන් හෝටලයේ ය.ලේක්හවුසිය ඉදිරිපිට රීජන්ට් මන්දිරයේ අලුත් කොටසක් ඉදිවෙන බවත් ප්‍රෙස් ක්ලබ් සමාජ ශාලාවට එය කියාපු තැනක් බවත් මට කීවේ නිතොර ක්‍රවුන් හෝටලයට පැමිණෙන නීතිඥයකු වූ මා මිත්‍ර ජෝ‍මෝ ගුණසේකර ය. මම ඔහු සමඟ ගොස් බැලීමි. රීගල් සිනමාහල ළඟින් පහළට බහින පාර අද්දර වූ ඒ ස්ථානය අපට නියම තැන බව පෙනිණි. අයිතිකාරයා වූ සෙනෙට් මන්ත්‍රී සර් සිරිල් ද සොයිසා අල්ලා ගතහොත් වැඩේ හරි යැයි ද ජෝමෝ කීවේ ය.තවදුරටත් කරුණු සොයා බැලීමේ දී මට දැනගන්නට ලැබුණේ සර් සිරිල් එය සාදවන්නේ ඔහුගේ ඥාති කාන්තාවකට ග්‍රොසරියක් දමාගන්නට දෙනු පිණිස යැයි ද කියා ය. සර් සිරිල් අල්ලා ගත හැකි මඟක් වේ දැයි බලන්නට යැයි ද ජෝමෝ කීවේ ය.පත්තර නිවහනකට සුදුසු තැනක් සොයා දෙන්නට ඒ දිනවල මා හා සමඟ එහෙ මෙහෙ ඇවිදින්නට පවා සහභාගි වූ මගේ දේශපාලන මිත්‍රයා ගැන මට මතක් විණි. ඒ ආර්. ප්‍රේමදාස ය. මම ඔහු සොයා ගොස් මේ ගැන ඔහුට කීවෙමි. මා ඉදිරිපිට ඩඩ්ලි සේනානායක මහතාට ටෙලිෆෝන් කළ ප්‍රේමදාස මිත්‍රයා, සර් සිරිල්ට කියා කොහොම හරි ඒ ස්ථානය පත්‍ර කලා සංගමයට ලබා දෙන්නැයි කීවේ ය.පසුදින මට ටෙලි‍ෆෝන් කළ ප්‍රේමදාස මිත්‍රයා වහාම ගොස් සර් සිරිල් හමුවන්නැයි කීවේ ය.රීජන්ට් මන්දිරයෙහි වූ සර් සිරිල්ගේ කාර්යාලයට මම ගියෙමි. සංගමය ගැන කරුණු විමසූ සර් සිරිල් “ඩඩ්ලිගේ කීම අහක දාන්න බැරි නිසයි මම මේක දෙන්නෙ. හැබැයි දෙන්නෙ එක් කෙනකුගේ නමටයි. මට බෑ කුලී අය කරගැනීමට සංගම් පස්සෙ යන්න.”සංගමය වෙනුවෙන් මම ඒ ස්ථානය මගේ නමට ලබාගත්තෙමි. 1960 මැයි පළමු වැනි දා විවෘත කළ ඒ ස්ථානය “පත්තර නිවහනැ'යි නම් කළේ එවක සභාපතිවරයා වූ දිනමිණ කර්තෘ පියසේන නිශ්ශංක මහතා ය.ටික දිනක් යනවිට ‍පත්තර ලොප් වී ‘නිවහන’ යනුවෙන් ඒ ස්ථානය ඉතා ජනප්‍රිය වූයේ ‘ප්‍රෙස් ක්ලබ්’ සමාජය ද එහි වූ නිසා ය.අයිඕජේ ලංකා ශාඛාව යන නම අප අත්හැර දැමූ නමුත් අන්තර්ජාතිකයට වූ අනුයුක්ත භාවය අත්හැර නොදැමීමු. එහෙයිනි 1952 වර්ෂයේදී මම අයිඕජේ සංවිධානයේ ආසියානු හා ඕස්ට්‍රේලියානු උප සභාපති වූයේ.ඒ අවස්ථාවේ දී එම සංවිධානයේ විධායක මණ්ඩලයට ඉන්දියානු මාධ්‍ය සංගම් නායක වික්රම් රාඕ ද පත් කරගනු ලැබීය. ඉන්පසු අප දෙදෙනාට බොහෝ රට රාජ්‍යයන් කරා යන්නට ලැබිණි. ඒ හැම රැස්වීමකදීම අපි දෙන්නා එකා වගේ වීමු.ඉන්දු ලංකා මාධ්‍ය මිත්‍රත්වයේ ආරම්භය සිදුවූයේ වික්රම් රාඕගේ බලවත් වෑයම නිසා ය. අප දෙරටේ මාධ්‍යවේදි හුවමාරුව ආරම්භ වූයේ 1978 දී ය. මුලින් ම සිදුවූයේ 30 දෙනකුගෙන් සමන්විත ශ්‍රී ලාංකික මාධ්‍යවේදී කණ්ඩායමක් ඉන්දියාව පු‍රා දෙසතියෙක චාරිකාවෙක යෙදී ම ය. ඊළඟ වර්ෂයේ ඒ හා සමාන ඉන්දීය කණ්ඩායමක් ලංකාවට පැමිණීමය‍මේ හුවමාරුව අවුරුදු දහයකට වැඩි කාලයක් පැවැත්විණි. ලබන 17 වැනිදා ශ්‍රී ලාංකේය නියෝජිත පිරිසක් , උතුරු ඉන්දියාවේ පොලිග්රානම් නුවර සමුළුවකට යෑමෙන් ඒ පැරැණි තත්ත්වය යළි උදාවීම ගැන අප කවුරුත් සතුටුවිය යුතු ය. ඒ සමුළුවට මගේ සුබ පැතුම් මේ සමඟ වේ.අවුරුදු පනහකට අධික වූ කාලය තුළ ලංකා පත්‍ර කලා සංගමයට උරදී වැඩ කළ පැරැණි මාධ්‍යවේදීන් කීප දෙනෙකුගේ නම් සඳහන් කරන්නේ කෘතවේදීව ය.‍ඒ ඇත්තෝ මෙසේ වෙති.(පැරැණි) මවුබිම කර්තෘ හේම ද සිල්වා, ඩේලිනිවුස් කර්තෘ මර්වින් ද සිල්වා, ඩේලිමිරර් කර්තෘ රොනී අබේසේකර, ලේක්හවුස් පත්‍ර සියල්ලේ ම ප්‍රධාන කර්තෘ බී.එච්.එස්. ජයවර්ධන, දිනමිණ කර්තෘ පියසේන නිශ්ශංක, පුවත්පත් කොමසාරිස් කේ.සී.පී. ද අල්විස්, ඩේලිනිවුස් ප්‍රවෘත්ති කර්තෘ ඒ.බී. මෙන්දිස්, දිනමිණ විශේෂාංග කර්තෘ සිසිර කුමාර මාණික්ක ආරච්චි, ලංකාදීප උප කර්තෘ ආර්. පල්ලෙවෙල, තිනකරන් ප්‍රව‍ෘත්ති කර්තෘ ශ්‍රී කන්දේ රාජසිංහ, වීරකේසරී කර්තෘ කේ. සිව ප්‍රකාශම්, තිනකරන් කර්තෘ ආර්. සිවගුරුනාදන්, නවයුගය කර්තෘ එඩ්වින් ආරියදාස, සවස කර්තෘ වෙ.වි. අබේගුණවර්ධන, දිවයින කර්තෘ මෙරිල් පෙරේරා, ගුවන් විදුලියේ මහලේකම් ඊ.එස්.ටී. ප්‍රනාන්දු හා කුලසිරිඅමරතුංග, සිළුමිණ හිටපු කර්තෘවරයකු වූ තිලකරත්න කුරුවිටබණ්ඩාර,දිනමිණ ප්‍රධාන ‍උප කර්තෘ ආනන්ද වීරවර්ණ, ජනතා කර්තෘවරුන් වූ යූ.එල්.ඩී. චන්ද්‍රතිලක, හා නිවුටන් පින්තු, ජනතා විශේෂාංග කර්තෘ ධර්මසිරි ගමගේ, පසුව ලේක්හවුස් සභාපති පදවියට ද පත් ලක්ෂ්මන් ජයවර්ධන , ඇත්ත කර්තෘ බී.ඒ. සිරිවර්ධන, ෆ්ලෝරන්ස් වික්‍රමගේ, හේමා ගුණවර්ධන, ඇල්බට් වැලිවිට හා බන්ධුල සමරසිංහ ආදීහු වූහ.ඩී‍.එෆ්. කාරියකරවනශ්‍රී ලංකා පත්‍ර කලා සංගමයේවිධායක අනුශාසකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=as1310068</link>
    <topic>නෙළුම්විල</topic>
    <author/>
    <content>නෙළුම්විලමා සොයුරා රට රස්සාවකට ගිය මූලික ම කාරණය වූයේ තමන්ගේ ම කියා ගෙයක් -දොරක් හදා ගැනීමට යමක් උපයා ගැනීම ය.ඒ තාක් කල් ඔහු දරු පවුල සමඟ ජීවත් වූයේ කුලී ගෙවල්වල ය.ටික කලක් යනවිට ඔහුට තම සිහිනයේ මල් ඵල දැකගත හැකි විය.ගෙය ටිකින් ටික ගොඩනැංවෙමින් තිබිණ.ඔහු මවුබිමට ආයේ එහි ගෙවදින්නට ය. ඒ වන විටත් ගෙය මුළුමනින් ඉදිවී නොතිබිණි. එහෙත් දොරගුළු ලා ගෙන ආරක්ෂාකාරී වීමට සෑහිණ.ගෙට ගෙවැදීම යෙදී තිබුණේ උදෑසනක ය. ඒ මොහොත දක්වා බාස් උන්නැහේලා ගෙදර වැඩ කළහ.ඒ චාම් උත්සවයට අපිදු සහභාගි වීමු.ගෙට ගෙවැදුණ ද එහි විදුලිය හෝ ජලය නොවී ය. ඉදිකර තිබුණේ ද තාවකාලික වැසිකිළියකි.‍එදින හැන්දෑවේ වරු පිරිතක් සඳහා පන්සලේ හාමුදුරුවනට ඇරියුම් කර තිබුණි.හැන්දෑ වූයේ අඳුර ද සමඟ ය. අඳුර පළවා හරින ලද්දේ ලාම්පුවකින් දෙකකිනි.අවට නිවෙස්වලට විදුලිය තිබිණ. එහෙත් අපි ඔවුනට ආගන්තුකයෝ වීමු.අවට වූ එක ගෙයක් සිංහල ය. එකක් දෙමළ ය. අනික මුස්ලිම් ය. ළංව තිබුණේ මුස්ලිම් ගෙදර ය.හාමුදුරුවන් වඩින්නට පෙර අඳුර වැඩි වන්නට විය. මේ වෙලාවේ ලයිට් ටික තිබුණා නම් කොච්චර පහසු දැයි කවුරුත් කීහ.අපි යාබද ගෙදරට ගොඩවීමු. එහි පෙනෙන්නට සිටියේ මවත් දියණියත් පමණි. පියා ඒ වනවිටත් පැමිණ නොසිටියේ ය.“අක්කේ, අපේ කට්ටිය ගෙදර පදිංචියට ආව, දැන් වරු පිරිතට හාමුදුරුවො වඩිනව. ඒ වෙලාවට විතරක් බල්බ් එකක් පත්තු කර ගන්ඩ අපිට ඔයාලගෙන් කරන්ට්ටෙක ගන්ඩ පුළුවන් ද?”“ස්වාමියා නැති ගෙදරින් ලයිට් ඉල්ලීම ප්‍රායෝගික නැත. ඔහු එනතුරු ඉන්නැයි ඇය බොහෝ විට කියනු ඇත. අප බලාපොරොත්තු වූයේ එබඳු පිළිතුරකි. එහෙත් ගෘහණියගේ ප්‍රතිචාරය පුදුමය දනවන සුලු විය‍.“අනේ ඕක මොකක්ද? හෙට වෙනකං ගන්ඩකො” ඇය හිනැහුණා ය.“වරු පිරිත ඉවර වෙනකං තිබුණොත් ඇති අක්කෙ. ඉන් පස්සෙ ලාම්පුවක් පත්තු කරගන්ඩ පුළුවන්නෙ”“කොහොමද ඔයාල පොඩි අයත් තියාගෙන කළුවරේ ඉන්නෙ? හෙට උදේ වෙනකං අපෙන් ලයිට් ගන්ඩකො”අපට ලයිට් ලැබිණ. ඒ සමඟම වාගේ හාමුදුරුවෝ ද වැඩම කළහ. වරු පිරිත දෙසිණ.හාමුදුරුවන් ආපසු වැඩම කොට මොහොතකින් අප ඉදිරියේ පෙනී සිටියේ අසල්වැසි මුස්ලිම් පිරිස ය. ඔවුන් පැමිණ සිටියේ ර‍ාම‍සාන් නිමාකොට අපට තෑගිත් රැගෙන ය.අපි ඔවුන් මහත් සතුටින් පිළිගතිමු.“දැන් ඉතින් ඔයාලයි, අපියි එක ළඟ‍. අපි එකට ජීවත් වෙමු. ඔයාල අපේ ගෙදර එන්ඩ! අපි ඔයාලගෙ ගෙදර එනවා” ගෘහිණිය කීවා ය.අපි හැකි උපරිම ආකාරයෙන් ඔවුනට සැලකීමු. ඔවුහු ද අපේ සංග්‍රහය සතුටින් භුක්ති වින්දහ. ඔවුන්ගේ සතුට අපේ ද සතුට විය.මා සොහොයුරාට තමන්ගේ ම නිවහනක් ලැබීම වාසනාවකි. යහපත් අසල්වැසියන් පිරිසක් ලැබීම ද එබඳු ම වාසනාවකැයි මට සිතේ.  මහනුවර, තලාතුඔයේ එච්.ඩබ්ලිව්‍.එම්.එම්.බී. විජේසිංහ මහතා විසින් යොමු කරන ලද ලිපියක් ඇසුරිනි.  ඒ සැප්තැම්බර් පළමු වැනිදා බව මට හොඳින් මතක ය. මා එදින ‘සිළුමිණ’ පුවත්පත පෙරළුවේ උපාධියට සරිලන රැකියා පුරප්පාඩුවක් ඇද්දැයි බලනු පිණිස ය. එහෙත් ඊට වඩා වටිනා දෙයක් මා නෙත ගැටිණ. ඒ නෙළුම් විලයි.මම එහි ‘සුපෙම් ලොව’ කියවන්නට වීමි. පුදුමයකි! ඒ මගේ කතාව ය. මම දිගටම කියැවීමි. එක හුස්මට කියැවීමි. මට පසක් වූයේ මා වැන්නියන් තවත් සිටින බව ය.ඔහු මට හමුවී මේ ගෙවී යන්නේ නව වැනි අවුරුද්ද ය.‘අපි ඉක්මනට බඳිමු.”එවන් වදකාර වදන් ඔහුගේ මුවින් කිසි දිනක පිටවූයේ නැත. මන්ද දෙවියන් හැරුණු කොට මට ඇති ගැටලු කන්දරාව දන්නේ ඔහු පමණක් බැවිනි.මගේ මේ අවුරුදු 26 ක හිස මතට පැටවී ඇති ප්‍රශ්න ගොන්නට තවත් ප්‍රශ්න එක් කර මා පෙළන්නට ඔහු අකැමැති බව මම දනිමි. එහෙත් දරු පැටවුන් කිහිලි ගන්නා ගෙන යන පියවරුන් දෙස ආසාවෙන් බලන ඔහු දුටුවිට මා හදවත ඉරී යයි.සැබැවින් ම ඔහු මට දෙවියෙකි.මා සොයුරියගේ අකල් වියොවින් පසු මාපියන්ගේ වගකීම පැවරුණේ මා පිට ය. සැත්කම් කිහිපයකින් පසු දුර්වලවී සිටි අම්මාගේ එකම සැනසීම වූයේ මා ය. වසර හැත්තෑවක් තිස්සේ කිසිදු රෝගයකට පරාද නොවූ සවිමත් ම'පියා හිටි හැටියේ ලෙඩ වූයේ දෛවයේ සරදමකට විය යුතු ය.මාරුවෙන් මාරුවට මාපියන් සායනවලට රැගෙන යෑමට ඔවුන් රැක ගැනීමට පමණක් නොව ගෙදර ආර්ථිකය රඳවා ගැනීමට දිවා රෑ නොබලා වෙහෙස දරන්නට මට සිදු විය. වාසනාවකට මෙන් අම්මා පෙවූ කිරේ ද, තාත්තා දුන් ඉගෙනුමේ ද ශක්තිය මා සතු විය. මම සියලු අභියෝග හමුවේ ඉන්ද්‍රඛීලයක් වී සිටියෙමි. මේ සියලු දුක් කන්දරා මැඬගෙන උපාධිධාරිනියක සේ මේ සමාජයේ කිරුළු දරන්නට ඔහු මට දුන් සෙනේවන්ත සවිය සුළුපටු නොවේ.මා දරා සිටින ඒ කිරුළේ සැබෑ හිමිකරුවන් අතර මගේ මාපියන් මෙන් ම ඔහු ද සිටියි. මා උපාධිය හදාරන කාලේ සිද්ධියක් මම ඔබට මතක් කරමි‍. අත්තනායක එම්. හේරත් මහතාගේ සිංහල පන්තියට මා බෙහෙවින් ඇලුම් කළ බව ඔහු දත්තේ ය. සර්ට කිට්ටුම ඉදිරි පෙළ අසුනක හිඳ පාඩම් උගැන්මට මා කළ පැවති මහත් ආශාව ඉටුකර දීමට ඔහු ගත් වෑයම ඔහු මා වෙනුවෙන් කර ඇති පරිත්‍යාග ගොන්නේ එක් සුවඳ සැමරුමකි.උදේ රැයින් අවදි වන ඔහු මට දුරකථන ඇමතුමක් දෙයි.“ඔයා ගෙදර වැඩ ටික ඉවර කරල ක්ලාස් එකට යන්ඩ! මං ඉඩක් අල්ලල තියන්නම්” ඔහු කියයි.මා වෙනුවෙන් ම පේරාදෙණි යන ඔහු වේලාසනම පන්තියට ගොස් අදාළ අසුන මත පොතක් තබා එය මා වෙනුවෙන් වෙන්කර මා එනතුරු රැඳී සිටියි. මා ආවිට ඔහු සමුගෙන යන්නේ මගේ පන්ති ගාස්තුව ද ගෙවා දමා අදාළ පොත් ලැයිස්තුව ද ඉල්ලා ගෙන ය.තමාගේ කුස නොපිරුණේ ඔහු අනිවාර්යයෙන් ම ඒ පොත් තොගය නම් රැගෙන එන්නේ ය. ඒ ඔහුගේ හිතුවක්කාරකම ය. ඔහුට මා දුන් ආදරය අපමණ ය. ඔහු මට බෙහෙවින් අත - හිත දුන්නේ ය.කාලය ගත වුණේ ප්‍රශ්න පිට ප්‍රශ්න ඇති කරමිනි. ඔහු මට අහිමිවන තැනට කරුණු යෙදුණේ ය.මම හැඬුවෙමි.“මට ඔයාව අද ම අරගෙන පැනල යන්ඩ පුළුවනි. ඒත් ඔයාගෙ අම්මවයි තාත්තවයි දාල යන්නෙ කොහොමද? අපි ඉවසමු” ඔහු කීවේ ය‍. ඒ බෝසත් සිත ගැන මට පුදුම සිතිණි. මා අසා ඇති වෙනත් පිරිමින් නම් මෙසේ ඉවසන්නේ නැත. ඔවුන් පසුපස හැරී බලන්නේ පෙම්වතිය කුදලාගෙන ගිය පසුයි. එහෙත් මොහු? පිරිමියකු සතුව මේ සා ඉවසා දරා ගැනීමේ ගුණයක් පැවතීම පුදුමයකි.ලෝකය කුමක් කීව ද ඔහු සුපිරිසුදු පෙම්වතකු බව මම දනිමි. පු‍රා නව වසරක් තිස්සේ ඔහු මා වෙනුවෙන් බලා සිටියි. අපේ ජීවිතය එසේ ය. මම දෙයක් තිර කොට කියමි. අභියෝග, ගැටලු, උස්මිටිකම් කොතෙක් තිබුණ ද ඔහු මගේ අත්වැල ලිහා පලා යන්නේ නැත.රන්හුයකින් නොබැඳුණ ද සැබෑ උත්තරීතර ප්‍රේමය යනු අයිතිකර ගැනීමේ නොනිමි ආසාව නොවන බව ඔහු මට පසක් කර දී තිබේ. මෙවන් සැමියකු ලබන බිරියක් නිවී සැනහී නොයයි ද? අවසානයේ ගැඹුරු සිත් ඇලෙනසුලු වදන් නොමැතිව වුව ද මා එසේ කියන්නේ විශ්වාසයෙනි.ඉතින් අපේ ‘සුපෙම් ලොව’ එසේ ය.  අනන්‍යතාව සඟවා සිටීමට කැමැති ‘සිළුමිණ’ පාඨක මෙණෙවියක විසින් යොමු කරන ලද ලිපියක් ඇසුරිනි. නම ගම හෙළි නොකරන ලෙස උදක්ම ඉල්ලා තිබේ.  තරුණ මවක වන මම ඉකුත් වසර කිහිපය මුළුල්ලේම තදබල හිසේ කැක්කුමකින් පීඩා වින්දෙමි.නොයෙක් ප්‍රතිකාර කර බැරිම තැන කොළඹ මහ රෝහලේ ස්නායු ශල්‍ය වෛද්‍ය ජයතිලක ලියනගේ මහතා හමුවීමි.රුධිර සහ එම්.ආර්.අයි. පිරික්සුම්වලින් පසු වෛද්‍ය නිගමනය වූයේ මොළයේ පිටියුටරි ග්‍රන්ථියේ ගෙඩියක් තිබෙන බවත් එය සැත්කමකින් ඉවත් කළ යුතු බවත් ය.අදාළ සැත්කමට රුපියල් ලක්ෂ 7ක් පමණ වැය වන බව දැනගතිමි.සැමියාත්, මාත් හම්බ කළ දේ දිගින් දිගටම මේ අසනීපය සුවපත් කරගැනීම වෙනුවෙන් වැය කර ඇති බැවින් මගේ සැත්කමට අදාළ වියදම සොයා ගැනීමට අපට නොහැකිය.සැත්කම පමාවීම ද ජීවිතය අවදානමකට ඇද දැමීමකි. මේ නිසා දැන් අප පවුලේම අධ්‍යාත්මය හිරිවැටී ගොසිනි.මගේ ජීවිතය බේරා ගැනීම සඳහා පින් කැමැති උතුමෙක් සිටිත් නම් ඉදිරිපත් වන ලෙස ආයාචනා කරමි.ඒ වෙනුවෙන් ලංකා බැංකුවේ නිට්ටඹුව ශාඛාවේ අංක 4968714 ගිණුම විවෘත කර තිබේ.  නිට්ටඹුවේ අන්ගහවත්තේ අනූෂා ප්‍රනාන්දු මහත්මිය විසින් යොමු කරන ලද ලිපියක් ඇසුරිනි. අංක 0750863513 දුරකථන අංකය ද සඳහන් කර තිබේ.නෙළුම්විල සිළුමිණලේක්හවුස් කොළඹ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=av1310062</link>
    <topic>එක හුස්මට කියවපු පොතක්</topic>
    <author/>
    <content>එක හුස්මට කියවපු පොතක්ප්‍රවීණ ‍සිනමා ලේඛක හා විචාරක පියසේන වික්‍රමගේ ගේ ‘බයිස්කෝප් උන්මාදය’ එක්තරා යුගයක - පනහ, හැට දෙදශකයේ මෙරට පැවතුණු සිනමා සංස්කෘතිය චිත්‍රපට ශාලා ඇසුරෙන් විස්තර කරන්ට - විවරණය කරන්ට ආත්ම කථන ස්වරූපයෙන් ලියා ඇති අගනා පොතක්.අද අපි පසුකරමින් සිටින්නේ සිනමා සංස්කෘතියේ අතිශය තීරණාත්මක යුගයක්. එක පැත්තකින් සිනමාව සෙලියුලොයිඩ් පටය අහෝසි වී ගොස් ඩිජිටල්කරණයට සංක්‍රමණය වෙමින් තිබෙනවා. තවත් පැත්තකින් සිනමාහල්වලට නොගොස් ගෘහස්ථ මට්ටමින් චිත්‍රපට නැරඹිමේ ප්‍රවණතාව (වසර කීපයක සිටම) පවතිනවා. මේ වන විටත් විවිධ හේතු මත අපේ රටේ සිනමාහල් සිය ගණනින් වැසී තිබෙනවා.සිනමාහල් කරා ගොස් චිත්‍රපට නරඹන ප්‍රේක්ෂකයන්ගේ සංඛ්‍යාව මිලියන ගණනින් පහත වැටී තිබෙනවා. හේතු දෙකක් නිසා අනිත් සිනමාහල් බොහෝම අමාරුවෙන් පවත්වගෙන යන බව පේනවා. එකක් පෙම්වතුන්. අනික බාර් ලයිසන්. මේ සාධක දෙක නැත්නම් එකී සිනමාහලුත් මේ වෙනකොට වැහිලා ඉවරයි. අද තරුණයන් ‘මැජෙස්ටික්’ (MC) ‘සිනෙසිටි’ හැරුණුකොට අනිත් සිනමාහල්වල චිත්‍රපට බලන්නේ නැති තරම්. තමාගේ පුතා සිනමාහලකට ගොස් චිත්‍රපට නරඹන්නකු නොවන බව ප්‍රවීණ චිත්‍රපට අධ්‍යක්ෂ එච්. ඩී. ප්‍රේමරත්න වරක් මාත්තෙක්ක කිව්වා. ඒක තමයි ඇත්ත තත්ත්වේ.එදා වගේ පික්චර් පිස්සෝ අද නැහැයි කියලයි මම හිතන්නේ. හිටියත් ඒ ටික දෙනයි. තිස් - හතළිස් ගණන්වල ‘චින්තාමනි’ වගේ දෙමළ චිත්‍රපට බලලා උන්මාදයට පත්වුණු ප්‍රේක්ෂක පිරිසක් අපේ රටේ හිටියා. තමාගේ පියා ‘චින්තාමනි’ 35 වාරයක් නැරඹූවකු බව මහාචාර්ය චන්ද්‍රසිරි පල්ලියගුරු වරක් කියා තිබුණා. සිනමා හලකට වැදී අඳුරේ චිත්‍රපටයක් නැරඹීම රහසේ ගෘංගාරාස්වාදය විඳීමක් හා සමාන අත්දැකීමක් වගේ යැයි ආචාර්ය තිස්ස අබේසේකර වරක් කියා තිබුණා මට මතකයි.වික්‍රමගේ තම පොතෙන් තමා ළමා හා ගැටවර වියේ නැරඹු සිංහල, ඉංග්‍රිසි, හින්දි හා දෙමළ චිත්‍රපට පිළිබඳ ඓතිහාසික තොරතුරු රැසක් ගෙනහැර පානවා. ඔහු එහිලා කේන්ද්‍ර කර ගන්නේ කොළඹ නගරයේ පැවතුණු හා පවතින සිනමාහල්. ඉන් කීපයක් 83 දී විකාශ වූ ඒවා. (ගාමිණි, සැෆයර්, රියෝ, කල්පනා)මෙම පොතට උප ග්‍රන්ථයකුත් ඇතුළත්. එයින් එකල පැවැති චිත්‍රපට ප්‍රචාරණය පිළිබඳවත් කරුණු දැනගන්න පාඨකයන්ට පුළුවන්.‘බයිස්කෝප් උන්මාදය’ කිසියම් ආකාරයකට සමාජ විද්‍යාත්මක වටිනාකමක් ද දරනවා. එදා මෙදාතුර ප්‍රේක්ෂකයන්ගේ රුචිකත්වය පිළිබඳ මිනුමක් විදියටත් මෙය වැදගත්.එදා විකට චිත්‍රපටවල වුණත් කිසියම් විනීත බවක් තිබුණා. මීට අවුරුදු කීපයකට ඉහත තිරගත එක්තරා චිත්‍රපටයක කවටයන් ජාපාල ඇට කා අධෝවාත නිකුත් කරද්දි ප්‍රේක්ෂකයන් උස් හඬින් සිනාසුණු බවත් එය කෙතරම් අශෝභන වී ද කිවහොත් නුගේගොඩ මෙම චිත්‍රපටය ප්‍රදර්ශිත සිනමාහල අවට සිටි නිවැසියන් පොලීසියට පවා පැමිණිලි කර තිබු බවත් කතුවරයා තම පොතේ සඳහන් කරනවා.වික්‍රමගේ ගේ ‘බයිස්කෝප් උන්මාදය’ එදා මෙදා තුර අපේ සිනමා සංස්කෘතිය පුළුල් දෘෂ්ටි කෝණයකින් විමසා බලන්ට ගත් අගනා උත්සාහයක්. දැනට ඔහු ලියු හොඳම පොත මෙය යයි මා සිතනවා.පොතේ නිමාවත් අනර්ඝයි. ආකර්ෂණීය රූ රටාවලින් යුතුව පිටු සකසා තිබෙනවා. යොදාගත් ඡායාරූප ද පොතට එක්කරන්නේ නොමඳ වටිනාකමක්. හදිසියේ හම්බුවුණු පොත හදිසියේම කියවූයේ එය එක හුස්මට කියවිය හැකිවූ පොතක් නිසා.(සැලකිය යුතුයි : කියවීමට රුචි නූපදවන ඇතැම් සම්මානනීය නවකතා ගැන සටහන් මෙම තීරුවේ පළ නොවන බව කරුණාවෙන් සලකන්න)සු. මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=av1310063</link>
    <topic>ක්ෂේත්‍රයේ ඉන්න නම් කබල් සින්දු ලියන්න ඕනේ</topic>
    <author>ජෝජ් රොබ්සන් ද සිල්වා</author>
    <content>ක්ෂේත්‍රයේ ඉන්න නම් කබල් සින්දු ලියන්න ඕනේ සුනිල් විමලවීර මුතුලැල් විමනේ - හසරැල් සෙවණේ - සුවඳයි සංසාරේ පැතුමන් ඉතිරි - ලතැවුල් නිම වේ - මේ දිගු සංචාරේ සුදු මුදු වැල්ලේ හැඟුමන් නැළවුණා‍ සාගරේ ජය ගී පැතිරී ගියා සාගරේ ජය ගී පැතිරේ සාගරේ ජය ගී පැතිරී ගියා හිනැහේය මතු ප්‍රාර්ථනා කාලයේ වැලි පාරේ - බොඳ මීදුම් ලෙසිනා අතීතයේ රළු ඡායා - දුර අනන්තයේ කිඳිලා නටඹුන් යයි වියැකී - කිසිදා නොඑනා විලසේ නෑ නෑ ශෝකයේ සංවේදනා සාගරේ රැළි සේ පෙරැළේ නිමා වේ ගිම්හානේ - කඳු යායේ ඇඳිලා පෑදේ සුබ සිහිනේ - මල් වරුසාවේ තෙමිලා ආදරයයි ජීවිතේ - මිල මුදල් නොවේ කිසිදා නෑ නෑ ජීවිතේ යළි වේදනා ලස්සනයි ලෝ තලේ මතු දාපද රචනය - සුනිල් විමලවීරසංගීතය - ඩිලන් ලෑම්බ්ගායනය - රූකාන්ත ගුණතිලක“සෙනසුරු මාරුව” චිත්‍රපටයට ප්‍රවීණ ගී පද රචක සුනිල් විමලවීර විසින් ලියූ “මුතුලැල් විමනේ” ගීතය වෙනුවෙන් දෙවැනි වරට පැවති ‘දෙරණ’ සිනමා සම්මාන උලෙළේදී හොඳම පද රචනය සඳහා වූ සම්මානය පිරිනැමුණි. ඒ නිමිත්තෙන් ‘රසඳුන’ සුනිල් සමඟ කළ කතාබහයි මේ.මේ මම මගේ නිර්මාණ දිවියේ ලැබූ පස්වැනි සම්මානය. ඒ අතර රාජ්‍ය සම්මාන තුනක් මං ලබා තිබෙනවා. මේ පස්වැනි සම්මානය හොඳම ගීත රචකයා ලෙස දෙරණින් ලැබුණේ. මෙම සම්මානය මගේ නිර්මාණ දිවියට ලොකු දිරියක්. මෙවැනි අගැයීම් වලින් අපි නිර්මාණ කරන්න තවත් දිරිය ලබනවා. ‘දෙරණ’ සිනමා සම්මාන තේරූ විනිශ්චය මණ්ඩලය මගේ වචනාර්ථයට වඩා ධ්වනිතාර්ථය සොයා ගත්තා. ඒ නිසයි මට මේ සම්මානය ලැබුණේ.”ඔබේ “මුතුලැල් විමනේ” ගී පද රචනයේ වචනාර්ථයට වඩා ධ්වනිතාර්ථය යනුවෙන් ඔබ අදහස් කරන්නේ කුමක්ද?“ගී පද රචකයෙකුගේ ප්‍රතිභාව හෙළිදරව් වන්නේ මෙහිදීයි‍. ඒ කියන්නේ ලිවීමේ කුසලතාව බලන්න, මේ ගී පද රචනයේ ‘හසරැල් සෙවණේ’ කියා සඳහන් වෙනවානේ. ‘හසරැල් සෙවණේ’ කියන්නේ මොකක්ද...? හසරැල්වල ‘සෙවණක්’ තියෙනවා යෑ. සෙවණක් නැති තැනක (මුහුදු වෙරළක) හසරැල්ලෙන් සෙවණක් සැදුවා. ගීතය ආරම්භයේදීම ‘මුතුලැල් විමනේ හසරැල් සෙව‍ෙණ්’ කිව්වම මම අනුප්‍රාසය තමයි අර ගත්තේ. එක සමාන වචන යොදා ගත්තා ම අනුප්‍රා‍සයේ එනවා.එවිට තමයි ගීයක ලස්සන එන්නේ. චිත්‍රපටයේ දර්ශන අනුව පෙම් යුවළක් සිප වැලඳ ගනිමින් මුහුදු වැල්ලේ ඇවිද ගෙන යන අතරේදී ‘මුතුලැල් විමනේ හසරැල් සෙවණේ සුවඳයි සංසාරේ’ ලෙසින් ගැයෙනවා. වැල්ලේ ගස් නැහැනේ. අව්වයි, සුළඟයි විතරයි. සාමාන්‍යයෙන් වැල්ලේ පිච්චි පිච්චි යන කොට අපි කුඩයක් ඉහළ ගන්නවානේ හෙවණට. ඉතින් මම කල්පනා කළා ඒ වගේ හෙවණට හසරැල් යොදා ගන්න. තවදුරටත් මට කල්පනා වුණා. වෙසක් දවස් වලදී සුදු කොළ වලින් පාරවල් සැරසුවාම සිරි සිරි සිරි ගාලා හිනාවේවි රැළි ළෙල දෙනවානේ අවකාශේ. ඒකත් හෙවණක් වගෙයි. ‘දෙරණ’ සිනමා සම්මාන විනිශ්චය මණ්ඩලය එය තේරුම් ගත්තා.”ගී පද රචකයෙකුට ඔවැනි ප්‍රතිභාවක් ලැබිය හැක්කේ කෙසේද?“ප්‍රතිභාව කියන්නේ කුසලතාව නැත්නම් කෞශල්‍යයටයි. ඒකට ඉතින් හොඳට අභ්‍යාස කරන්න ඕනේ. පොතපත හොඳින් කියවලා දැනුම වැඩි දියුණු කරගන්න ඕනේ. දැන් කාලේ වැඩිපුරම ගීත නිර්මාණය වෙන්නේ තනුව අනුව පද රචනය කරලා. තනුවට සුදුසු අයුරින් පද රචනය කරන්න අවබෝධය ලබාගන්න ඕනේ. මම ‘සෙනසුරු මාරුව’ චිත්‍රපටයේ තේමා ගීතය ලෙස මේ ‘මුතුලැල් විමනේ’ ගීතයේ පද රචනය කළේත් මුලින් ම ඩිලන් නිර්මාණය කර තිබුණු තනුව අනුවයි.මට උදයකාන්ත වර්ණකුලසූරිය මහතා කතාව කිව්වා‍. විෂුවල් මෙන්න මෙහෙමයි කියලා. ඒ අනුව මම ටිකක් බරට පදමාලාවක් ලියා දුන්නා. එය හරි ගියේ නැහැ. ‘අර සේකර (මහගමසේකර) ලියලා තියෙන්නේ ‘සිනිඳු සුදු මුදු තලාවේ’ කියලා. අන්න ඒ වගේ බොහොම ‘ලා’ වචනයි ඕනේ’ කියා උදයකාන්ත මහතා කිව්වාම මම තේරුම් ගත්තා ඕනෑ කරන පදමාලාව කුමක්ද කියලා. අද මං දන්න ගී පද රචකයින් වැඩි දෙනෙකු තනුවට ගීත ලියන්නෙම නැහැ. ඔවුන් කියන්නේ ‘මං සින්දුව ලියලා දෙන්නම්, තනුව පස්සේ දා ගන්න’ කියලයි. මොකද ඒ ගොල්ලන්ට බැහැ තනුවට ගීත ලියන්න. ඒත් මට ඔය දෙවිදිහටම ගීත ලියන්න පුළුවන්. ඒකනේ සම්මාන ගත්තේ. ප්‍රතිභාව කියන්නේ මේකටයි. ඒ අනුව මේ සම්මානය, ජයග්‍රහණය අතිවිශිෂ්ටයි කියා මට හිතෙනවා.”සම්මානයට පාත්‍ර වුණාට අද ‘චිත්‍රපට ගීත’ ජනප්‍රිය නොවන්නේ ඇයි‍‍...?“චිත්‍රපට ගීත පමණක් නොවේ, අද කොයි ගීතය වුණත් ජනප්‍රියව පවතින්නේ නැහැනේ. බොහෝ විට විනාඩි තුනයි, වචන හැටයි ගීතයක් කියන්නේ. ඔය ටිකෙන් සියලුම ප්‍රේක්ෂකයින් අල්ලන්න ඕනේ. තරමක් අසීරුකාරියක් ඒක. සමහර අධ්‍යක්ෂවරුන්ට සිංහල සාහිත්‍ය ගැන දැනුමක් නැහැ. එවැනි අය බස් කොන්දොස්තරලා ලවා සින්දු ලියවා ගත් යුගයකුත් තිබුණානේ මේ ර‍ටේ. සංගීත අධ්‍යක්ෂවරයා ‘හරි’ කිව්වොත් හරි. එහෙමයි චිත්‍රපට ගීත හැඳුණේ.ඉතින් රසවත් ගීත නිර්මාණය නොවී කොහොමද ජනප්‍රිය වෙන්නේ. සම්භාව්‍ය ගීත රසවිඳින ශ්‍රාවකයින් අඩුයි. බලන්න ගෘහස්ථ ගීත ප්‍රසංගයකට සහභාගි වන රසිකයින්ගෙයි විද්‍යුත් නාළිකාවලින් එළිමහන් ගීත ප්‍රසංග පවත්වන විට සහභාගි වන රසිකයින්ගෙයි වෙනස. එළිමහන් ගීත ප්‍රසංගයකට පනස්දාහක් සහභාගි වෙද්දී ගෘහස්ථ ප්‍රසංගයකට පන්සීයක් වත් සහභාගි නොවන අවස්ථා අපි දැකලා තිබෙනවානේ. වාණිජ චිත්‍රපට වලට කබල් සින්දු ලියන්න ඕනේ. නැත්නම් මේ ක්ෂේත්‍රයේ ඉන්න බැරි වෙනවා. මොකද සාමාන්‍ය ජනතාවට ඕනෑ විනෝදාස්වාදය (ජොලිය) පමණයි. ඒ වගේ ම අද හොඳ තනු නැහැ‍. චිත්‍රපට ගීත ජනප්‍රිය නොවන්න එක හේතුවක් ඒක.චිත්‍රපට ගීත ක්ෂේත්‍රයේ ‍ඔබේ ඉදිරි කටයුතු මොනවාද...?“මා ගීත ලියූ චිත්‍රපට හයක් හතක් ම තිරගත වීමට නියමිතව තිබෙනවා. හැබැයි ඒවා අතර නම් සම්මාන ගන්න පුළුවන් ගීත නැහැ. මම මැරෙනකම්ම ගීත ලියනවා. ගීත ලියන්න මට චිත්‍රපට නොදී නිෂ්පාදකයෝ මාව ප්‍රතික්ෂේප කළොත් මම චිත්‍රපට නිෂ්පාදනය කරලා හරි ඒවායේ ගීත ලියනවා. ඒ වගේ ම ‘සල්ලි එපා’ කියලා හිත හදාගෙන හොඳ සම්භාව්‍ය චිත්‍රපටයක් නිර්මාණ කරන්නත් මගේ ආසාවක් තියෙනවා.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=av1310064</link>
    <topic>මෙරට ප්‍රේක්ෂකයන් මට ආදරේ බව මේ සම්මානයෙන්ම පේනවා</topic>
    <author>ගාමිණී සුසන්ත</author>
    <content>මෙරට ප්‍රේක්ෂකයන් මට ආදරේ බව මේ සම්මානයෙන්ම පේනවාදෙරණ සම්මාන උළෙලේ ජනප්‍රියම නිළිය පූජා උමාශංකර්දෙරණ සිනමා සම්මාන උලෙළ පැවැති ඒ සුන්දර රාත්‍රිය පූජා උමාශංකර්ට අමතක නොවන රාත්‍රියක් වූවා නිසැකය. ඒ එම සිනමා සම්මාන උලෙළේදී ජනප්‍රියම නිළියට හිමි සම්මානය පූජාට හිමිවීම නිසාය. පූජා මේ වන විට සිංහල සිනමා නිර්මාණ කීපයකටම දායක වී ඇත. ඇය ශ්‍රී ලංකේය ප්‍රේක්ෂකයින්ට දක්වන්නේ අපරිමිත ආදරයකි. අද අප පූජා උමාශංකර් හමුවන්නේ ඇයගේ නවතම තොරතුරු විමසා බලන්නටය.පූජා ඔබ ජනප්‍රියම නිළිය වුණු ඒ සුන්දර මොහොත ඔබට මතක ද?ඒ සුන්දර අවස්ථාව මගේ ජීවිතයෙන් කවදාවත්ම අමතක වෙන්නෙ නෑ. ඉන්දියාවේදී මට විවිධ සම්මාන උලෙළවලදී සම්මාන 6 ක් විතර ලැබිල තියෙනවා. නමුත් මේ මට ලංකාවේදී ලැබුණු පළමු සිනමා සම්මානය. ඒ සම්මානය ජනප්‍රියම නිළියට හිමි සම්මානය වීම ගැන මම තවත් සතුටු වෙනවා. ඒ මොකද; ලංකාවේ ප්‍රේක්ෂකයින් මට ගොඩක් ආදරේ බව මේ සම්මානයෙන් මට දැනෙන නිසා. මට ආදරය කරන ලංකාවේ ප්‍රේක්ෂකයින්ට රසික රසිකාවියො කියල කියන්න මම කැමැති නෑ. ඒ අය මගේ පවුලේ අය හැටියටයි මම හඳුන්වන්නේ; මට දැනෙන්නේ. ඒ අයගෙ ආදරය නැතිනම් මට ජීවිතයක් නෑ.ඔබ වැඩියෙන් ඉන්නේ ඉන්දියාවේ ද ලංකාවේ ද?රටවල් දෙකේම ඉන්නවා. ලංකාවෙ ඉඳලා බැංගලොර්වලට යන්න යන්නෙ පොඩි වෙලාවක්නෙ. ඒ වගේම වැඩි වියදමක් යන්නෙත් නෑ.පසුගිය දවස්වල ඔබ මොන වගේ කලා කටයුතුවලට ද සහභාගි වුණේ?“කුස පබා” චිත්‍රපටය අවසන් වුණාට පසුව මම දිගටම හිටියේ ලංකාවේ. ඒ නිසා මට ගොඩක් දෙනෙක් එක්ක තිබුණු සම්බන්ධතා අඩුවුණා. ඒ නිසා මට ගොඩක් අවස්ථා මඟ හැරුණා. කොහොමහරි මම ඉන්දියාවේදී “විඩියුම් මූන්” (අරුණෝදයට පෙර) චිත්‍රපටයේ රඟපෑවා. ඒ චිත්‍රපටයේ වැඩ එක්ක තමයි මම පසුගිය දවස්වල හිටියේ. ඒක ඉතාම ලස්සන කතාවක් තියෙන චිත්‍රපටියක්. මේ චිත්‍රපටයේ වීරයෙක් නෑ. මේ චිත්‍රපටයේ මම රඟපාන්නේ අවුරුදු 10 ක ළමයෙක් සමඟ. ජීවිත කාලය තුළදී අපි විවිධ අරමුණු ජයගන්න උත්සාහ කරනවා. එවිට පැන නඟින ගැටලු ගැන තමයි මේ චිත්‍රපටයෙන් කතා කෙරෙන්නේ.කුස පබා චිත්‍රපටයෙන් පසුව ලංකාවේ චිත්‍රපටවලට ඔබට ආරාධනා ලැබුණ ද?කීපයක් ලැබුණා. නමුත් මම ඒවට කැමැති වුණේ නෑ. ඒ මොකද, මම මීළඟට රඟපාන්න ඕන “කුස පබා” චිත්‍රපටයට වඩා උසස් චිත්‍රපටයක කියන හැඟීම මට තිබුණු නිසා. මම කුස පබා චිත්‍රපටයෙන් පසුව ඊට වඩා ගුණාත්මක බවින් අඩු චිත්‍රපටයක රඟපෑවානම්, ඒකෙ අඩුව දැනෙන්නේ “කුස පබා” චිත්‍රපටියට.ළඟදී නිර්මාණය වන “යශෝදරා වත” චිත්‍රපටයට ඔබට ආරාධනා කළේ නැත්ද?නැහැ එහෙම ආරාධනයක් ලැබුණේ නෑ. මම හිතන විදියට ඒ චිත්‍රපටයට අලුත් මුහුණක් සොයනව ඇති. එහි රඟපාන්න මටත් වාසනාව තිබුණොත් අවස්ථාවක් ලැබෙයි.ඔබට දැනෙන විදියට ඔබට වඩාත්ම ආදරේ ඉන්දීය සිනමා ප්‍රේක්ෂකයින් ද, ලාංකේය සිනමා ප්‍රේක්ෂකයින් ද?රටවල් දෙකේම ප්‍රේක්ෂකයින් මට ගොඩක් ආදරෙයි කියල මම දන්නවා. හැබැයි රටවල් දෙකේ අය ආදරය පෙන්වන විදිය වෙනස්. ඉන්දීය ප්‍රේක්ෂකයින් මගතොටේදී හමුවුණාම ආදරයට සිපගන්න පවා පෙලඹෙනවා. නමුත් ලාංකේය ප්‍රේක්ෂකයින් ඒ විදියට ප්‍රතිචාර දක්වන්නෙ නෑ. බොහෝ විට ඔවුන් සිනාසෙනව පමණයි.ප්‍රේක්ෂකයින් ඔබට දක්වන ආදරය ගැන මොනව ද හිතෙන්නෙ?ඒ ආදරය හරිම සුන්දරයි. මට හරිම ආසයි ප්‍රේක්ෂකයින්ගේ ආදරය ලබන්න. මට මනුස්සයින්ව ඕන. I Love People.ඔබ සිංහල චිත්‍රපටවලට සම්බන්ධ වීම ගැන ලංකාවේ රංගන ශිල්පීන් ශිල්පිනියන් අතර පුංචි විරෝධයක් තිබෙනව කියන කතාව ඇත්ත ද?ඔය ගැන මටත් ආරංචි වෙලා තියෙනව. හැබැයි ඒ ගැන මම එතරම් හිතන්නෙ නෑ. මා ගැන විරෝධයක් තිබෙනවානම් ඒක තේරුමක් නැති විරෝධයක්. මම අවුරුද්දකට රඟපාන්නෙ චිත්‍රපටයක හෝ දෙකක පමණයි. අනවශ්‍ය ලෙස මම වැඩ බදාගන්නෙ නෑ. මම සිංහල චිත්‍රපටවලට සම්බන්ධ වුණේ මගෙ සීයගෙ ඉල්ලීමට. ඒ කියන්නෙ මගෙ අම්මගෙ තාත්තා. එයාගෙ ආශාව නිසයි මම සිංහල චිත්‍රපටයක රඟපෑවේ. මට විරෝධයක් දැක්වීමෙන් ලංකාවේ ශිල්පීන්ට හෝ ශිල්පිනියන්ට ඇතිවෙන ලාභයක් ප්‍රයෝජනයක් නෑ.ඔබ නිර්මාණයක් බාරගන්න පෙර ඒ ගැන කෙතරම් දුරට සොයා බලනව ද?ගොඩක් දුරට මම සොයා බලනවා. හොඳ ලස්සන කතාවක් තිබීම අනිවාර්යයි. ඒ වගේම චිත්‍රපටය නිර්මාණයට දායක වෙන කාර්මික ශිල්පීන් පිරිසත් අධ්‍යක්ෂවරයාත් දක්ෂ කෙනෙක් විය යුතුයි. ඒ මොකද කොච්චර හොඳ කතාවක් වුණත් කාර්මික ශිල්පීන් දුර්වලනම් ඒ නිර්මාණය ප්‍රේක්ෂකයින් ප්‍රතික්ෂේප කරනවා.ඔබට සිංහල ටෙලිනාට්‍යක රඟපාන්න ආරාධනයක් ලැබුණොත්....?මම කැමැතියි සිංහල ටෙලි නාට්‍යයක රඟපාන්න. නමුත් පුංචි ගැටලුවක් තියෙනවා. මට සිංහල හොඳට දැන් පුළුවන්. නමුත් එක දිගට ගලාගෙන යන විදියට සිංහල උච්චාරණය කරන්න තවම අමාරුයි. නමුත් චිත්‍රපටයකදී මේක වැඩිය ගැටලුවක් වෙන්නෙ නෑ. මෙයින් ටෙලි නාට්‍ය අධ්‍යක්ෂවරයා අපහසුතාවයට පත්වෙන්න පුළුවන්. ඒ නිසයි මම සිංහල ටෙලි නාට්‍යයක රඟපාන්න මැලිවෙන්නේ.ඔබේ දෙමවුපියන් තවම ඔබට සුදුසු සහකරුවෙක් සොයනව ද?ඔව් අම්මයි තාත්තයි දෙන්නම මට හොඳ කෙනෙක් සොයනව. අද කාලෙ අවංක හොඳ කෙනෙක් සොයාගන්න හරිම අමාරුයි. සමාජයේ ගොඩක් දෙනෙක් අවංක නෑ. කවුරුහරි මගේ ජනප්‍රියත්වයට මගේ මුදල්වලට, මගේ ලස්සනට පමණක් ආදරය කරනවානම්, මම ඒකට කැමැති නෑ. මගෙ හිත හඳුනාගෙන මට ආදරය කරන කෙනෙකුටයි මම කැමැති. මම වැරැදි කරන්නෙ නැති නිසා දෙවියන් මට වැරැද්දක් වෙන්න කවදාවත්ම ඉඩ තියන්නෙ නෑ කියල මම දන්නව. ඒ නිසා මට සුදුසුම කෙනාව දෙවියන් සොයල දෙයි.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=av1310065</link>
    <topic>මීට පස්සෙ මං ලූෂන්ගේ සින්දු කියන්නෙ නෑ</topic>
    <author>ජෝජ් රොබ්සන් ද සිල්වා</author>
    <content>මීට පස්සෙ මං ලූෂන්ගේ සින්දු කියන්නෙ නෑඅමරසිරි පීරිස්ඉකි ගසා හඬන අතීතයක කඳුළු එක්ක ගනුදෙනු කරනා මට මගේ නොවන මගේම ආදරයක් තිබුණා...!(පද - අමිල තේනුවර)“සමනල සංධ්වනිය” චිත්‍රපටයෙන් ඇසෙන මෙම ගීතය කරුණු කිහිපයක්ම නිසාම කතාබහට ලක් වී ඇති සුවිශේෂ ගීතයකි. චිත්‍රපටය ප්‍රදර්ශනය වීමට පෙර ජනප්‍රියත්වයට පත් වූ මෑත කාලයේ එකම චිත්‍රපට ගීතය ලෙසින් මෙන්ම 2013 රාජ්‍ය සංගීත සම්මාන උලෙළේදී විශිෂ්ටතම ගායනය (ප්‍රවීණ - පිරිමි) සහ විශිෂ්ටතම සංගීතය උදෙසා ගායන ශිල්පි විශාරද අමරසිරි පීරිස් සමඟ සංගීතඥ දර්ශන රුවන් දිසානායක සම්මානයන්ට පාත්‍ර වූ ගීතය ලෙසින් ද මෙම ගීතය විශේෂ අවධානයකට යොමු විය.ගායනයටත්, සංගීතයටත් සම්මාන හිමි වුවත් ගී පද රචනය උදෙසා අමිල තේනුවර සම්මානයට පාත්‍ර නොවීම හේතුවෙන් ද “ඉකි ගසා හඬන අතීතයක” ගීතය අද තවදුරටත් කතාබහට ලක් වී ඇත. එහෙයින් “රසඳුන” පාඨක ගීත ශ්‍රාවක ඔබ වෙනුවෙන් දැනටමත් ඔබේ සිත් දිනාගෙන ඇති මේ ගීතය පිළිබඳ කතාබහ කරමින් මෙවර “ස්වර වර්ණ” වර්ණ ගන්වන්නට භාවාත්මක හඬින් මනා සංයමයකින් අපූර්ව ලෙස සාම්ප්‍රදායික ගීතයේ හැඩතල වෙනස් කරමින් ගීත ගායනයේ නියැළෙමින් සිය යුග මෙහෙවර ඉටු කරන ගායන ශිල්පි හා සංගීතඥ විශාරද අමරසිරි පීරිස් ට අපි ආරාධනා කරමු.“සම්මාන ප්‍රදානයක් කියන්නේ නිර්මාණ ශිල්පියකුට කරනු ලබන අගය කිරීමක්. එය හරිම ප්‍රශංසනීයයි. සම්මානයක් ලැබීමෙන් ඒ සම්මානලාභියා තව තවත් දිරිමත් වෙනවා. මට ලැබිච්ච සම්මානය මං හිතනවා සාධාරණයි කියලා. මට සම්මාන ලැබුණු මේ ‘ඉකි ගසා හඬන අතීතයක’ ගීතයේ සංගීතඥයා දර්ශනටත් සම්මාන ලැබුණා. ඒත් මේ ගීතයේ පද රචකයා වන අමිලට සම්මානය හිමි වුණේ නැහැ. මේ හැමදේ දිහාම රටේ ජනතාව බලා ඉන්නවා. ඔවුන් ප්‍රශ්න කරනවා - ‘මේ ගීතයේ ගායනයටයි සංගීතයටයි සම්මාන ලැබුණත්, පද රචනයට සම්මානය නොලැබුණේ ඇයි’ යන වග. ඒ ප්‍රශ්නයට පිළිතුරු නොදී මඟහරින්න අපිට බැහැ. අපි ජනතාවට පැහැදිලි පිළිතුරක් දෙන්න ඕනේ.”2013 රාජ්‍ය සංගීත සම්මාන (ගී පද රචනය) විනිශ්චය මණ්ඩලයේ නිගමනය වූවේ ප්‍රශස්ත මට්ටමේ ගී පද රචනයක් නොවූ නිසා අදාළ සම්මානය ප්‍රදානය නොකරන බව නේද...?“සමස්තයක් හැටියට සලකා විනිශ්චය මණ්ඩලය එවැනි තීරණයකට එළැඹි තිබීම පිළිබඳ අපිට විවේචනය කරන්න බැහැ. ඒත් අපේ හැඟීම් ප්‍රකාශ කරන්න පුළුවන්නේ. ඒ නිසා මම මේ කරුණ ‍එළිදරව් කරන්න ඕනේ. මගේ ගායනයට සම්මාන ලැබුණේ මම ‘ඉකි ගසා හඬන අතීතයක’ ගීතය ප්‍රශස්ත මට්ටමින් ගායනා කර ඇති නිසානේ. ඒත් ඇත්ත වශයෙන්ම මට ප්‍රශස්ත මට්ටමෙන් හැඟීම්බරව මේ ගීතය ගයන්න හැකි වුණේ මේ පද රචනය තුළ වූ අන්තර්ගතය හින්දයි. එය හරි ප්‍රබලයි. පද රචනය ලෙස මට නොදැනුණා නම් මේ ගීතය ප්‍රශස්ත මට්ටමෙන් මම ගයන්නේ කොහොම ද?ඔබ නොකියා කියන්නේ “ඉකි ගසා හඬන අතීතයක” ගීතයේ පද රචනය අදාළ සම්මානය හිමි විය යුතු ප්‍රශස්ත මට්ටමේ ගී පද රචනයක් වගයි. එහෙත් විනිශ්චය මණ්ඩලය මේ ගී පද රචනයට කුසලතා සහතිකයක් ලබා දීමට වත් නිර්දේශ කළේ නැහැනේ...?“ඔව්. මම පවසන්නේ මගේ පෞද්ගලික හැඟීමයි. කාටවත් මං දොස් කියන්නේ නැහැ. මෙතැනදී මට සම්මාන ලැබුණානේ කියා නිහඬ වී හිඳීම යුතුකමකුත් නෙමේ. මේ සම්මාන විනිශ්චය මණ්ඩල වල ඒ ඒ විෂය ක්ෂේත්‍රයන්හි නියැළි සිටින අය සාමාජිකත්වය දැරීම එතරම් සාධාරණ නැහැ. මොකද අපි කවුරුත් පෘථග්ජන මිනිස්සුනේ. අදාළ විෂය ක්ෂේත්‍රයේ නියැළි සිටින කෙනකු විනිශ්චය මණ්ඩලයේ ඉන්නා විට කිසිම විනිවිද භාවයක් නැහැ ඔවුන්ගේ විනිශ්චවල. ඔය දේ මම නෙමේ කීවේ, ඉතා ප්‍රසිද්ධ කෙනෙක්. ඔහු තාමත් ඉන්නවා, නම කියන්න හොඳ නැහැ. ඔහුගේ ඒ කීම මමත් අනුමත කරනවා. සම්මාන ප්‍රදානයකින් පසුව ඊට විරුද්ධව ජනතාව ඇඟිල්ලක් දිගුකරනවා නම් ඒ සම්මාන ප්‍රදානයෙන් ඇති වැඩක් නැහැ.”. “සමනල සංධ්වනිය” චිත්‍රපටය ප්‍රදර්ශනය ඇරඹුවේ පසුගිය 04 වැනිදායි. එහෙත් මෙම චිත්‍රපටය ප්‍රදර්ශනය වීමටත් පෙර මෙහි ඇතුළත් මෙම “ඉකි ගසා හඬන අතීතයක” ගීතය සම්මානයටත් පාත්‍ර වී අවසානයි. එලෙස සිදු වූවේ කෙසේ ද...?“ඕක හරිම සංකීර්ණ ප්‍රශ්නයක්. මට ගැලවෙන්න බැරි ප්‍රශ්නයක්. හැම පැත්තෙන්ම මාව කොටු වෙනවා. මට බොරු කියන්න බැහැ. ඇත්තම කියනවා නම් මේ ගීතය කලින් කළ ගීතයක්. මෙය අහලා චිත්‍රපට අධ්‍යක්ෂ ජයන්ත චන්ද්‍රසිරි කිව්වා - ‘අමරේ..., මං ලියපු අලුත් චිත්‍රපටයේ තිර නාටකයට ගැළපෙන සින්දුව මේක. ඔයා මේක මට දෙන්න. චිත්‍රපටය එනකල් මේ සින්දුව කොහේදිවත් කියන්න එපා.’ කියලා. Youtube එකට අමිලලා දාලා තිබිලා තමයි ජයන්ත චන්ද්‍රසිරි මේ ගීතය දැන ගත්තේ. හැබැයි ඒ ගීතයම නෙමෙයි චිත්‍රපටයට යොදා ගත්තේ. පොඩි පොඩි වෙනස්කම් කරලා චිත්‍රපටයට සුදුසු අයුරු ආපසු පටිගත කිරීමක් කළා.”මෙම ගීතය පෙරටු කරගෙන චිත්‍රපටයක් (“සමනල සංධ්වනිය”) පැමිණීම පිළිබඳ ඔබට හැ‍ඟෙන්නේ කෙසේ ද...?“මේ ගීතය මොනතරම් ප්‍රබල ද කියා හිතෙනවා. මට නන්දක්කා (විශාරද නන්දා මාලිනි) කිව්වා - ‘මේක තමයි ප්‍රතිභාව කියන්නේ. අමරේගේ හඬින් චිත්‍රපටය තුළ අපිව පැය ගාණක් රඳවා ගත්තා ඔය එක ගීතයෙන්. ඒක විශාල ප්‍රාතිහාර්යයක්’ කියලා. මොකද මේ ගීතය චිත්‍රපටය තුළ කිහිප වරක්ම ඇහෙනවා. ඒ තරම් මේ ගීතය ප්‍රබලයි. චිත්‍රපටය ‍සමඟ බද්ධ වෙච්ච ගීතයක් මෙය.”ඔබේ “කන්‍යාවී” ඒක පුද්ගල ගීත ප්‍රසංගය නැවත පවත්වන්නේ කවදා ද...?“මගේ ඒක පුද්ගල ගීත ප්‍රසංගය ‘කන්‍යාවි’ නෙමේ. හැබැයි ඒ නමින් මෑත භාගයේ දී රණවිරුවන්ට ආධාර පිණිස සේවා වනිතා ඒකකයෙන් කළ මගේ ‘සත්සැරි අසිරිය’ ඒක පුද්ගල ගීත ප්‍රසංගය ඔවුන් විසින් හැඳින්වූවා. එච්චරයි. ඔවුන් ඒ ගීතයටයි නමටයි ආසා හින්දා ඒ නම ඒ ප්‍රසංගයට පමණක් යොදා ගත්තා. පසුව එය මට ලොකු ප්‍රශ්නයක් වුණා. මගේ ඒක පුද්ගල ගීත ප්‍රසංගය ‘සත්සැරි අසිරිය’ මම ඉදිරියේ දී නැවත පවත්වනවා. ඒත් ‘කන්‍යාවී’ ඇතුළු ලූෂන් බුලත්සිංහල මට ලියපු ගීත මින් ඉදිරියට ගායනා කරන්න මං බලාපොරොත්තු වෙන්නේ නැහැ. මං පෞද්ගලිකව තීරණය කර ඉන්නේ ඒ ගීත ගයන්නේ නැහැ කියලා.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=av1310066</link>
    <topic>සිනා කතා</topic>
    <author>එඩ්වඩ් චන්ද්‍රසිරි</author>
    <content>සිනා කතාතුෂාරි, කීර්තිගේ අලුත්ම නාට්‍යය නැරඹීමට ලුම්බිණී රඟහලට ගියේ තම සැමියා සහ සිඟිති දියණිය ද සමඟය. ඔවුන් ශාලාවේ අසුන්ගෙන ටික වේලාවකින් ඒ තුළ වූ දැඩි තාපය ඉවසාගත නොහැකිව කුඩා දැරිය බෑගිරි ගසමින් අඬන්නට පටන් ගත්තාය. ඇගේ හැඬීම නාට්‍යයට මෙන්ම එය නරඹන ප්‍රේක්ෂකයන් හට බාධාවක් වෙතැයි සිතූ කීර්ති ඔවුන් වෙත පැමිණ තම කෝපය මැඬපවත්වා ගනිමින් මෙසේ කිවේය.“ඔහේට ඔය දරුවව පරක් කරගන්ඩ බැරිනම් කරුණාකරලා ශාලාවෙන් පිටවෙලා යන්ඩ. මම ටිකට්වල සල්ලි ආපහු දෙන්නම්.”තුෂාරි ලැජ්ජාවෙන් තම දැරිය ළමැද හොවා පරක්කර ගත්තාය. මොහොතකින් ඈ තද නින්දකට වැටුණු අතර තුන්වැනි සීනුව නාද වී නාට්‍යය ඇරැඹුණි. එය බලා සිටින්නට නොහැකි තරම් නීරස නාට්‍යයක් වු‍ෙයන් සෙනෙවිරත්න ඈනුම් අරිමින් පුටුවේ ඒ මේ අත ඇඹරෙන්නට විය. හේ තවත් ටික වේලාවකින් තුෂාරිගේ කනට කර මෙසේ කීවේය.“ඔය ළමයව කොනිත්තලා හරි කමක් නෑ. ආයෙත් මහ හයියෙන් අඬවනවා. සල්ලි ඉල්ලාගෙන අපි ගෙදර යමු. මේකෙ මොනවා බලන්ඩද?”සේනාධීර තම නවතම නවකතා පොත ප්‍රකාශයට පත්කළ පොත් සමාගම විමසද්දී දැනගන්නට ලැබුණේ එය මුද්‍රණයෙන් නිකුත් කොට මාස හයකට ආසන්නව තිබියදීත් එහි අලෙවිය සතුටුදායක තත්ත්වයක නොපවත්නා බවයි. උපක්‍රමශීලී ලෙස තම ග්‍රන්ථය වහා අලෙවි කර ගැනීමට සිතූ හේ පොලිසියේ උසස් තනතුරක් හෙබවූ තම බෑණනුවන්ට කතා කොට ඒ සඳහා උපකාර පැතීය.ඊළඟ සතියේ නාට්‍ය ශිල්පියකු වූ සෙනෙවිරත්න අලුත් නාට්‍යයක් නරඹා, නාට්‍යාවසානයේ මී විතකද රස බලා රෑ බෝ වී තම මෝටර් සයිකලයෙන් නිවෙස බලා යද්දී පොලිස් අනින් එය නතර කළේය.“ආ.. ඉලන්දාරියා බයික් එකේ වේගෙ හොඳටම වැඩියි. ඒ මදිවට ඩ්රින්ක් එකකුත් දාලා නේද? දඬුවම් කරන්න ඕනෙ වැරැදි දෙකක්ම කරලා. මම ඔහේට දඩ නොගහා යන්ඩ දෙන්නං. හැබැයි මෙන්න මේ නවකතා පොතක් ඔහේ සල්ලි දීලා ගන්ඩ ඕනෙ” කියූ නිලධාරියා පොතක් සෙනෙවි වෙත දිගු ‍කළේය.පොත අතට ගෙන පෙරළා බලා මුල්පිටුව උනන්දුවෙන් නිරීක්ෂණය කළ සෙනෙවිරත්න එම පොත පොලිස් නිලධාරියා වෙත ආපසු දිගුකරමින් මෙසේ කීවේය.“මේ පොත නං මට කීයටවත් එපා. කමක් නෑ රාළහාමි මං දඩ මුදල් ගෙවන්නං”“තමුසෙ හැමදාම පරක්කු වෙලා වැඩට එන මිනිහා. අද විතරක් කොහොමද වෙලාවට ආවේ?” තම කාර්යාල කාර්ය සහායකයා නියමිත වේලාවට පැමිණ සිටිනවා දුටු රණේපුර පුදුමවෙමින් ඇසීය.“අපේ පවුල ඊයෙ ළමයි දෙන්නත් අරගෙන ගමේ ගියා සර්” පියල් බයාදු සිනාවක් පාමින් කිවේය.“ඉතින් ඒක වෙලාවට වැඩට එන්ඩ හේතුවක් වුණේ කොහොමද?” රණේපුර විමතියෙන් විමසීය.“ඇයි සර්, අද උදේටයි, දවල්ටයි කෑම උයන්ඩ වුණේ මට විතරනෙ.” පියල් හිස කසමින් පිළිතුරු දුන්නේය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=av1310067</link>
    <topic>යාත්‍රා</topic>
    <author>තුෂාරි නේරංජා</author>
    <content>යාත්‍රාකලා ‍ක්ෂේත්‍රයේ සිටින අප කවුරුත් දන්නා ප්‍රවීණ රංගන ශිල්පියෙක් තමයි මහේන්ද්‍ර පෙරේරා. මහේන්ද්‍ර මේ දවස්වල සිනමාවේ වගේම පුංචි තිර‍ෙය්ත් වැඩ කටයුතු රාශියකට සිය දායකත්වය ලබා දෙනවා. ඒ වගේම ඔහු තමාගේ රංගන අත්දැකීම් බෙදා හදා දීම වෙනුවෙන් ‘කලාරෝ’ පදනමේ රංගන පාඨමාලාවක් සඳහාත් දායක වෙනවා. මේ කටයුතු අතරතුර පසුගිය දිනෙක අපේ මේ රංගන ශිල්පියා ටෙලිනාට්‍ය රූගත කිරීමක් අතරතුර දී නොහිතපු විදිහේ ජලකඳකින් බේරුණු පුවතක් අපිට දැනගන්නට ලැබුණා. ඒ ගැන තොරතුරු ඔහුගෙන්ම විමසා බලන්න අපට හිතුණා.“සමන් කුමාර ලියනගේ අධ්‍යක්ෂණය කරන ටෙලිනාට්‍යයක රූගත කිරීම් යෙදිලා තිබුණේ අවිස්සාවේල්ල ප්‍රදේශයේ. එහි ගඟක් අසබඩ තමයි රූගත කිරීම් කළේ. පහුගිය දවස්වල පැවතුණු අධික වර්ෂාව හින්දා මේ ගඟ පිරිල තිබුණා. ෂූටින් කරන දවසේත් වැහි මන්දාරම තිබුණා. අපි ඉක්මනට අවශ්‍ය සීන් ටික රූගත කළා. රූගත කිරිම් ඉවර වෙලා ග‍ඟෙන් ගොඩට අඩිය තිබ්බ විතරයි තත්පර 30ක් වත් ගියේ නැහැ අපේ සපත්තු කුට්ටම් සියල්ලම යටකරගෙන ගහගෙන විශාල ජලකඳක් ගලාගෙන එන්න ගත්තා. අපි හිටපු තැන් සියල්ල යටවුණා. අපි බැරිවෙලාවත් තව තත්පර කීපයක් පරක්කු වෙලා ගොඩට ආවා නම් අනිවාර්යයෙන් අද අපි ජීවතුන් අතර නැහැ. සැඬපහරට ගහගෙන ගිහිල්ලා. ඒ දර්ශනය මතක් වෙනකොටත් ඇඟ හිරිවැටෙනවා.”ඉතා කෙටි කාලයක් තුළ විශාල ප්‍රේක්ෂක ආකර්ෂණයක් හා ජනප්‍රියත්වයක් ලබාගැනීමට වාසනාවන්ත වූ රංගන ශිල්පිනියක් සෙනාලි ‍ෆොන්සේකා. සෙනාලි ෆොන්සේකා කවදා හෝ සිනමාව ජයගන්නා නිළියක බවට පත්වෙනවාය කියල මුල්වරට අනාවැකි පළ කළේ සිනමා සක්විති ගාමිණී ෆොන්සේකායි. එවැනි ප්‍රවීණයකු ගෙන් මෙවැනි අනාවැකියක් ඇසීමට වාසනාවක් ලද නව පරපුරේ එකම රංගන ශිල්පිනිය වන්නේ ද සෙනාලි පමණයි. මේ ප්‍රකාශය ප්‍රවීණ නළු ගාමිණී ෆොන්සේකා විසින් කර තිබුණේ දැනට වසර දහයකට පමණ පෙරාතුවයි. ඒ අශෝක මුදලිගේ නිර්මාණය කළ ‘සිනෙ රූ තොරතුරු’ වැඩසටහනට සහභාගි වූ අවස්ථාවේදීයි. කොහොම නමුත් මේ ප්‍රකාශය ගැන අද සෙනාලි මුළු හදවතින්ම සතුටු වෙනවා. මේ ගැන සෙනාලි පැවසුවේ මෙහෙම දෙයක්.“මට තාම මතකයි, ගාමිණී අංකල්, මාලනී නැන්දා, අශෝක මාමා අශෝක සෙනරත් මුදලිගේ වැඩසටහනට සම්බන්ධ වී රූගත කිරීම් කළ හැටි. ගාමිණී අංකල් මාව වඩාගෙන හුරතල් කළ අයුරු තාම මතකයි. පුංචිම කාලෙ මාව දැකලා ඔහු මේ විදිහෙ ප්‍රකාශයක් කළා කියන්නේ ඔහු මොනතරම් ඉදිරි දැක්මක් තිබුණු කෙනෙක් ද කියන එකයි. සැමගේ බුහුමන් ලබන ප්‍රවීණයකුගෙන් එවන් අනාවැකියක් අහන්න ලැබීමත් ඇත්තටම වාසනාවක් ලෙසයි මම දකින්නේ.”අපේ දේ අගයන, හැමදාමත් අපේ දේ රැකගන්න වෙර දරන කලා ශිල්පියකු ලෙසයි සහන් රන්වලව අපි දකින්නේ. ලයනල් රන්වල නම් වූ ප්‍රවීණ කලාකරුවාගේ පුතණුවන් ලෙස පියා ගිය මඟ යමින් සහන් හැමදාමත් අනාගත පරපුරට අපේ හෙළ උරුමය රැක දෙන්නට ඉදිරිපත් වෙන කෙනෙක්. ඒ නිසාම සහන් රන්වල අලුත්ම වැඩක් දුවා දරුවන් වෙනුවෙන් අරඹලා ඇති බව අපිට දැනගන්නට ලැබුණා. ඒ තමයි හරි පුදුම ඉස්කෝලයක් ඇරඹීම.“අද දරුවන්ට චෝදනාවක් තිබෙනවා සරුංගලයක් හදාගන්න දන්නේ නැහැ, වෙසක් කූඩුවක් හදාගන්න දන්නේ නැහැ කියලා. විශේෂයෙන්ම නගරාශ්‍රිතව සංකීර්ණ ජීවිත ගෙවන මවු පියවරුන්ටත් මේක ගැටලුවක් වෙලා. ඉතින් අපේ සංස්කෘතිකාංග නොනැසී රැකගැනීමේ අරමුණෙන් මම දුවා දරුවන් වෙනුවෙන්ම ඇක්ටිවිටි ස්කූල් එකක් පටන් ගත්තා. මේ පාසල බස්නාහිර පළාත් සෞන්දර්ය නිකේතනයේ දී හැම සෙනසුරාදාවකම පවත්වන්න තමයි මගේ අරමුණ”  රේඛා සමන්මලී කිව්වම නොදන්නා රසිකයෙක් නැති තරම්. ටෙලිනාට්‍ය සහ වෙළෙඳ දැන්වීම් හරහා රේඛා නිරතුරුවම අප නෙත ගැටෙනවා. නමුත් පසුගිය දවස්වල රේඛාව දකින්නට ලැබුණෙ නැහැ. රේඛා කලා ජීවිතයෙන් සමුගෙනවත් ද කියා අපිට සිතුණා. මේ හින්දම රේඛා ගැන සොයා බලන්න හිතුවා.“මේ දවස්වල නම් මම ගෙදරටම වී කාලය ගතකරනවා. මොකද මගේ පුංචි පුතාට තවම අවුරුද්දයි. නිතරම පුංචි පුතා ළඟ ඉන්නවා. ඒ නිසා තරමක නිහඬතාවයක ඉන්න මට සිදුවුණා. ඒත් දැන්වීම් සඳහාත් ටෙලිනාට්‍ය කිහිපයක් සඳහාත් මගේ දායකත්වය ලබා දුන්නා. ඊට අමතරව සමන් ප්‍රනාන්දු ගේ ‘සූරිය සුනෙර’ අලුත්ම ටෙලිනාට්‍යයක වෙනස්ම ආකාරයක චරිතයක් රඟපාන්න අවස්ථාව මට ලැබුණා.මම හුඟක් වෙලාවට පුංචි තිරය ඔස්සේ රඟ දැක්වූ‍ෙය් නපුරු චරිත. නමුත් මේ රාමුවෙන් මිදිලා වෙනස්ම ආකාරයක චරිතයක් මම රඟදැක්වූවා. ඒ ගැන රසිකයන් අතර කතාබහට ලක්වේවි කියා මම හිතනවා.  රංගන ජීවිතයේ දී නළු නිළියන් වශයෙන් විවිධාකාරයේ රංගනයන් හි නියැළීමට මේ සැමටම සිදුවෙනවා. ඒ අතර තුර විවිධ සිදුවීම්වලට ද මේ රංගන ශිල්පී ශිල්පිනියන් මුහුණ පානවා. එවන් අපූරු සිදුවීමක් ගැන පසුගිය දවසක අපට දැනගන්නට ලැබුණා. මේ සිදුවීමට මුහුණ පෑවේ ප්‍රවීණ සම්මානනීය රංගන ශිල්පිනියක වන නිල්මිණි තෙන්නකෝන්. ‘ගිරිකුල’ දර්ශන තලයේ දී සිදුවූ මෙය නිල්මිණිට තවමත් අමතක කරන්න බැරි සිදුවීමක් වුණා.” ‘ගිරිකුල’ ටෙලිනාට්‍යයේ ගැමි කාන්තාවකගේ චරිතයකට මම පණපොවනවා. කොහොම හරි ඒ කාන්තාව මිය යන දර්ශනයක් තමයි රූගත කෙරුණේ. ඉතින් ඇත්තටම මම ඒ දර්ශනය රූගත කරන්න බැහැම කිව්වා. මොකද මම මීට පෙර මුහුණදුන් ඇක්සිඩන්ට් එක ගැන මතකය තවමත් සිත පාරවමින් මගේ සිතේ පවතින නිසා. ඒත් ටෙලිනාට්‍යයට එම කොටස අවශ්‍යම නිසා පසුව මම එයට එකඟ වුණා. පසුව මාව සුදු ඇඳුමකින් සරසලා අත්, කට, පය බැඳලා මිනී පෙට්ටියක සැතපුවා. පසුව මගේ වටේට වී දරුවන් හඬා වැළපෙන දර්ශන රූගත කළා. මමත් හුස්ම නොගෙන දෑස් පියාගෙන රූගත කිරීම්වල‍ යෙදුණා. ටික වෙලාවකින් අඬන පිරිසගේ හඬ නැතුව ගියා. මම ඉන්න මිනී පෙට්ටිය ඔසවාගෙන යන බවක් දැනුණා. මම එකපාරටම දෑස් ඇර බැලුවා. මුළු පරිසරයම අන්ධකාරයි. බලන කොට මිනී පෙට්ටියේ පියන වහලා. ඔසවාගෙන යනවා. මට උන් හිටි තැන් අමතක වුණා. මට ඇඬුණා. මම කෑගහගෙන පෙට්ටියට පයින් එකක් ඇන්නා. බලනකොට පෙට්ටියේ දොරවල් විසිවෙලා ගිහිල්ලා. අනේ අම්මෝ!! කිය කියා අඬන අයගේ මූණුවල දත්වල වැදිලා ඩැමේජ් වෙලා. සමහරුන්ට හොඳටම හිනා. මට පෙට්ටියෙන් බැහැලා හොඳටම ඇඬුණා. මේ දර්ශනයේ දී පෙට්ටියේ දොරවල් වහනවා කියලා දැනුම්වත් කළේ නැහැ.”තුෂාරි නේරංජාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=av1310068</link>
    <topic>ඇස් යට ආලේපන පරෙස්සමෙන්</topic>
    <author/>
    <content>ඇස් යට ආලේපන පරෙස්සමෙන්පසුගිය සතියේ අපි කතා කරමින් සිටියේ අපේ ඇස පිළිබඳයි. මුහුණේ පිහිටි අනෙකුත් සියලු අවයවයන්ට වඩා අපගේ වැඩි අවධානයට හා ආරක්ෂාවට යොමු විය යුතු අවයවය වන්නේ ඇසයි. වර්තමානයේ බොහෝ දෙනෙකුට දක්නට ලැබෙන ඇස් යට කළු වීමේ තත්ත්වය ඇති වීමට ප්‍රධාන හේතුවක් වූ පාරම්පරික තත්ත්වය පිළිබඳ අපි පසුගිය සතියේ කතාබහ කළා.ඒ සමඟම දැඩි මානසික පීඩනය, පවුලේ ප්‍රශ්න, අධික ලෙස පාඩම් කිරීමෙන් ඇස් වෙහෙස කිරීම, නිදි වැරීම නිසා ඇස් වෙහෙසවීම, දවසේ වැඩි කාලයක් පරිගණක අසල ගැවසීමෙන් සහ ඒ දිහා බලා සිටීමෙන් ඇසට වන වෙහෙස ආදි තවත් විවිධ හේතු ඇස් යට කළු වීම සඳහා බලපානවා. සමහර අයට නිතර කඳුළු පිටවීම නිසාත් මේ තත්ත්වය ඇතිවෙන්න පුළුවන්. මේ නිසා පිග්මන්ටේෂන් තත්ත්වයක් මතුවෙන්නත් පුළුවන්.අනෙක් සුවිශේෂී කාරණය වෙන්නේ මෙවැනි අයි ක්‍රීම් (eye cream) ආලේප කර ඇස වටේ හිතුමතේ මසාජ් කිරීමයි. eye massage කිරීමේ දී ඒ සඳහා නියමිත ක්‍රමවේදයක් තිබෙනවා. ඇස වටේ මසාජ් කරන්න අපි සුදුසු පරිදි පාවිච්චි කළ යුත්තේ අපේ අතේ මුද්ද දාන ඇඟිල්ල හෙවත් වෙදැඟිල්ලයි.මේ ඇඟිල්ලෙන් රවුමට රවුමට සියුම්ව පීඩනයක් ලබා දෙමින් තමයි ඇස වටා මසාජ් කළ යුත්තේ. ඒ තෙරපුම සිදුකරන පැත්තකුත් තිබෙනවා. ඒ මසාජ් කිරීම වැරදි ආකාරයට සිද්ධ වුණොත් ඇසේ පිහිටා තිබෙන මාංශ පේශීන් අනිත් පැත්තට තෙරපීමක් වෙනවා.අනිත් පැත්තෙන් මේ මසාජ් එක කළ යුත්තේ උපරිම විනාඩි 15 ක් හෝ ඊට වඩා අඩු කාලයකුයි. ඊට වඩා කාලයක් මසාජ් කිරීමත්, වෙනත් ඇඟිලි ඒ සඳහා ‍භාවිත කිරීමත් කිසි විටෙකත් සුදුසු නොවේ.සමහරු ඇස වටේ ප්‍රදේශයත් ස්ක්‍රබ් (Scrub) කරන අවස්ථා තිබෙනවා. ඒක සම්පූර්ණයෙන්ම වැරදි ක්‍රමයක්. ඇස් වටේ scrub කිරීම නිසා ඇස වටේ පිහිටා තිබෙන සියුම් සෛල විනාශ වෙනවා.ඇස යට කළු වීමේ ප්‍රශ්නය නිසා කෙනෙකුගේ මුහුණ දිහා බැලු විට ඇස් වටේට කළු වීම නිසා එය කැපී පෙනෙන තත්ත්වයක් මතු වී මුහුණට අවලස්සනක් එකතු කරනවා තමයි. නමුත් මේ තත්ත්වයෙන් මිදෙන්න අපි ඉතාම කල්පනාකාරීව, සෞඛ්‍ය සම්පන්න, ආරක්ෂාකාරී ක්‍රමවේදයක් අනුගමනය කළ යුතුයි. ඇස් වටේ කළුයි කියා බොහෝ දෙනෙක් කරනුයේ වෙළෙඳපොළේ ඇති අයි ක්‍රීම් වර්ගයක් මිලදී ගෙන ආලේප කරන්නට පෙලඹීමයි. එහෙත් ඔබ මෙසේ මිලදී ගන්නා ආලේපය ඔබේ ඇස ආරක්ෂා කරයි ද? ඇසේ පෙනුමට තර්ජනයක් එල්ල කරයි ද? එම ආලේපන වර්ගවල රසායනික ද්‍රව්‍ය අඩංගු ද ආදිය පිළිබඳ ඔබ සැලකිලිමත් වූයේ නෑ නේද?ඇස වටේ ප්‍රදේශය ඉතාම සියුම් අතිශය සංවේදී පෙදෙසක්. මේ සංවේදී තැන්වලට වෙනත් බාහිර ආලේපන ගැල්වීමේ දී එම නිෂ්පාදනයේ ප්‍රමිතිය පිළිබඳ අපි දැඩි ලෙසම සිතිය යුතුය. සමහර ආලේපන ඔබේ සියුම් සමට විෂ සහිත විය හැකිය. ඒ නිසා සුදුසුකම් ලත් රූපලාවණ්‍ය විශේෂඥවරයකුගෙන් හෝ වෛද්‍යවරයකුගේ උපදෙස් නොමැතිව කිසි විටෙකත් තමන්ගේ ඇස යටට හිතුමතේ වෙළෙඳපොළෙන් මිලදී ගන්නා ආලේපන වර්ග පාවිච්චි කරන්නට එපා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=av13100610</link>
    <topic>සිකුරාදා හැන්දෑව</topic>
    <author/>
    <content>සිකුරාදා හැන්දෑවසාමාන්‍යයෙන් කාන්තා පත්තර කියවන්නේ ගැහැනු. ඒත් කලකට ඉහත එක්තරා කාන්තා පත්තරයක් පිරිමි ද කියෙව්වා. ඒ තමයි ‘නවලිය'. ඊට හේතු වුණේ එයටම ඇතුළත් කර තිබුණු සිනමා අතිරේකය. එය සංස්කරණය කළේ ජයන්ත චන්ද්‍රසිරි. මට මතක හැටියට මේ අතිරේකය පළවෙන්න පටන්ගත්තේ 1983 දී විතර.ඒ කාලයෙදිම වගේ මං ජයන්තව හඳුනාගෙන හිටියා. (ඒ කොහොමද කියලා කියන්න මට මතකයක් නැහැ) කොහොම වුණත් ඔහු මුලින්ම රඟපාපු ‘අනේ අබ්ලික්’ නාට්‍යය බොරැල්ල වයි. එම්. බී. එකේ දී මං දැකලා තිබුණා. සිනමා අතිරේකයට අවුරුද්දක් පිරෙද්දි කලා ක්ෂේත්‍රයේ විවිධ අයගෙන් සුබාශිංසන අරගෙන එහි කලාපයක පළ කෙරුණා. ඊට ජයන්ත මගෙනුත් සුබ පැතුමක් ඉල්ලුවා. මට මතක හැටියට මා එහි විශේෂයෙන්ම සඳහන් කළේ එකල (හැටේ දශකයේ) ප්‍රබුද්ධ මට්ටමේ සිනමා සඟරාවලින් සිදුවූ මෙහෙවර මේ අතිරේකයෙන් ඉටු වන බවයි. එය යල්පැන ගිය සිනමා පුවත්පත් රටාවට දැඩිසේ ප්‍රතිපක්ෂ ආකාරයමා කෙටියෙන් විග්‍රහ කළා. හැබැයි මේ වගේ සරල වචනවලින් නෙමෙයි, ගම්භිර වචන එහෙම යොදලායි ඒක ලිව්වේ.ඊට පස්සේ ජයන්ත මට සිනමා අතිරේකයට ලියන්න ආරාධනාවක් කළා. ස්ථිර රැකියාවක් නොමැතිව සිනමා ලේඛනයම ජීවිකාව කරගත් මට එය මාසයකට කීයක් හරි ලැබෙන තවත් වැදගත් ව්‍යාපෘතියක් වුණා. (ජයන්ත, ඒ අවස්ථාව දුන්නට ඔබට ස්තුතියි) මම මගේ නමිනුත් ‘භරතමුනි’ කියන ආරූඪ නමිනුත් ලිපි ලිව්වා.එකල මාත්තෙක්ක නවලියට ලිව්වේ තිස්ස ප්‍රේමසිරි, ජී. සිවගුරුනාදන්, ජී. එවරස්ට් ආරච්චිගේ, ආරියරත්න නාරද්දගේ, චන්ද්‍රරත්න බණ්ඩාර වගේ කීප දෙනෙක්. (එවරස්ට් අද ලේඛනයෙන් මිදී සිටීම විශාල පාඩුවක්)සිනමා අතිරේකයට මං ලියපු ලිපි අතරින් ලිපි තුනක් ගැන විශේෂයෙන් සඳහන් කරන්න ඕනැ. (1) රිත්වික් ඝටක් ගැන සිංහලෙන් මුලින්ම ලිව්වේ මම යැයි මා සිතනවා. (මා වැරදි නම් මූලාශ්‍ර සහිතව සඳහන් කර මට ලිපියක් එවන්න) ඒ වන විට ඝටක්ගේ එකම චිත්‍රපටයක්වත් අපි දැක තිබුණේ නැහැ. ඩී වී ඩී වලට පින්සිද්ධ වෙන්න තමයි පස්සෙ කාලෙක අපි ඔහුගේ චිත්‍රපට සියල්ල දැක්කේ. (ආසියානු සිනමා කේන්ද්‍රයත් 1990 ගණන්වල දී ඔහුගේ චිත්‍රපට ඇතුළත් ප්‍රණාම උලෙළක් මෙරට පැවැත්වූවා කියලා කීම මගේ යුතුකමක්.)දෙවැනි ලිපිය ලෙනින් මොරයස් සමඟ කළ සම්මුඛ සාකච්ඡාව. ඒ වන විට ලෙනින් ඉතාම අසරණව කොටහේන පැත්තේ පන්සලකට වෙලයි හිටියේ. ඔහු මා හා කතා කළේ කැඩිච්ච සිංහලෙන්. එක සිංහල වචනයක් අතරට ඉංග්‍රිසි වචන තුන හතරක් යොදා. ඒ ලිපිය බොහෝ දෙනකුගේ ප්‍රශංසාව දිනුවක්. එක්තරා කාලෙකදි ටී. සෝමසේකරන්ට වුණෙත් මේ ඊයේ පෙරේදා අමරනාත් ජයතිලකට වුණේත් ලෙනින් වගේම අන්ත අසරණව මිය යන්න. (හැබැයි අමරනාත්ගේ සිනමාවයි ඔහුගේ ජිවන පැවැත්මයි ලෙනින්ට වඩා වෙනස්. ඒත් අත්වූ ඉරණම එකයි)මේ වගේ සම්මුඛ සාකච්ඡා කරලා මං සිනමා අතිරේකයට ලෙස්ටර් ජේම්ස් පීරිස්, තිස්ස අබේසේකර, මහාචාර්ය චන්ද්‍රසිරි පල්ලියගුරු, සිරිල් බී. පෙරේරා, පියල් සෝමරත්න, ඇන්ටන් ග්‍රෙගරි වැනි විවිධ මට්ටම්වල අය ගැන ලිපි රැසක් ලිව්වා.තුන්වැනි ලිපියටත් අමරනාත්ගේ කිසියම් සම්බන්ධයක් තියෙනවා. සිංහල සිනමාවේ වර්තමාන තත්ත්වය ගැන කියැවෙන ලිපියක් ඉන්දියාවේ පළවන (ටී. ඇම්. රාමචන්ද්‍රන් සංස්කරණය කළ) ‘සිනමා ඉන්ඩියා ඉන්ටර්නැෂනල්’ සඟරාවට ලියලා දෙන්නැයි අමරනාත් මගෙන් ඉල්ලා සිටියා. එම සඟරාවත් එක්ක අමරනාත්ගේ සම්බන්ධයක් තිබුණා වගේම රාමචන්ද්‍රන් ඔහුගේ පෞද්ගලික මිතුරකු ද වුණා. ඉංග්‍රිසියෙන් ලියන්න බැරිකම නිසා අදාළ ලිපිය මා සිංහලෙන් ලියා අමරනාත්ට භාර දුන්නා. එහි පිටපතක් සිනමා අතිරේකයටත් යොමුකළා. සතියකින් - දෙකකින් එය පළවී තිබුණා.මා දන්නා තරමින් දෙනවක හාමිනේ ගේ කවරයක් ප්‍රථම සහ එකම වතාවට පළවුණේ මේ පත්තරේ. ජයන්ත තුළ තිබුණු රැඩිකල්කම අපි එයිනුත් අත්දුටුවා.ඒත් වැඩි පාඨක ප්‍රතිචාරයක් නොතිබුණු නිසාදෝ මේ අතිරේකය පස්සේ නවත්තලා දැම්මා. කවුරු කළත් ඒක ඔලමොට්ටල වැඩක්. පස්සේ ජයන්ත තම ප්‍රකාශන මාධ්‍ය විදියට තෝර ගත්තේ ටෙලිනාට්‍ය. විශේෂයෙන් ඔහුගේ ‘වෙදහාමිනේ’ හා ‘දඬුබස්නාමානය’ අදටත් විශිෂ්ට ටෙලිනාට්‍ය. ඒ දෙක කරා ළඟාවෙන්න ජයන්තට චිත්‍රපටවලදී බැරිව ගියා. ‘සමනළ සංධ්වනි’ නම් මම තවම දැකලා නැහැ.සු. මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>06</day>
    </date>
    <link>http://www.silumina.lk/2013/10/06/_art.asp?fn=av13100611</link>
    <topic> ‘පෙම් හසුන’ එදා එක් පරපුරක ආදර සංස්කෘතියේ කොටසක් වුණා</topic>
    <author>හේමාලි විජේරත්න</author>
    <content> ‘පෙම් හසුන’ එදා එක් පරපුරක ආදර සංස්කෘතියේ කොටසක් වුණාජයන්ත චන්ද්‍රසිරිවාදීශ දේවමින්ද වික්‍රමනායකට කිසි විටෙක අමතක කළ නොහැකි දේ වූයේ එක්තරා පෙම් හසුනක්. පුණ්‍යා නමැති කාන්තාවක විසින් රේවත නමැති පුරුෂයකු වෙත යවන ලද මෙම ආදර හසුන තමා අතට පත්වීමෙන් හා තමා අතින් අනිසි භාවිතයකට පත්වීමෙන් වූ පශ්චාත්තාපය කරණකොට ගෙන වාදීශ, පුණ්‍යා සොයා දුෂ්කර චාරිකාවකට යොමුවන මුත් තම ළමා විය අවසන් වන තුරුම ඔහුට ඇය මුණ නොගැසෙයි. නාඳුනන ගැහැනියකට කළ වරදක් ඇය කෙරෙහි උපන් සියුම් සෙනෙහසත් ජීවිතය පුරා රඳවා ගනිමින්ම වාදීශ වැඩිහිටි ජීවිතය ආරම්භ කරයි. කුඩා කල පටන්ම සංගීතය කෙරෙහි දැක් වූ අසාමාන්‍ය දක්ෂතාව යථාර්ථයක් බවට පත් කරමින් දැන් ඔහු රටේ ජනප්‍රිය සංගීතඥයෙක් බවට පත් ව සිටියි.‘වාදීශ දේවමින්ද වික්‍රමනායක’ අපට මුණ ගැසෙනුයේ අපේ රටේ අති දක්ෂ නිර්මාණකරුවකුගේ චිත්‍රපටයකිනි. ඒ ජයන්ත චන්ද්‍රසිරි ගේ නවතම සිනමා කෘතිය වන ‘සමනල සංධ්වනිය’ ඔස්සේය. ඔහු මීට ප්‍රථම නිර්මාණය කළ ‘අග්නි දාහය’, ‘ගරිල්ලා මාර්කටිං’ වැනි චිත්‍රපටවලින් බොහෝ කලකට පසු නිර්මාණය කළ ‘සමනල සංධ්වනිය’ අපි හැමදෙනාගේම ජීවිතය සියුම්ව රිදවමින් සහ සෙනෙහසින් පිරිමදිමින් සනසවන ප්‍රේමයක අසිරිය කියාපාන්නේය. මෙවර අපේ කතාබහට එක්වුණේ මේ නිර්මාණයේ හිමිකරුවා වන ජයන්ත චන්ද්‍රසිරි සමඟය.. අග්නි දාහය, ගරිල්ලා මාකටිං වැනි චිත්‍රපටවලින් සෑහෙන කාලයකට පසු ඔබ අධ්‍යක්ෂණය කළ දැන් තිරගත වන ‘සමනල සංධ්වනිය’ නිර්මාණය වන පසුබිම පිළිබඳ කතා කළොත්?ගරිල්ලා මාර්කටින් චිත්‍රපටයෙන් පසු මා මුළුමනින්ම සූදානමින් සිටියේ ‘මහ රජ ගැමුණු’ චිත්‍රපටය තැනීමටයි. එහි තිර පිටපත මා ඉතා දීර්ඝ කාලයක් මුළුල්ලේ ඉතාම ඉවසීමකින් සිදුකළ ඓතිහාසික පර්යේෂණයක හා ගවේෂණයක ප්‍රතිඵලයක්. නමුත් මේ අතරතුර කාලයේ චිත්‍රපට කතා වශයෙන් මා අතින් රචනා වූ දළ පිටපත් කීපයක්ම තිබුණා. සාමාන්‍යයෙන් සිතට දැනුණු, වැදුණු යම් කතා තේමාවක් සමහරවිට මට පමණක් වටහා ගත හැකි රචනා විලාසයකින් ලියා ගබඩා කර තබා ගැනීමේ සිරිතක් මට තිබෙනවා.ඒවා බොහෝ විට මා පෙර කී අන්දමේ චිත්‍රපට කතා හෝ ටෙලිනාට්‍ය කතා හෝ මිස තිර රචනා ම නොවෙයි. දැන් මෙබඳු කතා වස්තු මා ළඟ කෙතරම් තිබෙනවා ද කියනවා නම් ඒවා උපයෝගී කරගෙන මා ලියූ තිර රචනා ප්‍රමාණයට වඩා නොලියවුණු තිර රචනා ප්‍රමාණය වැඩියි. ‘සමනල සංධ්වනිය’ කියන්නේ අන්න ඒ වගේ මගේ පුස්තකාලයේ සහ මගේ මතක ගබඩාවේ සුරැකිව තිබූ මා අතින් තිර රචනයක් බවට පත් නොවූ කතාවක්. සමහරවිට එය මා සතු සමහර කතා වස්තු වගේ කවදාවත් එළි නොදැක්වෙන්නත් තිබුණා.. නමුත් මේ එළි දැක්වීම කෙතරම් නම් අපූරු නිර්මාණයකට පත්වෙලා තියනව ද කියලා අපට වැටහෙනවා. මගේ මීළඟ ප්‍රශ්නයත් මීට අදාළවමයි. ‘සමනල සංධ්වනිය’ චිත්‍රපටය පුරාම දක්නට ලැබෙන සරල ඒ වගේම ගැඹුරු ප්‍රේමය මේ තරම් සංවේදී ලෙස කියන්න ඔබට හැකි වූයේ කෙසේ ද?අන් කිසිවක් නොවෙයි, ප්‍රේම කිරීමම තමයි. මා කුඩා කාලයේ අධික ආදරයක් රැකවරණයක් ලැබු දරුවෙක්. මගේ දෙමවුපියන්ගෙන්, ඥාතින්ගෙන් පමණක් නොවෙයි මගේ ගුරුවරුන්, ගුරුවරියන්ගෙනුත් මා අප්‍රමාණ සෙනෙහසක් ලැබුවා. සමහරවිට ඒ නිසාම වෙන්න ඇති කුඩා කල පටන්ම ස්ත්‍රීන් ගැන මගේ මහා විශාල ආදරයක්, ගෞරවයක් තිබුණා. පෙම් හසුන්වලට සීමා වූ සහ ඒ මත ම පදනම් වූ පාසල් පෙම් සබඳතා කිහිපයක්ම මට තිබුණා.ස්වාභාවික ලෙසම වියෝවීම් වශයෙන් අවසන් වූ මේ කුඩා ප්‍රේම වෘත්තාන්තවල අවසන් නිල ලේඛනය වන්නේ අවසන් පෙම් හසුනයි. හැබැයි මේ අවසන් පෙම් හසුන තරමක් දිග් ගැහෙන ප්‍රේමයේ නව ආරම්භයක් සනිටුහන් කළ අවස්ථාත් තිබෙනවා. කෙසේ හෝ වේවා මට කියන්නට අවශ්‍ය වන්නේ ඉතාම රහසින් හුවමාරු කරගත් මේ පෙම් හසුන් ප්‍රේමයේදී මෙන්ම එහි වියෝවේදී ද අපගේ ජීවිතවලට මහත් චමත්කාරයක් එක්කළ බවයි.තරමක් දඩබ්බර වැඩ කළත් මා ආදර්ශවත් දරුවෙකැයි සමහරවිට තාමත් සිතා සිටින මගේ ආදරණීය ගුරු මවුවරුන් සහ පියවරුන් තාමත් නොදන්නා කරුණ නම් පාසලේ සිටි ශූරතම පෙම් ලිපි රචකයා මා බවයි. මා පෙම් ලිපි ලීවේ මගේ ප්‍රේමයට පමණක් නොව මගේ මිතුරන් සඳහා ද වීම විශේෂයි.දැන් මා ‘සමනල සංධ්වනිය’ ආරම්භ කරන්නේ ද ‘එස්. එම්. එස්. යුගයට පෙර යුගය’ යන සිරස්තලය යටතේ බව ඔබට මතක ඇති. වත්මන් සමාජයට ආදරය අහිමි වීම අතරත් ප්‍රේමයට පෙම් හසුන අහිමිවීම අතරත් කෙතරම් නම් සමාජ මනෝ විද්‍යාත්මක සබඳතා තිබෙනවා ද යන්න පර්යේෂණයක් කළ කිසිවෙකුත් සිටිනවා ද නැත්ද යන්න මා දන්නේ නැහැ. ඒත් ‘සමනල සංධ්වනියේ’ එක්තරා ප්‍රධාන චරිතයක් වශයෙන් ක්‍රියා කරන ‘පෙම් හසුන’ එක්තරා සමාජ වකවානුවක මේ රටේ එක්තරා පරපුරක ආදර සංස්කෘතියේ කොටසක් වශයෙන් පැවැති බව කියන සංකේතයයි. ‘සමනල සංධ්වනිය’ මගේ පෞද්ගලික අත්දැකීමක් නොවේ. එහෙත් චිත්‍රපටය නැරඹු බොහෝ දෙනා කියන විදියට එය ඒ හැමදෙනාගේම සඟවාගත් ප්‍රේම කතාවයි.. අපේ සිනමාවට ඔබේ චිත්‍රපට කතා පුවත ඉතාම නැවුම් අත්දැකීමක් බවට සැකයක් නැහැ. එහෙත් බටහිර සිනමාවේ මෙබඳු කතා පුවත් සුලබයි නේද? ඔබට ඉන් ලැබුණු යම් අභාසයක් තිබෙනවා ද?සංවේදී ආදර පුවත්, රොමැන්තික ආදර පුවත් බටහිර සිනමාවේ සහ බොලිවුඩ් සිනමාවේ සුලභයි තමයි. එහෙත් ‘සමනල සංධ්වනිය'ට සමාන චිත්‍රපටයක් බටහිර හෝ බොලිවුඩ් හෝ චිත්‍රපට අතර මා දැක නැහැ. ඒ කෙසේ වෙතත් සිනමා කරුවන් ව‍ශයෙන් අප කිසිවෙකුටත් බටහිර සිනමාවේ ආභාසය නැතෙයි කියන්න බෑ. අද වන විට කොරියානු සිනමාව, ඉරාන සිනමාව, චීන සිනමාව අපගේ හැදෑරීම්වලට ලක්ව තිබුණත් අප සිනමාව ඉගෙන ගන්නේම බටහිරින් නිසා.. ‘සමනල සංධ්වනිය’ බොහෝම යථාර්ථවාදී රීතියකින් සරලව ගලා යන චිත්‍රපටයක් වශයෙන් පෙනෙනවා. එහෙත් ඔබේ මුල් චිත්‍රපටවල යථාර්ථය ඉක්මවා යන රීතියක් තමයි දකින්නට ලැබුණේ. ඔබේ සිනමාවට ඒ ලක්ෂණ ඇතුළු වුණේ කොහොම ද?චිත්‍රපටයේ ප්‍රස්තුතය ඉල්ලා සිටින ආකාරයට තමයි මා හැම විටම සිනමා වියමන (text) ගොඩ නඟන්නේ. ‘අග්නි දාහය’ සහ ‘ගරිල්ලා මාර්කටින්’ චිත්‍රපටවල තිබුණු දැඩි ප්‍රකාශනවාදී විලාසය ‘සමනල සංධ්වනියේ’ නැහැ. එය මේ චිත්‍රපටයේ ප්‍රස්තුතය විසින් ඉල්ලා සිටිනු ලැබූ විලාසයයි. එය ඉතාම සරලයි. මා හිතන්නේ ඕනෑම කෙනෙකුට ඉක්මනින්ම එයට ඇතුළුවෙන්න පුළුවන්.වාදීශ චරිතය කුඩා කාලයේ නිරූපණය කරන සූර්යා දයා රුවන් කුමන හෝ රඟපෑමක් ඉදිරිපත් කරන ප්‍රථම අවස්ථාව මෙයයි. ඔහු ඉතාම දක්ෂ දරුවෙක්. කිසිඳු රඟපෑමකට කලින් සම්බන්ධ වී නොතිබීමත් ඔහු සතු ගායන හා වාදන හැකියාවත් මෙම චිත්‍රපටයේ දී ඔහු මෙහෙයවීමේ ලා මට විශාල පහසුවක් වුණා. ඒ වගේම ඔහුගේ පාසල් පෙම්වතිය ලෙස රඟපාන බුද්ධිනි පූර්ණිමා ව මා මුලින්ම දකින්නේ කොළඹ සිරිමාවෝ බණ්ඩාරනායක විද්‍යාලයේ කලා උලෙළකදී. ඇය පුදුමාකාර දක්ෂ දැරියක්.. ඔබ ‘සමනල සංධ්වනිය’ නිර්මාණය කරන්නේ මෙතෙක් ඔබේ සෑම කෘතියකටම වාගේ සංගීතය නිර්මාණය කළ අසහාය ගාන්ධර්වයා ආචාර්ය ප්‍රේමසිරි කේමදාසයන් නැතිවයි. ‘සමනල සංධ්වනියේ’ සංගීතය ගැන ඔබ තෘප්තිමත් ද?ඔබ නඟන්නේ ඉතාම සංවේදී ප්‍රශ්නයක්. කේමදාසයන් අහිමි වීම මට පමණක් නොවෙයි, සමස්ත සිංහල සිනමා සංගීතයටම දරන්න බැරි පාඩුවක්. සිංහල චිත්‍රපට සංගීතය සඳහා ඉතාම දැනුවත්ව කාර්ය සිද්ධි සංගීතයක් (Functional Music) යොදාගන්නා පුරෝගාමි සංගීතඥයා ඔහුයි. ඔබ කීවා සේම මා කළ සෑම ටෙලි නාට්‍යයකම, සෑම ‍චිත්‍රපටයකම මගේ සංගීතමය ආත්මය වූයේ එතුමායි. ඒවායින් මගේ නිර්මාණවලට ලැබුණු ආලෝකය මට කිසි විටෙකත් අමතක කරන්න බැහැ. එහෙත් මා ‘සමනල සංධ්වනිය’ නිර්මාණය කරන්නේ එතුමා නොමැති තත්ත්වයක් යටතේයි. ඒ සඳහා ඉතාම දුරදිග බලා මගේ තෝරා ගැනීම වූයේ නව පරපුරේ අතිදක්ෂ සංගීතඥයකු වන දර්ශන රුවන් දිසානායකයි. දර්ශන මා අපේක්ෂා කළ දේ ඉතාම ඉහළින් ඉටුකළා කියලයි මා හිතන්නේ. ඔව්. ඒ පිළිබඳ මා තෘප්තිමත්.. මේ චිත්‍රපටයේ අපට කැපී පෙ‍ෙනන වැදගත්ම දේ තමයි මෙහි නළු නිළියන්ගේ චරිත නිරූපණ. විශේෂයෙන්ම මෙහිදී ඉතාම අලුත් මුහුණු කිහිපයක් හඳුන්වා දෙනවා. ඒ ගැන මොනවා ද ඔබට කියන්න තිබෙන්නෙ?මෙහි එන ප්‍රධාන ස්ත්‍රී භූමිකාව වන පුණ්‍යා ගේ චරිතය නිරූපණය කරන්නේ යශෝදා විමලධර්ම. ඇය ඉතා විශිෂ්ට අයුරින් මේ චරිතය නිරූපණය කළා. ඒ වගේම උද්දික ප්‍රේමරත්න, පුබුදු චතුරංග අතිවිශිෂ්ට අයුරින් තම ප්‍රධාන චරිත ඉදිරිපත් කළා.හේමාලි විජේරත්නකර්තෘට ලියන්න | මුද්‍රණය සඳහා</content>
  </post></root>