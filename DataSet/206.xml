<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=as1010311</link>
    <topic>හිතේ බය දැන් නෑ අපි ඉන්නේ සැනසීමෙන්</topic>
    <author>ඉනෝකා සමරවික්‍රම</author>
    <content>හිතේ බය දැන් නෑ අපි ඉන්නේ සැනසීමෙන්අවට පරිසරයේ තවමත් ළා අඳුර පැතිර තිබේ. එක යායට දිවෙන මාර්ගයේ දෙපස බැලූ විට ඈත කඳු යාය උදෑසන අඳුර අතරින් පෙනේ. පෙරදා හැන්දෑවේ ගිනි තබන ලද කුඹුරුවල ගින්න නිවී ගොස් තිබුණ ද නැඟෙන්නේ දුමකි. අම්පාරේ සිට ඔලුවිල් දක්වා යන ගමනේදී පසු කළ නගර බොහෝය.වලකාපිටිය, බංගලාවාඩිය, වීරමුණේ හන්දිය, සමන්තුරේ, මාවඩිපල්ලිය, කාරතිව් කොටි ස්මාරකය ඇති හන්දියෙන් වම් පැත්තට ගිය විට හමුවන්නේ කල්මුණේ මඩකලපුව දක්වා දිවෙන මාර්ගයයි. අප යමින් සිටියේ කාරතිව් හන්දියෙන් දකුණු පසටය. ඒ අක්කරෙයිපත්තුව පොතුවිල් දක්වා දිවෙන මාර්ගයයි. එතැන් සිට කිලෝමීටර් අටක් දහයක් ගිය තැනදී ඔලුවිල් හමුවේ.ඔලුවිල්වලට එහායින් ඇත්තේ තිරායිකේනි ගම්මානයයි. ඔලුවිල් හි වම් පසින් ඇත්තේ ප්‍රදීපාගාරයයි. දකුණු පසින් ඇත්තේ අලුතින් ඉදිකරනු ලබන වරායයි. මේ අතරමැද ඇත්තේ ධීවර වාඩි සමූහයකි.විවිධ ප්‍රදේශවලින් පැමිණි ධීවරයෝ මෙහි වාඩිලාගෙන ධීවර කර්මාන්තයේ නියැළෙති. පරිසරයේ ඇත්තේ කලබලකාරී බවකි. පෙරදා මුහුදු ගිය බෝට්ටු ඒ වන විටත් ගොඩට පැමිණ හමාරය. ඇතැමෙක් බෝට්ටු ඇන්ජිම් පිරිසුදු කරති. තවකෙක් දැල්වල පැටලී ඇති මසුන් ගලවා දමති. මෙහි සිටින සියලුම ධීවරයන් පාහේ ද්‍රවිඩ හා මුස්ලිම් ජාතිකයෝය.පනස් හැවිරිදි සුබෙයිදින් අවුරුදු තිස්පහක් තිස්සේ ධීවර කර්මාන්තයේ නියැළෙන්නෙකි.“යුද්ධ කාලෙත් අපි ධීවර රස්සාව තමයි කළේ. කරදරයක් නම් තිබුණේ නැහැ. නමුත් හිතේ ගින්දරෙන් තමයි දවස ගෙව්වේ. ඉස්සර මේ හරියේ ලාගන්, මාළු හොඳට අහු වෙනවා. උන්ව වැඩිපුරම අහුවෙන්නේ මාර්තු අපේ‍්‍රල් කාලවලට. මේ දවස්වල නම් මාළු ටිකක් අහුවෙනවා අඩුයි. ඒ කාලේ රෑ තිස්සේ එල්ටීටීඊ බෝට්ටු යනවා. අපිට මාළු අල්ලන්න යන්නත් කරදර තිබුණා. ජීවත් වුණේ හිතේ බයෙන්. දැන් නම් දෙයියනේ කියලා සැනසිල්ලේ මුහුදු රස්සාව කරගෙන ඉන්නවා.”හිතේ ගින්දරින් ජීවත් වූ ඔවුහු එදා මෙන්ම අද ද මුහුදු රස්සාව කරගත්තාහ. එහෙත් එදාට වඩා අද ඔවුහු සැනසිල්ලේ හිඳිති.ඔලුවිල් ධීවර වරායේ ඇත්තෝ හැන්දෑවේ මුහුදු යති. ඇතැම් විට රාත්‍රි හතට පමණ ඔරුවක මුහුදු යන ඔව්හු යළිත් ගොඩබිමට එන්නේ පසුදා උදෑසනය. දියුණු තාක්ෂණික මෙවලම් නොමැති වුවද ඔවුහු සාම්ප්‍රදායික ක්‍රම මඟින් ධීවර කටයුතු වල නිරත වෙති. මෙහි මෝටර් බෝට්ටු කිහිපයක් ද අතරින් පතර දැකගැනීමට පුළුවන. ඔවුන්ට ශීතාගාර පහසුකම් නැත. එම නිසා අයිස් දමා මාළු කල් තබා ගැනීමේ ක්‍රම අනුගමනය කිරීමේ පිළිවෙළක් නැත. එහෙත් ඔවුහු ඇතැම් විට තොග වශයෙන් අල්ලා ගන්නා කුඩා මාළු ලුණු වතුරේ බහා වේලා ගනිති.සයින්දමරුඩු ධීවර වරාය තරම් ඔලුවිල් දියුණු නැති වුවද එහි සිටිනා ධීවරයෝ ධීවර රස්සාවෙන්ම තම පවුල් නඩත්තු කරති. ඔලුවිල් ධීවරයන් අතර වෙනත් අමතර රැකියාවන් කරන්නෝ ද සිටිති. දිවා කාලයේ කුමන හෝ රැකියාවක් කරන ඔවුහු රාත්‍රි කාලයේ මුහුදු යති.මේ ගමනේදී අපට හමුවූ රාජු වසර ගණනාවක් තිස්සේ ධීවර කටයුතුවල නියැළෙන්නෙකි.“විශේෂයෙන්ම මේ හරියේ මුහුද ගැන අපිට විශ්වාස කරන්න බැහැ. ඇතැම් දවසක මුහුද මීටර් සියක් විතර ගොඩට එනවා. ඇතැම් දවසක මීටර් සීයක් විතර මුහුද ඇතුළටම යනවා. සමහර දවස්වලට ගොඩබිම තියෙන ඔරු මුහුදට ගහගෙන ගිහිල්ලා. මේ දවස්වල මුහුද ගොඩබිම පැත්තට ඇවිල්ලා තියෙන්නේ. මේ හරියේ සමහර කාලවලට දැල්ලෝ අහු වෙනවා.මුහුදෙ දැල්ලෝ ඉන්නෙ එක පොදියට. උන්ව අල්ලන්නේ අතංගුවලින්. තවත් කාලෙකට තෝර මාළු අහුවෙනවා. තෝරා අහුවෙන කාලෙට නම් අපේ කාගෙත් අතමිට සරුයි. මේ දවස්වලත් ඉඳහිටලා තෝරා, පරා පැටව් එහෙම අහුවෙනවා.තවත් කාලෙකට ලාගන් කියන මාළු වර්ගය අහු වෙනවා. ලාගන්ලා අහුවෙන කාලෙට උන් කිලෝ එකක් රුපියල් දහයක් පහළොවක් විතර මිලයි. අපිට මෙහේ අයිස් නැහැ. මාළු කල්තබා ගන්න ක්‍රමයකුත් නැහැ.ලුණු දිය කරපු ටැංකිවලට දාලා ඊට පස්සේ ලාගන්ලා වේළනවා. එහෙම වේල ගත්ත කරවල කිලෝ එකක් රුපියල් විසි පහකට විතර විකුණා ගන්න පුළුවන්”.ඔවුහු තිබෙන පහසුකම් අනුව තම රස්සාව කරගෙන යෑමට උත්සුක වෙති. ඔවුන්ට ජීවිතයේ මහා බලාපොරොත්තු නොතිබුණ ද තම දරු පැටවුන්ට උගන්වා උස්මහත් කර ගන්නටත් ඇතැම් විට ගෙයක් දොරක් හදා ගැනීමටවත් මේ රැකියාවෙන් උත්සාහ දරති.ඔලුවිල් ධීවර වාඩිවලට දකුණු පසින් ශීඝ්‍රයෙන් ඉදිවෙමින් තිබෙන්නේ ඔලුවිල් වරායයි. තවමත් මාදැල් ධීවරයන්ට නම් එහි ධීවර කර්මාන්තය කිරීමට කිසිදු තහනමක් නැත.අප එහි යන විටත් මාදැලක් ගොඩ අදිමින් තිබිණ. වැඩිහිටියන් තරුණයන් අතර කුඩා කොලු රැලක් ද මාදැල අදිමින් සිටියහ. ඔවුන් අතරින් එක්කෙනෙක් දෙන්නෙක් ගොඩට ඇද ගත් මාදැලේ සිටි පණ ගැහෙන මාළු පැටව් එකා දෙන්නා සොරකම් කරන අයුරු අපි දුටුවෙමු. වැඩිහිටියෙක් කොල්ලන් පන්නා දැමුව ද ඔවුන් එය අතහරින්නේ නැත.හොරෙන් අරගෙන යන මාළුන් ඇතැම් විට විකුණනවා ඇත; එසේත් නැත්නම් ගෙදර ගෙනියනවා විය හැකිය. ඇතැමෙක් පැමිණ ගෙදර කෑමට මාළු ඉල්ලු විට ධීවරයන් එයට මුදල් ගන්නේ නැත. ඔවුහු එය හිතේ සතුටින් පිරිනමති. ගොරහැඩි මහ මුහුද සමඟ පොර බැදුව ද කුසේ ගින්දර ඉදිරියේ ඔවුන්ගේ හිත් සැරපරුෂ නැති සෙයකි.ධීවර වාඩියේ ධීවරයන්ට තේ එකක් බීඩියක් බීමට පුංචි කඩ කිහිපයක් ද ඇත්තේය. එමෙන්ම මෙම ප්‍රදේශයේ කාන්තාවන් එළවළු මාළු මිලට ගැනීමට කඩපොළට පැමිණෙන්නේ නැත. (මේ ගමනේදී ධීවර වාඩි අවට අපි එකම ගැහැනියක හෝ නුදුටුවෙමු.) ඒ නිසා ධීවර වාඩි අසලට එළවළු වර්ග පලා වර්ග රැගෙන එන වෙළෙන්දෝ ද වෙති.මේ අය අතරින් සිංහල වචනයක් ඇසෙන්නේ නැති තරම්ය. ඔලුවිල් හි ධීවරයන් සමඟ අදහස් හුවමාරු කර ගැනීමට අපට හැකි වූයේ ඔලුවිල් විශ්ව විද්‍යාලයේ සිංහල අධ්‍යයන අංශයේ කථිකාචාර්ය අමරසිරි වික්‍රමරත්න මහතාට පිං සිදුවන්නටය.ඔහු වසර පහළොවකට ආසන්න කාලයක් එම විශ්ව විද්‍යාලයේ ඉගැන්වීම් කටයුතුවල නියැළෙන්නෙකි. ධීවර රස්සාව කරදරයක් නැතිව කරගෙන ගිය ද ඇතැමෙකුගේ සිතෙහි නම් ඇත්තේ දෙගිඩියාවකි. ඒ අලුතින් ඉදිවන වරාය හේතුවෙන් තමන්ට එම ප්‍රදේශයෙන් ඉවත් වන්නට සිදුවේ යැයි කියාය.නිලට නිලේ දිලෙන මහ මුහුදේ ඈතින් බෝට්ටුවක් දෙකක් වෙරළ දෙසට ඇදි එයි. උදෑසනම තම කාර්යයන් හි නිරත වීම නිසා ධීවරයන්ට ඉස්පාසුවක් නැත. මේ අතර අපට තවත් වෙළෙන්දෝ කිහිප දෙනෙකුම හමු වූහ.හතළිස් පස් හැවිරිදි කේ. පී. මෝගන් තම මෝටර් සයිකලයේ පටවාගෙන එළවළු රැගෙන ඇවිත් තිබුණේය.“කාලයක් තිස්සේ මම මෙතැනට එළවළු අරගෙන එනවා. මට තියෙන්නේ ඉඩම් අක්කර කාලයි. එකේ තමයි මේ හැමදේම වවන්නේ. මගේ බිරිය දරුවෝ ඒවට උදව් කරනවා.”ඔහුගේ මෝටර් සයිකලයේ තබා ඇති පෙට්ටියේ වටේට සිනි කැකිරි එල්ලා තිබිණි. කරවිල, පතෝල, වැටකොලු, මැකරල් ඔහු ගෙන ආ එළවළු අතර විය.“මේ ධීවර වාඩිවල ඉන්න අය මගෙන් තමයි එළවළු ගන්නේ. මේ සේරම විකුණ ගන්න පුළුවන්. මම දවසට රුපියල් දාහක් එක්දහස් පන්සියක් විතර සොයා ගන්නවා. අපිට ජීවිතේ ගොඩගහපු බලාපොරොත්තු නැහැ. අපි ගත කරන්නේ සාමාන්‍ය ජීවිත. මම බැන්දේ අවුරුදු දාහතේදී. මට පුතාලා දෙන්නෙකුයි දුවෙකුයි ඉන්නවා. අපිට ජීවත් වෙන්න මේ ලැබෙන ආදායම ඇති. ඉස්සර නම් අපි හිටියේ බයේ ගින්දරෙන්. දැන් දෙයියනේ කියලා වගාවක් කරගෙන ඉන්න පුළුවන්.”මෝගන් තමන්ගෙන් එළවළු මිලට ගැනීමට ආ අයට ඒවා දෙන අතරේම අප හා පැවැසුවේය. ඔහුගේ එළවළු පෙට්ටියේ අප මීට පෙර නොඇසු පලා වර්ගයක් ද තිබිණි. ඒ තිරායි කොළය. තිරායි කියන්නේ හොඳ ගුණ පලා වර්ගයක්. ඒක හීනියට ලියලා, ලුනු අමුමිරිස් පොල් දෙහි දාලා ගොටුකොළ සම්බෝල වගේ හදනවා.පොඩි තිත්ත රසක් තියෙනවා. ඒ වුණාට රසයි, ගුණයි. මෝගන් අපට තිරායි කොළ සම්බෝල හදන හැටි ද කියා දුන්නේය.විකිණීම සඳහා විවිධ පලා වර්ග ගෙන එන රාසික් ද මෙහිදී අපට හමු වූයේය.“මං ඉන්නේ පාලම්මුණේ කියන හරියේ. මේ කොළ පලා වර්ග මගේ වත්තෙම වවන ඒවා. අවුරුදු විසි එකක් තිස්සෙම මම කරන්නේ මේ රස්සාව තමයි. තම්පලා මිටියක් රුපියල් තිහක් වෙනවා. මං මගේ පවුල ජීවත් කරන්නේ මේ රස්සාවෙන් තමයි. හැමදාම පලා වර්ග අරගෙන මෙතැනට එනවා. කොටි ඉන්න කාලෙත් අපි මේ හරියට ආවා ගියා. ඒත් හිතේ බයක් තිබුණා. දැන්නම් බයක් නැහැ.”ඔවුහු නිදහස විඳිති. එහෙත් ජීවත් වීමට මහ මුහුද හා පොර බදන්නේය.කොටි උවදුර නැති වීමට පෙර මේ ධීවරයන් හා සිටියේ සිආබා නිලධාරීන්ය. සිආබා යනුවෙන් හඳුන්වනු ලබන්නේ සිවිල් ආරක්ෂක බලකායයි. අද ද ඔවුන් ධීවරයන්ගේ ආරක්ෂාවට ඔවුන් සමඟ සිටිති.ඈත පෙනෙන මුහුද ඝෝෂාකාරිය. ඒ ඝෝෂාව යටපත් කරගෙන නැඟෙන්නේ උදෑසන ධීවර වාඩි අසල ඇති කචබචයයි. ඇතැම් තැනෙක මාළු තොග වලට මිල නියම කරනු ඇසෙයි. තවත් තැනෙක ධීවර ආම්පන්න සුද්ද පවිත්‍ර කරනු දැකිය හැකිය. හිරු රශ්මිය දැඩි වෙමින් පවතී. අපි ආපසු එන්නට පිටත් වුණෙමු.ඔලුවිල් ලයිට් හවුස් එකටත් අලුතින් ඉදිවන වරායටත් මැදිව ඇති ධීවර වාඩියේ ධීවරයෝ තම තමන්ගේ කටයුතුවල නිරත වෙති. ඔවුන්ගේ උදෑසන කාර්යය ක්‍රමයෙන් නිමාවට පත්වේ. යළිත් ඔවුහු හැන්දෑවේ මුහුදු යෑම්වලට සූදානම් වී හැන්දෑව එළැඹෙන තුරු බලා හිඳිති.ඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=as1010312</link>
    <topic>නෙළුම් විල</topic>
    <author/>
    <content>නෙළුම් විලඋදෑසනම දියණියන් දෙදෙනා යතුරු පැදියේ නංවා ගෙන පාසලට ඇරලන මම අනතුරුව මගේ රාජකාරි ස්ථානය කරා යමි. මගේ දින චරියාව ඇරඹුණේ එලෙසිනි. පාසල ඇරුණු පසු ඔවුන් නිවෙසට කැඳවාගෙන ඒමේ වගකීම පවරා ගත්තී මා බිරියයි.ගම ඔස්සේ නගරයට ධාවනය වූ එක බස් රියක් තිබිණ. එය ධාවනය වූයේ සීමිත වාර ගණනක් බැවින් සෙනඟින් පිරුණු බසයට පොරකා නැඟීමට තරම් අප දියණියෝ මෝරා නොසිටියහ.බසය නැති දා සැතපුම් හතරක දුර පයින්ම ගොස් දැරියන් කැඳවාගෙන පයින්ම ආපසු ඒමට මා බිරියට සිදුවිණි.මවටත්, දූවරුන්ටත් ඒ ගමන දුෂ්කර වුවද ඔවුන්ගේ සෙනෙහසට ඒ දුක ඔරොත්තු දුන්නේය.බුලත්විට නැන්දා අපේ ඇසුරට වැටෙන්නේ අප මෙසේ දුක් අනුභව කරද්දී ය.බුලත්විට නැන්දා නගරයේ උසාවියත්, පාසලත් අතර පාර අයිනේ හිඳ බුලත්විට විකුණන්නීය. ඇය කෙසඟ ය. ඕ තම දූගේ පළලෙහි සිටි මා බිරියත්, ඇගේ දැරියනුත් දුටු විට ළෙන්ගතු සිනාවක් පාන්නට පුරුදු වූවා ය. වැඩි දවසක් නොගොස්ම ඇය අම්මා හා දූලා සමඟ කුළුපග වූවා ය.දුවේ, ඔයාට මේ දරුවො එක්කගෙන යන වැඩේ හැමදාම කරන්න බෑනෙ. මං දූල දෙන්නව බස් එකට ගොඩ කරවන්නං. ඔයා ඒගොල්ලන්ව ගේ ළඟදි බස්සවගන්න’ දිනක් බුලත්විට නැන්දා මා බිරියට කීවා ය.එකවරම අපි මේ යෝජනාවට කැමැති නොවීමු. එහෙත් දෙවනුව කැමැති වීමු.එතැන් පටන් බුලත්විට නැන්දා පාසල් ඇරී එන අප දියණියන් දෙදෙනා බසයට නැංවීමේ වගකීම ඉටු කළේ සතුටිනි.’අම්මෙ, අද බුලත්විටි නැන්ද හිටියෙ නෑනෙ’ දියණිවරු දිනක් මව පුදුමයට පත්කළහ.’එතකොට කොහොමද ඔයාල බස් එකට නැග්ගෙ?’ බියපත්වූ මව ඇසුවාය.’ඒ වුණාට එයාගෙ දුව හිටියනෙ. එයා තමයි අද අපිව බස්එකට නැග්ගුවෙ‘මවගේ මෙන්ම දියණියගේ ද කාරුණික සේවාව ලැබීම අප ගේ සැනසිල්ලට හේතු විය.බුලත්විටි නැන්දාත් ඇගේ දියණියත් අපට කරන උපකාරයට ප්‍රතිඋපකාර කිරීම අප ගේ යුතුකම බව අපි දැන සිටියෙමු.එය ඇතැම් විට මුදලකි. නැත්නම් වෙනත් දෙයකි.’එපා! එපා!’ දරුවො දෙන්න බස් එකට නැග්ගුවට තෑගි ගන්න පුළුවන්ද?’යි කියමින් ඇය අප ගේ ප්‍රතිඋපකාරය පිළිකෙව් කළ ද අපේ පෙරැත්තය ඊට වඩා බලවත් නිසා ඇයට පරාජය බාර ගැනීමට සිදුවෙයි.ඔයින් - මෙයින් දූවරු වැඩුණහ.ඔවුනට බුලත්විටි නැන්දාගේ උදව් උපකාරයෙන් තොරව බසයට නැඟිය හැකි වයස උදාවිය.’අනේ දුවේ, ඔයාල කවදාවත් බුලත්විටි නැන්දව අමතක කරන්න එපා! යද්දි - එද්දි කතා කරල එන්න!’ බිරිය දියණිවරුන්ට විටින් විට උපදෙස් දුන්නා ය. ඔවුහු ද ඒ උපදෙස් හි පිහිටාම කටයුතුª කළහ.කාලය ගෙවී ගියේ ය. දියණියෝ පාසලෙන් සමුගෙන රැකියා කරන්නට වූහ.දැන් අප බාල දියණිය ගුරුවරියකි.දිනක් ඇය ගෙදර ආවේ බුලත්විටි නැන්දා ගැන පැමිණිල්ලක් කරමිනි.’අද මං බස් ස්ටෑන්ඩ් එකේ ඉන්දැද්දි බුලත්විටි නැන්දව දැක්ක. මං “නැන්දේ! නැන්දේ!” කියල කතා කරද්දිත් එයා නෑහුණා වගේ යන්න ගියා. මොකද දන්නෑ වෙනස් වුණේ? ‘ ඇය දුක් වූවාය.’එයාට ඇහුණෙ නැද්ද දන්නෙ නෑ’ ඇගේ දුක තුනී කරනු පිණිස මම අදහසක් ඉදිරිපත් කළෙමි.’නෑ. නෑ. ඇහෙද්දි තමයි එයා ගියේ! අනේ තාත්තෙ මං එයාට කතා කෙරුවෙ කීයක් හරි දෙන්න. ඒත් එයා බලල, අහක බලාගෙන ගියාම මට හරි දුකක් දැනුණ.’’ඒකත් එහෙමද?’අපි අසරණවී මුහුණට මුහුණ බලා ගතිමු.පසු දිනෙක මම බුලත්විටි නැන්දා සොයාගෙන නගරයට ගියෙමි.’ඇයි නැන්දෙ දුව මග ඇරියෙ? එයා හරි දුකෙං ඉන්නෙ’ මම බුලත්විටි නැන්දාට නෝක්කාඩුවක් කීමි.බුලත්විටි නැන්දා මොහොතක් මදෙස බලා සිටියාය.’අනේ මං එහෙම කෙරුවෙ තරහකින් නෙමේ. මං දැං ප්‍රාදේශීය සභාවෙ කුණු එකතු කරන රස්සාවනෙ කරන්නෙ. පුංචි දුව හිටියෙ එයාගෙ ඉස්කෝලෙ නෝනලත් එක්ක. මං කරන රස්සාවෙ හැටියට එයාට මදිපුංචිකමක් වෙයි කියලයි මං නෑහිච්ච ගාණට ගියේ’ බුලත්විටි නැන්දා කීවාය.ඒ පිළිතුරින් සසලවී මම ඉවත බලා ගතිමි. නගරයේ උස් ගොඩනැඟිලි මගේ නෙත ගැටිණ. එහෙත් ඇගේ මුදු මිනිස් ගුණය ඒ සියල්ල පරදා ඉහළ නඟිනු මට දැනිණ.’ඒත් මීට පස්සෙ දරුවො කතා කෙරුවොත් මගාරින්න එපා!’ මම කීමි.ඇය නිහඬව සිනාවක් පෑවා ය.මේ කතාව නෙළුම්විලට ලියන්නට මා පෙළඹූ හේතුවක් විය. බුලත්විටි නැන්දා පසුගිය දා අප අතරින් සදහටම සමුගත්තා ය. ඒ, මිනිබිරියට සිය ජීවිත රක්ෂණය ද උරුම කරවමිනි.බුලත්විටි නැන්දේ ඔබේ මතු භවය යහපත් වේවා!වාරියපොළ, මලගනේ, තඹරව, සෝමපාල කරුණානායක මහතා විසින් යොමු කරන ලද ලිපියක් ඇසුරිනි.පාපැදියෙහි යන අතර තාප්පයක තීන්ත ගාමින් සිටි අයකු වෙත මගේ අවධානය යොමු විය. ඔහු මීට පෙර ද තනිපංගලමේ මෙසේ තීන්ත ගානු මා දැක තිබේ.මම නැවතී ඔහු දෙස බලා සිටියෙමි.ඔහු ගිනි අව්වේ දාඩිය පෙරාගෙන තීන්ත ගායි.තාප්පය අව පැහැ ගැන්වී ඇත. ඔහු ගේ පින්සල් පහරින් එය සුදෝ සුදු වෙයි.ටිකකින් ඔහු මා දුටුවේය.’පහුගිය අවුරුදුවලත් මං දැකල තියනව ඔයා මෙතන තනියම තීන්ත ගානව. මෙදා සැරෙත් තනියම වැඩ. ඒකයි මං මේ නැවතුණේ.’ඔහු හිනාවක් මුවට නංවාගෙනම මවෙත හැරුණේය.’මහත්තය හරි, අවුරුදු ගාණක ඉඳල මේ තාප්පෙ පේන්ට් කරන්නෙ මං තමයි. මේ තාප්පෙ විතරක් නෙමේ අර තාප්පෙත් පේන්ට් කරන්නෙ මං’ ඔහු පින්සල දරා සිටි අත ඈතට දිගු කොට යළි වැඩේට බැස්සේය.’බොහොම හොඳ වැඩක්’ මට කියැවිණ.එවර ඔහු යළිත් මා වෙත හැරී සිනාවක් පෑවේය.’ඉතිං හැමදාම මොකද මේ තනියම?’ මගේ හඬ ළෙන්ගතු විය.ඔහුට අලුතින් හිනාවක් ගියේය. ඒ හිනාව යම් කතාවක මුල විය යුතු යැයි මට සිතිණ.’මගෙ රස්සාව මහත්තයො පේන්ට් වැඩනෙ. ඒ වුණාට මේ වැඩේ නං රස්සාවට කරන එකක් නෙමේ. තීන්තත් මගෙ. මහන්සියත් මගෙ. මොකද දන්නවද? දෙවියන්ට මං හරි ආදරෙයි. මේ වැඩ කරන්නෙ උන්වහන්සෙට තියන භක්තියෙන්’.අපි ඒ මෙහොතෙහි මුදු සිනාවෙන් යුතුව මුහුණට මුහුණ බලා සිටියෙමු. යළි ඔහු කතා කළේය.’අර පේන පල්ලියෙ මංගල්ලෙ මේ ඉරිද නෙමේ අනිත් ඉරිද. ඒ මංගල්ලෙට ඉස්සරවෙලාම වැඩ අල්ලන්නෙ මං. මේක තරගෙට වැඩ ඇල්ලීමක් නෙමෙයි. ඒත් මං තමයි ඉස්සරවෙලාම වැඩ කරන්නෙ... මං දුප්පතෙක්. පිට වැඩ තිබුණත් මට මේ වැඩේ ලොකුයි. මං මුල්තැන දෙන්නෙ මේ වැඩේට. ‘ඔහු යළි වැඩට බැස්සේය.’පල්ලියෙ ස්වාමි ද කිව්වෙ කරන්ඩ කියල?’ඔහු යළි මදෙස හැරුණේය.’ස්වාමි මට කිව්වෙ නෑ. ඒත් මං ස්වාමිට කිව්ව. ස්වාමිට සතුටුයි. මං මේ වැඩේට සෑහෙන මුදලක් යට කළාට මං කාගෙන්වත් සතයක්වත් ඉල්ලන්නෙ නෑ. කවුරුවත් මට දෙන්ඩ කතාකරලත් නෑ. දුන්නත් මං ගන්නෙත් නෑ. ඒක මගෙ ප්‍රතිපත්තිය.’’පල්ලිවලට කොච්චර සෙනඟ ඉන්නවද? ඒත් ඔයා හැම අවුරුද්දෙම මෙහෙම කරන එක මට නං පුදුමයක්!’’පල්ලිවලට සෙනඟ ඉන්න බව ඇත්ත. මේ වගෙ අව්වෙ පිච්චෙන වැඩවලට සෙනඟ අඩුයි. ඒත් ඉරිද උදේ පූජාවට ඇවිත් බලන්ඩකො කොච්චර සෙනඟ ඉන්නවද කියල. මඟුල් ගෙදරක යනව වගේ තමයි එන්නෙ. අද මහත්තයයි, මායි විතරයි මෙතන. නමුත් එදාට බලන්ඩ වැඩේ කොහොමද කියල. මහත්තයො අද තියෙන්නෙ සෝබන ලෝකයක්. ඒවට තමයි තැන. මං දැං අවුරුදු ගාණක් තිස්සෙ තනියම වැඩ කරනවනෙ. ඔය මහත්තය විතරයි මගෙ වැඩේ ගැන වර්ණනා කෙරුවෙ. අනිත් කට්ටියට මං නිකං තීන්ත බාස් කෙනෙක් විතරයි. මහත්තය මෙච්චර වෙලා මට කතා කරපු එකට බොහොම ස්තුතියි’ ඔහු යළිත් වැඩට බැස්සේය.ඔහුට තවත් බාධා නොකර මම සමුගතිමි. ඒ ගමන්ම ඔහු ගේ නම ද අසා ගතිමි.පල්ලියේ මංගල්ලය දා මම එහි ගියෙමි.දොරකඩ පොල්ලෙලි තොරණ දර්ශනීය විය. කොඩි ගස විසිතුරු වූයේ ය.සල්පිල් මහ ගොඩක් විය. සියල්ල විසිතුරු වී තිබිණ.ප්‍රභූවරයකු පිළිගනු පිණිස සූදානමින් සිටි ප්‍රභූ පිරිසකි. බාලිකා තූර්ය වාදක කණ්ඩායමකි. පූජකතුමන් පිරිවරන ලද කන්‍යා සොහොයුරියන් පිරිසකි. ඉහළම ඇඳුමින් සැරසුණු මඬුල්ලකි.ඒ ඇසිල්ලෙහි ආරාධිත ගරු පියතුමෝ සැපත්වූහ.පෙරහර තූර්යවාදනයෙන් ඔපවත් වී පල්ලිය තුළට ඇදී ගියේය.ඒ පෙරහරේ අර තීන්ත බාස් උන්නැහේ සිටින්නේ කොහේදැයි මම සොයන්නට වීමි. ඔහු ගේ උස මහත රූපකාය මට නොපෙනිණි.පූජා අවස්ථාවෙහිදී දෙව් මැදුර පිරී තිබිණි. සෙනඟ නිසා ම මට එතුළට යා ගත නොහැකි විය. මම දොර උළුවහු කරා ගොස් බාස් උන්නැහේ සිටීදැයි බැලුවෙමි. ඔහු මා නෙත නොගැටිණි.යැදුම්, ගැයුම්, දෙසුම් පැයක් පමණ පැවතිණ. සෝබන ඇඳුම් ලා ගත් ඇත්තෝ තුරු වදුළු යට සිටියහ. ඒ අතර ද ඔහු නොසිටියේ ය.පූජාව අවසන් විය.ගැයුම් වැයුම් නිහඬ විය.මංගල්ලය සාර්ථක කරගනු පිණිස උරදුන් අයට තුති පිදුම ඇරඹිණ. මම ඊට සවන්දී ගෙන සිටියෙමි.ඒ වූ කලි දිගු තුති වැලකි. වැදගතුන්ගේ් නම් කියැවිණි. ඒ නිමවන්නට පෙර තීන්ත ආලේප කළ අයට තුති පිදිණි. එහෙත් ඔහුගේ නම නොකියැවිණි.මසිතට දුකක් දැනිණි.ඇක්මන් බාස් උන්නැහේ, ප්‍රමුඛයකු විය යුතු තැන අන්තිමයාවත් නොවීම ගැන ඔබ නම් කම්පා නොවන බව මම දනිමි.දෙවියෝ ඔබ කවුරුන් දැයි දනිති.  කඳානේ, හපුගොඩ, ඩී.එස්.පතිරණ මහතා විසින් යොමුකරන ලද ලිපියක් ඇසුරිනි.ඇතුගල්පුරට කිට්ටු නගරයක පාර අයිනේ වඩේ හදමින් විකුණමි.උසස් පෙළින් පසු ලද ආරක්ෂක අංශයේ රැකියාවෙන් වෛද්‍ය හේතූන් මත ඉවත් වූ පසු මා තෝරා ගත්තේ මේ ස්වයං රැකියාවයි.මා පසු කර යන බොහෝ දෙනා වඩයක රස විඳීමට අමතක නොකරති.වඩ රස විඳින්නන් අතර පාසල් දරුවෝ ද වෙති.මා රැකියාව කරන්නේ පාසලක් ළඟ ය.විවේක කාලයේ දී පාසල් දරුවෝ මා වටකර ගනිති.‘වඩේ මාමෙ වඩේ දහයක්!’‘වඩේ අයියෙ වඩේ පහක්!’මම හැකි ඉක්මනින් ඔවුන් ගේ අවශ්‍යතා සපුරමි.පාසල ඇරුණු විට ඔවුහු මා සොයා ගෙන දුව එති.‘වඩේ මාමෙ හෙටත් එනව නේද?’‘වඩේ මාමෙ, මට වතුර ටිකක්!’‘වඩේ මාමෙ, බස් එකේ යන්ඩ රුපියල් පහක් ඕනැ. මගේ සල්ලි වැටිල!’මා ඔවුන් ගේ ඒ අවශ්‍යතා ද ඉටු කරන්නේ සතුටිනි.සියල්ල වෙනස් වන්නට වැඩි දවසක් නොගියේ ය.පාසල් විවේක කාලයේ දී වුව ද පිටතින් ආහාර පාන රැගෙන ඒම රිසි නොවන බැවින් එසේ කිරීමෙන් වළකින ලෙස විදුහල්පතිතුමා දරුවන් ගෙන් ඉල්ලා සිටියේ ය. ඒ ඉල්ලීම ශබ්ද විකාශනයෙන් මට ද ඇසිණ.එහෙත් පොඩි උන් වඩේ ඉල්ලා පාසල් තාප්පයට පිටුපස සිට කරන කෑගැම අවසන් නොවී ය.‘වඩේ දෙන්ඩ බෑ පුතේ’‘ඇයි බැරි?’‘පි‍්‍රන්සිපල් සර් කියල තියනව නේද පිටින් කෑම ගේන්න එපා කියල. ඒ නියෝගෙ කඩන එක හරි නෑනෙ. ඒ හින්ද වඩේ දෙන්ඩ විදිහක් නෑ.’එක පාරට ගලක් දෙකක් මගේ වහලයට වැටෙයි. ඒ ඔවුන් අමනාපය පිට කරන ආකාරයයි. මම නිහඬවම සිනාසෙමි. දැන් ඔවුහු පාසල නිමා වී මා දෙස නොබලාම යති; බීමට ජලය නොඉල්ලති; බසයට මුදල් නොඉල්ලති; සිනා නොවෙති. මා පාසලට වඩේ නොවිකිණීම නිසා ඔවුන් අමනාප වී ඇති ආකාරය යි, ඒ.පුංචි සිත් මල් මෙනි. අප සිත් ද ඔවුන් ඉදිරියේ මුදු මොළොක් කර ගත යුතු ව තිබේ.අප රළු පරළු වූ විට ඔවුන් ද රළු පරළු වන බව වැඩිහිටි අප හිතට ගත යුතු ය. හෙට පරපුරට අප කළ යුතු සේවාව එය යි. ඒ සේවාව පෙරළා අපට ම ආශිර්වාදයක් වන දිනක් උදා වනු ඇත. අප වියපත් වන විට අප තේරුම් ගත හැකි තරුණ පරපුරක් බිහි කර ගත හැක්කේ ඒ අයුරින් යැයි මම සිතමි.  ඇතුගල්පුරට සමීප නගරයක පාසලක් අසල වඩේ විකුණන ‘වඩේ මාමා’ විසින් යොමු කරන ලද ලිපියක් ඇසුරිනි.අප ත්‍රිරෝද රිය බේරුවල නගරය පසුකර ගියේ ටික දුරකි. ‘ඕකෙ මොකක්ද පාර්සලයක් වැටුණ!’ යි කියාගෙන තවත් ත්‍රිරෝද රියක රියැදුරෙක් අප පහු කොට යන්නට ගියේ ය.අන්දුන් - කුන්දුන් වූ අපි අපේ මුදල් පාර්සලය ගැන විමසිලිමත් වීමු. දෙවියනි, එය නැත. ගෙදරට වුවමනා උපකරණ වගයක් මිලදී ගැනීමට ගෙනා රුපියල් එක්ලක්ෂ විසි පන්දහස නැත!අපි අසරණ වීමු. අනතුරුව අප රිය ආපසු හරවා ගෙන බේරුවල යන්නට ආවේ මග දෙපස සෝදිසි කරමිනි. මස්සල හන්දියේ පොලිස් නිලධාරියෙක් සිටියේ ය. අපි ඔහුට දුක්ගැනවිල්ල කීමු.ඔහු හාර හාරා අපෙන් ප්‍රශ්න කළේ ය. අපිදු නොවළහා පිළිතුරු දුනිමු. ඔහු අප කැඳවා ගෙන පොලිස් ස්ථානයට ගියේ ය. එහිදී අපට පොලිස් ස්ථානාධිපතිවරයා ඉදිරියේ පෙනී සිටීමට සිදුවිය.මුදල් පාර්සලය නැති වී තිබිය දී පොලිස් ප්‍රශ්න කිරීමකට මැදිවීම මානසිකව පීඩාවක් වුව ද ඒ ක්‍රියාවලිය යට ලොකු තේරුමක් ඇති බව අප දැනගත්තේ පසුව ය.අප පුදුමයට පත් කරමින් පොලිස් නිලධාරියා අපේ නැති වූ පාර්සලය මේසය මත තැබුවේ ය.“රාජකාරියෙ යෙදිල ඉන්දැද්දි මට මේක පාරෙ වැටිල තිබිල හම්බ වුණා. බලන්න ඒකෙ තිබිච්ච දේවල් තියනවද කියල” ඔහු කීවේ ය.අපි ඔහු ගේ නියෝගය ඉටු කළෙමු. මුදල් සියල්ල ද සෙසු ලියකියවිලි ද එසේ ම තිබිණ.අප ලද්දේ වචනයෙන් කියා නිම නොකළ හැකි අස්වැසිල්ලකි. ඒ අස්වැසිල්ල අපට ලබා දුන් මිනිසාට සංග්‍රහ කිරීම අපේ යුතුකමකි. අපි ඔහුට පරිත්‍යාගයක් කිරීමට ඉදිරිපත් වීමු.ඔහු එය කාරුණිකව පිළිකෙව් කළේ අප නෙතට කඳුළක් උපද්දවමිනි.බේරුවල පොලිස් ස්ථානයේ පොලිස් කොස්තාපල් රොෂාන් පෙරේරා (41581) මහතාණනි, ඔබ පොලිස් සේවාවට සම්පතකි.ඔබට යහපත සැලසේවා!බේරුවල, කරඳගොඩ, චමින්ද සම්පත් මහතා විසින් යොමු කරන ලද ලිපියක් ඇසුරිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=as1010313</link>
    <topic>යෞවන උයන</topic>
    <author/>
    <content>යෞවන උයන ආත්මාර්ථය මිරිකුණු, පරාර්ථය වියළුණු සංකල්පයක්... අවිශ්වාසය කැටිවුණු, විශ්වාසය ගිලිහුණු සංකල්පයක්... සෙල්ලමක් වුණු, සෙල්ලමක් නොවන සංකල්පයක්... ‘පේ‍්‍රමය’වර්තමානයේ කවියෙකුට හෝ කිවිඳියකට ප්‍රේමය පිළිබඳ පද සිත්තමක් සිතුවම් කිරීමට අවැසි නම් ඔහු හෝ ඇය විසින් සිතුවම් කළ යුතු වන්නේ මා ඉහතින් සඳහන් කළ ආකාරයේ පද පෙළක් යැයි මම සිතමි. මන්ද යථාර්ථය එය වන බැවිනි.අපි සැවොම ප්‍රේම කරමු. ආදරය කරමු. “ප්‍රේමය, ආදරය, ආලය, පෙම” මේ කුමන නමකින් එය හැඳින්වුවත් එහි ගැටලුවක් නැත. වර්තමානයේදී ගැටලුව මතු වී ඇත්තේ අපගේ හදවත් තුළ ය. අපගේ චින්තනය තුළ ය. ප්‍රේමය තරම් අපගේ අවධානයට ලක් වූ අන් විෂයක් නැති තරම් ය. මිනිසා සමාජ සත්ත්වයෙකු ලෙස සමාජය සමඟ සම්බන්ධතා ගොඩනඟා ගෙන ඇත. ඒ අනුව ‘ප්‍රේමය’ විවිධ හැඩතල ඔස්සේ අපගේ සිත නළවයි. එහෙත් එහි අරමුණු විවිධ වන්නේ නැත. එය එතරම්ම උත්තුංග වේෂ්ටාවකි.සැබවින් ම ප්‍රේමය, නැත්නම් ආදරය යනු කුමක්ද?කෙදිනක හෝ අපගේ සිතට ආලය එඹිකම් කරයි. අපට එය දැනෙන්නට පටන් ගනී. මා ඔබට කියන්නේ යම් විටක ආදරය ඔබ කැඳවයි නම් ඔබ එය පසු පස යා යුතු බව ය. එම මාර්ගය කඳු පල්ලම්, ආවාට, ගිරි දුර්ග සහිත දුෂ්කර එකක් වුවත් යන්න.එවිට ආදරය පියාපත් විදහා ඔබව වැළඳ ගන්නවාට සැක නැත. එහි පියාපත් වලින් ඔබව වෙළාගත් විට ඒ අතර සැඟවී ගත් හී පහරවල්, කඩු මුහුණත් ඔබව තුවාල කිරීමට පුළුවන. එහෙත් ඔබ ඒ ආදරය තුළ ම නිමග්න වන්න.එය ඔබගේ සිත් අහසට පෑයූ සඳක් යැයි සිතා ඒ ගැන විශ්වාස කරන්න. අමාවක දා සඳ නොපෙනී යන්නාක් මෙන් තමා ගේ සිහින ආදරයේ දෝංකාරයෙන් සිඳී බිඳී ගියත් වදන් විශ්වාස කරන්න.අප එසේ කියන්නේ මෙසේ හෙයිනි. ආදරය ඔබගේ හිස මත ඔටුණු පළඳවනවා සේ ම ඔබව කුරුසයක තබා ඇණ ගසනු ඇත. එය ඔබගේ ආත්මය වෙලාගත් සිහිල් සුළං රැල්ලක් වනවා සේම සුළි කුණාටු ඇති කොට ඔබගේ ආත්මයම හඬවනු ඇත. එය ඔබට වැඩෙන්නට ඉඩ දෙන අතර රහසේ ම ඔබව කප්පාදු කර දමයි.ආදරය විසින් ඔබව මේ ලෝකය සමඟ එකතු කරනු ලබයි. එමෙන් ම ලෝකය හමුවේ ඔබව මැඩ නිරුවත් කරන්නේ්ද ආදරයයි. පදම් වන තුරු ඔබව අනා මේ සමාජය අභිමුඛයේ ඔබව නිර්මාණය කරන්නේ ද ඒ ආදරයයි.මේ සෑම දෙයක් ම ආදරය විසින් ඔබට සිදු කරනු ලබන්නේ හදවතේ රහස් දැනගැනීම පිණිස ය. ඒ දැනුම හරහා ඔබ හුදෙක් ම ශරීරයක් පමණක් නොවී ජීවිතයේත්, හදවතේත් කොටසක් බවට පත් වනවාට සැක නැත. එහෙත් ඔබ ආදරයෙන් අපේක්ෂා කළේ සතුට, සැනසීම, සහනය, සිනහව පමණක් ද? එසේ නම් මා ඔබට කියන්නේ ඔබගේ නිරුවත් බව වසාගෙන ආදර මාවතෙන් පලා යන එක හොඳයි කියා ය.ලෝකයේ පරම වූ සත්‍යක් ඇත. වෙනස් නොවන්නා වූ එකම එක් දෙයක් ඇත. එනම් ‘වෙනස්වීම’ යි. අප විටෙක සිනාසෙන්නේත්, තවත් විටෙක හඬන්නේත්, එම ලෝ දහම මතය. ඔබට පූර්ණකාලීනව සිනහ වීමට අවශ්‍ය නම් එසේ ඍතු විපර්යාසයක් නැති වෙනස් නොවන ලොවක් වෙත පලා යන්න. එහෙත් මා ඔබට කියන්නේ එහිදී ඔබට සදාකාලික ලෙස සිනාසීමට තබා හැඬීමට කඳුළු හෝ නොලැබෙනු ඇත කියා ය.ආදරය කිසිවෙකුගේ පෞද්ගලික ධනයක් නොවේ. එහෙත් ඔබ ආදරය කරන්නේ නම් එය ඔබගේ ආදායම වෙයි. එය උභතෝකෝටිකයකි. ආදරය තමාගෙන් හැර අන් කිසිවෙකුගෙන් කිසිවක් නොගනියි. ආදරයට කිසිවක් අයිති කර ගැනීමේ ආත්මාර්ථයේ ලකුණු නැත.මන්ද ආදරය සෑහීමකට පත් වන්නේ තමා තුළින්ම ය.දෙවියන් මෙලොවට බසින්නේ ප්‍රේමය උතුරා ගලා හැලෙනා හදවත් හරහා ය. ඔවුන් අපට කතා කරන්නේ, ආදරය කරන්නන්ගේ වදන් මඟින් ය. එම නිසා ඔබ ආදරය කරන්නෙක් නම් දෙවියන් ඔබගේ හදවත තුළ යැයි නොකියන්න. ඔබ කිව යුත්තේ මම දෙවියන්ගේ හදවත තුළ වෙසෙමි කියා ය.ඔබ ආදරයට මාර්ගෝපදේශකයෙක් යැයි නොසිතන්න. මන්ද ඔබගේ චරිතයේ වටිනාකම අනුව ආදරය නිරන්තරයෙන් ඔබගේ මාර්ගෝපදේශකයා වන හෙයිනි. සැමවිටම ආදරයට ඇත්තේ තමා ම පූර්ණ බවට පත්වීමේ අවශ්‍යතාවයයි. වෙනත් ආශාවක් ආදරයට නැත. එහෙත් ඔබ ආදරය කරන්නේ නම් ඔබට අවශ්‍යතා හා අභිලාෂයන් තිබිය යුතු ය.ආදරය මෙලොව සුවපත් කරයි. එහෙත් ඒ සියුම් රිදවීමකින් විය හැකි ය.එම නිසා අතිශය මෘදු බව තුළ රැදුණු කඳුළු කැටයක පහස ලබන්නට ද ආදරය ගැන ආත්මාවබෝධයෙන් තුවාල ඇති කර ගැනීමට ද,එම විරහ වේදනාව විඳින්නටද,උදෑසන පියාපත් විදහා නිල් අඹරට නැඟ ආදරයේ ගීතය ගයන්නට ද,අප ඉගෙන ගත යුතු ය.කෘතඥතාවෙන් යුතුව ජීවිතය දෙස බලා, ඔබගේ හදවතේ ආදරයට පාත්‍ර වූ තැනැත්තා කෙරෙහි ආශිර්වාදාත්මක පද පෙළක් මුමුණා, දෙතොළඟට මන්දස්මිත නඟා, ඔබගේ ආත්මය ආදරය හා මුසු කරන්නේ නම් මේ මිහි මත අදට වඩා ලස්සන, ප්‍රේමනීය ‘හෙටක්’ නිර්මාණය වන බව නියතය.ඔබට ආදරණීය අනාගතයක් උදාවේවා!ලේකා රුවන් පතිරණගම්පහරුසියානුවෝ පොකුරු පිටින් මැරී වැටුණහ. වෙඩි බෙහෙත් හිඟය මෙන්ම හමුදා භටයන්ගේ හිඟය ද තදින් දැනෙන්නට විය. ලුතිනන් ටෝල්ස්ටෝයි කඳුළු සලමින් හැඬුවේය. ටොල්ස්ටෝයි වැනි සංවේදී අයෙකුට යුද්ධය මහත් ඛේදවාචකයෙකි. වේදනාත්මක මොහොතක් සියැසින් බලා කඳුළු වැගිරීම හමුදා නිලධාරීයෙකුට තරම් නොවේ. මවකගේ සෙනෙහස අහිමි ටොල්ස්ටෝයිට ටොයිනෙට් නැන්දනියගේ ළෙන්ගතු බව මහා මෙරක් මෙන් විය. තනිකඩ ජීවිතයක් ගත කළ ටොල්ස්ටෝයිට විවාහ වීමේ අවශ්‍යතාව බෙහෙවින්ම දැනුණි.විසි දෙහැවිරිදි තරුණියක් සමඟ විවාහ වීමට ටොල්ස්ටෝයි තීරණය කෙළේය. ඇය ඉඩම් හිමියෙකුගේ දියණියකි. ඈ හා ඔහු අතර තිබෙන නොගැළපෙන බව ඔහුට අවබෝධ වූයේ පසුවයි. නොගැළපෙන විවාහයක් කරගැනීම කෙතරම් ඛේදවාචකයක් ද? විවේකී හැම මොහොතකදීම සංචාරය කිරීමට හෙතෙම කැමැත්තක් දැක් වූයේය.පැරීසියෙන් පටන් ගත් සංචාරය සොඳුරු අත්දැකීම් එක් කරගත් එකක් විය. එහිදී ඔහුට ඇය අමතක කිරීමට නොහැකි විය. “ආච්චි” කියා විහිළුවට කිව්වත්, ඇගේ සැබෑ නම ඇලෙක්සැන්ද්රා ටොල්ස්ටෝයිය. ඈ ලියෝට වඩා අවුරුදු එකොළහක් වැඩිමහල්ය. නෑකමට ඈ ලියෝගේ නැන්දනියකි. ඔහුගේ විහිළු තහළු ඇය බෙහෙවින්ම පි‍්‍රය කළාය. මේ අතරතුර ඉඩම් ගොවින් සමීපව ඇසුරු කිරීමට ලියෝ සිතා ගත්තේ ය.1858 මැයි මාසය ලියෝට විශේෂ මාසයකි. වසන්තයේ පටන් ගැන්ම, ගස්වල මල් පොකුරු, කුරුලු ගීත, මේ හැම දේම සමඟින් ටොල්ස්ටෝයි වසන්තය විඳීමට පටන් ගත්තේය. ශීත කාලයේ මලානික වූ ගස්වැල් යළි දලු දමා ලියලන්නට පටන් ගත්තේය. තම පේ‍්‍රමාන්විත හැඟීම් ඉටුකර ගැනීමට සුදුසු කාලය එළඹ ඇති බව ටොල්ස්ටෝයිට හැඟී ගියේය. තඹ පැහැති හමක් ඇති ඒ සොඳුරු ගොවි කාන්තාව කෙරෙහි ලියෝගේ සිත ඇදී ගියේය. අක්සින්යා ඔහුට හමු වූයේ යස්තා පොලියාතාහි අති විශාල ඉඩම් යායේ කැළෑවකදීය.“මං කවදාවත් නැති ආකාරයට ඇය කෙරෙහි පේ‍්‍රමයෙන් බැඳුණු බව ඔහු දින පොතේ ලිව්වේය.”සෙවැස්තපොල් කතා මාලාවේ තුන්වැන්න තාරුණ්‍ය නමින් හෙළි දැක්වූයේ මේ අවදියේය. මෙතෙක් කෙටි නිර්මාණ ලිවීම අනුගමනය කළ ලියෝ දිගු නිර්මාණකරණයට පිවිසියේ පවුලේ පී‍්‍රතිය හා නොසැක්වරු ගේ නිර්මාණයත් සමඟය.මේ අතරතුර ටෝල්ස්ටෝයි බෙහෙවින්ම සූදුවට ඇබ්බැහි විය. මොස්කව් නිවුස් සඟරාවේ කතුවරයා වූ කාත්කොවිට රූබල් දහසක ණය ගෙවීමට අපොහොසත් වූ බැවින් නොසැක්වරු නවකතාව එයට හිලව්වක් ලෙස රුසියන් මැසෙන්ජර් සඟරාවේ පළ කිරීමට අවසර ලබා දුන්නේය.මේ කාල පරාසය තුළ දී බර්ස් දොස්තර හඳුනා ගැනීමට ලියෝට අවස්ථාව උදාවිය. බර්ස්ගේ වැඩිමහල් දියණිය ලීසා ගැන සිතාගෙනවත් ද බොහෝ දෙනා එසේ සිතූහ. ඒත් ලියෝට අවශ්‍ය වූයේ බාල දියණිය සෝනියා ලබාගැනීමටය. ඇය ලියෝට වඩා අවුරුදු දහසයක් බාල ඇය නිරන්තරයෙන් දැඩි තීරණ ගත් තැනැත්තියකි.මොන තරම් බාධා තිබුණත්, මොස්කව්හි ක්‍රෙමිලිනයේ පල්ලියේ සෝනියා ලියෝගේ මනාලිය වූවාය. විවාහයෙන් අනතුරුව යස්නයා පොලියාතාහි පිහිටි නිවසට තම දයාබර බිරිය සෝනියා කැටුව පැමිණියාය.“ලියෝ මට ඔයාගේ අතීතය දැනගන්න ඕනෙ”ඒ ඇයි?”“මං ආසයි”“මෙන්න මගේ දිනපොත”“අක්සින්යා?”“කවුද ඒ”සෝනියාගේ දෑස් උඩ ගියා ය.“ලියෝට දාව අක්සින්යාට දරුවෙක්”ඈ එක හුස්මට දිනපොත කියෙව්වාය.“මට... මං... කවදාවත් හිතුවේ නෑ.”“ඒ මගේ අතීතය”“ඒත්...”සෝනියා සුසුමක් හෙළීය.ඇගේ සිත දැඩිව කළකිරිණ.“ලියෝගෙ ජීවිතේ මෙහෙමත් දෙයක්.ලියෝ සෝනියා සැනසීමට උත්සහ දැරුවේය. මහත් වූ හැලහැප්පීම් මැද විවාහ දිවිය ගත කිරීමට සිදු වූයේ කෙටි කාලයකි. 1863 අලුත් පරිච්ඡේදයකි.රූපාන්තිසිරිසේන අවුරුදු 35 ක අවිවාහකයෙකි. දිනක් කාර්යාලයේ තම මිතුරා සිරිසේනට උපදෙස් ලබා දුන්නේ සිරිසේන පිළිබඳව ඇති කරගත් අනුකම්පාවකිනි.අමරපාල :- මොකද බං අර ගිය ගමන හරි ගියේ නැද්ද?සිරිසේන :- නෑ බං ඒ කෙල්ල අකැමැතියිලු.අමරපාල :- මං කියන්නද... දාපං පත්තරේට ඇඩ් එකක්. ‘මට බිරිඳක් ඕනි’ කියලා.අමරපාලගේ පෙරැත්තට සිරිසේන පත්තරේ දැන්වීමක් පල කල පසු ලිපි විශාල ප්‍රමාණයක් තම නිවසට ලැබිණි. ඒ සෑම ලිපියකම ලියා තිබුණේ...“සිරිසේන මහතාණනි,ඔබ නම් දෙවියෙකිඅනේ මගේ බිරිඳව අරන් යන්න.”  ආර්. ඒ. භවානි ප්‍රභාති රණවීර,නො. 44, සරණපාල මාවත, පිළියන්දලවිචිත්‍රවත් ඇඳුමින් සැරසී මහපාරේ ඒ මේ අත දිවෙන සියදහසක් දෙනා අතරින් මට ඔහු හඳුනා ගැනීමට අසීරු නොවීය. එසේ වුවද, මම තවත් වරක් ඔහු දෙස බැලීමි. තැනින් තැන ඉරීගිය කඩමාල්ලක් බඳු කෝට් එකකිනුත් දණහිසෙන් මඳක් පහළට වැටුණු කකුල් සහිත කලිසමකිනුත් අඩියටම ගෙවීගිය පාවහන් යුගලයකිනුත් ඔහුගේ ගත සැරසී ඇත. තරමක් ලොකු බෑගයක් උරපටියක ආධාරයෙන් දකුණු උරහිසේ රඳවා ඇත. අනිත් අත සැරයටියකි. එහෙත් ඔහු සැරයටියක පිහිට පැතිය යුතු අන්දමේ වයෝවෘද්ධයකු නොවේ. තරමක් ගනව වැඩුණු රැවුලත් අවුල්වී ගිය හිසකෙස් ටිකත් ජීවන රඟමඬලේ එක් චරිතයක් මැනැවින් විදහා පාන්නක් බඳුය. වරෙක ඔහු උන්මන්තකයෙකි.වරෙක සිඟන්නෙකි. බස් නැවතුම්පළ අසළ රැස්ව උන් හැමදෙනකුගේම දෙනෙත් ඔහු වෙතට යොමුවී තිබුණේ ඔහු අපූර්ව පුද්ගලයකු නිසාවෙනැයි මට සිතුණි.හමුවන හැම කෙනෙක් දෙසටම ඔහුගෙන් යොමුවන්නේ රෞද්‍ර නොවූ ආයාචනාත්මක නෙත් සඟලකි. එයටම සරිලන සිනහරැල්ලකින් මුව සැරසී ඇත.”ආ! කොහොමද? මහත්තය සල්ලි හෙම නැද්ද අතේ කීයක්වත් තේ එකක් බොන්න”එලෙස අයදින්නේ ද, ඉහත කී සිනහ රැල්ලෙන් මුව සරසා ගෙනය.”කෝ බස් එකේ ගාස්තුව විතරනෙ අතේ තියෙන්නෙ. කඩේ ළඟදි හම්බ වුණා නම් මොනව හරි අරන් දෙන්න තිබුණා..”කෙනෙක් එසේ කියන්නේ විහිළුවටය. අසල සිටියවුන් ඒ රසාකරයට හවුල් වෙමින් බලා සිටිති.”ඒකත් ඇත්ත... ඉතින් මොකද කරන්න” හෙමින් හෙමින් තොල් මතුරා එසේ කියමින් එකිනෙකා දෙස බලන්නේ දන්නා හඳුනන කෙනෙකු දෙස බලන නියාවෙනි. දීමට දෙයක් හෝ මුදලක් නැති බව කීවද කිසිදාක බැන වදින්නේ නැත.උරහිසෙන් එල්ලා ගත් බෑගයේ කඩදාසි ටින් කැබලි ආදී දහසක් දේ හිරවී ඇත. අතින් එල්ලාගෙන යා නොහැකි තරමේ බරක් උරහිසට බාර දී උදේ හවා මහමඟ යනු මා ද කොතෙකුත් දැක ඇත. ඔහුගේ දර්ශනය කිසිවකුට අමුත්තක් නොවන්නේ ද ඒ නිසාය. ඒ ගැන තැකීමක් ද සිදුනොවේ.කිසිවකුගෙන් කිසිවක් නොලද තැන ඔහු ඊළඟට හැරුණේ පාරේ මෙහා ;කාණටය.”ආ! නෝන මහත්තය, හුඟක් කාලෙකට පස්සෙ දැක්කෙ. නැද්ද? මේ පාරෙන් ගියේ..”ඔහු මා ළඟ නතරව විමසයි.”ඔව්. මම සනීප නැතුව හිටියනෙ””හැබෑට! ඒ මක්වෙලාද? නෝනා මහත්තය””හෙම්බිරිස්සාවයි උණයි මේ වැස්සට තෙමිල””ආ. මේ වැස්සට තෙමුණොත් එහෙම තමයි. අනෝර වැස්ස..”එසේ කියන ඔහු වැස්සට තෙමි තෙමී පැය ගණන් එහා මෙහා යන අයුරු මා කිහිප විටක්ම දැක ඇත.ඊළඟ මොහොතේ ඔහු මා දෙස බලන නියාවෙන් මම කිසිවක් තේරුම් ගතිමි.අපගේ පියා සමුගත් දිනය මට මතක් විය. හැන්දෑවරුවේ ඔහු වෙනුවෙන් කෙරෙන පුණ්‍යකර්මය සිතින් මවාගත් මම අත්බෑගය හැර එහි තිබූ රුපියල් පනහේ නෝට්ටුව ඔහු අත තිබූ සිගරැට් ටින් එකට දැමීමි. ස්තුතිපූර්වක බැල්මක් අපූරුවට ඒ මුහුණ පුරා සටහන් වී තිබිණ. අසල සිටියවුන් විමතියෙන් මා දෙස බලද්දී මම ඉවත බලා ගතිමි.ඔහු සෙමෙන් සෙමෙන් මා සිටි ඉසව්වෙන් ඉවතට ඇදී ගියේය.මහපාරේ අප සිටි තැනට නුදුරින් හිස් සැමන් ටින් එකක් විය. ඒ සමඟම මහපාරේ දිවගිය විනෝදකාමීන් රැගත් බස්රියකින් බිම පතිත වූ තවත් කඩදාසි ගුලි කිහිපයක් මහපාරේ විසිරී ගියේය. සැණෙකින් ඒ අසලට සමීප වුණ ඔහු කඩදාසි කැබලි කිහිපය අහුලා උරහිසෙහි වූ සිය බෑගය තුළට රුවා ගත්තේය. අසල වූ සැමන් ටින් එක සැරයටියේ ආධාරයෙන් ළඟට ගත් හෙතෙම ගලකින් ගසා නවාගෙන අසළ වූ තවත් කුණු ගොඩක් අසලට විසිකළේ බලා සිටියවුන් මවිතයට පත් කරවමිනි.තමන්ට අනවශ්‍ය සියල්ල පරිසරයට හානිවන අයුරින් මහමඟ දමා යන්නවුන්ට ඔහු පාඩමක් ඉගැන්වූවාක් මෙනි. එහෙත් එවන් දර්ශනයක් විමසිලි සිතින් බලන්නේ කීයෙන් කී දෙනෙක්ද. ඔහුගේ් දර්ශනයට ඔහුගේ ඇඳුමට සිනහසී අවඥාවට ලක්කරන්නවුන් එය හරවාගන්නේ තමන් දෙසටම බව සිතන්නෙක් නැත.පෙනුමෙන් කෙසේ වෙතත් සැබැවින්ම ඔහු උන්මන්තකයෙක් දැයි යන ප්‍රශ්නය මා වෙත සනිටුහන් විය.තිරාණගමලලිතා ඥානවතී රොඩ්රිගෝකියා දෙන්න ඔබ මට දස දහස් වාරයක් කඩා වැටුණු මගෙ තුන් සිත සියක් වාරයක් වෙන්ව ගිහින් අප දෙදෙනා සිව්සැට ගව්වක් එක මොහොතක් මට දැනුනේ කල්ප කාලයක් කුංකුම අංජන නෙතු වැඩි එක් රාත්‍රියක් එක් පෙති දෝතට ගෙන හෙළු සුසුම් කෝටියක් පැතුම් ලකක් මම පිරුවා ගියත් තුන් මසක් දස මාසෙන් ලොව දුටුවා පුංචි දෝනියෙක්එච්. පී. කේ. එරන්දි ජයමාලි පතිරණ සබරගමු නැටුම් පුහුණු හා පර්යේෂණ ආයතනය පනාවලමව පියා දුව පුතා සිවුරඟ සේනා බොහෝ තැන්වල තුංකාලේ කලිසමට අංඩ දැමු නමගිය ටී ෂර්ට් හැඳ ඇබාගේ වෙන්දේසියෙන් ගත් නොහඳුනන ලෙස හිරි ඔතප් වවා කොණ්ඩය එක් කනක තෝඩු දමා අපි‍්‍රකානු සමලිංගිකයන් ලෙස නාභිය පෙන්නා මල් ලිය කම් කළ පිස්සු හැදෙනවා ලොක්කන් බලා සිටියදි පහර දෙයි සංස්කෘතික පොලිසියටසිරිල් සේනානායකමඟ වැරදීවත් දෝ මේ එන්නේ ඉක්මන් ගමනින් කොහෙදෝ යන්නේ අනේ එපා නුඹලා මෙහි එන්නට ඉගිලී පලයන් ආපු ඉසව්වට වහන්න නුඹලට තුරු සෙවණක් නෑ තුඩ’ඟින් විඳින්න රස පලතුරු නෑ විස දුම්රොටු වලට බියෙන් හුස්ම ගන්නෙ අපිත් ඉතින් ගෙලවට රන්මාල බැඳන් උජාරුවට ගියත් උඩින් දකින එකක් නෑ කිසිවෙක් උඩ බලන්නෙ නෑ මොහොතක්නලින්ද වීරසිංහආ මඟ සසර දිවියේ විඳි දුක් බෝමයි පැතුවේ කඳුළු මැද පුතෙකුට මව් වීමයි ගිලිහී වැටුණ පැතුමන් දිවි මඟ රිදවයි හිමියනි පුතෙකු නොවැදු කත ලොව තනිවෙයි සඳවත දකිමි නිරතුරු හදවත සසලයි මා කුස දරු ගැබක් නැති ඇයි ලොව විමසයි තුරුලිය පවා නිති මව් පදවිය දිනතියි රන්කැටි පුතෙකු නැති ලොව හිමියනි අඳුරුයි ගඟ දිය වුවද නිසි කල සයුරට එක්වෙයි පතිවත තවම මවුවත නොලබිත් ළතවෙයි දින දින භව ගමන මට තව තව දිගුවෙයි නූපන් පුතෙක් හිමියනි සිහිනෙන් හමුවෙයිනිර්මාණකරුවාගේ නම සඳහන් නැතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=as1010314</link>
    <topic>අයියා මරනවා දැකපු අම්මා විලාප හඬින්ම ගොළුවුණා</topic>
    <author>සටහන උපාලි සමරසිංහ ඡායාරූප - විමල් කරුණාතිලක</author>
    <content>අයියා මරනවා දැකපු අම්මා විලාප හඬින්ම ගොළුවුණා-අම්පාර ජ්‍යෙෂ්ඨ පොලිස් අධිකාරි ප්‍රේමලාල් රණගල“මට මතක හැටියට අපි එතකොට හිටියෙ බොරැල්ලෙ නිවසෙ. තුෂර බිඳු එක දෙක පතිත වෙලා මිදුල පුරා අමුතුම රූ රටා මැවිලා. පුංචි වතුර පාරක් ගිහින් ලොකු වතුර පාරකට එක්කාසු වෙනවා. ඊළඟට ඒ වතුර පාර මහ ඇළට ගලනවා. මහ ඇළෙන් මෝයට. ....අපේ පුංචි සිත් සමඟි වුණෙත් මේ වැහි බිඳු එක දෙක එකතුවෙලා මහ වතුරක් හදනවා වගේ යෝධ බලයක් ශක්තියක් හදාගන්න පුළුවන්.දර කෑල්ලක් ඕනෑම කෙනෙකුට තුන හතරට කඩන්න පුළුවන්. ඒත් දර මිටියක් එහෙම කඩන්න බෑ. පුතාලගේ සමඟිය තමයි පුතාලගෙ දියුණුව. කවරදාවත් උඹලා නවදෙනා එක අම්මගෙ දරුවො බව අමතක කරන්න එපා...”මහ වැස්සක් පතිත වෙද්දි අම්මා කිරිල්ලියක් තටු විහිදා දරුවන්ට උණුසුම දෙන්නා වගේ අපි නවදෙනා වටකරගෙන දුන් ඒ අපූරු ඔවදන් මට තවමත් ඇහෙනවා. මං පොලිසියට ගිහින් දැන් වසර 31ක්.පොලිස් කියන ඉංගිරිසි වචනය හැදෙන්නෙ මෙහෙමයි. Politeness (විනීත බව) කියන එකෙන් P අකුර ගන්නවා. Obeidient (කීකරු බව) කියන එකෙන් O අකුර ගන්නවා. Loyality (පක්ෂපාතිත්වය) කියන එකෙන් L අකුර ගන්නවා. .Inteligently (බුද්ධිමත් බව) කියන එකෙන් I අකුරද, Courticy (ආචාරශීලී බව) කියන එකෙන් C අකුරද,Efficiency (කාර්යක්ෂම බව) යන්නෙන් E අකුර, ගන්නවා. ඒ අනුව තමයි POLICE කියන වචනය හදාගත්තෙ. ඒත් මං මේ කියන ගුණාංග සේරම දැන හඳුනාගත්තේ පොලිසියට එන්නටත් පෙරයි. ඒ මගේ ආදරණීය අම්මාගෙන්.තම ජීවිතය එකලු කළ ඒ දයාවන්ත මෑණිය ගැන කියන්නට අම්පාර ජ්‍යෙෂ්ඨ පොලිස් අධිකාරි ප්‍රේමලාල් රණගල මා අබිමුව හිඳී. පොලිස් සේවයේ ඇත්තකු පළමු වරට අප සාමීචියට කැඳවාගත්තේ මෙහිදීය.”විවාහයට පෙර මගේ අම්මා හඳුන්වා තිබෙන්නේ මාග්‍රට් ප්‍රනාන්දු නමින්. විවාහයෙන් පස්සේ ඇය මාග්‍රට් රණගල ලෙස නම්වර ලැබුවා. කළුතර ප්‍රදේශයේ කතෝලික පවුලක ඇය ඉපදුණේ.අම්මගෙ තාත්තා ඒ කියන්නෙ පප්පා කතෝලික වුණත් ආච්චි බෞද්ධ පරම්පරාවක ඇත්තියක්. අම්මා කොළඹදී පල්ලි යනකොට තාත්තව මුල්වරට දැකලා තිබුණෙ. අපෙ තාත්තා කොර්නේලිස් රණගල. පෞරාණික බෞද්ධ පරම්පරාවකින් පැවැතෙන කෙනෙක්.මාතර මාලිම්බඩ පාලටුව අම්මගෙ ගම. පියා වෘත්තිය වශයෙන් තැපැල් හා විදුලි සංදේශ දෙපාර්තමේන්තුවේ සේවකයෙක්. අපේ පවුලෙ අයියලා දෙන්නයි අක්කා දෙන්නයි මල්ලිලා දෙන්නයි නංගිලා දෙන්නයි මාත් එක්ක ඔක්කොම දරුවො නවදෙනයි.මගෙ වැඩිමල් අයියා ලෙස්ලි රණගල. පළාත් සභා මන්ත්‍රීවරයෙක් හැටියට ඉන්නා කාලෙ 1989 භීෂණයේ ගොදුරක් වෙලා ජේ.වී.පී. එකෙන් වෙඩි කාලා මියගියා.බොරැල්ලෙ පුංචි ගේක අපේ කැදැල්ල ඉදිවුණේ. ඒ පැත්තෙ කුඩා ස්කෝලෙක අකුරු කියවපු මා අම්මගෙ බලවත් උත්සාහය නිසාම පසුකලකදි කොළඹ ආනන්ද මහා විද්‍යාලයට ඇතුළත් වුණා. ඉමිටියාස් බාකීර් මාකර් මගේ සමකාලීනයෙක්. පාපන්දු, වොලිබෝල් ක්‍රීඩා ආදියට විතරක් නොවේ පාඩම් වැඩවලටත් මා දක්ෂතා දැක්වුවා.විවාද කණ්ඩායමෙත් නායකයා. පුංචිම කාලේ ඉඳන් මා තුළ වූ කැපී පෙනෙන පෞරුෂය නිසා අම්මා මට කිව්වෙ පුතේ, හොඳට ඉගෙනගෙන පොලිසියට බැඳෙන්න කියලයි. දරුවන් නවදෙනෙක් හිටි නිසා ඒ අයගෙ වැඩ කරගන්න තාත්තට ලැබුණු වැටුප ප්‍රමාණවත් නෑ.ඒ නිසා අම්මා කොන්ත්‍රාත් ක්‍රමයට විශාල වශයෙන් බත් සැපයීමේ ව්‍යාපාරයක් කළා. උදේ රැයින් නැඟිට මේ කටයුතු අනලස්ව ඉටු කළ අම්මට මගේ ලොකු සහෝදරියන්ගෙන් උදව් ලැබුණා.ගමෙන් හාල්, පොල් ටික ලැබුණත් අපි හැමෝටම අවශ්‍ය වියහියදම් අම්මා සපයාගන්නේ මේ දුක් මහන්සියෙන්. අපට ලැබුණු හැම පොතකම, පෑනකම අම්මගෙ මේ දුක කඳුළ කැටිවෙලා තිබුණ කියලා හිතෙනවා.පුංචි සන්දියේ ඒ බොරැල්ලෙ ගෙදර ඇතුළෙ මා පොලිසියක් දානවා. චූදිතයො අල්ලගෙන ඇවිත් කූඩුවට දානවා. බොහෝවිට චූදිතයන් වුණේ නංගිලා. කැප් තොප්පියක් දාගෙන බැටන් පොල්ල වෙනුවට දිග අඩිරූලක් වන වනා අඩි පොළොවේ ගසමින් මං චූදිතයන්ට බනිනවා. අම්මා මේවා බලා ඉඳලා අසීමිත සතුටක් ලැබුවා. ඒත් මොනම වරදකටවත් චූදිතයාට ගහන්න තහනම්.එහෙම වුණොත් නංගිලා මානව හිමිකම් බලාපොරොත්තුවෙන්නෙ අම්මගෙන්. අම්මා අටවැන්න සමත් ගැහැනියක් වුණත් ඇය සමාජය නමැති විශ්වවිද්‍යාලයෙ උපාධියක් ගත්ත කෙනෙක් වගේ. හරිම ප්‍රායෝගිකයි.ඒකයි මටත් ඉහළටම උගන්වන්න වෙහෙසුණේ. මගෙ මල්ලි නිහාල් ලක්ෂ්මන් රණගල පොලිස් කොස්තාපල් කෙනෙක්. අතුලසිරි රණගල මගේ සහෝදරයා අධිනීතිඥවරයෙක්. මනෝජ් රණගල අනෙක් මල්ලි පොලිස් ස්ථානාධිපති පූනරීන්. අම්මා අපි සේරම හැදුවෙ කඳුළු බොමින් අනන්ත දුක් විඳිමින් ඛ්ව්වොත් නිවැරැදියි.බත් පැකට් 150-200ක් දෙනකොට එතුමිය වින්ද දුක් ඔබට දැනෙනවා ඇති. ඇත්තටම උසස් පෙළ විශිෂ්ට ප්‍රතිඵල අරන් සමත් වුණෙත් අම්මා නිසයි. ඇය පාන්දර 2 පමණ වෙනකල් මා පාඩම් කරන තුරු මා ළඟින්ම නිදිවරාගෙන ඉන්නවා. ඇය මට තේවතුර දුන් ප්ලාස්ක් එකේ මූඩිය නෑ.ඒකට ගහන්නෙ කෙහෙල් බඩ කෑල්ලක් කපලා හෝදලයි. උදේට කෑම හදන්න තියෙන හින්දා මං අම්මට කියනවා අම්මා නිදාගන්න මං පාඩම් කරනවා කියලා. ඒ වෙලාවට තමයි ඈ තේවතුර උණුවතුර බෝතලයට දාලා ටිකක් ඇලවෙන්නෙ. මගෙ රත්තරන් අම්මා මතක් වෙන්න ඒ ප්ලාස්ක් එක මං තවමත් සුරක්ෂිතව තබාගෙන ඉන්නවා.මං විශ්වවිද්‍යාලයට සමත් වුණ දවසෙ තරම් අම්මා සතුටු වූ තවත් දිනයක් නෑ. ඈ උණු කැවුම් පුච්චලා මගේ අත් තවලා මෙහෙම කීවා. පුතේ, උඹ විස්සවිජ්ජාලෙ ගිහින් (ඈ කතාකළ හැටි) රටේ ලොකු මිනිහෙක් වෙනවා වගේම හොඳ මිනිහෙක් වෙන්නත් ඕනෑ. උඹ මගේ කඳුළට දහදියට වටිනාකමක් දුන්නා පුතේ.. ඇය එදා කීවෙ ඒ වචන.මාග්‍රට් රණගල මාතාවඅම්මගෙ කවි ගී ගැයීම හරිම විශිෂ්ටයි. ඇය නැළවිලි ගී කීවෙත් ඉතාම මධුර ස්වරයෙන්. ඇය සුදුම සුදු නිසා සිල්ගත්ත දවසට පුරහඳ ගේ ඇතුළෙ පෑයුවා වගේ. කවරදාවත් මගේ අම්මා තරහ ගත්ත කෙනෙක් නොවේ.ඇය සියලු දේ අපට කීවෙ දයාවෙන්. කරුණාවෙන්. මං ස්කෝලෙ ඇරිලා ගෙදර එනකොට බඩගිනිවෙලා අම්මට දොස් කියපු අවස්ථා තියෙනවා. අපට අවශ්‍ය ඉහළම රසයට කෑම හදන්න ඇය දහවල් වරුව වෙන් කරනවා.උදේට බඳින බත් දහවලට අපිට දෙන්නෙ නෑ. ඇය කෑම රසකර උයන්න වෙලාව ගන්න දවසට සුළු ප්‍රමාදයටයි මා එසේ බනින්නෙ.පස්සෙ මට ඒ ගැන හරිම දුකයි. මං අම්මගෙ ඇඟේ දැවැටිලා සමාව ඉල්ලගන්නවා. අම්මගෙ දයාව වෙනසක් නෑ. ඇය බඩගින්නෙ ඉඳගෙන සමහර විට අපේ කුස ගිනි නිවන්නෙ. කන්ඩ නැතිව නොවෙයි. වෙලාවක් නැතිව කන්ඩවත්. කුප්පියවත්තෙ පන්සලට ඇය ගියේ.බණදහමට ආගමට නැඹුරුව අපිව ජීවත් කරන්න ඇය නොගත් මහන්සියක් නෑ. කතෝලික පවුලක ඉපදුණත් බෞද්ධ අම්මා කෙනෙක් හැටියට ඇය වැඩ කළේ.පවින් දරුවන් වැළැක්වීම උතුම් ක්‍රියාව හැටියටයි ඇය හැමවිට සැලකුවෙ. සතුන්ට හිරිහැර කරන්න ඇය කිසිවිටක අපට අවස්ථාව දුන්නෙ නෑ. අපෙ අම්මට යෝධ ශක්තියක් වුණේ අයියා ලෙස්ලි රණගල. අයියා අපේ පවුලෙ කැණිමඬල වගේ.අපේ ප්‍රශ්නවලටත් අයියා කෙතරම් වියහියදම් දරලා තියෙනවද? අම්මා අපට කිව්වෙ අයියා වගේ හැදෙන්න කියලයි. මං කොළඹ විශ්වවිද්‍යාලයට යන වෙලාවෙ ඒ කාලෙ තිබුණු හොඳම ෂර්ට් වර්ගයක් වන රැන්ග්ලර් ෂර්ට් එකක් අම්මා අරන් දුන්නා.විශ්වවිද්‍යාලයෙ ජ්‍යෙෂ්ඨ සිසුන් නවකයන්ට දෙන වද අහලා අම්මා කලබල වෙන නිසා මං ඒවා අම්මට කිව්වෙත් නෑ. ඒත් ඇත්තටම අම්මගෙ දහදිය කඳුළින් අරගෙන දුන් මේ ෂර්ට් එක ඉරුණෙ නවක වදය නිසයි. ජ්‍යෙෂ්ඨ සිසුන් කට්ටියක් ඇවිත් පහළට නැවුණු කම්බියක් යටින් මට රිංගන්න අණකළා.මං ඒ අණට කීකරු වෙලා කම්බි වැටෙන් රිංගුවා. අනේ! අම්මා අරන් දීලා දවස් දෙකක් නෑ. අර ෂර්ට් එක ඉරුණා. ඒත් මගෙ අම්මා මුකුත් කීවෙ නෑ. ඇය හිතුවෙ කොලුකමට මොකක් හරි වෙලා ඉරාගෙන කියලා වෙන්න ඇති.මං පොලිසියට බැඳෙන්න අයදුම්පත්‍රය දැම්මෙ අම්මා ළඟ තියාගෙනයි. ඇගෙ ආශිර්වාදය නිසා ඒ රැකියාව මගේ ජීවිතය එකලු කළ බව කියන්ඩ ඕනෑ. නාගොඩ පොලිස් අභ්‍යාස විද්‍යාලයෙ විසිර යාමේ මොහොත එළැඹි දවසෙ මගෙ අම්මා මාව බදාගෙන සතුටු කඳුළු හැලුවා.පුතේ, දුප්පත් මිනිස්සුන්ට හරියට යුක්තිය ඉටු කරපන්.. එදාත් අම්මා කීවෙ එහෙමයි. 1987 පොතුවිල් O.I.C. හැටියට මං කටයුතු කරන කොට හා 1999 පේදුරුතුඩුවෙ O.I.C. කාලෙදිත් රටේ කලබල ටිකක් තිබුණු හින්ද අම්මා ටිකක් බයෙන් හිටියෙ. ඒ නිසා ඇය නිතරම කතාකැර මගේ දුක සැප සොයා බැලුවා.මාත් එහෙමයි. මුලින්ම 70 දශකයේ අගභාගයේ අම්මා යාපනයේ මා රාජකාරි කළ තැන්වලටත් ආවා. යුද්ධයට පෙර තිබුණු දෙමළ - සිංහල සහජීවනය ගැන අම්මා හරියට සතුටුයි. ඇගේ ලෝකයේ කුලමල ජාති බේද සැලකෙන්නෙ නෑ. අපි ඔක්කොම එක රටක මිනිස්සු අම්මා කල්පනා කළේ එහෙමයි.ඒත් මගෙ අම්මගෙ මේ දයාවන්ත ලෝකයට හෙණ වදින්නෙ 1989 දි. පවුලෙ තාත්තා ළඟට හිටපු යෝධ ශක්තිය අයියා පළාත් සභාවෙ හිටියෙ. එයාව මරන්න තර්ජන ගොඩාක් ආවා.එයාගෙ දරුවන් දෙන්නා කාරයට නංවලා එයා කාරයට නඟින්න යන වෙලාවෙ කොහේදෝ සිට ත්‍රීවීලරයකින් ආපු දේශප්‍රේමී යැයි කියාගන්නා පිරිසක් අයියට ටී 56කින් වෙඩි තිබ්බා. දරුවන් විලාප තිබ්බා. අම්මා හිටියෙ ගේ ඉදිරිපිට ලොකු පුතා යන්ඩ පිටත්වෙනවා බලාගෙනයි. ඇයගේ විලාප හඬ උගුරින් එළියට ආවෙ නෑ. හෘදස්පන්දනය වේගවත් වුණා.මොළයේ ස්නායු තදවෙන්න ගත්තා. දරුවන් ඉපදෙනවා දැකලා ඊටත් පස්සේ තමන්ගේ ඒ දරුවෙක් ඇස් පනාපිට වෙඩි තබලා මරනවා දැක්ක අම්මා කෙනෙක් මගේ අම්මා.ඇයට කාලයක් යනතුරුම කතාකරන්නටත් බැරිවුණා. ඇතිවුණ කම්පනයට ඇය ඔහේ හිස් බැල්මෙන් බලා හිටියා මිසක් ඈ ළඟ තිබුණු ක්‍රියාකාරකම් ඈ වෙතින් පලාගියා.ඒ අතර අයියා මරපු මේ තිරිසනුන් ඒ මිනිය බල්ලෙක් වගේ අපේ දණහිසට පහළින් ගෙන ගොස් වළලන්නයි අණදුන්නෙ. මහත්සේ කම්පනයට පත්ව සිටියත් අම්මා ඒකට විරුද්ධ වුණා. ඇය පෙට්ටිය රන්සිවිගෙයක තැන්පත් කරලා මුතුකුඩය අල්ලලයි අවමඟුල් කටයුතු කෙරෙව්වෙ. මටත් ආවෙ ඒ අම්මගෙ අභීතකම. මාත් ඒ අවමඟුල් පෙරහරේ ඕනෑම දේකට සූදානමින් ගියා. ඩග්ලස් දේවානන්ද මහත්තයට පාක් පාරේ මූලස්ථානයෙදි එල්.ටී.ටී.ඊ.ය බෝම්බ ගහපු වෙලාවෙ මහෙස්ත්‍රාත්තුමිය සරෝජනී කුසලා මැතිනිය ඒ ස්ථානය නිරීක්ෂණයට ආවා.එතකොට මං නාරාහේන්පිට O.I.C. මං විනිසුරුතුමිය ළඟින් යනකොට එකවරම දුටුවා පුපුරා නොගිය බෝම්බයක් තවමත් එහි තිබෙන බව. මං එතුමිය හා පිරිස එතැනින් ඉවත් කැර බෝම්බ නිෂ්ක්‍රිය අංශයට ඒ කටයුත්ත බාර දුන්නා. මගේ ඒ ක්‍රියාව ගැන විනිසුරුතුමිය තවමත් අගය කරමින් කතා කරනවා. ඕනෑම අවදානමක් ඉදිරියේ සැලකිල්ලෙන් වැඩ කරන්නටත් මා උගත්තේ අම්මාගෙන්. කටහඬ වියැකී ගියත්, කල්පනාවෙන් අයියගේ අවමඟුල් කටයුතු අම්මා පිළියෙල කළ හැටි මට ආදර්ශයක්.අයියා නැතිවුණාට පස්සෙ අයියගෙ දරුවො දෙන්නම හැදුවෙ මගේ අම්මයි. අපෙ විවාහ කටයුතු වලදිත් අම්මා පූර්ණ නිදහස දුන්නා. ඒත් පාසල් කාලෙදි ඒ වගේ යම්තම් දෙයක් ඇති වුණත් අම්මා බොහොම විරුද්ධයි. මට එහෙම අත්දැකීමකුත් තියෙනවා. කුරුණෑගල වැල්ලව සුරෙෂ්නි රණගල මගේ බිරිය. මගෙ පළමුවැනි දරුවා ප්‍රධාන් හම්බුවෙන්න බිරියත් රැගෙන ස්පිරිතාලෙ ගියෙ මගෙ මව. ඇයත් මගෙ අම්මා වගේම හොඳ අරපිරිමැස්මක් තියෙන කෙළින් කතාකරන කෙනෙක්.මගේ අම්මට මගේ බිරිය ලේලියක් නොවේ දුවක්. අපෙ අම්මා පිටින් පවුලට එකතුවුණු හැමෝටම සැලකුවෙ තමන්ගෙම දරුවන් වගේ. ප්‍රධාන් කියලා ඉන්දීය හමුදාවෙ ප්‍රධානියෙක් හිටියා මගේ යාළුවෙක්.එයා නිතරම අපේ ආරක්ෂාව සොයා බලනවා. ඒ නිසා පොතුවිල් ඉඳන් මං මගේ අම්මට කිව්වා දරුවාට නම තබනකොට ප්‍රධාන් කියන නම තබන්න.අම්මත් එයාට නමක් එකතු කළා. ඒ අනුව පුතා ප්‍රධාන් අකිල රණගල නමින් ලියාපදිංචි කළා. දැන් පුතා නීති උපාධිය 2 වසර ඉන්නේ. දුව රුවනි රණගල රාගම රෝහලේ වෛද්‍යවරියක්. බෑනා කන්කසන්තුරේ පොලිස් රෝහලේ වෛද්‍ය සහකාර පොලිස් අධිකාරි ප්‍රදීප් වික්‍රමනායක.අපේ අම්මා හැමවිටම කීවෙ පුතේ අපට ඕනෑ චරිතවත් යහපත් ගතිගුණ විතරයි. වෙනත් දේවල් අවශ්‍ය නෑ කියලයි. ඒත් මගේ බිරිය ඉඩම් හිමි වැවිලිකාරිණියක්. අපේ ලොකු අම්මා ලොකු අප්පච්චි විදුහල්පතිවරුන් නිසා මුල් කාලෙ තාත්තගෙ කැමැත්ත තිබුණෙ ගුරුවරයෙක් වෙනවාටයි. ඒත් අම්මා දුටුවා මා පොලිස් සේවයේ දුරදිගට යන බව.අම්මා හැමදාම කී දෙයක් තමයි පුතේ යම් දෙයක් කරනකොට හොඳට දෙවරක්වත් හිතා බලන්න. පසුතැවිලි වන කිසිම දෙයක් කරන්න එපා කියලා. පේදරුතුඩුවෙ O.I.C. කාලෙ එක්තරා රැස්වීමකට යන්ට සිද්ධ වෙලා තිබුණා. ඒ අතර මට තවත් වැඩ රාශියක් කාර්යාලයේ කරගන්ටත් තිබුණා. මගේ ජීප් රථයේ නොම්මරයත් 13. දවසත් 13 වැනිදා දවසක්.අපේ අම්මා 13 අංකයට වැඩිය කැමැතිත් නෑ. හේතුව ගෝලයෝ 12 දෙනෙක් යේසුස් වහන්සෙයි එකතු වුණාම 13යි. පාවාදීම සිදුවුණේ මේ 13 දෙනා අතරම නිසා අම්මා ඒ ඉලක්කමට කැමැති නෑ. මං ඒ ගැනත් හිතලා කාර්යාලයේ වැඩට නැවතුණා. එදා මා සමඟ යන්න සිටි 9 දෙනා ගියා. මේ නවදෙනාම එල්ටීටීඊ ප්‍රහාරයකින් එදා මැරුණා.මට හිතෙන්නෙ මගේ ජීවිතේ බේරුණෙ අම්මා නිසයි. විශ්වවිද්‍යාලයෙ ඉන්නා කාලෙ ශිෂ්‍යාධාර විදිහට ලැබුණු රුපියල් 180 හරියට පිරිමහගන්න අම්මා උගැන්නුවා. ඒ උගැන්වුම තමයි මගේ මේ පොලිස් ජීවිතය ජයග්‍රහණය කෙරෙව්වෙ. 1979 නාගදීපය වැඳලා තලේමන්නාරමට ගිහින් ආපු අම්මා පසුකාලයක මේ රටේ මිනිස්සු ඇයි කා කොටා ගන්නෙ, මේවා සාකච්ඡාවෙන් බේරගන්ඩ බැරිද කියලා හැමදාම කම්පා වුණා. ඇය ජීවිතයේ වඩාත්ම සතුටු වුණේ මිනිස්සු සතුටින් ඉන්න බව අහලයි.ඔවුන් කා කොටාගෙන බෙදීගෙන ජීවත්වනු දැකීම අම්මා හැමදාම අප්‍රිය කළා. ඉවුම් පිහුම් මැහුම් ගෙතුම් කලාවක් ලෙස කරන කෙනෙක් මගේ අම්මා. ඈ කංකුන් තෙල් දාලා, පරිප්පු උයලා පපඩම් බැදලා දුන්නත් පුදුමාකාර රසයක්.ඈ තරම් රසට හබලපෙති හදපු දිවුල් කිරි හදපු අම්මා කෙනෙක් මට හමුවී නෑ. ඇගෙ සත්ත්ව කරුණාවත් ඉහළයි. සැළලිහිණියෙක් පුංචිකමට අප ඇතිකළත් අම්මා කීවෙ නිදහසේ ඒ කුරුල්ලට ජීවත්වෙන්න අත්හරින්න කියලයි.මගේ අම්මා අයියගේ හදිසි මරණයෙන් කම්පාවෙලා කටහඬ නැතිවෙලා හිටියා. ඒ කාලෙ අර සැළලිහිණියා කතා කළා. ඌට කතා කරන්න උගැන්නුවෙ අපි. මගෙ අම්මා ඒ අහිංසක සුන්දරත්වයෙන් යළි පිබිදුණා. ඇය යළිත් කතා කළා. එදා තමයි මං වැඩියෙන්ම සතුටු වෙච්චි දවස. මං ජීවිතයේ ලොකුª සතුටක් ලබපු තවත් දවසක් තියෙනවා.ඒ පොලිස් අධිකාරි හැටියට මං මුලින්ම පත්වුණු දවසෙ මගේ තොප්පිය මං අම්මට පළන්දලා හැඩ බලපු දවස. එදා අම්මගෙ සතුටු කඳුළු මා දැක්කා.අම්මා අවුරුදු 76 ක් ජීවත්වුණා. එතුමිය කියා දුන් දේ අනුව තමයි මං අම්පාරේ ජන ජීවිතය හැඩගස්වන්න ඒ ඒ තැන්වල දෙසුම් පවත්වන්නේ. දුප්පත් අහිංසක මිනිස්සු වෙනුවෙන් වැඩ කරලා යුක්තිය ඉටුකැර දීලා මං මගේ අම්මට පින් ලබා දෙනවා. මගෙන් යුක්තිය ඉටුකරගන්නා මිනිස්සු පින් දෙන්නේ් ඒ උතුම් අම්මට බව මං දන්නවා.සටහන උපාලි සමරසිංහ ඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=as1010315</link>
    <topic>මංජේශ්වරී</topic>
    <author/>
    <content>මංජේශ්වරීමෙතෙක් කතාවචාමික සෙනෙවිරත්න නාවිකයකු ලෙස නාවික හමුදාවට බැඳෙන්නට පෙර තිලකා නම් තරුණියක සමඟ ප්‍රේම සම්බන්ධතාවක් ඇතිකරගෙන සිටියේය. ත්‍රිකුණාමල කඳවුරේ සිටි අවදියේ ඔහු ඇයට ලිපි ලීවේ තම සහෝදරයාගේ මාර්‍ගයෙනි.කෙසේ හෝ මේ සම්බන්ධතාව දෙදරා යන්නේ ඔහුටත් හොරෙනි. හේතු කිසිවක් ඔහු නොදනී. අවුරුද්දක පුහුණුවෙන් පසු අවුරුදු හතරක පුහුණුවක් සඳහා චාමික ඉන්දියාවට යවයි. ඔහුගේ හොඳම මිතුරා වූ උදය කුමාරද ඔහු සමඟ යයි. ඉන්දියාවට ගිය පසුවත් ඔහු තිලකා ගැන සිතයි. එහෙත් ටික කලකට පසු ඔහුට ඉන්දියානු තරුණියක ඇස ගැසෙයි.අද එතැන් සිට...මේ දිනවල මා වැඩ කරමින් සිටින්නේ ඉන්දියන් නැවක ය. අනෙක් අය ද වරායේ විවිධ තැන්වල පුහුණුව ලබමින් සිටියෝ ය. නැවේ විවිධාංග අතපත ගාමින් ඒවා සෝදිසි කරමින් සිටින හැම මොහොතකම මට සිහිපත් වන්නේ ලංකාවේ සිටින අපේ සෙබළ මිතුරන් ය. මා ඇතුළු ඉන්දියාවට පැමිණි අප දහ දෙනාම ශ්‍රී ලංකාවේ සිටියේ නම් ත්‍රස්තවාදීන් හා දිගින් දිගටම යුද වදින නාවික හමුදාවේ ම කොටසකි. කොතැන සිටියත් අප මුහුදේ ය. නාවිකයන් වූ අපට පියඹන්නට හෝ තැන තැන සැරිසරන්නට අවසර නැත.මේ නැවේ වැඩ කරන අතර ඇති වුණු කතාබහට මම සවන් දුනිමි. නැව පදවන ඉන්දියන් මිතුරා ඒ සියල්ල පැවසුවේ වැඩි සතුටකින් නොවේ. ඔහු පවසන අන්දමට ත්‍රස්තවාදීන් සිටින රටකට යන්නට සිදුවීමත් මහා අභාග්‍යයකි.“අපිට හෙට ඉඳල ලංකාවට සරණාගතයො අදින්න වෙලා”“මොන සරණාගතයො ද?”මා ඇසුවේ ඒ ගැන වැඩි අවබෝධයක් නොවූ බැවිනි.“ඇයි මතක නැද්ද ඒ කාලෙ ලංකාවෙන් ඉන්දියාවට පැනල ආපු සරණාගතයො.”මම ඒ ගැන සිහිපත් කරන්නට උත්සාහ ගතිමි. මතකය අලුත් නොවෙයි.“හමුදාවේ තියන්න වටින්නෙ නැහැ. ඒ ටික මතක නැත්නම්. ඕනෑම ශ්‍රී ලාංකිකයෙකුට මේ ටික මතක තියෙන්නෙ ඕනි...”මම මතකය අවදි කළෙමි. සියල්ල සිතුවම් පටක් මෙන් දිග හැරෙන්නට විය. ඒ ජේ.ආර්. ජයවර්ධන යුගයේ ය. ප්‍රභාකරන්ගේ ත්‍රස්තවාදී මායාව මැඬ පවත්වනු සඳහා ඉන්දීය හමුදාව ලංකාවට කැඳවනු ලැබීය. ඉන්දීය අගමැති රජීව් ගාන්ධි හා ශ්‍රී ලංකා ජනාධිපති ජේ.ආර්. ජයවර්ධන සාම ගිවිසුම අත්සන් කළේ ඒ වකවානුවේදී ය. ඉන්දියන් හමුදාවේ ආරක්ෂාව කෙසේ වෙතත් උන්ගේ මගඩි වැඩ ගැන ඒ අවදියේ ලාබාල ශිෂ්‍යයන් වූ අපට වැඩි අවබෝධයක් නොවීය. ඒවා සරණාගතයින්ගෙන් ම අසා දැනගන්නට ලැබීම වඩාත් යෙහෙකැයි යන සිතුවිල්ල මා තුළ ඇති විය.“ඕවා සිද්ධ වුණේ අපි පොඩි කාලෙනෙ. ඒ නිසා හුඟක් විස්තර දන්නෙ නැහැ.” මා ඇත්ත ඇති සැටියෙන් පවසද්දී කපිතාන් බැරෑරුම් ලෙස හිස වැනුවේ ය.ලංකාවෙන් පැන ආ සරණාගතයන් බොහෝ දෙනෙක් සිටියේ මදුරාසියේ ය. එක නැවකට නොව නැව් ගණනාවක් පිරවිය හැකි සෙනගක් එහි විය.මා පුහුණුව ලැබූ නැව සරේ නම් විය. එය ඉන්දියන් නාවික හමුදාවට අයත් නැවකි. මුළුමනින් ම යුද්ධ නැවකි. ඒ වනවිට නැවේ අලුත්වැඩියා කටයුතු අවසන් වෙමින් තිබිණ. මා හැරුණු විට නැව තුළ සිටි සියලු ම දෙනා ඉන්දියානු හා පාකිස්ථාන් සෙබළුන් ය. නැව තුළ තිබුණේ යුද වාතාවරණයකි. මට එය වඩ වඩාත් දැනුණේ ශ්‍රී ලංකාවට සරණාගතයන් ගෙන යෑමට සූදානම්වීමත් සමඟ ය.“මේක ලොකු වැඩක්. දැන් මේ මිනිස්සු ලංකාවට ගිහින් බස්සන කං අපි මේ මිනිසුන්ගෙ ආරක්ෂාව සපයන්න ඕනි.”කපිතාන් පැවසුවේ නැව තුළ උන් අප සියලු දෙනාම දිරිමත් කරමිනි. අනෙක් අයට වඩා මේ ගැන මගේ සිතට මහා බරක් දැනිණ. ඒ මා ශ්‍රී ලාංකිකයකු වූ බැවිනි. ජාතියෙන් වෙනස් වුවත් අපේ ම රටේ මිනිසුන්ට පිහිට වන්නට ලැබීමත් එක්තරා සතුටකි.අපි උදේ පාන්දරම විසාකාපට්හම් සිට මදුරාසි දක්වා නැව රැගෙන ගියෙමු. සරණාගතයන් කණ්ඩායම් පිටින් පැමිණෙන දර්ශනය මගේ පමණක් නොව නැවේ සිටි සියලුම නාවික භටයන් ගේ සිත් කම්පා කරවන සුළු එකක් විය. පොදි බැඳගත් අත්‍යාවශ්‍ය ම බඩු ටික පමණක් හිස මත තබාගත් පිරිමින් බෝට්ටුවෙන් පැන නැවේ පියගැට පෙළට අවතීර්ණ වූයේ අපේ සගයන්ගේ උදව්වෙනි. සමහරු නිශ්ශබ්දය. සමහරුන්ගේ මුවින් ඝෝෂාකාරී හඬවල් පිට විය. හැම තරුණ ගැහැනියකගේ ම වාගේ ඇකයේ එල්ලාගත් දරුවෙක් විය. සමහරුන්ගේ හිස කෙස් අවුල් වී ගොසිනි. ඇඳුම් වැරහැලි වැනිය. මුහුණින් පෙනුණේ ජීවිතය එපා වූ සෙයකි. වයසක ගැහැනුන්ගේ හිස මත ද කුඩා බඩු පොදි විය. මොවුන් ආපසු තම රටට යන්නේ සරණක් පතා ගෙන ය. මෙවන් ජීවිතවලට වගකිව යුත්තේ තිරිසනුන් වැනි ත්‍රස්තවාදීන් ය. ප්‍රභාකරන් විනාශ කිරීමට තවමත් අපේ ත්‍රිවිධ හමුදාවට නොහැකි වූයේ මන්ද යන ප්‍රශ්නය යළිත් මගේ සිත පුරා ඔඩු දුවන්නට විය.ඉන්දියන් හමුදාව ආපසු යැවූයේ ප්‍රේමදාස ජනාධිපතිතුමා ය. මා දන්නා තරමින් ඔවුන්ගේ පැමිණීමේ හොඳ නරක දෙකම එකට එක්කාසු වී තිබුණි. ත්‍රස්තවාදයට එරෙහිව සටන් වැදීමට ඔව්හු සූදානම්ව සිටියෝ ය. එසේ ම කොටි ත්‍රස්තවාදියා හා අහිංසක දෙමළ මිනිසා තෝරා බේරාගැනීමට ඔව්හු අසමත් වූහ. මේ ඉන්දියන් භටයන්ගේ යන පිළිවෙත නිසා දෙමළ තරුණියෝ බුරුතු පිටින් ගැබ් ගත්හ. මේ නිසා අහිංසක පවුල් ජීවිතවලට එල්ල වූ පහර කිව නොහැකි තරම් ය. මේ දරුණු අසාමාන්‍ය තත්ත්වය නිසා බොහෝ ද්‍රවිඩ පවුල් බෝට්ටුවල නැඟී ඉන්දියාවට පලා ගියහ. අතින් එල්ලාගෙන යන සමහර දරුවන් මේ ඉන්දියන් සොල්දාදුවන්ගේ විය යුතු ය.දෙවැනි ලෝක යුද සමයේ කොළඹ අවට ප්‍රදේශයේ කාපිරි භටයන්ගෙන් සිදුවූයේ ද මෙවැනි ම ආපදාවන් ය. මේ දෙකොටසම කුලියට ගත් හේවායන් ය.නැවට නැගගත් නව සියයක් පමණ වූ සරණාගතයෝ බිම පැදුරු එළාගෙන රෙදි එළාගෙන ඉඳගත් හ. ඔවුන්ගේ කච කචය මහා කන්දොස්කිරියාවක් බවට පත් ව තිබිණ. සාමාන්‍ය කතාබහ වුව ද ඇසුණේ අඳෙීනාත්මක හඬකිනි. නැවේ සංගුව පිඹින හඬ ඔවුන් කලබලයට පත් කළා මිස ඔවුහු නැව පිටත්වන බව පවා නොදත් හ. එහෙත් සමහරු ආඩවනේ කියමින් කෑගැසූහ.“උඹලගෙ රටේ මිනිස්සුනෙ. ටිකක් කතා කරල බලපංකො මොකද වුණේ් කියල.”මා සමඟ උන් ඉන්දියානු සගයෙක් මට කනට කොඳුරා කීවේ ය.“භාෂාව දන්නෙ නැහැනෙ”මා එසේ පැවසුව ද භාෂාව දන්නා කිහිප දෙනෙක් ම ඒ අතර සිටියෝය. එක් පුද්ගලයෙක් වේදනා නාශක පෙත්තක් සොයා මා වෙත පැමිණියේ ය. ඔහු කතා කළේ සිංහලෙනි. ඔහු මා ලාංකිකයකු බව දැනගත්තේ කෙසේ දැයි යන්න මටම පුදුමයක් වි.“මහත්තයගෙ පෙනුමෙන් මට හිතුණ අපේ රටේ සිංහල කෙනෙක් බව.”ජාති ආගම් කෙසේ වෙතත් මේ හඳුනාගැනීම මහා පුදුමයකි. අපට අපේ ගමේ කෙනෙක් කොහේ සිටියත් හඳුනා ගැනීමට හැකියාව තිබේ.ඔබ දකුණෙ නේදැයි අප අසද්දී අපට ලැබෙන පිළිතුර ඔව් යන්න ය. ඔහු මා ශ්‍රී ලංකාවේ බව දැන ගත්තේ ද ඒ ඉවෙන් විය යුතු ය. මා වේදනා නාශක පෙත්තක් ඔහු අත තැබීමි.“කාටද?” මම ඇසුවෙමි.“මගෙ ගෑනිට. ඒ ගෑනි ඉන්නෙ හරිම හිතේ අමාරුවෙන්. කොච්චරවත් හිසේ ඇම්ම. කල්පනා කරනව වැඩියි.”“ඒ මොකෝ.”“මං මේ පෙත්ත දීල එන්නම් මහත්තයෝ විස්තරේ කියන්ට”ඔහුගේ බිරිය විවාහයට පෙර ඉන්දීය හමුදා භටයකු විසින් දූෂණයට ලක් වූ තරුණියකි. නිවසෙන් ඇයට කිසිදු සමාවක් ලැබී නැත. පවුලේ සියලු දෙනාම සිතා සිටියේ ඈ සිය කැමැත්තෙන් ඉන්දියන් හමුදා භටයා හා එක්වූ බවකි.ඈ නිවසින් පිටමං කර යවා ඉන්දියන් භටයා වෙඩි තබා මරා දැමීම ඇගේ සහෝදරයාගේ එකම සිහිනය විය.එහෙත් මවගේ කන්නලව්ව නිසා ඈ නිවසින් පිට කිරීමට නොහැකි විය. ඉන්දියන් භටයා මරා දැමීමට ගත් උත්සාහය ද නිකම්ම සිහිනයක් විය. ගැබ්බර ඈ මේ පුද්ගලයාට හමුවී ඇත්තේ ඈ සිය දිවි නසා ගැනීමට මුහුද අයිනේ සැරිසරද්දී ය. ප්‍රසූතියේ දී දරුවා මිය යෑමට සලස්වා ඇත. දැන් ඇයට දරුවන් නැත.“අර කොල්ලා ඉන්දියන් හේවායකුගෙ වුණත් හදා ගත්තානං කියල දැන් මට හිතෙනවා”ඔහු කතාව අවසන් කළේ එසේ කියමිනි.“මගෙ ගෑනි ලෙච්චමිත් ඒ ගැන හරියට දුක්වෙනව“මගේ ඉල්ලීම පිට ඔහු ලෙච්චමී මා අසලට කැඳවාගෙන ආවේ ය.කිසිදු ආපදාවකින් තොරව නැව ගමන් කරන බැවින් අපට කතා කරන්නට අවස්ථාව තිබිණ. අප තවමත් සිටින්නේ ඉන්දියන් සාගරයේ ඉන්දියාවට නුදුරින් වීම නිසා අපේ සිත් තුළ කිසිදු බරක් නොවීය. අප සිටියේ සැහැල්ලුවෙනි.ලෙච්චමී මං වෙත ආවේ බිම බලාගෙන ලජ්ජාවෙන් ඇඹරෙමිනි. නිල ඇඳුම නිසා ඉන්දියන් හමුදා භටයා ඇයට සිහිපත් වන්නට ඇත. විනාඩි කිහිපයක් ගත වනතුරුත් ඇගේ කුලෑටි ගතිය පහව නොගියේ ය.කොණ්ඩය දිගට ගොතා සාරි පොට ඉණ වටා ඔතාගෙන උන් ඈ ලස්සන ය. කන කර අබරණ කිසිවක් ඈ වෙත නොවීය. ඒවා නැතත් ඇගේ පෙනුමේ අඩුවක් නොවී ය. පසුගිය කාලය තුළ විඳි අපමණ දුක් ගැහැට නිසා ඈ මඳක් වැහැරී සිටියා ය. පෙර දිනවල ඈ මංජේශ්වරී තරම්ම ලස්සනට ඉන්නට ඇත.“මේ මහත්තයට උඹ ගැන දැනගන්න ඕනිලු”ඇගේ සැමියා පරමේශ් ඇගේ අතින් අල්ලාගෙන කීවේ ය.“මං ගැන මොනව කියන්නද? මං අනාථ එකියක්. දරුවොත් නෑ. අම්ම අප්ප නෑ. ඉන්නෙ පරම් විතරයි.”“ඒ වුණාට දරුවෙක් හිටිය නම් තවත් දුකයි නේද?”මා ඇසුවේ ඈ හොඳ සිංහලෙන් කතා කරන්නේ කෙසේ දැයි සිතමිනි.“නෑ... එහෙම වෙන්නෙ නෑ. දරුවො අපට බරක් වෙන්නෙ නෑ...”ඈ තුළ තවදුරටත් කතා කිරීමේ කැමැත්තක් නොවීය. හිස රිදෙන බව පවසමින් ඈ ආපසු ගියා ය.අනුන්ගේ ශුක්‍රාණු ඉතා පරිස්සමින් තම ගර්භාෂය තුළ තැන්පත් කරගෙන දරුවන් හදා ගන්නා ගැහැනු අද අප අතර සිටිති.ජාති ආගම් කුල මල ඒ දරුවන්ට නැත. දරු බරක් මට නැතත් මට එක්වරම කාන්ති සිහිපත් විය. පාසල් වියේදී ම වරදට හසුවූ කාන්ති දැන් දරු බරක් උසුලයි. මා ලංකාවේ සිටියා නම් තත්ත්වය වෙනස් වන්නට ඉඩ තිබුණි. එසේ නම් මට මංජේශ්වරී හමුවන්නේ නැත. එවකට මා ආදරය කළේ කාන්තිට පමණි. නාවික හමුදා සෙබළකු වශයෙන් මා එදත් ගත කළේ ප්‍රතිපත්ති ගරුක ජීවිතයකි.පරමේශ් තුළ ඇති මනුෂ්‍යත්වය එදා මෙන් ම අදත් මා තුළ තිබේ. ගැහැනියක් අනාථ භාවයට පත් වන්නේ හුදෙක් ඇගේ ම වරදින් නොවේ. ලෙච්චමී අනාත භාවයට පත්වන්නට ඇත්තේ ඈ නොසිතූ මොහොතක. ඒ ඉන්දීය භටයාගෙන් සිදුවූ හදිසි අකරතැබ්බයකිනි. කාන්තිත් එසේම ය. ඈ සිටියේ ආදරයෙන් රවටා ගැනීමට හැකි ළාබාල වයසක ය. ප්‍රේමය කොතරම් අනුවේදනීය ද යන වග අද මට අවබෝධ වී තිබේ. මිනිසුන් අතර මිනිසකු වීම තරම් තවත් දෙයක් නැත. සරණාගතයකු වුව ද අද පරමේශ් මිනිසුන් අතර මිනිසෙකි. වරදෙහි බැඳුණු පෙම්වතිය ඔහු අත්හැර දැමූයේ නැත. ජීවිතයේ යථාර්ථය සොයා යන මිනිසුන්ට ආදර්ශයක් ලබාදෙන ජීවිත මේ සරණාගතයන් අතර කොතෙක් නම් ඇද්ද?“ප්‍රේමදාස මහත්තයා ඉන්දියන් හමුදාව යවපු එක හොඳයි. නැත්තන් අපට දීග දෙන්න එක කෙල්ලක් ඉතිරි කර ගන්න බැරිවෙනව.”ඔහු කීවේ ඔහුට පෙනෙන සත්‍යයය. ඒත් මා සිටින්නේ ඒ මතයට එරෙහිව ය. එදා අපේ හමුදාව ඉන්දියන් හමුදාව හා එකතු වූයේ නම් ත්‍රස්තවාදය පලවා හැරීමට මගක් පාදාගන්නට අවස්ථාව තිබුණි. හැම ආණ්ඩුවක් ම හැම පාලකයෙක් ම කළේ ප්‍රභාකරන්ට වාසි වන අන්දමට සටන පාවාදීම ය. සටන් විරාම ගිවිසුම ද එවැන්නකි. අපේ හමුදාවට අදටත් සිදුවන්නේ හමුදාපතිවරුන්ගේ අණට කීකරුවීම පමණි.පරමේශ් සමඟ කළ කතා බහින් කල්පනාව අවදිවීමෙන් පසු අපේ ගමනට පැයක් පමණ ගත වී තිබුණි. සයුර මැද දහවල ගත කිරීම අපට කෙසේ වෙතත් ඔවුන්ට මහ අමුත්තක් වන්නට ඇත. අප නම් සතියකට දින දෙක තුනක් ම ගත කළේ මහ සයුර මැද ය. දහවල් කාලයේ සයුරු දිය මතට වැටෙන ඉරු රැස් දෑස් අන්ධ කිරීමට තරම් දරුණු ය. රාත්‍රිය නම් ඉතා සුන්දරය. පුරසඳ පෑවූ දිනවල දිය මතට වැටෙන සඳරැස් ආශ්‍රිත ප්‍රදේශය දිය සායමින් කළ අපූරු සිත්තමකි. නෙතට ද සඳුන් කල්කය තැවැරූ අඳුනක් වැනි ය. එහෙත් ජීවිතයේ හොඳ නරක ඉරු සඳු හා සමාන කළ නොහැක.පැය දොළහක පමණ ගමනකින් පසු අපි ශ්‍රී ලංකා මුහුදු තීරයට ළඟාවීමු. ත්‍රිකුණාමල වරායට පැමිණෙන විට තවත් ටික වේලාවක් ගත විය. නැව තුළ උන් අප සියලු දෙනා ම සිටියේ තරමක සැකයකිනි.ශ්‍රී ලාංකික සරණාගතයන් රැගත් මේ ඉන්දීය නෞකාවට එල්.ටී.ටී.ඊ ත්‍රස්ත ප්‍රහාරයක් එල්ල වීමට තිබූ ඉඩ කඩ බොහෝ ය. අප පැමිණියේ විශේෂ දැනුම් දීමකින් තොරව ය. පැමිණීම රහසිගත කිරීම සඳහා පණිවිඩ හුවමාරුව ද සිදුවූයේ ඉතාමත් රහසිගතවය. එල්.ටී.ටී.ඊ රේඩාර් යන්ත්‍රවලට අපහසු නොවන්නට ඇත. එක්වරම අපේ ආරක්ෂක යාත්‍රා හා බෝට්ටු පැමිණ අප වටකර ගත්තේ ය. ඒ වනවිට හොඳටම කළුවර වැටී තිබිණ. එහෙත් මව්බිම දෑසට පෙනේ. මේ මා ශ්‍රී ලංකාවෙන් නික්ම ගියාට පසු ශ්‍රී ලංකා මුහුදු තීරයට පැමිණි ප්‍රථම අවස්ථාවය.මේ සරණාගතයින් බාරගැනීමට නාවික හමුදාපතිගේ විශේෂ නියෝජිතයෙක් පැමිණ සිටියේ ය. ඔහු සරණාගතයින් නීත්‍යානුකූලව බාරගත් පසු ඔවුන් කණ්ඩායම් වශයෙන් බෝට්ටුවල නංවා ත්‍රිකුණාමල වරායට යවන ලදී.නැව වරාය අසලට පැමිණිය ද නැව වරායේ ගාල් කළේ නැත. පැය කිහිපයකින් සියලු කටයුතු නිමා වීමෙන් පසු නැව ආපසු යැවිය යුතු ය. මා සිත පුරා ඇත්තේ පුදුම සාංකාවකි. මව් බිම දැක දැක ආපසු යන්නට සිදුවීම මොන තරම් පාපයක් ද?මම කපිතාන්වරයා හමුවීමි. මා කතා කරන්නටත් පෙර ඔහු මා ඇමතුවේ ය. නැව තුළ සිටින එක ම ශ්‍රී ලාංකික නාවිකයා මා බව ඔහු දනී.“ගොඩබිමට යන්න ආසයි නේද? යාළු මිත්‍රයො දැකල කතාබහ කරල එන්න පුළුවන්. හැබැයි කාලය තියෙන්නෙ පැය දෙකයි. නැවේ තියෙන හෙලිකොප්ටරයකින් ගිහින් ඉක්මනට ආපහු එන්න.”මගේ ඉහේ මලක් පිපුණාක් මෙනි. සතුට ඉහවහා ගිය ඒ මොහොත මා ලද පුදුම වාසනාවකි. හෙලිකොප්ටරය මා විනාඩි කිහිපයකින් ත්‍රිකුණාමල වරායට ගෙන ආවේ ය. මිතුරෝ මා වටකර ගත්හ. ඔවුන්ට මේ සරණාගතයන් ගොඩබෑම ද අපූරු අත්දැකීමකි. මා දැකීම සමහරුන්ට මහා පුදුමයක් විය. කතා බහ කරන්නට බොහෝ දේ තිබිණ. එහෙත් වෙලාව එයට හරස් විය. මට ලබා දුන් වේලාව මගහැරෙන්නට ප්‍රථමයෙන් මම හෙලිකොප්ටරයට නැඟී ආපසු පැමිණියෙමි.නැව් ගමන අති සාර්ථක එකක් විය. එල්.ටී.ටී.ඊ. ප්‍රහාරයකට හසු නොවී අපි ප්‍රථම සරණාගත කණ්ඩායම දැඩි ආරක්ෂාව යටතේ ලංකාවට බාරදුනිමු.තව කොටසක් ලබන සතියේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=as1010316</link>
    <topic>මිනිත්තුවක කතාවක්</topic>
    <author/>
    <content>මිනිත්තුවක කතාවක්තරුණ පුවත්පත් වාර්තාකරුවෙක්, මහලු ස්කොට්ලන්ත මහා ධනවත් වෙළෙන්දකු සමඟ පුවත්පත් සාකච්ඡාවකට ගියේය. පුවත්පතට අවශ්‍ය වූයේ ඔහු මෙතරම් පොහොසතකු වූයේ කෙසේ දැයි දැනගැනීමටය.එය අඳුරු වැසි සහිත දිනයකි. මහලු මිනිසා ඉටි පහනක් දල්වාගෙන කිසිවක් කියවමින් සිටියේය.”ඔබ ආවේ මගේ ජීවිත කතාව ගැන පත්තරේට ලිපියක් ලියන්න ද? හොඳයි, ඒක බොහොම දිග කතාන්දරයක් ළමයෝ,” මහලු මිනිසා, වාර්තාකරුට හිඳ ගැනීමට අසුනක් දෙමින් කීවේය. “මං කතාන්දරයක් කියනකොට මේ ඉටිපහන දැල්වෙලා මොකටද?”ඔහු එසේ පවසමින් දැල්වෙන ඉටිපහන නිවා දැමුවේය.”දැන් ඉතින් ඔබගේ කතාන්දරය අහලා වැඩක් නෑ,”වාර්තාකරු සිය ටේප්රැකෝඩරය වසා දමමින් පුටුවෙන් නැගිට්ටේය.”මට ඒක හොඳට ම වැටහුණා.”මහා දාර්ශනික සොක්‍රටීස්ගේ විවාහ ජීවිතය ඉතාමත් අවාසනාවන්ත වූවකි. ගෙදරදොර අඩුපාඩු කියමින් බිරිය ඔහුට බොහෝ වේලාවක් එකදිගට බැණ වදිමින් සිටියාය. සොක්‍රටීස් ඒ කිසිවක් නෑසුණාක් මෙන් දෑස් පියාගෙන කල්පනා කරමින් සිටියේය. අන්තිමේදී ඉවසුම් නොදුන් ඈ, ඉඳුල් වතුර කොරහක් ගෙන එය ඔහුගේ හිස පුරා හැලුවාය.”යාන්තම් ඇති, ගොරවලා ගොරවලා ඕං වැස්සා!”සොක්‍රටීස් විවාහ ජීවිතය ගැන කියන්නේ මෙසේය:”කොහොම වුණත් ඔබත් විවාහයක් කරගත යුතුය. ඔබට හොඳ බිරියක් ලැබුණෝතින්, ඔබට බොහෝ සතුටකින් ජීවත්වීමට හැකිය. ඔබට නරක බිරියක ලැබුණෝතින් ඔබට දාර්ශනිකයකු වීමට පුළුවන. මෙවැන්නක් සෑම පිරිමියකු හට ම හොඳ ය.”ගන්නොරුවේ – පරාක්‍රම ඇස්. විජේවර්ධනකැලය කපා දඬුවැට බැඳ අප්පුහාමි හේනක් කොටා වගාව ආරම්භ කළේය. ටික දිනකින් මෑ - මුං කුරහන් පමණක් නොව අල බතල ද සරු ලෙස වැඩී ආවේ අප්පුහාමිගේ සිත සතුටු කරමිනි. ඔහු පැලක් ද සාදා පැල් රකින්නට ද විය. එහෙත් ඔහුගේ කිසියම් පමාවක් දුටු කැලයේ නරි රැළ හේන පාළු කරන්නට වූහ. විවිධ උපක්‍රම යොදා නරි අල්ලා ගැනීමට අප්පුහාමි උත්සහ කළද එය අසාර්ථක විය.වගා පාළුව ඉවසා ගත නොහැකි වූ ඔහු දිනක් පොල්ලකුත් රැගෙන නරි යන එන කපොල්ල ළඟ මළ මිනිසකු මෙන් වැතිර සිටියේය. එසේ කළේ පොලු පහර දී නරි එකා - දෙන්නකු හෝ මරා දැමීමටය.නරි රංචුව පැමිණියහ. අප්පුහාමී වැටී සිටියි. නායක නරියා බෙහෙවින් ම විමසිලිමත්ය. ඌ හෙමින් හෙමින් ළං විය. සිය රැළ අමතා මෙසේ කීය.”අපූර්ව මරණං දිස්වාහන්තේ දණ්ඩං පින්ඩිකොග්‍රාමේ ගඩු ගුඩං වෛචශීඝ්‍ර ගමනං භවිස්සති”අපූර්ව මරණයක් දිස්වේඅතෙහි දණ්ඩක් ද ඇතගැමියකු මැරුණු ආරංචියක් ද ගමේ නැතඑසේ නම් අපි ඉක්මනට යෑම යෙහෙකිකළුතර - ප්‍රේමදාස රොඩ්රිගෝකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=as1010317</link>
    <topic>අනුරපුර යුගයට නෑකම් කියන දඩගමුව පින්බිම</topic>
    <author>තාරක වික්‍රමසේකර</author>
    <content>අනුරපුර යුගයට නෑකම් කියන දඩගමුව පින්බිමවේයන්ගොඩ දුම්රියෙන් ගමන් කළ අපි හීන්දෙනිය - පට්ටිගොඩ දුම්රිය ස්ථානයෙන් බැස දකුණට වැටී ඇති පටු පාර දිගේ ඉදිරියට ඇදුනෙමු.වේයන්ගොඩ නගරයෙන් කිලෝමීටරයක් පමණ දුරකින් පිහිටියත් පරිසරය නිසලය. නිහඬය. නාගරිකත්වයක ලකුණක්වත් දක්නට නැත. පරිසරයේ නිහඬ බව බිඳ වැටුණානම් ඒ ඉඳහිට එහෙට මෙහෙට ඇදුණු යතුරු පැදියක හඬකිනි. අලංකාර කුඹුරු යායක් මැදින් ගමන් කළ අපට ගැමි සිරියාව හොඳින් නෙත ගැටිණි. කුඹුරු යාය අවසානයේ කුඩා ජලාශයක් දක්නට ලැබුණි. ජලාශය මැද යෝධ පක්ෂියෙකි. ඒ උකුස්සෙකි. එහෙත් කිසිවකු ඌට බය නොවේ. ඒ උකුස්සා සැබෑ උකුස්සකු නොවූ නිසාය.අඩි 65 ක උසකින් යුත් හිටි පිළිමයමේ උකුස්සා සිටින පොකුණ අසලින් ම නිල්වන් කෙත් යායත් පොකුණත් දෙස බලා සිටින ශාන්ත රූපයකි. ඒ රුව අප මහා බෝසතාණන් වහන්සේගේය. බුදු රුව අඩි 65 ක උසකින් යුක්ත වූවකි.අප මේ පිවිස සිටින්නේ ගම්පහ දිස්ත්‍රික්කයේ උසින් වැඩිම හිටි පිළිමය පිහිටි ඓතිහාසික දඩගමුව විහාරස්ථානයටය.බුදු ගුණ මහිමය ලොවට කියාපෑමට දෝ බුදු හිමියෝ අඩවන් වූ දෙනෙතින් බලා සිටිති. උන් වහන්සේගේ සිරසට ඉහළින් මනරම් වූ සිරස් ආවරණයකි. සිරස වටා ධර්ම චක්‍රයක් යොදා ඇත. එය දකින බොදුනුවන්ගේ පහන් සංවේගය තවත් වැඩි කරයි.අභය මුද්‍රාවෙන් නිරූපිත මේ හිටි පිළිමය දකින කොයි කාගේත් දෑත් නළලට එසවෙන්නේ නොදැනුවත්වමය. විහාරස්ථානයට පිවිසුණු අප පළමුවෙන් වැඳීම සඳහා චෛත්‍යය ඇති පෙදෙස විපරම් කෙළෙමු. එහෙත් චෛත්‍යයක් දක්නට නැත. මේ සා මනරම් විහාරස්ථානයක චෛත්‍යයක් නොමැති වීම නම් පුදුම උපදවන සුලුය. එසේ හෙයින් අපි වඩාත් විමසිලිමත්ව ඒ ගැන විපරම් කෙළෙමු.දොරවල් වසා තිබු තරමක් උස ගෘහයක් අපගේ නෙතට ලක්වූයේ එවිටය. වඩාත් හොඳින් එය විපරම් කර බැලූ අපට එය වටදා ගෙයක් බව අවබෝධ විය. වටදා ගෙයක් නම් එය තුළ චෛත්‍යයක් තිබිය යුතුය. එහෙත් වර්තමානයේ ඒ ආකාරයට චෛත්‍යයන් නොමැති නිසා අපට තරමක චකිතයක් ද විය. කෙසේ වුවද අපි වටදා ගෙයි දොර විවර කැර ගෙන ඇතුළු වූයෙමු.කිරි පැහැයෙන් බබළන චෛත්‍යය රාජයාණන් වහන්සේ වටදා ගෙය තුළ පිහිටා ඇත. වටදා ගෙයි මතු පිටින් බැලූ විට නම් ඒ තුළ චෛත්‍යයක් ඇතැයි සිතිය නොහැකිය.පැරැණි වාස්තු විද්‍යා ලක්ෂණ රැසකගෙන් සමන්විත වටදා ගෙයි මෙම වටදා ගෙය සිව් රැස් බිම් සැලැස්මක් අනුව ගොඩ නංවා ඇත. එහි චෛත්‍යය කේන්ද්‍ර කරගත් මීටර් 11 ය මීටර් 11 ප්‍රමාණයේ ඇතුළු මාලයකින් හා වෘත්තාකාර කුළුණු 20 ක් සහිත මීටර් 17.4 ක් පළල පිට මාලයකින් ද යුක්ත වේ.චෛත්‍යය බුබ්බුලාකාර හෙවත් දිය බුබුලක හැඩය ගන්නකි. එය මීටර් 9 ක උසකින් යුක්තය.චෛත්‍යයේ පේසා වළලු උඩු පියුම් යටි පියුම් හා ඕවලාකාර බොරදමින් අලංකාර කර ඇත. ඊට ඉහළින් සිවු රැස් කොටු රටාවකි. දාගැබේ ‘හර්මිකාව‘ හෙවත් හතරැස් කොටුව විසිතුරු මලින් අලංකාර කර ඇත. එහි ඉදිරි පැත්තෙහි ඇති පුෂ්පය දෙපසින් සිංහයන් දෙදෙනකු එය ඔසවාගෙන සිටින බවක් පෙන්නුම් කරයි. දේවතා කොටුවේ අනවශ්‍ය විසිතුරු මෝස්තර නොමැති හෙයින් එහි කලාත්මක බවට හානි පැමිණ නැත. එය චාම්ය. සිත් පහන් කරවයි. දේවතා කොටුව මත ඇති කොත් කැරැල්ල කවාකාර පේසා වළලු 10 කින් සමන්විතය. චූඩාමාණික්‍යය කොත් කැරැල්ල මුදුනෙහිම දක්නට ඇත.ශ්‍රී පාද ලාංඡනය සහිත පඳලසගලදාගැබ වටා පිහිටි ඇතුළු මාලයේ බිත්ති මීටරයකට ආසන්න (සෙ. මී. 92 ක්) පළල තිර දෙකකට ඇඳි සිතුවමින් අලංකාර කර ඇත. සම්බුලා ජාතකය, තේමීය ජාතකය දහම් සොඬ ජාතකය එම සිතුවම්වලින් දක්වා ඇත.පිටුපස බිත්තිවල වැඩ නිමකර නොමැති සිතුවම් පෙළක් ද දක්නට ඇත. මේ සිතුවම් මහනුවර යුගයේදී සිත්තම් කර ඇතැයි සැලකෙන අතර ඒවා මීට සියවස් දෙකකට පමණ පෙර ප්‍රතිසංස්කරණය කර ඇතැයි සැලකේ. අභාවයට යන මේ සිතුවම් සංරක්ෂණය කිරීමට පුරා විද්‍යා දෙපාර්තමේන්තුව මීට වසර 15 කට පමණ පෙර සිට කටයුතු කිරීම ප්‍රශංසනීය වේ.චෛත්‍යය ආවරණය කර ඇති වටදා ගෙයි පියස්ස මහල් දෙකකින් යුක්ත වේ. සිවු දෙසට බෑවුම් වන අයුරින් තනා ඇති එහි ඉහළ මහලේ ‘පෙති උළු ද’ පහළ මාලයෙහි සිංහල උළු ද සෙවිලි කර තිබෙන්නට ඇතැයි විශ්වාස කෙරේ.පියස්ස මුදුනෙහි ඝටාකාර කොටස් 4 ක් සහිත කොතකි. පියස්සේ තැනින් තැන දැව දිරාපත්ව ඇති අතර වටදා ගෙයි බිත්ති ද ජරාජීර්ණ වීමට ආසන්නය.වටදා ගෙයි පිට බරාඳයේ අඩිතාලම සකසා ඇත්තේ ඉපැරැණි ගල් කණු යොදා ශක්තිමත් කිරීමෙනි. වටදා ගෙයට ඇතුළු වීමට පෙර රජ කල මෙන්ම දොරටු 4 කි.පඩි කිහිපයක් පමණක් නැඟීමෙන් චෛත්‍යය මළුවට පැමිණිය හැකිය. රජමහා විහාරයක් වන දඩගමුව විහාරයේ ඓතිහාසිකත්වය විදහා දක්වන පැරැණි වටිනාකමැති අංගෝපාංග රැසක් දැකගත හැකිය. ‘නිධන්ගල’ එකකි. ‘ගර්භපාත්‍ර ගල’ ලෙසින් ද හැඳින්වෙන මෙය අතීතයේදී චෛත්‍යය තුළම තිබෙන්නට ඇතැයි සැලැකේ. දාගැබේ පිළිසකර කිරීම්වලදී එය ඉවත් කරන්නට ඇතැයි සලකනු ලැබේ.ශ්‍රී පාද ලාංඡනය කොටා ඇතැයි සැලකෙන ‘පදලසගල’ ද පෞරාණික පූජනීය වස්තුවක් ලෙස සැලැකේ.එම ශ්‍රී පාදය ඉතා අලංකාරවත් ලෙසින් වර්ණ ගන්වා ඇත. අලංකාර බීරලු වැටකින් නිමා කර ඇති ආවරණ වැට නිසා ඉපැරැණි භාවය තවත් වැඩි කරවයි. පැරැණි ගල් කණු මත ඉදිකර පෙති උළු වලින් සමන්විත පියස්ස විහාරයට පැමිණෙන ඕනෑම බැතිමතකුගේ වුවද ගත සිත පුබුදු කරවයි.මෙය පොළොන්නරු යුගයෙන් පසුව කරවන ලද්දක් බව විශ්වාස කෙරේ.මැටිකොටුමුල්ලේ පේමරතන හිමිආරම්භයේදී සඳහන් කළ උස හිටි පිළිමය ඉදිරියෙන් තරංගාකාරව තනා ඇති කොන්ක්‍රීට් පාලම ඔස්සේ ජලාශය මැදට යා හැකිය. පාලම කෙළවර බුදු කුටියකි. පෙර සඳහන් කළ නොසෙල්වෙන යෝධ උකුස්සා එතන සිටින්නේ බුදු කුටියට ආරක්ෂාව සැලසීමට මෙනි.අවට වට පිටාව අලංකාරවත් කරනු ලබන මේ පුදබිම නිසා රජරට අඩවියේ අප දකිනා පෞරාණිකත්වය සිහි ගැන්වේ. ගම්පහ දිස්ත්‍රික්කයේ පිහිටා ඇති නිසාත් දුම්රියෙන් නම් ඉතා පහසුවෙන් යා හැකි නිසාත් (බස්රියෙන් හෝ පෞද්ගලික වාහනයකින් වුණද අපහසුවකින් තොරව යා හැකිය) කලබලයකින් තොරව හිතේ හැටියට සිරි නැරැඹිය හැකි නිසාත් මෙම ස්ථානයට පැමිණි අයකුට ඉක්මනින් ආපසු යාමට හිත් නොදෙන්නා සේය.දඩගමුව රජමහා විහාරයේ ආරම්භය ගැන විවිධ ජනප්‍රවාද ඇති නමුත් ඒවා පිළිගැනීමට තරම් ප්‍රමාණවත් සාක්ෂි නැත.කෙසේ නමුත් මෙහි නිර්මාතෘවරයා ලෙස සැලකෙන්නේ දේවානම්පියතිස්ස රජු සමයේ සිටි සුමිත්ත නම් ඇමතියකු බව පැවැසේ.සුමිත්ත ඇමැතිවරයාගේ දස්කම් ගැන පැහැදුණ දේවානම්පියතිස්ස රජු සුමිත්තට ‘දඩගමුව‘ නම් ගම් ප්‍රදේශය අයත් ගම්වරයක් තෑගි දුන් බව ඓතිහාසික වාර්තාවල දැක්වේ. මෙම ගම්මානය ගොවිතැනින් සශ්‍රීක කළ සුමිත්ත ඇමැතිවරයා කෙත් යාය අසලින්ම දඩගමුව විහාරය කරවූ බව කියැවේ.පාලි රසවාහිණියේ එන කාල සිඟාල වස්තුවෙහි සහ සහස්සවත්ථුවේ දැක්වෙන අයුරින් ද දඩගමු විහාරයේ අතීතය අනුරාධපුර යුගය දක්වා දිවයන බව පෙනී යයි.එසේ ම රසවාහිණියේ දැක්වෙන ‘දඩගොණ ගාම’ වත්මන් දඩගමුව ලෙසින් ද සැලැකේ. ධර්මසේන හිමියන්ගේ සද්ධර්මාලංකාරයේ ද දඩගමුව විහාරය ගැන සඳහන්ව ඇති අතර මහනුවර යුගයේ ද දඩගමුව විහාරය ගැන සඳහන් ව ඇත.එහෙයින් මෙම විහාරස්ථානය අනුරාධපුර යුගයේ සිට මහනුවර යුගය දක්වාම අඛණ්ඩව පුද සත්කාර ලබමින් පවතින්නට ඇතැයි සිතිය හැකිය. විහාරස්ථානයේ වත්මන් විහාරාධිපති ධුරය උසුලන්නේ මැටිකොටුමුල්ලේ පේමරතන හිමියන්ය. විහාරස්ථානයේත් ගම් පෙදෙසේත් වැඩි දියුණුවට උන් වහන්සේගේ ඇප කැපවීමෙන් කටයුතු කරනු පෙනේ.දඩගමුව විහාරස්ථානය විශේෂාංග කිහිපයක්ම නිසා ඉතාම වැදගත් වේ. ඉන් පළමුවැන්න අනුරාධපුර යුගයේ සිට පවතින්නක් වීමයි. දෙවැන්න ගම්පහ දිස්ත්‍රික්කයේ උසම හිටි පිළිමය පිහිටි ස්ථානය වීමයි. තුන්වැන්න සම්පූර්ණයෙන් චෛත්‍යය වටකළ චේතියඝරයක් හෙවත් වටදා ගෙයක් පිහිටීමයි.දැනගන්නට ලැබෙන අන්දමට මෙතරම් උස චෛත්‍යයක් ආවරණය කළ හොඳ තත්ත්වයේ පවතින වටදා ගෙයක් ලංකාවේ ද දැක ගැන්මට නොහැකිය. එහෙයින් මේ පින්බිම දැක ගැනීම අපගේ ගත සිත පහන් කරනු නො අනුමානය.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=as1010318</link>
    <topic>කවදාහරි අන්තිමට ඉතුරු වෙන්නේ අම්මා විතරනේ</topic>
    <author>ටෙක්ලා පද්මිණී කාරියවසම්</author>
    <content>කවදාහරි අන්තිමට ඉතුරු වෙන්නේ අම්මා විතරනේවීකුරුලු රෑනක් වගේ පුංචි කෙල්ලෝ රංචුවක් ඇවිත් මා වටකර ගත්තා. එතකොට මහ දුක හිතෙන කතාවක් අහමින් තමයි මම හිටියේ. ඉන්දුටත් ඕනැ වුණා මගේ ළඟින්ම වාඩිවෙලා ඉන්න. අපේ කතාව නවත්තලා අපි ඉන්දුට මගේ ළඟින් වාඩිවෙලා ඉන්න ඉඩ දුන්නා. අනෙත් කෙල්ලො රංචුව වටේට ඉඳගත්තා. අපි වල්පල් කතා කරමින් හිටියා. රැඳවුම් නිවහනේ කෑම රසයිලු.ඉන්දුගේ ඇස් දිළිසුණා. එයාට කියන්න හුඟක් දේවල් තියෙන බව පෙනුණා.”ඇයි?”මම ඉන්දුගෙන් ඇහුවේ කෙල්ලො ඔක්කොම ඉන්න තැන. එකි හිනා වුණා. ඒක ටිකක් දුක හිතෙන කකතාවක්.”එදා අපේ අම්මා ගෙදර හිටියේ නැහැ. නංගියි මායි විතරයි හිටියේ. අපිට අයියලා දෙන්නෙක් ඉන්නවා. ලොකු අයියා බැඳලා. පොඩි අයියා කොළඹ රස්සාව කරනවා. ලොකු අයියගේ ගෙදර තියෙන්නේ් අපේ ගෙදර ළඟම. අපේ වත්තේ. ඒකයි අම්මා අපිව දාලා ආච්චිලයි ගෙදර ගියේ. අපේ තාත්තා ගෙදර හිටියා. අපිට හොඳ ගෙයක් තියෙනවා. නංගියි මායි ඉන්න කාමරයේ දොරක් දාලා නැහැ. අපි බත්කාලා හොඳට නිදා ගත්තා. තාත්තා ගෙදර ආවේ හොඳටම රෑ වෙලා. තාත්තට බත් බෙදලා දුන්නාම කාලා තාත්තත් නිදා ගත්තා. තාත්තා ඉන්න කාමරේට දොරක් තියෙනවා. අපේ ගෙදර තියෙන්නේ පාර කිට්ටුව. පොලිසිය තියෙන්නෙත් අපේ ගෙදර ළඟමයි. අපේ තාත්තා හරි හොඳයි. අපිට හරිම ආදරෙයි.වැඩට ගිහින් එනකොට මොනවා හරි අරගෙන එනවා. අපිට ඇඳුම් පොත් එහෙම අරන් දෙනවා. දැන් මගේ වයස අවුරුදු 14 යි. අපේ තාත්තා රස්සාවට කරන්නේ කුලී වැඩ. තාත්තට හැම වැඩක්ම පුළුවන්. අම්මා වත්තේ වැඩට යනවා. එදා අපේ ආච්චිලයි ගෙදර වැඩක් තිබුණාලු. ඒක තමයි අම්මා ගියේ. අපිට ඉස්කෝලේ යන්න තියෙනවනේ. ඒ නිසා නංගිවයි මාවයි නවත්තලා ගියේ.තාත්තා ගෙදර ඉන්නකොට ඉතිං අපිට බය නෑනේ. අපි හවස සෙල්ලම් කරලා ඉස්කෝලෙ වැඩත් ඉවරකරලා, කෑම කාලා නිදා ගත්තා.”කෙල්ල දිගටම කියවගෙන ගියා.”ඉතිං මෙහේ ආවේ මොකද?””උසාවියෙන් කීවා මාව අම්මට දෙන්න බෑ කියලා. ලොකු අයියා මාව ඉල්ලුවා. ලොකු අයියගේ ගෙදර අපේ වත්තෙම තියෙන නිසා ලොකු අයියටත් මාව දෙන්න බෑ කීවා. ඒක නිසා මාව මෙහෙට දැම්මා. මෙහේ හොඳයි. මම සතුටින් ඉන්නේ. මාව ඉස්කොලෙ දානවා කීවා. එතකොට ඔක්කොම හරි.”කෙල්ල සැනසුම් සුසුමක් හෙළුවා.”ඇයි අම්මට දෙන්නේ නැත්තේ...?””අම්මා පොලීසියෙදි ඇත්ත කීවා. මාව පොලීසියටත් එක්ක ගියා. අයියලා කියන දේ ඇහුවා. ඒත් අම්මා උසාවියෙදි බොරු කීවා. තාත්තගේ පැත්තට කතා කළා. තාත්තව උසාවියෙන් රිමාන්ඩ් කළා. එතකොට තාත්තව ඇපදීලා එළියට ගත්තේ අම්මා. ඒ නිසා අම්මව විශ්වාස නැහැ කියලා උසාවියෙන් මාව අම්මට දුන්නෙ නැහැ.මට අවුරුදු දහ අට සම්පූර්ණ වෙනකල් මෙහේ ඉන්න කීවා.”තාත්තා රිමාන්ඩ් කළේ ඇයි?”කෙල්ල අහක බලාගෙන හිනාවුණා. ඒ හිනාවේ හුඟක් දේවල් ලියැවිලා තිබුණා.”උසාවිය නංගිගේ සාක්ෂිය පිළිගත්තා. නංගි දැක්කා තාත්තා දොර ඇරගෙන එළියට යනවා. අපි තමයි ඇඳෙන් බැහැලා ගිහින් දොර ලොක් කළේ. දොර ලොක් කරලා තාත්තගේ කාමරේ බලන කොට තාත්තා හිටියේ නැහැ. නංගි නැගිටලා තිබුණේ මගේ කෑගැහිල්ලට. මම හිතුවේ නැහැ තාත්තා කියලා. මම හිතුවේ වෙන කව්රු හරි කියලා. මම හයියෙන් “තාත්තේ” කියලා කෑගැහුවා. එතකොට තමයි තාත්තා ඉක්මනට එළියට ගියේ. තාත්තා එළියට ගියාට පස්සේ අපි පිටිපස්සේ දොර ඇරගෙන අයියාගේ ගෙදරට ගිහින් ලොකු අයියට විස්තරේ කීවා. ලොකු අයියා අපිව ගෙදර නවත්තගෙන මොකුත් දන්නේ නැහැ වගේ හිටියා. උදේ අම්මා ආවහම තමයි අම්මයි අයියයි මායි නංගියි පොලිසියට ගියේ.තාත්තා කීවේ මොකුත් වරදක් වුණේ නැහැ. තාත්තා එහෙම කළේ නැහැ. එයා දන්නෙත් නැහැ කියලා. ඒත් නංගි තාත්තව දැක්ක නිසා තමයි තාත්තව රිමාන්ඩ් කළේ. මාව ඉස්පිරිතාලෙ යවලා ළමා නිවාසෙකට දැම්මා. ඊට පස්සේ ගෙදරට දෙන්න බැහැ කියලා මෙහෙට දැම්මා.””අම්මා ගැන මොකද හිතෙන්නේ?””මොකුත් හිතෙන්නේ නැහැ. ඉතිං එයා අම්මනේ. අම්මා මට හරි ආදරෙයි. අම්මටත් කරන්න දෙයක් නැතිව ඇති. මම අම්මට ආදරෙයි. කවදා හරි අන්තිමට ඉතුරු වෙන්නේ අම්මා විතරයි. මම ඉතිං යන්න ඕන අම්මා ළඟටනේ.”කෙල්ල අහිංසකව කීවාය.”තාත්තා ගැන මොකද හිතෙන්නේ?””මොකුත් හිතෙන්නෙ නැහැ මිස්. හැබැයි මම තාත්තට දැන් ආදරේ නැහැ. ඇත්තටම මම තාත්තට බයයි. මට තාත්තව ඕනම නැහැ.”කෙල්ල මුහුණ පුලුටු කර ගනිමින් කීවාය.”තාත්තනේ...” මම කීවෙමි.”අපොයි...” කෙල්ල අප්‍රසාදය පළ කළාය.මව්වරු තම දරුවන්ට රැකවරණය සැලැසිය යුතුය. පියවරු ඔවුන් පෝෂණය කළ යුතුයි, සෙනෙහස පිදිය යුතුය, ආරක්‍ෂාව සලසා දිය යුතුය. දරුවන් යනු අපේ අනාගත පරපුරයි. ඔවුන් සුරක්‍ෂිත කළ තරමට ම වැඩිහිටියාගේ අනාගතය ද සුරක්‍ෂිත වන බව වටහාගත යුතුය.ටෙක්ලා පද්මිණී කාරියවසම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=as1010319</link>
    <topic>ධර්මයට ප්‍රිය අයගේ ජීවිතවල අර්බුද නැත</topic>
    <author>සාකච්ඡා කළේරමණී සුබසිංහ ඡායාරූපයවිමල් කරුණාතිලක</author>
    <content>ධර්මයට ප්‍රිය අයගේ ජීවිතවල අර්බුද නැතකොළඹ විශ්ව විද්‍යාලයේ සිංහල අධ්‍යයන අංශයේ අංශාධිපති අගලකඩ සිරිසුමන හිමිචූලසච්චක බ්‍රාහ්මණ තෙමේ දිනක් බුදුරජාණන් වහන්සේ වෙත පැමිණ මෙසේ විමසන්නේය.“ස්වාමිනී, භාග්‍යවතුන් වහන්ස! ලෝකයට බුදු කෙනෙක් පහළ වන්නේ ඇයි? ලෝකයා වෙනුවෙන් බුදුරජාණන් වහන්සේ ගේ කාර්යභාරය කෙබඳු ද?”එවිට බුදුරජාණන් වහන්සේ බුදු කෙනෙකු ලොව පහළ වන්නේ හෙවත් සම්බුද්ධත්වයක් උදාවන්නේ ලෝකයට ප්‍රධාන කරුණු පහක් ඉටුවීම සඳහා වන බව දේශනා කොට වදාළහ.“බුද්ධො සෝ භගවා බෝධාය ධම්මං දේසේතී”තමන් වහන්සේ ධර්මය අවබෝධ කොට ගෙන ලෝකයාට අවබෝධ කරවීම සඳහා ය.“තින්නො සො භගවා තරණාය ධම්මං දේසේතී”තමන් වහන්සේ මේ දීර්ඝ වූ සංසාරයෙන් එතෙර වී අන්‍යයන් ද එතෙර කරවීම සඳහා ය.“සන්තො සො භගවා සමථාය ධම්මං දේසේතී”තමන් වහන්සේ සංසුන් බව උදා කොට අන්‍යයන් කෙරෙහි ද එම සන්සුන් බව ඇති කරවීම සඳහා ය.“දන්තො සො භගවා දමථාය ධම්මං දේසේතී”තමන් වහන්සේ ශාන්ත භාවයට පැමිණ අන්‍යයන් කෙරෙහි ද එම ශාන්ත වූ බව ඇති කරවීම සඳහා ය.“පරිනිබ්බුතො සො භගවා පරිනිබ්බාණාය ධම්මං දේසේතී”තමන් වහන්සේ උතුම් වූ නිර්වාණාවබෝධය ලැබ අන්‍යයන් ද එම ස්වභාවයට පත්කරවීම සඳහා ය.බුදුවරයෙක් ලොව පහළ වීම අහඹු සිදුවීමක් නොවේ. බුද්ධත්වය ලැබීම දීර්ඝ කාලීන ප්‍රයත්නයක ප්‍රතිඵලයකි. විද්‍යාඥයකු පර්යේෂණාගාරයක පර්යේෂණ කොට ඉතා නිවැරැදි නිගමනවලට පැමිණෙන්නා සේ බුද්ධත්වය ලැබීම සඳහා බෝධි සත්ත්ව කාලය නැමැති පර්යේෂණාත්මක අවධියක් පසුකළ යුතුය.අති දීර්ඝ කාලයක් වූ එම අවධියෙහි ලද අත්දැකීම් ඔස්සේ ලබා ගන්නා වූ මහා දැනුමක්, මහා ඥානයක් බුදු කෙනෙක් ලොවට රැගෙන එන්නා හ. බුදුවරයෙක් ලොව පහළ වීමේ ශ්‍රේෂ්ඨත්වය මේ කරුණු ඔස්සේ ම අපට මනාව පසක් කර ගත හැකිය.සම්මා සම්බුද්ධත්වය අපට වඩාත් වැදගත් වන්නේ කුමක් නිසා ද? අප වෙත සැනසීම උදාකළ නිසාය. අප අසහනයෙන් මුදවා ලූ ශ්‍රේෂ්ඨ අවස්ථාවක් වන නිසා ය. එවැනි ශ්‍රේෂ්ඨ අවස්ථාවක ජයන්තියක් අප හමුවේ පැවතිය දී අප අසහනයෙන් ජීවත් වන්නේ නම්, සම්බුද්ධත්ව ජයන්ති දහසක් පැමිණිය ද පලක් නැත.අප කළ යුතු වන්නේ කුමක් ද? සම්බුද්ධත්ව ජයන්තිය සියලු ලෝක වාසීන්ට සැනසීම උදාකරන මංගල්‍යයක් බවට පත්කර ගැනීමය.අද සමාජයේ වෙසෙන බොහෝ දෙනෙක් බිහිසුණු අසහනකාරී ක්‍රියාවන්හි යෙදෙන බව පෙනේ. කිරි දරුවන් ගේ ජීවිත උදුරා ගන්නා, ආදරය වෙනුවෙන් තවත් ජීවිතයක් නැති කරන, ඉතා සුළු සිදුවීමකදීත් සියදිවි නසා ගන්නා පිරිස් මේ සමාජයේ අප අතර වෙසේ.පාසල් දරුවන් පවා සිය ළමා ලෝකය අහිමි වීමෙන් ප්‍රචණ්ඩකාරී ලෙස හැසිරෙන සමාජ ක්‍රමයක සහනසීලි බවක්, සැනසීමක් උදාවේ යැයි විශ්වාස කළ නොහැකිය.අද වැඩි දෙනකුට තමන් හමුවේ පැන නඟින ප්‍රශ්න ඉවසීමෙන් දරාගත නොහැකි ය. අප රටේ සිය දිවි නසා ගැනීමේ ප්‍රවණතාවය ප්‍රතිශතයක් අනුව ඉතා ඉහළ අගයක් ගෙන ඇත්තේ මේ නිසාය.2009 වර්ෂයේ සෑම දිනකම දහසය දෙනකු සියදිවි නසාගෙන ඇති බව පොලිස් වාර්තාවල සඳහන්ය. මෙවැනි ස්වභාවයක් තුළ මේ සමාජය අසහනකාරී වීම වැළැක්විය නොහැකිය. සම්බුද්ධත්ව ජයන්තිය සැමරීමට සූදානම් වන මේ මොහොතේ මෙම ත්‍රාසජනක සමාජ රටාව වෙනස් කර නොගත හොත් බුදු හිමියන් අපේක්ෂා කළ අරමුණු සාක්ෂාත් කර ගත නොහැකි වනු ඇත.සම්බුද්ධත්ව ජයන්තිය සැමරීමේ දී එහි තේමාව ලෙස ‘පිළිවෙතින් සැරසීම’ අවශ්‍ය බව සඳහන්ව තිබේ. ‘පිළිවෙත’ නම් මනුෂ්‍ය සමාජය සාරධර්මයන්ගෙන් ඔසවා තබන ආකාරයයි. මිනිසා කෙරෙහි මනුෂ්‍ය ධර්ම වගා කරන පිළිවෙතයි.අද දවසේ අසහනය, අසංතෘප්තිය, අසංතෘෂ්ඨිය, ඉච්ඡාභංගත්වය වැනි බරපතළ මානසික අර්බුදවලින් මිනිසුන් ගේ සිත් සතන් පීඩාවට පත් වී තිබෙන්නේ කුමක් නිසා ද? කුඩා දරුවා ගේ සිට මහල්ලා දක්වා ම මානව ධර්ම ගිලිහී යාමේ ප්‍රතිඵලය නිසා ය. මේ මානසික අර්බුදවලින් නිදහස් වන ආකාරය සම්බුද්ධත්ව ජයන්තියේ දී සාකච්ඡා කළ යුතුය. ඒ මානව ධර්මයන් සමාජ ගත කරන්නට වෙර වීරිය දැරිය යුතුය.අද දවසේ ධර්ම දේශනා මාධ්‍ය අන් කවර කලෙකටත් වඩා ව්‍යාප්ත වී ඇති ආකාරයක් පෙනේ. එහෙත් එහි ප්‍රතිඵල ලබන අයුරු නොපෙනේ. ජාතික ගුවන් විදුලියෙන් දිනකට ධර්ම දේශනා දෙකක් විකාශනය වේ. අනෙකුත් රාජ්‍ය සහ පෞද්ගලික නාලිකා ද නිරන්තරයෙන් ම මෙම කාර්යයෙහි නියැළේ. ආගමික කටයුතු උදෙසා පමණක් ම වෙන්වූ ගුවන්විදුලි නාලිකා ද වේ.රූපවාහිනී මාධ්‍ය ද එසේම ය. අන්තර්ජාලය ඔස්සේ ද ධර්මය ලබා ගැනීමට පහසුකම් සැලසී තිබේ. ඉපැරැණි සමාජයට වඩා මෙම මාධ්‍යයන් පුළුල් වී තිබේ. එහෙත් මානව ධර්ම වගා දිගා වීමේ ප්‍රතිශතය නම් පැරැණි සමාජයට සාපේක්ෂව තවමත් උසස් මට්ටමකට පැමිණ නැත.ඊට හේතුව කුමක් ද? නිතර නිතර ධර්මය ප්‍රචාරය වූවත් දහම් ශ්‍රවණය කරන ශ්‍රාවක සමාජය පුළුල් නොවීමය. විහාරස්ථානයක දී වුවද, නිවෙසක හෝ ආයතනයක දී වුවද, ධර්ම රසිකත්වය ඇති කරගෙන සිටින්නේ එකම පිරිසකි.එවැනි අයගේ ජීවිතවල බරපතළ අර්බුද නැත. ගැටලුව නම් ධර්මයට පි‍්‍රය නොවූ, ධර්මයට ළං නොවූ පිරිස් ධර්මයට පි‍්‍රය කරවීමය. දහමට ළඟා කරවීමය. මේ සඳහා මනා ක්‍රමවේදයක් සැකසීම කාලීන අවශ්‍යතාවකි. මෙහි දී ගංගොඩවිල සෝම හිමියන් වැනි ශ්‍රේෂ්ඨ ධර්ම සන්නිවේදකයකු ගේ කාර්ය භාරය විමසීම වඩාත් වැදගත්ය.උන් වහන්සේ වටා එක්රොක් වූයේ ධර්ම රසික රසිකාවියන් ය. මීට පෙර දහම් නොඇසු පිරිස්, දහමට පි‍්‍රය නොවූ පිරිස් උන්වහන්සේ වෙත පැමිණියහ. උන්වහන්සේ ගත් උත්සාහය ඉදිරියට ගෙන යෑමට වර්තමානයේ බිහි වී සිටින ධර්ම සන්නිවේදකයන් ප්‍රමාණය අල්පය.සම්බුද්ධත්ව ජයන්තිය සැමරීමට සූදානම් වන මේ මොහොතේ, මේ දහම් දිවයිනේ, ධර්ම දේශකයන් වහන්සේ සතු සුවිශාල වගකීමක් වේ. එනම් සමාජය ධර්ම රසිකත්වයට යොමු කරවා ගැනීමය.එවිට, ජන සමාජයේ පවතින්නා වූ බොහෝ ගැටලු නිරාකරණය කර ගැනීමට අවස්ථාව සැලසෙනු ඇත. හුදෙක් ධර්ම දේශනාවකින් පමණක් අවසන් නොවී ශ්‍රාවකයා ගේ ගැටලු කුමක්දැයි විමසා බැලීමට උන්වහන්සේ කටයුතු කළ යුතුය. ඊට ධර්මානුකූල විසඳුම් සොයා දීම සඳහා ක්‍රියා කළ යුතුය. එහෙත් අද බොහෝ දුරට සිදුවන්නේ සාම්ප්‍රදායික ධර්ම දේශනයක් අවසන් වූ වහාම භික්ෂුන් වහන්සේ ආපසු විහාරස්ථානයට වැඩම කිරීමය.එහිදී මනා ගිහි පැවිදි සබඳතාවයක් ගොඩ නැඟෙන්නේ නැත. ශක්තිමත් සබඳතාවයක් නිර්මාණය කිරීමට නම් ධර්ම දේශකයන් වහන්සේ ජනතාව ගේ රත් වූ, ගිනියම් වූ ගැටලු සොයා ඒවාට ආමන්ත්‍රණය කිරීම අවශ්‍ය වේ. තමන් ගේ ප්‍රශ්නයට විසඳුමක් ලැබෙන බව දැනුණු කල ඔවුන් ඉබේම ධර්ම රසික රසිකාවන් බවට පත්වනු ඇත.බුදු රජාණන් වහන්සේ ධර්ම රසිකත්වය සංවර්ධනය කිරීම සඳහා නිර්දේශ කළ ඉතා වැදගත් සූත්‍ර දේශනා දෙකකි. ‘සුස්සුසති’ සූත්‍රය සහ ‘ධම්ම සවන’ සූත්‍රයයි.ධර්ම දේශනාවකින් ශ්‍රාවකයා වෙත ප්‍රතිඵල හයක් ලබාදීමට දේශකයන් වහන්සේ කටයුතු කළ යුතු බව සුස්සුසති සූත්‍රයේ සඳහන් ය. ආශාවෙන් අසන්නට පෙළඹවීම, කන් යොමා අසන්නට පෙළඹවීම සිත් යොමා අසන්නට පෙළඹවීම, යන ත්‍රිවිධ කරුණු දේශකයකු සිය දේශනය ආරම්භයේම සකස් කර ගත යුතුය. නිහඬ පරිසරයක සන්සුන් සිත් ගොඩනඟා ප්‍රසන්න ආරම්භයකින් ශ්‍රාවකයා ගේ මනා අවධානය දිනා ගත හැකි වනු ඇත.දේශනය අවසානයේ ශ්‍රාවකයාට ආනිශංස තුනක් ලැබෙන්නට සැලැස්විය යුතුය. දේශනාවේ හරය විමසීමට මඟ පෑදීම පළමුවැන්නය. දෙවනුව සුළු හෝ අඩුපාඩුවක් නිවැරැදි කර ගැනීමට මඟ පෙන්විය යුතුය. තෙවනුව ශ්‍රාවකයා කෙරෙහි ඉවසීම ප්‍රගුණ කරවීමය. මෙම කරුණු සපුරාලිය නොහැකි නම් එය සාරවත් දේශනාවක් වන්නේ නැත.එතැන ධර්ම රසිකත්වයක් ඇති වන්නේ ද නැත. දහම් ඇසීමට පෙළඹවීමක් ඇති වන්නේ නැත. ධර්ම දේශනයක් අවසානයේ ශ්‍රාවකයා ඉවසන පුද්ගලයකු බවට පත් කළ හැකි නම් ඔහුට ජීවිතයේ බොහෝ ගැටලු නිරාකරණය කර ගන්නට එය ම මඟ පෙන්වනු ඇත. ධම්ම සවණ සූත්‍රයට අනුව ධර්ම දේශකයන් වහන්සේ සිය ශ්‍රාවකයාට නො ඇසු දෙයක් ඇසෙන්නට සැලැස්විය යුතුය. ඇසූ දේ වඩාත් හොඳින් පැහැදිලි කර දිය යුතුය.සැක මුසු තැන් දුරු කොට ශ්‍රාවකයා ගේ දෘෂ්ඨිය වඩාත් සෘජු බවට පත්වන ලෙස දේශනය පැවැත්විය යුතුය. අවසානයේ ශ්‍රාවකයා වඩාත් ප්‍රසාදනීය පුද්ගලයකු බවට පත්කිරීම ධර්ම සන්නිවේදකයා ගේ කාර්යභාරය වේ. යහපත් ධර්ම රසික රසිකාවන් බිහි වන්නේ මේ කරුණු ඉටුවන තැනය. එම ධර්මය ඔවුන් ගේ ජීවිතයේ ගැටලු නිරාකරණය කර ගන්නට, ජීවිතය සාර්ථක කර ගන්නට උසස් මාර්ගෝපදේශයක් වේ. එය නූතන සමාජයේ ප්‍රශ්න රැසක් නිරාකරණය කරගන්නට මහෝපකාරී වේ.ධර්ම දේශකයන් වහන්සේ වෙතින් මෙන් ම ශ්‍රාවකයාගෙන් ද ඉටුවිය යුතු යුතුකම් රැසකි. බුදු සමයේ ඉගැන්වෙන්නේ සියලු දානයන් අභිබවා ධර්ම දානය ජයගන්නා බවය. එසේ ම ධර්ම ශ්‍රවණය කිරීම, ලොව ඉතා දුර්ලභ කුසල කර්මයක් වන බව සඳහන් ය.දුර්ලභ කුසල කර්මයක් වීම සඳහා ධර්ම ශ්‍රාවකයා විසින් පිළිපැදිය යුතු කරුණු රාශියකි. පළමුව තමන් කෙරෙහි ධර්මය පිළිබඳ ගෞරවය ඇති කරගත යුතුය. දේශකයන් වහන්සේ පිළිබඳ ගෞරවය ඇතිකර ගත යුතුය.සිතේ නොසන්සුන් බව පහ කර තමන් නොදත් දේ ඉගෙන ගන්නට වෑයම් කරමි යන සිතිවිලි පැවතිය යුතු ය. ඔබ නිවෙසේ දී විද්‍යුත් මාධ්‍ය ඔස්සේ ධර්ම ශ්‍රවණය කරනවා වීමට පුළුවන. ඒ අතර ගෙදර දොර තවත් වැඩ රාශියක් ඔබ විසින් සිදු කරනවා විය හැකිය. එහෙත්, මෙහි දී සිදුවන්නේ කුමක් ද? එකම කාර්යයක්වත් නිසියාකාරව කර ගැනීමට නොහැකි වීමය.ධර්ම ශ්‍රවණය යනු උසස් භාවනාවකි. ධම්මානුස්සතිය යනුවෙන් හැඳින්වෙන්නේ එයයි. ආහාර සකසමින්, රෙදිපිළි සෝදමින් හෝ වෙනත් කවර කාර්යයක හෝ නිරත වෙමින් ධම්මානුස්සතිය වැඩිය නොහැකි ය. ධර්ම ශ්‍රවණය නම් සිත එකඟ කොට කළ යුතු ක්‍රියාවකි. කුසලයක් සිදුවන්නේ එවිටය. ඇතැම් කෙනකු ධර්ම ශ්‍රවණය කරන අතරතුර ජංගම දුරකථන සංවාදයන් හි ද නිරත වේ.එවැනි අයට සැබෑ ධර්ම රසිකයන් විය හැකි ද යන්න ගැටලුවකි. පැරැණි සමාජයේ, දේශකයන් වහන්සේ ළඟම සිටිමින් ‘එසේය ස්වාමීන් වහන්ස’ යනුවෙන් ප්‍රති උත්තර දෙමින් දහම් ඇසූ ශ්‍රාවක පිරිසක් සිටි බව අමතක නොකළ යුතුය. ධර්ම මාධ්‍යය පුළුල් වූ පමණින් හෝ, ධර්ම දේහකයන් වහන්සේ වැඩි වූ පමණින් හෝ ශ්‍රාවකයාට ධර්ම රසිකයකු බවට පත්විය නොහැකිය. සැබෑ ධර්ම රසිකයකු විය හැකි වන්නේ ධම්මානුස්සතිය වඩන පුද්ගලයාට පමණි.සාකච්ඡා කළේරමණී සුබසිංහ ඡායාරූපයවිමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=as10103110</link>
    <topic>කිරි නොඑරුණත් ඒ මවු සෙනෙහසමය</topic>
    <author>බන්දුල ගොඩකුඹුරහසලක සමූහ</author>
    <content>කිරි නොඑරුණත් ඒ මවු සෙනෙහසමයනුග ගහක් උඩ කූඩුව තනාලා ඒකට යන්ට දොර ටිකකුත් තියාලා ලේනී ගියායි අද කෑමක් සොයාලා ලේනි ගිය අතට ලේනා අඬාලාමේ කවිය මට අහන්නට ලැබුණේ මා පුංචිම සන්දියේය. මෙය මහිංයගණ ජනවහරේ එන කවියකි. ඒ කවිය කිසිම දවස පුවත්පතකට මේ අයුරින් ලියන්නට වේ යැයි මම එදවස නොසිතුවෙමි.මහියංගණ නගර මධ්‍යයේ ඇති නුග ගසෙන් ලේන පැටවකු (16) දා දහවල් බිමට වැටුණේය. ඒ ලේන පැටවාගේ මව පැටියාට කෑමක් සොයා ගිය මොහොතකදිය. ලේන් පැටවා බිමට වැටුණු දුටු අවට ගස්වල සිටි කපුටු රෑනක් පැමිණ බිමට වැටී සිටි ලේන් පැටියා ඩැහැ ගැනීමට මාන බැලූහ.පූරුවේ කළ පින් පව් අනුව මොලොව ලෝකය එළිය වන බව බුදු දහමින් අපට ඉගැන්වේ.ඒ ඉගැන්වීම යථාර්ථයක් බවට පත් කරමින් ලේන පැටියාට මීට පෙර ආත්මයක කළ පින් පල දුන්නේ එදිනය.මේ සිදුවීම බලා සිටි රිලා මවක් විගහට ගසෙන් බිමට බැස කපුටු රෑන එළවීය. කපුටෝ බියට පත්ව ගස් මුදුන් අතරට ගියේය. රිලා මව ලේන් පැටියා තම අතක රඳවා ගෙන රැකවරණය සැලසුවාය.එක අතක ලේන් පැටියා රුවා ගෙන රිලා මව ගසකට නැඟුණාය.ගොදුර ඩැහැගැනීමට බැරිවූ කපුටු රෑන යළි යළිත් රිලා මව පසුපස එළවන්නට වූහ. රිලා මව ඒ සෑම වතාවකදීම එක අතකින් කපුටන්ට පහර දෙමින්ලේන් පැටියාට ආරක්ෂාව හා සෙනෙහස ලබා දුන්නාය. ලේන මවගෙන් ලේන පැටියාට ලැබිය යුතු ආදරය, සෙනෙහස, රැකවරණය නොලැබුණු ද රිලා මවට හැකි සෑම අයුරින් රැකවරණය නම් ලබා දුන්නාය.රිලා මව ලේන පැටියා එක අතක රුවාගෙන ගස්වලින් ගස්වලට පැන පැන ඇවිද යන අයුරු දැක බලා ගැනීමට මහියංගණ නගර මධ්‍යයේ පිරිස් ද එක්රොක් වූහ. මේ පුවත ඇසූ සමහරකුගේ හිත්වල ආදරය ලියලා ආවේය. එක් තැනැත්තෙක් රිලා මවට තක්කාලි ගෙඩියක් තෑගි කළේය.රිලා මව නැඟ සිටි ගසින් බැස තක්කාලි ගෙඩිය එක් අතකින් රැගෙන නැවත ගසට නැඟුණාය. දැන් එක් අතක ලේන පැටියාද අනිත් අතේ තක්කාලි ගෙඩියද වෙයි. රිලවිය තක්කාලි ගෙඩිය රස කරමින් අනුභව කළාය. ලේන් පැටියට කුස ගිනි දැනී හැඬුවේය.වරෙක රිලා මව ඒ හඬට ද සවන් දුන්නාය. ලේන් පැටියට දෙන්නට දෙයක් රිලා මව ළඟ නොතිබිණි. නමුත් සත්ව සෙනෙහසක මහිමය කොතෙක්දැයි අප දුටුවේ ඒ මොහොතේදීය. රිලා මව හඬන ලේන් පැටියා සිය තන පුඩුවට ළං කළාය. නමුත් ලේන් පැටියාට දිව ගා බොන්න කිරි රිලා මවගේ තන පුඩුවේ නොතිබිණි.එක දිගට ලේන් පැටියා හැඬුවේය. ඒ හඬන සෑම වාරයකම ලේන් පැටියාගේ මුහුණ දෙස බලා සිටි රිලා මව මහත් සේ දුක් වූයේය. කරන්නට කිසිත් නොමැති තැන ලේන් පැටියා තම දිව ළඟින් තබා වතුර, කිරි වෙනුවට රිලා මවගේ කෙළ පෙව්වේය.මේ වන විට මහියංගණ නගරයේ දරු සෙනෙහස දන්නා මවක් රිලවියට කෙසෙල් ගෙඩි ඇවරියක් ද තිළිණ කළාය. රිලා මව ලේන පැටියා අතක රුවාගෙන අත තම බඩ පෙදෙසට තුරුලු කරගෙන නැවත වරක් ගසෙන් බිමට බැස කෙසෙල් ගෙඩි කන්නට විය. මේ වන විට පැය තුනක් පමණ ගතවී හමාරය. අපි එතැනින් නික්ම ගියෙමු.බලන්න සත්ව සෙනෙහසක අපූර්වත්වය. සත්ව ලෝකයේ ඇති සෙනෙහස, දයාව, ආදරය, ආරක්ෂාව, අපේ ළමා ළපටින්ට ද ලබා දෙන්නට හැකි සෑම පියවරක්ම ගනු ඇතැයි අපි දෙමව්පියන් වන ඔබගෙන් උදක්ම ඉල්ලා සිටිමු.බන්දුල ගොඩකුඹුරහසලක සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=av1010311</link>
    <topic>කවුළු දොරින්</topic>
    <author>හිරුණි</author>
    <content>කවුළු දොරින්ආචාර්ය ප්‍රේමසිරි කේමදාස සංගීතඥයා මිය ගොස් වසර 2 ක් පිරීම නිමිත්තෙන් සංගීත සැඳෑවක් ඉදිරිපත් කිරීමට කේමදාස පදනම පසුගිය දා සූදානම් විය. ඒ සඳහා මාධ්‍ය හමුවක් රාජගිරිය සවරින් හෝටලයේදී පැවැත්විණ.මේ අවස්ථාවට කේමදාසයන් ගේ ගෝල බාලයන් ලෙස දීර්ඝ කාලයක් ඔහු ඇසුරේ සංගීත ඥානය වඩවා ගත් ඉන්දිකා උපමාලි, සමන්ත පෙරේරා, හර්ෂ බුලත්සිංහල වැන්නෝ ද වූහ.මේ උළෙලේ අන්තර්ගතය පිළිබඳ කතා බහකට එක් වුණු සමන්ත පෙරේරා කේමදාසයන් පිළිබද අපූරු මතකයක් ඉදිරිපත් කළේය.’මාස්ටර් නැතුව කේමදාස පදනමෙන් මෙවැනි ප්‍රසංගයක් කරන පළවැනි අවස්ථාව මේ. මීට කලින් හැම වසරකම අපි ප්‍රසංග කළත් ඒ හැම එකකම වැඩි බර ඇද්දේ මාස්ටර්.සංගීතය පුහුණු කරන අතරම කෑම බීම ගැනත් සොයා බැලුවා. ඒ විතරක් නෙවෙයි ප්‍රසංගයේ ලයිට් - සවුන්ඩ්ස්, පසුතල මේ හැම එකකටම මාස්ටර් මැදිහත් වුණා. මෙවැනි මාධ්‍ය හමුවක් නම් අපි කවදාවත් අපේ ප්‍රසංග සඳහා මීට ඉස්සර තිබුණේ නෑ. ඒ සේරම ගැන වගකිව්වෙත් මාස්ටර්. ඉස්සර මේ වගේ අවස්ථාවක අපි කරන්නේ මාස්ටර්ගෙන් බැණුම් අහන එක විතරයි. මං හිතන්නේ මාස්ටර්ගෙන් බැණුමක් අහන්නේ නැතුව කරන පළවැනි ප්‍රසංගය මේක වෙන්න ඕන.ගයනා සුදර්ශනී - සහන් විජේසිංහ විවාහ වෙලා කාලයක් ගත වුණා. මේ දෙන්නම ක්ෂේත්‍රයේදී හඳුනාගෙන කාලයක් ආශ්‍රය කරල තමයි එක වහලක් යටට ආවේ.විවාහය සිද්ධ වෙන කොට දෙන්නට ඉන්න වෙනම අලුතින් නිවෙසක් ඉදිවෙමින් පැවතුණා. මේ නිවෙසේ වැඩ කටයුතු තරමක් දුරට හමාර කරගෙන තමයි විවාහයට සූදානම් වුණේ. හිමින් හිමින් එකතු කරගත්ත මුදල් හදල්වලින් මේ වන විට ඔවුන් දෙදෙනා නව නිවෙසේ වැඩ කටයුතු අවසන් කරගෙන එහි පදිංචියටත් ගිහින්.දැන් ඉතින් නව නිවෙසේ ජීවත්වන මේ දෙදෙනාට අලුත් බලාපොරොත්තුත් රාශියක් ඇති. පසුගිය දිනක ගයනා කිව්වේ සහන් නම් මේ දිනවල අලුත් වැඩක් පටන් ගන්නට සූදානමින් සිටින බවයි.ගයනා නම් මේ දිනවල අපිට ‘බොඳ මීදුම්’ ටෙලි නාට්‍යයෙන් මුණගැසෙනවා.  දුලානි අනුරාධා අප සිනමාවෙන් ඉස් ඉස්සරලාම හඳුනා ගත්තේ ‘අබා’ චිත්‍රපටයේ ‘ගුම්බක බූතා’ චරිතයෙන්. සිංහල සිනමාවට ආධුනික නිළියක වූ ඇය ඒ ආධුනිකත්වයද ඉක්මවා යන තරමේ අපූරු රංගනයක් එහිදී ඉදිරිපත් කළා. ඉන් පසු ටෙලි නාට්‍ය ගණනාවකින් ද ඇපි ඇය දුටුවා.එහෙත් පසුගිය සතියේදී අප දුටුවේ ඇයට තවත් සිනමාවේ අභියෝගාත්මක රංගනයකට අවස්ථාව උදාවී ඇති අන්දමයි. ඒ පසුගිය සතියේ පළමු අදියරේ වැඩ ආරම්භ වූ දැවැන්ත සිනමා නිෂ්පාදනයක් වන ‘කුවේණි’ චිත්‍රපටයය. එහි ‘කුවේණියගේ’ චරිතය රඟපෑමේ භාග්‍යය උදා වී ඇත්තේ දුලානි අනුරාධාටය.”අපේ ඉතිහාසයේ අමරණීය චරිතයක් වන කුවේණියගේ චරිතය රඟපාන්න ලැබීම සැබැවින්ම මා ලද භාග්‍යයක් බවයි මට හිතෙන්නේ. කුවේණිය තිරයේ මවන්න මගේ උපරිම සහයෝගය ලබා දෙන්න මම සුදානම්.”සුගත් සමරකෝන්ගේ තිර පිටපතකට නිෂ්පාදනය වෙන කුවේණි චිත්‍රපටයේ විජයගේ චරිතය සඳහා එක්වෙමින් දුලානි සමඟ රංගනයට එක් වනුයේ ප්‍රවීණ නළු රොජර් සෙනෙවිරත්නය.වර්තමාන තැපැල් ඇමැති ධුරය දරන්නේ අපේ සිනමාවේ ප්‍රවීණතම නළුවෙක් වන ජීවන් කුමාරතුංග. පසුගිය දිනක මේ ඇමැතිවරයාට තමන්ගේ සැබෑ ජීවිතේ කරන ඇමැති පදවියක් ටෙලි නාට්‍යයකදී රඟපෑමට අවස්ථාව උදාවෙලා තිබෙනවා. සැබෑ ජීවිතේ වෘත්තියක් විදියට කරන දේ රංගන ජීවිතේදි කරත්දි ඔහුට විශේෂ අමුත්තක් දැනෙන්න නැතුව ඇති.ජීවන් ඇමති කෙනෙකුගේ චරිතයක් නිරූපණය කළේ පසුගියදා රූගත කිරීම් අවසන් වුණු ශි‍්‍රයානි අමරසේනගේ ‘මයුර අසපුව‘ ටෙලි නාට්‍යයේ. ‘මයුර අසපුවට’ පසුබිම් වෙන්නේ පසුගිය යුද වාතාවරණය සමයේ අපේ රටේ ඇතිවුණු අත්දැකීම් පදනම් කරගත්තක්.රටේ ඇතිවන යුදමය වාතාවරණය තුරන් කර යුද්ධය ජය ගැනීමට උදව් කරන ආරක්ෂක ඇමැතිවරයෙකුගේ චරිතයක් තමයි ජීවන් මේ ටෙලි නාට්‍යයේ නිරූපණය කරන්නේ.මර්සි එදිරිසිංහ අපේ කලා ක්ෂේත්‍රයේ ජේ්‍යෂ්ඨතම රංගන ශිල්පිනියක්. මේ දිනවල ඇය කාගේත් අවධානයට යොමු වී ඇත්තේ ‘අමන්දා’ ටෙලි නාට්‍යයේ අමන්දා, කැතී ඇතුළු සියලු දෙනාගේ ‘ආච්චී’ වශයෙන් ඇය ඉදිරිපත් කරන රංගනය නිසා ය. රංගනය යන්න ඇගේ ජීවිතයට සමීප වී ඇත්තේ ඇයට වසර 6 ක් වැනි ඉතා කුඩා වියේදීය.මේ දිනවල මර්සි සිය කාලය වැඩි වශයෙන් වෙන් කරනුයේ ඇගේ ‘දෙව්ලෝ දෝනි’ නව නිෂ්පාදනය වෙනුවෙනි. එය හෙක්ටර් කුමාරසිරි එක්ව ඈ නිෂ්පාදනය කරන්නීය. මෙහි මංගල දර්ශනය පැවැත්වීම වෙනුවෙන් ඈ මේ දිනවල කාර්ය බහුල වී සිටියි. ඈත් සමඟ විජේරත්න වරකාගොඩ, ප්‍රසන්න ෆොන්සේකා, ගාමිණී හෙට්ටිආරච්චි, දමයන්ත පෙරේරා, සරත් පීරිස්, අරවින්ද රණසිංහ ආදීහු දෙව්ලෝ දෝනිට රංගනයෙන් එක් වෙති.හිරුණිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=av1010312</link>
    <topic>මෙගා ස්ටාර් මගේ පළමු සහ අවසන් රියැලිටි වැඩසටහනයි</topic>
    <author>ගාමිණි සුසන්ත</author>
    <content>මෙගා ස්ටාර් මගේ පළමු සහ අවසන් රියැලිටි වැඩසටහනයිදමිතා අබේරත්නඇය අපට සිටින දක්ෂතම රංගන ශිල්පිනියකි. ජගත් සම්මානයට පවා පාත්‍ර වීමට වාසනාව ලැබු මෙම යොවුන් නිළිය දක්ෂම ගායිකාවක ද වන්නීය. ඇය දමිතා අබේරත්න. ‘මෙගා ස්ටාර්’ වැඩසටහනෙන් තම ගායන හැකියාව රටටම පෙන් වූ ඇය එම වැඩසටහන නිසාම පුවත් මවන්නියක බවට ද පත්ව සිටින්නීය. අද “සතුටු සාමිචිය” දමිතා අබේරත්න රංගන ශිල්පිනිය සමඟය.ටිකක් කාර්ය බහුලව හොඳින් කාලය ගෙවෙනව. කලා කටයුතු සහ ව්‍යාපාරික කටයුතු යන දෙකේම යෙදිල ඉන්නව. ‘දංකුඩ’ ටෙලි නාට්‍යයේ රූපගත කිරීම් වලටත් මේ දිනවල සහභාගි වෙනවා. ඊට අමතරව ධර්මජිත් පුනර්ජීව ගෙ අලුත්ම චිත්‍රපටයේ පුහුණුවීම් වලටත් සහභාගි වෙනවා.“ස්වර්ණවාහිනී” නාලිකාව එක්ක මේ රටේ බහුතරයක් පේ‍්‍රක්ෂකයින්ට වගේම මටත් තියෙන්නෙ විශාල බැඳීමක්; විශ්වාසයක්. ඒක එහි සේවය කරන පුද්ගලයෙක් හෝ දෙන්නෙක් එක්ක තිබෙන බැඳීමක් නෙමෙයි.ඒ බැඳීම “ස්වර්ණවාහිනි” නාමය සමඟ ඇතිවුණු බැඳීමක්. ඒ විශ්වාසය බැඳීම මෙගා ස්ටාර් වැඩසටහන නිසා දැන් බොහෝ දෙනෙක් වෙතින් නැති වෙලා. මේ වැඩසටහනට සහභාගි වීම ගැන මම කනගාටු වෙනව. මට දැන් හිතෙනව මේ වැඩසටහනට සහභාගි වුණු එකට මට මමම ගහගන්න ඕන කියල. මේ වැඩසටහනින් මට ඕන වුණේ රියැලිටි කියන අත්දැකීම විඳගන්න.නමුත් “මෙගා ස්ටාර්” නියම රියැලිටි වැඩසටහනක් නෙමෙයි කියන එකයි මගේ අදහස. මේ වැඩසටහනේ මේ වන විට ඉන්න ඕන අය අද කැපිල ගිහිල්ල. මම හොඳටම ගීතයක් ගායනා කළ දවසේ මාව තරගයෙන් ඉවත් කළා.මේ තීරණ ගන්න කෙනා හිතට එකඟව ද මේවා කරන්නෙ කියන හැඟීම මට ඇතිවුණා. මේ වැඩසටහනට සහභාගි වුණේ රටේ නමක් දිනාගත්ත, තැනක් හදාගත්ත උදවිය. මේ වැඩසටහනෙන් කාටවත් නමක් හදාගන්න ඕන වුණේ නෑ. මේ වැඩසටහනට සහභාගි වන පුද්ගලයින්ගේ ගෞරවය රැකෙන විදියට කටයුතු කිරීමයි වැඩසටහන මෙහෙයවන්නන්ගේ වගකීම හා යුතුකම.මේ වැඩසටහනේ එක්තරා අවස්ථාවකදී රංජන් රාමනායක අයින් වුණා. ඔහු ඉතා හිතවත් මගේ සහෝදර කලාකරුවෙක්. වැඩසටහන මෙහෙයවන්නන් ඒ සමුගැනීම හැඳින්වූයේ ගෞරවාන්විත සමුගැනීමක් හැටියට.ඒත් චන්න විජයවර්ධන සහ සනත් විමලසිරි ගේ සමුගැනීම මෙගා ස්ටාර් වැඩසටහනට ගෞරවාන්විත සමුගැනීමක් වුණේ නෑ. චන්නයි සනතුයි ඉවත් වුණේ ඉතාම සාධාරණ හේතූ මත. සියලුම සංචාර, වැඩ අතපසු කරල මම මේ වැඩේට සහභාගි වුණේ “කොන්දක් නැති කලාකාරියක්” කියල මටත් චෝදනා කරයි කියන බයට. මේ වැඩසටහනේදී සිදුවූ යම් යම් සිදුවීම් ගැන මට තියෙන්නේ විශාල කලකිරීමක්.මට විනිශ්චය මණ්ඩලය එක්ක කිසිම ගැටලුවක් නෑ. විනිශ්චය මණ්ඩලයේ සියලුම දෙනා මට දුන්න අවවාද හිතට අරගෙන මම දිනෙන් දින දියුණු වුණා. ‘මෙගා ස්ටාර්’ වලදී එක එක්කෙනාට සැලකුවෙ එක එක ආකාරයට. අවසන් කීප දෙනා අතර හිටිය සමහරු පිටත ස්ටුඩියෝවලින් ගීත පටිගත කරගෙන ආව. අපේ ගීත පටිගත කළේ ස්වර්ණවාහිනි මැදිරිවල ඒක අසාධාරණ වැඩක්. මෙගා ස්ටාර් මගේ පළමු සහ අවසන් රියැලිටි වැඩසටහනයි.ඔබගේ තාත්තා ළඟදී මෙලොවින් සමුගත්තා. තාත්තා පිළිබඳ ඔබගේ මතකය මොන වගේ ද?තාත්තා ගැන මතකය ඉතාම ටිකයි. ඔහු මා ළඟ කුඩා කාලයේ ඉඳල හිටියෙ නෑ. ඒ නිසා මට පුංචි කාලෙ ඉඳල මෑතක් වනතුරුම පිය සෙනෙහස ලැබුණේ නෑ. අම්ම තමයි දුක් මහන්සි වෙලා මාව හදා ගත්තෙ. තාත්ත හිටියෙ එයාගෙ අක්ක ළඟ. අවසාන කාලෙ තාත්තා හිටියෙ අසනීපයෙන්. එයාව මගෙ ළඟට අරගෙන හැකි පමණ හොඳින් එයාව බලාගන්න මට හැකි වුණා. තාත්තගෙ හැටවැනි උපන් දිනය සැමරුවෙ පසුගිය අපේ‍්‍රල් මාසෙ.එදා මම තාත්තා එක්ක සින්දු කියල හොඳට නැටුවා. අපි හැමෝම හරියට විනෝද වුණා. තාත්තට අවසන් කාලෙ හරි සලකන්න ලැබීම හරිම සතුටක්. බොහෝ කාලයක් තාත්තව බලාගත්තට මම නැන්දට පින් දෙනව. මගෙ ළඟට ආවට පස්සෙ තාත්ත බුදුන් වඳින්න පුරුදු වුණා.තාත්ත ගෙ මරණය මම කාටවත්ම කිව්වෙ නෑ. තාත්තගෙ මරණය සිදුවුණු වෙලාවෙත් මම මෙගා ස්ටාර්වලට සහභාගි වුණා. තාත්තගෙ අවමඟුල දවසෙ මගෙ නැදෑයො ගොඩක් දෙනෙක් හඳුනාගත්තා. මට දැන් අයිය, අක්ක, නංගි, මල්ලි, නැන්ද, මාම, බාප්ප, පුංචි අම්ම කියල කියන්න පුළුවන් නැදෑයො ගොඩක් ඉන්නව. ඒ ගැන මට හරිම සතුටුයි. මට දැන් හිතෙන්නෙ මම පිරිච්ච කෙනෙක් කියලයි.ඔබේ ගීත එකතුව එළිදක්වන්නෙ කවදාද?මගෙ ගායන හැකියාව ගැන මට විශ්වාසයක් තියෙන නිසයි මම ගීත එකතුවක් කළේ. මේ අවුරුද්ද අවසානයෙ මගෙ සහෝදර ශිල්පීන් ශිල්පිනියන් කීප දෙනෙක් එකතු කරගෙන ප්‍රසංගයක් පවත්වල එහිදී ගීත එකතුව එළි දක්වන්නයි බලාපොරොත්තුව.මේ අවුරුද්දෙ විවාහ වෙනවා කිව්වා නේද?ලබන අවුරුද්දෙ මම අනිවාර්යයෙන්ම විවාහ වෙනවා.ඔබ ව්‍යාපාරිකාවක් හැටියට සාර්ථක ද?ඇත්තෙන්ම ඔව්. මම කරන්නෙ ටෙලි නාට්‍ය නිෂ්පාදනයට අවශ්‍ය තාක්ෂණික උපකරණ කුලියට දෙන එක. විශාල වැඩ ප්‍රමාණයක් නැති වුණත්; එක වැඩක් අවසන් වන විට තවත් වැඩක් අනිවාර්යෙන්ම ලැබෙනවා. ඒක හරිම වාසනාවක්. ඒකට හේතුව මම සාර්ථකව සාධාරණව ගනුදෙනු කරන නිසා වෙන්න ඕන. මගෙ ව්‍යාපාරය ඉතාම හොඳින් කරගෙන යාමයි මගේ බලාපොරොත්තුව.අනාගත වැඩ කටයුතු මොනවා ද?ටෙලි නාට්‍යයක් නිෂ්පාදනය කරන්න බලාපොරොත්තුවක් තියෙනව. ඒක කොටස් 30 ක් විතර යන ටෙලි නාට්‍යයක්. රූපවාහිනී නාලිකාවක් සමඟ සාකච්ඡා කරලයි තියෙන්නේ.ජීවිතය ගැන ඔබට මොනවද හිතෙන්නෙ?ජීවිතය කියන්නෙ දායාදයක්. අප පෙර කළ පින් පව් අනුවයි මේ ජීවිතය ලැබිල තියෙන්නෙ. අපි කා අතිනුත් වැරැදි සිදු වෙනවා. ඒ නොදැනුවත්කම නිසා වෙන්න ඇති. දැන දැන වැරැදි කරන්න කවුරුත් පෙළඹෙන්නේ නැහැ.කවදාහරි වැරැද්දක් සිදුවුණානම් නැවත එය නොකිරීමයි වැදගත්කම. තවත් කාගෙවත් සතුට උදුරාගන්න අපි පෙලඹිය යුතු නෑ. මම හරිම ආසයි හැමෝම ජීවිතේ දියුණුවක් ලබනවට. ඒ දියුණුව මූල්‍යමය වශයෙන් සහ මානසික වශයෙන් යන දෙආකාරයෙන්ම සිදුවිය යුතුයි. මගෙ ජීවිත කාලෙදි මගෙම සහෝදර සහෝදරියො කියල මම උදව් කළ අය තමයි ආපසු හැරිල මට මඩ ගහන්න පෙලඹුණේ. ඒ තමයි ජීවිතේ හැටි.ඔබ ආගමට ගොඩක් ළැදියි වගේ?ඇත්තටම ඔව්. මම හැමදාම බුදුන්ට පහන තියල ප්‍රාර්ථනය කරනව මගෙ මනස නිරවුල් කරගන්න උදව් වෙන්න කියල. මගෙ හෑන්ඩ් බෑග් එකේ හැම වෙලාවෙම පිරිත් පොත තියෙනව. මම ඈතක රූපගත කිරීම්වලට ගියත්, නින්දට යන්නෙ පිරිත් කියල. මාව මානසිකව වැටුණු සෑම වෙලාවෙම මගෙ මනස හදාගෙන නැවත හිස ඔසවන්න හැකියාව ලැබුණෙ බුදු දහම නිසා.ගාමිණි සුසන්තඡායාරූපය - ඉන්දික මල්ලවආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=av1010313</link>
    <topic>පිස්සු හැදෙන සඳ</topic>
    <author>එඩ්වඩ් චන්ද්‍රසිරි</author>
    <content>පිස්සු හැදෙන සඳඅනුලා සුපිරි වෙළෙඳ සැලේ වීදුරු දොරෙන් එළියට බැස්සේ මිල දී ගත් භාණ්ඩ රැසක් දෝතට ගනිමිනි. පඩිපෙළ පාමුල සිට තමා දෙසට අත පෑ යාචකයාගේ කේසාන්තයේ සිට පාදාන්තය දක්වා තියුණු බැල්මක් හෙළූ ඈ සාවඥ ලෙස මෙසේ ඇසුවාය.‘ඈ යෝද යෝ ඇත්තටම උඹට ලැජ්ජා නැද්ද මේ මහ පාරේ හිඟා කන්න?’‘කාරණාව හැබෑව නෝනා. ඒත් මං වගෙ කෙනෙකුට පුළුවන් ද මේ වැඩේට කුලී ගෙවලා ඔෆිස් එකක් පවත්වා ගෙන යන්ඩ?’ යාචකයා ඇසීය.‘තමුසෙ මොකද එක ළඟ ලොන්ඩරියකුයි ටේලර් සාප්පුවකුයි එකටම විවෘත කළේ?’ මනෝ, සාදයකදී හමුවූ සිරිල් ගෙන් ඇසීය.‘ලොන්ඩරිය ඇඳුම්වල තියෙන පැල්ලම් අයින් කරල පිරිසිදු කරන්ඩ. එහෙම පිරිසිදු කරද්දි ඇඳුම්වල මතු වෙන හිල් මහලා, නැවත සකස් කරන්ඩ තමයි ටේලර් සාප්පුව දැම්මේ.’ සිරිල් කීවේය.එදින පෝය දිනයක් බැවින් තම ඩිස්පැන්සරියේ රාජකාරියෙන් මිදී සිටි දොස්තර ගුණසේකර ඩිස්පැන්සරියට යාබද තම නිවෙසේ සාලයට වී නිවී සැනසිල්ලේ පත්තරයක් කියවමින් සිටියේය.‘අපොයි දොස්තර මහත්තයෝ මගෙ ඔළුවට පොලු පාරක් වැදුණා. ඉවසන්ඩ බෑ, අමාරුයි.’ දෑතින් හිස බදාගත් අයකු ගේ හඬින් උඩ විසිවුණු දොස්තර නැඟී සිටියේ කෝපයෙනි.‘ඇයි ඕයි තමුසෙ දන්නෙ නැද්ද අද ඩිස්පැන්සරිය වහල කියලා.’‘මං නං දන්නවා. ඒත් මට පොල්ලෙන් ගහපු එකා ඒක දන්නෙ නැතුව ඇති.’ ලෙඩා කීවේ කෙඳිරි ගාමිනි.‘ඔය ගොල්ලො දන්නවද මේ පත්තරේට විහිළු ලියන්නෙ මමයි කියල.’දිවා ආහාර සඳහා වූ විවේකයේදී පුස්තකාලයට වී පුවත්පත් බලමින් සිටි තම කාර්යාලයීය සගයින් දෙස බලමින් චන්ද්‍රසිරි කීවේ තරමක ආඩම්බරයෙනි.‘අනේ නැහැනෙ චන්ද්‍රසිරි මහත්තයා. දන්නවා නං අපි හිනාවෙනවනෙ.’ පුවත් පතක් බලමින් සිටි ඉන්දිකා කීවේ දත්වලට අමතරව විදුරුමස ද පෙන්වමිනි.උපාලි, හේමන්ත සහ ප්‍රසාද් යන නීතිඥ මිතුරන් තිදෙනා එක් සති අන්තයක වන්නියට ගියේ සතුන් දඩයම් කොට විනෝද වීමේ අදහසිනි.සවස් ජාමයේ වන්නියේ හේනකට ගිය ඔවුහු එහි ගොවිරාල සමඟ කතාබහ කරන්නට වූහ.‘මේ කිට්ටුව නැද්ද පෙරකදෝරුවෝ එහෙම?’ ප්‍රසාද් ගොවිරාල ගෙන් ඇසීය.‘අනේ මහත්තයො එහෙම නරක සත්තු මොකෙක්වත් මෙහෙ නැහැ. මේකෙ බේරෙන්ඩම බැරි වල් ඌරා ගෙන් තමයි.’ ගොවිරාල පිළිතුරු දුන්නේය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=av1010314</link>
    <topic>ලොව දීර්ඝතම දේශනය පවත්වමින් ගිනස් පොතට ගිය</topic>
    <author>ගාමිණී සුසන්ත</author>
    <content>ලොව දීර්ඝතම දේශනය පවත්වමින් ගිනස් පොතට ගියගාමිණී විජේවර්ධනමේපුංචි දේශය මුළු ලොවෙහිම රටවල් අතරින් ඉහළින්ම ඔසවා තබමින් ගිනස් පොතේ පිටු නැවත ලියන්නට තවත් එක් ශ්‍රී ලාංකික පුත්‍රයකුට පසුගියදා හැකිවිය. ඔහු ප්‍රවීණ ගුවන් විදුලි සන්නිවේදකයකු මෙන්ම ශ්‍රී ලංකා ගුවන් විදුලි සංස්ථාවේ අධ්‍යක්‍ෂවරයකු ද වන ගාමිණී විජේවර්ධන මහතාය. ඔහු තැබූ ගිනස් වාර්තාව ලොව දීර්ඝතම දේශනය පැවැත්වීමය. සන්නිවේදන ක්ෂේත්‍රය තුළ ඔහු ආ ගමන් මඟ පිළිබඳවත් ඔහු තැබූ ගිනස් වාර්තාව පිළිබඳවත් අපි ඔහුගෙන් තොරතුරු විමසා සිටියෙමු.”මගෙ උපන්ගම කුරුණෑගල දිස්ත්‍රික්කයේ පන්නල. පන්නල ජාතික පාසලෙන් තමයි මම අධ්‍යාපනය හැදෑරුවෙ. පාසල් යන කාලෙ පටන්ම වේදිකා නාට්‍ය මගෙ පි‍්‍රයතම විෂය වුණා. නාට්‍යවල රංගනයටත් නාට්‍ය පිටපත් ලිවීමටත් මම පෙලඹුණේ පාසල් අවදියේදීමයි. 1984 වසරේ පැවැත්වුණු යෞවන සම්මාන නාට්‍ය උළෙලේදී මම නිර්මාණය කළ ”වන තරණය” වේදිකා නාට්‍යයට සම්මාන ගණනක්ම හිමි වුණා.හොඳම නළුවා, හොඳම රචනය, හොඳම නිෂ්පාදනය කියන සම්මාන ඒ අතරේ තිබුණා. 1986 වර්ෂයේදී මම ”මානවයා” වේදිකා නාට්‍ය නිර්මාණය කරමින් නැවතත් යෞවන සම්මාන උළෙලට තරග වැදුණා. එහිදීද මගෙ නාට්‍යයට සම්මාන රැසක්ම හිමිවුණා. මගෙ ජීවිතය වෙනස් කළ වර්ෂය වුණේ 1986 වර්ෂය. ඒ; ගුවන් විදුලි සංස්ථාවේ වැඩසටහන් නිෂ්පාදකවරයකු ලෙස සේවයට බැඳීමට අවස්ථාව ලැබුණු නිසා.මට මුල්ම පත්වීම ලැබුණේ මහවැලි ප්‍රජා ගුවන් විදුලි සේවයට. එහිදී මහඉලුප්පල්ලම, ගිරාඳුරු කෝට්ටේ වැනි ප්‍රදේශවල සිටින ගොවි ජනතාව වෙනුවෙන් ගුවන් විදුලි වැඩසටහන් නිෂ්පාදනය කිරීමයි මට පැවරුණේ. එහිදී ගැමි ජනතාව හමුවී ඔවුන්ගේ ගැටලු සාකච්ඡා කරමින් ඔවුන් වෙනුවෙන් ගුවන් විදුලි වැඩසටහන් නිෂ්පාදනය මට අලුත් අත්දැකීමක් ගෙන දුන්නා. ඒ වගේම 1988 – 1989 කාලයේ ඉතාම කටුක අත්දැකීම් ලබමින් දුෂ්කර ජීවිතයක් ගෙවන්නටත් මට සිදුවුණා.1994 වර්ෂයේ කොළඹ ගුවන් විදුලි සංස්ථා මූලස්ථානයට ආවා. 1995 වර්ෂයේ ශ්‍රී ලංකා ගුවන් විදුලි සංස්ථාවෙන් “පවන” නමින් අලුත් ගුවන් විදුලි නාලිකාවක් ආරම්භ වුණා. පවන ආරම්භ කිරීමට දායක වෙන්න මටත් අවස්ථාව ලැබුණා.එය ආරම්භ කිරීමේ අරමුණ වුණේ ඒ වන විට තරුණ පරපුර අතර ජනපි‍්‍රය වෙමින් පැවති ගුවන් විදුලි නාලිකාවලට යම් අභියෝගයක් වෙමින් තරුණ පරපුර වෙත විනෝදාත්මක සංගීතාත්මක මෙන්ම හරවත් වැඩසටහන් ගෙන යාමයි. එම උත්සාහය ඉතාම සාර්ථක වුණා. පවන ගුවන් විදුලි නාලිකාවෙන් තරුණ සන්නිවේදකයින් රැසක්ම බිහිවුණා. ඒක මට හරි සතුටක්.ඊට ටික කලකට පසු රජරට සේවයේ පාලකයා හැටියට මට පත්වීමක් ලැබුණා. ”වයඹ ගුවන් විදුලිය” ආරම්භ වුණේ ඒ අවධියේදි. පසුව මම නැවත කොළඹට ආවා. ඉන්පසුව ”විදුල” ළමා ගුවන්විදුලිය ආරම්භ කිරීමට දායක වෙන්නත් මට අවස්ථාව ලැබුණා.ළමා ගුවන් විදුලියක් ආරම්භ කළාට ඒකට හොඳ ශ්‍රාවක පිරිසක් නැති බව අපට වැටහුණා. ඒ; ළමයින්ට ගුවන් විදුලි වැඩසටහන්වලට සවන් දෙන්න තරම් වෙලාවක් නැති නිසයි. ළමයින් යොමුවෙලා හිටියෙ, දෙමව්පියන් දරුවන්ව යොමු කළේ පාසල් වැඩවලට පමණයි. ඒ වගේම රූපවාහිනියෙ කාටුන්වලටත් ළමයි යොමුවෙලා හිටිය.“විදුල” ළමා ගුවන් විදුලිය ළමයින් අතර ජනපි‍්‍රය කරවීමේ අරමුණින් අධ්‍යාපන අමාත්‍යාංශය සමඟ ඒකාබද්ධව අපි වැඩසටහන් කීපයක්ම දියත් කළා. එහිදී මට සිදුවුණා ඈත ගම් දනව්වල ඉන්න ළමයින් මෙන්ම වැඩිහිටියන් වෙනුවෙන් දේශන පවත්වන්න. ඇතැම් දවස්වල ඒ දේශන බොහෝ වේලාවක් පැවැත්විය යුතු වුණා. බොහෝ වේලාවක් ශ්‍රාවකයින් එක අරමුණක රඳවා ගනිමින් ඔවුන්ට කතා කිරීමට, ඔවුන්ව දැනුම්වත් කිරීමට මට හැකි බව එහිදී වැටහුණා. එවන් අවස්ථාවක තමයි දීර්ඝ දේශනයක් පවත්වල ගිනස් වාර්තාවක් තබන්න මට පුළුවන් කියන හැඟීම ආවෙ.මගෙ හිතවතුන් ඒකට බොහෝ උදව් කළා. ගුවන් විදුලියෙ සභාපති හඩ්සන් සමරසිංහ මහතාට මගෙ අදහස කිව්වාම හැකි සෑම සහයෝගයක්ම ලබා දෙන්න එතුමා පොරොන්දු වුණා. මේක කරන්නන් වාලෙ ඔහෙ නිකම් කළ කතාවක් නෙමෙයි.ශ්‍රාවකයින් පිරිසක් ඉදිරියේ ඔවුන්ගේ අවධානය රඳවා ගනිමින් ඔවුන්ව දැනුම්වත් කිරීම සඳහා මාතෘකාවක් යටතේ කළ දේශනයක්. මගේ දේශනයේ මාතෘකාව වුණේ ”විශ්මිත මිනිසා මිහිමත ආ මඟ”යන්නයි. පෘථිවිය මත මිනිසා පහළවීමේ පටන් මහා ශිෂ්ටාචාර බිහිවී වත්මන් යුගය දක්වා මිනිසා ආ ගමන් මඟ පිළිබඳව මෙම මාතෘකාවෙන් විස්තර වුණා.ඒ වගේම මිනිසාගේ පරිණාමය සිදුවන විට පරිහානිය සිදුවූ ආකාරයත් මෙහිදී විස්තර වුණා. ඉතාම විස්මිත ලෙස වෙනස් ග්‍රහලෝකවලට පවා ගමන් කරමින් එම ග්‍රහලෝකවල ජීවීන් සිටිනවාද යන්න සෙවීමට තරම් මිනිසා දියුණු වූ හැටි විස්තර කරන අතරම මෙම විස්මිත මිනිසා තුළ විශිෂ්ට මිනිසකු සිටිනවාද යන පැනය මම ශ්‍රාවකයින් ඉදිරියේ තැබුවා. මීට පෙර දීර්ඝ දේශනයක් පැවැත්වීමේ ගිනස් වාර්තාව වුණේ පැය 32 යි මිනිත්තු 25 ක්.ඒ වාර්තාව තබා තිබුණේ ඇමරිකානු ජාතික මහාචාර්යවරයකු වන ආචාර්ය ඩොනල්ඩ් ගෝමස් මහතා විසින්. මම ඒ වාර්තාව බිඳිමින් පැය 36 ක් මගෙ දේශනය කළා. මා තැබූ වාර්තාව නිරීක්‍ෂණය කළේ ගිනස් වාර්තා කමිටුවේ ශ්‍රී ලංකාවේ නියෝජිත විශේෂඥ වෛද්‍ය ගීතාංජන මෙන්ඩිස් මහතා විසින්.විශාල පිරිසක් මට මේ සඳහා උදව් කළා. ඒ අයටත් විශේෂයෙන්ම ගුවන් විදුලියේ සභාපති තුමාටත් මම ස්තුතිවන්ත වෙනවා. මගෙ බිරිඳගෙනුත් දරුවන් දෙදෙනාගෙනුත් මගෙ වැඩකටයුතුවලට ලැබෙන්නේ විශාල සහයෝගයක්.මගෙ විශ්වාසය තමයි සන්නිවේදකයාගේ කාර්ය භාරය විය යුත්තේ වඩා යහපත් සමාජයක් බිහි කිරීමට දායකත්වය ලබාදීම බවයි. එහිදී සන්නිවේදකයා තම මාධ්‍ය වෙත ශ්‍රාවකයා, පාඨකයා හෝ ප්‍රේක්ෂකයා පොළඹවා ගනිමින්, අවශ්‍ය අවධානය ලබා ගනිමින් දැනුම ලබාදිය යුතුයි. ඒ වගේම සන්නිවේදකයා පරිණත පුද්ගලයකු විය යුතුයි. එසේ නොවුනහොත් එම සන්නිවේදකයා අසාර්ථක වෙනවා.”ගාමිණී සුසන්තඡායාරූපය - මාලන් කරුණාරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=av1010315</link>
    <topic>සේමිණි – ධම්මික කැදැල්ල</topic>
    <author>හේමාලි විජේරත්න</author>
    <content>සේමිණි – ධම්මික කැදැල්ලරාජගිරිය මාදින්නාගොඩ පාරේ පිහිටි අලංකාර නව නිවෙසකටයි මෙවර අපි ගොඩවැදුණේ. මේ නිවෙසේ වෙසෙන්නේ අපේ සිනමාවෙත් ටෙලි නාට්‍ය ක්ෂේත්‍රයේත් ජනපි‍්‍රය නිළියක්. වසර කිහිපකට ඉහතදී මේ නිවෙසට පදිංචියට පැමිණි ඇය සේමිණි ඉද්දමල්ගොඩ.සේමිණිත් ඇගේ සැමියා ධම්මිකත් පුංචි දූ කුමලිත් තමයි මේ නිවෙසේ සාමාජිකයන්. දුව කුමලි බලා කියාගන්නා රාණිත් ඔවුන් සමඟම මේ නිවෙසේ වෙසෙනවා. සේමිණිගේත්, ඇගේ සැමියා ධම්මිකගේත් රුචි අරුචිකම් අනුව ගොඩනඟා ගත් මේ නිවෙසේ වැඩ කටයුතු සම්පූර්ණයෙන්ම තවම නිමවී නැහැ. තව ඉතා සුළු කොටසක් තිබෙනවා නිමාකර ගන්න.විශේෂයෙන්ම මේ මොහොතේ සේමිණිගේ නිවෙසට අප ගොඩවන්නට හේතු වූයේ ඈ සිය කොණ්ඩය කපා තට්ටය ගෑමට සූදානමින් සිටිනවා යැයි ලැබුණු ආරංචියටය. ඇත්තටම ඒ ලැබුණු ආරංචිය සත්‍යයක්.”මම මේ දවස්වල රංගනයට එක්වෙලා ඉන්නවා මිෂෙල් ෆොන්සේකාගේ ‘නෙතු පියන තුරා’ කියන ටෙලි නාට්‍යයට. මේ ටෙලිනාට්‍යයේ හැටියට මගේ දියණියකට ලියුකේමියා වැළඳෙනවා. එවිට ඇගේ කොණ්ඩය යන්නට පටන් ගන්නවා.ඒක දුවට ලොකු ප්‍රශ්නයක් වුණ නිසා දුව විදියටම අම්මත් කොණ්ඩය කපන එක තමයි ටෙලිනාට්‍යයේ විදියට තිබෙන්නේ. ටෙලි නාට්‍යයේ අධ්‍යක්ෂවරයා ඇත්තටම මට කිව්වෙ නෑ මේකට කොණ්ඩෙ කපන්න කියලා.නමුත් මිෂෙල් මේ නාට්‍යයට වෙන මහන්සිය, කැපවීම දැකලා මගේ උපරිම දායකත්වය මේ නාට්‍යයට ලබා දෙන්න මම හිතුවා. ඒ නිසා මිෂෙල්ට මම කිව්වා තට්ටයක් නොදා මම ඇත්තටම කොණ්ඩෙ ගාන්නම් කියලා. ඉතින් මිෂෙලුත් ඒකට කැමැති වුණා. මම කොණ්ඩෙ ගාන්නේ ලියුකේමියා රෝගියෙක් වෙනුවෙන්. ඇත්තටම මට දුකක් නෑ මගේ කොණ්ඩය කපන්න.”නිළියක් විදියට ඇය තමන් කරන දෙයට කොයි තරම් සාධාරණත්වයක් ඉෂ්ට කරන්න හදනවද කියල තේරුම්ගන්න සේමිණිගේ ඒ උත්සාහයම ඇති. මේ හැමදේටම පසු පස්සේ ඉඳගෙන ඇයට විශාල ධෛර්යක් දෙන්නේ ඇගේ සැමියා ධම්මික.”ධම්මික මට මුණ ගැහෙනකොට මම නිළියක් නෙවෙයි. නමුත් අපි දෙන්නා ආදරය කරන කාලෙත් මම මේ ක්ෂේත්‍රයට ආසාවෙන් හිටියා. ඒ කාලෙත් ඔහු තමයි මට උදව් කළේ.ඒ උදව් කිරීම, කැපකිරීම අද මේ වෙනකම්ම ඔහු කරනවා. ඇත්තටම ඔහු වගේ සැමියෙක් ලැබුණ නිසා තමයි මම ක්ෂේත්‍රයේ මේ තරම් දුරක් ආවේ.”සේමිණි කියන්නේ ධම්මික ගැන උපන් සැබෑ ස්නේහයකින්.සේමිණිගේත් – ධම්මිකගේත් කැදැල්ල පුදුම තරමේ නිදහසකින් පිරුණ එකක්. එදිනෙදා ඔවුන්ට යෙදෙන වැඩ කටයුතු අනුව තමයි ඔවුන් දවසේ කාලය පරිපාලනය කරන්නේ. සාමාන්‍යයෙන් කුමලි පාසල් යන දිනයන්ට නම් උදේට පුංචි යුද්ධයක් මේ නිවෙසේ තිබෙනවා. උදේ 5.30 ඉඳලා 6.00 වෙනකම්ම කුමලිට ඇහැරවන්න ඕනලු. ඇය සූදානම් වුණාම ධම්මික ඉන්නවා නම් ඔහු හෝ සේමිණි හෝ ඇය පාසලට එක්කගෙන යනවා.පුංචි කුමලි දැන් බ්‍රිතාන්‍ය ජාත්‍යන්තර පාසලේ 04 වැනි ශ්‍රේණියේ ඉගෙන ගන්නවා. ඇගේ අධ්‍යාපන කටයුතු පිළිබඳව සොයා බලන්න සේමිණිත් – ධම්මිකත් දෙන්නම උනන්දුයි. නිවෙසේ ඉන්නේ කවුරුන්ද ඔහු හෝ ඇය ඇගේ අධ්‍යාපන කටයුතු ගැන සොයා බලනවා. ඊට අමතරව නිවෙසටම පැමිණ උගන්වන්න ගුරුවරියකුත් ඇයට ඉන්නවා.”අපි දෙන්නටම ඕන කුමලි හොඳ දරුවෙක් විදියට මේ සමාජයේ ඉන්නවා දකින්න. කුමලිව මේ වගේ කෙනෙක් කරන්න ඕන කියන මානසිකත්වයක අපි දෙන්නම නෑ. එයා උගත්, බුද්ධිමත් කාටවත් කරදරයක් නැතුව ජීවත්වෙන්න පුළුවන් දරුවෙක් කරන්නයි අපට ඕන.”සේමිණිත් – ධම්මිකත් විවාහ වෙලා දැන් වසර 16 ක්. මේ කාලය ඇතුළත ජීවිතේ පැමිණි සැප දුක් සම සිතින් බෙදාහදා ගන්න මේ දෙන්නටම පුළුවන් වුණ නිසා තමයි අද සතුටින් පවුල් ජීවිතය ගෙනියන්නේ.”අවුරුදු 16 ක් මෙයත් එක්ක හිටියට මට තෑගි දෙන්න ඕන.”ධම්මික කියන්නේ සේමිණි දිහා බලමින්. හැබැයි තරහකින් නම් නොවෙයි. ඒ බැල්මේ තිබුණේ එදා තමන් ආදරය කළ යුවතිය අද තමන්ගේ ආදරණීය බිරිඳ සහ තම ලෙයින් මසින් උපන් දියණියගේ ආදරණීය අම්මා නේද කියන ආදරණීය බව.”මම හිතනවා මේ ලෝකේ ඉන්න හොඳම පිරිමියා මට ලැබිලා තියෙනවා කියලා. මගේ පෞද්ගලික ජීවිතය තුළ මම වාසනාවන්ත ගැහැනියක්. ධම්මික මාව ඉතාම හොඳින් හඳුනාගෙන තිබෙනවා. මගේ ජීවිතේ දිහා ආපස්සට හැරිලා බලත්දී මම හරිම තෘප්තිමත්.අපි දෙන්නගේ වෘත්තීය ජීවිතේදි දෙන්නට දෙන්නා ලොකු නිදහසකින් කටයුතු කරන්නේ. මම setඑකේ ඉන්න වෙලාවට කොයි මොහොතකවත් ධම්මික මට වධ දෙන්නේ නෑ. මගේ වැඩ කරන්න ඉඩ දීලා තිබෙනවා.හැබැයි සමහර වෙලාවට ධම්මික office එකේ ඉන්න වෙලාවට එයාට නම් මම වධ දීලා තිබෙනවා අරක මේක කිය කියා.ඇත්තටම ධම්මික පොලිස් සේවයට බැඳිලා දැන් අවුරුදු 22 ක් වෙනවා. උප පොලිස් පරීක්‍ෂකවරයෙක් හැටියට තමයි බැඳුණේ. දැන් එයා IPකෙනෙක්. නමුත් නිසි පරිදි උසස්වීම් කලට වෙලාවට එයාට ලැබුණේ නැහැ. එහෙම වුණා නම් සමහරවිට එයා A.S.P කෙනෙක් වෙන්න තිබුණා. ඒ ගැන කලකිරීමෙන් තමයි අපි දෙන්නම ඉන්නේ.ඒ මොනවා වුණත් එයා පොලීසියේ වුණාට ඒ නීතිරීති කවදාවත් ගෙදර දාන්නේ නෑ. එයා කුමලිට හොඳ තාත්තා කෙනෙක්. මට හොඳ ස්වාමි පුරුෂයෙක්.”ධම්මිකත් - සේමිණිත් මේ ගෙදර පරිපාලන කටයුතු බෙදා හදාගෙන කරගෙන යනවා. වගකීම් හැම දෙයක්ම මේ දෙන්නටම තිබෙනවා. ගෙදර අඩු පාඩුවක් තිබේ නම් ගෙදර ඉන්නේ සේමිණිද, ධම්මිකද දෙන්නගෙන් කවුරු හරි ඒ අවශ්‍යතාවය ඉටු කරනවා.මේ ගෙදර කෑම බීම නම් වැඩිපුර ඉදෙන්නේ රාණි අතින්. හැබැයි ඒ කවුරුත් නැති වුණොත් සේමිණි කුස්සියට බහිනවලු. ඉස්සර ඉඳන්ම සේමිණිට හොඳට උයන්න පුළුවන්ලු. උදව්වට කවුරුත් නැතිනම් ධම්මිකත් කුස්සියට ඇවිත් ඇයට උදව් කරනවා කියලයි සේමිණි කිව්වේ.සේමිණිත් – ධම්මිකත් දෙන්නම හොඳ බෞද්ධයෝ. හැබැයි වැඩි වතාවත් කරන්නේ ධම්මිකලු. අපි මේ නිවෙසට ගොඩ වන විටත් එදින පෝය දිනයක් වූ බැවින් ධම්මික ජනාධිපති මැදුරේ බණ අසන්නට ගොස් සිටියා. පෝය දවසට මේ ගෙදර මස් - මාළු ඉදෙන්නේ නැතිලු. ධම්මික පිටරටකට ගිහින් හිටියත් එදාට කෝල් කරලා රාණිගෙන් අහනවලු අද මොනවද ඉව්වේ කියලා.හේමාලි විජේරත්නඡායාරූප – බර්නාඩ් ෂෝ ප්‍රේමසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=av1010316</link>
    <topic>ශි‍්‍රයානිගෙන් සහනය</topic>
    <author/>
    <content>ශි‍්‍රයානිගෙන් සහනයඔබ බොහෝ රටවල සංචාරය කරපු නිළියක්. එම රටවල් වලින් වඩාත් සිත්ගත් රට හා ස්ථාන පිළිබඳව විස්තරයක් කළ හැකිද?බොරලැස්ගමුවේ උපාලි රන්සිරිමා කැමැති රටවල් කිහිපයක්ම තිබෙනවා. ස්විස්ටර්ලන්තය, ජපානය, කැනඩාව, එංගලන්තය ඉන් ප්‍රධානයි. ස්විස්ටර්ලන්තයේ මලින් සැරසුණු විශාල ඔරලෝසුව අපූර්ව නිර්මාණයක්. මට හිතෙනවා මේ රට ඇත්ත වශයෙන්ම චමත්කාරයි. මිනිසුන් කරුණාවන්තයි. ජපානයේ සකුරා මල මට විශේෂයි.පොකුරු පොකුරු වශයෙන් පිපෙන මෙම කුඩා මලින් පිරුණු ගස් සමූහයක් එකතැනක තිබෙන විට මොනතරම් ලස්සනද? ඇසට පි‍්‍රය ජනකද? මට නිතැතින්ම මතක් වෙන්නේ අපේ රටේ ඇහැල මල. ඇහැල ගස් යායක් මලින් පිරුනාමත් මේ ලස්සන තිබේවි.ඒ වාගේම ජපානයේ මිනිසුන් අතර තිබෙන හැසිරීම් රටාව අපේ ජීවන රටාවට වඩා වෙනස්. ඒ වෙනසටත් මා කැමැතියි. කැනඩාවේ ‘නයගරා’ බලන්න මා පෙරුම් පිරුවේ පාසල් යන කාලයේ පටන්මයි. ඇත්තටම නයගරා දිය ඇල්ල දුටු මොහොතේ මා විනාඩි 10 ක් පමණ එකම දිගට ඒ දෙස බලා සිටියා. ලෝකයේ පුදුම හතෙන් එකක් ඉදිරිපිට නේද මා සිටින්නේ. හිම සහිතව සහ හිම නොමැතිවත් නයගරා ඇල්ල විසිතුරුයි. එම අවස්ථාවන් දෙකම බලන්න මා වාසනාවන්ත වූවා.එංගලන්තයේ ශේක්ෂ්පියර් ගම්මානය පාසලේදි අප පාඩමට එක්වූ විද්වතුන්ගේ වතගොත විස්තර සෑම දෙයක්ම එම ගම්මානයේ තිබුණා. බලන අයගේ සිත් තුළට ශේක්ෂ්පියර් ගේ නිර්මාණ යළි යළිත් මතක් කරවමින්, එම ගම්මානය අලංකාර කර තිබූ අයුරු ප්‍රශංසනීයයි.තවද ඉතාලියේ කොලෝසියම – ඔස්ට්‍රේලියාවේ හාවර් බ්‍රීජ්, පැරිසියේ අයිෆල් ටවර්.. මේ හැම තැනකම විශේෂත්වයක් තිබුණා.ඒත් මේ හැම රටකටම වඩා සුන්දරත්වයෙන් හෙබි ස්ථාන අපේ රටේ තිබෙනවා. ඒ ස්වාභාවික සුන්දරත්වය අනෙක් රටවල් පරදා ඉදිරියට එනවා.ඔබ මෙතෙක් රඟපා ඇති චිත්‍රපටවලින් වඩාත් කැමැතිම චරිතය කුමක්ද? ඊට හේතුව කුමක්ද?වාද්දුව චමරි පින්නගොල්ලචරිත නම් රාශියක් තිබෙනවා. ‘දෑස නිසා’ හී - සුන්දරීගේ චරිතය, ‘අහසින් පොළොවට’ හී - විනීතා, ‘විරාගයේ’ - සරෝජිනි, ‘කුලගෙය’ - එඩ්නා, ‘මහගෙදර’- රුක්මණි, ‘තරණය’ - මිසි නෝනා මේ හැම චරිතයක්ම එකිනෙකට වෙනස් ආකාරයෙන් තිරයට පැමිණියා.සම්මානයටත් පාත්‍ර වුණා. කලාකාරියට සිය රංගන ජීවිතයේදී ලැබෙන උසස්ම දායාදය තමා විවිධ චරිත රඟපෑමට ලැබීම. මටත් එම දායාදය මදි වශයෙන් හෝ උරුම වූවා. මේ හැම චරිතයක්ම අප ජීවිතයට සම්බන්ධ ඒවා. ආයාසයෙන් ආටෝපයෙන් මවා ගත් චරිත නෙවෙයි. අදත් මා වාගේම මගේ පේ‍්‍රක්‍ෂකයින් - මෙම චරිත ගැන – චිත්‍රපට ගැන කතා කරන්නේ ඒවා ඔවුන්ගේ සිත් සතන් තුළටත් කා වැදුණු නිසා නේද?වර්තමානයේ නිළියන් විවිධ වැරැදි ක්‍රියාවන්ට යොමුවී ඒවා අසු වූ අවස්ථා කීපයක් ගැනම පුවත්පත්වල සහ ජනමාධ්‍යවල පළවුණා. ඇත්තටම මෙවැනි ක්‍රියා හසු වූ විටදී ඊට අදාළ පුද්ගලයාගේ නම ප්‍රසිද්ධියට පත් කිරීම පිළිබඳව ඔබ සිතන්නේ කුමක්ද?කීනවල – නවෝද්‍යා මිහිරානිමේ දිනවල පවතින ආන්දෝලනාත්මක ප්‍රශ්නයක්. මාධ්‍ය කලාවේ ප්‍රමිති, නීති රීති. මොනවාදැයි මුලින්ම සලකා බැලිය යුතු කරුණක්. නමුත් මාධ්‍යයට එක්තරා සුළු සිද්ධියක් වුණත් වැදගත්. ඒ තුළින් ඔවුන් මාධ්‍ය කලාව හැඩවත් කර ජනපි‍්‍රයතාවයට පත් කරනවා. මෙයට වැඩි වශයෙන් ලක්වන්නේ ජනපි‍්‍රය පුද්ගලයින්. කලාකරුවන් ඒ අතර ප්‍රධානයි. කටකතා, සත්‍ය කතා, බොරු කතා, පම්පෝරි කතා මේ හැම දෙයක්ම කලාකරුවන් පිළිබඳව ගොඩනැෙඟනවා. ජනපි‍්‍රයතාව නිසා මේවා කියවන්න, දැක බලාගන්න ප්‍රේක්‍ෂකයින් කැමැතියි.නමුත් කලාකරුවන් පිළිබඳව පුවත් බොහෝවිට පළ වන්නේ නමක් නොමැතිවයි. හරි දේ නම ඇතිව පළවුවත් දොස් සහිත ප්‍රවෘත්ති නමක් නැතිව ඉඟියක් ආශ්‍රයෙන් පළ කිරීම සිරිතක් කරගෙන තිබෙනවා. ජනපි‍්‍රය ටෙලි හෝ චිත්‍රපට හෝ වේදිකා නිළියක් – නළුවෙක්.අධ්‍යක්‍ෂවරයෙක් – නිෂ්පාදකවරයෙක් නැතිනම් වෙනත් කාර්මික ශිල්පියෙක් වශයෙන් ඉඟි පළකරමින් මෙම පුවත් පළවෙනවා. මේ නිසා මුළු කලා ලෝකයම කැළඹෙනවා. මේක කරන්ඩ ඇත්තේ අරයාද මෙයාද? සැකය බොහෝ අය වෙත එල්ල වෙනවා. නමුත් බොහෝවිට සත්‍ය වශයෙන්ම වරද කර ඇත්තේ කලාවට බොහෝම සුළු අයුරින් සම්බන්ධ වූවෙක්.මේ තුළින් කලා ලෝකය පිළිබඳ තරමක අප්‍රසාදයක් රසිකයා තුළ ඇතිවීම සිදුවන්නේ ක්‍රමයෙන්. මෙය කලාවේ පැවැත්මට බාධාවක්. කලාවේ පූජනීයත්වයට හානියක්.කලාවේ හෝ දේශපාලනයේ හෝ පන්සලේ පල්ලියේ හෝ නිරතවූවෙකු වරදක් කළා නම් එම වරද කළ පුද්ගලයා හඳුනාදීම මාධ්‍ය පැහැර හැර සිටිනවා. මෙහි හොඳ පැත්තක් මා දකින්නේ නෑ. වැරදි සිදුවන්නේ මිනිසුන් අතින්. ඒ වාගේම ඒ වැරදි කළ පුද්ගලයා තුළ හොඳ වැඩද තිබෙන්න පුළුවන්. වැරදි කළ පමණින් එම පුද්ගලයා තලා පෙළා, සමාජයෙන් කොන්කර දැමීම ඔහුගේ ආත්මය වනසා දැමීමක්.තමන් තමන්ගේ ජීවිතය මෙන්ම අනුන්ගේ ජීවිතවලද වටිනාකම අවබෝධ කර ගත යුතුයි.මාධ්‍ය කලා ලෝකයට අත්‍යවශ්‍ය දෙයක්. කලාව මාධ්‍යයට ආලෝකයක්. මා මේ අංශ දෙක දකින්නේ ඒ අයුරිනුයි.මම අවුරුදු 35 ක විවාහක කතක්මි. රජයේ ආයතනයක රැකියාව කරන මා විවාහ වී සිටින්නේ ව්‍යාපාරික පැත්තට නැඹුරු වූ අයකු සමඟිනි. ඔහුත් සමඟ විවාහ වද්දී ඉතාම ගුණ යහපත් කෙනෙකු වූ අතර දැන් ඔහු අධික ලෙස බීමට ඇබ්බැහි වී ඇත. බී ගත් පසු තිරිසනකු සේ හැසිරෙන ඔහු මාව අතින් පයින්ද තලා පෙලා දමයි. මේ නිසා දැඩි ලෙස කලකිරී සිටින මට සිය දිවි නසා ගන්නට පවා සිතෙයි. මා කළ යුත්තේ කුමක්ද?රසඳුන පාඨකයෙක්කාන්තා හිංසනය අද මුළු ලෝකයම ගිල දමනා යෝධයෙකු බඳුයි. ජනමාධ්‍ය තුළින් කොයිතරම් කෑගැසුවත් මෙහි අඩුවක් නම් දකින්න නැහැ. ගැහැනියකට තලන මිනිසා මා හඳුන්වන්නේ නරුමයකු හැටියටයි. මත්පැන් ටිකක් පාවිච්චි කළ පමණින්, අවදිවන යටි සිත කෙළින්ම යොමු වන්නේ තම බිරිය වෙතයි. ඇගේ අහිංසකකමින්, යටහත් පහත් භාවයෙන් ආසියානු ජාතික සැමියා උපරිම ප්‍රයෝජන ගන්නවා. නමුත් යුරෝපයේ මේ හිංසනය හුඟක් දුරට අඩුයි.එම රටේ ඇතිකර තිබෙන නීති රීති සම්පාදනය අනුව බිරියට තබා තම දරුවෙකුට වත් තලන්න – ඔහුගේ හෝ ඇගේ නිදහස ඇහිරෙන අයුරින් ක්‍රියා කරන්න තහනම්. නඩු මගින් දඬුවම් පැමිණවිය හැකි වරදක් ලෙස ඔවුන් මෙය හඳුන්වා තිබෙනවා.අපේ රටේ සමථ මණ්ඩල කියා සුළු ප්‍රශ්න විසඳන ආයතන හැම නගරයකම තිබෙනවා.පොලිසියට යනවාට වඩා මේ තුළින් බොහෝ ප්‍රශ්න විසඳා ගත හැකියි. නමුත් අපේ සමහර කාන්තාවන් මෙයින් ප්‍රයෝජන ගන්නේ නැහැ. ඉදිරිපත් වන්නේ නැහැ. තනිවම දුක් විඳිමින් ජීවිතය නීරස කරගන්නවා. තමන්ගේ නිදහස වෙනුවෙන් කතා කරන්න ඉදිරිපත් වන්නේත් නැහැ.සැමියාට හොඳින් පහදා දී විසඳා ගැනීමට අපහසු ගැටලුවක් නම් සමථ මණ්ඩලය ඔබේ ප්‍රශ්නයට උපකාර කරාවි.කාන්තා හිංසනය සඳහා අපේ රටේ ක්‍රියාත්මක වන නීති රීතිවල වෙනසක් ඇති කළ යුතුය යන අදහස අදටත් වඩා මතුවට වැඩි වශයෙන් දැනේවි.නිවෙස් තුළට වී තනිවම දුක් විඳින කාන්තාවන් වෙනුවෙන් මේ පිළිබඳ බලධාරීන්ගේ අවධානය යොමු වෙනු ඇතැයි මා සිතනවා.සැමියාගේ මවට තවමත් ඔහු කුඩා දරුවකු වගේමා විවාහ වී පදිංචියට පැමිණියේ මගේ සැමියගේ නිවෙසටය. එහි මගේ නැන්දම්මා ද වාසය කරයි. විවාහ වී පැමිණි දා පටන්ම නැන්දම්මා අපට මේ නිවෙසේ ස්වාධීනව ජීවත් වන්නට ඉඩ නොදෙයි. මට මගේ සැමියාගේ කටයුතු කරන්නට ද ඉඩ නොතබා ඇයම ඉදිරිපත් වී ඒවා කරයි. නැන්දම්මාට තවමත් ඇගේ පුතා කුඩා එකකු සේ සලකා සියලු දේ ඈ අතින්ම ඉටුකරයි. මේ ප්‍රශ්නය නිසා මම දැඩි පීඩාවකින් ජීවත් වන්නෙමි. උපදෙසක් දෙනු මැනවි.සීදුවේ නිල්මිණි රත්නායකඅපේ රටේ තිබෙන තවත් විසඳා ගැනීමට අසීරු දිනෙන් දින වර්ධනය වෙමින් පවතින ප්‍රශ්නයක්. මෙම නාටකයේ සැමියා, බිරිය, නැන්දම්මා යන චරිත ප්‍රධාන වෙනවා. දරුවන්, නෑයින්, මිතුරු මිතුරියන් අතුරු චරිතයි. තරුණ කාන්තාවන් විවාහ වී සැමියා සමඟ යුග දිවියට එළඹෙන්නේ ජීවිතයේ සතුට බෙදා හදා ගැනීමේ බලාපොරොත්තුවෙන්. ඒ සඳහා පසුබිම හා නිදහස ඔවුන් දෙදෙනාට ලබාදීමට දෙපාර්ශ්වයේම වැඩිහිටියන් ඉඩ සලසා දිය යුතුය.තමන්ටත් මෙවැනිම වූ කාලයක් තිබුණු බව සිහිපත් කරමින්, නව යුවළ වෙතින් සිදුවන කුඩා අත් වැරැදි, අමතකවීම්, අතපසුවීම්, කරුණාවෙන් බැහැර කිරීම හොඳය.බොහෝ සැමියන් විවාහයෙන් පසුවත් තම මුදල් හෝ වේතනය ගෙන ගොස් දෙන්නේ මවටය. මෙය බාර ගන්නා මව්වරු තම පුතාගේ විවාහයේ පැවැත්මට මූලික ප්‍රශ්නයක් එක් කරයි. විවාහයෙන් පසුව සැමියාගේ කෑම බීම, ඇඳුම් පැලඳුම් ආදී සියලු කටයුතු ගැන සොයා බැලීම බිරිය සතු වගකීමකි. මේ වගකීම බිරිය බාරගන්නේ සතුටිනි.මෙතෙක් කල් තම පුතාගේ අඩුවැඩිය සොයා බැලුව මව ඒ හැම දෙයක්ම ලේලියට බාර දීමට සැරසී සිටිය යුතුය. ප්‍රශ්න, ගැටුම්, හිත් තැවුල් ඇතිවන්නේ එසේ නොවූ විටය.දෑවැදි ප්‍රශ්නය අනෙක් කාරණයයි. සිය පුතාට යහපත් බිරියකට වඩා ධනවත් බිරියක් ලබාදීමේ ආසාවෙන් පෙළෙන වැඩිහිටියන් සිටියි. ලේලියගේ කිසියම් අඩුපාඩුවක් වේ නම් එය ඇයටම කරුණාවෙන් පහදා දීම විනා, එය කේලමක් හැටියට පුතාට පැවසීම හරි ක්‍රියාවක් නොවේ. මවගේ ආදිපත්‍ය නිවස තුළ තිබුණත් ලේලියකට එහි කිසියම් ප්‍රමාණයක ඉඩක් ලබාදිය යුතුය.ප්‍රමාණය ඉක්මවා මේ ඉඩ ලබා ගැනීමට උත්සාහ කරන ලේලිලාද අද සමාජයේ සිටිති. මෙයින් මව අසරණවේ. පුතා අහන්නේ ද බිරිය කියන දේය.අවට සිටින මිතුරු මිතුරියන්, නෑදෑයින් දෙන වැරැදි අවවාද තුළින් මේ කුඩා ප්‍රශ්න වැඩිදියුණු වේ. පවුල් ප්‍රශ්න ඇතිවීම ඉන්පසු වඩාත් බලපාන්නේ අහිංසක දූ දරුවන්ටය. සමාජය හා සමාජ ආශි‍්‍රය තේරුම් ගැනීමට නොහැකිකම නිසා සිදුවන ගැටලු තුළින් පවුලක සමගිය සමාදානය නැතිකර ගනියි.මා දකින හොඳම ක්‍රමය නම් විවාහයෙන් පසුව නව යුවළ වෙනම නිවසක හෝ මහගෙදර වෙනම කොටසක පදිංචි වීමයි.එවිට මව (නැන්දම්මා) දකින සමාජ ක්‍රමයත් - ලේලිය දකින සමාජ ක්‍රමයත් අතර වෙනස ගැටුමකට බල නොපාන අයුරින් විසඳා ගැනීමට හැකිවනු ඇත.මේ කාරණයේදි නැන්දම්මා - ලේලිය මෙන්ම සැමියා ද මෙම ගැටුම් හමුවේ මැදිහත් සිතින් සිටීම කාන්තා දෙපාර්ශවය නිහඬ කිරීමට එක් ඔසුවක් වනු ඇත.ඔබේ ගැටලුව ඇයට ලියන්න. ‘ශි‍්‍රයානිගෙන් සහනය’, ‘රසඳුන’, සිළුමිණ කර්තෘ මණ්ඩලය, ලේක්හවුස්, කොළඹ 10 ලිපිනයට.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=av1010317</link>
    <topic>‘ගැහැනු ළමයි’ ලස්සන කරන ගැහැනු ළමයි</topic>
    <author>හේමාලි</author>
    <content>‘ගැහැනු ළමයි’ ලස්සන කරන ගැහැනු ළමයි‘ගැහැනු ළමයි’ අධ්‍යක්ෂ දිලූක ප්‍රසාද්කරුණාසේන ජයලත් ලියූ ගැහැනු ළමයි’ නවකතාව අදත් අපි රස විඳින්නේ හිතේ උපදින අමුතු නැවුම් ආස්වාදයකින්. ඒ තරමටම කාලයත් සමඟ වියැකී නොයන රසයක් මේ සාහිත්‍ය නිර්මාණයේ තිබෙනවා. ඉන් නිර්මාණය වුණු ‘ගැහැනු ළමයි’ චිත්‍රපටයට හා ටෙලි නාට්‍යයටත් එවකට ලැබුණේ නොමඳ පේ‍්‍රක්ෂක ප්‍රශංසාවක්. වසර ගණනාවකට පසු ජයලත් ශූරීන්ගේ ‘ගැහැනු ළමයි’, ‘පිරුණු හදක්’ හා ‘හතුරු හිතක්’ යන නවකතා ත්‍රිත්වයම එක්කොට තැනුණු ‘ගැහැනු ළමයි’ ටෙලි නාට්‍යය සිරස රූපවාහිනිය ඔස්සේ විකාශය වෙනවා.පෙර අප හඳුනන අපේ හිතට සමීප වූ ගැහැනු ළමයි හි කුසුම්, පද්මිණි, අනුලා, සෝමා ආදි වූ චරිත සඳහා නවක මුහුණු රැසක් පුංචි තිරයට සිරස ඔස්සේ කැඳවාගෙන එනවා. මෙවර අපේ අවධානය යොමු වූයේ ‘ගැහැනු ළමයි’ හි රඟන මේ අලුත් ගැහැනු ළමයින් වෙතය.ගැහැනු ළමයි හි ප්‍රධාන චරිතය ‘කුසුම්’ ලෙසින් රංගනයට එක්වෙන ඇය නිරුක්ෂි ප්‍රනාන්දුය. නිරුක්ෂි ඉස් ඉස්සරලාම රංගනයට එක් වී ඇත්තේ වසන්ති චතුරානි ගේ ‘සද්ගුණාකාරය’ ටෙලි නාට්‍යයේ. ඇගේ බාලවිය සහ තරුණවිය නිරූපණය කිරීම සඳහාය.“මගේ ගම ගල්කිස්ස. මම ඉගෙන ගත්තේ ගල්කිස්ස බෞද්ධ බාලිකා විද්‍යාලයේ. අ.පො.ස. උසස් පෙළ කරලා විශ්ව විද්‍යාලයට යන්නට ලකුණු මදිවුණ නිසා පරිගණක අංශයට යොමු වෙලා පෞද්ගලික ආයතනයක විධායක ශ්‍රේණියේ රැකියාවක් කළා. ඒ ඉන්න අතරතුරදි තමයි පුවත්පතක දැන්වීමක් දැක්කේ වසන්ති චතුරානිගේ ටෙලි නාට්‍යයට කෙනෙක් හොයනවා කියලා.ඒකට අයදුම් කරලා, සම්මුඛ පරීක්ෂණයට ගිහින් තමයි මම මේ ක්ෂේත්‍රයට ආවේ. මගේ පවුලේ ඉන්නේ අම්මයි තාත්තයි නංගිලා තුන්දෙනයි. ඒ හැම දෙනෙක්ම මගේ මේ ගමනට සහයෝගය දැක්වූවා.දැන් මම විවාහකයි. විවාහ වෙලා ඉන්නෙත් කලාවට සම්බන්ධ කෙනෙක් සමඟ. ඔහු කැමරා ශිල්පියෙක් වන ජනක මාපිටියයයි. දැන් මගේ කලා ජීවිතේටම ලොකු සහයෝගයක් ඔහු ගෙන් ලැබෙනවා.මෙවර රාජ්‍ය ටෙලි සම්මාන උළෙලින් මම රඟපෑ ‘සද්ගුණාකාරය’ ටෙලි නාට්‍යය සඳහා කුසලතා සම්මානයක් ලැබුණා. මගේ දෙවැනි ටෙලි නාට්‍යය වුණේ ප්‍රදීප් ධර්මදාසගේ ‘ඇහිපිල්ලක් යට’. ‘ගැහැනු ළමයි’ තමයි තුන්වෙනි ටෙලි නාට්‍යය.කුසුම් ගේ චරිතය රඟපාන්න පෙර ‘ගැහැනු ළමයි’ චිත්‍රපටය මම නරඹලා තිබුණා. ඊට පස්සෙ නවකතා පොත් තුනම කියෙව්වා. ඊට අමතරව ‘කුසුම්’ ගේ චරිතය මට අභියෝගයක් නොවන්න මගේ පවුල් පසුබිමත් බලපෑවා.මමත් පවුලේ වැඩිමලා. මටත් ඉන්නේ නංගිලා තුන්දෙනෙක්. අක්ක කෙනෙක් විදියට ලැබෙන අත්දැකීම්, අභියෝග මගේ සැබෑ ජීවිතේ මටත් තිබුණා.ඒ කුසුම් ගේ කතාව. මීළඟට අපට හමු වෙන්නේ කුසුම් ගේ ආදරය දිනාගන්න නිමල් හතුරුසිංහ විවාහයකින් හිමිකර ගන්නා පද්මිණි සේනාරත්නයි. පද්මිණි පුංචි තිරය මත මවන ඈ සංජු රොඩ්රිගුය.සංජු මුලින්ම කලා ක්ෂේත්‍රයට පැමිණ ඇත්තේ නිවේදිකාවක් වශයෙනි. කලක් ඇය ක ටථ හි සහ මැක්ස් රූපවාහිනියේ වැඩ සටහන් ඉදිරිපත් කරන්නියක් වශයෙන් කටයුතු කළාය.“ඇත්තටම මම නිවේදිකාවක් වෙලා ඉන්න කාලෙත් ගොඩාක් ආරාධනා ආවා රඟපාන්න. නමුත් මම හිතා ගෙන හිටියේ කවදාවත් රඟපාන්නේ නෑ කියලා. නමුත් ‘ගැහැනු ළමයි’ ටෙලි නාට්‍යයේ පද්මිණි ගේ චරිතය කරන්න ආරාධනාව ලැබුණාම මට හිතුණා කරන්න ඕන කියලා.මීට කලින් නිර්මාණ මම කවදාවත් දැකලා නැහැ. පස්සෙ පොත් තුනම හොයාගෙන කියෙව්වා.මගේ ගම පාණදුර. අගමැති බාලිකා විද්‍යාලයේ තමයි මම ඉගෙන ගත්තේ. අ. පො. ස. උසස් පෙළ කරලා තමයි මම නිවේදිකාවක් විදියට සම්බන්ධ වුණේ. ‘ගැහැනු ළමයි’ ගෙන් පස්සෙ තවත් ටෙලි නාට්‍ය කිහිපයක්ම මට ලැබුණා.‘වහින්න මුතු වැස්සක්’ මේ දිනවල විකාශය වෙනවා.තවත් ටෙලි නාට්‍ය තුනක රූගත කිරීම් මේ දිනවල සිදු වෙනවා. පසුගියදා ප්‍රගීත් රත්නායක අධ්‍යක්ෂණය කළ ‘ආදරෙයි මං ආදරෙයි’ චිත්‍රපටයටත් සම්බන්ධ වුණා.‘ගැහැනු ළමයි’ හි කුසුම් ගේ පවුලේ අනෙක් සහෝදරියන් දෙදෙනාත් ඔබට මතක ඇති. අපි ඔබට මෙවර හඳුන්වා දෙන්නේ කුසුම් ගේ දෙවැනි නැගණිය වන ‘අනුලා’ ට ජීවය දෙන ලක්මිණි ජයරත්නය.ලක්මිණි නුවරඑළියේ ඉපිද නුවරඑළියේ රිපබ්ලිකන් ජාත්‍යන්තර පාසලින් අධ්‍යාපනය ලැබුවාය. උසස් පෙළ කලා විෂයයන්ගෙන් සමත් වීමෙන් පසු 2006 වසරේ මිස් ශ්‍රී ලංකා තරගය සඳහා වන තරගාවලියකට සම්බන්ධ වූවාය.මේ තරගාවලියේදී මම අවසන් පස්දෙනා අතරට එක් වුණා. ඒ අවස්ථාවේදී මාව දැකලා එකල විකාශය වූ ‘වසූදා’ ටෙලි නාට්‍යයේ රංගනයට මට ආරාධනාවක් ලැබුණා. වසූදා හි ‘රෝෂිනි’ තමයි මම රඟපෑව මුල්ම චරිතය. ඊට පස්සෙ මම සුසිල නිෂ්පාදන දෙකකට සම්බන්ධ වුණා. එකක් රෙජිනෝල්ඩ් ජයමාන්න අධ්‍යක්ෂණය කළ ‘නිල් අහස වගේ’. අනිත් එක ‘පේ‍්‍රමය ලදෙමි සොයා’, ඒක තවම විකාශය වුණේ නෑ. ඒ අතරම ‘පිංගල දනව්ව‘ ටෙලි නාට්‍යයටත් සම්බන්ධ වුණා.මගේ පවුලේ බාලයා මම. මට ඉන්නේ අයියලා දෙන්නෙක් විතරයි. දෙන්නම වතු පාලකවරුන්. තාත්තා තේ වත්තක ෆැක්ටරි ඔෆිසර් කෙනෙක්. අම්ම තමයි මාත් එක්ක මගේ තනි නොතනියට එන්නේ.‘ගැහැනු ළමයි’ හි අනුලා ගේ චරිතය ගැමි චරිතයක්. ඒ වගේම ටිකක් විප්ලවීය අදහස් දරන චරිතයක්.ඉතින් මේ චරිතය ගොඩනඟන්න අධ්‍යක්ෂවරයා ඇතුළු සෙට් එකේ හැම දෙනාම මට ලොකු සහයෝගයක් ලබා දුන්නා. නිර්මාණය එක්ක ඉදිරියට යන්න තමයි බලාපොරොත්තු වෙන්නේ.හේමාලිඡායාරූප - දුෂ්මන්ත මායාදුන්නේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=av1010318</link>
    <topic>මුදල් කිසිවිට නිදන්නේ නැත WALL STREET; Money Never Sleep</topic>
    <author>කුමාර සිරිවර්ධන</author>
    <content>මුදල් කිසිවිට නිදන්නේ නැත WALL STREET; Money Never Sleepවතාවක් හොඳම අධ්‍යක්ෂවරයා ලෙස ඇකඩමි සම්මාන දිනූ ඔලිවර් ස්ටෝන් ගේ අලුත්ම චිත්‍රපටය ’වෝල් ස්ට්‍රීට් – මනි නෙවර් ස්ලීප්ස්’ මේ වන විට ලොව පුරා තිරගත වෙමින් තිබේ. ‘ප්ලැටූන් (1986) සහ ‘බෝර්න් ඔන් ද ෆෝන් ඔෆ් ජුලයි’ (1989) යන චිත්‍රපට සඳහා ඇකඩමි සම්මාන දිනාගත් ඔලිවර් අතින් ‘සැල්වදෝර්’, ‘ජේඑෆ්කේ’, ‘නැචුරල් බෝර්න් කිලර්ස්’ හා ‘වර්ල්ඩ් ටේ‍්‍රඩ් සෙන්ටර්’ වැනි විචාරක හා ප්‍රේක්ෂක අවධානය දිනාගත් චිත්‍රපට ද නිර්මාණය වී තිබේ.’වෝල් ස්ට්‍රීට්; මනි නෙවර් ස්ලීප්ස්’ එළි දකින්නේ මෙයට වසර 23කට පෙර ඔහු අතින් නිමැවුණු චිත්‍රපටයක දිගුවක් ලෙසිනි. තමාගේම චිත්‍රපටයක දිගුවක් ඔලිවර් ස්ටෝන් මෙසේ නිමවා ඇත්තේ පළමු වතාවටය. 1987 වසරේදී ‘වෝල් ස්ට්‍රීට්’ චිත්‍රපටය තිරගත වූ අතර එහි මයිකල් ඩග්ලස්, මාටින් ෂීන්, චාලි ෂීන් ඇතුළු ප්‍රකට හොලිවුඩ් නළු නිළියන් රැසක් රඟපෑහ.ඉන් කියැවුණේ ධනකුවේරයකු වීමේ නොතිත් ආශාවෙන් පෙළෙන ගෝර්ඩ්න් ගෙෆේ නමැති පුද්ගලයා පිළිබඳ පුවතකි. අවසානයේ ගෙෆේ බන්ධනාගාරගත වන්නේ මූල්‍ය වංචාවක් නිසාවෙනි. එහි දිගුව වන ‘වෝල් ස්ට්‍රීට්; මනි නෙවර් ස්ලීප්ස්’ ඇරඹෙන්නේ වසර අටකට පසු ගෝර්ඩන් ගෙෆේ බන්ධනාගාරයෙන් නිදහස් වීමත් සමඟිනි.ඔහු එසේ නිදහස් වන්නේ 2001 වසරේදීය. 2008 වන විට ඔහු ගත්කතුවරයකු හා ප්‍රකට දේශකයකු බවට පත්ව සිටියි. ඔහු හා අමනාපව සිටින ඔහුගේ දියණිය විනී ගෙෆෝ ගේ පෙම්වතා ජේකබ් ජේක් මුවර් ද ව්‍යාපාරිකයෙකි. විනී තම පියා ඇසුරු නොකළ ද ජේකබ් ගෙෆේ සමඟ එක්ව ව්‍යාපාරික කටයුතුවල නියැලෙයි. බන්ධනාගාරගතවීමට පෙර තමා විනී ගේ නමින් ස්විස් බැංකුවක ඩොලර් මිලියන 100ක් තැන්පත් කළ බවද එය විනී නොදන්නා නමුත් ඒ මුදල් ලබාගත හැක්කේ ඇයට පමණක් බවද ගෙෆේ ජේකබ්ට හෙළි කරයි.ජේකබ් හා විනී ස්විට්සර්ලන්තයට ගොස් එම මුදල් රැගෙන ඇමෙරිකාවට පැමිණීමෙන් අනතුරුව ඇගේ පියා ගෝර්ඩන් ගෙෆේම එම මුදල් තම දියණිය වෙතින් සොරාගෙන ඇමෙරිකාවෙන් පලා යයි. ගෙෆේ තවදුරටත් පෙළෙන්නේ ධනකුවේරයකු වීමේ නොතිත් ආසාවෙනි.ඔහුට එම ආසාව සපුරාගත හැකිවේද? එම මුදල් සොරකම නිසාම භේද ධන්න වන පෙම් යුවළ ජේකබ් හා විනී යළි එක් වේවිද? විනී ජේකබ් නිසා ලබන දරුවාගේ සීයා ලෙස ගෝර්ඩන් ගෙෆේට යළි සිය දියණිය වෙත ළං වීමට අවසර ලැබේවිද?1987 තිරගත වූ ‘වෝල් ස්ට්‍රීට්’ පළමු චිත්‍රපටයේ ගෙෆේ ලෙස රඟපෑ මයිකල් ඩග්ලස් එම චරිත නිරූපණය වෙනුවෙන් ඒ වසරේ හොඳම නළුවා ලෙස ඇකඩමි සම්මානයෙන් ද, පිදුම් ලැබුවේය. එම චිත්‍රපටයේ දිගුව ‘මනි නෙවර් ස්ලීප්ස්’ හි ගෙෆේ ලෙස රඟපාන්නේ ද මයිකල් ඩග්ලස්මය. ඔහුගේ දියණිය විනී ගෙෆේ ලෙස කේරි මුලිගන් ද ඇගේ පෙම්වතා ජේකබ් ‘ජේ’ක්’ මුවර් ලෙස ෂියා ලා බියොෆ් ද රඟපාන මෙම චිත්‍රපටය පසුගිය සැප්තැම්බර් 24 දා ලොව පුරා තිරගත වීම ඇරඹූ අතර මේ වන විට ඉතා හොඳ ප්‍රේක්ෂක ප්‍රතිචාර ලබමින් ප්‍රදර්ශනය වෙමින් තිබේ.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=av1010319</link>
    <topic>දිව්වොත් අපි ගොඩ නැත්නම් කොට උඩ</topic>
    <author>තාරක වික්‍රමසේකර</author>
    <content>දිව්වොත් අපි ගොඩ නැත්නම් කොට උඩඋඩරට මැණිකේ’ දුම්රිය ධාවනය ඇරැඹුවේ 1956 වසරේදී ය. එම දුම්රිය ධාවනයට මුල පිරුණේ 1954 මෙරටට ලැබුණු විශේෂිත වූ දුම්රිය එන්ජින් නිසා ය. එන්ජිම හරියට තිබුණොත් ගමන යා හැකි ය. නැත්නම් අතරමඟ හෙවත් කොට උඩය. මේ නිසා දුම්රියක ධාවනයෙන් වැඩි බරක් පැටවී ඇත්තේ දුම්රිය එන්ජිමට ය. එන්ජිමක ඇති වැදගත්කම මෙයින් හොඳින් කැපී පෙනේ.1954 වසරේ ‘කොළඹ ක්‍රමය’ යටතේ කැනඩාවෙන් මෙරටට ආනයනය කරන ලද M - 2 පන්තියට අයත් දුම්රිය එන්ජින් අදත් මෙරට දුම්රිය සේවාවේ විශාල බරක් අදිමින් සිටී. වසර 56 ක කාලයක් තිස්සේ මෙරට සියලුම දුම්රිය මාර්ගවලට තම සේවාව සැපයූ මේ කැනේඩියානු දුම්රිය එන්ජින් දිගින් අඩි 43 ක් වන අතර බර ටොන් 79 කි.අශ්ව බල 1425 ක ධාරිතාවකින් යුත් එන්ජින් 14 ක් 1954 වසරේ සිට වරින් වර මෙරටට ආනයනය කරන ලදී. අංක ‘569’ පළමු එන්ජිම මෙරටට ආනයනය කෙළේ 1954 වසරේ දෙසැම්බර් 10 වැනිදා ය. 570 දෙවැනි එන්ජිම දෙසැම්බර් 30 දින ආනයනය කරන ලදී. පසුව 1956 වසරේ M 2 - ඒ පන්තියට අයත් දුම්රිය එන්ජින් 3 ක් ආනයනය කරන ලදී. (අංක 591, 592 හා 593) ඉන් අංක 591 එන්ජිම 2004 දෙසැම්බර් 26 වැනිදා සුනාමියට හසුවූයේ කොළඹ සිට මාතර බලා ගමන් කරමින් සිටියදී ය.එහෙත් එම එන්ජින්වල අවශ්‍යතාව තේරුම් ගත් දුම්රිය දෙපාර්තමේන්තුව වසර 4ක උත්සාහයෙන් එම එන්ජිම පෙර තත්ත්වයට ම යළි සකස් කර ගත්තේ ය.M 2 - B පන්තියට අයත් අංක 594 හා 595 දුම්රිය එන්ජින් දෙක 1958 වසරේදී ආනයනය කරන ලදී. 1961 වසරේදීර් M 2 - C පන්තියට අයත් දුම්රිය එන්ජින් දෙකක් මෙරටට ගෙන්වන ලද්දේ බදුල්ල බලා දුම්රිය ගෙන යාමට හැකිවන පරිදි රෝද යුගල සකස් කරමිනි. එදා සිට අද දක්වා එම එන්ජින් දෙක ම බදුල්ල සහ කොළඹ කොටුව අතර ‘පොඩි මැණිකේ’, ‘උඩරට මැණිකේ’ ඇතුළු සියලු දුම්රියයන්ට සේවා සැපයීය.1966 වසරේදී 628 හා 629 එන්ජින් දෙක මෙරටට ආනයනය කෙළේ M 2 - D පන්තියට අයත් එන්ජින් ලෙසිනි. එම එන්ජින් දෙක ආනයනය කළ දා සිට ම ගාල්ල/ පුත්තලම/ ගාල්ල හා කන්කසන්තුය/ ගාල්ල/ කන්කසන්තුරය අතර සිමෙන්ති ප්‍රවාහනයට යොදා ගැනිණි. අනෙකුත් සියලු එන්ජින්වල කැනඩාවේ ස්ථානයන්හි (Ontario, Manitoba) නාමයන් සඳහන් වුවත් මේ එන්ජින් දෙකෙහි ‘ගාල්ල’ හා ‘කන්කසන්තුරේ’ යනුවෙන් නම් කර ඇත.මෙරට ඕනෑම දේශගුණයකට ඔරොත්තු දෙන පරිදි සකස් කර ඇති මේ දුම්රිය එන්ජින් මෙරට දුම්රිය පද්ධතියේ හදවත බඳු විය. අදත් බොහෝ දුරට මේ එන්ජින් නොවන්නට මඟී ජනයාට විශාල ගැටලුවලට මුහුණ පාන්නට සිදු වනු ඇත.M - 2 පන්තියේ දුම්රිය එන්ජින් 14 ක් මෙරටට ආනයනය කෙරුණ අතර අද ඉන් 13 ක් ම ඉතා හොඳින් ධාවනයේ යෙදේ. එක් එන්ජිමක් ත්‍රස්තවාදීන්ගේ බිම් බෝම්බයකට හසුවිය. ඒ 1984 මැයි 14 වැනිදා ත්‍රිකුණාමලය මාර්ගයේ මොල්ලිපොතානේ දී ය. 1986.02.18 දින අංක 571 M - 2 පන්තියට අයත් එම දුම්රිය එන්ජිම ධාවනයෙන් ඉවත් කිරීමට දුම්රිය සේවයට සිදුවූයේ බිම් බෝම්බයේ ආදීනවය නිසා ය.ත්‍රස්තවාදීන්ගේ ක්‍රියා නිසා දුම්රිය තවත් එන්ජිමක් වසර 10 ක පමණ කාලයක් අහිමි විය. අංක 570  (Alberta) එන්ජිම 1989 දී යාපනයේදී නැවත කොළඹට ඒමට නොහැකි පරිදි සිරවිය. පසුව හමුදාවේ සහායෙන් එහි රෝද රේල් පීල්ලකට වැද්දුම් කර එය 1998 වසර දක්වාම යාපනයේ සුරක්ෂිතව තබන ලදී. 1998 දී නැව් මඟින් එම එන්ජිම කොළඹට ගෙන්වා ගෙන ධාවනයට යෙදවූයේ ය.M - 2 පවුලේ වැඩිමල් සොහොයුරෙක්, අංක 626 (Montreal) එන්ජිමධාවනාගාර ප්‍රධාන ෆෝමන් එච්.එල්.ආර්. ෆොන්සේකා මහතා දුම්රිය එන්ජිම හැසුරවීම ගැන විස්තර කරයිමෙරට ධාවනය වන (වාෂ්ප එන්ජින් හැර) ඉපැරැණිම එන්ජින් වර්ගය වන කැනඩාවේ ජෙනරල් මෝටර්ස් සමාගමෙන් ආනයනය කරන ලද මේ M - 2 පන්තියේ දුම්රිය එන්ජින් තවත් වසර 50 ක් පමණ ධාවනය කළ හැකි වනු ඇතැයි ද ශ්‍රී ලංකා දුම්රිය සේවයේ දෙමටගොඩ දුම්රිය ධාවනාගාරයේ ප්‍රධාන ෆෝමන් එච්.එල්.ආර්. ෆොන්සේකා මහතා කියයි.වසර 50 කට පෙර ගෙන්වන ලද මෙහි මුල් එන්ජිමම තවමත් ඉතා හොඳම තත්ත්වයෙන් පැවතීම ගැන අපට සතුටු විය හැකි ය. සැතපුම් ලක්ෂ 33 කට අධික ප්‍රමාණයක් මේ එක් එන්ජිමක් මේ වනවිට ධාවනය කර තිබීම ප්‍රශංසනීය වේ. එය ලංකාවේ එන්ජිමක් ධාවනය කරන ලද වැඩිම දුර ප්‍රමාණය බව ෆොන්සේකා මහතා පවසයි.සාමාන්‍ය දුම්රිය එන්ජිමක අද මිල මිලියන 300 ක් 400 ක් පමණ වේ. එහෙයින් මෙවන් සුපිරි සම්පත් කෙරෙහි අපගේ අවධානය වැඩියෙන් යොමු විය යුතු ය. එය රැක ගත යුතු ය.පෙර සඳහන් කළ පරිදි උඩරට මැණිකේ, පොඩි මැණිකේ දුම්රියයන්ගේ හදවත බඳු මේ කැනේඩියානු එන්ජින් මහලු වී නැති බව දුම්රිය ඉංජිනේරුවන්ගේ මතයයි.ධාවනාගාර ප්‍රධාන ෆෝමන් ෆොන්සේකා මහතා පවසන්නේ ද උඩරට දුම්රිය ධාවනය නිසි අයුරින් පවත්වා ගැනීමට මේ එන්ජින් හොඳ තත්ත්වයේ තිබිය යුතු බව යි. එසේ ම හොඳ දායකත්වයක් ලැබෙන බව ද ඔහු කියයි.විශේෂයෙන් ම අංක 626 - 627 දුම්රිය එන්ජින් නිෂ්පාදනයේදීම රියදුරාට වැඩි ආරක්ෂාවක් සැලසෙන පරිදි එය ධාවනයේදී දිගින් වැඩි කොටස ඉදිරියට නෙරා යන ලෙස සකස් කර ඇත.කඳුකර ධාවනයේදී එය රියැදුරුටත් රියැදුරු සහායකයාටත් වැඩි ආරක්ෂාවක් සපයයි. මේ එන්ජින් දෙක උඩරට සඳහා ම සැම විටම වෙන් කර තබන අතර ඒවා වෙනත් මාර්ගවලට නොයොදන්නේ උඩරට මාර්ගයන්ගේ සේවය වඩා හොඳින් පවත්වාගෙන යාමට අවශ්‍ය නිසා බවද ෆොන්සේකා මහතා පවසයි.උඩරට මාර්ගයේ ධාවනයට සුදුසු 626 එන්ජිමේ  ද්විත්ව රෝද යුගලමේ එන්ජින්වලට විවේකයක් ලැබෙන්නේ ඉතාම කලාතුරකිනි. මෙරටට පැමිණි දා සිටම ලෙඩක් වැළඳුණු විට හැරෙන්නට අනෙක් සියලු අවස්ථාවන්හි තම උපරිම ශක්තීන් යොදා සේවා සලසන්නට මේ කැනේඩියානු දුම්රිය එන්ජින් කටයුතු කළේ ය.මෙරට ආර්ථිකය සවිමත් කිරීමට මඟී ජනයාගේ ගමන් පහසුව පිණිසත් එමෙන් ම භාණ්ඩ ප්‍රවාහනයට විශේෂයෙන් සිමෙන්ති ප්‍රවාහනයටත් මේ එන්ජින් දැක්වූ දායකත්වය සුළු පටු නොවේ.“උඩරට මැණිකෙට පටකුඩ දෙක දෙක’ කියන්නාක් මෙන් ම උඩරට මැණිකේ හා සබැඳිව පවතින්නේ මේ කැනේඩියානු දුම්රිය එන්ජින් බවත් අප සිත්හි තබා ගත යුතු ය. දෙපහර දහන (TWO STROKE) දුම්රිය එන්ජිමක් ලෙසින් දුම්රියට ඉන්ධන පවා ඉතිරි කර දෙමින් මේ එන්ජින් සලසන්නේ වැදගත් වූ සේවයකි.බොහෝ දෙනකු නොදන්නවා වුව ද මේ දුම්රිය එන්ජින් මඟින් අද නොසැලෙන සේවයක් සපයන්නේ උඩරට මැණිකේ පොඩි මැණිකේ දුම්රියන්ට පමණක් නොවේ.උදේ සවස කාර්යාල මඟීන්ටත් මේ එන්ජින් අද වයසට ගියත් නොසැලෙන ශක්තියක් වී ඇත. ‘මට මහලු වයසේ - හැකිය බර ඇඳුම පෙරසේ’ කියන්නාක් මෙන් දුම්රියේ සිටින මේ පතාක යෝධයන් පිරිස රැක ගැනීම පිණිස දුම්රිය දෙපාර්තමේන්තුව මෙන් ම මඟී ජනතාවත් ඇතුළු සියලු පිරිස් සිත්හි තබා ගත යුතු ය.තාරක වික්‍රමසේකරසේයාරූ - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=av10103110</link>
    <topic>‘රසඳුන’සහ අපේ දැක්ම</topic>
    <author>සුනිල් මිහිඳුකුල</author>
    <content>‘රසඳුන’සහ අපේ දැක්ම‘සිළුමිණ’ ‘රසඳුන’ අතිරේකය ලබන මස 3 වැනි දින තම 14 වැනි උපන් දිනය සමරයි. ‘රසඳුන’ මංගල කලාපය එළි දුටුවේ 1996 නොවැම්බර් මස 03 වැනි දිනය.සමකාලීන පුවත්පත් කලාව තුළ ඉරිදා පුවත්පතකින් ටැබ්ලොයිඩ් අතිරේකයක් නිකුත් කිරීමේ ගෞරවය ‘ඉරිදා ලක්බිම’ පුවත්පතට හිමි විය යුතුයැයි සිතමි. ඒ ‘රිද්ම’ අතිරේකයයි. මේ සංකල්පය ‘ඉරිදා ලක්බිම’ සමාරම්භක කර්තෘ වූ ජ්‍යෙෂ්ඨ මාධ්‍යවේදී බන්දුල පද්මකුමාර මහතාණන් ගේය.ඉනික්බිතිව ‘සිළුමිණ’ ප්‍රමුඛ සෑම ඉරිදා පුවත්පතක්ම එය අනුගමනය කිරීමට පටන්ගත්තේය. ඉන් ප්‍රත්‍යක්ෂ වන්නේ එම සංකල්පයේ පැවතියා වූ සාර්ථකත්වයයි. ‘රසඳුන’ සැකසීමේදී ද ලේක්හවුස් ආයතනයේ සභාපති වශයෙන් මෙන්ම ජ්‍යෙෂ්ඨ මාධ්‍යවේදියකු වශයෙන් ද බන්දුල පද්මකුමාර මහතා වෙතින් අපට ලැබෙන ගුරුපදේශකත්වය අතිමහත් බව ප්‍රණාම පූර්වකව සඳහන් කළ යුත්තකි.‘රසඳුන’ ආරම්භක කර්තෘවරයා වූයේ කවියකු, ගීත රචකයකු වශයෙන් ද ප්‍රකට ව සිටි ප්‍රවීණ පුවත්පත් කලාවේදී ධර්මසිරි ගමගේ මහතාණන් ය. ගමගේ මහතාගෙන් ඉනික්බිතිව තවත් ප්‍රවීණ පුවත්පත් කලාවේදියකු වන රෝහණ වෙත්තසිංහ ‘රසඳුන’ සංස්කාරක වශයෙන් කටයුතු කළේය.‘රසඳුන’ට 14 වසරක් සපිරෙන මේ සුවිශේෂ අවස්ථාවේ ‘රසඳුන’ තුන්වැනි සංස්කාරක වශයෙන් කිසියම් සටහනක් තැබීම මගේ යුතුකමකැයි සිතමි.‘රසඳුන’ ඊටම හිමි අනන්‍යතාවයකින් යුක්තව පවත්වාගෙන යන පුවත් අතිරේකයකි. අපට තවත් ‘මීවිතක්’ හෝ ‘සදැල්ලක්’ හෝ ‘රිද්ම’ යක් හෝ වීමට අවශ්‍ය නැත. අපේම ස්වාධීන මඟක් සඳහා එහි ආරම්භක කර්තෘවර ගමගේ මහතාණන් විසින්ම අපට පූර්වාදර්ශ සපයා දෙනු ලැබ ඇත. ‘රසඳුන’ සිනමා පුවත්පතක් හෝ වෙනත් කලා පුවත්පතක් නොවේ. (අප ආයතනයෙන් සිනමා පුවත්පතක් සතිපතා පළ වෙයි. ඒ කීර්තිමත් පුවත්පතක් වන ‘සරසවිය’යි.)‘රසඳුන’ පුවත්පතේ මූලික පරමාර්ථය අපේ පාඨකයන්ට සති අන්තය තුළ කියවීමට හරවත් යමක් ලබාදීමය. ‘රසඳුන’ බැලීමට නොව කියැවීමට පළ කෙරෙන පත්‍රයක් බව අවධාරණයෙන්ම පැවසුව මනාය.‘රසඳුන’ ජනපි‍්‍රය සංස්කෘතිය පිළිගන්නාමුත් ආනන්දයෙන් පටන්ගෙන හුදෙක්ම ආනන්දයෙන්ම කෙළවර වන මුග්ධ පුවත්පත් කලාවක් වෙනුවෙන් පෙනී නොසිටියි. අප එක්තරා අවස්ථාවක ආචාර්ය තිස්ස අබේසේකරයන්ගේ පළමු ගුණානුස්මරණය නිමිත්තෙන් පිටු හතරක් වෙන් කළේ ද පුවත්පත් කලාවේදී ආනන්දය මෙන්ම ප්‍රඥාව ද අප එකසේ වැදගත් කොට සලකන බැවිනි.ඇතැම් කලාපවල ‘රසඳුන’ සාහිත්‍යයට බර යැයි චෝදනා නැඟේ. එහෙත් ආරම්භයේ සිටම ‘රසඳුන’ට කිසියම් සාහිත්‍යය මුහුණුවරක් තිබිණි. ප්‍රවීණ ලේඛක දෙනගම සිරිවර්ධන ලියු සාහිත්‍යධරයන් පිළිබඳ ලිපි පෙළ පාඨක ඔබ මතකයෙන් තවමත් ගිලිහී ගොස් නැතැයි සිතමි.‘රසඳුන’ සැම විටම වැඩි අවධානයක් යොමු කරන්නේ මානව සංවේදනා පූර්වක විශේෂාංග (HUMAN INTEREST STORIES) කෙරෙහිය. එහිදී කලා ක්ෂේත්‍රය ද කිසියම් ප්‍රමාණයකින් ආවරණය වීම වැළැක්විය නොහැකිය.‘රසඳුන’ සංස්කරණයේදී ‘සිළුමිණ’ ප්‍රධාන කර්තෘවර ප්‍රවීණ පුවත්පත් කලාවේදී හා කෘතහස්ත සාහිත්‍යවේදී කරුණාදාස සූරියආරච්චි මහතාණන්ගෙන් (කසුරි මහත්තයාගෙන්) ලැබෙන උපදේශකත්වය ද බුහුමන් පෙරදැරිව සඳහන් කළ මනාය. කිසිවකුගේ බලපෑමකට යටත් නොවී අදීනව පුවත්පත් කලාවක් පවත්වාගෙන යෑමට ‘සිළුමිණ’ කර්තෘ මණ්ඩලය තුළ අපට ලැබී ඇති යෝධ ශක්තිය, අනුබලය ‘කසුරි’ මහත්තයා ය.මෑතදි වූ එක් සිද්ධියක් මට මෙහිලා සිහිපත් වෙයි. ප්‍රකට ගායකයෙකුට ‘රසඳුනේ’ මැද පිටුවක ලිපියක් පළ කරවා ගැනීමට වුවමනා විය. ඔහු මා ඇමතුවේ ය.“මොකද කියන්නේ, මම ඉහළින් එන්න ද?”මේ ගායකයා එක්තරා අමාත්‍යංශ ලේකම්වරයකුගේ සමීපතමයකු බව මම දැන සිටියෙමි. කෙසේ වෙතත් මම මේ සිද්ධිය කසුරි මහත්තයාට සැළකර සිටියෙමි. ඔහු ගත් කටටම පැවසුවේ“එයාට එහෙනම් ඉස්සරහට නිවුස් එකක් දාගන්නත් ඉහළින්ම එන්න කියන්න. සුනිල් කැමැති ප්‍රමාණයකට ලිපිය දාන්න.” කියාය.මා අදාළ ලිපිය මැද පිටුවේ පළ කළේ කොලම් හතරක ප්‍රමාණයකින් යුක්තව පමණි.‘රසඳුන’ අතිරේකයේ කිසියම් සාර්ථකත්වයක් වේ නම් ඉන් සැලකිය යුතු ප්‍රමාණයක් ‘රසඳුන’ සංස්කාරක මණ්ඩලයේ සාමාජිකයන්ගේ කැපවීම ද මූලික කොටගත් සහයෝගය මත රඳා පවතින බව ඔවුන්ට කෘතඥතා පූර්වකව පැවැසිය යුතුය. වෙනත් අංශයන්හි දැක්ක නොහැකි මනා එකමුතුකමක්, ළබැදි මිතුරු බවක් අප සතුව ඇති බවද කියා සිටින්නේ ආඩම්බරයෙනි.අවසාන වශයෙන් පෞද්ගලික යමක් සඳහන් කොට මම මේ සටහන හමාර කරමි. මීට 14 වසරකට ඉහත ‘රසඳුන’ මංගල කලාපයේ සිටම විශේෂාංග ලේඛකයකු වශයෙන් දායක වූ මා පසු කලෙක ‘රසඳුන’ තුන්වැනි සංස්කාරක වෙතැයි මම කිසිසේත්ම නො සිතීමි. එහෙත් එය එසේ සිදුවී ඇත. විශේෂාංග ලේඛකයකු වශයෙන් මෙන්ම සංස්කාරකවරයකු වශයෙන් ද කවදත් මගේ අරමුණ වූයේ පාඨකයන්ගේ ආනන්දය මෙන්ම ප්‍රඥාව ද වඩවන යමක් ඔවුන්ට ලබාදීමය. ‘රසඳුන’ අතිරේකයෙන් අද එය ඉටුවන්නේ නම් මට ඉන් නොමඳ ආස්වාදයක් විඳිත හැකිය.සුනිල් මිහිඳුකුල‘රසඳුන’ කර්තෘ - ‘සිළුමිණ’ සම කර්තෘකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=av10103111</link>
    <topic>ඔය විදියට මං දිහා බලන කොට මාව හිරිවැටෙනවා</topic>
    <author/>
    <content>ඔය විදියට මං දිහා බලන කොට මාව හිරිවැටෙනවාලියන්නේ නිව්ටන් ගුණසේකර අඳින්නේ හර්ෂ ගුණවර්ධනඅපර්ණාට ‘ගිනිසිළුව‘ චිත්‍රපටයේ රඟපාන්නට ලැබී තිබුණේ සුළු චරිතයක් වුවද ඇය එම චරිතය ඉතා ආශාවෙන් රඟපෑවා ය. එය දෙමවුපියන්ට අකීකරු කටකාර ගැහැනු ළමයෙකුගේ චරිතයකි. ඇය රඟපෑ සමහර දර්ශන දෙතුන් වරක් ම රූගත කරන්නට සිදුවූයෙන් ඇය කීප වරක් ම චිත්‍රපට අධ්‍යක්ෂ වංශනාථගෙන් බැනුම් ඇසුවේ ය.“ඔයත් එක්ක මේ වැඩේ කරන්න බැහැ අපර්ණා. හැම සීන් එකක්ම මට ෆස්ට් ටේක් එකෙන් ම ෂූට් කරගන්න ඕනෑ... මං ඔයාට කිව්වෙ හැඟීම් බරව සීන් එකට එන්ටර් වෙන්න කියලා... කෝ කිසිම ෆිලින්ග් එකක් ඔයාගේ මුහුණේ නැහැනේ. මට ඕනෑ සෑඩ් මූඩ් එකක්...”“අනේ සොරි සර්... මං ඊළඟ ටේක් එකේදී හරියට කරන්නම්...”“සොරි තමයි” මෙහෙම නිරපරාදෙ ෆිල්ම් රෝල්ස් නාස්ති කරන්න බැහැ” මේ සේරම සල්ලි.. සල්ලි?” ඔහු නැවත කැමරාව දෙසට පිය නඟමින් කෑගැසුවේ ය.හිතට දිරි අරගත් අපර්ණා ඊළඟ ටේක් එකට හොඳීන් මුහුණ දුන්නාය. චිත්‍රපටයක රඟපෑම තමා මුලින් සිතූ® තරම් ලේසි පහසු එකක්. නොවන බව ඒ වන විට ඇයට හැඟී ගොස් තිබිණ. මේ වනවිට ඇය එම චිත්‍රපටයේ රඟ පෑ සුදේශ් නම් කඩවසම් තරුණ නළුවෙක්ව ද දැන හඳුනා ගෙන සිටියා ය. ඔහු තමා කෙරෙහි විශේෂ උනන්දුවක් හා ඇඟෑලුම් කමක් දක්වන බව ඇයට හොඳින් ඒත්තු ගොස් තිබිණ. රඟපෑම ගැන විටින් විට ඇයට උපදෙස් දෙන්නට තරම් ඔහු කාරුණික විය.“අපර්ණා... ඔයා මීට කලින් ෆිල්ම්වල රඟපාලා නැද්ද?”“නැහැ සුරේෂ්... මේ මගේ ෆස්ට් ෆිල්ම් එක.... මේ චාන්ස් එක ගත්තෙත් මං හරිම අමාරුවෙන්...”“ඔයා රඟපානවා නරකම නැහැ. ඒත් තව ටිකක් ඇක්ටින් දියුණු කරගන්න බලන්න. චරිතයට ආවේශ වීම තමයි වැදගත්... ඒකට හොඳ මානසික ඒකාග්‍රතාවයක් තියෙන්න ඕනෑ...” ඔහු කතා කළේ ඇගේ සිරුරේ ගෑවී නොගෑවී මෙනි.“ඔයා දන්න තරම් මං දන්නෙ නැහැ... සුරේෂ් අයියෙ... ඔයාලා වගේ ප්‍රවීණයන්ගෙන් ලැබෙන උපදෙස් අපිට හුඟක් වටිනවා... ඒ ගැන ඔයාට ගොඩක් තෑන්ක්ස්...”“රඟපෑම ගැන හරියට ඉගෙන ගන්න තැනක් අපේ රටේ නැතිකම ලොකු අඩුවක්...”මේ ටික දවසට ඔහු... තමාට කෙතරම් සමීප වීද යන සිතුවිල්ල ඒ මොහොතේ අපර්ණාගේ හද ගැබ තුළ අත්තටු ගසමින් තිබිණ.“අපර්ණාගෙ ගෙවල් තියෙන්නෙ කොළඹ කිට්ටුවම ද?”“ඔව්... මාකොළ හරියේ... කිරිබත්ගොඩ ඉඳල පොඩ්ඩ දුරයි...”“ආ... ඇත්තද? මාත් ඒ කිට්ටුවමයි... කැලණියේ...”“හානේ... මං හිතුවෙ සුරේෂ් අය්යා කැන්ඩි පැත්තෙ... කෙනෙක් කියලා”“ඒක නෙමේ... අද සූටින් ඉවරවෙලා ඔයා මාත් එක්ක යන්න එනවද? මං ඔයාව ගෙදරටම ඩ්‍රොප් කරන්නම්” මෙතෙක් හිත යට ගුළි කරගෙන සිටි අදහස ඔහු ඉතා අමාරුවෙන් එළියට දා ගත්තේ ය.“කවුරුවත් දැක්කොත් එහෙම? මට බයයි සුරේෂ් අයියා”හිත කැළඹුණ අයුරක් පාමින් ඇය වේගයෙන් ඇසි පිය සැලුවා ය.“බය නම් එන්න එපා... මං ඔයාට බල කරන්නෙ නැහැ...” ඔහු බිඳුණු හඬින් කීවේ ය.“හරි... හරි... මං එන්නම්... සුරේෂ් අයියා... හැබැයි ගෙදරට ටිකක් මෙහායින් මාව පරිස්සමින් බස්සන්න ඕනෑ...”“ඒ ඇයි...? ගෙදර ළඟට ගියාම මොකද වෙන්නෙ?”“හොඳට තියෙයි? ගමේ කවුරු හරි දැක්කොත්” අනිත් එක අපේ තාත්තට ආරංචි වුණොත් එහෙම මාව උල තියයි... මං මේ ෆිල්ම් එකට ආවටත් එයා තදින් ම විරුද්ධයි. අම්මා තමා මට පොඩ්ඩක් හරි සපෝර්ට් කරන්නෙ?“අම්මා විතරක් ද? ඇයි... මම?” එවර ඔහු ඇසුවේ ඇගේ උරහිසට සුරත තබමිනි. අනතුරුව උස් හඬින් දෙදෙනාම සිනාසෙන්නට වූහ. ඒ සිනා හඬ තුළ රැඳී තිබුණේ මෙතෙක් කාටත් නොපෙනෙන ලෙස සඟවාගත් මිහිරිම මිහිරි හැඟුමකි.එදින ගම්පහ මල් වත්තේ සිදු කළ රූගත කිරීම් වෙනදාට කලියෙන් නිම වීම සුරේෂ් ගේත් අපර්ණාගේත් හිතට සතුටක් ගෙන දුනි. රෑ බෝ වෙන්නට කලියෙන් ගෙදර ඒමට හැකිවීම ගැන අපර්ණා වඩාත් සතුටු විය. ඇය සුරේෂ්ගේ මොටෝරියට ගොඩ වූයේ ඔහු ගුණ යහපත් අවංක තරුණයෙකු ලෙසට ඇයට ඒත්තු ගොස් තිබූ බැවිනි. ඔහු යටිහිතින් තමාට ආදරය කරනවා විය යුතුය යන මිහිරි හැඟුම ද ඒ වනවිට අපර්ණාගේ හිත පතුල යට රඟ දෙමින් තිබිණ. ඔහු වැනි ජනප්‍රිය කඩවසම් නළුවකු ගේ ආදරය දිනාගන්නට ලැබුණහොත් එය ඉමහත් වාසනාවක් නොවේ දැයි” ඇයට සිතුණ වාර බොහෝ ය.මොටෝරිය ගම්පහ නගරය පසුකොට කොළඹ දෙසට ධාවනය වෙමින් තිබිණ.සුරේෂ් රිය පදවන ගමන් අපර්ණාගේ පියකරු මුහුණ දෙස වරින් වර බැලුවේ ය. ඒ මේ සුකුමාල යුවතිය තමා කෙරෙහි ප්‍රේමාදර හැඟීමකින් බැඳී ඇත්දැයි දැනගනු රිසියෙනි.“මොකද සුරේෂ් අය්යා මං දිහෑ අමුතු විදියට බලන්නෙ?”“ඔය අය්යා කෑල්ල නැතුව කතා කරනවා නම් මං ආසයි අපර්ණා”“එහෙනම් ‘මිස්ටර්’ කියලා කතා කරන්නද? දඟකාර හඬින් සිනාසුණ ඇය සරාගී දෑසින් ඔහු දෙස බැලුවා ය.“ඔය විදියට මං දිහා බලන කොට මාව හිරිවැටෙනවා”“එහෙනම් කොයි විදිහට ද බලන්න ඕනෑ”“ඇස් දෙකේ ආදරය පුරෝගෙන...?”“ඔයාට රඟපානවා වගේ ම ලස්සනට කතා කරන්නත් පුළුවන්...”“එක වෙලාවකට මට පුදුමත් හිතෙනවා... අපි දෙන්නා මෙච්චර ඉක්මනට මේ තරම් ළං වුණේ කොහොමද කියලා...”“මටත් පුදුමයි...”“ජීවිතේ එක වෙලාවකට අපි ආසා කරන දේවල් ළඟටම ගෙනත් දෙනවා... තවත් වෙලාවකට ඒ ආශාවන් සුනු විසුනු කරලා දානවා. කිසිම හිතක් පපුවක් නැතුව?... අපර්ණාට එහෙම හිතෙන්නෙ නැද්ද?”“ඔයා කියන දේ ඇත්ත... සුරේෂ් අයියා...”“ජීවිතේ හරියට මුහුද වාගෙ... කියලා මට හිතෙනවා. එක වෙලාවකට හරිම සන්සුන්... තව වෙලාවකට හරිම රළුයි... ප්‍රචණ්ඩයි.. මුහුද පතුලෙ මුතු බෙල්ලො ඉන්නවා වගේම මිනී මෝරුත් ඉන්නවා... අපේ මේ සමාජෙත් ඒ වගෙයි...”නළුවෙක් වුවත් ඔහු කතා කරන්නේ බොහෝ ඇසූ පිරූ ඇත්තකු ලෙසිනි. ඔහු පවසන හැම වදනකින් ම සිදුවන්නේ තම සිත ඔහු කෙරෙහි ආසක්ත වීම පමණි. එහෙත් ඔහු ගැන වැඩි යමක් ඇය නොදනී. ඔහුට ඇලුම් කරන තවත් සුරූපියන් බොහොමයක් සිටිය හැකි ය.එසේ ම ඔහුගේ ආදරයට පාත්‍ර වූ පෙම්වතියක් සිටීමට ද බැරි නැත. තමා මේ හඹා යන්නේ මිරිඟුවක් පසු පස විය නොහැකි ද? සුරේෂ් තමා වෙත පාන්නේ ව්‍යාජ ළෙන්ගතුකමක් විය නොහැකිද? මෙවන් අවුල් සහගත සිතුවිලි ගොඩක් මැද ඇය අතරමං ව සිටියා ය.“අපර්ණා... මොනවද ඒ පාර ඔයා කල්පනා කරන්නෙ?”“මොකුත් නැහැ...” ඇය ලැජ්ජාවෙන් මුව විකසිත කළා ය.“මං කියන්නද ඔය කල්පනා කළේ මොනවද කියලා...”ඔහු එවර ඇගේ අතැ’ඟිලි අල්ලා ගනිමින් මදහස පෑවේ ය.“ඔට්ටුයි කියන්න බැරුවට?...”“මෙයා කසාද බැඳලද... නැත්නම් මේ හාදයට ආදරවන්තියක් ඉන්නවද... ඔන්න ඕවා තමයි කල්පනා කරන්න ඇත්තෙ... හා බොරුද?”අපර්ණා ගේ ඇස් දෙක උඩ ගියේ එකවරම ය. ඔහු තම චිත්ත අභ්‍යන්තරය දුටුවේ කෙසේ දැයි ඇයට පුදුම සිතිණි.“මොකද ඒ පාර ඇස් දෙක උඩ තියාගෙන බලා ඉන්නෙ...?” මොටෝරිය වේගය තරමක් වැඩි කරමින් සුරේෂ් සැහැල්ලු හඬින් සිනා සුණේ ය.“සුරේෂ් අයියට රඟපාන්න විතරක් නෙවෙයි, කෙල්ලන්ගෙ හිත් ඇතුළෙ තියන දේවල් කියන්නත් පුළුවන්... ඇත්තම කිව්වොත් මං කල්පනා කළේ මං මේ දුවන්නේ මිරිඟුවක් පස්සෙද කියලයි. ඔයා ගැන තාම මං හාන් කවිසියක් දන්නෙ නැහැනෙ.”“මොනවද අපර්ණට මගෙන් දැනගන්න ඕනෑ...?”“ඔයාගෙ ගම කොහෙද... දෙමව්පියො මොනවද කරන්නෙ? කසාද බැඳලද...? බබාලා ඉන්නවද... ඒවා තමයි.”“මං කසාද බැඳලයි කිව්වොත් අපර්ණා මාත් එක්ක තරහ වෙනවද?”“තරහ වෙන්නෙ නම් නැහැ... ඒත් ඔයාගෙන් ඈත් වෙනවා.”“ඒ කියන්නෙ මට දුකක් දෙනවා කියන එකනෙ?”“ඒක මං දන්නෙ නැහැ...” අපර්ණා ඒ වචන ටික කිව්වේ හිතට දැනුණ සියුම් වේදනාව දරාගෙන ය. ඉන්පසු දෙදෙනාම බොහෝ වේලාවක් නිහඬව උන්හ.ඒ වනවිට මොටෝරිය කිරිබත්ගොඩට ළඟා වෙමින් තිබිණ. තව ටික වෙලාවකින් ඔහුගෙන් සමුගන්නට සිදුවෙනවා නොවේ දැයි යන හැඟීම අපර්ණාගේ හිත යට කීරි ගැසෙමින් තිබිණ. ප්‍රියයන්ගෙන් වෙන්වීම දුකක් නොවේදැයි ඇයට සිතිණ.“මං ගැන සේරම විස්තර මම පස්සෙ දවසක නිවීහැනහිල්ලේ ඔයාට කියන්නම් අපර්ණා.”එයට උත්තරයක් නොදුන් ඇය කඳුළු පිරි දෑසින් ඔහුගේ මුහුණ දෙසම බලා සිටියා ය.“ඔයාට කොයි හරියෙන් ද බහින්න ඕනෑ කියලා කියන්න?” රියේ වේගය බාල කරමින් සුරේෂ් වට පිට බැලුවේ ය.“අද මගේ ජීවිතේ අමතක නොවන දවසක්... සුරේෂ් අය්යෙ...”දැන හඳුන ගන්නවා... ආදරය කරනවා... එක්වෙන්න පෙරුම් පුරනවා... අන්තිමේදී වෙන්වෙනවා... ඒක රියසක වාගෙ කැරකෙනවා... බුදු හාමුදුරුවො දේශනා කළෙත් ඔය ධර්මතාවය තමයි.”“එතකොට අපිත් තව ටිකකින් වෙන්වෙනවා... එහෙමනෙ?”“ඔව්... ඒත් තාවකාලිකව...” ඔහු එවර සිනාසුණේ ඇගේ අතැඟිලි අල්ලා ගනිමිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=av10103112</link>
    <topic>ප්‍රීතිගේ මේ පොත ආන්දෝලනයක් ඇතිකරයිද?</topic>
    <author>හේමාලි විජේරත්න</author>
    <content>ප්‍රීතිගේ මේ පොත ආන්දෝලනයක් ඇතිකරයිද?පාළුව, කාන්සිය තනිකම දරාගන්න පෑනක්, කොළයක් අතට ගන්න පුළුවන් නම් කොයිතරම් හොඳද කියලා දැන් හිතෙනවා. එහෙම හිතෙන්නේ පාළුවට කාන්සියට, කවි කතා ලියපු ඇය අද දක්ෂ ලේඛිකාවක් බවට පත්වෙලා ඉන්න නිසා. ජීවිතේ කිසිම දිනෙක ලේඛිකාවක වන්නට බලාපොරොත්තුවක් නොතිබූ ඇය අද මේ තැනට කැඳෙව්වේ කවුද? එදා තනිකමට ඈ ළඟින් හිටිය පෑනයි කොළයයි කීවොත් තමයි නිවැරැදි.ඈ මේ කොළ පුරාම තමන්ගේ හිතට නැඟුණු බොහෝ දේ කුරුටු ගෑවා. විටෙක ඒ ගැන ඈටම ලැජ්ජා හිතී ගුලිකොට වීසි කළා. තවත් විටෙක ඈ ලියූ දේ හොර රහසේම සඟවා තබා ගත්තා. ඒත් අද ඒ සියලු දේම එළියට ඇවිත්. ඇය බොහෝ සොඳුරු දේ ලියන ලේඛිකාවක් වෙලා.ඈ පී‍්‍රති රන්දෙනිය. ලේඛිකාවකට අමතරව ජීවිතේ තවත් තනතුරු කිහිපයක්ම ඇයට හිමියි. ලංකාවේ සුප්‍රකට නළුවකුට (රවීන්ද්‍ර රන්දෙනිය) බිරියක්ව සහ ඔහුගේ දයාබර දරුවන්ට මවක්ව ඈ ගෙවන ජීවිතේ ලේඛනය තවත් එක් පැතිකඩක් විතරයි.නවකතා තුනක්, ළමා නවකතා දෙකක් මෙන්ම ළමා පොත් විස්සකට අධික ප්‍රමාණයක් රචනා කර ඇති ඈ මේ දිනවල සිය නවතම ග්‍රන්ථය එළි දැක්වීම වෙනුවෙන් වෙහෙස මහන්සි වෙයි.‘ළඟදීම තිරගත නොවේ’ දිනපොතක ලියැවුණු සටහන් ඇගේ නවතම ග්‍රන්ථයයි. 2007/2008 වසරවලදී සිදුවුණු බොහෝ සිදුවීම් එදිනෙදා ඈ දිනපොතක කළ සටහනින් මේ ග්‍රන්ථය සමන්විතය. ඈ පවසන පරිදි මේ ග්‍රන්ථයේ ප්‍රධාන භූමිකා අතර වන්නේ එදිනෙදා සමාජයේ අප කවුරුත් දන්නා චරිතය.එළඹෙන 04 වැනිදා සවස 4.00 ට කොළඹ නිදහස් චතුරශ්‍රය අසල ශ්‍රී ලංකා පදනම් ආයතන ශ්‍රවණාගාරයේදී එය දොරට වඩියි.2008 ජනවාරි 28 වැනිදා පී‍්‍රති ගේ දිනපොතේ තිබුණේ මෙවැනි සටහනක්. මේ අපූරු වදන් වැල් තව තවත් අපට පසක් කරන්නේ පී‍්‍රති ගේ හද ගැබින් එබී බලන ඇගේම කවි හිත කොයි තරම් අපූරු ද කියලයි.‘මල් දමක් සේ බාහු යුග්මය පලඳවන්නට බැරිද ගෙල වට සල් බඳක් මත ලතාවක් ලෙස සුවඳ විඳ විඳ සතපවා හිස අහන්නට ආසයි එදා මෙන් හද ගැහෙන ඒ සිහින් රාවය කියන්නට බැරිවාද වදනක් මටම පමණක් ඉතිරි කළ එක සිත මලක් සේ දුටුව ඒ සඳ හද ගලක් වූයේ කෙලෙස කිම නෙළන්නට කවදාක හැකිවෙද එගල මුදුකොට මට ඇවැසි රුවපී‍්‍රති ලේඛන ජීවිතය ආරම්භ කළ හැටිද අපූරු කතාවකි. ලියනවාට වඩා වෙනත් සිහින පිරුණ ලෝකයක ජීවත් වූ ඇගේ ජීවිතය සැබැවින්ම වෙනස් වූයේ විවාහයෙන් පසුය.”මං පුංචි කාලේ ඉඳලම ලියන්න දක්ෂයි කියල මට කියන්නත් බෑ. හැබැයි දවසක් ‘වනිතා විත්ති’ පුවත්පතේ පළවුණ ඡායාරූපයකට කතාවක් ලියල එවන්න කියලා දැකලා මම ලියලා යැවුවා. ඊට පස්සෙ මගේ නම තුන්වැනි ස්ථානයට තේරිලා තිබුණා. ඒ වුණාට ඒ ගැන මම කාටවත් කිව් වෙත් නෑ. කවුරුත් දන්නෙත් නෑ. ආයෙත් මම ලියන්න උනන්දු වුණේ නෑ.ඊට පස්සෙ මම චිත්‍රපටවලට ඇවිත් රවීව හමුවෙලා විවාහ වෙනවා. බබාලත් ලැබුණට පස්සෙ තමයි ලියන්න ගන්නේ. බොහෝ දෙනෙක් විවාහයෙන් පස්සේ ලියන එක නවත්වත්දි පී‍්‍රති විවාහයෙන් පස්සෙ ලියන්න පෙළඹෙනවා. ඇත්තටම පුතාලා පොඩි කාලේ මට එහෙම ලියන්න උනන්දුවක් තිබුණේ නෑ.ඒ ගොල්ලන්ට බත් කවන්න හැමදාම මම කතන්දර කියන්න ඕන. මම දන්න කතන්දර ටික ඉවර වුණාම අලුතින්මම කතා හද හද කියනවා. ඊට පස්සෙ දරුවන්ට ටිකක් තේරෙන්න ගන්නකොට ඒ ගොල්ල කියනවා ‘අනේ අම්මි ඔය කතා ලොකු වුණාම බලන්න ලියලා තියන්නකො’ කියලා.ඊට පස්සෙ මටත් හිතුණා ලියලා තිබ්බොත් හොඳයි කියලා. කතන්දර ලියන්න පටන් ගත්තේ එහෙම තමයි.මම මුලින්ම ලියන්න පටන් ගත්තේ කවි. රවිව දැකපු මුල් කාලේ ලියපුවා. ඊට පස්සෙ විවාහවෙලා ගෙදර ඉන්න කාලෙ රවි ෂූටිං ගියාම පාළුවට ලියපු ඒවා ගොඩාක් එකතුවෙලා තිබුණා. ඒවා මම කාටවත් පෙන්නුවෙත් නෑ. ඒවා හොඳද දන්නෙ නෑනේ කියලා මට ලැජ්ජා හිතුණා. දවසක් රවීව හම්බවෙන්න ආව ඒ කාලේ සරසවිය පුවත් පතේ හිටපු ඒ.ඩී. රංජිත් කුමාර මේවා දැකලා ඒවා පත්තරේ පළකළා. ඊට පස්සෙ මම දිගටම ලියන්න ගත්තා. සමහරවිට ඔහු නොදැක්කා නම් ඒවා කවදාවත් එළියට එනඑකක් නෑ.ඒ කවි එකතු කරලා ‘කාන්සියට ලියවුණ කවි’ කියලා මගේ මුල්ම පොත පළකළා. ඊට පස්සෙ ‘පොල්කිච්චාගේ වාසනාව’ කියලා ළමා පොතක් ලිව්වා. ‘දනිමු හැඳින්නෙමු’, ‘ඔබ දැකුමෙන්’ කියලා කවි පොත් දෙකක් කළා.”පී‍්‍රති කවි ලියලා විතරක් නතර වුණේ නෑ. ඊට පස්සෙ ඇය සින්දුත් ලියන්න ගත්තා. ගීත 16 න් යුත් සංයුක්ත තැටියකුත් පසු කලෙක එළි දැක්වූවා.”මගේ පළමුවැනි නවකතාව වුණේ ‘මහගෙදර’. ඒකට පසුබිම් වුණේ ගෙදර පරිසරයේදී මම ලබපු අත්දැකීම්මයි. ඊට පස්සෙ මම යොවුන් නවකතාවක් විදියට ‘පුංචියි ආච්චියි’ ලිව්වා. ඇත්තටම ඒ පොතින් ඉන්න දැරිවිගේ ළමා කාලේ මගේ ළමා කාලයට සමානයි. මමත් අපේ ගෙදර කුස්සියේ හිටපු ආච්චිට ඔය විදියට ළං වෙලා හිටියා. ඇගේ කවි කතන්දර අහන්න මම ආස කළා.ඊළඟට මම ‘චිත්තානුපස්සනා’ නවකතාව ලිව්වා. ඒකත්මට අහන්න ලැබුණු සමීප අත්දැකීමක් ආශ්‍රයෙන් ලිව්වේ. ඇත්තටම මම ගොඩාක් කැමැතියි සත්‍ය සිදුවීම් ආශ්‍රයෙන් කතා ලියන්න. මෙතෙක් මම ලිව්ව බොහොමයක් ඒ වගේ.”පී‍්‍රති මේ හැම දෙයක්ම ලියන්නේ ගෘහණියක් බිරියක් විදියට මෙන්ම මවක් විදියටත් තමන්ගෙන් විය යුතු යුතුකම් සියල්ල ඉටු කිරීමෙන් පසුවයි.”ඇත්තටම පුතාලා පුංචි කාලේ මට මෙහෙම ලියන්න විවේකයක් තිබුණේ නෑ. නිදාගත්තම රෑට මොනවහරි ලිව්වා මිසක්. ඒ වුණාට තුන්දෙනාම අධ්‍යාපන කටයුතුවලට විදේශගත වුණාම මට ලොකු නිදහසක් වගේම පාළුවක් තනිකමකුත් දැනුණා. එතකොට තමයි වැඩි වැඩියෙන් ලියන්න ගත්තේ.ඒ වුණාට කොච්චර ලිව්වත්, ගෙදර වැඩි ටික මගේ අතින් ඉටු වුණා. උදව්වට අය හිටියත් තුන්වේලටම උයන්න ඕන, ගේ දොර අතුපතු ගාන්න ඕන. වත්ත පිටියේ මල් වවන වැඩත් මගේ අතින්ම තමයි ඉටු වුණේ. ලියන එකට රවීගෙන් මට බාධාවක් තිබුණේ නෑ. රවී වැඩියෙන් කැමැති වෙන්න ඇති එතකොට මං ගෙදරටම වෙලා ඉන්න නිසා.අනිත් පැත්තෙන් නළුවකුගේ බිරියක් නිසා මට වෙනත් කාන්තාවකට වඩා සහභාගි වෙන්න තිබෙන උත්සව අවස්ථා ගණන වැඩියි. අනිත් පැත්තෙන් රවී ගේ සහ මගේ ඥාති සබඳතා පවත්වා ගැනීම, නිතර රවීව මුණ ගැහෙන්න ගෙදරට එන හිතවතුන්ට සංග්‍රහ කිරීම මේ හැම දෙයක්ම කරමින් තමයි ලියන්නත් ගත්තේ.ඉතින් ආපස්සට හැරිලා බලත්දි ගෙදර වැඩ ඔක්කොමත් කරලා මම පොතුත් ලියලා තියනව කියලා සතුටු වෙන්න පුළුවන්.මගේ අලුත්ම පොත ‘ළඟදීම තිරගත නොවේ’ පොත දිනපොතක සටහනක්. මේ පොතේ ඒ ඒ දිනවල මට හමුවුණ කලා ක්ෂේත්‍රයේ බොහෝ ජනපි‍්‍රය, ප්‍රවීණ පුද්ගලයින් ඉන්නවා. විශේෂයෙන් මගේ සැමියා රවීත් මේ පොතේ ඉන්නවා. ඒ හින්දා මේ පොත මුද්‍රණය කරන්න රවී ඇතුළු මේ චරිතවලින් මම අවසර ගත්තා.රවීට පොත දීලා කිවුවා මේක මුද්‍රණය කරන්න නම් ඔයා බලන්නම ඕන කියලා. රවී පොත අරගෙන උඩට ගියා. ආපසු ආවේ බලල ඉවර කරලමයි.හේමාලි විජේරත්න"දුව ඉස්කෝලේ ගිහින් ඇවිත් ඔළුව රිදෙනවා අම්මි කියලා නිදා ගත්තා. රෑ ටිකක් ඇඟ රත්වෙලා තිබුණා. පහුවෙනිදත් ඇඳටම වෙලා ඉන්න නිසා දොස්තර ගාවට ගිහින් පෙන්නලා බෙහෙත් අරන් ආවා. ඒත් අඩුවුණේ නැහැ. පහුවෙනිදා සැරෙන් සැරේ වමනෙ දැම්මා. දෙතුන් සැරයක් වමනෙ දානකොට නැගිටල ඉන්නවත් ශක්තියක් නැතිව ගියා. මම දුවව වඩාගෙන තමයි බාත්රූම් එකට එක්කරගෙන ගියේ. එතකොට දුව කෙඳිරිගාලා කිව්වා. අම්මි මට මොනවද වෙලා. මට පණ නැහැ මට ලොකු අමාරුවක් දැනෙනවා කියලා. එතකොට රෑ එකට විතර ඇති.රවියි මමයි රෑම නවලෝකෙට එක්කරගෙන ගියා. එතකොට නවලෝකෙ කාමර හදමින් තිබුණා. අපිට ලැබුණෙ උඩ තට්ටුවෙ කාමරයක්. දැන් වගේ සෙනඟ පිරිල කාර්යබහුල ගතියක් එතකොට තිබුණෙ නැහැ. මගේ කාමරේ ඉඳන් නර්ස් කෙනකුට කතා කරන්නත් ටිකක් දුරට ඇවිදගන යන්න තිබුණා.නවලෝකෙට ඇතුල් කරනකොටම දුවව පෙන්නන්න කියලා ළමා රෝග විශේෂඥ දොස්තර ස්ටෙලා මහත්මියට දන්වල තිබුණා.ඒ නිසා මම සැරෙන් සැරේ නර්ස්ලා ගාවට ගිහින් දොස්තර දැන් ඒවිද දැන් ඒවිද කිය කියා ඇහැව්වා. නර්ස්ලත් ඇවිත් පොඩි පොඩි වෙදකම් කර කර දුවට සහනයක් දෙන්න බැලුවා. ඒත් දුවගෙ උණ තදින්ම තිබුණා.කොහොමහරි එළිවෙන්න කිට්ටුව දොස්තර ස්ටෙලා මහත්මිය ආවා. එයාට විස්තරේ කිව්වම එයා ඇහුව වමනෙ දාපුව බලන්න තියෙනවද කියලා. නර්ස් වමනෙ දාපුව පෙන්නුවම ඇහුවා. බබා කොකාකෝලා හරි ඒ වගේ රතුපාට මොනව හරි බිව්වද කියලා.මම කිව්වා නෑ ඩොක්ටර් පෙරේද ඉඳලා මුකුත්ම කාල බීලා නැහැ කියලා. ඩොක්ටර් බබාගෙ මළපහ කරපුවත් බලල නර්ස්ට කිව්වා බබා ගැන හොඳටම සෝදිසියෙන් ඉන්න. උදේම පල්ලෙහා රූම් එකකට ගෙනියන්න කිව්වා. දොස්තරට දුව ගැන සැකයක් ඇති වුණත් ඩෙංගු ගැන ඒ දවස්වල ඒතරම් ප්‍රචලිත නැති නිසා ඒක අලුත්ම අලුත් ලෙඩක් නිසා හරියටම ඒ ලෙඩේද කියල හිතාගන්න බැරිව යන්න ඇති.මම එළිවෙනතුරු දුවගෙ බඩට අයිස් තිය තියා ඔළුවට ඕඩිකොලොන් දදා දුව කියන කියන දේ කරා.උදේ පල්ලෙහා කාමරේට දුවව ගෙනිච්චම තමයි මම දැක්කේ දුවගෙ මුළු ඇඟම රතුවෙලා තියෙනවා. ඩොක්ටර් ඇවිත් බලල බෙහෙත් නියම කරල, බය වෙන්න එපා කියල ගියා.රවීට එදා ෂූටිං යෙදිලා තිබුණා. එදා තිබුණෙ වෙඩිං එකක්. පල්ලිය මල්වලින් සරසලා. මනමාලියක් විදියට ගීතා කුමාරසිංහ සැරසිලා. මංගල උත්සවයට අවශ්‍ය වටපිටාව ලොකු වියදමක් දරලා ලෑස්ති කරලා. මේ නිසා රවීට නිවාඩුවක් ඉල්ලන්න බෑ යන්නම ඕන.මලානිකව අසරණව ඇඳේ වැතිරිල ඉන්න දුවගෙ ඔළුව අතගාලා රවී මනමාලයා වෙන්න ගියේ බොහොම කනගාටුවෙන්. හිත ඇතුළෙ දුක පුරෝගන කැමරාවට හිනාවෙලා ගීතාව කසාද බඳින්න ඇති. මටත් හිතෙන ඒවා."කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=av10103113</link>
    <topic>හද පුදසුන</topic>
    <author>යමුනා මාලිනී පෙරේරා</author>
    <content>හද පුදසුනසැන්දෑවල්වල ඕනෑ තරම් ප්‍රේම කතා කියැවෙන්නට ඇත. ප්‍රේම ගීත ද ගැයෙන්නට ඇත.මළ ඉර බැහැගෙන යන හැන්දෑවක - සයුරු තෙරක - වැටකේ ගාලක් අසල - ගල්පරයක් මත - උයන් තෙරක මල් වදුලක් යට, ගල් ආසනයක් මත ප්‍රේමවන්තයන් විසින් කියන ලද කතා හා ගයන ලද ගීත ඉහළ අහස් තලයේ රැඳී ඇත්නම්... ඒවා කාට හෝ පියවි සවනතින් අසන්නට ඇත්නම්... අහස් තලය පොළෝ තලය සේම සයුරු තලය ද ඉක්මවන වපසරියක ඒ කතා දිගෑදෙනවා ඇත. ඔවුන් ගේ සිනා හඬ විහිදෙනවා ඇත. එපමණක් ද හදවතින් හැඬූ ඔවුන්ගේ හැඬුම් හඬ සියල්ල අභිබවා අපට ඇසෙනවා ඇත.ඒත් ඒ මහා කතා පැලැල්ලට සිනා පැලැල්ලට කඳුළු පැලැල්ලට යටින් කීයක් නම් ඉර හඳවල් පායා බැහැලා ගිහින් ඇත්ද? සියුම්ව ඒ කාරණය ඔස්සේ සිත විහිඳුවන විට අහිංසක පෙම්වතකු ගේ හද හඬ අපට මෙසේ ඇසෙයි.ඔබේ අත ගෙන පෙර සැඳෑවක උයන් තෙර හිඳ ආදරෙන් ගැයූ කුලුදුල් ප්‍රේම ගීතය විරහ ගීයක් නොවේවා//ඔබේ හදවත ගැහෙන රාවය පවා මසිතට දැනුණු මොහොතක හදවතින් තෙපලූ කතා කිසිදු විටෙකදී ගොළු නොවේවාඔබේ සිහිලැල් සුවැති සෙවණේ රැඳී අප වුන් පෙර සැදෑවේ හදවතින් මතු වූ සිනා කිසිදු දවසක බොඳ නොවේවාපද රචනය - කුලරත්න ආරියවංශසංගීතය - රෝහණ වීරසිංහගායනය - රෝහණ සිරිවර්ධනපෙම්වතා කුලුඳුල් ය. පෙම්වතිය කුලුඳුල් ය. ප්‍රේමය ද කුලුඳුල් ය. තුන් කුලුඳුල් ප්‍රේමය අතිශය චමත්කාර ජනකය. ඒ ප්‍රේම කතා නිර්ව්‍යාජය. අපූර්වත්වයෙන් යුක්තය. මෙලොව කිසිදු සංගීතඥයකුට බිහි කළ නොහැකි මනෝරම්‍ය සංගීතයත් බිහිවෙයි. ඒ තත්සර හැඬවීමෙන් නොවේ. හදවතක් තව හදවතක් ස්පර්ශ වීමෙන් සුසර වන්නා වූ හද තත් පිරිමැදීමෙන් උත්පාද වන හෘද සාක්ෂියේ ප්‍රේම ගීතයයි. ඒ සංගීතයට සියලුම විශ්වකර්ම සංගීතඥයෝ පරාද වන්නා හ.සැන්දෑවේ ඔබේ අත ගෙන මා ගායනා කළේ මගේ ජීවිතයේ අතිශය සුන්දර කුලුඳුල් ප්‍රේම ගීතයයි. හද නළවන ඒ ගීතය කිසිමදාක හද හඬවන විරහ ගීතයක් නොවේවායි මම ප්‍රාර්ථනා කරන්නෙමි.මේ කටුක කර්කශ ලෝකයේ මට සෙවණත් සිසිලසත් ලැබුණේ ඔබේ ඇසුරේ පමණකි. මා හදවතින් ම සිනාසුණේ ඒ ඇසිල්ලේ දී පමණකි. ඒ සිනාවත් බොඳ නොවේවා යැයි මම ඉතින් ඉතසිතින් ම ප්‍රාර්ථනා කරන්නෙමි. මේ ප්‍රේමවන්තයන්ගේ සදාකාලික ඒකායන ප්‍රාර්ථනාවයි.මේ සොඳුරු ගීතය අපට ඇසෙන්නේ හැන්දෑව දශකයේ දී ය. රෝහණ සිරිවර්ධන ගායන ශිල්පියා පැවසුවේ ඔහු ගුවන් විදුලියේ සහන නිවේදකයෙකු වශයෙන් සේවය කරන කාලයේ දී එනම් 1976 දී මේ ගීතය නිර්මාණය වූ බවයි. මේ ගීතයේ පද රචකයා ප්‍රවීණ ගීත රචක කුලරත්න ආරියවංශයන් ය. දරුවාගේ සුලමුල දන්නේ අම්මා ය. ගීතයක සුලමුල හරියටම දන්නේ ගීතය බිහි කළ ගීත නිර්මාපකයා ය. පද රචකයා ය.“මේ ගීතය රෝහණ සිරිවර්ධනගේ සරල ගී වැඩසටහනක් සඳහා ලියා දුන්නේ 1976 දී. ඇත්තටම ගීතය ලිවීමේ දී මගේ අත්දැකීමත් පාදක වෙන්න ඇති. මගේ පෙම්වතිය හමුවූ අවස්ථාවක් තමා මේ පදවැලට නැගුයේ. මා උසස් පෙළ සමත්වී සරසවි පිවිසුම බලාපොරොත්තුව සිටින කාලයේ දී පරණ මහජන පුස්තකාලයට යනවා පොත් කියවීම සඳහා. එතැනින් එහා පැත්තට ඇති බස් නැවතුමට යන්නේ මේ විහාර මහා දේවි උයන මැදින්. ඉතින් අප නිතර එතැනදී හමුවී නිවීහැනහිල්ලේ කතා කර කර සිටිනවා. එදා උද්‍යානය අද වගේ කලබලකාරී බවින් දූෂණය වෙලා නැහැ.ඒ වගේ ම ඒ වටපිටාවත් බොහෝම නිස්කලංකයි. බොහෝම අහිංසක නිවී සැනසුණු පෙම්වතුන් තමා දකින්ට ලැබෙන්නෙත්. ඉතින් රෝහණ සරල ගී සඳහා ගීතයක් ඉල්ලුවාම මා ලියාදුන් ගීතයේ මේ අත්දැකීම ඇතුළත් වෙන්නට ඇති. මෙහි තනු රචනා කළේ රෝහණ වීරසිංහයන්. තමාට මේ පදමාලාව දුන්නාට ඒ දිනවල ඔහුගේ මුවග රැඳී තිබුණු එක්තරා හින්දි ගීතයක තාලයකුත් යන්තමට වගේ මෙයට මුසුවුණා කියලා රෝහණ කිව්වා...”ඉතින් අප පද රචකයා ගේ ප්‍රාර්ථනය අනුව ම ඒ පෙම්වතිය ඔහුගේ ම බිරිඳ වුණේ ගීතය පිළිබඳ අපූරු සැමරුමකුත් ඉතිරි කරමිනුයි. ප්‍රේමය යනු කාලය දීපය දේසය ආදී පස්මහ බැලුම් බලා උපදින දෙයක් නොවේ යැයි අපට සිතෙයි. වාසනාව හෝ දෛවය නැත්නම් ඉරණම අනුව ප්‍රේමය මෙතෙක් විසැඳී ඇත. හෙට දවසේ විසෙඳනවාත් ඇත.1976 දී නිර්මාණය වූ මේ ගීතය අසූව දශකය වනවිට බොහෝ යෞවන සිත්වල පැළපදියම් වූ ගීතයක් විය. එහි පදමාලාව - සංගීතය - ගායනය අදටත් ඕනෑම හදවතක කිසියම් සියුම් තැනකට බොහොම සරලව ආමන්ත්‍රණය කරන අයුරු අපට හැෙඟයි. එදා ඒ උයන් තෙර තුරු සෙවණේ වුන් පෙම්වතුන් අද විවාපත් වී දරුවන් ලබා එක සෙවණක සිටිනවා ඇත. ඇතැමෙක් ඉරණම් ප්‍රකාරව දෙඅතකට බෙදී වෙන වෙනම කුටුම්භ තනාගෙන ජීවත් වෙනවා ඇත. ඉතිහාසය පුරාම ඒ දේවල් එසේ සිදුවෙනු ඇත. ඔබේ කුලුඳුල් ප්‍රේම ගීතය විරහ ගීතයක් වූවාට කුමට කම්පා වෙනවාද? ඒ අතීත කඳුළෙන් ඔබ ජීවිතය දිහා බලන සුන්දර කවුළුවක් සාදාගෙන ජීවිතය ජයගත්තා නම්.. එච්චරය...!යමුනා මාලිනී පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=av10103114</link>
    <topic>හදවතක වේදනා</topic>
    <author>ඡායාරූප -දුෂ්මන්ත මායාදුන්න</author>
    <content>හදවතක වේදනාජීවිතය කියන්නෙ බලාපොරොත්තු ගොන්නක්. මේ බලාපොරොත්තු එකින් එක ඉටුවෙන කොට තමයි අපි ජීවත් වෙනවා කියල දැනෙන්නෙ. ජීවත්වීමේ දී ඇතිවෙන මේ ප්‍රශ්නවලට විසඳුම් සොයමින්, ඒ ප්‍රශ්න සතුටින් භාර ගන්නවා නම් ජීවිතය විඳින්න පුළුවන් කියලයි මට හිතෙන්නෙ.ඒත් ලස්සනට ගොඩනඟාගෙන යන ගමනේ දී තමන්ට තනිවම විසඳුමක් සොයාගන්නට බැරි ප්‍රශ්නයක් ආවොත්. කෙනෙක් කොයිතරම් අසරණ වෙනවද? මේ වගේ වෙලාවට තමයි දුක හඳුනන සංවේදී මිනිසුන්ගේ පිහිට අවශ්‍ය වෙන්නෙ. ඔවුනගේ පිහිටෙන් ගව් ගාණක් ඈතකවත් විසඳුමක් නොපෙනුණු සමහර ප්‍රශ්න වලට ඉතා පහසුවෙන් විසඳුම් ලැබෙන්නෙ.අපි හදවතක වේදනා විශේෂාංගය ඇරැඹුවේ මෙලොව ජීවත්වීම සඳහා සංවේදී මිනිසුන්ගේ ආධාරය උපකාරය අවශ්‍ය පිරිසකට ඒ සඳහා පාලමක් වීමේ අරමුණින්. ඒ අරමුණ සාර්ථක වෙලා මේ වනවිටත් ‘රසඳුන’ පාඨක කාරුණික ඔබේ අත හිත දීමෙන් මෙලොව එළිය දකින්නට, සතුටින් ජීවිතය ගෙවන්නට හැකිවුණු පිරිස බොහොමයි. ඒ වෙනුවෙන් දායක වුණු ඔබට පින්. අද අපි මේ කියන්නට යන්නේ තවත් එවැනි ම සංවේදී පුවතක්. දෙපයින් නැඟී සිට වචනයක් දෙකක් කතා කරමින් ජීවත්වීමට වෙර දරන අවිහිංසක පුංචි පුතකු ගැන කතාවක්.මාලඹේ ඉත්තපානෙ ජේ.පී. උපුල් ප්‍රියන්ත තරුණයාට අනෙක් හැම තරුණයකුටම වගේ හීනයක් තිබුණා. ඒ කරකාරයක් බැඳගෙන හොඳ පවුල් ජීවිතයක් ගත කරන්න. මේ සඳහා අතමිට යහමින් මුදල් නොමැති නිසාවෙන් ඔහු තමන්ගේ ශක්තියෙන් නැඟී සිටින්නට අදිටන් කරගත්තා.ඔහු තෝරා ගත්තෙ ඇඳුම් මැසීම. කාටත් අත නොපා ටේලර් සාප්පුවක් දාගන්න උපුල් දිවා රෑ නොබලා මහන්සි වී වැඩ කළේ අනෙක් තරුණයන්ට ආදර්ශයක් වෙමින්. කාලය ගෙවී ගිහින් පවුලක් නඩත්තු කළ හැකි තරමට තම ව්‍යාපාරය දියුණු කරගත් ඔහු රස්සාව ළඟට පරස්තාව ගැන හිතුවා.ඇල්පිටියේ පදිංචි එල්.ජී. දමයන්ති ඔහුට මුණ ගැසුණේ යෝජනාවකින්. එලෙස හඳුනාගත් දෙදෙනාට තමන්ට ගැළපෙන කෙනා හමුවුණ බව තේරුණා.එහි ප්‍රතිඵලය වුණේ 2004 වසරේ උපුල් ප්‍රියන්ත දමයන්ති විවාහය සිදුවීමයි. ධෛර්යවන්ත තරුණියක වූ දමයන්ති උපුල්ට ශක්තියක්ම වුණා.ඔවුන් දෙදෙනා එක්ව බලාපොරොත්තු ගොන්නක් සමඟින් ජීවිතයේ ඉදිරිය සැලසුම් කළා. තමන්ටම කියලා ලස්සන ගෙයක් හදාගන්න එක එක බලාපොරොත්තුවක්. ඒත් දමයන්තිට ඒ වනවිටත් වයස අවුරුදු 30 යි. මවක් වීමට තරුණියකට සුදුසු වයස පසුකර සිටි නිසාවෙන් ඔවුන් දරු සුරතල් බැලීමට තීරණය කළා.“මට ටිකක් වයස වැඩි නිසා අපි විවාහ වෙලා අවුරුදු තුනක් විතර ගියාට පස්සෙ තමයි දරුවෙක් පිළිසිඳ ගත්තෙ. 2007 මාර්තු 21 වැනිදා කළුතර නාගොඩ රෝහලේදී ගනෙති චිරන්මි දුව ඉපදුණා. දරුවො දෙන්නෙක් වත් පවුලට ඉන්න ඕන නිසා ප්‍රමාද කරන්නෙ නැතුව අපි තවත් දරුවෙක් ගැන හිතුවා.”එහි ප්‍රතිඵලයක් ලෙස 2008 ජූලි 31 වැනිදා කළුතර නාගොඩ රෝහලේදී සීසේරියන් සැත්කමකින් හිමත් රවිනු ජයසිංහ පුතා මෙලොව එළිය දකිනවා.“පුතාගෙ මුහුණ දැක්කම මට මුළු ලෝකයම අමතක වුණා. දැන් අපේ ජීවිත අංග සම්පූර්ණයි නේද කියල දැනුණාම මට හොඳටම ඇඬුණා. මහත්තයටත් එහෙමයි. මේ විදිහට අපේ ජීවිත සතුටින් ගෙවිල ගියා. ඒත්... අපේ ජීවිත වෙනස් කළ, අපිව දුකට ඇදල දාපු ඒ සිදුවීම දැනගත්තේ පුතාට අවුරුද්දක් විතර යද්දී. සාමාන්‍ය දරුවෙක් වාගේ දුවල පැනල හිටිය පුතාගෙ වෙනසක් මම දැක්කා.ඒ අපි කතා කරන කොට පුතා ඇහුම්කන් දෙන්නෙ නෑ කියන එක. ඒ විතරක් නෙමෙයි අවුරුද්දකට කිට්ටු වෙද්දීවත් පුතා කතා කරන්න උත්සාහ ගත්තෙ නෑ. අපිට බය හිතුණා. අපි පුතාව අරගෙන කළුතර නාගොඩ රෝහලේ සායනයට ගියා. එතැනදී හෙළි වුණේ පුතාගේ කන් ඇසීම දුර්වලයි කියලා. වෛද්‍ය නිර්දේශය අනුව කොළඹ ඩර්ඩන්ස් රෝහලේ කන් ඇසීම පරීක්ෂා කිරීමට පරීක්ෂණයක් කළා. ඒ පරීක්ෂණයෙන් පුතාගේ කන් ඇසෙන්නේ නෑ කියල තහවුරු වුණාම මගෙ පපුව පිච්චිලා ගියා මහත්තයෝ.”අම්මෙකුට, තාත්තෙකුට දරාගන්නට අපහසු බාහිරින් කිසිදු වෙනස්කමක් පෙනෙන්නට නැති මේ ආරංචියෙන් උපුල් ගේත් දමයන්තිගේත් පුංචි කැඳැල්ල ගිනිගත්තා.“පුතාට ඇසීම ලබා දෙන්න අවශ්‍ය ඕනම දෙයක් කරන්න අපි හිතුවා. ඩොක්ටර්ස්ලා කිව්වෙ කනට උපකරණයක් (ඩ්ඥචපඪදඨ ඒඪඤ) දැම්මාම හරි යයි කියලා. අපි ඒ උපකරණයක් දැම්මා. ඊට පස්සෙ මාස 8 ක් විතර ගියාම යන්තම් වචන 5 ක් විතර කතා කරන්න පුළුවන් වුණා. අම්මා - අයියා වගේ වචන තමයි කිව්වෙ. මේ උපකරණය දාන ගමන් පෞද්ගලික කථන චිකිත්සකවරියක් ළඟටත් පුතා අරගෙන ගියා.මව සහ පියා සමගඒත්... දවසින් දවස අපේ බලාපොරොත්තු බිඳ වැටුණා. පුතාගේ කතා කරන හැකියාව වර්ධනය වුණේ නැහැ.” ඒ අනුව යළිත් හිමන් රවිනු පුතා රිජ්වේ ආර්යා ළමා රෝහලේ විශේෂඥ වෛද්‍ය ඒ.ඩී.කේ.එස්.එන්. යසවර්ධන වෛද්‍යතුමන් වෙත යොමු කරන්නට ඔවුන් තීරණය කරනවා. එහිදී සිදු කළ පරීක්ෂණයකින් පසු වෛද්‍යවරයා විසින් පුංචි රවිනු වික්‍රමාරච්චි ආයතනයේ පරීක්ෂණයකට යොමු කෙරෙනවා.“මේ පරීක්ෂණයෙන් කියවුණේ රවිනු පුතාට කර්ණ ශංඛ බද්ධය සිදු කළ යුතු බවයි. මේ සැත්කම රිජ්වේ රෝහලේ නොමිලේ සිදු කරන්නේ. ඒත් අදාළ උපකරණය රුපියල් විසිනම ලක්ෂ අනූපන්දාහක් පමණ වෙනවා.අනේ ඒක අහපුවාම මගේ මුළු ඇඟම පණ නැතිව ගියා මහත්තයෝ. අපි කොහෙන්ද ඒ වගේ ගාණක් හොයන්නෙ ඔපරේෂන් එක නොමිලේ කරල දුන්නත් මේ මුදල හොයලා බැන්දට පස්සෙ තමයි උපකරණය ගෙන්වලා දෙන්නෙ.අපි මානසිකව වැටිලා ඉන්න කොට පින්වත් හිතවතුන් අපිව දිරිමත් කළා. අපිට බලාපොරොත්තුව දුන්නා. දැන් අපි මේ මුදල හොයාගන්න වෙහෙසෙනවා. ජනාධිපති අරමුදලට ලිව්වා. එයින් ලක්ෂ 3 ක් ලැබේවි. තව ටිකට් පොත් ගහලා තියෙනවා. තවත් දන්න හිතවතුන් විවිධ පුවත්පත්වල දැන්වීම් දැම්මා. එයින් මේ වනකොට රුපියල් 7,500 ක් පොතට වැටිලා තිබෙනවා. ඒත් ලක්ෂ 30 ක් කියන්නෙ අපිට හීනයක්. අනේ කොහොම හරි ඒ ලක්ෂ 30 හොයාගත්තොත් පුතාට ඇහේවි. එතකොට එයා කතා කරාවි.”රුපියල් ලක්ෂ 30 ක් අවශ්‍ය තැනට හත් දහස් පන්සියයක් කියන්නෙ මහ මුහුදට එක් වුණු ජල බිංදුවක් වගේ.ඒත්, ජලය බිංදුව බිංදුව එකතු වෙලා තමයි මහ මුහුදක් හැදෙන්නෙ. ඒ නිසා ඔබේ පුංචි හෝ උපකරණයක් මේ අහිංසක කිරිකැටියාගේ නමින් පරිත්‍යාග කළ හැකිනම් මේ අවිහිංසක පුංචි පුතාගේ ලෝකය ලස්සන වේවි.“පුතාගේ මේ අසනීප තත්ත්වය උඩ එයා ඇහෙන්නෙ නැති ඒ නිසා ම කතා කරන්න බැරි කෙනෙක් විදිහට ලොකු මහත් වුණොත් අපි මවපු හීන ලෝකයම කඩා වැටෙනවා. ඒ නිසා තමයි පුතාව හොඳ කරගන්න මේ තරම් මහන්සි වෙන්නෙ. දුව ලබන අවුරුද්දෙ මොන්ටිසෝරි යවන්න ඕන. අපි තවම පදිංචිවෙලා ඉන්නෙ මහත්තයාගේ මහගෙදර. අපේ ම කියල ගෙයක් හදාගෙන දුවටයි පුතාටයි හොඳට උගන්වලා නිදහසේ ජීවත් වෙන්න තමයි අපි හීන මැවුවෙ. අපේ ඒ හීන හැබෑ කරගන්න පුළුවන් පුතා සනීප කරගත්තොත්. අනේ අපිට උදව් කරන්න ඔබට පින් අයිති වේවි.”සැබැවින් ම අප මෙලොව අංග සම්පූර්ණව ඉපදී ඇත්තේ පෙර කළ පින් මහිමය නිසාවෙනි. ඒ නිසාම අසරණ දරුවකුගේ ජීවිතයට එළියක් ලබාදෙන්න, ඒ තුළින් අහිංසක පවුලක් ගොඩගන්න ඔබට සුළුවෙන් හෝ දායක විය හැකි බව අපි දනිමු.හිමන් රවිනු පුතා හෙට දවසේදී පරිසරය පුරා දුව පනිමින් කුරුලු ගීත අසමින් සතුටින් කෑ ගසමින් ඔබට ස්තුති කරාවි. පින් දේවි.ඡායාරූප -දුෂ්මන්ත මායාදුන්නඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=av10103115</link>
    <topic>ප්‍රතිපත්ති ගරුකව ජීවත්වෙන්න කියා දුන්නෙ තාත්තා</topic>
    <author>ඉනෝකා පෙරේරා බණ්ඩාර</author>
    <content>ප්‍රතිපත්ති ගරුකව ජීවත්වෙන්න කියා දුන්නෙ තාත්තාරෝහණ වීරසිංහරෝහණ වීරසිංහයන් හඳුන්වන්නට අටුවා ටීකා අවශ්‍ය නැත්තෙ ඔහු දේශීය සංගීතයේ ලකුණක් වන හින්දා.එවැන්නෙකුට මුණ ගැහෙන ගැහැනුන් – මිනිසුන් මොනතරම් ද...මතක තියාගන්න බැරි තරමෙ ඒ මිනිසුන් අතර කවදාවත් අමතක නොවන චරිතත් නැතිවා නෙවෙයි.මේ ජීවිතයෙ හමුවූ එවැනි සුවිශේෂී චරිත සිහිකරද්දි රෝහණ වීරසිංහයන්ට මුලින්ම මතකෙට එන්නෙ තමන්ගෙ තාත්තා.හෙන්රි වීරසිංහ නම් ඒ තාත්තා ගැන රෝහණ පුතුට තියෙන්නෙ, සිහි කරන්න කරන්න ගෞරවය හා භක්තිය හිතේ උපදින මතකයක්.”තාත්තා ගැන මතකයත් එක්ක මගේ හිත ඇදිල යන්නෙ නානුඔය – බ්ලැක් පූල් (Black Pool)අපේ ගමට. ඒ, ගමට සුද්දො දාපු නම. තාත්තා අපේ ගමේ ගම්මුලාදෑනියා. සුන්දරÀවය වෑහෙන ඒ ගමේ අපි ගෙව්වෙ බොහොම සරල ජීවිතයක්.මගේ තාත්තා නිසා කියනව නෙවෙයි, ඔහු ගමට – පන්සලට – මිනිසුන්ට බොහොම ආදරය පෑ කෙනෙක්. ගම්මුලෑදෑනියා කිව්වම, දුප්පත් මිනිසුන්ගෙ ඉඩකඩම් කපටිකමින් අයිතිකරගන්න, නොයෙකුත් අයුතු දේ කරන කොටසක් හැටියට තමයි කාගෙත් මතකෙට එන්නෙ.නමුත් මගේ තාත්තා ගෙදර ළමයි නව දෙනාට තරම්ම ගමේ දරුවන්ටත් ආදරේ කළා. උදව් – පදව් කළා. නානු ඔය විශාල වසමක්. ඒ නිසාම තාත්තට ඕනෙ වුණා ගමේ බෞද්ධ පාසලක් අරින්න. පන්සලේ හාමුදුරුවොත් එක්ක එකතු වෙලා, විද්‍යාවක්‍ර බෞද්ධ පාසල තාත්තා ඇරැඹුවා. කාටත් ආදර්ශයක් වෙන්න තාත්තා කළේ එච්චරකල් නගරෙ පාසලක ඉගෙන ගනිමින් හිටි මාව අස්කරල ඒ ගමේ පාසලට ඇතුළු කළ එක. ගමේ කාට කරදරයක් වුණත් ඉස්සර වුණේ තාත්තා.තාත්තගෙ ඒ දයා කරුණාව, ප්‍රතිපත්ති ගරුක ජීවිතය මගේ හිතේ බොහොම තදින් තැන්පත් වුණා. පුංචි වරදක් කරන්න ගියත් තාත්තව සිහි වෙනව. ඒ වරදෙන් වැළකෙනවා. තාත්තා ‘හ්ම්’ කිව්වත් ඇති අප නව දෙනාම බයයි. බයටත් වඩා ගෞරවය.පසු කාලෙක තාත්තා විශ්‍රාම ගියාම කොන්ත්‍රාත් වැඩ කළා. කාර් එකේ යන ඒ ගමන්වලදි තාත්තා මාව හරියට එක්ක ගියා. ඒ ආදරය මඟ පෙන්වීම මට කවදාවත් අමතක වෙන්නෑ. අද මං යම් තැනෙක ඉන්නවා නම් ඒ ගෞරවය හිමි වෙන්න ඕනෙ මගේ තාත්තට. වෙන මොනවත් නිසා නෙවෙයි, කිසිම වෙලාවක වරදක් නොකර ප්‍රතිපත්ති ගරුකව ජීවත්වෙන්න කියා දුන්නෙ තාත්තා නිසා...”තාත්තා ප්‍රමුඛ වෙලා පෙළ ගැහෙන ඒ අමරණීය චරිත අතරෙ, ඊළඟට ඔහු සිහිකරන්නෙ, මහින්ද රාජපක්‍ෂ ජනාධිපතිතුමාව.”ඔහු ඉතාම අප්‍රතිහත ධෛර්යයක් ඇති කෙනෙක්. ඒ තරම් ඉවසන ගුණැති කෙනෙක් මං කවදාවත් දැකල නැහැ.අති බිහිසුණු යුගයෙක පවා ඔහු පාරට බැස්සා. පාද යාත්‍රා සංවිධානය කළා. අසාධාරණයට විරුද්ධව හඬ නැගුවා. ප්‍රජාව මෙහෙයුවා. ඒ විතරක් නෙවෙයි හිරබත් කෑවා. ජාත්‍යන්තර සංවිධානවලට කරුණු කිව්වා. මුළු රටක් වෙනුවෙන් ඒ කළ කැපවීමට අද ඔහුට නිසි තැන ලැබිලා. ඒ දැවැන්ත ප්‍රතිරූපයට මා හරි පි‍්‍රයයි.අදත් ඒ ප්‍රතිරූපය එහෙමමයි. කිසි කෙනෙකුට දිනන්න බැහැ කියපු යුද්ධය ඔහු නිමා කළා. කවුරු පිටුපෑවත් ඔහු නෙවෙයි සැලෙන්නෙ. අභියෝග ජයගැනීම ඔහුගෙ අනන්‍යතාව. ඒ වගේම මේ රටේ ජනතාවට, දරුවන්ට ඔහු දක්වන දයාව කරුණාව... මේ හැමදේම එකතු කරල බලද්දි මට ඔහු මහා අමරණීය චරිතයක්...”ඩී.බී. නිහාල්සිංහ කියන්නෙත්, රෝහණ වීරසිංහයන්ගෙ හිතේ සදා ලැගුම්ගත් අමරණීය චරිතයක්.”මං ඔහු හඳුනාගන්නෙ 1982, ‘රේඛා’ ටෙලිනාට්‍යයෙන්. ඒ මහාචාර්ය සුනිල් ආරියරත්නයන් හරහා. ඒ වෙනකොට මං ඔහුගෙ ‘සත්සමුදුර’ චිත්‍රපටයෙ කැමරාකරණය ගැන මවිත වෙලා හිටියෙ. ‘වැලිකතරෙ’ චිත්‍රපටියෙ වගේම භක්ති - කෙටි චිත්‍රපටය නිර්මාණකරණය හරහා මං ඔහු හඳුනාගෙන තිබුණා. නමුත් ‘රේඛා’ ටෙලි නාට්‍ය හඳුනාගැනීමත් එක්ක අපි අතරෙ ලොකු පැහැදීමක් ගොඩ නැඟුණා.ඒ කාලෙ ‘ටෙලි - සිනේ’ තමයි ලංකාවෙ තිබුණු දැවැන්තම නිර්මාණ ආයතනය. ටෙලිනාට්‍ය - වෙළෙඳ දැන්වීම් හැදුණෙම ටෙලිසිනේ හරහා. පසු කලෙක නිහාල් සිංහයන්ගෙ ටෙලිසිනේ ආයතනයේ ප්‍රධාන සංගීත අධ්‍යක්‍ෂවරයා වෙන්න මට අවස්ථාව ලැබෙනවා. ‘සුදු හා කළු’, නදී ගීතය වැනි ටෙලිනාට්‍යවල ඒ වෙනකොට මං ඔහු එක්ක වැඩ කරලා.ඒ විශ්වාසය සහ පැහැදීම තමයි මාව ටෙලිසිනේ වෙත පාර කියන්න ඇත්තෙ. නිහාල් සිංහයන් එක්ක වැඩකරන්න ලැබීමෙන් ඒ කාලෙ මට ආර්ථික වශයෙන් නැඟී හිඳින්න ලොකු අත්වැලක් වුණා.එක වතාවක් මට ඔහුගෙ නාට්‍යයක වැඩ කරන ගමන් ජ’මනියට යන්න වුණා. ඔහු කොහොම හරි මගේ සංගීතය නැති අඩුව නොදැනෙන විදියට කොටස් තුනක් සති තුනකදි පෙන්වල තිබුණා. නමුත් කියපු දිනේට මට එන්න ලැබුණෙ නැහැ.පිටස්තර බලපෑම් කොතෙකුත් ආවත් මට දීපු වැඩේ ඔහු වෙන කෙනෙකුට පැවරුවෙ නැහැ. මං එනකල් බ්ලොක් කරගෙන හිටියා. ඒ හිතවත්කම මට කවදාවත් අමතක වෙන්නෑ. ඔහුගෙ ජීවිතේ පි‍්‍රයතම චරිත දහය අතරේ මාත් ඉන්නව දැක්කම මට පුදුම හිතුණා. මං කිව්වා ‘සර් මං ඒ බව දැනගෙන හිටියෙ නැහැනෙ කියල....’ මමත් කතා කරන්නෙ සර් කියල. ඔහු ඒ තරම්ම අපූරු චරිතයක්.මං කැමැති අනික් කෙනා පිය විජය ෆොන්සේකා. ප්‍රේමා ගනේගොඩගෙ සැමියා. ඉන්නෙ එංගලන්තෙ. ඔහු විතර හිතෛෂි මිත්‍රයෙක් මට මුණගැහිල නැහැ. 1979 ඔහු හඳුනාගත්දා පටන් එකදිගට අවුරුදු 7 – 8 ක් ඔහු ප්‍රසංගවලට මාව සහ තවත් ශිල්පීන්ව ගෙන්වාගත්තා. හැමදාම පොරොන්දු වෙච්චි ගාණට වඩා පවුම් 100 ක්, හරි අපේ අයට දෙන්නයි ඔහු හැම වෙලාවෙම උත්සාහ කරන්නෙ.ලංකාවට ආවම සහෝදර ශිල්පීන්ගෙ සියලු වියහියදම් දරමින් ඔහු විනෝද චාරිකාවක් එක්ක යනවා. ඒ වගේ හිත හොඳ පුද්ගලයෙක් මං කවදාවත් දැකල නැහැ.පහුගිය කාලෙ දරාගන්න බැරි තරමෙ දුකක් ඔහුට ආවා.ඒක හරියට රටකට සුනාමියක් ආවා වගේ. පුද්ගලයෙක් හැටියට ඔහු එය දරාගත්තෙ බොහොම අමාරුවෙන්. ඒත් ඒ දරාගැනීම ගැන මට අදත් පුදුමයි.මොකද අර තරම් මෘදු හදවතක් ඇති මනුෂ්‍යයෙක් කීයටවත් දරාගනියි කියල හිතන්න බැරි තරමෙ දුකකට ඔහු මුහුණ දුන් අයුරු මං ඈතට වෙලා බලා හිටි නිසා.ඉනෝකා පෙරේරා බණ්ඩාරඡායාරූපය - ගීත් ද මැල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=av10103116</link>
    <topic>ශ්‍රී ලංකා ජාතික ඡායාරූප කලා සංගමයේ 60වන සැමරුම් උළෙල</topic>
    <author>ආචාර්ය උදිත ගයාෂාන් ගුණසේකර</author>
    <content>ශ්‍රී ලංකා ජාතික ඡායාරූප කලා සංගමයේ 60වන සැමරුම් උළෙලශ්‍රී ලංකා ජාතික ඡායාරූප කලා සංගමයේ 60 වැනි සැමරුම් උළෙල නොවැම්බර් මස 5, 6 සහ 7 දිනවල කොළඹ ප්‍රදර්ශන හා සම්මේලන මධ්‍යස්ථානයේ (SLECC) දී පැවැත්වේ.ශ්‍රී ලාංකික අනන්‍ය ඡායාරූප කලාවක් මෙන්ම පරපුරක් බිහි කිරීම සඳහා ප්‍රථම පියවර තැබූ දිවංගත විල්සන් හෑගොඩ ශූරින් මෙම ජාතික ඡායාරූප කලා සංගමයේ නිර්මාතෘවරයායි.ඡායාරූප කලාව පිළිබඳ ජනතාව අතර තිබෙන ආකල්ප අධ්‍යාපනික මට්ටම තවදුරටත් ඉහළ තලයකට ගෙන ඒමටත් අනාගත පරපුරක් සඳහා ශක්තිමත් අත්වැලක් සැපයීමත් මෙම සැමරුම් උළෙල හා ප්‍රදර්ශනය පැවැත්වීමේ අරමුණ වී තිබේ.මෙම උළෙලට සමගාමීව 15 වැනි FIFP ජාත්‍යන්තර ඡායාරූප ප්‍රදර්ශනය පැවැත්වීමට ද කටයුතු සංවිධානය කර තිබේ. මෙම ඡායාරූප ප්‍රදර්ශනය සඳහා විශිෂ්ට ඡායාරූප රැසක් ප්‍රදර්ශනයට තැබේ. එසේම 21 සහ 22 යන දෙදින තුළ දී ද මහනුවර Kandy city centre හිදී ජාත්‍යන්තර ඡායාරූප ප්‍රදර්ශනය පැවැත්වීමට කටයුතු සංවිධානය කර ඇත.ලෝකයේ සිටින ආධුනික මෙන් ම ප්‍රවීණ ඡායාරූප ශිල්පීන් ගේ ඡායාරූප මේ සඳහා ඇතුළත් කර ඇත. ජාත්‍යන්තර හා ජාතික ප්‍රවීණ විනිශ්චය මණ්ඩලයක් මඟින් ජාත්‍යන්තර සම්මුති නීති රීති වලට අදාළව විනිශ්චයට ලක්කර ඉන් තෝරා ගත් ඡායාරූප පමණක් ප්‍රදර්ශනයට තැබීම මඟින් අධ්‍යාපනය ලබන සිසුන්ට මෙන්ම ඡායාරූප කලාවේ අත්දැකීම් ගවේෂණය කරන්නන්ට මෙය කදිම අවස්ථාවක් වනු ඇත.තවද, අධ්‍යාපනික සේයාරූ දැක්ම, කෞතුක භාණ්ඩ ප්‍රදර්ශනය, මංගල උත්සව ඡායාරූපගත කරණය, වනජීවී ඡායාරූගත කරණ හා ප්‍රදර්ශන, වැඩමුළු, ඡායාරූප සේවා හා ද්‍රව්‍ය පහසුකම් කුටි, සල්පිල්, පොත් ප්‍රදර්ශන හා දොරට වැඩීම්, ආලෝකකරණ වැඩමුළු, අධ්‍යාපනික වාර්තා චිත්‍රපට දැක්ම ඇතුළු වැඩසටහන් රැසක් මෙම සැමරුම් උළෙලට සමගාමීව ක්‍රියාවට නැංවේ. විනෝදාස්වාදය මෙන්ම අධ්‍යාපනික වටිනාකමක් ඇති ලෙස සංවිධානය කර ඇති මෙම ප්‍රදර්ශනය සඳහා ජනමාධ්‍ය ක්ෂේත්‍රයට අදාළ වැඩසටහන් ද ක්‍රියාත්මක කෙරේ.හැට වැනි සංවත්සරය නිමිත්තෙන් “ප්‍රභාලෝචන සංහිතා” නමින් ශාස්ත්‍රීය සංග්‍රහයක් නිකුත් කිරීමට ද නියමිතය. ඡායාරූප කලාව, සිනමාව, රූපවාහිනිය, විද්‍යුත් දෘෂ්‍ය සන්නිවේදනය යන විෂය ක්ෂේත්‍රවලට අදාළ ලිපි මීට අන්තර්ගත වෙයි. මීට අමතර ආචාර්ය උදිත ගයශාන් විසින් රචිත ශාස්ත්‍රීය ග්‍රන්ථයක් ද එළි දැක්වෙයි. මෙහි වසර 1055 සිට ශ්‍රී ලංකා ඡායාරූප කලාවේ විකාශනය පර්යේෂණාත්මකව විග්‍රහ කොට තිබේ.සමරු මුද්දරයක් නිකුත් කිරීමට ද සැලසුම් කොට ඇති අතර ඒ සඳහා විවෘත දායකත්වයක් ලබාගත හැකිය. සැමරුම් උළෙල සඳහා ටී ෂර්ට් නිර්මාණය කිරීමක් ද සිදු කර තිබේ.ලාංකික ජන සමාජය වෙත ඉටුකළ අමරණීය සේවාවට උපහාර වශයෙන්, රජය මඟින් ශ්‍රී ලංකා ජාතික ඡායාරූප කලා සංගමය අනුමත පුණ්‍යායතනයක් ලෙස පිළිගන්නා ලද අතර ව්‍යවස්ථාපිත මණ්ඩලයක් බවට ද පත්කර තිබේ.සංගමයේ හැට වසරක අතීතය දෙස ආපසු හැරී බැලීමේ දී අද දක්වාමත් සංගමයේ නිශ්චල හා චංචල දේපළ වත්කම් ශුන්‍ය වීම සඳහන් කළ යුතු සුවිශේෂ කරුණකි. නිශ්චිත මධ්‍යස්ථානයක් පවා නොතිබිය දී මෙවන් පුළුල් සේවාවකට උර දෙන්නට තරම් එහි වැඩපිළිවෙළ ශක්තිමත් වී ඇත්තේ එතුළින් ම ශිල්ප ඥානය ලත් සහ ඡායාරූප මාධ්‍යයට හිතැති සමූහයකගේ කැපවීමෙනි. රජයේ අනුමත පුණ්‍යායතනයක් ලෙස පැවතුන ද, වසර හැටක් පුරා පාසල් සිසුන් සඳහා ඡායාරූප පන්ති පැවැත්වුව ද, ඉරිදා දිනයන්හි පන්ති පැවැත්වීම සඳහා පාසලකින් පන්ති කාමර කිහිපයක් ලබාගැනීමට සිදු වී ඇත්තේ ද නොයෙක් අපහසුතා මධ්‍යයේ ය. මේ නිසා ඡායාරූප පාඨමාලාව වරින් වර ඇනහිටි අවස්ථා ද විරල නොවේ.එබැවින් දැඩි අපහසුතාව මැදින් කරගෙන එනු ලබන ශ්‍රී ලංකා ඡාතික ඡායාරූප කලා සංගමයේ සමාජ මෙහෙවර ලාංකික ජන සමාජයට වඩාත් ඵලදායක අයුරින් යොදවා ගැනීම සඳහා, සංස්කෘතික අමාත්‍යංශය ප්‍රමුඛ වූ රාජ්‍ය අනුග්‍රහය මෙන් ම පෞද්ගලික ආයතනවල සහාය ද අත්‍යවශ්‍යයෙන්ම ලැබිය යුතු බව මෙහි දී අවධාරණය කරමු.ආචාර්ය උදිත ගයාෂාන් ගුණසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=av10103117</link>
    <topic>නුවර යුගය සිතුවමට නැඟූ වසන්ත</topic>
    <author>පි‍්‍රයන්ජන් සුරේෂ් ද සිල්වා</author>
    <content>නුවර යුගය සිතුවමට නැඟූ වසන්තප්‍රවීණ සිත්තරකු වන වසන්ත පෙරේරාගේ නවතම සිතුවම් දැක්ම Kandy – A Sketch book නමින් නොවැම්බර් 5-7 දක්වා ලයනල් වෙන්ඩ්ට් කලාගාරයේදී පැවැත්වෙයි. මහනුවර ප්‍රදේශයේ ඇති පෞරාණික අගයෙන් යුත් පන්සල්, ටැම්පිට විහාර, වලව්, අම්බලම් සහ පුරාණයේ භාවිත වූ ගෘහ උපකරණ හා අවි ආයුධත් පුද්ගලයනුත් මෙම ප්‍රදර්ශනයට එක්කොට ඇති චිත්‍රවල තේමා බවට පත්ව තිබේ.පාරදෘෂ්‍ය දියසායම් (Transparent Water colour)වලින් නිර්මිත සිතුවම් හා තීන්තයෙන් අඳින ලද (Pen and Ink)සිතුවම් 60 ක් පමණ ප්‍රදර්ශනයට ඉදිරිපත් කෙරෙන අතර එයට සමගාමීව සිතුවම් අනූවකින් යුත්  Kandy – A Sketch bookනමින් අගනා ග්‍රන්ථයක් ද මෙහි දී එළිදැක්වෙයි.මින් කලකට ඉහත යාපනය හා එහි ජන ජීවිතය පසුබිම් කර ගනිමින් Jaffna – A Sketch bookනමින් ප්‍රදර්ශනයක් හා එම සිතුවම් සහිත ග්‍රන්ථයක් එළි දැක් වූ වසන්ත මෙවර මහනුවර පරිසරය තම ප්‍රදර්ශනය සඳහා තේමා කර ගත්තේ අපේ ප්‍රෞඪ ඉතිහාසයේ එක් කඩඉමක් පිළිබඳ මතකය නැවත අලුත් කිරීමේ අරමුණිනි.අතීතයේ රාජධානියක්ව පැවති මහනුවර වර්තමානයේ වාණිජකරණය විසින් ක්‍රමක්‍රමයෙන් ගිලගනු ලබන අයුරුත් එම හේතුවෙන්මැකී යන ජාතික උරුමය පිළිබඳ නැවත සිහිකැඳවීමක් ලෙසිනුත් ඔහු Kandy – Sketch book ප්‍රදර්ශනය රසිකයාට තිළිණ කරයි.විහාර දොරටුවක ඇති ලියවැල් රටා, පැරණි ඇත්දත් පනාවක ඇති සියුම් කැටයම් මෙන්ම එකල භාවිත වූ පිහියා, ගුරුලේත්තු, පෙට්ටි වැසුම් වැනි දේවල ඇති සියුම් කැටයම්, සත්ව රූප ආදිය මෙන් ම මිනිස් රූප ද ඔහු ඉතාමත් අපූරුවට ඒ අයුරින් ම තම කඩදාසිය මත ප්‍රතිනිර්මාණය කොට තිබේ.ඔහු නිර්මාණයට වස්තු විෂය කර ගන්නා තේමාව තුළින් එක එල්ලේම එම නිර්මාණය විඳ ගැනීමට හෝ නිර්මාණයේ ගැඹුරට පිවිස එතුළින් ශිල්පියා පවසන්නට උත්සුක වන්නේ කුමක්දැයි යන්න විමසීම රසිකයාට පැවරෙන වගකීමකි. ළමා වියේ සිට චිත්‍ර ශිල්පයට නැඹුරු වූ වසන්ත පෙරේරා පූර්ණ කාලීන සිත්තරකු ලෙසින් එම වෘත්තියෙහි නියැලෙන්නේ වසර අටක පමණ කාලයක සිටය.සංචාරක හෝටල් කර්මාන්තයට අනුයුක්තව සිටි ඔහු එම වෘත්තියෙන් නික්ම ගියේ පූර්ණ කාලීන සිත්තරකු ලෙස තම භාවයන් ප්‍රකාශ කරන්නට වැඩි අවකාශයක් සලසා ගනු අටියෙනි. කලක සිට වන සත්ව ශිල්පියකු ලෙස ප්‍රසිද්ධියක් උසුලන ඔහු වන සතුන් පිළිබඳ මනාව හදාරා ඔවුන් සිතුවමට නඟන අතර එවන් නිර්මාණ කීපයක් ම මෙරට මුද්දර සඳහා භාවිත කෙරිණි.කිසිදු ගුරුවරයකු ඇසුරේ චිත්‍ර කලාව හදාරා නොමැති වසන්ත ස්වයං අධ්‍යයනයෙන් හා සොබාදහමින් එම කලාව ප්‍රගුණ කළේය. ඔහු විසින්ම සොයා ගත් ඇතැම් ශිල්ප ක්‍රම ඔස්සේ වඩාත් අගනා නිර්මාණ බිහි කරන්නට සමත් වූ ඔහු චිත්‍ර කලාව හදාරන දුහුනන්ට තමන් උගත් ශිල්පය තිළිණ කරයි.අතීතයේ විදේශීය සිත්තරුන් විසින් ශ්‍රී ලංකාවේ විවිධ ස්ථාන අළලා නිර්මාණය කරන ලද අගනා සිතුවම් හේතුවෙන් අපට එදා මෙහි පැවති සුන්දරත්වය සිහිපත් කර ගතහැකි වී ඇති සේම වසන්තගේ මෙම නිර්මාණ ඔස්සේ අනාගත පරපුර ද ශ්‍රී ලංකාවේ සුන්දරත්වය හඳුනා ගනු ඇත.පි‍්‍රයන්ජන් සුරේෂ් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=av10103118</link>
    <topic>දුර ගමනකට පෙරුම් පුරන චන්දන</topic>
    <author>ඉනෝකා</author>
    <content>දුර ගමනකට පෙරුම් පුරන චන්දනමේ චන්දන සමන් කුමාර.සතියේ දින පහේම සිරසේ දිග හැරෙන ‘රුවන් මාලිගා’ හි සුදු පුතා. ජගත් චමිලගෙ චණ්ඩි නඩේ තවත් එක සගයෙක්. කොහොම වුණත් චන්දන අපිට නුහුරු මුහුණක්ම නෙවෙයි.’අම්ම මතුරට – තාත්තා පිටරට මේ පොඩ්ඩා...’ මතකද මේ දන්තාලේප දැන්වීම. දැන්වීම ඇතුළෙත් දැන්වීමක්. එහි කැමරාව මානගෙන ඉන්නෙ චන්දන.දිනේෂ් පි‍්‍රයසාද් ගෙ ‘ඔන්න බබෝ’ චිත්‍රපටයයි, චන්දනගෙ සිනමා සම්ප්‍රාප්තිය. ඒත් ඔහුගෙ රංගනය ඊටත් එපිටට විහිදී යන්නක්. ඒ තමන් උගත් මාතලේ - උකුවෙල බෝවත්ත ශ්‍රී සුමංගල මහා විදුහලේ වේදිකාවෙන්.1998 වසරේ ඔහු සුදර්ශියට එනව. ඒ නාට්‍යකරණය හදාරන්නට. වේදිකා නාට්‍යයක සුළු චරිතයකින් පසු වීදි නාට්‍ය ඔහුගෙ ඊළඟ රංගන අත්දැකීම. වේදිකා නාට්‍යවලින් පසු චන්දනගෙ හිත ඇදී යන්නෙ කැමරාකරණය වෙත.“ඒ සිතිවිල්ල මගේ හිතට ආවෙ ‘ඔන්න බබෝ’ චිත්‍රපටයෙ රඟපානකොට. මං ඒ කැමරා කණ්ඩායමට උදව් කළා. කැමරාකරණයෙ බොහෝ අංශවල අත්දැකීම් ලබා ගන්න මට පුළුවන් වුණේ ඒ වැඩ කිරීමෙන්. ඊට පස්සෙ මං ශිල්පයක් විදියට කැමරාකරණය හැදෑරුවා. ඊට පස්සෙ ඒ අයම මට ආරාධනා කළා කැමරා යුනිට් එකේ වැඩ කරන්න.නිල්වලා වීඩියෝ ටීම් එකත් එක්ක මං මගේ වෘත්තීය කැමරා ජීවිතය ඇරැඹුවා. ඒ අවුරුදු දෙකට පස්සෙ මං ගියේ Film location ආයතනයේ තාක්‍ෂණික ශිල්පියකු විදියට.ඒ කාලෙ මට අවස්ථාව ලැබුණා ‘කන්ගලාල් කයිය සේ’ (ඇස් දෙක වගෙ ආදරේ) ඉන්දියානු චිත්‍රපටයෙ සුළු චරිතයක් රඟන්න.භාරති රාජා අධ්‍යක්‍ෂණය කරපු, වී. කන්නන් කැමරාකරණය කරපු ඒ චිත්‍රපටයෙදි ඔවුන් මට කතා කළේ ‘පූනාල්’ කියල. මං පූනාල් නම් ඉන්දියානු නළුවගෙ හැඩරුව ඇති නිසා කියලයි ඔවුන් කිව්වෙ.කොහොම වුණත් භාරති රාජා වගේ අධ්‍යක්‍ෂවරයකු යටතේ කළේ පුංචි චරිතයක් වුණත් ඒ ලබපු දැනුම අත්දැකීම් සමුදායක් තරම්...”චන්දන ඊළඟට සම්බන්‍ධ වෙන්නෙ ‘මහා ඇත්පවුර’ ටෙලි නාට්‍යයට. වියෝ වූ රැලෙක්ස් රණසිංහයන් එදා ඔහුගෙ නිර්මාණ රැසකටම චන්දන සම්බන්‍ධ කර ගන්නවා.‘පොලිටිකල් ජෝක්ස්’, ‘සුසීමා’ ඉදිරියේදි චන්දනගෙ රංගනය දැක ගත හැකි චිත්‍රපට.අද වෘත්තියෙන් සැටලයිට් රූපවාහිනි නාලිකාවක නිත්‍ය කැමරාශිල්පියා වන චන්දන, රංගනයෙන් දුර ගමනක් යෑමටයි පෙරුම් පුරන්නෙ.ඉනෝකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=av10103119</link>
    <topic>හදේ කොතැනක හෝ තවමත් ඔබ ඉන්නවා</topic>
    <author>ඉනෝකා සමරවික්‍රම</author>
    <content>හදේ කොතැනක හෝ තවමත් ඔබ ඉන්නවාකුමාරදාස සපුතන්ත්‍රි ගීතයට යොදා ගත් ප්‍රේමණීය අත්දැකීම් ගැන කතා කරයිඔහු එදා මෙදාතුර ජීවිතේ ලැබූ අත්දැකීම් අපමණය. විශේෂයෙන් යොවුන් වියේදී ලැබූ ප්‍රේමය පිළිබඳව සුන්දර වූත් කටුක වූත් අත්දැකීම් පසුකලෙක ඔහු අතින් ඉතා සොඳුරු ගී නිර්මාණ බවට පත්වූයේ ය. ජීවිතයේ එක්තරා කාලයකදී ඔහු ප්‍රේමය වින්දනය කළේ ය. එමෙන් ම විදෙව්වේ ය. මේ හරහා ඔහු පසුකලෙක ගී ලියුවේ ය. ඒ ගී සියලු පෙම්වතුන්ගේ පෙම්වතියන්ගේ ආත්මය බදා වැළඳගත්තේ ය. එනිසා ම ඒ ගී නිර්මාණ අදත් රසිකයා අතර බෙහෙවින් ම ජනප්‍රියය ය. තමන් ලැබූ අත්දැකීම පොදු බවට පත්කළ ඔහු ප්‍රවීණ ගී පද රචක කුමාරදාස සපුතන්ත්‍රී ය. මේ ඔහු ප්‍රේමය වෙනුවෙන් ලියූ අප තෝරාගත් ගී කිහිපයකි.ගිලන් වූ හදවත් සුවපත් කිරීමට ද තනි වූ හදවත් තනිකමෙන් මුදවා ගැනීමට ද ප්‍රේමයට මහඟු බලයක් ඇත්තේ ය. ආදරය වෙනුවෙන් බොහෝ පරිත්‍යාග කිරීමට ද එකිනෙකාට ගෞරව කිරීමෙන් හදවත් සනසා ගැනීමට ද ප්‍රේමයට පුළුවන. වෙන්නොවන්නේ යැයි කියා ගිවිසා ගත්ත ද දෙදෙනාගේ වුවමනාව සඳහා නොව වෙනත් බාහිර බලපෑම් නිසා දෙපසකට වන්නට වූ විට එයින් තැවෙන්නේ ද දැවෙන්නේ ද ඔවුන් දෙදෙනා ය. මේ එවන් අත්දැකීමක කඳුළු බිඳුවකි.හදේ කොතැනක හෝ හිදි ඔබ නිදා නොනිදා මෙන් බලා අවසර සොයා කල් දැන වෙලා හස රැහැනින් පෙළයි මා මුදා සුව දැහැනින්...හදවතේ නොරැදි මැකී යන්නට යැයි කී ඇයගෙන් ඔහු සමුගත්තේ ය. අවසන ඔහු මෙසේ ලීවේ ය.“සන්තාප මාවතේ සංවේදනා මැදුරේ සංවේගයෙන් දන්වා සිටිමි වෙන්වීම මා ඇගෙන්”යොවුන් පෙම්වතා තම පෙම්වතියගෙන් වෙන්වූයේ බොහෝ දුකිනි. සියල්ල අතීතයට එක්කර ඔහු හිත හදා ගන්නට වෙහෙස වූයේ ය. එහෙත් ඇගෙන් සමුගෙන යාම කියූ පමණින් ම පහසු වූයේ නැත. ඈ යන්නට ගියා ය. ඔහු ද ආපසු හැරුණේ ය. මුළු ලොව ම ගනඳුරේ ගිලී ගිය සේය.එපා හිරු පායන්න අදින් පසු මගෙ ලොවට අදයි අවසන් දවස ඇගෙන් මා මගෙන් ඈ සමුගන්නමුළු මහත් විශ්වයම නැවතුණු සේය. තමාගේ ලෝකය පාළු මුඩුබිමක් සේය. වසන්තය නිමා වූ සේ ය. සියල්ල සිදුවී හමාරය.ප්‍රේමය වෙනුවෙන් ලියැවුණු වියෝ ගී පිළිබඳව කුමාරදාස සපුතන්ත්‍රී පවසන්නේ මෙවැනි අදහසකි.“ජීවිතේ එක්තරා යුගයක ලැබූ අත්දැකීම් තමයි මේ ගී කිහිපයකට වස්තු විෂය වුණේ. ජීවිතේ පිළිබඳව හරියාකාර වැටහීමක් නොතිබුණු කාලේ පටන් ගත්ත ප්‍රේම සම්බන්ධය අතර මග නතර වුණේ දෙදෙනාගේ ම කැමැත්තෙන්. ඊට බලපෑවේ බාහිර හේතු සාධක. “හදේ කොතැනක හෝ හිදී” ගීයෙන් මට අවශ්‍ය වුණේ පෙම්වතිය අහිමි වීමෙන් මා ලැබූ දුක් අදෝනාව කීමට නොවෙයි. වෙන්වීම ප්‍රේමය වෙනුවෙන් කළ පරිත්‍යාගයක්... ඒ පරිත්‍යාගය හරහා තමයි ඇය හදේ සැඟවී සිටින්නේ. මෙය ඉතා සුළු සිදුවීමක්. මා ලැබූ විරහ වේදනාව පොදු බවට පත්කරමින් රසිකයාට නිර්මාණයක් ලෙසින් දී තිබෙනවා. මේ ගී ලියැවුණේ මීට අවුරුදු ගාණකට කලින්. මේ සිදුවීම් සිදුවෙලා කාලයක් ගියාට පස්සේ ජීවිතේ සංක්‍රාන්ති සමයක් තිබුණා. ඒ සංක්‍රාන්ති සමයේදී ලැබූ අත්දැකීමක් තමයි එච්.එම්. ජයවර්ධනයන්ගේ සංගීතයෙන් හැඩ වී රෝහණ වීරසිංහ මෙසේ ගයන්නේ.කාලය ගෙවී ගියේ ය. ප්‍රේමය නිසා වැටුණ කඳුළු වියැළී යමින් තිබිණි. නැ¼ගුණු සුසුම මැකී යමින් තිබිණි. ඒ අතර වාරයේ හිත අලුත් බලාපොරොත්තුවක් වෙනුවෙන් සිහින දකින්නට වූයේ ය.“හැදෑකරේ අඹමල් වට බඹරු නටන්නා නින්ද නැතත් මං තනියෙන් හීන දකින්නාඅලුත් පැතුම් ගොන්නක් හිත යටින් මතුව එන්නට විය. එය ජීවිතේ අලුත් පිටුවක් පෙරළන්නට ය.ඈ ඇස ගැටුණු දා ඔහුට තනි රැක්ක පාළුව, තනිකම වැලපුණේ ය. ඒ තනිකමට ඔහු හැරදමා යන්නට වන නිසා ය.ඇස ගැටුන ‘රෝස කුසුම’ ආමන්ත්‍රණය කළේ හදවතේ ගැඹුරුම තැනට ය. රෝස කුසුම ජීවිතයට අලුත් පැතුම් ගොන්නක් ගෙන ආවේ ය.“රෝස කුසුමක් පිපී නොවිඳි සුවඳක් ගෙනේ නොලද සුවයක් සදා - පුබුදුවා සුවහසක් පැතුමන් රෝස කුසුමක් පිපී”රෝහණ වීරසිංහයන් සංගීතවත් කළ සුනිල් එදිරිසිංහයන් ගයන ගීතය ගැන සපුතන්ත්‍රි කියන්නේ මේ වගේ අදහසක්.ජීවිතේ අර කිව්ව සංක්‍රාන්ති සමයෙන් පස්සේ කවුළුවෙන් ඈත බලන කොට ඇස ගැටුණු රෝස මලක් තමයි මේ ගීයට අත්දැකීම වුණේ... ජීවිතේ සමඟ එකට සිටිය තනිකම යනවා අලුත් කෙනාට එන්න ඉඩ හැරලා. පාළුව තමයි හඬන්නේ. දුක තනිකම සියල්ල නිමා වෙනවා. ඒ අර රෝස කුසුම නිසා... මම මේ ගීය හැඳින්වූයේ පැමිණීම සහ පලායාම කියලා.කලක් ජීවිතය වෙලාගෙන තිබූ පාළුව තනිකම ඔහු හැර යන්නේ ය. ඒ ඇගේ මුදු සෙනෙහස, ළබැඳියාව නිසා ය. එහෙත් ඈ එන්නට පෙර ඔහු හා ඔහුගේ අවට සැරි සැරූ තනිකම ඉකිබිඳ හඬන්නේ ය. එනමුදු ඔහු සනසවාලන්නේ ඇගේ මුදු ආදරයයි. ඒ ඔහුගේ රෝස කුසුම් යයි.“ඔබේ සුවඳ ලද මොහොතින් මා වෙලා සිටි ඒ ආදරෙන් මගෙ තනිකම හඬයි ඉකිබිඳ දෙපාමුල හැපෙමින් වසා මුව දෝතින්...”ඉනෝකා සමරවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=av10103120</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්නඋඩුතාවර අලුත්තැන්නේ එස්. බී. වීරතුංගප්‍රශ්නය - සී. ටී. ප්‍රනාන්දු ගයන ‘පියුමෙහි පැණි බොති වන බඹරු’ ගීතය ලීවේ කවුද?පිළිතුර - කරුණාරත්න අබේසේකර. මේ ගීතය ‘චණ්ඩියා’ චිත්‍රපටය වෙනුවෙන් ලියූවත් එය පසුව තෝරා ගැනුණේ නැහැ.මාතලේ විනීතා රත්නායකප්‍රශ්නය - 1957 වසරේ ‘ඔබ්සර්වර්’ පුවත්පත සංවිධානය කළ ‘සිලෝන් ෆිල්ම් පර්සනැලිටි’ තරගයෙන් ප්‍රථම ස්ථානය දිනාගත්තේ මර්සලිනු ජයකොඩි පියනම. එහි දෙවැනි, තෙවැනි ස්ථාන දිනාගත් සෙසු සිනමා කලාකරුවන් කවුද?පිළිතුර - ජයකොඩි පියනම ඡන්ද 19,108 ක් දිනාගත්තා. සෙසු අය පිළිවෙළින් මෙසේය. රුක්මණි දේවි (18,428) සිසිර සේනාරත්න (18,117) කාන්ති ගුණතුංග (17,245) එඩී ජයමාන්න (16,379)ඉහළ තල්දූවේ ආනන්ද වික්‍රමආරච්චිප්‍රශ්නය - විජේරත්න වරකාගොඩ ගයන ‘හිරු පායනවා මල් පිබිදෙනවා කුරුලු රෑන් එනවා මැණිකේ හිනැහෙනවා’ ලියා ඇත්තේ කවුද?පිළිතුර - ප්‍රවීණ පුවත්පත් කලාවේදියකු වූ ටී. බී. පෙරමුණේ තිලක.මීගමුවේ යොහාන් කුමාර් ද සිල්වාප්‍රශ්නය - චන්ද්‍රානි ගුණවර්ධන ගයන ‘අත්තන මල්’ ගීතයේ එක තැනක “පුංචි මස්සිනා හිටියා - අරලිය මල් රිකිල්ලේ” යැයි සඳහන් වෙනවා. පුංචි මස්සිනා කොහොමද අරලිය මල් රිකිල්ලක ඉන්නේ?පිළිතුර - පුංචි මස්සිනා ලේනෙක් වෙන්න ඇති.අවිත්තාවේ ගුණදාස සමරක්කොඩිප්‍රශ්නය - එකම පිටු සංඛ්‍යාවකින් යුතු එකම පරිවර්තක ලේඛකයාගේ (අසෝක නිස්සංක) ‘පාට වේල්පට’ නවකතාවේ මිල 450/= ක් වීමටත් (ෆාස්ට් පබ්ලිෂින් ප්‍රකාශන) ‘සුදු ඇදිරිය’ නවකතාවේ මිල 750/= ක් වීමටත් (ගොඩගේ ප්‍රකාශන) හේතුව කුමක් ද? තවදුරටත් කියන්නේ නම් ‘සුදු ඇදිරිය’ පොතේ මිල රුපියල් තුන්සීයකින් වැඩි වී තිබෙන්නේ ඇයි? මෙය පාඨකයා සූරාකෑමක් නොවේ ද?පිළිතුර - ඔය ප්‍රශ්නයට පිළිතුර මරදානේ එස්. ගොඩගේ සහ සහෝදරයන්ගෙන්ම අසා විමසා දැනගන්න.කපුගොඩ මාළිඳ සරත් රණසිංහප්‍රශ්නය – ප්‍රවීණ කලාකරු ජී. ඩී. එල්. පෙරේරාගේ ලිපිනය සොයා දෙන්න?පිළිතුර - මැද දුම්බර කලාගාරය, බතලවත්ත, කරලියැද්ද, මහනුවරවෙන්නප්පුවේ කේ. ජී. ජිනසේනප්‍රශ්නය - අමරසිරි පීරිස් ගයන ‘ස්නේහයේ නගරයයි’ ගීතයේ සහාය ගායිකාව මැණික් චන්ද්‍රිකා නොව මැණික් ජයසේකර ලෙසත් ගීත රචකයා අයි. ඩී. ජයතිස්ස නොව හේමසිරි ගුණතුංග ලෙසත් නිවැරැදි විය යුතු යැයි දක්වමි.පිළිතුර - එය නිවැරැදි කිරීම සම්බන්ධයෙන් ඔබට අපේ ස්තුතිය.පෝද්දල කංචක කරුණානායකප්‍රශ්නය - ‘අක්කර පහ’ නවකතාවේ කර්තෘවරයා කවුද?පිළිතුර - මඩවල එස්. රත්නායකදාගොන්නේ කරුණාතිලක බෝඹුවලප්‍රශ්නය - ‘ඩිංගිරි මැණිකා’ චිත්‍රපටයේ ගීත රචනා කාගෙ ද?පිළිතුර - කරුණාරත්න අබේසේකර ගේමාතලේ ධර්මා ඒකනායකප්‍රශ්නය - රෝහණ වීරසිංහ සංගීතවත් කළ අපේ ජාතික ගී නිර්මාණයට මොකද වුණේ?පිළිතුර - මෝඩයන් දෙතුන් දෙනකුගේ විරෝධය නිසා එය ජාතික මට්ටමෙන් ආවේ නැහැ. නමුත් සිරස එෆ්. එම්. හා සිරස රූපවාහිනියේ රාත්‍රී වැඩසටහන් නිමාවේදී වාදනය කෙරෙන්නේත් කොළඹ ආනන්ද, විශාඛා, අනුලා හා පන්නිපිටිය ධර්මපාල යන විදුහල්වල වාදනය කෙරෙන්නේත් මේ ජාතික ගීතයයි. ඒත් ඒකට කවුරුත් විරුද්ධත්වයක් දක්වලා නැහැ.නිවිතිගල කුසුමා අබේනායකප්‍රශ්නය - ‘රසඳුන’ නමින් මීට ඉහත සිනමා පුවත්පතක් තිබුණා නේද?පිළිතුර - ඔව්. එය සංස්කරණය කළේ පේ‍්‍රම් දිසානායක. ඊටත් කලින් ‘පෝදා ඇත්ත’ පත්‍රයේ සිනමා කලා පිටුව නම් කරලා තිබුණේත් ‘රසඳුන’ යනුවෙන්.මේ සතියේ පහත නම් සඳහන් අයත් ප්‍රශ්න එවා තිබුණා. මාදම්පේ ඊබට් ෂෙල්ටන්, රාගම අයිලින් සේවිස්, වත්තල හේකිත්තේ ලක්ෂ්මන් රණසිංහ.ඔබේ ප්‍රශ්න (තැපැල්පත්වල පමණක් ලියා) පහත ලිපිනයට යොමු කරන්න.‘සුමිගෙන් අහන්න’ ‘රසඳුන’ අතිරේකය, සිළුමිණ, ලේක්හවුස්, කොළඹ 10.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=av10103121</link>
    <topic>බොලිවුඩ් පුරයෙන්</topic>
    <author>සුජීව තේවහෙට්ටිගේ</author>
    <content>බොලිවුඩ් පුරයෙන්මුම්බායි නගරයට ආසන්නව පිහිටි බන්ද්‍රා ප්‍රදේශයේ පිහිටි ‘ඔලිව්’ නම් වූ අවන්හලට නිරතුරුවම ජනපි‍්‍රය පුද්ගලයන් පැමිණෙනවා. පසුගිය සතියේ අඟහරුවාදා (ඔක්. 19 දා) ඔලිව් අවන්හලට පැමිණියේ රන්බීර් කපූර්. එහි තිබුණු සාදයකටයි ඔහු එක්වුණේ.මිතුරන් කිහිප දෙනෙකු සමඟ මධ්‍යම රාත්‍රියට ආසන්න වෙද්දී පැමිණි රන්බීර්, මිතුරන් සමඟ මේසයක් අසල අසුන් ගත්තා. මඳ වේලාවක් ගතවෙද්දී තවත් යුවතියන් පිරිසක් ඊට යාබදව තිබුණු මේසය අසල වූ අසුන්වලට බර වූයේ රන්බීර් ඇතුළු පිරිසට සිනාසෙමින්, ඔවුනට මොන මොනවාදෝ පවසමින්. ඒ අතර සිටි තරමක සිහින් සිරුරකින් සහ උසකින් යුතු යුවතිය වෙත හැම දෙනෙකුගේම නෙත් යොමුවන්නට වැඩි වේලාවක් ගත වුණේ නැහැ.කාගේත් ඒ අවධානය වඩාත්ම යොමුවුණේ ඇය අසුන් ගත් මොහොතේ සිට රන්බීර් දෙසත්, රන්බීර් ඇය දෙසත් බලන්නට පටන් ගත් නිසයි. කළු සහ රන් පැහැති ගවුමක් හැඳ සිටි ඇයගේ පෙනුම විදේශීය යුවතියකට සමානයි.විනාඩි කිහිපයක් ගතවෙද්දී ඇය අසුන්ගෙන සිටි තැනට විශේෂ කේක් ගෙඩියක් සේවකයෙකු විසින් රැගෙන එනු ලැබුවා. පෙනුණ හැටියට නම් එය උපන් දින කේක් ගෙඩියක්. එය මේසය මත තැබූ සේවකයා එතැනින් ඉවත් වෙද්දී විදේශීය පෙනුමක් ඇති යුවතිය තම මිතුරියන් සමඟ නැගී සිටියා. එකෙණෙහිම රන්බීර් ද එතැනට පැමිණියා.මේ ආගන්තුක යුවතිය කේක් ගෙඩිය කපා එයින් කෑල්ලක් අතට ගන්නට සැරසෙනවාත් සමඟම ඊට කලින් රන්බීර් ඒ කේක් කෑල්ල අතට ගෙන මේ යුවතියගේ මුවට ළං කළා. අවට සිටි පිරිස පුදුමයෙන් ඒ දෙස බලා සිටිද්දී රන්බීර් එතැනින් නැවතුණේ නැහැ. කේක් කෑල්ලේ එක පැත්තක් ආගන්තුක යුවතියගේ මුවට යද්දී අනෙක් පැත්තේ රස බැලුවේ රන්බීර්! පුදුමයෙන් බලා සිටි කවුරුත් මහ හඬින් සිනාසුණා. අනවසරයෙන් එතැනට පැමිණ සිටි කැමරා ශිල්පීන් කිහිප දෙනෙකු ද මේ අවස්ථාව ඡායාරූපවලට නඟන්නට අමතක කළේ නැහැ.කොහොම වෙතත් එදා මැදියම් රැයේ රන්බීර් සමඟ කේක් රස බැලුව මේ අමුත්තිය කවුරුන්දැයි තවමත් හෙළිදරව් වී නැහැ.වේලාවට අනුව වැඩ කටයුතු නොකළොත් කුමක් වේවිද? පාඩු විඳින්න සිද්ධ වේවි. වට පිට අයගෙන් බැණුම් අහන්නත් සිද්ධ වේවි. තමන් පිළිබඳ වැරැදි චිත්‍රයක් කාගෙ කාගෙත් හිතේ ඇඳේවී.නියමිත වේලාවට නොපැමිණීම හේතුවෙන් බොලිවුඩ්පුරයේ ජනපි‍්‍රය යුවළක් වන සායිෆ් අලි ඛාන්ට සහ කරීනා කපූර්ට මාධ්‍යවේදීන් පිරිසකගෙන් පසුගිය සතියේ දොස් අහන්නට සිදුවූ පුවතක් තමයි, අද මේ පිටුවෙන් ඔබ වෙත ගෙන එන්නේ.සායිෆ් - කරීනා යුවළට මාධ්‍යවේදීන්ගේ නොසතුට පළවුණේ වෙළෙඳපොළට හඳුන්වා දීමට නියමිත නවතම පාවහන් යුවළක් පිළිබඳ ප්‍රචාරක මාධ්‍ය හමුවකට නිසි වේලාවට වඩා පැය 2 ක් ප්‍රමාද වී පැමිණි නිසයි.මේ මාධ්‍ය හමුව පැවැත්වීමට නියම කරගෙන තිබුණේ 18 වැනි සඳුදා රාත්‍රී 8 ට ජූහු ප්‍රදේශයේ තරු පහේ හෝටලයකයි. රාත්‍රී 8 වන විට ඉන්දියාවේ ප්‍රකට ගුවන් විදුලි, රූපවාහිනී චැනල සහ පුවත්පත්වල මාධ්‍යවේදීන් රැසක්ම එම සුපිරි හෝටලයට පැමිණ සිටියා. ඔවුන් බලාපොරොත්තුව සිටියේ නවතම පාවහන් යුගල පිළිබඳව වගතුග දැන ගන්නම විතරක් නොවෙයි. සායිෆ් ගේත් කරීනා ගේත් පෞද්ගලික තොරතුරු ද දැන ගන්නටයි.නමුත් රාත්‍රී 8 පසුවී පැයක් පමණ ගත වෙද්දී මාධ්‍යවේදීීන් පිරිස තරමක් නොසන්සුන් වුණා. ඔවුන් එම හෝටලයේ වගකිව යුතු අයගෙනුත්, නව පාවහන් යුගල නිෂ්පාදනය කළ සමාගමේ නිලධාරීන්ගෙනුත් මේ ප්‍රමාදය ගැන දිගින් දිගටම විස්තර විමසන්නට පටන් ගත්තා.ඔවුන් සියලු දෙනාම පැවසුවේ සායිෆ් සහ කරීනා රැගත් වාහනය අතරමගදී දැඩි වාහන තදබදයකට හසුවී ඇති නිසා තරමක් ප්‍රමාද විය හැකි බවයි. ඒ කතාව විශ්වාස කළ මාධ්‍යවේදීන් පිරිස තවත් පැය 1/2 ක් පමණ රැඳී සිටියා. රාත්‍රී 9.30 වන විටත් සායිෆ් වත් කරීනා වත් පැමිණියේ නැහැ. මේ නිසා මාධ්‍යවේදීන් සායිෆ් - කරීනා යුවළට දොස් තබන්නට පටන් ගත්තා. සමහරු පැවසුවේ මාධ්‍ය හමුව පැත්තකට දමා එතැනින් පිටත් ව යමු කියලයි.කොහොම වෙතත් මාධ්‍ය හමුව සංවිධානය කළ පාවහන් නිෂ්පාදන සමාගමේ නිලධාරීන් ගේ පෙරැත්තය නිසා තවදුරටත් රැඳී සිටි මාධ්‍යවේදීන් තීරණය කළේ, සායිෆ් - කරීනා යුවළ හොඳ පාඩමක් උගන්වන්නටයි. ඒ “තීරණයට” එළැඹි ඔවුන් මේ ජෝඩුව පැමිණෙන තුරු තවත් පැය 1/2 ක් කල් මැරුවා.රාත්‍රී 10 වෙද්දී සායිෆ් සහ කරීනා මාධ්‍ය හමුවට පැමිණියා. නමුත් ඔවුන් දෙදෙනා වචනයක්වත් කතා කරන්නට කලින් මාධ්‍යවේදීන්ගේ “තීරණය” ක්‍රියාත්මක වුණා. ඔවුන්, එක්වරම තම අසුන් වලින් නැගිට මාධ්‍ය හමුව පැවැත්වීමට නියමිතව තිබූ ස්ථානයෙන් පිටතට ගියා. මෙයින් පුදුමයට පත්වූ සායිෆ් - කරීනා යුවළ එයට හේතු විමසුවා. පැය 2 ක් ප්‍රමාද වීම එම විරෝධයට හේතුව වූ බව ඔවුන් දෙදෙනාට හෝටලයේ සහ පාවහන් සමාගමේ නිලධාරීන් පැවසුවා.මේ අවස්ථාව සංවිධානය කළ මාධ්‍ය සම්බන්ධීකරණ නිලධාරී රිද්ධි වාලියා මෙලෙස පැවසුවා.“සායිෆ් - කරීනා පැය 2 ක් ප්‍රමාද වුණ නිසා මාධ්‍යවේදීන් මේ අවස්ථාව වර්ජනය කළා. ඒක හරිම අවාසනාවන්ත සිද්ධියක්. මේ දෙන්නා වාහන තදබදයකට කොටුවෙලා හිටිය නිසා ප්‍රමාද වුණා කියලයි අපට දැන ගන්න ලැබුණේ. ඒත්, මේ දෙන්නා ආවේ බන්ද්‍රා වල ඉඳලයි. එතන ඉඳලා මේ හෝටලයට එන්න ගතවෙන්නෙ පැය 1/2 ක් විතරයි. ඒ නිසයි මාධ්‍යවේදීන්ට මේ තරම් කේන්ති ගිහින් තිබුණේ.”මේ ප්‍රමාදය ගැන අදහස් දැක්වූ සායිෆ්...“ඔව් අපි ප්‍රමාද වුණා. විසර්ජාන් උත්සවය නිසා (මෙය ගණ දෙවියන් උදෙසා පවත්වන උත්සවයක්) වාහන තදබදයක් තිබුණා. ඒ නිසයි ප්‍රමාද වුණේ. ඒ ගැන මම මාධ්‍යවේදීන්ගෙනුත්, සංවිධායකවරුන්ගෙනුත් සමාව අයදිනවා.”සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=am1010311</link>
    <topic>හර්නියා පිරිමි ලෙඩක් නොවේ කාන්තාවන්ටත් හැදෙනවා</topic>
    <author>සාකච්ඡා කළේ ගාමිණී සුසන්ත</author>
    <content>හර්නියා පිරිමි ලෙඩක් නොවේ කාන්තාවන්ටත් හැදෙනවාවිශේෂඥ ශල්‍ය වෛද්‍ය සී. කේ. පතිරණහර්නියා” නැතිනම් “අණ්ඩවාතය” ලෙස හඳුන්වන රෝගය බොහෝ දෙනෙක් හඳුන්වන්නේ පිරිමින්ගේ වෘෂණ කෝෂ ආශි‍්‍රතව පමණක් ඇතිවන රෝගාබාධයක් ලෙසයි. එය වැරදි මතයකි.හර්නියාවට පිරිමින් පමණක් නොව කාන්තාවන් ද පහසුවෙන් ගොදුරු විය හැකිය. එසේම පිරිමින්ගේ වෘෂණ කෝෂ ඉදිමීමේ සෑම අවස්ථාවක්ම හර්නියා රෝගය ලෙස හැඳින්වීම ද වැරදියි.හර්නියාවක් ලෙස අර්ථ දක්වන්නේ සිරුරේ අභ්‍යන්තර ඉන්ද්‍රියයන් සිරුරේ දුර්වල ස්ථානයකින් පිටතට ඒමක්ය.හර්නියාවක් ප්‍රධාන වශයෙන් කොටස් දෙකකට බෙදා දැක්විය හැකිය. ඒ බාහිරව ඇති වන, දැකගත හැකි හර්නියාව සහ සිරුරේ අභ්‍යන්තරව ඇතිවන හර්නියාව ලෙසය.හර්නියාවක් ඇතිවීමේ ක්‍රියාවලිය අපි දැන් සරල ලෙස හඳුනාගනිමු. අපගේ ශරීරයේ කුහර රාශියක් තිබේ. හර්නියාවක් ඇති වන්නේ එම කුහරවල ඇති බිත්තියේ දුර්වල ස්ථානයකින් ශරීර ඉන්ද්‍රියයන් නෙරා ඒම නිසයි. අපගේ ශරීරයේ ඇති විශාලතම කුහරය වන්නේ උදර කුහරයයි. එහි දුර්වල ස්ථාන රාශියක්ම ඇත. ඇතැම් දුර්වල ස්ථාන උපතින්ම (ස්වභාවිකවම) දුර්වලව පිහිටන ස්ථානයන්ය. උදර කුහරයේ දුර්වල ස්ථානවලින් ආමාශය, බඩවැල් හෝ ඒ ආශි‍්‍රත කොටස් පිටතට නෙරා එයි.පිරිමින්ගේ ඉකිළි ප්‍රදේශයේ ශුක්‍ර ප්‍රණාල ගමන් කරන මාර්ගයක් ඇත. එම ප්‍රණාල සහ උදර කුහරයේ බිත්ති අතර තරමක හිදැසක් පැවතිය හැකිය. එය ස්වභාවික පිහිටීමකි. ඇතැමුන්ගේ එම හිදැස විශාලව පැවතිය හැකිය. කලක් තිස්සේ එසේ පවතින විට උදර කුහරයේ තිබෙන අන්ත්‍ර කොටස්, අතුනු බහන් (Omentum) පහළට ගමන් කළ හැකිය.මෙහිදී මුත්‍රාශය වැනි අවයවයක කොටස් වුවද පහළට ගමන් කළ හැකිය. හර්නියාවක් ලෙස හඳුන්වන්නේ මෙවැනි තත්ත්වයකි.හර්නියාවක් ලෙස පහළට එන කොටස සහ එහි ප්‍රමාණය තීරණය වන්නේ දුර්වල ස්ථානයේ ඇති සිදුරේ විශාලත්වය මතය. සිදුරේ ප්‍රමාණය විශාල නම් මහා අන්ත්‍රය වුවද හර්නියාවක් ලෙස පහළට පැමිණිය හැකිය.නාභිය ප්‍රදේශය ද අප ශරීරයේ දුර්වල ස්ථානයන් සහිත ප්‍රදේශයකි. නාභිය අවට ඇති දුර්වල ස්ථානයකින් ද ශරීරයේ අභ්‍යන්තර කොටස් පිටතට පැමිණ හර්නියාවක් ඇති විය හැකිය.ඒ උපතේදී සිදුවන දුර්වලතා නිසා ඇතිවන හර්නියාය. ඊට අමතරව සිසේරියන් සැත්කම්, උදරයේ කරනු ලබන සැත්කම්, පිත්තාශය ඉවත් කිරීම සඳහා කරනු ලබන සැත්කම් වලින් පසුව ද හර්නියාවක් ඇතිවීමේ හැකියාව ඇත.සැත්කමක් කළ පසුව එම ස්ථානයේ පැසවීමක් සිදුවුවහොත් එතැන හර්නියාවක් ඇති වීමේ හැකියාව වැඩිය. සැත්කමකට භාජනය වීමෙන් පසුව එහිදී ඇතිවන තුවාල පැසවීමට නොදී ආරක්ෂා කරගත යුතු වන්නේ ඒ නිසාය.ශරීරයේ පසුපස (පිටේ) මස් පිඬු ඉතා ශක්තිමත්ය. එසේම කොන්ද ප්‍රදේශයේ මස් පිඬු විශාල සංඛ්‍යාවක් ඇත. එම ප්‍රදේශය ශක්තිමත් වීමට එය ද එක් එක් හේතුවකි. එසේ වුවද අපගේ ශරීරයේ ඉදිරිපස කොටස ඉතා දුර්වලය. ඉදිරිපස මස්පිඬු සංඛ්‍යාවත් ඉතා අඩුය. ව්‍යායාම නොකරන ක්‍රියාශීලී බවෙන් අඩු අයගේ මස් පිඬු දුර්වල නිසා ඔවුන් තුළ හර්නියාවක් ඇතිවීමේ හැකියාව වැඩිය.කාන්තාවන්ගේ ශරීරය තුළ හර්නියාවක් ඇතිවීමට කරුණු ගණනාවක්ම හේතුවන බව පෙනී යයි. කාන්තාවන් ගර්භනීභාවයට පත්වූ පසුව උදරයේ මස් පිඬු විශාල ලෙස ඇදීමකට ලක්වේ.දරු ප්‍රසූතියෙන් පසුව එම මස් පිඬු යථා තත්ත්වයට පත්වීමට නම්, එම මස් පිඬුවලට නිසි ලෙස ව්‍යායාම ලැබිය යුතුය. වර්තමානයේදී දරු ප්‍රසූතියෙන් පසුව බොහෝ කාන්තාවන්ගේ උදරයට ව්‍යායාමයක් නොලැබෙන නිසා දරුගැබ නිසා ඇදුණු මස් පිඬු යථා තත්ත්වයට පත්වෙන්නේ නැත. එය හර්නියාවක් ඇතිවීමට හොඳ හේතු සාධකයකි.එමනිසා දරු ප්‍රසූතියෙන් පසුව උදරයේ මස් පිඬු ශක්තිමත් වීම සඳහා කාන්තාවන් ව්‍යායාම කළ යුතුය. ශරීර අභ්‍යන්තරයේ උපතින්ම ඇතිවූ කුහර තිබේ නම්, හතිය කැස්ස වැනි කුඩා හේතුවක් නිසා වුවද හර්නියාවක් ඇතිවීමේ හැකියාව ඇත.හර්නියාවක් ඇතිවීමට බලපාන ප්‍රධානම සාධකයක් වන්නේ තරබාරු බවය. තරබාරු බව ලෙස හැඳින්වෙන්නේ උදරයේ මස්පිඬුවල මේදය තැන්පත් වීමය. මේදය තැන්පත් වූ විට එම මස්පිඬු දුර්වල වේ. දුර්වල වූ මස්පිඬු අතරින් හර්නියාවක් මතුවීම ඉතා පහසුය.පිරිමින්ගේ ශරීරයේ වෘෂණ කෝෂ ඉදිමීමට සැම විටම හේතු වන්නේ හර්නියාවක් නොවේ. බොහෝ විට එසේ වන්නේ Hydrocele නම් රෝගී තත්ත්වය නිසාය. නාභිය ප්‍රදේශයේ හර්නියාවක් බොහෝ විට ඇති වන්නේ කාන්තාවන්ට සහ කුඩා ළමයින්ටය. ඇතැම් ළමයින් හඬන විට නාභිය ප්‍රදේශය ඉදිමෙනු දැකගත හැකිය. ඒ නාභිය අවට හර්නියාවක් ඇතිවීම නිසා සිදුවන්නකි.හොඳින් මස්පිඬු වැඩුණු පිරිමින්ගේ නාභියට මඳක් ඉහළින් ඇතිවන හර්නියා විශේෂයක් ඇත. එය හඳුන්වන්නේ Epigastric නමිනි. එහිදී සිදුවන්නේ රුධිර නාළ ගමන් කරන ස්ථාන වලින් තෙල් කැටියක් වැනි යමක් එළියට පැමිණීම නිසාය. මෙය අධික ලෙස වේදනා ගෙන දෙන තත්ත්වයකි. එහෙත් ඒ සඳහා කළ යුතු වන්නේ ඉතාම සුළු සැත්කමකි.යමෙකුගේ ශරීර අභ්‍යන්තරයේ කුහර තිබේනම් බිත්ති දුර්වල නම්, හෝ සුළු හර්නියා තත්ත්වයක් තිබේනම් බර ඉසිලීම නිසා එම හර්නියා තත්ත්වය වර්ධනය විය හැකිය. බොහෝ දෙනෙකු සිතන්නේ බර ඉසිලීමෙන් හර්නියාවක් ඇති විය හැකි බවය. හර්නියාවක් ඇතැම් විට බලපාන ඉහතින් දැක්වූ සාධක නොමැති නම්, බර ඉසිලු පමණින් හර්නියාවක් ඇති නොවේ. හර්නියා වැඩියෙන් දක්නට ලැබෙන්නේ බර උසුලන පුද්ගලයින් අතර නොවේ. බර උසුලන පුද්ගලයින්ගේ මස්පිඬු ශක්තිමත්ය.හර්නියාවක රෝග ලක්ෂණ කවරේදැයි දැන් අපි සොයා බලමු.මෙහිදී පළමුවෙන්ම දක්නට ලැබෙන්නේ ගෙඩියක් වැනි යමක් නෙරා ඒමකි. බොහෝ විට මූලික අවස්ථාවේදී එම ගෙඩිය දක්නට ලැබෙන්නේ සිටගෙන සිටින විටය. එසේම දර පැළීම වැනි බර වැඩක් කරන විට, යමක් ඔසවන විට එම ගෙඩිය එළියට එනු දැකගත හැකිය.හිටි හැටියේම ඇතිවන කැස්ස වැනි උදරය තුළට පීඩනය වැඩි කරන ඕනෑම ක්‍රියාවකදී එම ගෙඩිය එළියට පැමිණිය හැකිය. එසේ මතුවන හර්නියාව එම පුද්ගලයා හාන්සි වූ විට නැවත ඉබේම ඇතුළට ගමන් කරයි. එහෙත් හර්නියාව ඇතිවී කල් ගතවූ පසුව එසේ සිදු නොවේ.හර්නියාවක් ඇතිවී කල් ගතවූ විට කුහර තුළට ඇතුළු වූ අතුනුබහන් හෝ වෙනත් ශරීර ඉන්ද්‍රියන් එම කුහරවලට සම්බන්ධ වේ. එසේ සම්බන්ධ වූ විට එය ඉවත් කළ හැක්කේ සැත්කමකින් පමණි.කහින විට වේදනාවක් ඇතිවීම හර්නියා රෝගයේ ප්‍රධාන ලක්ෂණයකි. හර්නියාව උග්‍ර අතට හැරුණු පසුව කිසියම් හදිසි සිදුවීමක් නිසා හර්නියාව තුළ ඇති අන්ත්‍ර කොටස් තද වීමට ලක්විය හැකිය.බර වැඩක් කිරීම කැස්සක් ඇතිවීම වාහනයක් තල්ලු කිරීම වැනි හදිසි පීඩනයක් යෙදෙන අවස්ථාවකදී මෙය සිදුවිය හැකිය. එවිට හර්නියාව තුළ ඇති අන්ත්‍ර හෝ ඉන්ද්‍රිය කොටස්වලට රුධිර සැපයීම නතර වී එය ඉදිමීමට පටන් ගනී.ඉදිමුණු කොටස්වලට නැවත හර්නියාවෙන් එළියට පැමිණිය නොහැකිය. එම ශරීර කොටස්වලට රුධිරය සැපයීම අඩාල වීමත් සමඟම එම කොටස් මිය යා හැකිය. ඉන් පසුව හර්නියාව තුළ තිබෙන්නේ මිය යන ලද ශරීර කොටස්ය. එය ජීවිතයට තර්ජනයකි. ඒ නිසා ඉක්මනින්ම සැත්කමක් කළ යුතුය.හර්නියාවක් සඳහා කරනු ලබන ප්‍රතිකාර පිළිබඳව දැන් අපි සොයා බලමු. හර්නියාවක් සඳහා ප්‍රතිකාර තීරණය වන්නේ රෝගියාගේ වයස සහ රෝග තත්ත්වය අනුවය. කුඩා දරුවකුගේ ඉකිළිය ප්‍රදේශයේ එන හර්නියාවන් සඳහා එකවර ප්‍රතිකාර කෙරෙන්නේ නැත.කිසියම් වයසක් ගත වන තෙක් ඒ සඳහා බලා සිටිය යුතුය. ඒ; එම දරුවාගේ හර්නියාව ඉබේ සුවවේ යැයි යන අදහසිනි. කුඩා දරුවන්ගේ නාභිය ප්‍රදේශයේ ඇතිවන හර්නියාවන්ට ද බොහෝ විට ප්‍රතිකාර අවශ්‍ය වන්නේ නැත.දරුවා වර්ධනය වූ පසුව බොහෝ විට එම හර්නියාව නැති වී යයි. වැඩිහිටියන්ගේ ශරීරයේ ඇතිවන හර්නියාවන් ඖෂධ මඟින් සුව කළ නොහැකිය.ඒ සඳහා ඇත්තේ එකම ප්‍රතිකාරයකි. ඒ සැත්කමක් කිරීමය. වයස්ගත උදවිය සැත්කමකට ලක් කරනවා ද නැති ද කියා තීරණය කරන්නේ වෛද්‍යවරයාය. හර්නියාවක් සඳහා කරනු ලබන ශල්‍යකර්ම ඉතා සරල ඒවාය. ඒවාට බිය විය යුතු නැත. මුල් අවස්ථාවේ ඇති හර්නියාවක් ඉවත් කිරීම සඳහා රෝගියා ශල්‍යකර්මයකට ලක් කරන්නේ බොහෝ විට සිහි නැති කිරීමකින් තොරවය.හර්නියාවක් ඇති අයකු ශාරීරික ව්‍යායාම කළ යුත්තේ වෛද්‍ය උපදෙස් අනුවය. එසේ වෛද්‍ය උපදෙස් නොපැතීම ප්‍රශ්න රැසකටම හේතු වේ. සැත්කමකට ලක්වීමෙන් පසුව රෝගියා කය වෙහෙසා කරනු ලබන බර ඉසිලීම, දර කැපීම වැනි බර වැඩ කලක් ගතවනතුරු නොකළ යුතුය. එහෙත් තමාගේ එදිනෙදා වැඩ කටයුතු කර ගැනීමේ ගැටලුවක් නැත.සැත්කමකින් පසුව කිලෝ 2 ක 3 ක බරක් ඉසිලීම ගැටලුවක් නැත. වේදනාව ඇති නොවන වැඩක යෙදීම ද වරදක් නැත. සතියක් දෙකක් පමණ විවේක ගැනීම හොඳටම ප්‍රමාණවත්ය. එහෙත් සැත්කමේ තුවාල සනීප වන තෙක් එම තුවාල පැසවීමට නොදී ආරක්ෂා කරගත යුතුය. එසේ නොවුනහොත් සිදුවන්නේ එතැනින් නැවත හර්නියාවක් හට ගැනීමය.සාකච්ඡා කළේ ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=am1010312</link>
    <topic>වයසට ගියාට දත් හලාගන්න එපා</topic>
    <author>සාගරිකා දිසානායක ජයසිංහ</author>
    <content>වයසට ගියාට දත් හලාගන්න එපාජාතික මුඛ සෞඛ්‍ය දිනය අදයි. මෙවර මුඛ සෞඛ්‍ය දිනයේ තේමාව “වියපත් දිවියට සුවපත් මුවක්” යන්න ය.සාමාන්‍යයෙන් වැඩිහිටියකු ලෙස සැලකෙන්නේ වයස අවුරුදු හැටෙන් ඉහළ පුද්ගලයෝ වෙති. වයස හැට සම්පූර්ණ වුවද අපේ වැඩිහිටියන් බොහෝ දෙනෙක් හොඳින් වැඩ කළ හැකි ක්‍රියාශීලී ජීවිත ගත කරති.ආහාරපාන ලබා ගැනීමට පමණක් නොව ප්‍රසන්න පෙනුමක් පවත්වා ගැනීමට, හොඳින් කථාබහ කිරීමට, සුන්දර සිනහවක් පවත්වා ගැනීමට මෙන්ම වෙනත් රෝග පීඩාවන් ගෙන් වැළකී සිටීමට ද යහපත් ලෙස මුඛ සෞඛ්‍යය පවත්වා ගැනීම වැදගත් වේ.මුඛ සෞඛ්‍යය යනු හුදු නිරෝගීී දත් දෙපෙළක් පවත්වා ගැනීම පමණක් නොවේ. මුඛය දිව තොල් දත් විදුරු මස් මෙන්ම හනුවල නිරෝගී භාවය ද ඊට අයත් වේ. මෙතෙක් අප වඩාත් අවධානය යොමු කළේ ළමා වියේ යොවුන් වියේ සහ තරුණ වියේදී මුඛ සෞඛ්‍යය රැක ගැනීම කෙරෙහිය. එහෙත් වියපත් වූවන් ගේ සංඛ්‍යාව සැලකිය යුතු මට්ටමකින් ඉහළ යමින් පවතින මෙකල වියපත් වියේ පසුවන්නන් ගේ මුඛ සෞඛ්‍ය කෙරෙහි ද විශේෂ අවධානයක් යොමු කළ යුතුය.ලෝක සෞඛ්‍ය සංවිධානයේ මතය අනුව ස්ථිර දත් පිහිටන ළදරු වියේ පටන් වයස අවුරුදු අසූවක මහලු පුද්ගලයා දක්වා වූ කවර වයසක පුද්ගලයකුගේ වුවද අවම වශයෙන් දත් විස්සක් වත් සවිමත්ව තිබිය යුතුය.වියපත් වියෙහි දක්නට ලැබෙන මුඛ සෞඛ්‍ය ගැටලු බොහොමයකි. මුඛය නිතරම වියළි ස්වභාවයක් ගැනීම, (තොල කට වියළීම) කටේ දැවිල්ල දත් ගැලවී යාම, දත් මුල් දියවීම, දත් ගෙවීම, විදුරු මස්වලින් ලේ ගැලීම, කටේ දුගඳ, කට ඇරීමේ අපහසුතාව, ගිලීමේ අපහසුතාව, කට අරින විට හනුවෙන් ශබ්දයක් නිකුත් වීම හෝ වේදනාව එම ගැටලු වන අතර මුඛ පිළිකා ද ප්‍රධාන තැනක් ගනී. ශ්‍රී ලාංකිකයන් අතර ඇතිවන පිළිකාවලින් සියයට දහනවයක් පමණ මුඛ පිළිකා වේ. පිරිමින්ට ඇතිවන පිළිකා අතර මුල් තැන හිමි වන්නේ මුඛ පිළිකාවටය. ස්ත්‍රීන්ට හටගන්නා පිළිකා අතර මුඛ පිළිකාව දෙවැනි වන්නේ පියයුරු පිළිකාවට පමණයි.මුඛ රෝග සඳහා ප්‍රධාන වශයෙන් බලපාන අවදානම් සාධක තුනකි. ඒවා නම් අයහපත් මුඛ සෞඛ්‍යය, වැරැදි ආහාර පුරුදු සහ දුම්පානයත් මත්පැන් පානයත්ය.මීට අමතරව බාබුල් භාවිතය, ඇනීමියාව, කිරණවලට හසු වීම, දියවැඩියාව, රුධිර පීඩනය හා ඇතැම් කල් පවත්නා රෝග සඳහා ලබා ගන්නා ඖෂධවල අතුරු ඵල ද අවදානම් සාධක ලෙස සැලකිය හැකිය.වියපත් පුද්ගලයන් අතර බහුලව දැකිය හැකි රෝගයකි දත් ගෙවී යාම. එසේ වන්නේ තද ආහාර තදින් කලක් තිස්සේ සැපීම හේතු කොට ගෙනය. එසේම දත් දෙපෙළ පිළිබඳ සැලකිලිමත් නොවීම ද තව හේතුවකි.විදුරුමස් අතරින් රුධිරය වහනය වීම ද තවත් රෝග තත්ත්වයකි. මෙයට බොහෝ විට හේතු වන්නේ කලක් තිස්සේ ගණකම කෙඳි සහිත බුරුසුවලින් නිතර තදින් මැදීමෙන් විදුරුමස හා දත් අතර පිහිටි මෘදු පටක ගෙවී යාමයි. මෙහිදී මුලින්ම දතේ හිරිවැටීමක් දැනේ. අවසානයේ දී දත් මුල ඛාදනය වීම හේතුවෙන් දත් එකිනෙක ප්‍රදේශවලින් කැඩී යයි. මෙයට තවත් හේතුවක් වන්නේ කාබනික ද්‍රව්‍ය අඩංගු බීම (සිසිල් බීම, පැණි බීම) පානයට ඇබ්බැහි වීමයි. පරිදන්ත රෝග (Periodontal desease)දතක් හනුවට සම්බන්ධ කරන පරිදන්ත පටකයට හානි සිදුවූ විට දතේ පෘෂ්ඨයට හානි සිදු වේ. දත් අතර ආහාර කැබලි රැඳීම නිසා විදුරුමස් ඉදිමී රුධිරය පිට වේ. දන්ත පථ බැඳේ. මුඛයෙහි පවතින කැල්සියම් හේතුවෙන් මේවා තදින් බැඳේ. මේ දන්ත පථ වරින් වර සුද්ධ නොකළ හොත් කල් යන විට ඒවා ඉවත් කිරීම ඉතා අපහසු වේ. වයසට යන විට විදුරුමස තුවාල වී ලේ ගලන්නට පටන් ගනී. අවම වශයෙන් වසරකට වරක්වත් දන්ත සායනය වෙත ගොස් දත් පිරිසිදු කර ගැනීමෙන් මේ තත්ත්වය වළක්වා ගත හැකිය. දත් හැලී යාමකුඩා කාලයේ පටන්ම මුඛ සෞඛ්‍ය පිළිබඳ සැලකිලිමත් නොවීමත්, අයහපත් ආහාර රටා සහ දුම් බීම වැනි අයහපත් චර්යාවන් හේතු කොට ගෙන අකලට දත් හැලී යයි. කිරිදත් එන අවස්ථාවේ පටන්ම දත් පිරිසුදු කළ යුතුය. ළදරුවකුට මාස හයෙන් පසු කිරි දත් ඇති වේ. අවුරුදු 5 - 6 කාලයේදී ඒවා හැලී ස්ථිර දත් එන්නට පටන් ගනී. ළමයින් සඳහා නිෂ්පාදනය කරන ලද හෝ ෆ්ලෝරයිඩ් අඩංගු දන්තාලේපයක් ළමා දත් බුරුසුවක තුනීයට තවරා දත් මැදීම කළ යුතුය.උදේ ආහාරයෙන් පසුව හා රාත්‍රී ආහාරයෙන් පසුව හොඳින් දත් මැද එක් වරක් පමණක් මුඛය සෝදා හරින ලෙස දැන් දන්ත වෛද්‍යවරු උපදෙස් දෙති. විශේෂයෙන්ම රාත්‍රී කාලයේදී දත් මැදීමෙන් පසු සුළු වශයෙන් ෆ්ලෝරයිඩ මුඛය තුළ රැඳී තිබීම දත් සුරැකීමට හේතු වන බැවිනි.බොහෝ දෙනා තවමත් සිතා සිටින්නේ සුදුවන් නිරෝගී දත් දෙපෙළක් අවශ්‍ය වන්නේ ළමා සහ තරුණ වියේදී පමණක් කියාය. එහෙත් එය වැරැදි මතයකි. වැඩිහිටි වියට පත් වුණද නිරෝගී දත් දෙපෙළක් තිබීම ඒ පුද්ගලයාගේ පෝෂණ තත්ත්වයට මෙන්ම මානසික සෞඛ්‍යයට ද සෘජුවම බලපායි. දත් සහ හනුව එකම පද්ධතියක් වන හෙයින් තාරුණ්‍යය රැකගෙන පි‍්‍රය මනාප මුහුණකින් ද ප්‍රසන්න සිනාවකින් ද යුතු වීමට නිරෝගී දත් දෙපෙළක් තිබීම බොහෝ උපකාරී වෙයි.නවීන දන්ත වෛද්‍ය තාක්ෂණය ඇසුරින් ගැලවුණු දත් වෙනුවට කෘත්‍රීමව දත් සිටුවීම ද සිදු කරනු ලැබේ. එහෙත් මේ සඳහා අධික මුදලක් වැය වෙන හෙයින් තවමත් අප රටේ රජයේ රෝහල්වල මෙම සේවාව සපයනු නොලැබේ. හදිසි අනතුරකදී දතත් කැඩීමක් හෝ මුලින්ම ගැලවුණහොත් ඒ දත ගැලවුණු ආකාරයෙන්ම ළඟම පිහිටි දන්ත සායනයක් සහිත රෝහලක් වෙත රැගෙන ගිය හොත් එය නැවත සිටුවීමට වෛද්‍යවරුන් කටයුතු කරනු ඇත. එසේ ගෙන යාමේදී දත අපිරිසිදු නොවේ නම් තිබුණු ස්ථානයේම දත රඳවාගෙන පැමිණිම වඩා සුදුසුය. එහෙත් කුඩා ළමයින්ට දත ගිලෙන්නට ඉඩ ඇති හෙයින් ඒ වඩා උචිත නොවේ. දත රැගෙන ඒමේදී එය නැවුම් කිරි බඳුනක හෝ සේලයින් වතුර බඳුනක හෝ දමා ගෙන ආ හැකිනම් වඩාත් සුදුසුය. දත අපිරිසුදු නම් එය සේදීම නොකළ යුතුය. එමඟින් දතේ මුලට හානි සිදු විය හැකිය. දත අල්ලන විට දතේ උඩ කොටසින් ඇල්ලීම වඩා සුදුසුය. අවම වශයෙන් දත ගැලවී පැය හයක්වත් ඇතුළත රෝහල වෙත එය ගෙන යා යුතුය.මුඛ පිළිකාව වැඩිහිටියන් අතර දැකිය හැකි භයානකම රෝගයයි. මුඛ පිළිකා වයස අවුරුදු හතළිහෙන් ඉහළ පුද්ගලයන් අතර වඩාත් දැකිය හැකිය. මුඛ පිළිකාවට ප්‍රධාන වශයෙන් හේතු වන්නේ බුලත් දුංකොළ හුණු හා පුවක් මිශ්‍ර බුලත් විට හා බාබුල් වැනි දෑ කෑම. දුම්පානය. මධ්‍යසාර භාවිතය වේ.මුඛ පිළිකාවක මූලික ලක්ෂණ වෙනත් පිළිකා මෙන් කල් තියා නිශ්චිතව හඳුනා ගැනීමට අසීරුය. මුඛයෙහි ඇතිවන සුදු ලප හෝ රතු පැහැ ලප ඇතැම් විට පිළිකාවක මූලික ලක්ෂණයක් විය හැකිය. මුඛයේ හෝ දිවේ මැලියම් වැනි දෙයක් බැඳීම, මුඛයේ ඇතිවන තුවාලයක්, හෝ අසාමාන්‍ය වර්ධනයක් පිළිකාවක ලක්ෂණ විය හැකිය. බොහෝ විට මේවා වේදනාවක් නොදැනෙන හෙයින් වැඩි දෙනාගේ අවධානයට යොමු නොවේ.මුඛයේ ඇතිවන පුංචි තුවාල සතියක් දෙකක් ඇතුළත සුව නොවේ නම් එය වෛද්‍යවරයාට පෙන්වීම වැදගත්ය. මාසයකට වරක්වත් කන්නාඩියක් ඉදිරිපස සිටගෙන තම මුඛය හොඳින් විවෘත කර පරීක්ෂා කර බැලීමෙන් කල් තියා මෙවැනි ලක්ෂණ හඳුනා ගත හැකිය. තමාගේ මුඛය තනිවම පරීක්ෂා කරගැනීමට අපහසු වැඩිහිටියන්ට ඒ සඳහා නිවසේ සිටින හොඳින් දෑස් පෙනෙන දූ දරුවන් ගේ සහය ලබා ගත හැකිය.මුඛයේ ඇතිවන බොහෝ රෝග කුඩා කල සිටම යහපත් මුඛ සෞඛ්‍යයක් පවත්වා ගැනීමෙන් වළක්වා ගත හැකිය. පිළිකා වැනි භයානක රෝග තත්ත්ව වුවද දුම් පානය මත්ද්‍රව්‍ය භාවිතය හෝ මත් වතුර භාවිත නොකිරීමෙන් වළක්වා ගත හැකිය.වැඩිහිටි වියේදී අකලට දත් හැලී යාම සෞඛ්‍ය මෙන්ම මානසික ප්‍රශ්න රැසකටම හේතු වේ. දත් නැති වීමෙන් තමා රුචි කරන ආහාර කෑමට නොහැකි වීම, කතා කරන විට ශබ්දය වෙනස් වී ඇසීම, දත් නැති වීමෙන් මුහුණේ හැඩය වෙනස් වීම, සිනාසීමට අපහසු වීම, එහෙයින්ම සමාජයේ හාස්‍යයට ලක්වීම වැනි හේතු. මේ නිසා දත් දෙපෙළෙහි අඩුපාඩු ඇති පුද්ගලයන් විශාල වශයෙන් මානසික පසුබෑමකට ලක් වෙයි.බාල වියෙහි පටන් යහපත් මුඛ සෞඛ්‍ය පුරුදු දරුවනට හුරු කිරීමෙන් වැඩිහිටි වියේදී ඇතිවන ගැටලු අවම කර ගත හැකිය. ඒ සඳහා අවම වශයෙන් දිනකට දෙවරක්වත් ෆ්ලෝරයිඩ් සහිත දන්තාලේපයක් යොදා මෘදු කෙඳි සහිත බුරුසුවකින් දත් මැදීම, නිතර පැණි රස ආහාර ගැනීමෙන් වැළකීම, පැණි රස ආහාර ගන්නේ නම් හැම විටම ප්‍රධාන ආහාර වේලකට පසුව ඒ ආහාරයට ගැනීම, පැණි රස කෑමෙන් පසු හොඳින් මුඛය සෝදා හැරීම, අධික ඇඹුල් සහිත ආහාර නිතර ගැනීමෙන් වැළකීම, හොඳින් වතුර බීම, අලුත් එළවළු සහ පලතුරු ප්‍රමාණවත් තරමින් ආහාරයට ගැනීම ද වැදගත් වේ.අපේ රටේ වැඩිහිටියෝ දත් හැලී ගිය විට අලුතින් දත් දමා ගැනීම පිළිබඳව එතරම් සැලකිලිමත් නොවෙති. වයසට යන විට දත් හැලීම සාමාන්‍ය දෙයක් සේ සලකති. අලුතින් දත් දැමීම මිල අධික කාරියක් වුවද දත් දමා ගැනීම මෝස්තරයක් නොව එය සෞඛ්‍ය සම්පන්න දිවියක අවශ්‍යතාවකි. වැඩිහිටි වියේදී වුවත් අලුත් එළවළු පලතුරු සහිත සමබල පෝෂ්‍යජනක ආහාර වේලක් හොඳින් හපා කෑමෙන් නිරෝගී භාවය සුරැකේ. වියපත් වීමේදී ඇතිවන මුහුණේ වෙනස්කම් දත් දමා ගත් විට තරමක් දුරට මඟ හැරෙයි. ප්‍රසන්න ලෙස සිනාසීමට හොඳින් නිවැරැදිව ශබ්ද නගා කතාබහ කිරීමට ඒ උපකාරී වේ.කෘත්‍රීම දත් ඇඳි භාවිත කරන වැඩිහිටියන් ඒවායෙහි පිරිසුදු භාවය ගැන වෙසෙසින් සැලකිලිමත් විය යුතුය. රාත්‍රියට දත් ඇඳි ගලවා පිරිසුදු වතුර බඳුනක බහා තැබිය යුතුය. උදෑසන සබන් යොදා ඒ සඳහා සුදුසු බුරුසුවකින් හොඳින් මැද සෝදා ගත යුතුය. ආහාර ගත් පසු දත් ඇඳි ගලවා මුඛය හොඳින් සෝදා දැමීම කළ යුතුය.කෘත්‍රීම දත් ඇඳි කහ පාට හෝ දුඹුරු පැහැ ගන්නේ බැක්ටීරියා තැන්පත් වීම හේතුවෙනි. වසර හතරකට පහකට වරක්වත් වෛද්‍යවරයා වෙත ගොස් මුඛය පරීක්ෂා කර හනුවල හෝ විදුරුමස්වල හැඩය හෝ මිමි වෙනස් වී ඇත්නම් ඒ අනුව අලුතින් දත් දෙපෙළක් සකස් කර ගැනීම වඩා සුදුසුය.සෞඛ්‍ය අධ්‍යාපන කාර්යාංශයෙහි පැවැති මුඛ සෞඛ්‍ය පිළිබඳ වැඩමුළුව ඇසුරෙනි.සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=ay1010311</link>
    <topic>නිසරු බිම්කඩ මතින් මැවෙන හෙට දවසේ ආශ්චර්යය</topic>
    <author>මත්තල සංචාරයකින් පසුසුභාෂිණී ජයරත්න ඡායාරූප - විමල් කරුණාතිලක</author>
    <content>අපේ ක්‍රියාකලාපය ගැන අපි නිරහංකාරව ආඩම්බර වෙනවා. රටත් ජනතාවත් වෙනුවෙන් ඕනෑම දැඩි තීන්දුවක් ගන්න අපි සූදානම්. ලෝකයේ ලොකුම බලවතුන් තමයි අපිට බලපෑම් කළේ. අදත් බලපෑම් කරනවා. ඔවුන් මොන බලපෑම් කළත් ජනතාවත් මගේ මාතෘ භූමියත් වෙනුවෙන් ගන්න තීරණ වෙනස් කරන්නේ නැහැ. ඉතාම තීරණාත්මකව ගෙවුණු පසුගිය කාලයේ අපි ගත්ත තීන්දුවලින් ඒ බව පෙනුණා.”නිල් දියඹ ජයගත්තා සේ නිල් අහස ද ජය ගැනීමට සැරසෙන ඓතිහාසික මොහොතේදී එනම් 2009 නොවැම්බර් මස 27 දා මත්තල ඉදිවන දෙවැනි අන්තර්ජාතික ගුවන් තොටුපළේ මුල්ම පස්පිඩැල්ල කපමින් මහින්ද රාජපක්ෂ ජනාධිපතිතුමා පැවසුවේ එසේ ය.මහින්ද චින්තනයට පණ පොවමින් රටේ දැවැන්ත සංවර්ධන ක්‍රියාදාමයන් ක්‍රියාත්මක වෙද්දී හම්බන්තොට නගරය කේන්ද්‍ර කරගනිමින් හම්බන්තොට වරායත්, මත්තල 2 වැනි අන්තර්ජාතික ගුවන් තොටුපළත් ඉදිවෙමින් පවතියි.මුල්ගල තබා වසරකට ආසන්න වන මේ මොහොත වන විට එහි ඉදිකිරීම් හි දැවැන්ත වැඩ කොටසක් නිම වී තිබේ.හම්බන්තොට නගරයේ සිට කිලෝමීටර් 22 ක්ද, ඇඹිලිපිටිය නගරයේ සිට කිලෝමීටර් 40 ක්ද තණමල්විල නගරයේ සිට කිලෝමීටර් 24 ක්ද දුරින් පිහිටි එම ස්ථානය මුළු දකුණු පළාතට පමණක් නොව රටටම ද පහසුකම් සැපයි හැකි හොඳම ස්ථානයක් වශයෙන් හඳුන්වා දිය හැකිය.ඒ අනුව මත්තල අන්තර්ජාතික ගුවන් තොටුපළ ඉදිවීමෙන් පසුව, මෙතෙක් ඌන සංවර්ධිත ප්‍රදේශ ලෙස සැලකු හම්බන්තොට මොනරාගල, සබරගමුව, අම්පාර හා මඩකලපු ප්‍රදේශවල ආයෝජන පහසුකම් විවර වෙයි. නව ගුවන් තොටුපළ ඉදිවීමත් සමඟම මේ සියලුම ප්‍රදේශයන්හි පෙර නොවු විරූ සංවර්ධනයක් සිදුවනු ඇත. දැනටමත් ඒ සංවර්ධනයේ මඟ සලකුණු එළි වෙමින් පවතියි.ධාවන පථයට අවශ්‍ය කළුගල් විවිධ ප්‍රමාණයන්ට සකසමින්එම ප්‍රදේශයන්වල කෘෂිකාර්මික නිෂ්පාදන, කාර්මික නිෂ්පාදන මෙන්ම පශු නිෂ්පාදන සඳහා පහසුකම් සලසා එම නිෂ්පාදන, ඉදිවෙන නව ගුවන් තොටුපළ මඟින් සෘජුවම අන්තර්ජාතික වෙළෙඳ පොළ වෙත යොමු කිරීමේ කේ්න්ද්‍රස්ථානයක් වශයෙන් ද ඉදිරියේදී මත්තල ක්‍රියාත්මක වෙයි.නව ගුවන් තොටුපළේ වර්ග අඩි 8000 ක ගුවන් බඩු හුවමාරු මධ්‍යස්ථානයක් ඉදිවෙන අතර එහි සත්ත්ව හා ශාක නිරෝධායතන පහසුකම් ද ස්ථානගත වෙයි. එම ගොඩනැගිල්ලේම රේගු බඩු හා ගුවන් බඩු රඳවා තැබීම්, නිෂ්කාශනය, හුවමාරු කිරීම්, නැව්ගත කිරීම් වැනි නවීනතම පහසුකම්වලින් සමන්විත වේ.මත්තල 2 වන ජාත්‍යන්තර ගුවන් තොටුපළේ ගුවන් බඩු ප්‍රවාහනය කරන ගුවන් යානා නැවැත්වීම සඳහා ගගන යාත්‍රාංගණයක් ද ඉදිවෙයි. ගුවන් බඩු පර්යන්තය ආසන්නයේම විශේෂ නිදහස් කලාපයක් ඇති කිරීමටත් මෙම කලාපය තුළට ආයෝජකයන් ගෙන්වා ගැනීමටත් අපේක්ෂිතය. මත්තල ගුවන් තොටුපළත් හම්බන්තොට වරායත් සම්බන්ධ කරගෙන නිදහස් වෙළෙඳ කලාපයක් ඇති කිරීමට ද බලාපොරොත්තු වෙයි.ගුවන් තොටුපළේ දකුණු කලාපයේ ගුවන්යානා නඩත්තු මධ්‍යස්ථානයක්, ගුවන්යානා රඳවා තැබීම් මධ්‍යස්ථානයක් මෙන්ම පුහුණු කටයුතු ස්ථානයක් ඇති කිරීමට ද බලාපොරොත්තු වන අතර නුදුරු අනාගතයේදී ආයෝජකයන්ට එහි ආයෝජන ඇරැඹීමට අවස්ථාව විවර වෙයි.කළුගල්වල ප්‍රමිතිය පිරික්සමින්මත්තල ගුවන් තොටුපළ තුළ ඉදිවෙන මගී පර්යන්තය ද නවීනතම පහසුකම් වලින් යුත් වර්ග අඩි 110,000 ක භූමියකින් යුත් ප්‍රදේශයකි. මගී පර්යන්තයේ මගීන් හා ඔවුන් සමඟ පැමිණෙන හෝ වෙනම පැමිණෙන අමුත්තන් පිළිගැනීම සඳහා විශාල ශාලාවක් නිර්මාණය වන අතර අනතුරුව එතැන් සිට මගීන්ට අවශ්‍ය අභ්‍යන්තර ගුවන් ගමන් පහසුකම් ලබා දෙයි.මේ සඳහා අන්තර්ජාතික සිවිල් ගුවන් සේවා සංවිධානයේ ප්‍රමිතීන්ට අනුකූලව ගුවන් ගමන් මලු හැසිරවීම සඳහා අවශ්‍ය ආරක්ෂක ක්‍රමවේද හා ගමන්මලු පරිහරණ පද්ධති ස්ථානගත කිරීමට නියමිතය. මෙම පර්යන්තයට නිදහස් බදු රහිත කඩ සාප්පු, ආපන ශාලා, මහජන නැරැඹුම් ශාලා ද ඇතුළත් වෙයි. මීට අමතරව ආගමන හා විගමන සේවා, සෞඛ්‍ය සේවා, සත්ත්ව හා ශාක නිරෝධායතන නිරීක්ෂණ මැදිරි හා රේගු නිරීක්ෂණ පහසුකම් ද සැපයේ.මෙම පර්යන්ත ගොඩනැගිල්ලේ ගුවන් පාලම් 2 ක් තැනීමට නියමිත අතර එමඟින් ගුවන් මගීන් කෙළින්ම පිවිසුම් මැදිරියේ සිට ගුවන් යානය දක්වා යාමට ඒමට පුළුවන.පළමු අදියරේදි ගගන යාත්‍රාංගණයේ යානා 10 කට පහසුකම් සැපයෙන අතර, එහි ඒ 380 වැනි විශාල ගුවන් යානා සඳහා පහසුකම් ද සැපයේ. ධාවන පථයේ දිග මීර් 3500 ක් වන අතර පළල මීටර් 75 කි. මෙය බණ්ඩාරනායක අන්තර් ජාතික ගුවන් තොටුපළ ධාවන පථයට වඩා විශාලත්වයෙන් වැඩිය. මේ නිසා මත්තල ඉදිවෙන පුළුල් ධාවන පථයෙන් පුළුල් සේවාවක් සැලසිය හැකි ය. ලොව ඕනෑම ගුවන් යානාවක් මෙහි හැසිරවිය හැකි ය. ගිනි නිවීමේ සේවා සඳහා නවීනතම සේවා පද්ධතියක් ස්ථානගත වේ. මෙහි ගුවන් පාලන මැදිරිය මීටර් 40 ක් පමණ උසකින් යුක්ත වෙයි.තාවකාලික පරිපාලන ගොඩනැඟිල්ලපළමු අදියරේ කටයුතු නොවැම්බර් මස අග වනවිට අවසන් කිරීමට ද බලාපොරොත්තු වෙයි. දැනටමත් ඉදිකිරීම් ප්‍රගතිය මාස 2 ක වේගයකින් ඉදිරියට පැමිණ තිබේ.පළමු අදියර ඉදිකිරීම් අවසානයත් සමඟ ම දෙවන අදියර ඉදිකිරීම් ආරම්භ කිරීමට බලාපොරොත්තු වෙයි. දෙවන අදියර තුළදී ගුවන් යානා 14 ක් සඳහා අවශ්‍ය ගුවන් පාලම් පුළුල් ව නිර්මාණය කිරීමටත් මඟී පර්යන්ත පුළුල් කර ගගන යාත්‍රාංගණ ද පුළුල් කර ගුවන් ධාවන පථය මීටර් 4000 ක් දක්වා දිගු කිරීමටත් අපේක්ෂිත ය. 2 වන අදියර තුළදී මෙම ගුවන් පථයට සමාන්තරව බැහැරුම් පථ ද ඉදි කිරීමට යෝජිතය. වැඩි වන ඉල්ලුමට සමගාමීව තවත් ධාවන පථයක අවශ්‍යතාව පැන නැගුනොත් එම ධාවන පථය ද ඉදිකිරීම සඳහා ඉඩ ලබා ගැනීමට භූමි ප්‍රමාණයක් ද වෙන්කර තිබේ. මූලික අදියරේ හෙක්ටයාර් 800 ක භූ®මි ප්‍රමාණයට අමතරව තවත් හෙක්ටයාර් 1200 ක වපසරියක් ගුවන් තොටුපළ සඳහා දැනටමත් හඳුනාගෙන ඇත.පළමු අදියර සඳහා ඇස්තමේන්තු ගත මුදල ඇමරිකානු ඩොලර් මිලියන 209 ක් වන අතර පළමු අදියර අවසානයත් සමඟ ඍජු රැකියා 5000 ක් ද වක්‍ර රැකියා 50000 ක් ද බිහිවෙතැයි අපේක්ෂිත ය.ඉදිවෙමින් පවතින ගුවන් තොටුපළ ගුවන් ඡායාරූපයක්අද ශ්‍රී ලංකාවට පැමිණෙන මෙන් ම ශ්‍රී ලංකාවෙන් පිටවන ගුවන් යානා ප්‍රමාණය ද අතිවිශාල ය. ඒ සඳහා ඇත්තේ කටුනායක අන්තර්ජාතික ගුවන් තොට පමණි. සමහර අවස්ථාවලදී යම් යම් දේශගුණික වෙනස්කම් හමුවේ පැමිණෙන ගුවන් යානා මෙරටට ගොඩබැස්සවීමට නොහැකි වෙයි. එවිට අසල්වැසි රටකට ගොස් ගොඩ බැස්සවීමට සිදුවන නිසා අමතර ඉන්ධන ප්‍රමාණයක් ද වැයවෙයි. ගුවන් මඟීන් ගේ කාලය මේ නිසා අපතේ යයි. විකල්ප ගුවන් තොටුපළක අවශ්‍යතාව මතුවන්නේ එවැනි අවස්ථාවකදී ය.ජනාධිපති මහින්ද රාජපක්ෂ මහතා වීරවිල අන්තර්ජාතික ගුවන් තොටුපළක් ඉදිකිරීමට අවශ්‍ය මූලික අධ්‍යයනයන් සිදු කළ ද ගොවි ජනතාවගේ හඬට කන්දුන් එතුමා මත්තලින් මේ සිහිනය සැබෑ කරගන්නට උත්සාහ දැරීය. එහි ප්‍රතිඵලයක් ලෙස 2009 මැයි මස 04 දින ඉදිකිරීම් සඳහා පරිසර අනුමැතිය ලැබුණි.මත්තල සියලු ඉදිකිරීම් ජෛව විවිධත්වය සුරැකෙන පරිදි සිදු කෙරේ. ගහට ගහක් ඉන්දීමේ පදනම මත කපා ඉවත් කරන සියලුම ගස් වෙනුවට නැවත ගස් සිටුවයි. ඉදිකිරීම් සැලසුම් සියල්ල සකස් කර ඇත්තේ ස්වභාවික පරිසරය සුරැකෙන පරිදි වීම විශේෂයකි.මත්තල ගුවන් ධාවන පථය ඉදිවෙමින්මත්තල ජන ශුන්‍ය ප්‍රදේශයක් වීම නිසා නැවත පදිංචි කිරීමක් සිදුනොවේ. ගෙයක් දොරක් පවා මේ ප්‍රදේශයේ පිහිටියේ නම් එය ඉතා දුරිනි. මේ භූමිය රජය සතු ප්‍රදේශයකි.මත්තල තවමත් අතිදුෂ්කර ප්‍රදේශයකි. බසයක් ගියොත් එය කලාතුරකිනි. මත්තල ජන ජීවිතය ද කටුක ය. අද මත්තල නගරය කේන්ද්‍ර කරගෙන මහාමාර්ග පුළුල්ව ඉදිවෙමින් පවතියි. ඒ ගුවන් තොටුපළේ අවශ්‍යතා පියවීම සඳහා ය. හෙට දින මත්තලට බස් පමණක් නොව ගුවන් යානා ද පැමිණෙනු ඇත. විදුලිය නැති ගමට අද විදුලිය ලැබී ඇත.එදා ආර්ථිකයේ බොහෝ අංග කොළඹ හා ඒ අවට ප්‍රදේශවලට පමණක් සීමා වුණු බවට බොහෝ දෙනා මැසිවිලි නැඟූහ. පහසුකම් කොළඹ ආශ්‍රිත නාගරික කලාපයට පමණක් සීමා වූ බවට බොහෝ දෙනා චෝදනා නැඟූහ. ග්‍රාමීය ප්‍රදේශ කරා සංවර්ධනය විහිඳී නොයන විට බොහෝ දෙනෙක් පෙන්වා දුන්හ. එහෙත් ජනාධිපතිතුමාගේ පළමු ධූර කාලය තුළම සංවර්ධනයන් අති දුෂ්කර ගම් දනව් කරා ගමන් කළේය. හම්බන්තොට මත්තල වැනි ප්‍රදේශයක ජාත්‍යන්තර ගුවන් තොටුපළක් ඉදිවීම එයට හොඳම උදාහරණයකි. එහි ප්‍රතිලාභ ගමට පමණක් නොව මුළු රටටම හිමි ය.විශේෂ ස්තුතියමත්තල ගුවන්තොටුපළප්‍රධාන ඉංජිනේරු ඥාණසිරි විතානගේ මහතාටමත්තල සංචාරයකින් පසුසුභාෂිණී ජයරත්න ඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=ay1010312</link>
    <topic>රබර් ඇටෙන් තීන්ත හදන හැටි කියලා දෙන්නම්</topic>
    <author>කේ. සී. ජේ. රත්නායක</author>
    <content>තීන්ත වර්ග දෙකයි. ඉනැමල් තීන්ත ගන්නේ ලෝහ හා දැව මතුපිට ආලේප කරන්න. බිත්තිවලට ගන්නේ ඉමල්ෂන්. ඉනැමල් තීන්ත දේශීය වශයෙන් නිෂ්පාදනය කළද ප්‍රධානතම අමුද්‍රව්‍ය ගේන්නේ පිටරටිනි. සෑම ඉනැමල් තීන්ත බඳුනකම සියයට 16 ක් අඩංගු වන්නේ(ඒතඬරඤ පඥඵඪද)ඇල්කිඩ් රෙසීන් කියන සංඝටකයයි. මුළු තීන්ත නිෂ්පාදනයෙන් වැඩි පුරම මිලක් අමුද්‍රව්‍ය වෙනුවෙන් වැය කරන්න වෙන්නේ ඇල්කිඩ් රෙසීන් වෙනුවෙනුයි.ලියනගේ ධර්මපාලඒ රෙසීන් සංඝටකය අපිට අපේම අමුද්‍රව්‍යවලින් නිෂ්පාදනය කරන්න පුළුවන්. එහෙම කර ගන්න පුළුවන් නම් ශ්‍රී ලංකාවට ඍජු වාසි ගණනාවක් ලැබෙනවා. තීන්ත නිෂ්පාදනය සඳහා වාර්ෂිකව වැයවෙන විශාල විදේශ විනිමය ප්‍රමාණය ඉතිරි කැර ගැනීමට ලැබීම ප්‍රධාන කරුණයි. දෙවැන්න තීන්ත නිෂ්පාදනය සියයට සියයක්ම දේශීය තාක්‍ෂණයට වැටෙන අතරම මේ ක්‍ෂේත්‍රයේත් ශ්‍රී ලාංකේය සලකුණ තබන්න හැකියාව ලැබෙනවා. තුන්වැන්න ඇල්කිඩ් රෙසීන් මෙරට නිෂ්පාදනය කරන්න ගත්තම තාක්‍ෂණය පැත්තෙන් විතරක් නෙවෙයි අහක දමන අමුද්‍රව්‍ය වලට වටිනාකමක් ලැබෙනවා. ඍජු හා වක්‍ර රැකියා ගණනාවක් ලැබෙනවා. කෙටියෙන්ම කිව්වොත් රෙසීන් නිෂ්පාදනය හොඳ ලාබ ගන්න පුළුවන් හොඳ ආයෝජනයක්.එසේ අදහස් පළ කෙළේ; හිනිඳුම ලියනගේ ධර්මපාල මහතාය. ගාල්ලේ හිනිඳුම උපන් ඔහු තවලම විද්‍යා රාජ මහ විදුහලෙන් ප්‍රාථමික අධ්‍යාපනය ලබා පසුව ගාල්ල ශාන්ත ඇලෝෂියස් විද්‍යාලයෙන් උසස් අධ්‍යාපනය ලැබීමෙන් අනතුරුව ජීවිතය පටන් ගත්තේ තීන්ත නිෂ්පාදන කර්මාන්තයට එක්වීමෙනි. එදා මෙදාතුර වසර 32 කට අධික කාලයක් ඔහුගේ ජීවිතය ගෙවුණේ තීන්ත හා රබර් නිෂ්පාදන අතරය. ඔහු අත්දැකීමෙන් පසක් කැර ගත් දැනුම පසු කලෙක ගී‍්‍රසිය, චීනය හා තවත් රටවල් ගණනාවක මහා ව්‍යාපෘති බවට පත් විය.ඔහු පවසන පරිදි රෙසීන් නිෂ්පාදනය සඳහා යොද ගැනෙන්නේ කිසිවකුත් නොසිතූ අමු ද්‍රව්‍යයකි. එනම් ගස් යට වැටෙන රබර් ඇටය. ඒවායින් ළමයින් සෙල්ලම් බඩු හදනවා මිස මෙතරම් මිල අධික රසායනික සංඝටකයක් නිපදවා ගත හැකි යැයි සිතන්නේ කවුද?ෂර්මපාල මහතාගේ තාක්ෂණයෙන් මෙට්ට නිපදවන ගී‍්‍රසියේ කොකෝමැට් ආයතනයට ලැබුණු ජගත් ප්‍රමිති සම්මානය”ඒ කාලේ ලංකා විද්‍යාත්මක හා කාර්මික පර්යේෂණායතනයේ හිටියා එස්. ගනේශසුන්දරම් කියලා විද්‍යාඥයෙක්. රබර් ඇටවලින් රෙසීන් නිපදවන්න පුළුවන් බව මුලින් ලෝකයට කිව්වෙ එතුමායි. ඒ තමා මගේ ගුරුතුමා.එතුමා තවම ජීවතුන් අතර ඉන්නවා. එදා සමහරු මේක විහිළුවට ගත්තා. ඒ හැමෝටම හොඳ උත්තරයක් දීලා එතුමා රබර් ඇටවලින් රෙසීන් හදලා ඉතා හොඳ තත්ත්වයේ ඉනැමල් තීන්ත ලංකාවේම හැදුවා.අපේ රෙසීන්වලට ලෝකයේ ඕනෑම රටක් එක්ක තරග කරන්න පුළුවන්. 70 දශකයේ අගභාගයේදී හැකි තරම් ඉනැමල් තීන්දු හැදුවෙත් ඒ තාක්ෂණයෙන්. නමුත් 80 දශකයෙන් පසුව ඒ දේශීය තාක්ෂණය හා දේශීය රෙසීන් නිෂ්පාදනය නතර වෙලා ඒවා පිටරටින්ම ගේන්න ගත්තා. අමුද්‍රව්‍ය හා තාක්ෂණය තියා ගෙන අපි පිටරට දිහා බලාගෙන හිඳීම මොන තරම් ලැජ්ජාවක් ද? අපි තවමත් ප්‍රමාද නෑ.“මුලින්ම රබර් ඇටවලින් තෙල් ලබා ගන්නවා දෙවනුව ඒ තෙල් ඇල්කිඩ් රෙසීන් බවට පරිවර්තනය කරනවා. මේක හොඳ නිෂ්පාදනයක් වගේම රටට අවශ්‍ය කාලීන ආයෝජනයක්. විදේශ විනිමය ඉතිරි කැර ගැනීම හා දේශීය ආයෝජකයන් නඟා සිටුවන්න වත්මන් රජය ගෙන යන වැඩ පිළිවෙළ අප දිරි ගන්වනවා. මම යෝජනා කරන්නේ රෙසීන් දේශීයව නිපදවන්න රජය හෝ පෞද්ගලික අංශය හෝ අදහස් කරනවා නම් ඒ තාක්ෂණය දෙන්න මම මොහොතක්වත් පැකිළෙන්නේ නෑ කියලයි. සාමාන්‍යයෙන් මේ ආයෝජනයෙන් සියයට 30 ක ශුද්ධ ලාබයක් ගන්න පුළුවන්. රටට ඉතිරි වෙන විදේශ විනිමය හා දේශීය නිෂ්පාදන තාක්ෂණයේ දියුණුව කියන දෙක මිල කරන්න බෑ. මේක දේශීය ඉංජිනේරු හා ඉදිකිරීම් තාක්ෂණයට හොඳ පිටුබලයක් සපයන බවත් මම දකිනවා.මම මගේ දෑතින්ම රෙසීන් බැරල් දහස් ගණනක් නිපදවලා තියෙනවා. ඒ ආත්ම තෘප්තිය වගේම දන්නා දෙයින් රටට වැඩක් කරන්න ලැබීම මම දකින්නේ වාසනාවක් හැටියටයි. අද ඊජිප්තුව, මැලේසියාව, ඉන්දියාව මහා පරිමාණ රෙසීන් නිෂ්පාදකයන්. ශ්‍රී ලංකාවටත් ඒ තත්ත්වය ලබා ගන්න පුළුවන්. දේශීය වෙළෙඳපළට අන්තර්ජාතික ප්‍රමිතියෙන් යුක්ත තීන්ත බඳුනක් සාධාරණ මිලකට ඉදිරිපත් කරන්නත් මේක හොඳ අවස්ථාවක්.ධර්මපාල මහතා මීළඟට අවධානය යොමු කෙළේ නිදන මෙට්ට පිළිබඳවය.දේශීය අමුද්‍රව්‍ය යොදා නිපදවූ මෙට්ටයක හරස්කඩක්“අද ලෝකය පුරාම සියයට සියයක් ස්වභාවික මෙට්ටවලට ඉතා හොඳ ඉල්ලුමක් තියෙනවා. අපේ රටේ අමුද්‍රව්‍ය අර ගෙන ගිහින් සමහර රටවල් උසස් තත්ත්වයේ ස්වභාවික අමුද්‍රව්‍ය සහිත මෙට්ට හදනවා. මම අහන්නේ ඇයි අපිට අපේ අමුද්‍රව්‍ය යොදලා හොඳ මෙට්ට හදන්න බැරි කියලයි.අපේ දැනුමෙන් විදේශ රටවල් හොඳට ලාබ ලබනවා. අපි අමුද්‍රව්‍ය ටික ඔවුන්ට දීලා අර මෙට්ට ලොකු මිලකට ආනයනය කරනවා. මේ දැනුම තාක්ෂණය අපිට තියෙනවා. එහෙනම් වැඩක් ගන්න කියලයි මම කියන්නේ ආතර් සී ක්ලාක් මහතා පවා නිදා ගන්න තෝර ගත්තේ දේශීය කොහු හා රබර් මිශ්‍ර ස්වභාවික මෙට්ටයක්.ශ්වසන ආබාධ, අසාත්මිකතා, හා පරිසර හානියෙන් තොර හොඳම මෙට්ටය නිපදවන්න අපේ රටේ අමුද්‍රව්‍යත් තියෙනවා. තාක්ෂණයත් තියෙනවා. වැඩේ කොතනින් හරි පටන් ගන්න විතරයි තියෙන්නේ.කේ. සී. ජේ. රත්නායකඡායාරූප- සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=ay1010313</link>
    <topic>මිහින් ලංකා සේවයට ශ්‍රී ලාංකික නියමුවෝ</topic>
    <author>ඡායාරූප - විමල් කරුණාතිලක</author>
    <content>මහින්ද චින්තනය යටතේ ගුවන් ගමන් ක්ෂේත්‍රයේ විශාල පිබිදීමක් සිදුවිය. මිහින් ලංකා ගුවන් සේවය ආරම්භ වූයේ ද ලාභදායි සේවාවක් ජනතාවට ලබාදීමේ අරමුණෙනි. ඉන් ලාංකීය බැතිමතුන්ට සේම මැද පෙරදිග යන්නන්ට සැලසුණේ විශාල සේවයකි.අද මිහින් ලංකා යානා මෙහෙයවන්නේ ශ්‍රී ලාංකික ගුවන් නියමුවෝ පමණි. මේ අය ගුවන් නියමු ක්ෂේත්‍රයේ දක්ෂ පළපුරුදු, අය වීම විශේෂත්වයකි. මේ නිසා ඉතා ආරක්ෂිත ගුවන් ගමනක් ලබා දෙන්නට මිහින් ලංකා ගුවන් සේවයට හැකිවී ඇත.අද වනවිට මිහින් ලංකා සේවා සපයන්නේ ප්‍රංශය එයාර් බස් සමාගමේ නවීනතම ගුවන් යානා මගිනි.10 දෙනෙකුගෙන් යුත් ප්‍රධාන ගුවන් නියමු පිරිසක් සේවය කරති. ඔවුන්ගේ සහයට 14 දෙනෙක් වූ සහායක ගුවන් නියමු පිරිසක් ද සිටිති. මේ නිසා මිහින් ලංකා සේවයට කලාපීය ගමනාන්ත වැඩි කර ගැනීමට හැකිවී තිබේ.මේ ලාංකීය ගුවන් නියමු පිරිස මිහින් ලංකා හා එක්වූයේ මේ වසරේ අප්‍රේල් මස සිට ය. මේ පිරිස් දෙස් විදෙස් ගුවන් යානා රාශියක සේවය කළ පළපුරුදු අය වෙති. දැනටත් ශ්‍රී ලාංකික ගුවන් නියමුවන් සිටින්නේ 200 - 250 ක් අතර පිරිසකි. ඒ අතරින් බහුතරයකගේ සේවය ලැබෙන්නේ අප රටට නොව විදේශ රටවලට ය.ගුවන් නියමුවෙකු සතු වගකීම බැරෑරුම් ය. ඩොලර් මිලියන ගණනක් වටිනා ගුවන් යානය රැගෙන ඒ තුළ ගමන් ගන්නා මිනිස් ජීවිත සියල්, ආරක්ෂා කරගෙන සාර්ථක ගුවන් ගමනක් යාමට මේ අය සමත්විය යුතුය.එසේම ඉන්ධන ඉතිරි කරගනිමින් ගමනාන්තයට ලාභ ලබා දෙමින් සේවය කළ යුතු ය. අද මේ ගුවන් නියමුවෝ ඒ සේවය උපරිමව ලබාදෙන්නට සූදානම් ය.ඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=ay1010314</link>
    <topic>පාරක් තොටක් නැතත් ගමන් පාලනයක් ඇත</topic>
    <author>සුභාෂිණී ජයරත්න</author>
    <content>ගුවන් ගමන් පාලකවරුන්ගේ දිනය පසුගිය 20 වැනිදා උත්කර්ශවත් අන්දමින් සැමරිණි.ගුවන් යානයක් ගුවන් ගත වී එය ගොඩ බස්වන මොහොත දක්වාම ගුවන් නියමුවා හා සමානවම ගුවන් ගමන් පාලක අත ඇත්තේ සුවිශාල වගකීමකි. ගුවන් යානයක් ගුවන් ගත වූ මොහොතේ පටන් ම අවසානය දක්වා ගුවන් යානය පැදවීමට අවශ්‍ය තොරතුරු ලබා දීම මෙන් ම පාලනය කරන්නේ ද ගුවන් පාලකවරු ය.ඔහු යායුතු ගමන් මඟ කාලගුණික, දේශගුණික බලපෑම්වලින් තොරව ආරක්ෂාකාරීව ගුවන් යානය පැදවීමට එමෙන් ම කාර්යක්ෂමව ගුවන් ගමනක් යන්නට පහළ සිට උපදෙස් දෙන්නේ ගුවන් ගමන් පාලකවරු ය.ගුවන් තොටුපළ හා ගුවන් සේවා සමාගමේ සභාපති ප්‍රසන්න වික්‍රමසූරියගුවන් ගතවන යානයේ, සිටින මඟීන්ගේ වගකීම ඇත්තේ ගුවන් නියමුවා අතය. නමුත් ගුවන් ගමන් පාලකයා ගේ වගකීම ඊට වඩා පීඩනයක් ගෙන දෙන්නකි. එක් ගුවන් යානයක් පමණක් නොව තමන්ගේ වපසරියේ සියලු ම ගුවන් ගත වන යානා ගැන ගුවන් ගමන් පාලකයා වගකිව යුතු ය. එසේ ම එක් වරකට එක් ගුවන් ගමන් පාලක මධ්‍යස්ථානයක සිටිය යුත්තේ එක් අයෙකු ය.ගුවන් ගමන් පාලනය රේඩාර් පද්ධති මගින්, චන්ද්‍රිකා පද්ධති මගින් සිදු කෙරේ. අප රටේ ගුවන් ගමන් පාලන මධ්‍යස්ථාන 3 කි. බණ්ඩාරනායක අන්තර්ජාතික ගුවන් තොටුපළේ ඇති පාලන මධ්‍යස්ථානය, යානා බැස්සවීම පාලනය කරන රේඩාර් පාලන මධ්‍යස්ථානය හා රත්මලානේ පිහිටි ක්ෂේත්‍ර පාලන මධ්‍යස්ථානය එම මධ්‍යස්ථානයි.ගුවන් ගමන් පාලකවරුන් ලොව විවිධ ස්ථානවල සේවය කරන අතර ඔවුන්ගේ සේවය පැය 24 පුරාම ලබා ගැනෙයි. කටුනායක ගුවන් ගමන් පාලන ඒකකයේ පාලකවරුන් 32 කු සේවය කරන අතර රැකියාවේ දැඩි පීඩනය නිසා මොවුන්ගේ සේවය සීමාසහිත විය යුතු ය. දැනට මධ්‍යස්ථාන තුනේම සිටින්නේ ගුවන් ගමන් පාලකවරු 67 දෙනෙකි.ශ්‍රී ලංකාවට අයත් ගුවන් සීමාව වර්ග සැතපුම් 25,000 කට වැඩිය. වැඩි ප්‍රමාණයක් මුහුදු සීමාවන් ය. දිනකට මේ සීමාව තුළ විශාල ගුවන් යානා ප්‍රමාණයක් එහා මෙහා යයි. සමහර ඒවා ශ්‍රී ලංකාව හරහා යන අතර සමහර යානා බණ්ඩාරනායක ගුවන් තොටුපළ දක්වාත් පැමිණෙන ඒවා ය.ලංකාව හරහා යන හා එන සියලුම ගුවන් යානා මේ පාලක මැදිරි විසින් පාලනය කරනු ලබයි.එක් පාලකවරයකුට හැසිරවිය යුතු ගුවන් යානා ප්‍රමාණය මෙතැකැයි කිව නොහැකි ය. එසේ ම එක් ගුවන් පාලන මධ්‍යස්ථානයකට යටත් වන සීමාවක් ද ඇත. ඒ පාලන මධ්‍යස්ථානයේ සිට පෙනෙන දුරක යන ගුවන් යානා පමණක් ගැන වගකිව යුතුයි. තමන්ගේ සීමාව ඉක්මවූ පසු ඊළඟ ගුවන් ගමන් පාලන මධ්‍යස්ථානයට එම ගුවන් ගමන සම්බන්ධ වෙයි.ගුවන් පාලකවරුන්ගේ මධ්‍යස්ථානය ඇත්තේ රත්මලාන ගුවන් තොටුපළේ ය. මුහුදට ඉහළින් යන ගුවන් යානා පාලනය කරන්නේ චන්ද්‍රිකා තොරතුරු ඔස්සේ ය.ගුවන් ගමන් පාලකවරයෙකු වීමට විද්‍යාවේදී උපාධිය ලබා තිබිය යුතු ය. ඉංජිනේරු හෝ තොරතුරු තාක්ෂණ විද්‍යාව වුව ද සුදුසු ය. ගුවන් ගමන් පාලකයින්ගේ සේවා දායකයා වන්නේ ගුවන් තොටුපළ හා ගුවන් සේවා සමාගමයි.මුලින් ම රැකියාවට ආ යුත්තේ පුහුණු ගුවන් ගමන් පාලකයෙක් වශයෙනි. රත්මලාන කඳවල පාරේ පිහිටි සිවිල් ගුවන් සේවා පුහුණු මධ්‍යස්ථානයෙන් මුලින් ම න්‍යායික පාඨමාලාව හදාරා පසුව ඔහු පරිගණකය ආධාරයෙන් ප්‍රායෝගික පුහුණුව ලැබිය යුතු ය. සීමාවාසික පුහුණුව ලැබෙන්නේ විභාගය සමත් වුවහොත් පමණි. පුහුණු ගුවන් ගමන් පාලකයකුගේ අධීක්ෂණය යටතේ රැකියාව ලැබේ. වර්ෂයක් වර්ෂයක් පාසා රැකියාවේ බැරෑරුම්කම මත පරීක්ෂණයන්ට පෙනී සිටීමට සිදුවෙයි.යානයක් ගුවන් ගත වීමේදී පාලනයට යටත් විය යුත්තේ කාරණා කිහිපයක් මතය. ප්‍රධානම දේ ආරක්ෂාවයි. පාරේ මෙන් අහසේ කිසිම සංඥාාවක් නැත. මේ නිසා නිදහසේ එහා මෙහා පැදවීමට ද නොහැකි ය.ගුවන් යානයක් පැදවිය යුතු පාර තීරණය කිරීම දැඩි වගකීම් සහගත ක්‍රියාවකි.ගුවන් ගමන් පාලකවරුන්ගේ ප්‍රගතියට ගුවන් තොටුපළ හා ගුවන් සේවා සමාගමේ සභාපති ප්‍රසන්න වික්‍රමසූරිය මහතාගෙන් ලැබෙන්නේ නොමසුරු දායකත්වයකි.තොරතුරු - ගුවන් ගමන් පාලකඋපදේශක සුගත් නාගහවත්තසුභාෂිණී ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=ay1010315</link>
    <topic>සමාගම් දෙකක් කොටස් වෙළෙඳපොළට පිවිසෙයි</topic>
    <author>තාරක වික්‍රමසේකර</author>
    <content>මේ සතිය ආරම්භයේ සිටම කොටස් වෙළෙඳපොළේ පහළ යාමක් පෙන්නුම් කෙළේය. ප්‍රධාන පෙළේ සමාගම් දෙකක් ප්‍රාථමික කොටස් නිකුත් කිරීම ඊට හේතුව වී ඇතැයි කොටස් වෙළෙඳපොළ ආරංචි මාර්ග පවසයි.ලාෆ්ස් ගෑස් සමාගම සහ හයිඩ්‍රො පවර් ෆී‍්‍ර ලංකා සමාගම් ප්‍රාථමික කොටස් නිකුත් කිරීමට කටයුතු යොදා ඇත. ලාෆ්ස් ගෑස් සමාගම නාමික අගය රුපියල් 10 කින් යුත් කොටසක් රුපියල් 23 ක් බැගින් නිකුත් කර ඇත. එසේම ඡන්දය රහිත කොටසක් රුපියල් 15 ක් බැගින් නිකුත් කිරීමට කටයුතු යොදා ඇත.එසේම මිලියන 350 ක් වටිනා ප්‍රාථමික කොටස් වෙළෙඳ පොළට මුදා හැරීමට හයිඩ්‍රො පවර් ෆී‍්‍ර ලංකා සමාගම කටයුතු යොදා ඇත. මෙහි කළමනාකාරිත්වය ත්‍රැපොබේන් හෝල්ඩින්ස් සමාගම වෙත පැවරී තිබේ.මෙම සමාගම් දෙක ප්‍රාථමික කොටස් නිකුත් කරන අතර ‘සීගිරිය විලේජ් හොටෙල්ස්’ කොටස් 2100000 ක් රුපියල් 90 ක් බැගින් නිකුත් කර ඇත. කොටස් 100 ක් හිමි අයකුට ආසන්න වශයෙන් කොටස් 28 ක් ලැබෙන අයුරින් කොටස් නිකුතුව අරඹා ඇත. එසේ ම ඒසියන් එලායන්ස් සමාගම ද කොටස් දෙකක් ඇති අයකුට එක් කොටසක් බැගින් (2 ට 1 යි) නිකුත් කිරීම අරඹා ඇත. එහි අගය රුපියල් 65 කි. ඩී. එෆ්. සී. සී. බැංකුවද එක් කොටසක් හිමි අයකුට එක් කොටසක් රුපියල් 10 ක් බැගින් නිකුත් කර ඇත්තේ ප්‍රසාද කොටස් නිකුතුවක් ලෙසය. ඩී. එෆ්. සී. සී. බැංකුවේ කොටසක් මේ දිනවල රුපියල් 464 කට පමණ අලෙවි වේ. මේ නිසා එම සමාගම්වල කොටස් මිලදී ගැනීමට කොටස් හිමියන් කටයුතු කර ඇති අතර එම කොටස් මිලට ගැනීමට ද්විතියික කොටස් වෙළෙඳපොළේ කොටස් අලෙවි කිරීමට කොටස් හිමියන් කටයුතු කර ඇත. මේ නිසා වැඩිපුර කොටස් අලෙවි කිරීම ඇරැඹීමත් සමඟ යම් පහළ යාමක් වෙළෙඳ පොළේ දක්නට ඇත. මේ තත්ත්වය සතියකින් හෝ සති එකහමාරකින් පමණ පහව යනු ඇතැයි වෙළෙඳ පොළ ආරංචි මාර්ග පවසයි. නව සමාගම් කොටස් හා ප්‍රසාද කොටස් මිලට ගැනීමට මුදල් තම කොටස් අලෙවි කර ලබා ගැනීමට බොහෝ කොටස් හිමියන් කටයුතු යෙදීම සාමාන්‍ය සිරිත වේ.පසුගිය වසර ගණනාවක් දෙසට ආපසු හැරි බැලු විට පෙනී යන්නේ ද සෑම ප්‍රාථමික කොටස් නිකුතුවකදීම වෙළෙඳ පොළ සාමාන්‍ය ලෙස පහළ යාමකි.කෙසේ වෙතත් පසුගිය අඟහරුවාදා රෝයල් සෙරමික් සමාගමේ කොටස් විසි අට කෝටි තුන්ලක්ෂ අසූ තුන්දහස් සියක් (28,383,100) අලෙවි වීම වෙළෙඳ පොළේ කැපී පෙනුණි. සමාගමේ සාමාන්‍යයෙන් කොටසක් අලෙවි වන්නේ රුපියල් 335.00 ක් පමණ මිලකටය.එසේම පසුගිය 25 වැනිදා සඳුදා එල්. බී. ෆිනෑන්ස් සමාගමේ කොටස් දාහත් කෝටි හත්ලක්ෂ පනස් දෙදහස් හත්සියක් (17752700) අලෙවි වීම ද විශේෂිතය. එහි සාමාන්‍යයෙන් කොටසක වෙළෙඳ අගය රුපියල් 297 ක් දක්වා ඉහළ නැඟ තිබුණි. එය අඟහරුවාදා රුපියල් 300 ක් දක්වා ද ඉහළ නැංගේය.මූල්‍ය සමාගම්, සංචාරක හෝටල් හා රෝහල් කොටස් මිල ගණන් විශාල ලෙස පහළ යාමක් පෙන්නුම් කර නැත. එය එක් අතකින් ඉතා හොඳ ප්‍රවණතාවකි.මේ වන විට අප ලෝකයේ කොටස් වෙළෙඳ පොළ අතර දෙවන තැනට පත්ව ඇත. පළමු ස්ථානයේ සිටින්නේ මොංගෝලියානු කොටස් වෙළෙඳ පොළයි. තුන්වන ස්ථානයේ සිටින්නේ බංග්ලාදේශ ඩකා කොටස් වෙළෙඳ පොළයි.මොංගෝලියානු කොටස් වෙළෙඳ පොළ මේ දිනවල බෙහෙවින් ඉහළ ගොස් තිබේ. ඊට හේතුව වන්නේ රන් සහ පතල් කර්මාන්තයට සම්බන්ධ සමාගම් කිහිපයක් නව පතල් හා ආකර සොයා ගැනීමත් තිබෙන පතල් හා ආකර වැඩි දියුණු කිරීමත් නිසාය. මේ නිසා කොටස් හිමියන් දිගින් දිගටම එම සමාගම් කෙරෙහි වැඩි අවධානයක් යොමු කර ඇත.කෙසේ වෙතත් මේ වසර අවසන් වන විට අපේ කොටස් වෙළෙඳ පොළ ද ස්ථායි මට්ටමකට ළඟා වන බව ද කොටස් වෙළෙඳ පොළ පවසයි. රටේ ආර්ථික ස්ථාවරභාවයත් ආරක්ෂාව ඉහළින්ම පැවතීමත් ඊට හේතුවයි.ව්‍යාපාර සංවර්ධන කළමනාකරු තුෂාර ජයරත්න මහතාට ස්තුතිය.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=ay1010316</link>
    <topic>‘මා කැමැති වීරයා’ ලියන්න කීවාම තුනේ ළමයි ලීවේ මගේ නම</topic>
    <author>සාගරිකා දිසානායක ජයසිංහ</author>
    <content>අද අපේ කතා නායකයා මෙරට ප්‍රවීණ පරිපාලන නිලධාරියකු වන ජී.ඒ.ජේ. සිල්වෙස්ටර් මහතා. ඔහු කහටවිල රොමානු කතෝලික මිශ්‍ර පාසලෙන් සහ හෙට්ටිරිප්පුව රෝමානු කතෝලික මිශ්‍ර පාසලෙන් මූලික අධ්‍යාපනය ද සඳලංකාව මැදි විදුහලෙන් ද්විතීය අධ්‍යාපනය ද ලැබීය.ශ්‍රී ජයවර්ධනපුර විශ්වවිද්‍යාලයේ භූගෝල විද්‍යාව පිළිබඳ ගෞරව උපාධිධරයකු වන ඒ මහතා බ්‍රිතාන්‍යයේ බර්මිංහැම් විශ්ව විද්‍යාලයෙන් සංවර්ධන පරිපාලනය පිළිබඳ පශ්චාත් උපාධිය ද ලබාගත්තේ ය. කරුවලගස්වැව උපදිසාපතිවරයා ලෙස සිය රාජකාරිය ඇරැඹූ සිල්වෙස්ටර් මහතා වර්තමානයෙහි කොළඹ දිසාපති සහ දිස්ත්‍රික් ලේකම්වරයා ලෙස කටයුතු කරයි.දංකොටුව නගරයට ආසන්නව පිහිටි කහටවිල ඔහුගේ ගම. ඔහු මෙලොව එළිය දුටුවේ 1949 දෙසැම්බර් මාසෙ තිස් එක් වැනිදා සඳලංකාවේ මාතෘ නිවාසෙදි. ගලබඩ ආරච්චිගේ ජෝෂප් සිල්වෙස්ටර්. ඒ ඔහුගේ සම්පූර්ණ නම. ගලබඩ ආරච්චිගේ සයිමන් අප්පුහාමි නම් වූ ඔහුගෙ පියා පොල්වත්තක සේවය කළා. අම්මා පොන්නවෙල විදානේගේ මරිහාමි. ඈ රැකියාවක් කළේ නෑ. සිල්වෙස්ටර් පවුලෙ දෙවැනියා. එකම පුතා ඔහුට වැඩුමල් අක්කා. බාල නංගී. විශාල පොල්වතු යාය මැද්දෙ පිහිටි ඔවුන්ගේ පුංචි නිවහනේ සතුට සාමය නිරතුරුව රැඳී තිබුණා. උපතින් ම කතෝලිකයන් වූ ඔවුන් ගේ පවුලෙ හැමෝම හැමදාම හැන්දෑවේ හත වෙනකොට එකතු වෙලා පවුලේ යාඥාව කළ හැටි සිල්වෙස්ටර්ට තවම මතකයි. පවුලේ යාඥාවට සහභාගි වුණාට පස්සෙ තමයි අම්මා බත් බෙදන්නෙ.සිල්වෙස්ටර් මුලින් ම අකුරට ගියේ කහටවිල ගමේ රෝමානු කතෝලික පාසලට. අකුරු කියවාපු හැටියක් මතක නැතත් පාසලේ මුල් පන්තිවල ඉඳලම ලියන්න කියන්න කතාවට වගේ ම කෙළි සෙල්ලම්වලටත් හොඳටම දක්ෂ බව නම් ඔහුට මතකයි. ඔහුගේ පුංචි අම්මා ගුරුවරියක්. ඈ ඔහු පතපොතේ වැඩට උනන්දු කළා. “ඒ කාලෙ පාසල් වැඩ මිසක් ළමයින්ට ගෙදර වැඩ නෑ. පාසලේ වැඩ පාසලේදී ම කළා. නැත්නම් ගෙදර ඇවිත් ඇඳිරි වැටෙන්න කලින් ම පොත පතේ වැඩ කළා. අපේ ගෙවල්වල ලයිට් නෑ. මෑතක් වෙනතුරු අපේ ගම්වල මිනිස්සු වැඩ කළේ කුප්පි ලාම්පු එළියෙන්. පැට්‍රෝල් මැක්ස් ලාම්පුවක් වත් තිබුණේ යමක්කමක් ඇති තැනක විතරයි. අපි පුංචි ළමයි ඉක්මනට යාඥාවට සහභාගි වෙලා තියෙන දෙයක් කාලා අට වෙනකොට නිදා ගන්නවා. ඒ කුප්පි ලාම්පුවෙ තෙල් පිරිමහගන්න.හැමදාම උදේ හවා හැතැප්ම දෙකක් දුර පයින් ම පාසලට ගියා. අපේ පාසලේ ළමයි පනහක් හැටකට වැඩිය නෑ. මම තුනේ හතරේ පන්තිවල දී අපේ පන්තියේ හිටියේ පිරිමි ළමයි හතරයි ගෑනු ළමයි දෙන්නයි. හැමදාම පන්තියෙ පළමු වැනියා මම. පාසල් වැඩට වගේ ම කතාවට ක්‍රීඩාවට දක්ෂ නිසා ඒ කාලෙ පන්තියේ වීරයා මමයි.හයේ පන්තියේ පටන් මට අක්කත් එක්කම හෙට්ටිරිප්පුව රෝමානු කතෝලික මිශ්‍ර පාසලට ගියා. හෙට්ටිරිප්පුවට ගෙදර ඉඳන් හැතැප්ම හතරයි. උදේ හවා හැමදාම අපි මේ හැතැප්ම අට පාසල් ගියේ ආවේ පයින්. ඒ පාසලෙත් ළමයි එකසිය පනහකට වඩා නෑ. ලොකු මහත්තයත් එක්කම ගුරුවරුන් පස් දෙනෙක්. පුල්ජෙන්සියුස් නම් වූ ලොකු මහත්තයා අපිට හැම විෂයයක් ම ඉගැන්නුවා. උදේ පාසල පටන් ගන්නට පෙර වතු වැඩ කිරීම අනිවාර්යයයි.පල්ලියේ ඉස්කෝලෙ නිසා පාසල තිබුණේ පල්ලියේ වත්තෙ. අක්කර 1 1/2 දෙකක් තරම් වූ වත්ත පුරා බටු, මෑ කරල්, බණ්ඩක්කා, මිරිස් වගා කරලා තිබුණා. පාසලේ හැම ළමයකුටම මේ පාන්තිවල වැඩ බෙදා දීලා තිබුණා. උදේට වතුර දාන්න, වල් නෙළන්න, පෝර දාන්න, තිබුණා. මේ පාත්තිවල හැමදාම නෙළාගන්න ඵලදාව තිබුණා.හෙට්ටිරිප්පුව අයිති වෙන්නෙ කුරුණෑගල දිස්ත්‍රික්කෙට. අන්තර් පාසල් කථික තරගවලින් ජය ලබමින් මා දිස්ත්‍රික්කයේ ප්‍රථම ස්ථානය ද දිනාගත්තා මතකයි. එවැනි ජයග්‍රහණ වගේ ම ක්‍රීඩා කටයුතු නිසාත් මා පාසලේ ජනප්‍රියයි. උදේ ම පාසලට ගිහින් ලොකු මහත්තයාගේ කන්තෝරුව වගේ ම පාසල් ශාලාවත් අරින්නේ මම. අතුගාන්නේ මම. අස්පස් කරන්නෙත් මම.වරක් මා අටවැනි ශ්‍රේණියේ ඉගෙනුම ලබන අවදියේ පාසලේ තුනේ පන්තියේ ළමයින්ට “මා කැමැති වීරයා” ගැන රචනාවක් ලියන්න ගුරුතුමා නියෝග කළාම පන්තියේ සිටි ළමයි පස් දෙනාගෙන් හතර දෙනෙක්ම “මා කැමැති වීරයා සිල්වෙස්ටර්” කියා ලියා තිබුණා.” දිසාපතිතුමා හඬ නඟා සිනාසෙනවා.ඒ කාලෙ අපේ ගම්වල පාසල්වල තිබුණේ කලා විෂයයන් විතරයි. ඒත් ලොකු මහත්තයා දන්නේ විෂයන් හතක් විතරයි. සාමාන්‍ය පෙළ විභාගෙට ලියන්න පාසලේ විෂයක් අඩුයි. මම ඒ කාලෙ පළවුණු ප්‍රකට භූගෝල පොතක් අරගෙන තනියම පාඩම් කරලා විභාගෙට ලිව්වා. මට භූගෝල විද්‍යා විෂයට සම්මානයක් ලැබුණා. අනෙක් විෂයයන් පහකට විශිෂ්ට සම්මාන. ඉතිරි දෙකටත් සම්මාන. ඒ මම වෙන්නප්පුව ආසනයේ හය වැනියා ලෙස සාමාන්‍ය පෙළ සමත් වුණා.උසස් පෙළ ලියන්න සඳලංකාව මධ්‍ය මහා විද්‍යාලෙට ඇතුළු වුණා. ඒ ;ගදරින් හැ. 8 ක් දුර. එතකොට නම් මට පාපැදියක් ලැබුණා. තෝරා ගත්තේ කලා විෂයධාරාව. සිංහල, ආණ්ඩු ක්‍රම, ඉතිහාසය සහ භූගෝල විද්‍යාව. ප්‍රථම වතාවෙම විශ්ව විද්‍යාලෙට තේරුණා. 1989 දී විද්‍යෝදය විශ්ව විද්‍යාලෙට ඇතුළු වුණා. ලංකා බැංකුවෙන් මාසිකව රුපියල් 100. ණයක් අරන් ඉගනීමේ කටයුතු කළා.71 කැරැල්ලට විශ්ව විද්‍යාලෙ වැහුවා. මං ආපහු ගෙදර ආවා. අවුරුද්දක් ම ගත වුණා. 1973 දී රාජ්‍ය පරිපාලන අමාත්‍යාංශයට ලිපිකරුවන් ඉල්ලා දැන්වීමක් පළවුණා. මමත් ඉල්ලුවා. ඒ අතර විශ්ව විද්‍යාල උපාධිය ද්විතීය පන්ති ඉහළ ගෞරව සාමාර්ථයක් සහිතව සමත් වුණා. මට 1974 ඔක්තෝබර් මාසේ ආරක්ෂක අමාත්‍යාංශය යටතේ ශ්‍රී ලංකා යුද හමුදාවේ සිවිල් පරිපාලන අංශයේ ගණකාධිකාරිවරයා යටතේ ලිපිකරුවකු ලෙස පත්වීමක් ලැබුණා. ඒ රුපියල් 7.90 ක දෛනික වැටුපට. ඒ මුදලින් කාලා ඇඳලා යමක් ඉතිරි කර ගන්නටත් සමත් වුණා. මම රැකියාවට ආවෙ ගියේ දුම්රියෙන්. අම්මා උදේටත්, දවල්ටත් බත් මුල් දෙකක් බැඳලා දෙනවා.ජීවිතේ කිසිදාක මම මත්පැන් බීලාවත් දුම් බීලාවත් නෑ. සරල ජීවිතේට මා හුරු වුණේ පුංචි කාලෙ පටන්මයි. අපේ පළාතේ ඕනෑ පිරිමියකුට උයා පිහාගෙන කන එක මහ වැඩක් නොවෙයි. අදටත් මම මගේ රෙදි ටික හෝදාගෙන මට ඕනෑ විදිහට කෑම ටික සකස් කරගන්නේ ඒ පුරුද්දට. දිසාපතිතුමා කියනවා.දිළිඳු බවේ කටුක බව හොඳින් හඳුනන මට දිළිඳුකම පිටු දැකීමේ ලොකු වුවමනාවක් තිබුණා. මට අවුරුදු පහළොවක් විතර වයසෙදි පල්ලියේ වැඩකට ගමේ ඇළකින් වැලි කරත්ත දෙකක් ඇදගන්න ග්‍රාම සේවක සහතිකයක් ගන්න යන්නට සිදු වුණා. මේ ග්‍රාම සේවක සහතිකය අත්සන් කරවා ගන්න උපදිසාපති තුමා ළඟට යන්න සිදු වුණා. ශත 10 ක බලපත්‍ර ගාස්තුවකුත් ගෙව්වා.මට හිතුණා “මේක නම් බොහොම හොඳ රස්සාවක්” කියලා. මමත් කවදා හරි උප දිසාපති කෙනෙක් වෙනවා කියලා එදා මම හිතා ගත්තා.ලිපිකරු සේවය කරන අතර සිවිල් සේවා විභාගයට පෙනී සිටියා. 1977 දි ඉන් සමත් වූ මම රාජ්‍ය පරිපාලන අමාත්‍යාංශය යටතේ පුහුණුව ලබා කුරුණෑගලට පත්වීමක් ලැබුණා. 1977 සැප්තැම්බර් මාසෙදි පුත්තලම කච්චේරියට පත්වීමක් ලැබුණා. 1978 දි කරුවලගස්වැව උපදිසාපතිවරයා ලෙස වැඩ බාර ගත්තා. මේ කැලෑබද ප්‍රදේශයක්. වැඩිපුර තිබුණේ් ඉඩම් වැඩ. තබ්බෝව ගොවිජන පදයේ වැඩ රාශියක් කරන්නට මට අවස්ථාව උදා වුණා. මේ ගම්වලට පාසල් නෑ. වරක් කැලෑව ඇතුළට වෙන්න තිබුණු පාසලක කුඩා දරුවෙකු අලියකු පහර දී මිය ගියා. මේ පුවත මගේ හිත තදින් සසළ කළා. පාරක් අයිනෙන් ඉඩමක් ලබා දුන්නොත් ළමයින්ට බය නැතුව පාසල් යන්න පුළුවන් බව ගම්මු ඇවිත් මට කීවා.මමත් සුදුසු තැනක් බලලා ඉඩම් කෑල්ලක් ලබා දුන්නා. ශ්‍රමදානයෙන් පාසල් ශාලාවක් හැදුවා. වහලෙ හෙවිල්ලන්න මාත් වහලෙට නැගලා උදව් කළා. බිමට සිමෙන්ති නෑ. පස් පිටින්ම පාසල පටන් ගත්තා. හලාවත අධ්‍යාපන කාර්යාලයට කියලා යාන්තම් ගුරුවරුන් හතර දෙනෙක් ඉල්ලා ගත්තා. අද ඒක ගොඩනැඟිලි කිහිපයක් සහිත හොඳ මහා විද්‍යාලයක්.” දිසාපතිතුමා කියන්නේ සතුටින්.1978 දෙසැම්බර් මාසෙදි ඔහුට වෙන්නප්පුවට ස්ථාන මාරුවක් ලැබුණා. ඒ සමඟම ඔහුගේ තනිකඩ ජීවිතෙත් නිමාවට පත් වුණා. සරසවියෙදි දැන හැඳිනගත් මහනුවර ගුන්නෑපානේ පුෂ්පා ඒකනායක මෙනෙවිය හා සමඟ ඔහු අතිනත ගත්තා. ඒ 1979 දි.විවාහයෙන් පස්සෙ පුෂ්පා වෙන්නප්පුව ශුද්ධ වූ පවුලේ කන්‍යාරාමයේ ගුරුවරියක සේ පත්ව ආවා. පසුගිය 2004 දි ඈ මොලොවින් සමුගන්නා තුරුම ඈ එහි සේවය කළා. ඔවුන්ගේ ලොකු පුතා මාක් ක්‍රිෂාන්ත පවුලට එක් වුණේ 1979 නොවැම්බර් මාසේ. දෙවැනි පුතා ලාල් ඇන්ටනි 1981 දිත් බාලයා ෆ්‍රෑන්ක් ජෝන් ශාන්ත 1983 දිත් පවුලට එක් වුණා. අද ඔවුන් තිදෙනාම ඔස්ට්‍රේලියාවේ මොනෑෂ් විශ්ව විද්‍යාලයෙන් පරිගණක ශිල්පය පිළිබඳ උපාධි ලබා ඔස්ට්‍රේලියාවේ ප්‍රාන්ත තුනක උසස් රැකියාවන්හි නියැළෙනවා.පුරා වසර දහතුනකුත් අඩක් වෙන්නප්පුවේ උපදිසාපතිවරයා ලෙස කටයුතු කළ සිල්වෙස්ටර් පළාතේ ඉඩම් අහිමි දිළිඳු පවුල් 5660 කට ඉඩම් කට්ටි ලබා දීමට මුල්වී කටයුතු කළා. නාගරික වැඩසටහන් අංශයෙන් පවත්වන ලද හොඳම පළාත් පාලන ආයතන සහ ප්‍රාදේශීය සභා තේරීමේ තරගයෙන් 1989 – 90 වසරේ ලංකාවේ හොඳම ප්‍රාදේශීය සභාව ලෙස වෙන්නප්පුවට ජයග්‍රහණය හිමි වුණා. මේ තරගයෙන් ජයගත් උපදිසාපතිවරුනට 1991 දි බ්‍රිතාන්‍යයේ බර්මිංහැම් විශ්ව විද්‍යාලයේ තෛ‍්‍රමාසික පුහුණු පාඨමාලාවකට සහභාගී වෙන්නට අවස්ථාව හිමි වුණා. ඒ අතර සිල්වෙස්ටරුත් හිටියා.ඒ ජයග්‍රහණයට හේතු වුණේ උපදිසාපති තනතුරේ වගකීම ඔහු අකුරටම ඉටු කළ නිසයි. දිවා රෑ නොබලා අදාළ ආයතන වෙත ගොස් වැඩ අධීක්‍ෂණය කොට නිවැරැදිව කටයුතු කිරීම සිය ජයග්‍රහණයට හේතු වූ බව සිල්වෙස්ටර් මහතා කියනවා. 1992 දි ඔහුට බර්මිංහැම් විශ්ව විද්‍යාලයෙන්ම සංවර්ධන පරිපාලනය පිළිබඳ පශ්චාත් උපාධිය ලබා ගන්නට හැකි වුණා.1994 දි යළිත් ශි‍්‍ර ලංකාවට පැමිණ රාජ්‍ය පරිපාලන ආමත්‍යාංශයට වාර්තා කළා. බස්නාහිර පළාත් සභාවේ පළාත් පාලන කොමසාරිස්වරයා හරහා කොළඹ නගර සභාවේ පුණ්‍ය කොමසාරිස් තනතුරට පත් වුණා. 1995 දි කොළඹ ප්‍රාදේශීය ලේකම් තනතුරට පත් වුණා. කොළඹ ප්‍රාදේශීය ලේකම්වරයා ලෙස ඔහු දුටු ප්‍රධාන ගැටලුව කොළඹ අවට දිළිඳු ජනතාවට උප්පැන්න සහතික, හැඳුනුම්පත්, විවාහ සහතික වැනි අත්‍යවශ්‍ය ලියකියැවිලි ලබා ගැනීමට ඇති අපහසුතාවයි. එම ගැටලුව කඩිනමින් විසඳන්නට ප්‍රාදේශීය ලේකම් ජංගම සේවාව ඉතාම සාර්ථක වුණා. අනතුරුව කොළඹ දිස්ත්‍රික්කයේ අතිරේක දිසාපති තනතුරට පත්වී වසරක් සේවය කළා.2001 දි කොළඹ දිසාපතිවරයා සහ දිස්ති‍්‍රක් ලේකම් ලෙස පත්වුණා. කොළඹ දිසාවේ ජනතාවට කඩිනමින් තමාට අවශ්‍ය ලිපි ලේඛන ලබා දීමේ සාර්ථක සේවයක් අද එතුමා යටතේ ක්‍රියාත්මක වෙනවා. අද කොළඹ නෑවිත් ලංකාවේ ඕනෑම ප්‍රාදේශීය ලේකම් කාර්යාලයකින් තමන්ට අවශ්‍ය උප්පැන්න, විවාහ සහතික හෝ හැඳුනුම්පත් පිටපත් රස්තියාදු නොවී ලබා ගත හැකි ක්‍රමයක් පරිගණක ආශි‍්‍රතව සකස් කොට තිබෙනවා. ඒ වගේම වාර්ෂික ආදායම් බලපත්‍ර ලබා ගැනීම සඳහා ඒ ඒ ප්‍රාදේශීය සභා කාර්යාලවල පරිගණක ආශ්‍රයෙන් කඩිනම් වැඩපිළිවෙළක් සකස් කොට තිබෙනවා. නුදුරු අනාගතයේදීම කොළඹ දිස්ත්‍රික්කයේ ලියාපදිංචි කරන ලද වාහන බලපත්‍ර දිවයිනේ ඕනෑම ප්‍රාදේශීය ලේකම් කාර්යාලයකින් ලබා ගැනීමට ජනතාවට පහසුකම් සලස්වන බවද දිසාපතිතුමා පවසනවා.කොළොම් තොටේ පටන් මොරටුව දක්වාම පයින් ඇවිදින එතුමා රවටලා බොරුවට සුනාමි ආධාරගන්න කාටවත් බැරි වුණේ් ඔහු හැම දෙයක්ම නූලට සොයා බලන නිසයි. අන්තර්ජාතික අයි.එස්.ඕ. 9001 – 2008 තරගයෙන් ලංකාවෙ ප්‍රාදේශීය කාර්යාල තරගයෙන් ඔවුන් ලැබුවේ විශාල ජයග්‍රහණයක්.සිල්වෙස්ටර් දිසාපතිතුමාගේ රාජ්‍ය සේවය වසර 37 ක්. ඔහු මෙරට මැතිවරණ විස්සකදී රාජකාරි ඉටු කළා. හත්වරක්ම තේරීම් භාර නිලධාරියා ලෙස කටයුතු කළා. හැම විටම අපක්‍ෂපාතීව අවංකව සිය මෙහෙවර ඉටු කරන්නට දිවා රාත්‍රී නිදි වරාගෙන සේවය කළේ සතුටින් බවයි ඔහු කියන්නේ. 2009 දෙසැම්බර් මාසෙ සේවයෙන් විශ්‍රාම ලත් දිසාපතිතුමාට 2011 මාර්තු වනතුරු සේවය කරන්නට රජයෙන් අවසර ලැබුණා. කාර්ය බහුල බවින් අනලස් ජීවිතයක් ගතකරන දිසාපතිතුමා සංචාරයට ඉතා කැමතියි. ගතවූ ජීවිතය දෙස හැරී බලන විට මිනිසුන්ට සේවය කරන්නට තමන්ට අවස්ථාව ලැබීම ගැන තමා අතිශයින් සතුටට පත්වන බවයි දිසාපතිතුමා පවසා සිටින්නේ.සාගරිකා දිසානායක ජයසිංහඡායාරූප – විමල් කරුණාතිලක කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aj1010311</link>
    <topic>මහජන බැංකුවේ ප්‍රධාන විධායක සාමාන්‍යාධිකාරී එච්. එස්. ධර්මසිරි</topic>
    <author/>
    <content>මහජන බැංකුවේ ප්‍රධාන විධායක සාමාන්‍යාධිකාරී එච්. එස්. ධර්මසිරිමහජන බැංකුවේ නව ප්‍රධාන විධායක නිලධාරී / සාමාන්‍යාධිකාරී ලෙස එච්. එස්. ධර්මසිරි මහතා වැඩ භාරගත්තේය. මහජන බැංකුවේ වසර 35 ක සේවාවක් ඇති ප්‍රවීණ බැංකු කරුවෙකු වන ඒ මහතා කොළඹ විශ්ව විද්‍යාලයේ ආර්ථික විද්‍යා පළමු පෙළ ගෞරව උපාධිධාරියෙකි.බැංකු ජීවිත කාලය තුළදී සිය වෘත්තීය සුදුසුකම් ලෙස ශ්‍රී ලංකා බැංකුකරුවන්ගේ ආයතනයේ ඩිප්ලෝමාව ද බැංකු කළමනාකරණය පිළිබඳව ඩිප්ලෝමාව ද ලබාගෙන ඇති ඒ මහතා මේ වන විට ශ්‍රී ලංකා බැංකු කරුවන්ගේ ආයතනයෙහි අධි සාමාජිකත්වය ද දරයි.එහි පාලක මණ්ඩලයේ සාමාජිකයෙකු ද වන ඒ මහතා ලංකා ක්ලියර් සමාගමෙහි අධ්‍යක්ෂ මණ්ඩල සාමාජිකයෙක් ද වේ.නව සාමාන්‍යාධිකාරී වරයා වැඩ භාර ගත් අවස්ථාව. මහජන බැංකුවේ සභාපති ඩබ්ලිව්. කරුණාජීව, ජ්‍යෙෂ්ඨ නියෝජ්‍ය සාමාන්‍යාධිකාරී එන්. වසන්ත කුමාර්, අධ්‍යක්ෂ මණ්ඩලීය ලේකම් රොහාන් පතිරගේ, මහත්වරුන් ඇතුළු බැංකු කාර්ය මණ්ඩලය ද මෙහි වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aj1010312</link>
    <topic>ලාෆ්ස් ගෑස් මිලියන 2,505ක මහජන කොටස් නිකුතුව</topic>
    <author/>
    <content>ලාෆ්ස් ගෑස් මිලියන 2,505ක මහජන කොටස් නිකුතුවලාෆ්ස් ගෑස් සමාගම සිය රුපියල් මිලියන 2505 වර්ධනයෙන් 22%ක් මහජන කොටස් නිකුත් කරයි.කොළඹ කොටස් වෙළෙඳපොළේ දිරිසවි පුවරුවේ ලැයිස්තුව අනුව සමාගම ඡන්ද හිමි කොටසක වටිනාකම රුපියල් 23 බැගින් කොටස් මිලියන 75ක් සහ ඡන්ද හිමි නොවන කොටසක වටිනාකම රු.15 බැගින් කොටස් මිලියන 52ක් පිරිනමයි.මහජන කොටස් නිකුතුව නොවැම්බර් 04 වනදා නිල වශයෙන් විවෘත කිරීමට නියමිත අතර එය සම්පූර්ණ නොවී තිබුණහොත් නොවැම්බර් 25දා තෙක් විවෘත කර තැබීමට නියමිතය. අවමය කොටස් 100 බැගින් ගත යුතු අතර ඊට අමතරව ගන්නේ් නම් සියයේ ගුණාකාර බැගින් ගත යුතුය.මෙම කොටස් නිකුතුව මඟින් උපයාගන්නා ප්‍රාග්ධනය සමාගම විසින් එල්.පී.ගෑස් අලෙවිය හා ඒ ආශ්‍රිත ව්‍යාපාර කටයුතු ව්‍යාප්ත කරගැනීමට භාවිතා කරනු ඇත.මේ යටතේ ගබඩා පහසුකම් හා පිරවුම්හල් ධාරිතා වර්ධනය කිරීමත්, බෙදාහැරීමේ ජාලය පුළුල් කිරීමටත්, එල්.පී. ගෑස් සම්බන්ධ නව නිෂ්පාදන පෙළක් වෙළඳපළට හඳුන්වාදීමටත් ලාෆ්ස් සමාගම බලාපොරොත්තු වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aj1010313</link>
    <topic>එටිසලාට් මෘදුකාංග තරගයට නිර්මාණ රැසක්</topic>
    <author/>
    <content>එටිසලාට් මෘදුකාංග තරගයට නිර්මාණ රැසක්එටිසලාට් හා  hSenid Mobile සමාගම් එක්ව ජංගම මෘදුකාංග නිර්මාණකරුවන් වෙනුවෙන් ආරම්භ කළ ජංගම දුරකථන මෘදුකාංග තරගය ඉතා සාර්ථකව ක්‍රියාත්මක වෙමින් පවතින අතර යොවුන් මෘදුකාංග ඬර්මාණකරුවෝ රැසක් නව නිර්මාණ අත්හදා බලමින් තරග බිමට අවතීර්ණව සිටිති.ප්‍රථම මෘදුකාංග නිර්මාණ සාම්පලය ලබාදුන් සාමාජිකයින් පස් දෙනෙකුගෙන් යුත් කණ්ඩායම වෙබ් අඩවියෙන් ලබාගත් උපාංග පද්ධති ඇසුරෙන් සති දෙකක කාලයක් ඇතුළත එම මෘදුකාංගය නිර්මාණය කොට තිබුණු අතර කෙටි පණිවුඩ පද්ධතිය හා සම්බන්ධ එම මෘදුකාංගය ජංගම දුරකථන භාවිතා කරන්නට එක මොහොතින් ශ්‍රී ලංකාව තුළ සියලු කුලී රථ සේවාවන්ගේ දුරකථන අංකයන් ලබා ගැනීමේ පහසුව ලබාදෙයි.මෙම තරගයට සහභාගිවීමට අපේක්ෂා කරන මෘදුකාංග නිර්මාණකරුවන් එටිසලාට් ජංගම දුරකථන මෘදුකාංග පදනම www.appzone.lk වෙත පිවිස එහි ඇති නිර්මාණ උපාංගයන් ඇසුරින් මෘදුකාංගයන් නිර්මාණය කර simulators මඟින් පරීක්ෂාවට ලක්කර, අනුමැතිය හා විකිණීම සඳහා බාර දිය හැකිය.මෙම මෘදුකාංගයන් අලෙවියෙන් ලැබෙන ආදායමෙන් වැඩි කොටසක් එහි නිර්මාණකරුට ලබා දෙනු ඇති අතර නිර්මාණකරුට ආදායමක් උපයා ගන්නා අතරතුර සිය නිර්මාණයන්ට දේශීය වශයෙන් මෙන්ම අන්තර්ජාතික වශයෙන් කීර්තියක් ලබාගැනීමට ද අවස්ථාව උදා වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aj1010314</link>
    <topic>විදුලි කාර්මික ශිල්පය පුහුණු පාඨමාලාව නොමිලේ</topic>
    <author/>
    <content>විදුලි කාර්මික ශිල්පය පුහුණු පාඨමාලාව නොමිලේශ්‍රී ලංකාවේ තරුණ තරුණියන්ගේ විරැකියාව අවම කිරීමේ අරමුණින් විදුලි කාර්මික ශිල්පය පිළිබඳ වසරක පුහුණු පාඨමාලාවක් පේරාදෙණිය විශ්ව විද්‍යාලයේ නොමිලේ පැවැත්වීමට කැලණි කේබල් ආයතනය පියවර ගෙන ඇත.පේරාදෙණිය විශ්ව විද්‍යාලයේ විදුලි විද්‍යුත් ඉංජිනේරු දෙපාර්තමේන්තුව හා සීමාසහිත කැලණි කේබල් ආයතනය අතර මේ සඳහා අවබෝධතා ගිවිසුමක් අස්සන් කොට ඇතැයි කැලණි කේබල් ආයතනයේ සන්නාම ප්‍රවර්ධන කළමනාකරු චන්න ජයසිංහ මහතා පවසයි.පාසල් හැරගිය තරුණ තරුණියන්ට ද මේ පාඨමාලාව හැදෑරිය හැකි ය. කැලණි කේබල් විදුලි කාර්මික ශිල්පි සංගමයේ සාමාජික සාමාජිකාවන්ට මේ සඳහා ප්‍රමුඛතාව හිමිවේ.පාඨමාලාව අවසානයේ පවත්වන විභාගය සමත්වූවන් හට පේරාදෙණිය විශ්වවිද්‍යාලයේ ඉංජිනේරු පීඨයේ විදුලි හා විද්‍යුත් ඉංජිනේරු දෙපාර්තමේන්තුව මගින් සහතිකයක් පිරිනමන බව ද චන්න ජයසිංහ මහතා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aj1010315</link>
    <topic>පියාජියෝ අලෙවි නියෝජිත හමුවදා නව ත්‍රීරෝද මාදිලිය එළිදකී</topic>
    <author/>
    <content>පියාජියෝ අලෙවි නියෝජිත හමුවදා නව ත්‍රීරෝද මාදිලිය එළිදකීඇසෝසියේටට් මෝටර්වේසස් පෞද්ගලික සමාගමේ පියාජියෝ ත්‍රීරෝද රථ අලෙවි නියෝජිතයන්ගේ වාර්ෂික සම්මේලනය සහ පියාජියෝ ත්‍රීවීල් පවුලට අයත් නවතම මාදිලිය වන ‘පියාජියෝ අපේ සිටි’ ත්‍රීරෝද රථය වෙළෙඳපොළට හඳුන්වාදීමේ උත්සවය පසුගියදා පැවැත්විණි.ඇසෝසියේටට් මෝටර්වේසස් පෞද්ගලික සමාගම විසින් මෙම උත්සවයේදී හොඳම අලෙවි නියෝජිතයන්ට ප්ලැටිනම් සහ ගෝලඩ් වර්ගීකරණය යටතේ සම්මාන ප්‍රදානය කරන ලදී.මෙම උත්සවයට ඇසෝසියේටට් මෝටර්වේසස් පෞද්ගලික සමාගමේ සභාපති තිලක් ද සොයිසා, කළමනාකාර අධ්‍යක්ෂ මයිකල් බ්‍රයිට්මෝ, සමූහ අධ්‍යක්ෂ රන්ජන් ද සිල්වා, සාමාන්‍යාධිකාරි ශිවන්ත ද සොයිසා, සාමාන්‍යාධිකාරි (පියාජියෝ සහ එයිෂර්) සුනෙත් සුදසිංහ යන මහත්වරු ඇතුළු විශාල පිරිසක් සහභාගි වූහ.පියාජියෝ ත්‍රී රෝද රථ අලෙවි නියෝජිතයන්ගේ වාර්ෂික සම්මේලනයේ දී සම්මාන ලැබූ අලෙවි නියෝජිතයන් ඇසෝසියේටට් මෝටර්වේසස් පෞද්ගලික සමාගමේ නිලධාරින් සමඟ සමූහ ඡායාරූපයකට පෙනී සිටි අයුරු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aj1010316</link>
    <topic>මාස්ටර් මයින්ඩ්ස් ටී.ටී.එල්. සංකල්පය හඳුන්වා දෙයි</topic>
    <author/>
    <content>මාස්ටර් මයින්ඩ්ස් ටී.ටී.එල්. සංකල්පය හඳුන්වා දෙයිමාස්ටර් මයින්ඩ්ස් පුද්ගලික සමාගම තම ප්‍රචාරණ ව්‍යාපාරය පුළුල් කරමින් ටී.ටී.එල්. සංකල්පය ඉකුත් 21 වැනිදා හඳුන්වා දුන්නේ ය.සංකල්පමය ප්‍රචාරණ ක්‍රමවේදයෙන් ඔබ්බට ගොස් බාහිර ප්‍රචාරණ ක්‍රමවේදය ද අභ්‍යන්තර අලංකරණය ද තම ව්‍යාපාරයට ඈදාගෙන ඇති බව සමාගම කියයි. ඒ අනුව බාහිර ප්‍රජාවට ද ශ්‍රී ලාංකීය ජනතාවට ද ප්‍රචාරණය හා බැඳුණු නිර්මාණ මෙන් ම නිවාස, කාර්යාලවලට අවශ්‍ය ගේට්ටු, තාවකාලික කාමර වෙන් කිරීමේ ක්‍රමවේදයන් ද අභ්‍යන්තර අලංකාරයට අදාළ බොහෝ සේවා රැසක් ද හඳුන්වා දෙයි.සමාගමේ විධායක අධ්‍යක්ෂ ලංකා චාමර, ප්‍රචාරණ ක්ෂේත්‍රයේ මෙන් ම කලා ක්ෂේත්‍රයේ ද, විවිධ නිර්මාණ රැසක් ජනතාව අතරට ගෙන ගිය අයෙක් වන අතර මෙහිලා නිර්මාණ අධ්‍යක්ෂණය ඔහු විසින් කරනු ලැබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aj1010317</link>
    <topic>හොඳම නව්‍යකරණ වෙළෙඳනාමය ඩයලොග්</topic>
    <author/>
    <content>හොඳම නව්‍යකරණ වෙළෙඳනාමය ඩයලොග්ස්ලිම් සම්මාන 2010 ප්‍රදානෝත්සවයේදී ඩයලොග් ආසිආටා වසරේ හොඳම නව්‍යකරණ වෙළෙඳනාමය ලෙස රන් සම්මානයෙන් පිදුම් ලැබීය. එම උළෙලේදී ඩයලොග් සමූහ ප්‍රධාන අලෙවි නිලධාරි නුෂාඩ් පෙරේරා මහතා ස්ලිම් සම්මාන 2010 ව්‍යාපෘති සභාපති උපුල් අධිකාරි මහතා අතින් සම්මානය ලබාගන්නා අයුරු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aj1010318</link>
    <topic>අනුරාධපුර දිසා වාණිජ මණ්ඩල මල් සහ පැළ ප්‍රදර්ශනය 4 දා සිට</topic>
    <author/>
    <content>අනුරාධපුර දිසා වාණිජ මණ්ඩල මල් සහ පැළ ප්‍රදර්ශනය 4 දා සිටඅනුරාධපුර දිස්ත්‍රික් වාණිජ කර්මාන්ත සහ කෘෂිකර්ම මණ්ඩලය විසින් වාර්ෂිකව සංවිධානය කරනු ලබන විසිතුරු මල් සහ පැළ ප්‍රදර්ශනය නොවැම්බර් මස 4, 5, 6 සහ 7 දිනවල අනුරාධපුර මහජන ක්‍රීඩාංගණයට යාබඳව පැවැත්වේ.මෙම ප්‍රදර්ශනයෙන් විසිතුරු මල් පැළ, පළතුරු පැළ, එළවළු පැළ, පොල් පැළ,, රුක් රෝපණය සඳහා අවශ්‍ය සියලුම පැළ වර්ග ද සියලුම බීජ වර්ග, ගෙවතු අලංකාර උපකරණ, ලබාගත හැකි ය.ශ්‍රී ලාංකීය ජනතාව අතර ඉතිරි කිරීමේ යහපත් පුරුද්ද ප්‍රවර්ධනය කිරීම පිණිස NDB බැංකුව ආරම්භ කළ ‘ඉතිරි කරමු, අපි හැදෙමු, රට හදමු’ ඉතුරුම් වැඩසටහන යටතේ වූ දැනුවත් කිරීමේ ව්‍යාපෘතින් පසුගියදා බම්බලපිටිය, කොටුව, කොල්ලුපිටිය හා මරදාන දුම්රිය ස්ථානවලදී සිදු කරන ලදී. මෙහිදී ඉතිරිකිරීමේ වැදගත්කම පිළිබඳ වූ පණිවිඩය රැගත් තොරතුරු පත්‍රිකා බදු දෙන ලදී.NDB බැංකුව බලාපොරොත්තු වන්නේ ආදායම් තත්ත්වය කුමක් වුවත් ජීවන රටාව වෙනස්කර ගැනීම මගින් සියලු දෙනාට ඉතිරි කිරීම සිදු කළ හැකි බව පෙන්වා දීමයි. මෙහිදී ජනතාවට තේරුම් කර දෙනු ලබන්නේ එදිනෙදා ජීවිතයේ අවශ්‍යතා ඉටු කර ගැනීමේ දී සිදුවන නාස්තිය වළක්වා ගන්නා ආකාරයයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aj1010319</link>
    <topic>තෙවැනි ඇස ඡායාරූප ප්‍රදර්ශනයේ ජයග්‍රාහකට නිකොන් කැමරාවක්</topic>
    <author/>
    <content>තෙවැනි ඇස ඡායාරූප ප්‍රදර්ශනයේ ජයග්‍රාහකට නිකොන් කැමරාවක්‘තෙවැනි ඇස’ ඡායාරූප සඟරාව විසින් සංවිධානය කරන ලද ‘තෙවැනි ඇස’ ඡායාරූප වෙළෙඳ ප්‍රදර්ශනය කොළඹ සමස්ත ලංකා බෞද්ධ මහා සම්මේලන ශාලාවේ දී පසුගියදා පැවැත්විණි.ප්‍රදර්ශනයේ ප්‍රවේශපත් කුසපත් ඇදීමෙන් රුපියල් ලක්ෂ එකහමාරක් වටිනා නිකොන් ච් 90 වෘත්තීය කැමරාවක් දිනා ගත්තේ මාදම්පේ වෛද්‍ය බර්නාඩ් පෙරේරා මහතා ය. අනුග්‍රාහක පොටෝ ටෙක්නිකා සමාගම ජයග්‍රාහක වෛද්‍ය බර්නාඩ් පෙරේරාට එම නිකොන් ච් 90 වෘත්තීය කැමරාව ප්‍රදානය කළේ ය.‘තෙවැනි ඇස’ සඟරාවේ සංස්කාරක අනූපම සේනාධීර, පොටෝ ටෙක්නිකා සමාගමේ කළමනාකාර අධ්‍යක්ෂ හර්ෂ මල්වැන්න, ජයග්‍රාහක බර්නාඩ් පෙරේරා, ඡායාරූප ශිල්පී ලලිත අබේසුන්දර මහත්වරුන් සමඟ පොටෝ ටෙක්නිකා ප්‍රදර්ශන කුටියේ කාර්ය මණ්ඩලය ද මෙහි වෙයි.දංකොටුව වාසනා පොත් ප්‍රකාශකයන් සංවිධානය කළ 5 ශිෂ්‍යත්ව තෑගි තරගයේ රු. 150,000 ක් මුදලින් තෑගි සහ පොත් ලබාදීම දංකොටුව වාසනා ආයතනයේ දී පසුගියදා සිදු කෙරිණි. වාසනා ප්‍රකාශන අධිපති, නිහාල් රංජිත් කුමාර මහතා විසින් සිසුවියක් වෙත තෑගි ලබා දෙන අයුරු. ආචාර්ය, එම්.එම්. අනුර ජයසිංහ, කළමනාකරු අසංක ජයසිංහ මහත්වරු ද සහ වාසනා ප්‍රකාශන ව්‍යාපාර හවුල්කරු චරිතා මධුමාලි මහත්මිය ද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aj10103110</link>
    <topic>ජනශක්ති ෆුල් ඔප්ෂන් වෙහිකල් ඉමර්ජන්සි රක්ෂණය ප්‍රසාදය දිනා ගනී</topic>
    <author/>
    <content>ජනශක්ති ෆුල් ඔප්ෂන් වෙහිකල් ඉමර්ජන්සි රක්ෂණය ප්‍රසාදය දිනා ගනීජනශක්ති ඉන්ෂුවරන්ස් සමාගම ගිය මාසයේදි ජනශක්ති ෆුල් ඔප්ෂන් වෙහිකල් ඉමර්ජන්සි රක්ෂණය නමින් නව රක්ෂණයක් හඳුන්වා දුන්නේය. විප්ලවීය වෙනසක් සිදු කරමින් හඳුන්වා දුන් එම ජනශක්ති ෆුල් ඔප්ෂන් වෙහිකල් ඉමර්ජන්සි රක්ෂණය ඉතා සාර්ථක බවත් එය දිවයින පුරා රථවාහන ධාවකයන් වඩාත් ප්‍රිය කරන වාහන රක්ෂණයක් බවත් මසක පමණ කාලයක් ගතවත්ම පෙන්නුම් කොට ඇතැයි වෙළෙඳ සහ අලෙවි සාමාන්‍යාධිකාරි රවි ලියනගේ මහතා කියයි.ෆුල් ඔප්ෂන් රක්ෂණය ලබා ඇති රථවාහන ධාවකයන්ගෙන් පමණක් නොව ශ්‍රී ලංකාවේ නන්දෙස වෙනත් සමාගම් වලින් රක්ෂණ ලබා සිටින සියලු රථවාහන ධාවකයන්ගෙන්ද ඒවාගේම ප්‍රතිචාර ලැබී තිබීම විශේෂයක්. පුළුල් පරාසයක පහසුකම් හා සේවාවලින් සමන්විත ලංකාවේ රක්ෂණ ක්ෂේත්‍රය විසින් මෑතකදි හඳුන්වා දෙන ලද හොඳම රක්ෂණ ක්‍රමයක් ලෙස පෙනී ගොස් තිබෙනවා යැයිද ඒ මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aj10103111</link>
    <topic>SLIIT මාතර ශාඛාවේ අධ්‍යයන පහසුකම් වැඩි කෙරේ</topic>
    <author/>
    <content>SLIIT මාතර ශාඛාවේ අධ්‍යයන පහසුකම් වැඩි කෙරේශ්‍රී ලංකා තොරතුරු තාක්ෂණ ආයතනයේ (SLIIT) මාතර ශාඛාව මඟින් ක්‍රියාත්මක කරන අධ්‍යයන සේවා පුළුල් කර තිබේ.වර්තමාන සමාජයට ගැළපෙන වෘත්තීය කුසලතා නිසි ලෙස ලබාදෙන තොරතුරු තාක්ෂණය, ව්‍යාපාර කළමනාකරණය සහ ඉලෙක්ටොනික් විද්‍යාව යන විෂය යටතේ දිවයින පුරා ඇති SLIIT ආයතන ශාඛා හරහා අධ්‍යයන කටයුතු සිදු කරයි.SLIIT ආයතනයේ කුලපති මහාචාර්ය එස්.කරුණාරත්න මහතා පැවසුවේ මෙරට තොරතුරු තාක්ෂණ ප්‍රවීණයන්ගෙන් සැලකිය යුතු පිරිසක් තම ආයතනයෙන් අධ්‍යාපනය ලබා ඇති බවය.ඒ අනුව ශ්‍රී ලංකාවේ තොරතුරු තාක්ෂණ කර්මාන්තයේ වර්ධනයට සහ ඉහළ දායකත්වයට තම ආයතනයේ මැදිහත්වීම කැපීපෙනෙන බවද ඔහු පෙන්වා දුන්නේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aj10103112</link>
    <topic>ආර්පිකෝ ප්‍රිවිලේජ් ෆැමිලි බීච් හොලිඩේ’ බෙන්තොටදී</topic>
    <author/>
    <content>ආර්පිකෝ ප්‍රිවිලේජ් ෆැමිලි බීච් හොලිඩේ’ බෙන්තොටදීආර්පිකෝ ප්‍රිවිලේජ් කාඩ් හිමිකාරිත්වය ලැබූ 50 දෙනෙකුට හා ඔවුනගේ පවුලේ සාමාජිකයින් සැප්තැම්බර් 4 හා 5 යන දෙදින ජීවිතේ කිසිදා අමතක නොවන විනෝදාත්මක නිවාඩුවක් විය.ජූලි සහ අගෝස්තු දෙමස තුළ දී පැවති ආර්පිකෝ ප්‍රිවිලේජ් ෆැමිලි බීච් හොලිඩේ ප්‍රවර්ධන වැඩසටහනින් තෝරාගත් 50 දෙනෙකුට තම දරුවන් දෙදෙනෙකු ද සමඟින් ක්ලබ් බෙන්තොට හෝටලයේදී මෙම සතුටුදායක අවස්ථාවට සහභාගීවීමට වරම් හිමි විය.ආර්පිකෝ සුපර්සෙන්ටර් පිරිනමන මේ සියලු වාසි හා වරප්‍රසාද ලබාගැනීමට පාරිභෝගිකයකු කළ යුතු වන්නේ ප්‍රිවිලේජ් හිමිකාරිත්වය ලබාගැනීම පමණි.ඩිබග් පරිගණක සමාගම, EPSON සමඟ එක්ව ඔවුන්ගේ නවතම රැහැන් රහිත කාර්යාල නිෂ්පාදන පෙළ “ඩිබග් - එප්සන් ආයතනික විසඳුම් 2010” නමින් ගලදාරී හෝටලයේ පසුගියදා වෙළෙඳ පොළට හඳුන්වා දුන්නේය. “ඩිබග් - එප්සන් ආයතනික විසඳුම් 2010”ට මුද්‍රණ යන්ත්‍ර බහු මාධ්‍ය ප්‍රක්ෂේපණ යන්ත්‍ර යනාදිය ඇතුළත් වේ.EPSON නිෂ්පාදන සඳහා ශ්‍රී ලංකාවේ එකම බලයලත් නියෝජිතයා වන්නේ ඩිබග් පරිගණක සමාගම යි.මේ හඳුන්වාදීමේ දී අන්තර් ක්‍රියාකාරී නවතම ප්‍රක්ෂේපන යන්ත්‍රය පිරිවැය - ඵලදායක, බලශක්ති ඉතුරුම් ඉන්ක්ජෙක්ට් නවතම මාදිලිය (Inkjets model B300/310)  සහ මුද්‍රණ සහ ජාලකරණ නිෂ්පාදන යනාදිය ඉස්මතු කෙරිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aj10103113</link>
    <topic>ශ්‍රී ලංකා ඉන්ෂුවරන්ස් මුහුදු රක්ෂණාවරණයෙන් වන්දි</topic>
    <author/>
    <content>ශ්‍රී ලංකා ඉන්ෂුවරන්ස් මුහුදු රක්ෂණාවරණයෙන් වන්දිශ්‍රී ලංකා ඉන්ෂුවරන්ස් කළමනාකාර අධ්‍යක්ෂක මොහාන් ද අල්විස් මහතා ජැෆර්ජි බ්‍රදර්ස් සමාගමේ අධ්‍යක්ෂ මූසපඩාල් ජපර්ජි මහතාට වන්දි මුදල ප්‍රදානය කළ අයුරු. මුහුදු ආරක්ෂණ දෙපාර්තමේන්තුවේ උපදේශක ආර්.එච්.ජී.ලුවිස්, බී.ඒ.එෆ්.මෙන්ඩිස් (මැක්ස්වෙල් ඉන්ෂුවරන්ස් බ්‍රෝකර්ස්) මුහුදු ආරක්ෂණ හිමිකම් කළමනාකාර මනීෂා ගුණසේකර මහත්මිය ද මෙහි වෙති.ජැෆර්ජි බ්‍රදර්ස් සමාගම රුසියාවට තේ තොගයක් අපනයන කිරීමේදී තේ කන්ටේනරයකට මුහුදු ජලය මිශ්‍රවී විනාශවීම හේතුවෙන් ශ්‍රී ලංකා රක්ෂණ සංස්ථාව රුපියල් ලක්ෂ එකසිය දහයක හිමිකම් වන්දි මුදලක් මුහුදු රක්ෂණාවරණය යටතේ පසුගිය දා ප්‍රදානය කළේය. යුනිලීවර් ශ්‍රී ලංකා සමාගම, සුදු ඇඳුම්වල කහගතිය ඉවත් කරන යෙලෝ ෆයිටර්ස් සංයෝගය සමඟ නව රින් පැකට්ටුවක් හඳුන්වාදෙයි. වෙළෙඳ පළේ එම සංයෝගය ඇති එකම රෙදි සෝදන කුඩු වර්ගය රින් බවත්, එම සංයෝගයට අදාළ පේටන්ට් අයිතිය ඇත්තේ රින්වලට පමණක් බවත් වෙළෙඳ අධ්‍යක්ෂ අසංග රණසිංහ මහතා කියයි.සුදු ඇඳුම්වල කහගතිය ඉවත් කිරීම ගැන වෙහෙසෙන ගෘහිණියන්ට නව රින්වලින් හතර පස් වතාවක් සේදීමෙන්, ඇඳුමේ පෙර තිබූ බබළන සුදු පැහැය නැවත ඇතිවනවා. පැහැදිලිව දකින්න පුළුවන් බවත් ආත්ම විශ්වාසයකින් යුතුව ඉදිරියට යාමට ඇඳුම්වලට එන මේ නව පෙනුම වැදගත් බවත් රින් වෙළෙඳ නාම කළමනාකාරිනි රුචිරා පෙරේරා මහත්මිය කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>10</month>
      <day>31</day>
    </date>
    <link>http://www.silumina.lk/2010/10/31/_art.asp?fn=aw1010311</link>
    <topic>අපි දහතුන් දෙනෙක් එල්ටීටීඊකාරයන්ට අහු වුණා</topic>
    <author>පින්තූර හා සටහනමතුගම මහින්ද විජේතිලක</author>
    <content>කෙනෙකු ගේ ජීවිතයට දුක් කරදර එළැඹීම සිදු වන්නේ බොහෝ විට පූර්ව අකුසල කර්ම විපාක ගෙවන කාලයටය. මෙවැනි කාල පරිච්ඡේදයක දී “සෘණාත්මක සිතුවිලි, ශෝකය හැඬීම්, වැළපීම්, ආර්ථික පාඩු, පසු තැවීම්, ලෙඩ රෝග නිබඳව ගලා එති. එවැනි කාලවල දී පුද්ගලයා ගේ ශරීරයෙන් නිකුත් වන කිරණ මාලාව ද ඉතා දුර්වල ය.එවැනි නිෂේධාත්මක දුර්වල කිරණ ඇති අයගේ ශරීරයට අමනුෂ්‍ය බල ඇද ගැනීමේ ප්‍රවණතාව වැඩිය. ඒ වැනි අයගේ ශරීර අමනුෂ්‍යයන්ට මගීන්ට අම්බලමක් වැනි ය. සසර කරන ලද පාප කර්මයන්ගේ විපාක ගෙවමින් සිටින අවස්ථාවල පේ‍්‍රතයෝ හා යක්ෂයෝ මෙවැනි අයගේ ශරීර තුළට රිංගති.ඒ ශරීරයෙන් ම යැපෙති. ඒ පුද්ගලයා තම ශරීරයට ගන්නා ආහාරවලින් යැපෙති. ඔහු ගේ ශරීරයේ ඇති ලේ සෙම් සොටු ඇට මිදුළු ආදියෙන් යැපෙති. තමන්ගේ ද පූර්ව පාප කර්ම විපාකයට මෙසේ අදෘෂ්‍ය මාන බලවේගවල බලපෑම් ක්‍රියාත්මක වේ. රෝගියෙකු බවට පත් වේ.වෛද්‍යවරයකුට සෙනසුරු ග්‍රහයා ලැබූ විට කොයි තරම් දක්ෂ වුවද ඔහු වෙත වැඩිපුර එන්නේ මරණාසන්න ලෙඩුන් ය. ඒ සෙනසුරු අපල ලැබු වෛද්‍යවරයා අත ගැහුවත් ලෙඩාගේ අසනීප තත්ත්වය වැඩි වේ. රෝගීහු මිය යති.රෝගීන් මැරෙන විට වෛද්‍යවරයා ගේ කීර්තිය හීන වේ. රෝගීන් ඔහු වෙත නොපැමිණේ. ආර්ථිකය කඩා වැටේ. ව්‍යාපාරිකයාට සෙනසුරු හා රාහු ලැබූ විට වෙළෙඳ සැල අපිරිසිදු වෙයි. ඔහුගේ මුහුණ, පෙනුම අප්‍රසන්න වෙයි. කලඑළිය නැති වෙයි. අපිරිසිදුකම නිසා යක්ෂ පේ‍්‍රත බැලිම වැටෙයි.පිනට දහමට යොමු වීමට සිත් නොදෙයි. යහපත් ගමන් බිමන් වළක්වයි. පන්සලකට, බෝධි පූජාවකට යෑමට සූදානම් වුවහොත් එය වළක්වයි. අතීතයේ තමන් කළ වැරැදිවලට විපාක ගෙවන යුගය සෙනසුරු දශාවයි. සෙනසුරු ග්‍රහයා ලැබු විට දුක ම ලැබෙයි. රාහු ග්‍රහයා ලැබූ විට පින් දහම්වලට විරුද්ධ වෙයි.බුද ග්‍රහයා බුද්ධිය ද ගුරු ග්‍රහයා පෙර පින ද ප්‍රකාශ කරයි. කේන්ද්‍රයක නව වැනි රාශිය ධර්මස්ථානය ලෙස ද දස වැනි රාශිය කර්මස්ථානය ලෙස ද හඳුන්වා ඇත. මෙහිදී ගුරු බලවත් වීමෙන් කෝටියක් දෝස භංග වන බව ඡ්‍යොතිෂයෙහි උගන්වයි.අපල කාලයක ගුරු හොඳ ස්ථානයක සිටියොත් ජන්මියා ආගම දහමට යොමු කරයි. මෙයින් පැහැදිලි වන්නේ සසර සිදු කළ කුසල කර්මවල විපාක දීම් වශයෙන් අකුසල විපාක යටපත් කොට යහපත උදා කැර ගත හැකි බව ය. ඊට බුද්ධිය මෙහෙයවා කටයුතු කළ යුතුය.දන් දීමෙන් පරාර්ථය මෙන් ම අත්හැරීමේ කුසලතාවය වර්ධනය වීමත්, සිල් රැකීමෙන් තමන්ටත් අනුන්ටත් අයහපතක් සිදු නොවන ජීවිතයකට යොමු වී කය වචන සංවරය කැර ගැනීමේ කුසලතාවය වර්ධනය වීමක්, භාවනාවෙන් චිත්ත ශක්තිය ගොඩනගා ආධ්‍යාත්මය ශක්තිමත් කැර ගැනීමක් සිදු වේ.බෝධි පූජාවක දී පුද්ගලයා යහපත උදා කැර ගත්තේ ය. ආගමික කටයුතුවල යෙදී ප්‍රසන්න සිහින් ආධ්‍යාත්මීය ශක්තිය ද සොබාවික යහපත් කිරණ වඩාත් නිකුත් කරන බෝධි වෘක්ෂයේ බාහිර බලපෑමෙන් ද ඊට අධිගෘහිත දෙවියන් ගේ ආශීර්වාදයෙන් ද අපල කාලයේ අසුබවාදී සෘනාත්මක ශක්තීන් යටපත් කොට වාසනාව මතු කරන බව ද පැහැදිලි ය. එහි දී පුද්ගලයා ආහාර පානයෙන් පවා කාරුණික විය යුතු ය. මෛත්‍රී සහගත විය යුතු ය.එසේ ම දින විසි එකක් බෝධි පූජාවක් පැවැත්වීමට පටන් ගන්නා පුද්ගලයා දැඩි ආත්ම විශ්වාසයකින් එය සිදුකළ යුතුය. දින කීපයක් බෝධි පූජා පවත්වද්දී මේ උත්සාහය සාර්ථක වේවි ද අසාර්ථක වේවි දැයි අඩමාන සැක සහිත අවිශ්වාසයෙන් සම්පූර්ණයෙන් ඉවත් විය යුතුය. දින කීපයක් බෝධි පූජා පවත්වද්දී තවමත් සුබ ලකුණක් නැතැයි සසල විය යුතු නැත. දැඩි විශ්වාසය, අචල බව හා ඉවසීම අවශ්‍යය.කුරුණෑගල, කිරල බොක්ක හන්දියෙන් හැරී වදාකඩ දෙසට යන විට හමුවන නාගනේ ගම මැද විශාල පර්වතයක් මත පිහිටි බෝධීන් වහන්සේ අබියස මාතලේ පඤ්ඤානන්ද හිමියන් පැය දෙකක් පුරා පුද්ගලයාගේ ශ්‍රද්ධාව වඩවමින්, කය වචන සංවර කරවමින්, බුද්ධිය අමතමින්, සිත ශක්තිමත් කරමින් සිදු කරන බෝධි පූජාව සඳහා “සිළුමිණ” මඟින් දැනුවත් වී දිවයිනේ නන් දෙසින් පැමිණෙන දුකට පත් වූවෝ සුවපත් වෙති.“ධම්මෝසධ සමෝ නත්ථි ඒතං ජිවන භික්ඛවේ” මහණෙනි! ධර්මය තරම් ඖෂධයක් නොමැත. මෙය පානය කරන්නැයි බුදු රජාණන් වහන්සේ දේශනා කළේ ඒ නිසා ය. බෝධි පූජා ක්‍රමයෙන් බලාපොරොත්තු ඉටු කැර ගත් සිද්ධියකි මේ.දඹුල්ල, පුවක් අත්තාවල ගමේ පදිංචි කාන්ති මෙනෙවිය ශ්‍රද්ධා බුද්ධියෙන් යුත් තරුණියකි. ඒ යුද්ධය පැවති කාලයයි. ඇගේ මල්ලී යුද හමුදාවට බැඳී සටන් ප්‍රදේශවල ක්‍රියාන්විතයේ යෙදී සිටියේය. ඔහු සතියකට දෙතුන් වතාවක් යුද බිමේ සිට දුරකතනයෙන් සිය සහෝදරිය ඇමතීම නොවරදවා ම සිරිතක් ලෙස සිදු විය. එහෙත් හිටි හැටියේ ම ඔහුගේ ඇමතීම් ඇන හිටියේය.සහෝදරිය වහාම බෞද්ධ පිළිවෙත්වල පිහිට පැතුවාය. මාතලේ පඤ්ඤානන්ද හිමියන් පවත්වන බෝධි පූජා වළට සහභාගි වූවාය.ඇය පදිංචිව සිටියේ තරමක් ඈත ගමක නිසා පන්සලට පැමිණියේ අත්ටැක්ටරයකිනි. (ලෑන්ඩ් මාස්ටර්) ඇය පඤ්ඤානන්ද හිමියන්ගේ උපදෙස් පරිදි බෝධි පූජාව කෙරෙහි සම්පූර්න විශ්වාසය තබා එක ම අධිෂ්ඨානයෙන් ඉතා පිරිසිදුව ශ්‍රද්ධාවෙන් බෝධි පූජාව ආරම්භ කළා ය. මල් පහන් සුවඳ දුම්, ප්‍රනීත ගිලන්පස සකස් කොට විශ්වාසයෙන් කටයුතු කළාය.මේ කටයුතු කරන අතර වෙනත් තැන් සොයා ගියේ නැත. කාන්තිගේ අක්කා දස සිල් මාතාවක්ව සිට අපවත් වී දෙව්ලොව උපත ලබා සිටියාය. ඒ දේවතාවිය කාන්තිට මඟ පෙන්වීම් කළාය. කාන්තිට පඤ්ඤානන්ද හිමියන් වෙත පැමිණීමට මඟ පෙන් වූයේ ද මේ දේවතාවිය බව කියයි.කාන්ති බෝධි පූජාවට ශ්‍රද්ධාවෙන් හා දැඩි වුවමනාවෙන් සහභාගි වූවාය. සමහරු දින 3 - 4 ක් පූජා පවත්වා “තවම විශේෂයක් දැන ගන්නට නැතැ”යි අවිශ්වාසය හා සැකය මිශ්‍රව කතා කළත් ඇය එසේ කීවේ නැත. එක ම අධිෂ්ඨානයෙන් උනන්දුවෙන් බෝධි පූජාව පැවැත්වූවාය. විසි එක් වැනි බෝධි පූජාව ද පවත්වා අවසන් කොට අත් ටැක්ටරයේ නැගී නිවෙස බලා යන්නට පටත් වූවාය. එසේ ගමන් කරන අතර මග දී ඇගේ ජංගම දුරකතනයට ඇමතුමක් ලැබුණි.“අක්කේ!”“ආ... නේ...! මගේ රත්තරන් මල්ලී! ඔයා කොහේද ඉන්නේ?”“අක්කේ! අපි දහතුන් දෙනෙක් එල්ටීටීඊ කාරයන්ට අහු වුණා. මාසයක් උන්ගෙ හිර ගෙදරක දුක් වින්දා. එතන තවත් අපේ හමුදාවල අය ඉන්නවා. උන් එක දවසකට අපෙන් දෙන්නෙක් අරගෙන කකුල් දෙකෙන් එල්ලා ලේ ගන්නවා. අන්තිමේ මරලා දානවා. මා එක්ක හිටිය එකොළොස් දෙනෙක් ඒ විදිහට මැරුණා. අපි දෙන්නෙක් හොරෙන් පැනලා අපේ කෑම්ප් එකකට ආවා. මේ ආපු ගමන් ම තමයි අක්කට කතා කරන්නේ.”“මල්ලී ඔයා බේරා දෙන්න කියා මම බෝධි පූජා තිබ්බා. මට ලොකු විශ්වාසයක් තිබුණා බෝධි පූජා බලෙන් ඔයා නිදහස් කැර ගන්න පුළුවන් කියා. අද අන්තිම බෝධි පූජාව. විසි එක් වැනි දවස බෝධි පූජාව තියල අපි ;ම් ගෙදර යන ගමන්. මගේ මල්ලිව මට බේරා ගන්න පුළුවන් කියලා මම මුලදී ම හිතුවා. මල්ලි තෙරුවන් සරණයට එහා තවත් බලයක් නෑ” යි කාන්ති සතුටු කඳුළු වගුරුවමින් පැවසුවා ය.ඒ බෝධි පූජාවේ ආනිසංසයන්ය. මේ සෙනසුරු අපලය පිළිබඳ සිද්ධියකි. සෙනසුරු අපල කාලය යනු පෙර පව් පල දෙන කාලයක් බව කලින් ද සඳහන් කළෙමු.මාතලේ ප්‍රදේශයේ, ලෙනදොර සී. ඩි. හන්දියේ හෝටල් හිමියෙක් විය. ඔහුට සෙනසුරු එරාෂ්ටක අපල කාලයක් උදාවිය. මුදලාලි අසනීප විය. දරුවා අසනීප විය. පවුලේ සමගියට බාධා, අමනාප, නුරුස්සන ගති පහළ විය. හෝටලයේ ප්‍රසන්න බව අතුරුදන් විය. දිනක් හෝටලය කුස්සියේ උයන ලද මස් ව්‍යංජනය දුම් දමමින් කෑම බෙදන ස්ථානයට ගෙනාවේය.මේ අවස්ථාවේ සී. ඩී. හන්දියේ කව්රුත් හඳුනන “මාස්ටර්” නමැති ත්‍රිරෝද රියැදුරු මහතා හෝටලය තුළ සිටියේය. ඔහු අරුම පුදුම, හා සාමාන්‍යයෙන් සිදු විය නොහැකි දෙයක් දුටුවේය. මේ උණු උණුවේ දුම් දමන මස් භාජනය තුළට ඉහඳ මැස්සෙක් පියාඹා ඇවිත් මතු වී තිබුණු මස් කැබැල්ලක වසා ඉහඳ තැබුවේ ය.හැන්දකින් මිස අතින් අල්ලන්ට පවා නොහැකි උණුසුමකින් යුත් දුම් දමන මස් භාජනයට ඉහඳ මැස්සා නිරුපද්‍රිතව වසා සිටින අයුරු දුටු “මාස්ටර්” එය මුදලාලිටත් එතැන සිටි අනිත් අයටත් පෙන්නුවේය. මේ පුදුමය පිළිබඳ එදින රාත්‍රි නිවසේ අය සාකච්ඡා කොට මේ වන විට එළඹ ඇති අපල උපද්‍රව ලෙඩ දුක් ගැන ද සලකා පිළිවෙත් සොයන්නට තීරණය විය.යන්ත්‍ර මන්ත්‍ර ආරක්ෂක විධි කරන්නට පටන් ගත්තේය. එවැනි ශාන්ති කර්ම ගණනාවක් සිදු කොට එයින් සතුටු දායක සහනයක් නොවූ බැවින් හිතවතකු ගේ උපදේසක් මත මාතලේ පඤ්ඤානන්ද හිමියන් සොයා ගොස් බෞද්ධ පිළිවෙත්වල නිරත වූහ. බෝධි පූජා පැවැත්වූහ. මුදලාලිගේ හඳහනට අනුව සෙනසුරු අපල කාලයක් බැවින් ඊට අවශ්‍ය පිළිවෙළත් කළහ.මාතලේ පඤ්ඤානන්ද හිමිරෝගී දරුවා සුවපත් විය. හෝටලයේ පරිහානිය වළක්වා ගත නොහැකි වූයේ හෝටලයටත්, භූමියටත් බරපතළ අමනුෂ්‍යයෙකුගේ බලපෑම් තිබුණු නිසා ය. මේ හෝටලය ඔවුන් කුලියට ගෙන තිබුණු එකකි. අයිතිය වෙනත් කෙනෙකුගේ ය.අනුන්ගේ ඉඩ කඩම් ගොඩනැගිලි ආරක්ෂා කොට භූත දෝෂ ඉවත් කිරීමට විය පැහැදැම් කොට වෙහෙසීමට අවශ්‍ය නැති නිසා ඒ පවුලේ අය හෝටලය අතහැර ගියහ. බෝධි පූජාවේ අනුසස් වශයෙන් රෝගීහු සුවපත් වූහ.සෙනසුරුට කරන්නට පුළුවන් මොනවා දැයි දෙවියන් අතර සාකච්ඡාවක් ඇති විය. “හොඳයි මට පුළුවන් දේ මම කරලා පෙන්නන්නම්” යැයි කී සෙනසුරු රත්තරනින් නයෙක් මැව්වේය. සෙනසුරු අපල පාප කර්ම විපාක ලැබූ පුද්ගලයෙක් පාරේ ගමන් කරමින් සිටිය දී මේ රත්තරන් නිර්මාණය ඔහු එන මගට දැමීය. මේ අතර පාරේ ඒ දෙසට ගමන් කරමින් සිටි සෙනසුරු අපල කාරයාට අමුතු සිතුවිල්ලක් ඇති විය.“දෑස් ඇති අප මෙසේ හොඳින් මහ මඟ ගමන් කරනවා. අන්ධයන් පාරේ යන්නේ කොහොමදැ”යි සිතා අත්හදා බැලීමක් වශයෙන් දෑස් වසා ගෙන ගමන් කරන්නට විය. හරියට ම රත්තරන් නාග නිර්මාණය තිබුණු තැනින් ඔහු දෑස් පියා ගෙන ගමන් කළේ ය.ඔහුට රත්තරන් නාගයා හමු වූයේ නැත. අන්ධයින් පාරේ ගමන් කරන්නේ කොහොමදැයි ඔහු තේරුම් ගන්නට යෑම නිසා වටිනා සම්පතක් අහිමි විය. මම කාටවත් දුක දෙන්නේ නැහැ. ඔහුට පින නැති නිසා මෙසේ දුර්විපාකවලට එළැඹේ” යැයි සෙනසුරු කීහ.පින්තූර හා සටහනමතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=aa101107_1</link>
    <topic>අධිකරණයේ ස්වාධීනත්වයට බලපෑම් කිරීමට කිසිවකුටත් අයිතියක් නැහැ</topic>
    <author>සුනිල් දයා අල්විස් සහ ධනුෂ්ක ගොඩකුඹුර</author>
    <content>තංගල්ලේදී ජනපති පවසයිසුනිල් දයා අල්විස් සහ ධනුෂ්ක ගොඩකුඹුරඅධිකරණයේ ස්වාධීනත්වයට බලපෑම් කිරීමට කිසිවකුටත් අයිතියක් නැතැයි මහින්ද රාජපක්ෂ ජනාධිපතිතුමා තංගල්ලේ මහාධිකරණ සංකීර්ණය විවෘත කිරීම නිමිත්තෙන් ඊයේ (6) පෙරවරුවේ පැවැති උත්සවයේදී පැවසීය.තම රජය ගත් බොහෝ තීන්දු තීරණ මේ රටේ අධිකරණ පද්ධතිය කෙරෙහි ජනතාවගේ විශ්වාසය තවත් වර්ධනය කර තිබෙන බවත් ජනාධිපතිතුමා අවධාරණය කෙළේ ය. නිදහසත් ගෞරවනීය සාමයත් උදාවූ රටක නීතිය හා යුක්තිය ස්ථාපිත කිරීම තම අරමුණ බව පෙන්වා දුන් ජනාධිපතිතුමා යුක්තියේ දෙවොල ලෙස අධිකරණය ජනතාව අතරට ගෙන යමින් ජනතාවට සැනසීම හා සහනය ළඟා කරවන බව ද කීය.දෙවුන්දර තුඩුවේ සිට පේදුරුතුඩුව දක්වා ක්‍රියාත්මක වන්නේ එකම නීතියක් යයි ද සඳහන් කළ ජනාධිපතිතුමා අධිකරණයේ ස්වාධීනත්වයට බලපෑම් කිරීමට කිසිවකුටත් අයිතියක් නැති බව අවධාරණය කර සිටියේ ය.ජනාධිපතිතුමා මෙසේ ද කීය.මේ රටේ නීතිය අද කාටත් පොදුයි. සමහරු පිටරට ගිහින් අපේ රටේ නීතිය, අධිකරණ පද්ධතිය ගැන කතා කරනවා. මමත් නීතිඥයෙක්. ඒ වගේ ම මමත් මානව අයිතිවාසිකම් වෙනුවෙන් උසාවි හමුවේ කතා කොට තිබෙනවා.ජනතාවට සහනය, සැනසීම ලබාදී ඔවුන් පීඩිත බවින් මුදා ගැනීමට කටයුතු යෙදීම ද අප කළ යුතුයි. එය අපේ වගකීම වන අතර අප සියලු දෙනාගේ ම වගකීම හා යුතුකම මේ රටේ ජනතාවට සේවය කිරීමයි.වසර 25 - 30 වැනි කාලයක් දක්වා දිග් ගැස්සෙන නඩු තිබෙනවා. අපි මේවා ගැන සැලකිලිමත් විය යුතුයි. ජනතාවට සහනයක් ලබාදීමට අප පියවර ගත යුතුයි. මහාධිකරණ හා අභියාචනාධිකරණ 64 ක් අලුතෙන් පිහිටුවන්නට අපි බලාපොරොත්තුවන්නේ දිග් ගැස්සෙන නඩුවලට විසඳුම් ලබා දී ජනතාවට සහනයක් ලබාදීමටයි. ප්‍රධාන බලාපොරොත්තුව ජනතාව හෙම්බත් කිරීම නොව ඔවුන්ට සාධාරණ යුක්තිය ඉෂ්ට කරදීම බව මහින්ද රාජපක්ෂ ජනාධිපතිතුමා වැඩිදුරටත් සඳහන් කෙළේ ය.චමල් රාජපක්ෂ කතානායකතුමා, වැඩ බලන අග්‍රවිනිශ්චයකාර ශිරානි බණ්ඩාරනායක මහත්මිය, නියෝජ්‍ය අමාත්‍යවරුන් වන රෙජිනෝල්ඩ් කුරේ, මහින්ද අමරවීර, නිරූපමා රාජපක්ෂ, හම්බන්තොට දිස්ත්‍රික් පාර්ලිමේන්තු මන්ත්‍රී නාමල් රාජපක්ෂ, අධිකරණ අමාත්‍යාංශයේ ලේකම් සුහද ගම්ලත් යන මහත්ම මහත්මීහු ද මේ අවස්ථාවට සහභාගි වූහ.මෙම උත්සවයෙන් අනතුරුව ලංකා බැංකුවේ තංගල්ල ශාඛාවේ නව ගොඩනැඟිල්ල ද විවෘත කළ අතර තංගල්ල මැදකැටිය පාර මහ බැංකුවේ හිටපු අධිපති දේශමාන්‍ය එන්.යූ. ජයවර්ධන මාවත නමින් විවෘත කිරීම ද මහින්ද රාජපක්ෂ ජනාධිපතිතුමා අතින් සිදුවිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=aa1011071</link>
    <topic>විදුලියෙන් ස්වයංපෝෂිත දකුණු ආසියාවේ එකම රට ශ්‍රී ලංකාවයි</topic>
    <author>තාරක වික්‍රමසේකර</author>
    <content>තාරක වික්‍රමසේකරඉහළ කොත්මලේ ජල විදුලි බලාගාරය ඉදිකිරීමෙන් පසු මෙරට ජනතාවගේ සියලු විදුලි අවශ්‍යතා සපුරාලීමට හැකිවන බවත් ඒ අනුව රට වැසි සියලු ජනතාවගේ විදුලි අවශ්‍යතා සපුරන දකුණු ආසියා කලාපයේ පළමු රට ශශ්‍රී ලංකාව වන බව විදුලි බල හා බලශක්ති ඇමැති පාඨලී චම්පික රණවක මහතා පවසයි.පසුගිය රජයන් කිහිපයකටම මෙම ව්‍යාපෘතිය ආරම්භ කිරීමට නොහැකි වූ නමුත් මහින්ද රාජපක්ෂ ජනාධිපතිතුමාගේ නායකත්වය හා උත්සාහය හමුවේ මෙම ව්‍යාපෘතියේ වැඩ කටයුතු 2005 වසරේදී ආරම්භ කෙරිණි. මේ නිසා 1996 සිට වරින් වර මෙරට විදුලි කප්පාදුවකට යොමු වූ යුගය නැවත ඇති නොවන බවත් ඇමැතිවරයා පෙන්වා දෙයි.සියලු ලක්වැසියන්ට විදුලිය ලබාදීමට ‘විදුලමු ලංකා’ වැඩසටහන යටතේ මේ වන විට කටයුතු කරමින් තිබෙන බවත් රටේ සමස්ත ජනතාවගෙන් 85% කගේ විදුලි අවශ්‍යතාවන් සපුරා තිබෙන බවත් ඇමැතිවරයා පෙන්වා දෙයි. ආර්ථික අතින් මෙන්ම පාරිසරික වශයෙන්ම ඉහළ කොත්මලේ යෝජනා ක්‍රමය විශේෂයෙන්ම වැදගත් වේ. ජල විදුලි ඒකකයක් නිපදවීමට වැය වන්නේ රුපියල් 4.20 ක් වන නමුත් ඩීසල් දහනයෙන් විදුලිය නිපදවීමට විදුලි ඒකකයකට රුපියල් 25 – 26 ක් වැනි මුදලක් වැයවේ.ඉහළ කොත්මලේ ජල විදුලි ව්‍යාපෘතිය මඟින් ජාතික විදුලි බල පද්ධතියට සපයනු ලබන ධාරිතාව මෙගාවොට් 150 කි. දැනට විදුලිබල මණ්ඩලය සතු අනෙකුත් සියලුම ව්‍යාපෘතීන් මඟින් (සමනල වැව, කුකුළේ ගඟ ද ඇතුළුව) ජනනය කරනුයේ මෙගාවොට් 1190 ක විදුලි බල ශක්ති ප්‍රමාණයකි. ඒ අනුව දැනට නිපදවන ජල විදුලියෙන් 1/8 ක ප්‍රමාණයක් සපුරාලීමට ඉහළ කොත්මලේට හැකිවනු ඇත.එසේම පැය 24 ම අඛණ්ඩව විදුලිය සපයන නිවැරැදි වෝල්ටීය තාවයකින් විදුලි බලය සපයන පළමු රට ශ්‍රී ලංකාව වනු ඇතැයිද පාඨලී චම්පික ඇමැතිවරයා පෙන්වා දෙයි.මේ වන විට ආසියා කලාපයේ ඇතැම් රටවල් දිනකට පැය 18 ක් 20 ක් පමණ විදුලිය කපා හරින තත්ත්වයකට පත්ව ඇත. එමෙන්ම අනාගත අවශ්‍යතා ගැනද සිතාබලා ගිංගඟ, උමා ඔය, මොරගහකන්ද වැනි ජල විදුලි ව්‍යාපෘතීන් ද ක්‍රියාවට නැංවීම කඩිනම් කිරීමට පියවර ගෙන ඇත. 2011 වසරේදී ඉහළ ;කාත්මලේ ව්‍යාපෘතිද නිම කිරීමට යෝජිත අතර සමස්තයක් ලෙස එහි 75% ක ප්‍රගතියක් පෙන්නුම් කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=aa1011072</link>
    <topic>ඉතිහාසගත ක්‍රිකට් ජයට ජනපති සුබ පතයි</topic>
    <author/>
    <content>ඕස්ට්‍රේලියාවේදීම ඕස්ට්‍රේලියාව පරාජය කරමින් එක්දින තරග මාලාවක් ජයගත් ශ්‍රී ලංකා ක්‍රිකට් කණ්ඩායමට මහින්ද රාජපක්ෂ ජනාධිපතිතුමා උණුසුම් සුබපැතුම් පිරිනැමීය.“එය විශිෂ්ට ජයග්‍රහණයකි. ඔබ සියලු දෙනාම කණ්ඩායම් හැඟීමෙන් ක්‍රීඩා කළා. ජයග්‍රහණය ලැබුණේ ඒ නිසා.”නොදැවී ලකුණු 86 ක් ලබාගත් උපුල් තරංග තරගයේ වීරයා සම්මානය ලබාගත් නමුත් කණ්ඩායම් හැඟීම ජයග්‍රහණයේ ප්‍රධාන සාධකය විය. කැන්ගරුවන්ගේ අපරාජිත ක්‍රිකට් පිටියක් වූ සිඩ්නි ක්‍රීඩාංගණයේදී මෙවන් ජයක් ලැබීම ඓතිහාසික සිද්ධියක් ලෙස ඉතිහාසයට එක්වෙයි.ඩක්වර්ත් ලුවිස් ක්‍රමය අනුව ඕස්ට්‍රේලියාවට ජයග්‍රහණය සඳහා ඕවර 38 කදී ලකුණු 240 ක් ලබාගත යුතුව තිබූ නමුත් ඔවුනට ලබාගත හැකි වූයේ ලකුණු 210 ක් පමණි.ඒ අනුව ශ්‍රී ලංකාවට ලකුණු 29 ක ජයක් ලැබිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=aa1011073</link>
    <topic>ආර්ථික වර්ධනය ළඟදීම 12% ඉක්මවයි</topic>
    <author>දයා ඩී.ෆොන්සේකා</author>
    <content>විදෙස් ආර්ථික විශේෂඥයෙක් කියයිදයා ඩී.ෆොන්සේකාශ්‍රී ලංකාව නුදුරු අනාගතයේදී 12%ක ආර්ථික වර්ධන වේගයක් කරා ළඟා වනු ඇතැයි ඩුබායි හී හෙරයිමිලා ඉන්වෙස්ට් සමාගමේ ආර්ථික උපදේශක ෂමාබීල් ඉකුබ් මහතා පවසයි.ත්‍රස්තවාදය පරාජය කිරීමෙන් පසුව ඉතා ශීඝ්‍රයෙන් ශ්‍රී ලංකාවේ ආර්ථික සංවර්ධනයක් සිදුවෙමින් පවතින අතර ඒ අනුව තමන් ශ්‍රී ලංකාවේ කොටස් වෙළෙඳ පොළ ආයෝජනයට ඉතා කැමැත්තෙන් ඉදිරිපත් වූ බවත් හෙතෙම පැවසීය.හෙරයිමිලා ඉන්වෙස්ට්මන්ට් සමාගම ශ්‍රී ලංකා කොටස් වෙළෙඳ පොළේ ආයෝජනය කළ මුල්ම විදේශීය සමාගම වන අතර මේ වන විට ඔවුන් ශ්‍රී ලංකාවේ ඩොලර් මිලියන 260ක් ආයෝජනය කැර තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=aa1011074</link>
    <topic>රණවිරු රියල් ස්ටාර් ජාතික රූපවාහිනියේ</topic>
    <author/>
    <content>ත්‍රිවිධ හමුදා සාමාජිකයන් වෙනුවෙන් පවත්වන ලොව පළමු රියලිටි සංගීත වැඩසටහන ‘රණවිරු රියල් ස්ටාර්’ සෑම සතියකම සිකුරාදා සහ සෙනසුරාදා දිනවල රාත්‍රි 10 ට ජාතික රූපවාහිනියෙන් විකාශය කෙරේ.ආරක්ෂක ලේකම් ගෝඨාභය රාජපක්ෂ මහතාගේ සංකල්පයක් අනුව ආරක්ෂක අමාත්‍යාංශය සංවිධාන කරන ‘රණවිරු රියල් ස්ටාර්’ සඳහා ආරම්භයේදීම ත්‍රිවිධ හමුදාවේ ම ගායන හැකියා ඇති 30,000 ක් පමණ එක්වෙති.මුල් වටයට තරගකරුවෝ 500 ක් තෝරා ගැනෙති. රණවිරු රියල් ස්ටාර් ලෙස අභිෂේක ලබන ජයග්‍රාහකයාට හෝ ජයග්‍රාහිකාවට රුපියල් මිලියන 10 ක් වටිනා සුඛෝපභෝගී නිවෙසක් හිමිවේ. දෙවන ත්‍යාගය ලෙස රුපියල් මිලියන 2 ක් ද තුන් වන ත්‍යාගය ලෙස රුපියල් මිලියනයක් ද පිරිනැමෙනු ඇත. මෙතෙක් ශ්‍රී ලංකාවේ රියලිටි ප්‍රසංගයකින් පිරිනැමෙන වැඩිම වටිනාකමින් යුත් ත්‍යාග මෙහිදී පිරිනැමේ. අවසන් වටයේ 20 දෙනා ද සුවිශේෂ ත්‍යාග වලින් පිදුම් ලබති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=aa101107_2</link>
    <topic>“ප්‍රබෝධිනී” සාර්ථකයි</topic>
    <author>සාගරිකා දිසානායක</author>
    <content>සාගරිකා දිසානායකජපන් ජයිකා ආධාර යටතේ ශ්‍රී ලංකාවේ දිළිඳුකම පිටුදැකීමේ ව්‍යාපෘතියට 2008 වසරේදී පිරිනමන ලද රුපියල් මිලියන 2750ක ආධාර මුදල යටතේ ශ්‍රීී ලංකා මහ බැංකුව අරඹන ලද සුළු මූල්‍ය ව්‍යාපෘතිය වන ප්‍රබෝධිනී වැඩසටහනෙහි ප්‍රථම අදියර සාර්ථක ලෙස නිමාවී ඇතැයි ශ්‍රී ලංකා මහ බැංකුවේ සහකාර අධිපති ඩබ්ලියු.එම්.කරුණාරත්න මහතා පවසයි.ප්‍රබෝධිනී වැඩසටහන යටතේ ශ්‍රීී ලංකා මහ බැංකුව, ලංකා බැංකුව හා සතොස මඟින් උතුරු නැෙඟනහිර යුද්ධයෙන් පීඩාවට පත් ජනතාවගේ දිළිඳු භාවය පිටුදැකීම උදෙසා ක්‍රියාත්මක කරන ලද ‘යාල් උත්පත්ති’ වැඩසටහන මඟින් නිෂ්පාදිත භාණ්ඩ පසුගියදා (නොවැ. 05) කොළඹ යූනියන් පෙදෙසේ කාර්ගිල්ස් ෆුඩ් සිටි අලෙවිහලෙහි අලෙවිය ආරම්භ කළ අවස්ථාවේ සහකාර අධිපතිවරයා මේ බව පැවැසීය.දිස්ත්‍රික් දාහතරක් තෝරා දිස්ත්‍රික්කවල අතිශය දිළිඳු පවුල් හඳුනාගෙන එම ජනතාවට පළාතේ සුලභ අමුද්‍රව්‍ය මඟින් භාණ්ඩ නිපදවා ඒවා අලෙවිකොට ආදායම් උපදවා ගැනීමට මෙම වැඩ සටහන උපකාරී වේ. මේ යටතේ යුද්ධයෙන් පීඩාවට පත් උතුරු නැෙඟනහිර පළාත්වල අතිශය දිළිඳු පවුල් 18,000ක් හඳුනාගෙන ඔවුන් කුඩා කණ්ඩායම් 3000කට බෙදා “යාල් උත්පත්ති” නම් වැඩසටහන 2009 ජූලි මාසයේ ආරම්භ කරන ලදී.’යාල් උත්පත්ති’ වැඩසටහනට දායක වන නිෂ්පාදකයන්ට අතරමැදියන් ගේ ග්‍රහණයෙන් තොරව සිය භාණ්ඩ අලෙවි කරගැනීමට අවස්ථාව උදාවේ. ආදායමෙන් කොටසක් ඉතිරි කිරීමට ද ජනතාව හුරු කිරීම මෙහි තවත් අරමුණකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=aa1011075</link>
    <topic>නොවැම්බර් 15 දා පැළ ලක්ෂ 20ක්</topic>
    <author>සුනිල් දයා අල්විස්</author>
    <content>සුනිල් දයා අල්විස්මහින්ද රාජපක්ෂ ජනාධිපතිතුමාගේ ජන්ම දිනය හා දෙවැනි පදවි ප්‍රාප්තිය නිමිත්තෙන් රට පුරා රෝපණය කිරීමට නියමිත පැළ සංඛ්‍යාව ලක්ෂ 20 ඉක්මවනු ඇතැයි අපේක්ෂා කැරේ. මුලදී සැලසුම් කොට තිබුණේ පැළ ලක්ෂ 11 ක් සිටුවීමටය.එහෙත් මහජනතාව අතර මේ සම්බන්ධයෙන් පවතින උනන්දුව ඉහළ ගොස් ඇති නිසා විනාඩි 11 ක් වැනි කෙටි කාලයකදී පැළ ලක්ෂ 29 ක් ඉක්මවා යනු ඇතැයි විශ්වාස කෙරේ. මෙය සිදු කැරෙන්නේ ලබන නොවැම්බර් 15 දාය. මේ තොරතුරු අනාවරණය වූයේ ජනමාධ්‍ය ඇමැති කෙහෙළිය රඹුක්වැල්ල, පරිසර ඇමැති අනුර ප්‍රියදර්ශන යාපා සහ ජනමාධ්‍ය අමාත්‍යංශයේ ලේකම් ඩබ්ලිව්.ඩී.ගනේගල යන මහත්වරුන් ගේ සහභාගිත්වයෙන් ජනමාධ්‍ය ආයතන ප්‍රධානීන් සමඟ පැවැති සාකච්ඡාවකදී ය.ජනාධිපතිතුමාට ආශිර්වාද පතා රට පුරා ක්‍රියාත්මක කැරෙන මේ ව්‍යාපෘතිය පිළිබඳව රාජ්‍ය ආයතන, පෞද්ගලික ආයතන සහ පාසල්වල දැනුම්වත් කිරීමේ වැඩසටහන් රැසක් සාර්ථකව ක්‍රියාත්මක වෙමින් තිබේ. මේ පැළ රෝපණ ව්‍යාපෘතියෙන් පසුව ඒ පිළිබඳව පසු විපරම් වැඩ සටහනක් ක්‍රියාත්මක කිරීමට ද නියමිතය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=aa1011076</link>
    <topic>මොරගහකන්දේ සඳැලි වේල්ලේ වැඩ අවසන්</topic>
    <author>නිහාල් පී. අබේසිංහ මොරගහකන්දේ සිට</author>
    <content>නිහාල් පී. අබේසිංහ මොරගහකන්දේ සිටමහින්ද චින්තනය යටතේ මෙරට ඉදිකරන ප්‍රධානතම බහු කාර්ය යෝජනා ක්‍රමය වන මොරගහකන්ද ව්‍යාපෘතියේ සඳැලි වේල්ලේ ඉදිකිරීම් සම්පූර්ණයෙන් අවසන් වී ඇතැයි මොරගහකන්ද ව්‍යාපෘතියේ අධ්‍යක්ෂ ඉංජිනේරු ආර්. බී. තෙන්නකෝන් මහතා පවසයි.මෙම සදැලි වේල්ල අඩි 1200 ක් දිග අතර අඩි 75 ක් උසය. වේල්ලේ ඉහළ මට්ටමේ පලළ අඩි 21 කි. මේ අතර මොරගහකන්ද - කළුගග ව්‍යාපෘතිය සඳහා අවශ්‍ය සියලු විදේශාධාර ලබාදීමට රටවල් 4 ක් පොරොන්දු වී ඇති බව ද ඉතිරි සියලු වේලිවල ඉදිකිරීම් ලබන වසරේදී අරඹන බව ද ව්‍යාපෘති බල ප්‍රදේශයේ අප කළ නිරීක්ෂණ චාරිකාවකදී තෙන්නකෝන් මහතා කීය.මොරගහකන්ද බහු කාර්ය  යෝජනා ක්‍රමය මඟින් මොරගහකන්ද හා කළු ගඟ ප්‍රදේශවල විශාල ජලාශ දෙකක් ඉදිකරනු ලැබේ. මොරගහකන්ද ජලාශය පරාක්‍රම සමුද්‍රය මෙන් 4 ගුණයක් විශාලය. කළුගඟ ජලාශය පරාක්‍රම සමුද්‍රය මෙන් දෙගුණයක් විශාලය.මොරගහකන්ද යටතේ අලුත් ඉඩම් අක්කර ලක්ෂ 5 ක් පමණ අලුතින් අස්වද්දන අතර මධ්‍යම, උතුරුමැද, නැඟෙනහිර ප්‍රදේශවල සියලු වැව් සඳහා වාරි ජලය ද නොඅඩුව ලබා දෙනු ලැබේ. මීට අමතරව මධ්‍යම හා උතුරුමැද පළාත් සඳහා පානීය ජලය නොඅඩුව ලබාදීමට ද මේ ව්‍යාපෘතිය යටතේ පියවර ගනු ලැබේ. 2007 ජනවාරි 25 වැනිදා ආරම්භ කරන ලද මෙම ව්‍යාපෘතියේ සම්පූර්ණ වැඩ කටයුතු 2015 වන විට අවසන් වීමට නියමිත බව ද ව්‍යාපෘති අධ්‍යක්ෂවරයා පැවසීය.ඊට අමතරව මුළු ව්‍යාපෘතිය සඳහා ප්‍රධාන විකල්ප මාර්ග කිලෝමීටර් 24 ක් ඉදිවෙමින් තිබේ. ඒ මාර්ගවලට ප්‍රධාන පාලම් 12 ක්, කුඩා පාලම් 70 ක් අයත්ය. අඩි 40 පළලක් ඇතිව ඉදිවන මේ මාර්ගය මඟින් මොරගහකන්ද හා කළුගඟ සංවර්ධන ප්‍රදේශය කෙටි දුරකින් සම්බන්ධ කෙරේ. ව්‍යාපෘති බල ප්‍රදේශයේ පරිසර සංරක්ෂණය සඳහා ද වෙනම ව්‍යාපෘතියක් අරඹා ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=aa1011077</link>
    <topic>එජාප සම්මේලනය මෙවරත් නෑ</topic>
    <author>නිරූෂි විමලවීර</author>
    <content>නිරූෂි විමලවීරඑක්සත් ජාතික පක්ෂ මහා සම්මේලනය දෙසැම්බර් මස පැවැත්විය නොහැකි තත්ත්වයක් උද්ගත වී ඇතැයි එම පක්ෂයේ අභ්‍යන්තර ආරංචි මාර්ග අනාවරණය කරයි.පක්ෂ මහා සම්මේලනය පැවැත්වීමට මසකට පෙර කෘත්‍යාධිකාරී මණ්ඩල රැස්වීමක් පවත්වා ඊට අනුමැතිය ලබා ගත යුතු බවත්, එහෙත් දෙසැම්බර් මස 11 දා මහා සම්මේලනය පැවැත්වීමට කෘත්‍යාධිකාරී මණ්ඩල රැස්වීමක් මෙතෙක් කැඳවා නොමැති බවත්, එම ආරංචි කියයි.දෙසැම්බර් මස 11 දා මහා සම්මේලනය පැවැත්වීමට නම් මෙම මස 11 දා කෘත්‍යාධිකාරී මණ්ඩල රැස්වීම පැවැත්වීම අනිවාර්ය බව සඳහන් කරන එජාප ජ්‍යෙෂ්ඨ මන්ත්‍රීවරුන් පෙන්වා දෙන්නේ ලබන බ්‍රහස්පතින්දා (11) දා කෘත්‍යාධිකාරී මණ්ඩල රැස්වීමක් පැවැත්වීමට පක්ෂය සූදානම් නොමැති බවයි.පක්ෂ විධායක සභා අනුමැතියෙන් තොරව පැවැත්වෙන මහා සම්මේලනයක බලය ශුන්‍ය කිරීමට පක්ෂ ව්‍යවස්ථාව අනුව හැකියාව ඇතැයි ද ඔවුහු කියති.එසේම මහා සම්මේලනය දෙසැම්බර් මස 11 දා උදේ 8.30 ට සිරිකොතේදී පැවැත්වීමට විපක්ෂ නායක රනිල් වික්‍රමසිංහ මහතා සිය හිතවතුන් සමඟ සැලසුම් සකස් කොට ඇති බව ද ඊට සිය කණ්ඩායම විරුද්ධ බව ද ඔවුහු වැඩිදුරටත් පවසති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=aa1011078</link>
    <topic>ත්‍රිත්ව ඝාතනය ගැන පුළුල් පරීක්ෂණයක්</topic>
    <author>චන්ද්‍රිකා පෙරේරා / අමල් යශෝමන් ජයසිංහ</author>
    <content>චන්ද්‍රිකා පෙරේරා / අමල් යශෝමන් ජයසිංහමිනුවන්ගොඩ උඩුගම්පොල පාර මාතම්මන ප්‍රදේශයේ ආපනශාලාවකදී කළමනාකරු හා තවත් දෙදෙනෙකුට වෙඩි තබා ඝාතනය කිරීම සම්බන්ධයෙන් පොලීසිය පුළුල් පරීක්‍ෂණ අරඹා තිබේ.මෙසේ ඝාතනය වී ඇත්තේ කළමනාකරු වූ අස්ගිරිය මැක්වත්තේ පදිංචිව සිටි හතලිස් එක්හැවිරිදි ආනන්ද හෙට්ටිආරච්චි අකරවිට පදිංචිව සිටි 33 හැවිරිදි සමීර රුක්ෂාන් මුණසිංහ හා තිස් හැවිරිදි චමින්ද කිරිඇල්ල යන අය බව මිනුවන්ගොඩ පොලිසිය පවසයි. මියගිය තිදෙනා සුහද සාකච්ඡාවක යෙදී සිටියදී යතුරු පැදියකින් පැමිණි ඝාතකයන් දෙදෙනා ස්වයංක්‍රීය ගිනි අවියකින් ඝාතනය සිදු කැර පලා ගොස් තිබේ.ස්වයංක්‍රීය ගිනිඅවිය මිලිමීටර් නවය වර්ගයේ බවට පොලිසිය විශ්වාස කරයි. සිද්ධිය වූ ස්ථානයේ තිබී හිස් පතොරොම් කොපු කීපයක් ද සොයාගෙන තිබිණි. වෙඩි වැදීමෙන් බරපතල තත්ත්වයේ සිටි තිදෙනා ගම්පහ මහරෝහලට ඇතුළු කිරීමෙන් පසු මියගොස් ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=aa1011079</link>
    <topic>ස්වයං රැකියා කරන පිරිස් රජයට බරක් නොවී රටේ ආර්ථිකය නංවනවා</topic>
    <author/>
    <content>- ආර්ථික සංවර්ධන ඇමැති බැසිල් රාජපක්ෂඑළවළු, පලාවර්ග හිස මත තබාගෙන වෙළඳාම් කරන කාන්තාවන් සහ හාරලක්‍ෂ පනස්දහසක් තරම් වන ත්‍රී වීල් රථ රියදුරන් ද ඇතුළු ස්වයං රැකියා සිදුකරන පිරිස් රජයට බරක් නොවී රටේ ආර්ථිකය ශක්තිමත් කිරීමට කටයුතු කරන බව ආර්ථික සංවර්ධන අමාත්‍ය බැසිල් රාජපක්ෂ මහතා සඳහන් කළේය.2011 වසර සඳහා ඉදිරිපත් කරණ අය වැය ලේඛනයෙන් ස්වයං රැකියා ලාභීන්ට විශේෂ සහන යෝජනා ඉදිරිපත් කරන බව අමාත්‍යවරයා පැවසීය.ජනාධිපති මහින්ද රාජපක්‍ෂ මැතිතුමාගේ සංකල්පයක් මත පදික වෙළෙඳුන් සඳහා නව වෙළඳ සංකීර්ණ ලබාදීමේ වැඩසටහන යටතේ නුගේගොඩ ඉදිකළ නව වෙළඳ සංකීර්ණය විවෘත කිරීමේ අවස්ථාවට එක්වෙමින් අමාත්‍යවරයා මෙම අදහස් පැවසීය.මෙම ව්‍යාපෘතියේ ප්‍රථම පියවර පිටකොටුවේ බෝධිරාජ මාවතේ නව වෙළඳ සංකීර්ණය ඉදිකිරීමෙන් ආරම්භ විය. මේ වනවිට පිටකොටුව ප්‍රදේශයේ වෙළඳුන් නිසා පදිකයන්ට ඇතිවූ කරදර තුරන්ව ඇති අතර පදික වෙළඳුන්ගේ ජීවනෝපාය ද සුරක්‍ෂිත වී තිබේ.මෙම වැඩසටහන යටතේ ඉදිකළ නුගේගොඩ වෙළෙඳ සංකීර්ණය සඳහා වැයකළ මුදල රුපියල් මිලියන 18 පමණ වේ. වෙළෙඳ සංකීර්ණය ඉදිකිරීමට සමාගමීව නුගේගොඩ නගරයේ සංවර්ධන කටයුතු රැසක් ද සිදුව තිබේ. බස් නැවතුම්පළ නවීකරණය කිරීම, මගීන් සඳහා සනීපාරක්‍ෂක පහසුකම් වැඩිදියුණු කිරීම හා විවේකාගාර ඉදිකිරීම, වෙළඳ සංකීර්ණය අවට මාර්ග කාපට් කිරීම, කාණු පද්ධතිය හා පදික වේදිකාව නවීකරණය කිරීම, වීදි ලාම්පු සවිකිරීම මෙන්ම මාර්ග සංඥා පද්ධතියක් සවි කරීම ද මෙයට සමගාමීව සිදුවිය. මේ සියලු සංවර්ධන කටයුතු සඳහා රුපියල් මිලියන 50 කට අධික මුදලක් රජය විසින් වැය කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=aa10110710</link>
    <topic>‘දැයට සෙවණ’ පැළ ව්‍යාපෘතියට පැළ ලක්ෂ 22ක් එක්වන ලකුණු</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහ’දැයට සෙවණ’ රුක් රෝපණ දින වැඩ සටහන 15 වැනිදා පෙරවරු 10.07ට යෙදෙන සුබ මොහොතින් අරලියගහ මන්දිරයේදී මහින්ද රාජපක්ෂ ජනාධිපතිතුමා අතින් ආරම්භ කෙරේ.මහින්ද රාජපක්ෂ ජනාධිපතිතුමාගේ දෙවැනි පදවි ප්‍රාප්තිය හා උපන් දිනය වෙනුවෙන් පවත්වන “දැයට සෙවණ” රුක් රෝපණ වැඩ සටහනේ දී විනාඩි 11ක් ඇතුළත රට පුරා විවිධ පැළ වර්ග ලක්ෂ 11ක් රෝපණය කිරීමට මූලික සැලසුම් කර තිබුණත් දැන් එම ප්‍රමාණය ලක්ෂ 20 දක්වා වැඩිවීමේ ප්‍රවණතාවක් ඇතැයි පාරිසරික ඇමැති අනුර ප්‍රියදර්ශන යාපා මහතා පවසයි.මෙම වැඩසටහන සඳහා මධ්‍යම පළාත් ප්‍රධාන අමාත්‍ය සරත් ඒකනායක මහතා ඇතුළු පළාත් ප්‍රධාන අමාත්‍යවරුන් ප්‍රමුඛ බොහෝ පුද්ගලයන්ගෙන් සහ රාජ්‍ය හා පෞද්ගලික ආයතනවලින් ඉහළ ප්‍රතිචාරයක් ලැබෙමින් පැවතීම ඊට ප්‍රධාන හේතුව බව ඇමැතිවරයා පෙන්වා දෙයි.වසර 30ක් තිස්සේ පැවැති බිහිසුණු ත්‍රස්තවාදය නිමාකර සමස්ත ශ්‍රී ලාංකීය ජනතාවට නිදහසේ ජීවත්විය හැකි රටක් උරුම කර දුන් අභීත නායක අතිගරු ජනාධිපති මහින්ද රාජපක්ෂ මහතා මෙම දේශය වෙනුවෙන් කළ අමිල මෙහෙවරට කෙරෙන උත්තමාචාරයක් ලෙස මෙම ජාතික වැඩසටහන ක්‍රියාත්මක කෙරේ.එසේම රටපුරා මෙවැනි විශාල ගස් ප්‍රමාණයක් එකවර සිටුවීමෙන් රටේ වන ආවරණය ඉහළ යාම, ජලසම්පත සුරැකි තුරු වියනක සිසිල් ආස්වාදය ලබන්නට හැකිවීම, වත්මන් පරපුරට මෙන්ම මතු පරපුරට ද සරුසාර දේශයක් උරුම කර දෙන්නට හැකිවීම සහ ලංකාවේ කාබන් අරමුදල ශක්තිමත් වීම ඇතුළු තවත් වාසි රැසක් ද නිරායාසයෙන්ම අත්වන බව හෙතෙම සඳහන් කරයි.පැළ එකොළොස් ලක්ෂයක් සිටුවීමේ මෙම ජාතික වැඩසටහන ජනාධිපති මහින්ද රාජපක්ෂ මහතාගේ දෙවන පදවි ප්‍රාප්තිය නිමිත්තෙන් සිදුකෙරෙන වැඩසටහන් මාලාවේ පළමුවැන්නයි. එහි ප්‍රධාන උත්සවය අරලියගහ මන්දිරයේදී නොවැම්බර් 15 වැනිදා සිදුකෙරේ. ඊට සමගාමීව උතුරු නැඟෙනහිර ඇතුළු සෑම පළාතකමත් පළාත් දිස්ත්‍රික්ක මට්ටමින් ද පාසල් සහ ආගමික ස්ථාන ආදී වශයෙන් ද කුඩා උත්සව රැසක් මෙම පැළ රෝපණය කිරීම වෙනුවෙන් සංවිධානය කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=aa10110711</link>
    <topic>ගුවන් විදුලි සංස්ථාවෙන් වැඩසටහන් රැසක්</topic>
    <author/>
    <content>ජනපති පදවි ප්‍රාප්තිය වෙනුවෙන්ජනාධිපති මහින්ද රාජපක්ෂ මැතිතුමාගේ දෙවන ධූර කාලය සඳහා නොවැම්බර් 19 වැනිදා සිදු කරන පදවිප්‍රාප්ති මහෝත්සවය වෙනුවෙන් ජාතික ගුවන්විදුලියේ ප්‍රවෘත්ති සහ කාලීන වැඩසටහන් අංශය නොවැම්බර් මස 01 වැනිදා සිට 19 වැනිදා දක්වා වැඩසටහන් මාලාවක් ගෙන ඒමට සැලසුම් කර තිබේ.ඒ අනුව සතියේ සෑම දිනකම පෙ.ව. 7.00 සිට 8.00 දක්වා සිංහල ස්වදේශීය සේවය ඔස්සේ ගුවන් ගන්නා සුභාරතී වැඩසටහනින් ජනාධිපතිතුමාගේ නායකත්වයෙන් ඉකුත් පස් වසරක කාලය තුළ මෙරට සිදුවූ සමාජ, ආර්ථික, දේශපාලන පරිවර්තන පිළිබඳව සාකච්ඡා කෙරේ.සන්ධාන රජයේ මැති ඇමැතිවරු, විවිධ වෘත්තීය ක්‍ෂේත්‍රවල විද්වත්හු මෙම සංවාද සඳහා සහභාගි වෙති.එළඹෙන 19 වැනිදා දක්වා ‘නායකත්වයේ ආශ්චර්ය’ මැයෙන් විචිත්‍රාංගයක් උදෑසන (පෙ.ව.6.00) ප්‍රධාන සිංහල ප්‍රවෘත්ති ප්‍රකාශයෙන් අනතුරුව ප්‍රචාරය කෙරේ.මීට අමතරව ඉකුත් ඔක්තෝබර් 19 වැනිදා සිට නොවැම්බර් 19 වැනිදා දක්වා පුරා මාසයක කාලයක් ප්‍රචාරය කෙරෙන පරිදි ඉකුත් පස් වසරේ ‘සංවර්ධනයේ ප්‍රගතිය’ මැයෙන් ජනාධිපතිතුමාගේ මඟපෙන්වීම යටතේ මෙරට සිදුවූ සංවර්ධනය පිළිබඳව ප්‍රවෘත්ති විශේෂාංගයක් සෑම දිනකම උදෑසන සිංහල ප්‍රවෘත්ති ප්‍රකාශයෙන් ඉදිරිපත් කෙරේ. මෙහි දෙමළ සහ ඉංග්‍රීසි පරිවර්තනයක් සෑම දිනකම උදෑසන දෙමළ ප්‍රවෘත්ති ප්‍රකාශයෙන් (පෙ.ව.6.00) හා ඉංග්‍රීසි ප්‍රවෘත්ති ප්‍රකාශයෙන් ද (පෙ.ව.6.45) විකාශය කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=aa10110712</link>
    <topic>ලේක්හවුස් ආශිර්වාද පූජා දිනපතා</topic>
    <author>රමණී සුබසිංහ</author>
    <content>රමණී සුබසිංහමහින්ද රාජපක්ෂ ජනාධිපතිතුමා ගේ ජන්ම දිනය හා දෙවන ධුර කාලයේ දිවුරුම් දීම නිමිත්තෙන් එතුමන්ට සහ රටට සෙත්පතා ලේක්හවුස් ආයතනය සංවිධානය කරන ආශිර්වාද බෝධි පූජා පිංකම් මාලාව සතියේ සෑම දිනකම සවස 3.30 ට කොටුව සම්බුද්ධාලෝක විහාරස්ථානයේදී පැවැත්වේ.ඔක්තෝබර 21 දා ආරම්භ වූ මේ පිංකම් මාලාව ලබන 17 දා දක්වා පැවැත්වේ.බෝධි පූජා පිංකම් මාලාව අවසානයේ සර්ව රාත්‍රික පරිත්‍රාණ ධර්ම දේශනයක් පැවැත්වෙන අතර පසුදින දහවල් මහ සඟරුවන උදෙසා සංඝගත දක්ෂිණාවක් ද පිරිනැමේ. මෙම පිංකම් මාලාව මෙහෙයවන්නේ සම්බුද්ධාලෝක විහාරවාසී කොළඹ දිස්ත්‍රික් (පිරිවෙන්) සහකාර අධ්‍යාපන අධ්‍යක්ෂ ශාස්ත්‍රපති විතාරන්දෙණියේ මේධානන්ද හිමියන් විසිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=ab1011078</link>
    <topic>ගැමියාට ළෙන්ගතු වූ පොඩි රාලහාමි</topic>
    <author>රුහුණ විශ්ව විද්‍යාලයයේ සමාජ විද්‍යා අධ්‍යයන අංශයේ ජ්‍යෙෂ්ඨ කථිකාචාර්ය එන්. වී. ජී. ඒ. හේමන්ත කුමාර</author>
    <content>රාජ්‍ය මන්ත්‍රණ සභාවෙහි ගැමි ගොවි ප්‍රජාවගේ ගැටලු පිළිබඳව ප්‍රබල කතාවක් කරමින් සිටියදී ඇතිවූ හදිසි හෘදයාබාධයකින් ඩී. එම්. රාජපක්ෂ මහතා මිය ගියේය. ඒ 1945 වසරේදීය. මේ අකල් මරණයෙන් කම්පිත නොවූ ඔහුගේ සොහොයුරෙක් ඉදිරියට ආවේය. ඒ ගැමි ගොවි ප්‍රශ්නවලට විසඳුම් සෙවීමටය. ඒ සඳහා අවශ්‍ය බලයත් ඔහුට ලැබුණි. ඒ 1945 ජුලි 14 දින පවත්වන ලද අතුරු මැතිවරණයකිනි. අතුරු මැතිව රණයෙන් නිතරගයෙන් ජය ගත් ඔහු ඩී. ඒ. රාජපක්ෂ නම් විය.දොන් ඇල්වින් රාජපක්ෂ ඔහුගේ සම්පූර්ණ නම වුවත් කා අතරත් ජනපි‍්‍රය වූයේ ඩී. ඒ. රාජපක්ෂ නාමයයි.ඩී. ඒ. රාජපක්ෂ යනු අපගේ ජනාධිපති මහින්ද රාජපක්ෂ මැතිතුමාගේ පියාණන්ය. එහෙත් වත්මන් ජනාධිපති මහින්ද රාජපක්ෂ මැතිඳුන්ගේ පියාණන් වශයෙන් පමණක් ම කියමින් ඩී. ඒ. ගේ චරිතය විමර්ශනය කළහොත් එය අඩු තක්සේරුවකි. අනෙක් අතට ඩී. ඒ. පිළිබඳ ග්‍රන්ථ ගත බොහෝ විවරණ සමස්ත දර්ශී ස්වරූපයකින් ඉදිරිපත් කර තිබෙනු පෙනේ. නමුත් ඩී. ඒ. ගේ භූමිකාව තත්ත්වාකාරයෙන් අවබෝධ කර ගැනීමට එබඳු විවරණවල දක්නට ලැබෙන සියලු කරුණු ගැන අවධාරණය කර සිත ඊට යොමු කළ යුතුය.ඌණ සංවර්ධනය පිළිබඳ නව මාක්ස්වාදී සංකථනයේ දී කේන්ද්‍රස්ථානය හා පර්යන්තය අතර දුරස්ථභාවය සහ පර්යන්තය සූරා කෑමට ලක් වීම පෙන්වා දෙනු ලබයි. මෙය ජාත්‍යන්තර හා ජාතික මට්ටම්වල දී සිදු වේ. මේ න්‍යායය ශ්‍රී ලාංකේය සමාජයෙහි ජාතික මට්ටමට ගැලපුවහොත් කේන්ද්‍රය නගර ලෙසත්, පර්යන්තය ග්‍රාමීය ගොවි ප්‍රජාවන් ලෙසත් සැලකිය හැකිය. පූර්ව යටත් විජිත හා යටත් විජිත ලංකාවේ ග්‍රාමීය ගොවි ප්‍රජාව කේන්ද්‍රය විසින් ආන්තිකකරණයකට ලක්කිරීම මෙන්ම සූරා කෑම දක්නට ලැබුණි.ඒ පසුබිම තුළ ඩී. ඒ. රාජපක්ෂයන්ට මහජන නියෝජිතයෙක් වශයෙන් ප්‍රථම වරට කටයුතු කිරීමට සිදු වනුයේ බ්‍රිතාන්‍ය යටත් විජිත පාලනය යටතේ ය. බ්‍රිතාන්‍ය යටත් විජිත ප්‍රතිපත්තිය තුළ අවම අවධානයක් නැතහොත් කිසිදු අවධානයකට ලක් නොකළ යුතු ක්ෂේත්‍රයක් ලෙස ග්‍රාමීය සංවර්ධනය සලකන ලදී. අවම අවධානයකට ලක් වූ තැන්වල ක්‍රියාත්මක වූ ග්‍රාම සංවර්ධන මාදිලිය වූයේ නිලබලවාදී ඉහළ - පහළ ක්‍රමයයි. එහෙත් ඩී. ඒ. නම් දේශපලනඥයා මෙකී මාදිලියට එකඟ වී නැත. මේ අවදිය වන විට ලෝක සන්දර්භය තුළ සංවර්ධනය පිළිබඳ කථිකාවක් දියත් වන්නේ වුව ද එය ඉහළ පහළ ක්‍රමයට ප්‍රතිපක්ෂ වීමක් නොව අනුගත වීමක් දක්නට ලැබුණි.නමුත් ඩී. ඒ. ඊට එරෙහිව මහජන සහභාගීත්වය පහළ - ඉහළ මාදිලියට අනුගත වේ. ඩි. ඒ. ගේ අභාවයෙන් ද දශක එක හමාරකට පමණ පසුව සංවර්ධන ක්ෂේත්‍රයේ ප්‍රායෝගිකව ක්‍රියාත්මක වන පහළ - ඉහළ මාදිලිය ග්‍රාමීය වපසරියේ දී ඩී. ඒ. විසින් යොදා ගෙන තිබේ යැයි යෝජනා කළ හැකිය. පොදුවේ ගත් කල හම්බන්තොට සමස්ත ජනයා නියඟයෙන් ද, කේන්ද්‍රස්ථානීය සූරා කෑමෙන් ද, ආන්තිකකරණයෙන් ද දුක් පීඩා වින්දහ. ඊට අමතරව හම්බන්තොට දිස්ත්‍රික්කය තනි ඒකකයක් ලෙස ගත් විට කුලවාදයෙන් පීඩා විඳින කුලහීන ප්‍රජාවක් ද දක්නට ලැබුණි. මෙකී සකල පීඩාවන්ට එරෙහිව ඩී. ඒ. නායකත්වය සැපයීය.ඩී. ඒ. දේශපාලන නියෝජිතයෙක් ව සිටින සමය වන විටත් ලාංකේය සමාජයේ කුලවාදය ඉතා ප්‍රබලය. එනම් කුලීන - කුලහීන වශයෙන් බෙදීමක් දක්නට වුණි. මෙකල ද අඩු කුලයේ යැයි සම්මත ප්‍රජාවට විවිධ සමාජ තහංචි පනවා තිබු යුගයක් විය. උඩු කයට ඇඳුම් ඇඳීමේ තහනම උස් ආසනවල අසුන් ගැනීමේ තහනම කුලීන නිවාස වලට ඉදිරිපස දොරටුවෙන් ඇතුළු වීමේ තහනම ගොන් බැඳි කරත්තයේ බෝම්බූවේ වාඩි වී යාමේ තහනම රදලවරයෙක් මුණ ගැසුණු විට ගෞරවනීය ඇමතුම් පද යොදා ආමන්ත්‍රණය කිරීම හා උඩුකය වසා ඇති සළුව පහත හෙළීම යනාදී සමාජ තහංචි ඉන් කිහිපයකි.ඩී. ඒ. ජීවත් වූ ග්‍රාමීය ප්‍රදේශවල කුලීන ප්‍රභු ජනයා මේවා ඉතා ඉහළින්ම අපේක්ෂා කරන ලදී. නමුත් ඩී. ඒ. රාජපක්ෂයන් මෙකී වැඩවසම් සමාජාකල්ප වලින් වියුක්ත පුද්ගලයෙක් විය. මේ පිළිබඳව හම්බන්තොට ප්‍රචලිත ජනප්‍රවාද කිහිපයකි.හීන කුල ප්‍රජාව වෙසෙන ගම්වලට යන ඩී. ඒ. එම ස්ත්‍රී පුරුෂයන්ට උඩුකයට ඇඳුම් අන්දවා ඔවුන් ප්‍රධාන මාර්ගවල පෙරහරින් ගෙන ගිය බව එක් ජනප්‍රවාදයකි. එසේම උඩුකය නිරාවරණය කළ ගැමියකු තම නිවෙසට පැමිණ කල නිවෙසේ ප්‍රධාන දොරටුවෙන්ම ඔහුව කැඳවාගෙන තමන් ඇඳ සිටි කමිසය ඔහු අන්දවා තමා සමඟ එකට හිඳ ආහාර ගැනීමට සලසා දීම ද කර තිබේ.කුලවාදයට ගරු කරන්නන් පෙර කී අන්දමේ සමාජ ඇගැයුම් තහවුරු කරමින් අස්පර්ශනීයත්වය වර්ණනා කරන ලදී.ඩී. ඒ. විසින් කළ කුලවාදයට එරෙහි ක්‍රියාකාරකම් සමාජ පැසසුමට ලක්විය යුතුය. ප්‍රතිවාදී අපේක්ෂකයාගේ කුලය ගැන සාකච්ඡාවකට නොයාම පිළිබඳ ආදර්ශ ඩී. ඒ. ගේ දරුවන් ඉගෙන ගනුයේ සිය පියාගෙන් මය.හම්බන්තොට දිස්ත්‍රික්කයේ බහුතර කුලීන ප්‍රජාවක් වෙසෙන්නේ යැයි සමාජ විද්‍යාඥයින් ගේ ප්‍රමාණය කිරීමයි. බ්‍රිතාන්‍ය යුගයේ ශ්‍රී ලංකාව ගැන ලියු විදේශිකයන් පවා හම්බන්තොට කුල පීඩනය ගැන සඳහන් කර ඇත. තම ප්‍රභූත්වය සඳහා කුල බලය ද අවියක් ලෙස යොදාගත් ග්‍රාමීය සමාජ පරිසරයක කුල ඇගයුම්වලට එරෙහිව නැගී සිටීම පමණක් නොව සෙසු සමාජ අසාධාරණකම්වලට එරෙහි වීම තුළ ඩි. ඒ. ගේ නායකත්වයේ තිබූ ආකර්ෂණීය ගුණාංග කෙරෙහි සාමාන්‍ය ජනයා ඇලුම් කරන ලදී.එසේම ඩී. ඒ. වැනි පුද්ගලයකු හීන කුල ප්‍රජාව වෙනුවෙන් පෙනී සිටීම එවක ගැමියන්ට මහත් ශක්තියක් විය. “පොඩි රාලහාමි”, “රුහුණු සිංහයා” යන නාමකරණයන් තණ පත් මට්ටමේ දී ඩි. ඒ. වෙනුවෙන් යොදාගෙන ඇත. රාලහාමි යන පදය ඉහළ කුල ප්‍රජාවට අමතන ගෞරවනීය ඇමතුම් පදයක් වුව ද ගැමියන් ඩී. ඒ. ට එය යෙදුවේ කුලවාදී අර්ථයකින් නොව තම සමීපතමයකුට දක්වන ළෙන්ගතු හැඟීමකින් ය. මේ බව තහවුරු වන්නේ 1947 වර්ෂයේදී ඩී. ඒ. බෙලිඅත්ත ආසනයට තරග කර ලබාගත් ඡන්ද ප්‍රතිඵල විමසීමෙනි.මේ අපේක්ෂකයින් දෙදෙනාම එජාපයේ මැතිවරණයට තරග කළ ද ප්‍රතිවාදියාට වඩා ඡන්ද 8022 ක් ඩී. ඒ. ලබා ගනී. එජාපය බටහිර නැඹුරුවකින් යුතු වන විට එහි සිටිමින් ම බටහිරකරණයට එරෙහි මතවාදයක් දැරීම මෙම වැඩි ඡන්ද ප්‍රමාණයම හේතු වූවා යැයි සිතිය හැකිය. එජාපයේ බටහිර නැඹුරුවට එරෙහිව 1951 ජුලි 14 දින එස්. ඩබ්ලිව්. ආර්. ඩී. බණ්ඩාරනායක මැතිඳුන් සමඟ ඩී. ඒ. ආණ්ඩු පක්ෂයෙන් විරුද්ධ පක්ෂයට ගියේය. 1951 සැප්තැම්බර් 2 වන දින ශ්‍රී ලංකා නිදහස් පක්ෂය ආරම්භ වීමත් සමඟ දකුණු පළාතේ එය ව්‍යාප්ත කිරීමේ පුරෝගාමියා වූයේ ඩී. ඒ. ය. මේ අනුව 1956 මැතිවරණයේ දී ඩී. ඒ. සිය ප්‍රතිවාදියා වූ එජාප අපේක්ෂකයා පරාජය කරනුයේ වැඩි ඡන්ද 15833 ක් ලබා ගනිමිනි.ඩී. ඒ. කෙරෙන් ආරම්භයේ පටන් ම පෙනෙන්නට තිබු ජනතාවාදීභාවය බණ්ඩාරනායක සමඟ එක්වීමෙන් තවදුරටත් තහවුරු විය.ගැමි ගොවි සංස්කෘතිය පිළිබඳ ප්‍රායෝගික දැනුමක් සහිත වීම එම සංස්කෘතික ඇගයුම් වලට ගරු කිරීම නිසා පමණක් නොව සිංහල භාෂාවම ආයුර්වේදයම වී ගොවිතැනට දේශීය ඥානයට බටහිර සුපිරිභාවය පිළිබඳ ට්න්තනයෙන් එල්ල වන ප්‍රහාරයන්ට ඩී. ඒ. එරෙහි විය. මේ හේතුවෙන් ඔහු උතුම් ගුණාංග සහිත නායකයෙක් ලෙස හඳුනා ගැනීමට පොදු ජනයා පෙලඹේ.ලෝක සන්දර්භය තුළ වර්තමානයේ අප ජීවත් වනුයේ පුද්ගලවාදය හා ප්‍රජා මූලිකවාදය යන දෙයංශයම අගයන සමාජයකය.ඒ අනුව මේ දෙඅංශය තුලනය කර ගැනීමට අදාළ ශක්‍යතා ඩී. ඒ. ගේ චරිතයෙන් උගත හැකිය. ජනතා කේන්ද්‍රීයභාවය, සමානාත්මතාවාදය, පාරදෘෂ්‍යභාවය, ප්‍රජාතන්ත්‍රවාදය පිළිබඳව ඩී. ඒ. ගෙන් ලද හැකි මඟපෙන්වීම් බොහෝය. එමෙන්ම වත්මන් ගෝලීයකරණ ක්‍රියාවලිය තුළ ව්‍යාප්ත කරනු ලබන සංස්කෘතික අධිරාජ්‍යවාදය පිළිබඳව ලාංකේය සන්දර්භය තුළ ප්‍රති විමර්ශනයක් කිරීමේ දී ඩි. ඒ. ගේ සමාජ දේශපාලනික චින්තනය අධ්‍යයනය කිරීම ද වැදගත්ය.1967 නොවැම්බර් මස 02 දින ඩී. ඒ. රාජපක්ෂ නම් ඒ යුග පුරුෂයා අප අතරින් වෙන් වුවද ඔහුගේ නාමය සදාකාලිකය.රුහුණ විශ්ව විද්‍යාලයයේ සමාජ විද්‍යා අධ්‍යයන අංශයේ ජ්‍යෙෂ්ඨ කථිකාචාර්ය එන්. වී. ජී. ඒ. හේමන්ත කුමාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=ab1011079</link>
    <topic>පොදු මිනිසුන් වෙනුවෙන් ඉදිරි දොර පියන් හැර තැබූ රාජපක්ෂ මාතාව</topic>
    <author>ගම්පොළ ශික්ෂණ රෝහලේ වෛද්‍ය එස්.එම්. රත්නසිරි බණ්ඩාර</author>
    <content>(ඩී.ඒ. රාජපක්ෂ මැතිනියගේ25 වන ගුණසමරුව නිමිත්තෙනි.)1915ජනවාරි 17 වන දින මාතර, පැලතුව ග්‍රාමයේ සමරසිංහ දිසානායක රාලහාමි සහ එම මැතිනියට දාව උපන් වැඩිමල් දියණියකි. ඇය නමින් දන්දිනා දිසානායක විය. 1941 ජුනි 10 වන දින දන්දිනා මෙණවිය ඩී.ඒ. රාජපක්ෂ මැතිතුමා සමඟ විවාහ විය. මහින්ද රාජපක්ෂ ජනාධිපතිතුමා ඇතුළු දරුවන් 9 දෙනෙකුගේ සෙනෙහෙබර මවක වීමට එතුමිය වාසනාවන්ත වූවාය. ඇය ලංකා ඉතිහාසයේ රට එක්සේසත් කර, රටට මහා සේවාවක් ඉටු කළ රාජ්‍ය නායකවරු දායාද කළ මාතාවන්හට නොවූ විරූ මහා මාතෘ ගුණ, නායකත්ව ලක්ෂණ, දුරදක්නා නුවණ ඇතුළු ගුණ රැසකින් පිරිපුන් මාතාවක් වූවාය.දන්දිනා රාජපක්ෂ මැතිනිය අභාවප්‍රාප්ත වී පසුගිය නොවැම්බර් මස 2 වැනිදාට වසර විසිපහක් ගතවිය. එවන් මොහොතක, ජාතික වශයෙන් එතුමියගේ චරිතාප්‍රදානයේ ඇති වැදගත්කම කෙලෙහි ගුණ දන්නා ජාතියක් ලෙස අපහට අමතක කළ නොහැකිය. එතුමිය විසින් අප ජනාධිපති මහින්ද රාජපක්ෂ මැතිඳුන්ව මව්කුස තබා සිට ලොකු මහත් වන තුරුම ආරක්ෂා කරමින් සෙනෙහස ලබා දෙමින්, ගුරු හරුකම් දෙමින් යහමඟ පෙන්වමින් කටයුතු කළ ඒ මහා මෙහෙවර කිසිදා, කිසි වෙකු අමතක නොකළ යුතුය.එතුමිය තුළ පැවති සුවිශේෂි ගුණ රාශියකි. අප රට මව්වරුනට, තරුණයනට දැන ගැනීම සඳහාත් එතුමියගේ යුග මෙහෙවර සිහිපත් කිරීම වෙනුවෙන් ඉන් බිඳක් මෙලෙස සටහන් කරන්නෙමි.”දන්දිනා රාජපක්ෂ” තම ගෘහය තුළ සෑම දිනකම මෙන් දරුවන්ට ඇසෙන ලෙස පිරිත් පොත සජ්ඣායනා කළාය. බෞද්ධාගමික වත්පිළිවෙත් ඉටු කරමින් දරුවන්ට මහා ආදර්ශයක් ලබා දුන්නාය. දේශපාලන දිවියේ වැඩ කටයුතු රාශියක නිරතව සිටි ඩී.ඒ. රාජපක්ෂ මැතිතුමාගේ අවිවේකි බව නිසා ඇති වන හිඩස පියවා දරුවන් නව දෙනාම සුරක්ෂිතව හදාවඩා ගැනීමට මහත් වෙහෙසක් සහ කැපවීමක් කළාය.පාසල් යන වියේදීත් ඉතා දක්ෂව ඉගෙනීමේ කටයුතු කළ එතුමිය තම දරුවන්ගේ සියලු ඉගෙනීමේ අඩුපාඩුකම් සකසා ඔවුන් ධෛර්යමත් කිරීමට මඟ පෙන්වා දීමට කර ඇති සේවාව අනුපමේය වේ. වචනයෙන් පමණක් නොව තම කාර්යසූර බව, වීරවන්ත බව ආදර්ශයෙන්ම පෙන්වා ඇත. හිමිදිරියේ සැතපුම් ගණනාවක් දෙපයින්ම ඇවිදිමින් තම පවුලට අයත් වතුපිටිවල, වෙල්යායවල ඇවිදිමින් කඩිසරව කටයුතු කරමින් තම දරුවන්ට ආදර්ශයක් ලබා දීමටද ඕ අමතක කළේ නැත.ඩී.ඒ. රාජපක්ෂ මැතිතුමාට පවා ගුරු හරුකම් දීමට පවා එතුමිය තුළ තිබුණේ් අසාමාන්‍ය හැකියාවකි. ජනතාවට සේවාවන් සිදු කිරීමට තම ස්වාමි පුරුෂයාට පවරා බලා නොසිටි එතුමිය ඉඩෝරය නිසා වගාවන් පාළු වූ ගොවීනට, ගම් වැසියන්ට ආදර කරුණාවෙන් සැලකීමට, උපකාර කිරීමට ඉදිරිපත් වීම රටට මහත් සේවාවක් ඉටු කිරීමට සිටි දරුවන්ට ද මහා ආදර්ශයක්ම විය.”දන්දිනා රාජපක්ෂ” හෙවත් මහින්ද මාතාව තුළ පැවති සුවිශේෂී වටිනා සිරිතක් මෙහිදී මතක් කළ යුතු වේ. එතුමිය මැදමුලන වලව්වේ ඉදිරිපස දොර පියන් සැමදා ජනතාව වෙනුවෙන් විවෘත කර තැබීමට අමතක නොකළාය. කිසිදු ලොකු, කුªඩා, උස් පහත් බේදයකින් තොරව ජනතාවට මැදමුලන වලව්වට පැමිණීමට ඉඩකඩ ලබා දී තිබීම ජනයාට මහත් අත්වැසිල්ලක් විය. එවන් ආදර්ශයක් පමණක් තම මානව දයාවේ නිම්වළලු සීමා නොකළ මෙම සුවිශේෂී මාතාව සෑම දිනකම කෑම මේසය පුරවා තබා පැමිණෙන සැමදෙනාට “කෑම කාලා ඉමු” ආමන්ත්‍රණය කිරීමට අමතක නොකළාය. මෙම මෘතෘ ආදර්ශය අද ජනාධිපතිතුමා ඇතුළු පවුලේ සෑම දෙනා තුළ දැකීමට හැකිවීම එතුමිය තුළ පැවති යහපත් දෑ ඉගැන්වීමේ හැකියාව මනා කොට පෙන්නුම් කරයි.දරුවන් 9 දෙනෙකුගේ වගකීම තම උරමත තබා කටයුතු කළ එතුමිය ඔවුන් සැමදෙනාම සුමඟට ගැනීමට විනයානුකූලව කටයුතු කිරීමටත් දරුවන්ගෙන් අන් අයට හිරිහැර නොවීමට එතුමිය වගබලා ගත්තාය. එපමණක් නොව දරුවන් තුළ යහපත් මනෝ සංවර්ධනයක් ඇති කර වීමට ද එතුමිය කිසිදු දිනෙක අමතක නොකළාය. වරදකට දඬුවම් අනිවාර්යයෙන්ම සිදු කළත් ඒ බව දරුවන්ට පවසා පසුව දරුවන්ගේ සිත් නොරිදවීමට කටයුතු කිරීමට තරම් ඕ ඉතා සංවේදී දුරදිග සිතා බලා කටයුතු කළ මාතාවක් වූවාය.මහින්ද මාතාවන් රාජපක්ෂ පවුලේ සහ සමරසිංහ පවුලේ ද නායකත්වය පෙන්නුම් කළ චරිතයක් විය. එම නායකත්වය සෙසු අය අගය කළෝය. එම නායකත්වය දෙස බලා ඒ ඇසුරු කරන දරුවන්ට පමණක් නොව සෙසු සැමදෙනාට ද නායකත්වයේ ආදර්ශයන් ගැනීමට හැකියාව තිබුණි. එය අගය කළේ පවුලේ අය පමණක් නොව එවකට අගමැතිව සිටි සිරිමාවෝ බණ්ඩාරනායක මැතිනිය පවා මහින්ද මාතාවන්ගේ ඒ දක්ෂ හැකියාව හොඳින් දැන සිටියා පමණක් නොව තීරණ ගැනීමේ අවස්ථාව ඇයට ද ලබා දුන්නාය.1976 නොවැම්බර් 07 දින ඩී.ඒ. රාජපක්ෂ මැතිතුමාගේ හදිසි අභාවයෙන් පසු සියලු බර වගකීම් රාජපක්ෂ මැතිනිය වෙත පැවරිණි. වැඩි වයසක් නොවූ ළාබාල දියණියගේ ද තරුණ දූ පුතුන් අටදෙනාගේ වගකීම් ද ඒ අතර විය. ඒ සියල්ලන්ගෙන් නොසැලී තම වගකීම් අමතක නොකර, නොපසුබටව කටයුතු කිරීමට රාජපක්ෂ මැතිනිය ක්‍රියා කළාය. එතුමිය තුළ පැවති ඒ සුවිශේෂි හැකියාවන් නිසා ම රාජපක්ෂ මැතිදුන්ගේ අභාවයෙන් පසු රාජපක්ෂ පවුලෙන් දේශපාලනයට පිවිසෙන ඊළඟ සාමාජිකයා තේරීමේ වගකීම එදා සිරිමා බණ්ඩාරනායක මැතිනිය මහින්ද මාතාවන්ටම පැවරුවාය.“වෙන කවුරුත් නොව මහින්ද පුතා තමා නායකත්වයට සුදුසුම කෙනා” යන නිවැරැදි දුරදක්නා රණය එදා ප්‍රකාශ කළ ප්‍රථම තැනැත්තිය වීමේ ගෞරවය හිමිකර ගත්තේ ඒ උදාර මහින්ද මාතාවය. පවුලේ සෙසු වැඩිමහල් ඥාති පිරිස් සහ වැඩිමහල් දරුවන් සිටිය දී “මහින්ද” යන නම යෝජනා කිරීමට එරෙහිව බාධා කිරීමට හෝ වෙනත් විමසීමක් නොමැතිව එදා අගමැතිනිය පවා එය අනුමත කළේ “මහින්ද” මාතාව තුළ තිබූ නිවැරැදි තීරණ ගන්නා නායකත්වයට එතුමිය ද ගරු කළ නිසාය.තම පුතා මහින්දව රටේ ජනතාව වෙත නායකත්වය ලබා දීමට පෙරද ඇය නිහඬව සිටියේ නැත. විවිධ බාධක දුෂ්කරතා මධ්‍යයේ පවා එතුමිය “මහින්ද” තරුණ මන්ත්‍රී පුතුනට ද දැනමුතුකම් ලබා දුන්නේය. නීති විෂය හදාරන නීතිඥවරයෙක් වීමේ ආශාව සහ මාර්ගෝපදේශකත්වය “මහින්ද” තරුණ පුතුනට ලබා දුන්නේ ද මහින්ද මාතාවන්ය. එපමණක් ද නොව දේශපාලන කටයුතු වලදී හිත් අමනාප කර ගන්නා අය නැවත මහින්ද පුතුට මිත්‍ර කර දීමේ කාර්යයට ද එතුමිය දක්ෂ විය.මහින්ද පුතු සමඟ විරසක වන අය එදා දන්දිනා රාජපක්ෂ මැතිනිය ළඟට විත් තම දුක සහ කළ වැරැද්ද පවසා සිටියහ. ඒ පණිවිඩය මහින්ද මන්ත්‍රි පුතුට පවසා ඔහුගේ සිත නැවත මිතුකම් ගොඩ නැගෙන ලෙස තීරණ ගැනීමට වෙනස් කරවන කාර්ය කළේ ද මෙතුමියයි. අමනාප වූවන්, මිත්‍රවයෙන් වැලඳගැනීමේ මෙම ආදර්ශ සහ මඟ පෙන්වීම රටටත්, ජාතියක් රැක ගත් ජනාධිපතිතුමාට කෙතරම් ආදර්ශයක් වන්නට ඇත්දැයි නැවත මතක් කළ යුතු නොවේ.මව්වරුන් සිය ලක්ෂ ගණන් දෙනාගේ ත්‍රස්ත බිය, දුක, දරු කළ තම “මහින්ද පුතාගේ” වීරත්වයේ සහ නායකත්වයෙන් අභිෂේකය දැකීමට ඇයට වරම් නොලැබුණාය. ඕ ලංකා මාතාවගේ සහ අපේ මතු පැවැත්ම වෙනුවෙන් අභීත දරුවන් රටට දායාද කිරීමට මෙලොවට පැමිණි කෙනෙකු මිස ඉන් තුටු සමට වරප්‍රසාද ලැබීමට පැමිණි අයෙකු නොවූවාය.1985 වසරේ මුල් භාගයේ එතුමිය කායිකව රෝගාතුරු විය. රෝගය උත්සන්න වන කාලය තුළ ඇයට කායිකව පමණක් නොව තදබල මානසික පීඩාවක් ද ඇති කර තිබුණි. ඒ එවකට පැවති රජය විසින් තම ආදරණීය පුත් “මහින්ද“ අත්අඩංගුවට ගෙන හිරභාරයේ තැබීමය. ඒ අතරතුර කායික සේම මානසිතව පීඩා විඳිමින් මහින්ද මාතාවෝ රෝගාතුරව “ගෝඨාභය පුතුගේ නිවෙසේ ඇප උපස්ථාන ලබමින් සිටියහ. මහින්ද මාතාව එදා ගෝඨාභය පුත් මෙසේ ඇමතුවාය.”ගෝඨාභය පුතේ මහින්ද අයියා මා බලන්න එනවද?””මහින්ද අයියට කරදරයක් නෑ... එයා ඉක්මනටම ඒවී අම්මා බලන්න.” ගෝඨාභය පුත් ඇය අස්වැසුවාය. ඇගේ දෙනෙතින් කඳුළු වැටුණේය. තවත් පමා වුණොත් ඇයට තම මහින්ද පුතු බලන්නට නොහැකි වනු ඇතැයි සිතා තිබුණා විය යුතුය.”ගෝඨාභය පුතේ නුඹයි මේ යුද්ධය අවසන් කරන හමුදාවේ වීරයා” යනු ඈ අවසන් වරට පවසා මාතෘ භූමියටම සමු දුන්නාය. ඒ 1985 නොවැම්බර් 02 දිනය. සත්‍ය වශයෙන් ම “මහින්ද මන්ත්‍රිතුමාට” තම මෑණියන් ජීවත්ව දැකීමේ අවස්ථාව නොලැබුණි. තම මවගේ දේහයට අවසන් ගෞරව දැක්වීමට පවා ඒමට එතුමාට ඉඩ දුන්නේ දෑත්වල යකඩ මාංචු සහිතවය.ඉන් වසර 24 කට පසු දෙකෝටියක් ජනයාගේ මරණ දුක, බිය, ජාතිවාදය, භීෂණය නතර කරන මාතෘභූමිය අන්තර්ජාතික කුමන්ත්‍රණවලින් රට බේරා ගැනීමට මහින්ද මාතාවන් අප රටට දායාද කළ මහා යුග පුරුෂයන්ගේ මූලිකත්වයෙන් සිදු කළ හැකි විය. (ඒ වාසනාවන්ත දිනය වෙනුවෙන්) අප මහින්ද මාතාව නිහඬවීම මේ රටට, ජාතියට කළ සේවාව මෙතැකැයි විස්තර කළ නොහැකිය.කලා වැවේ නිල් දිය දහරින් පෝෂණය ලබන ගොවිබිම් හිමි ජනතාව කලා වැව සුරැකීම උදෙසා කෙතරම් බැඳීමක්, ගෞරවයක් ඒ කෙරෙහි තබාගෙන සිටින්නේ දැයි මඳක් සිතා බලන්න. මහින්ද මාතාවන් මාතෘභූමියට යුග පුරුෂයන් දායාද කිරීම නිසාම මේ වනවිටත් මුළු රට වැසියාම යුද බිය, මරණ බිය නොමැතිව සැනසුම් සුසුම් හෙළති. එවන් ලොවක් අපට ඉදිකිරීමට එදා මහින්ද වීර මාතාව අඩ සියවසකට ආසන්න කාලයක් කළ ජාතියේ මහ මෙහෙවර අප කෙසේ අමතක කර සිටින්නෙමුද? මහින්ද මාතාවන් විසින් මෙලෙස දුරදිග බලා නිහඬව කළ සේවාව, මාතෘ ගුණ, සෙනෙහස සහ ආදර්ශය හොඳින් හඳුනන මාතෘ භූමියට ආදරය කරන ජනතා හදවත් තුළ සදාකල්හිම සනිටුරන් කර ගත යුතුව ඇත. කලා වැවේ දිය වැලට ගෞරව කරන අපි මාතෘ සෙනෙහසේ මහා වීර මවක් කිසිදා අමතක කළ නොහැකිය.ගම්පොළ ශික්ෂණ රෝහලේ වෛද්‍ය එස්.එම්. රත්නසිරි බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=ab10110711</link>
    <topic>අපේ ජනාධිපතිතුමා</topic>
    <author>යසකුලරත්න වෙල්ගම තර්ස්ටන් විද්‍යාලයයේ ආදි ශිෂ්‍ය</author>
    <content>රටේ ජනපි‍්‍රයතම නායකයා වූ එතුමා කොළඹ තර්ස්ටන් විද්‍යාලයයේ ආදි ශිෂ්‍යයෙකි. ශ්‍රී ලංකා සමාජවාදී ජන රජයේ පස්වැනි ජනාධිපතිවරයාය. සියල්ලටමත් වඩා අපේකම දන්නා රාජ්‍ය නායකයාය.නොවැම්බර් මස 19 වැනි දින දෙවැනි වරටත් ජනාධිපති පදවි ප්‍රාප්තියෙන් පිදුම් ලබන අපේ රටේ මහ රජාණෝ යැයි විරුදාවලිය ලත් ශ්‍රේෂ්ඨ ලාංකික පුත්‍රයා ඔබයි. තර්ස්ටන් විද්‍යාලයයීය ආදි ශිෂ්‍යයෙක් ලෙස මහින්ද රාජපක්ෂ ජනාධිපතිතුමාට එතුමාගේ දෙවැනි පදවි ප්‍රාප්තිය වෙනුවෙන් සුබ පතන්නට අවස්ථාවක් ලැබීම භාග්‍යයක් කොට සලකමි.හැටේ දශකයේදී මහින්ද රාජපක්ෂයන් තර්ස්ටන් විද්‍යාලයයේ සිසුවකු ලෙස ඉගෙනීමේ කටයුතුවල යෙදුණේය. ඔහු විදුහලේ ගෞරවය ආරක්ෂා කළා මෙන්ම ගුරු සිසු දෙපාර්ශ්වයේම සිත් දිනා සිටි ජනපි‍්‍රය ශිෂ්‍යයකු විය. විද්‍යාලයීය සිංහල විවාද කණ්ඩායමේ දක්ෂ කථිකයකු විය. මේ ලිපිය ලියන මාද එකල විදුහලේ විවාද කණ්ඩායමේ නායකයා ලෙස කටයුතු කළ බව සඳහන් කළ යුතුය. එකල තර්ස්ටන් විදුහල සහ කොළඹ විශාඛා විදුහල අතර විවාද තරගයක් පැවැත්විණි. “දෑවැද්ද නීතියෙන් තහනම් කළ යුතු ද නැද්ද?” යන්න විවාදයේ මාතෘකාව විය. මේ විවාදයේදී එතුමන්ගේ තර්කානුකූල කථිකත්වය අපට දැකගන්නට ලැබිණි.පාසල් සිසුවකු ලෙස එතුමන් රගර් කණ්ඩායමේ සාමාජිකයෙක්ව සිටි කාලයේ ඔහු රගර් ක්‍රීඩාවට දැක්වූ දක්ෂතාවය අප දැක ඇත. රගර් ක්‍රීඩාවේදී ඔහු අභියෝගවලට මුහුණ දුන් ආකාරය විශේෂයෙන් කැපී පෙනුණි. පාසලේදී ශිෂ්‍යයන්ගේ සාධාරණ අයිතිවාසිකම් වෙනුවෙන් ඔහු සටන් කළ ආකාරය ද අප අත්දැක ඇත.කථිකත්වයත්, ක්‍රීඩා කෞශල්‍යයත්, අභියෝගවලට මුහුණ දීමත්, අයිතිවාසිකම් වෙනුවෙන් සටන් කිරීමත්, සුහදශීලීව ක්‍රියා කිරීමත් යන මේ කරුණු එතුමන්ගේ දේශපාලන ගමන්මඟේ ඉදිරි ගමනට රුකුලක් වූවා මෙන්ම, රටේ නායකත්වය ගෙන රට නිවැරැදි මාවතට යොමු කිරීමට හා රට සංවර්ධනය කොට එය ආසියාවේ ආශ්චර්ය බවට පත්කිරීමට ඉවහල් වන බව කිව යුතුය.මහින්ද රාජපක්ෂ ජනාධිපති තුමාගේ දෙවැනි පදවි ප්‍රාප්තියේදී අප එතුමාට නැවතත් සුබ පැතුම් පිරිනමන්නේ හදපිරි සතුටිණි.“දෙයක් වේනම් එය සුදුස්සාටම අයිති විය යුතු” යන පරම සත්‍යය සනාථ කරමින් මහින්ද රාජපක්ෂ ජනාධිපති තුමන් තුන්වැනි වරටත් ජනාධිපති පදවියේ පදවිප්‍රාප්ති කරවීමට අපට හැකිවේවායි ප්‍රාර්ථනා කරමු.යසකුලරත්න වෙල්ගම තර්ස්ටන් විද්‍යාලයයේ ආදි ශිෂ්‍යගැමිකමට හිත ඇති ලක් දෙරණෙ අධිපති ලෝකයම පිළිගති ඔබ අපේ ජනපතිමදහසද මුව ඇති දරුවන්ට අදරැති මුදු මොලොක් ගුණ ඇති ඔබ අපේ ජනපතිරුපු යුද දිනා ඇති යුද බිමට සෙන්පති තිර අදිටනද ඇති ඔබ අපේ ජනපතිසංවර්ධන ව්‍යාපෘති ඔබ ගැන කියනු ඇති දිලෙන හිරු සඳවති කියයි වග ඔබ අපේ ජනපති!එල්. බී. එම්. සෝමවතීකොට්ටාව, පන්නිපිටියපළවෙනි විජයබා දුටුගැමුණු ද වාගේ පෙළගස්වමින් හෙළ ජාතික අනු රාගේ ලෙලවා සිහ ධජය තුන් හෙළයෙම මාගේ බල බින්දේ ඔබයි මැතිඳුනි කොටි යාගේලිප ගිනි නිවී හද ගිනි නැඟූ ගිනි බටය පහකළ එදා විරු කැළ ඔබෙ අණ පිටය ලප නොමවන් සඳසෙ පෙරදිග මුතු ඇටය ඔපලනු මැතිඳ! ලිහමින් අදිරද ගැටයඑස්.එම්. රංබණ්ඩා අලව්ව - මහරච්චිමුල්ලසඳක්මය ඔබ එළිය දුන් තිස් වසක ඝනඳුර දුරුව යන්නට ගඟක් මය ඔබ සිසිල දුන් තිස් වසක ජනහද දුක් නිවන්නට මලක්මය කුරහන් සුවඳ දුන් මගේ මවුබිම සරු කරන්නට රජෙක්මය ඔබ පහළ වූ පෙර පිනින් මගෙ රට දැය රකින්නටපුණ්‍ය කුමාර සෙනවිරුවන්හිරිපිටිය පන්නිපිටියශ්‍රී ලංකාවේ මෑත ඉතිහාසයේ පත් වූ අගමැතිවරු ජනාධිපතිවරු අතර ප්‍රමුඛත්වය හිමි වන්නේ මහින්ද රාජපක්ෂ ජනාධිපතිතුමාටය. සිංහල රාජ යුගවලින් පසු පහළ වූ විශිෂ්ටතම නායකයා ඔහුය. ජාතික ඇඳුම ඊට සරිලන උඩු රැවුල බෞද්ධ පිළිවෙත් මඟින් ජනාදරයට පත්වූයේ එතුමන්ය. රටපුරා ජනතාව අපේ මහරජාණන් යයිඅමතන්නේ එබැවිණි.රටට සාපයක් වූ 30 අවුරුදු යුද්ධය නිමා කොට රට බබළවන නායකතුමාණනි, ඔබ තුමන්ගේ මහා සංවර්ධන ප්‍රයත්නයෙන් මේ රට ලොව ප්‍රබල රටක් වනු සිකුරුය. “ගිය කල දෙදහස් පන්සිය රජකු එතැයි දියනා” යන අපූරු වදන් සපුරාලමින් රුහුණෙන් බිහි වූ දියසෙන් කුමරුනි ඔබට දිගාසිරි පතමු.විශ්‍රාමලත් විදුහල්පති, බෙන්තොට ඇල්බට් කන්නන්ගරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=ab1011072</link>
    <topic>ප්‍රශ්න 05</topic>
    <author>සංවාද සටහන සුමේධා නවරත්න</author>
    <content>එ.ජා.ප. යේ මහ ලේකම් තිස්ස අත්තනායකඔබ හිටපු උසස් අධ්‍යාපන ඇමැතිවරයෙක්. අද ඇතිවී තිබෙන විශ්වවිද්‍යාල ප්‍රශ්නය ඔබ දකින්නේ කොහොමද?මේ ප්‍රශ්නයේ දෙපැත්තක් තියෙනවා. එක් පැත්තකින් විශ්වවිද්‍යාල පද්ධතියේ බිඳ වැටීමක් තියෙනවා.ශිෂ්‍යයන් ගෙ පැත්තෙන් ඇති වී තිබෙන මේ බිඳ වැටීම හොඳ දෙයක් නොවේ.විශ්වවිද්‍යාල උපකුලපතිවරුන්ට, ආචාර්යවරුන්ට පහරදීම වගේ ම විශ්වවිද්‍යාල දේපළ හානි කිරීමත් අනුමත කරන්න පුළුවන් දෙයක් නොවේ.පසුගිය දවසක අන්තර් විශ්වවිද්‍යාල ශිෂ්‍ය බල මණ්ඩලය එ.ජා.ප. ය සමඟ සාකච්ඡා කළා. එතැනදී ඔය අදහස් ප්‍රකාශ කළා ද?ඔව්. අපි පැහැදිලිව ම ඔවුන්ට මේ බව ප්‍රකාශ කළා. ඒ වගේ ම ආණ්ඩුව ශිෂ්‍යයන්ට එරෙහිව ගෙන යන මේ මුරණ්ඩු පාලනයත් කිසිම විදියකට අනුමත කරන්න බැහැ. විශ්ව විද්‍යාල ශිෂ්‍යයො ‘හූ’ කීම බොහොම සාමාන්‍ය දෙයක්. ඒ හූවකට හිරේ විලංගුවෙ දැමීම, පන්ති තහනම් කිරීම, ශිෂ්‍ය භාවය අහෝසි කිරීම වගේ දේවල් දරදඬු වැඩියි.ඔබ හිටපු විශ්වවිද්‍යාල ශිෂ්‍ය සංගම් නායකයෙක්. වර්තමාන ශිෂ්‍ය නායකයන් හා ශිෂ්‍ය ප්‍රජාව ඔබ දකින්නෙ කොහොමද?දේශපාලන අරමුණු වෙනුවෙන් ශිෂ්‍යයන් මෙහෙයවනවා වැඩියි කියලයි මට හිතෙන්නෙ. ශිෂ්‍යයන් අරගල කළ යුත්තෙ තමන්ගෙ අයිතිවාසිකම් දිනාගන්න.එහෙම නැතිව දේශපාලන පක්ෂවල අරමුණු ඉටු කරන්න නොවේ.ඔබ ඔහොම කිව්වට ඔබේ කාලයෙ ශිෂ්‍ය නායකයොත් විශ්ව විද්‍යාලවල කටයුතු කළේ දේශපාලන පක්ෂවල අරමුණු වෙනුවෙන්?ඔව්. එහි ඇත්තක් තියෙනවා. ඒ තත්ත්වය දැන් උග්‍රවෙලා. ඒ නිසා විශ්ව විද්‍යාල අර්බුදත් උග්‍රවෙලා. දැන්වත් මේ තත්ත්වයෙන් ශිෂ්‍යයො මිදිය යුතුයි.විශ්වවිද්‍යාල ශිෂ්‍යයො දේශපාලන අරමුණු කරා මෙහෙයවන්නෙත් දේශපාලන පක්ෂ විසින්මයි. ඒ වැරැද්දත් නතර වෙනවා නම් නේද හොඳ?සම්පූර්ණ ඇත්ත. දේශපාලන පක්ෂවලට මූලික වගකීමක් තියෙනවා ශිෂ්‍යයන් එතැනට නොගෙන ඉන්න.ඇත්තටම තමන්ගෙ අරමුණු වෙනුවෙන් ශිෂ්‍යයො යොදා නොගෙන ඉන්න පක්ෂත් කටයුතු කළ යුතුයි.රාජ්‍ය පරිපාලන හා ස්වදේශ කටයුතු නියෝජ්‍ය ඇමැති ඩිලාන් පෙරේරාහිටපු විශ්වවිද්‍යාල ශිෂ්‍ය නායකයකු විදියට වර්තමානයේ ඇතිවී තිබෙන අර්බුද ඔබ දකින්නෙ කොහොමද?මේ අර්බුදය පිටුපස මෙපමණ කල් අදෘශ්‍යමානව සිටියෙ ජ.වි.පෙ.. දැන් ඔවුන් දෘෂ්‍යමානවම මේ අර්බුදයේ ඉන්නවා. අනූව දශකයේ මුලදී මමත් අන්තරේ සාමාජිකයෙක්.විශ්වවිද්‍යාලවල ඉන්න විවිධ දේශපාලන පක්ෂවලට අයිති ශිෂ්‍ය සංගම් වගේම ස්වාධීන ශිෂ්‍ය සංගම් ද අන්තරේ නියෝජනය කළා. මම අන්තරේට සම්බන්ධ වුණේ එවැනි ස්වාධීන ශිෂ්‍ය සංගමයක් හරහා.හැබැයි ඒ කාලෙ පටන් ජ.වි.පෙ. උත්සාහ කළා අන්තරේ ආධිපත්‍ය උදුරා ගන්න. ඒත් අපි ඒකට ඉඩ දුන්නෙ නැහැ. කොළඹ විශ්වවිද්‍යාලයෙ ස්වාධීන ශිෂ්‍ය පෙරමුණේ සිටි දයා පතිරණ ශිෂ්‍යයා ජ.වි.පෙ. ශිෂ්‍ය ව්‍යාපාරය මඟින් ඝාතනය කළේ ජ.වි.පෙ. ගොඩනඟන්න ගිය ආධිපත්‍යයට විරුද්ධව කටයුතු කළ නිසයි.ඔබ ඔහොම කිව්වට හැම යුගයකම තිබුණ ශිෂ්‍ය ව්‍යාපාර පිටුපස සිටියෙ දේශපාලන පක්ෂ නේද?ඒ කථාව වැරැදියි. දේශපාලන පක්ෂවලට අනුබද්ධ ශිෂ්‍ය සංවිධාන තිබුණා තමයි. ඒත් මෙවැනි දේශපාලන ගැතිකමක් තිබුණෙ නැහැ.අපි වුණත් පිටස්තරව කළ දේශපාලනය ශිෂ්‍ය ව්‍යාපාරයට ගෙනාවේ නැහැ.ශිෂ්‍යයො වගේම විශ්වවිද්‍යාල පරිපාලනයත් දේශපාලනීකරණය වී ඇති බවයි සමහරෙක් චෝදනා නඟන්නේ?විශ්වවිද්‍යාල උපකුලපති පත්කරන්නෙ ජනාධිපතිතුමා කියන කතාව ඇත්තක්. ඒත් එතුමා පත්කරන්නෙ විශ්වවිද්‍යාල සනාතන සභාව නම් කරලා එවන නම් තුනෙන් එක් අයකුවයි.තවමත් සියයට සියයක් දේශපාලන අතගැසීම් කරන්න බැරි වී තිබෙන්නෙ විශ්වවිද්‍යාලවලටයි. විශ්වවිද්‍යාල ඇතුළෙ සියලු තනතුරු පත්කරගන්නෙ ඔවුන්මයි.ආණ්ඩුව ශිෂ්‍යයො සම්බන්ධව ගෙන යන ක්‍රියාකලාපය දරදඬු වැඩි බවයි විපක්ෂයේ අදහස?මම හිතන්නෙ මේ ආණ්ඩුව තරම් හිතවාදීව කටයුතු කළේ නැහැ කිසිම ආණ්ඩුවක්. එ.ජා.ප.ය ඔය කථා කරන්නෙ රෙදි ඇඳගෙනද? මුල්ම වරට පේරාදෙණිය විශ්වවිද්‍යාලයෙ පොලීසියක් ස්ථාපිත කරන්නත් කටයුතු කළේ එ.ජා.ප.යේ ජේ.ආර්.ගෙ කාලෙ තමයි.මේ අර්බුද ඉක්මනින් විසඳෙනවා නම් නේද හොඳ?ඇත්තටම ඌව විශ්වවිද්‍යාලයෙ උපකුලපතිවරයා පමණයි ශිෂ්‍යයන්ට එරෙහිව දරුණු පාලනයක් ගෙන යන එකම උපකුලපති. අනෙක් හැමෝම ශිෂ්‍යයන්ට ආදරෙන් කටයුතු කරනවා. ශිෂ්‍යයන්ට හූ කියන්න නිදහසක් තියෙනවා. ඔවුන් නැත්නම් කව්ද හූ කියන්නෙ. හූව නිසා ඔවුන් මර්දනය වෙලා නැහැ. නමුත් තරම ඉක්මවා කටයුතු කරන්න ගිය නිසයි ඔවුන්ට දුෂ්කරතාවලට මුහුණ දෙන්න වෙලා තියෙන්නෙ. මේවට වග කියන්න ඕනෙ ජනතා විමුක්ති පෙරමුණයි.සංවාද සටහන සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=ab1011073</link>
    <topic>උතුරු නැඟෙනහිර වැව් 200 ක් ප්‍රතිසංස්කරණය කරනවා</topic>
    <author>සංවාද සටහන – චන්දන බණ්ඩාර</author>
    <content>වාරිමාර්ග හා ජල කළමණාකරන නියෝජ්‍ය ඇමැතිඑස්.එම්. චන්ද්‍රසේන* ජල හිඟය නිසා කෘෂිකර්මාන්තයේ යෙදීමට ගැටලු තිබෙන ඇතැම් ප්‍රදේශ තිබෙනවා. එම ප්‍රශ්න විසඳීමට ඇති වැඩපිළිවෙළ කුමක්ද?පදවිය වැනි ප්‍රදේශවල ගොවි ජනතාවට ඔබ කියන ප්‍රශ්න තිබෙනවා. එම ගැටලු විසඳීමට අපි විශේෂ වැඩපිළිවෙළක් සකසා තිබෙනවා. මහවැලි කලාපයේ ගොවි ජනතාව ඇතැම්විට යල මහ දෙකන්නය වගා කරනුයේ ජලය පිළිබඳ ගැටලු තිබියදීය. විශේෂයෙන්ම මොරගහකන්ද ජලාශය ඉදිකිරීම් අවසන් වූ පසුව ගොවි ජනතාවගේ ජල ගැටලුවට පිළියම් ලැබේවි. මහවැලි ජල ගබඩාව ලෙස සලකන්නේ කලාවැවයි.ඒ නිසා මොරගහකන්ද නිමවූ පසුව විශාල ජල කඳක් කලා වැවට ලැබෙනවා. එම නිසා අනාගතයේදී මහවැලි ගොවීන්ට යල - මහ කන්නයට අමතරව කන්න තුනක් වැඩ කළ හැකි වේවි. ඊට අමතරව සුනුවිල, නාච්චියාදූව, තිසාවැව, නුවරවැව වැනි වැව් පද්ධතියම මොරගහකන්දෙන් පෝෂණය වෙනවා. එමෙන්ම මොරගහකන්ද පහළ යාං ඔය ව්‍යාපෘතිය ලබන වසරේ පෙබරවාරි වැඩ ආරම්භ කරනවා. එය නිම වූ පසුව ජලය අක්කර අඩි දෙලක්ෂ දහතුන්දහසක් ගබඩා කළ හැකි වෙනවා. ඒ සමඟම පදවිය, ජයන්තිවැව, ගෝමරන්කඩවල සහ පුල්මුඩේ වැනි ප්‍රදේශවලට ජලය ලබා දිය හැකියි. එම නිසා අනාගතයේදී ගොවි ජනතාවගේ ජල ගැටලුවට ස්ථිරසාර පිළියම් ලැබේවි.* ඊට අමතරව ගොවි ජනතාවට ජලය ලබාදීමට සිදු කරන ව්‍යාපෘති මොනවාද?උමාඔය, රඹකැන්ඔය ව්‍යාපෘති දැදුරුඔය, තම්බෝව ව්‍යාපෘතිය, කළුගඟ හරස් කර හම්බන්තොටට ජලය ලබා දෙන ව්‍යාපෘතිය මේ ආකාරයට අපේ රටේ ජලය මුහුදට ගලා යන ගංගා හරස් කැර කෘෂිකර්මාන්තයට යෙදවීමට රජය කටයුතු කරමින් සිටිනවා.* විනාශ වෙමින් පවතින වැව් ප්‍රතිසංස්කරණය සඳහා තිබෙන වැඩපිළිවෙළ කුමක්ද?ඒ සඳහා අමාත්‍යංශ විසින් වාරි පුබුදුව වැඩසටහන මඟින් වැව් ප්‍රතිසංස්කරණය කෙරෙනවා. ඒ සඳහා ජපන් ආධාර සහ භාණ්ඩාරගයේ මුදල් යොදා ගනු ලබනවා. ඒ අනුව අනුරාධපුර තිසාවැව, නුවරවැව, නාච්චියදූව වැව, බසවක්කුලම වැව ප්‍රතිසංස්කරණය කෙරෙමින් පවතිනවා. ලබන වසරේදී මහවිලච්චිය වැව, වාහල්කඩවැව, පදවියවැව සහ හුරුළු වැව ආදියේ සොරොව් සකස් කැර වැව් බැමි ඉදි කරමින් පවතිනවා. ඊට අමතරව උතුරු නැඟෙනහිර ප්‍රදේශවල වැව් 200 ක් පමණ ප්‍රතිසංස්කරණය කෙරෙමින් පවතිනවා. ඊට අමතරව ගිය වසරට වඩා තුන් ගුණයක මුදල් ප්‍රමාණයක් ඉදිරි අයවැයෙන් ලබා දෙන බව ජනාධිපතිතුමා අපට දැනුම් දී තිබෙනවා.* යෝධ ඇළ ප්‍රතිසංස්කරණය කිරීමේ වැඩසටහන ප්‍රමාද ඇයි?පැරැණි ජය ගඟ කිලෝමීටර 74 ක් තිබෙනවා. ක්‍රි.පූ. 403 පමණ එය ඉදිකර තිබෙන්නේ. කලාවැවේ සිට තිසාවැවට ජලය ගෙන යන යෝධ ඇළ පාරිසරික වශයෙන් ඉහළ මට්ටමක තිබෙන්නේ. නමුත් කඩිනම් මහවැලියත් සමඟම කිලෝමීටර 30 කට පමණ හානි වී තිබෙනවා. ඒ සමඟම ඇළට හානිවන ලෙස ගෙවල්, වැසිකිලි ඉදිකර තිබෙනවා. එම විශ්මිත නිර්මාණය අප ආරක්ෂා කර ගත යුතුයි. එම කටයුත්ත අප නොවැම්බර් 16 ආරම්භ කරනවා. ඒ ජනාධිපතිතුමාගේ දෙවන පදවි ප්‍රාප්තිය නිමිති කරගෙන. අපේ සංකල්පය මේ රටට යෝධ නායකත්වය දුන් යෝධ නායකයා යෝධ ඇළ ප්‍රතිසංස්කරණය කළ බව ඉතිහාසගත කිරීමයි.* අපේ රටේ තවමත් වාරිමාර්ග පද්ධතිය නිසි ලෙස නඩත්තු කිරීමක් නැති බවට චෝදනා නැඟෙනවා.දැන් මහවැලි එච් කලාපය ගතහොත් එහි ඇළ වේලි බොහෝ දුරට විනාශ වෙලා තිබෙනවා. ඒ නිසා කුඹුරු වෙත ජලය ගෙනයන විට විශාල ලෙස ජලය අපතේ යනවා. ඊට හේතුව වසර තිහ හතලිහකින් වාරි පද්ධතිය නඩත්තු නොකිරීම තමයි. එම නිසා ඉදිරි අයවැයෙන් ඇලවේලි නඩත්තු කිරීමට මුදල් ලැබීමට නියමිතයි. ඒ සමඟම අපට හැම ජල බිඳුවක්ම නිසි ලෙස ප්‍රයෝජනයට ගත හැකි වේවි.* ගොවි ජනතාවට ජලය ලබාදීමේදී නිසි ජල කළමනාකරණයක් නොමැති බවට චෝදනා නැඟෙනවා?දැන් එවැනි ප්‍රශ්න සඳහා අප විසඳුම් ලබාදී තිබෙනවා. විශේෂයෙන්ම ඉදිරියේදී ජල කළමනාකරණය වෙනුවෙන් දැඩි නීතිරීති සැකසෙනවා. එහි අරමුණ ජලයෙන් නිසි ප්‍රයෝජන ගැනීමයි.* මහවැලි කලාපයේ ඉඩම් පිළිබඳව ගැටලු පවතිනවා. ඒ සඳහා විසඳුම් ලබාදී තිබෙනවාද?ඇත්තටම මහවැලියේ ඉඩම් බලෙන් අත්පත් කැර ගැනීම ගැටලු ඇති කිරීමට හේතු වුණා. ඒවායේ අනවසර ඉදිකිරීම් කර තිබෙනවා. ඇතැම් ස්ථානවල වැව් රක්ෂිත බලෙන් අත්පත් කරගෙන තිබෙනවා. දැනට අප දැනුම් දී තිබෙනවා එම ස්ථානවලින් ඉවත්වන ලෙස.සංවාද සටහන – චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=ab1011074</link>
    <topic>ඇමැතිවරු තම ආසනයට පමණක් නොව රටටම සේවය කළ යුතුයි</topic>
    <author>චන්දන බණ්ඩාර</author>
    <content>ජනපති කියයිගිය සතියේ අරලියගහ මන්දිරයේදී ආහාර සුරක්ෂිතතාවය හා ජීවන වියදම් පිළිබඳ කමිටුව ජනාධිපතිතුමාගේ ප්‍රධානත්වයෙන් රැස්විය. ඊට වෙළෙඳ හා පාරිභෝගික කටයුතු ඇමැති ජොන්ස්ටන් ප්‍රනාන්දු සහ ඇමැතිවරුන් වන මහින්ද සමරසිංහ, ගාමිණී ලොකුගේ සහ රත්නසිරි වික්‍රමනායක ඇතුළු නිලධාරිහු සහභාගී වූහ.”මෙතන කමිටුවට එන නිලධාරින් වෙළෙඳපොළට සහ ආර්ථික මධ්‍යස්ථානවලට ගිහින් මිල ගණන් බලාගෙන එන්න. එහෙම නැති වුණොත් මෙතැනට ඉදිරිපත් කරන මිල ගණන් නෙමෙයි සමහර වෙලාවට වෙළෙඳපොළේ තියෙන්නේ. ඒ නිසා නිලධාරින් ප්‍රායෝගිකව වැඩ කරන්න.” ජනාධිපතිතුමා ආහාර සුරක්ෂිතතාව හා ජීවන වියදම් කමිටුව හමුවේ කීවේය.ඉන් අනතුරුව ජනාධිපතිතුමා කියා සිටියේ කැබිනට් ඇමැතිවරුන් තමාගේ ආසනයට පමණක් සේවය කිරීමෙන් වැලකී සිටිය යුතු බවය. කැබිනට් ඇමැතිවරුන් මුළු රටටම වැඩ කළ යුතුයි ජනාධිපතිතුමා කියා සිටියේය.ඉන් අනතුරුව ජනාධිපතිතුමා එම කමිටුව හමුවේ කියා සිටියේ රාජසිංහ රජු ගැන කථාවකි. ඒ කාලේ රාජසිංහ රජ්ජුරුවෝ තමන්ගේ ඇමැති මණ්ඩලයට කුරක්කන් වලින් හදපු කෑම දුන්නාලු. රජ්ජුරුවන්ගේ ඇමැතිවරුන් කිසිවක් නොකියා කුරක්කන් කෑම කාලා තියෙනවා. හැබැයි පස්සේ දවසක කුරක්කන් කෑමවලට ඇමැතිවරු විරෝධය පළ කරලා. මමත් අපේ ඇමැතිවරුන්ට කුරක්කන් වලින් හදපු කෑම දුන්නා. ඒ වුණාට හැමදාම කුරක්කන් කෑම දෙන්නේ නැහැ. මොකද එහෙම වුණොත් එයාලාටත් ඒවා එපා වේවි.” ජනාධිපතිතුමා සිනාසෙමින් කියා සිටියේය.මේ අතරතුර එහි සිටි ඇමැතිවරයකු විමසා සිටියේ කව්ද රාජසිංහ කියන්නේ කියාය. ඊට පිළිතුරු දුන් තවත් ඇමැතිවරයකු කීවේ රාජසිංහ රජ්ජුරුවෝ ගැන කිව්වේ කියාය. “මේ ඉන්නේ අපේ රජ්ජුරුවෝ. ඉතින් අතීත රජවරු ගැන මතක් වෙන්නෙත් රජෙකුටම තමයි.” එහි සිටි තවත් ඇමැතිවරයකු කියා සිටියේය.ශ්‍රී ලංකාවේ බලය බෙදා හැරීම පිළිබඳව මෙරට විවිධ දේශපාලන කණ්ඩායම් සමඟ සාකච්ඡා කිරීමේ වැඩපිළිවෙළක් ඉන්දියාව ආරම්භ කර තිබේ. ඒ සඳහා මෙරට විවිධ දේශපාලන කණ්ඩායම් ඉන්දියාවට ගෙන්වා ගැනීමට ඉන්දියාව කටයුතු කර තිබේ. ඒ අනුව ගිය සතියේ ඇමැති සරත් අමුණුගම, එ.ජා.ප මන්ත්‍රිවරුන් වන සජිත් ප්‍රේමදාස, හර්ෂ ද සිල්වා සහ එ.ජ.නි.ස මන්ත්‍රී මහාචාර්ය රජීව විජේසිංහ වෙත ඉන්දියාවෙන් ඇරැයුම් කැර තිබිණි.ඉන්දීය මැති ඇමැතිවරු පිරිසක් සහ ඉන්දීය විදේශ ලේකම් නිරුපමා රාඕ ඇතුළු පිරිසක් සමඟ මැති ඇමැතිවරු පිරිස සාකච්ඡා කළහ.එම සාකච්ඡාවට සහභාගී වූ පිරිස අතර සුවිශේෂි පුද්ගලයෙක් ද විය. ඒ මෙරටට පැමිණි ඉන්දීය සාම සාධක හමුදාවේ ප්‍රධානියා වූ ජනරාල් කල්කට්ය. හෙතෙම පැහැදිලි කළේ යුද්ධයෙන් පසුව ඇතිවිය හැකි තත්ත්වයන් ගැනය.ගිය සතියේදී ආර්ථික සංවර්ධන නියෝජ්‍ය ඇමැති රංජිත් සියඹලාපිටිය අතින් කෑගල්ල දිසාවේ ග්‍රාමීය මාර්ග රැසක් විවෘත කෙරිණි. ඒ සමඟම විවෘත කිරීමේ උත්සව කීපයකට ද නියෝජ්‍ය ඇමැතිවරයා සහභාගී විය. එහිදී ඇමැතිවරයා දුටුවේ අමුතු ආකරයේ බැනරයකි. එහි තිබුණේ ගල්වැලි නොගිල්ලාට ස්තුතියි යනුවෙනි. ඉන් පසුව උත්සවය අවසානයේ නියෝජ්‍ය ඇමැතිවරයා ජනතාව සමඟ සුහද කථාබහක නිරත විය. ඒ අතරතුර ඇමැතිවරයා විමසා සිටියේ එම බැනරයේ ඇති වචනවල තේරුම කුමක්ද කියාය.”නැහැ සර් සෑම ඡන්දය කාලයකදීම මේ පාරට ගල් වැලි ගෙනත් දානවා. හැබැයි කවදාවත් පාර හැදුවේ නැහැ. එහෙම ගෙනත් දාන ගල්වැලි ඡන්දය නිම වීමෙන් පස්සේ අතුරුදන් වෙනවා. හැබැයි මේ පාර නම් එහෙම වුණේ නැහැ. මුල්වතාවට පාර හැදුනා.” ගම්මු කීහ. “ඔබතුමා කොහොමත් එක එක දේවල් ගිලින බහිරවයෙක් නෙමෙයිනේ. සමහරු සංවර්ධන වැඩ කියලා කරන්නේ සල්ලි ගිලින එකනේ. ලක්ෂ ගණන් වැය කෙරෙන බවට බෝඩ් ගැහුවාට සමහර පාරවල්වලට තාර දාලා මාසයෙන් දෙකෙන් කැඩිලා යනවා.” ගම්මු නියෝජ්‍ය ඇමැතිවරයාට කීහ.ගිය සතියේදී මොනරාගල දිස්ත්‍රික් සංවර්ධන කමිටු රැස්වීම පැවැත්විණි. ඒ ආර්ථික සංවර්ධන ඇමැති බැසිල් රාජපක්ෂ මහතාගේ ප්‍රධානත්වයෙන්. එම රැස්වීමට මොනරාගල දිසාවේ පළාත් සභා සහ පාර්ලිමේන්තු මැති ඇමැතිවරු සහභාගී වී සිටියහ. එ.ජා.ප යෙන් මොනරාගල දිසාව නියෝජනය කරන එකම මන්ත්‍රීවරයා වන රංජිත් මද්දුම බණ්ඩාර ද දිස්ත්‍රික් සංවර්න කමිටු රැස්වීමට සහභාගී වී සිටියේය.එහිදී සාකච්ඡාව අතරතුර කතාබහ කෙරුණේ වල්අලි උවදුර පිළිබඳවය. “අලියා කියන්නේ බුද්ධිමත් සතෙක්. අලි වැටවල් ගැහුවත් ඉස්සරහ කකුලෙන් වැටට ගහලා පෙරලා දානවා. අලි වැටවල් වටේට රවුම් කම්බි දැම්මාට පස්සෙ නම් ටිකක් අලි මෙල්ල වෙලා” ආර්ථික සංවර්ධන ඇමැති බැසිල් රාජපක්ෂ මහතා කියා සිටියේය. ඒ සමඟම හඬ අවදි කළේ මොනරාගල දිසා එ.ජා.ප මන්ත්‍රී රංජිත් මද්දුම බණ්ඩාරය. “මං වගේම කකුල් හතරේ අලිත් බුද්ධිමත්.” මන්ත්‍රීවරයා කීවේ මුළු සභාවම සිනා සාගරයක ගිල්වමිනි.”හැබැයි ඉතින් අනාගතයේදී මොනරාගල අලි එකෙක්වත් නැතිවේවි. ඔක්කොම අලි ආණ්ඩුවේ ඉඳීවිද දන්නේ නැහැ. අනික මොනරාගල ඉන්න අලි නායකයා කියන දේවත් අහන්නේ නැහැ. ඒ බව පසුගිය මහා මැතිවරණයේදී පැහැදිලි වුණා.” ඇමැති බැසිල් රාජපක්ෂ මහතා කීවේය.ඉන් අනතුරුව ගිය සතියේදී නුවරඑළිය දිස්ත්‍රික් සංවර්ධන කමිටු රැස්වීමද පැවැත්විණි. ඒ බැසිල් රාජපක්ෂ මහතාගේ ප්‍රධානත්වයෙනි. එහිදී ඇමැතිවරයා වන සංරක්ෂණ දෙපාර්තමේන්තුවේ නිලධාරින්ට උපදෙස් ලබා දුන්නේය. එනම් සාමාන්‍ය මහජනතාව සමඟ සුහදව කටයුතු කරන ලෙසටය.මේ වෙනවිට එ.ජා.ප යේ තවත් ගැටුමක් ඇතිවී තිබේ. ඒ එ.ජා.ප නායකයා සහ සජිත් ප්‍රේමදාස මන්ත්‍රීවරයා අතරය. එ.ජා.ප නායකයා සහ නියෝජ්‍ය නායක කරු ජයසූරිය ග්‍රාම චාරිකා වැඩසටහන රැගෙන රටපුරා යාමට සැලසුම් කිරීමත් සමඟම සජිත් ප්‍රේමදාස මන්ත්‍රීවරයා සසුනට අරුණ වැඩසටහන ගමින් ගමට ගෙනයමින් සිටී.මේ තත්ත්වය නිසා එ.ජා.ප නායකත්වයට පත්වීමේ අරමුණින් මන්ත්‍රී සජිත් ප්‍රේමදාස පක්ෂය භේද භින්න කර ඇති බවට එ.ජා.ප මන්ත්‍රීවරු අතරේ මතයක් ගොඩ නැඟෙමින් පවතී.ගිය සතියේදී එක්තරා රූපවාහිනි නාලිකාවක් සංවිධානය කළ සුපිරි තරු තේරීමේ තරගයක් පැවැත්විණි. එහිදී දේශපාලනයේ නිරත චරිත දෙකක් ද අවසාන වටය සඳහා තරග වැදී සිටියහ. ඒ එ.ජා.ප මන්ත්‍රී දයාසිරි ජයසේකර සහ එ.ජා.ප මන්ත්‍රිනී උපේක්ෂා ස්වර්ණමාලි දෙදෙනාය.එම සුපිරි තරු තේරීමේ වැඩසටහනේ අවසන් තරගය නැරැඹීම සඳහා කොළඹ දිසා මන්ත්‍රී දුමින්ද සිල්වා සහ එ.ජා.ප මන්ත්‍රි ගයන්ත කරුණාතිලක ද පැමිණ සිටියහ. එම තරගය අවසාන වෙනතුරු මන්ත්‍රී දයාසිරි ජයසේකරට සහාය ලබාදීම සඳහා ගයන්ත මන්ත්‍රීවරයා උත්සවය නිම වෙනතුරුම එහි රැඳී සිටියේය.ගිය සතියේදී අන්තර් විශ්ව විද්‍යාලීය ශිෂ්‍ය බල මණ්ඩලයේ කැඳවුම්කරු උදුල පේ‍්‍රමරත්න ඇතුළු ශිෂ්‍ය පිරිසක් එජාප නායකයා සමඟ විශේෂ සාකච්ඡාවක් පැවැත්වූහ. “මාත් කැලණිය විශ්ව විද්‍යාලයේ මහා ශිෂ්‍ය සංගමයේ සභාපති ලෙස කටයුතු කළා. ඒත් ඒ කාලේ අපි ආචාර්යවරුන්ගේ ඔළු පැලුවේ නැහැ. ඒක ඇත්තටම නොවිය යුතු දෙයක්” එජාප මහ ලේකම් තිස්ස අත්තනායක උදුල පේ‍්‍රමරත්න ඇතුළු පිරිසට පැහැදිලි කළේය.“විශ්ව විද්‍යාලවල යම් යම් ප්‍රශ්න තිබිය හැකියි. නමුත් ඒ ප්‍රශ්න විසඳිය යුත්තේ ජාතික මට්ටමෙන්. එනම් ඒවාට රජය ප්‍රතිපාදන වෙන් කළොත් තමයි ප්‍රශ්න විසඳෙන්නේ එසේ නැතිව උද්ඝෝෂණ සිදු කිරීමෙන් පලක් නැහැ.” එජාප නියෝජ්‍ය නායක කරු ජයසූරිය කියා සිටියේය.උදුල පේ‍්‍රමරත්න එම සාකච්ඡාව නිම වී සිරිකොත එජාප මූලස්ථානයෙන් පිට වෙන විට ඔහු අත්අඩංගුවට ගැනීම සිදුවිය. ඒ පසුගියදා ශිෂ්‍ය පිරිසක් සමඟ උසස් අධ්‍යාපන අමාත්‍යංශයට බලෙන් ඇතුළු වී ප්‍රචණ්ඩකාරී ලෙස හැසිරීමේ චෝදනාව නිසාය.ගිය සතියේදී එජාප මන්ත්‍රී ජෝන් අමරතුංග, මන්ත්‍රී ජෝශප් මයිකල් පෙරේරා සහ එජාප නායක රනිල් වික්‍රමසිංහ කොළඹ අගරදගුරු නිවෙස වෙත ගියහ. ඒ කාදිනල් ධූරයට පත්වූ අගරදගුරු හිමිපාණන්ට සුබ පැතීමටය.ඉන් අනතුරුව එජාප නායකයා ඇතුළු පිරිස ගියේ මහනුවරටයි. එදින මහනුවර පුෂ්පදාන ශාලාවේදී විශේෂ සම්මන්ත්‍රණයක් පැවැත්විණි. එහි ප්‍රධාන දේශනය සිදු කළේ එජාප නායකයාය. මංගල සමරවීර, ලක්ෂ්මන් කිරිඇල්ල සහ සිරිතුංග ජයසූරිය ද එම සම්මන්ත්‍රණයට සහභාගි වී සිටියහ. ඉන් අනතුරුව එදින රාත්‍රිය එජාප නායකයා ගත කළේ මහනුවර අරුප්පොල පිහිටි මලික් සමරවික්‍රමගේ නිවෙසේය.ඉන් අනතුරුව එජාප නායකයා ගියේ කුරුණෑගලටය. ඒ බෝපිටිය පුරාණ විහාරයේදී ගාමිණි ජයවික්‍රම පෙරේරා සංවිධානය කැර තිබු වැඩසටහනකට සහභාගි වීමටය.මේ අතරතුර ගිය ඉරිදා එජාපය පළාත් පාලන මැතිවරණය ඉලක්ක කැර පවත්වනු ලබන ග්‍රාම චාරිකා වැඩසටහන හොරණදී ආරම්භ කෙරිණි. එම වැඩසටහන පැවැත්වෙනුයේ එජාප නියෝජ්‍ය නායක කරූ ජයසූරියගේ සංකල්පයක් අනුවය. එදින එම වැඩසටහන අවසන් කර එජාප නියෝජ්‍ය නායකයා ඹය පහන් කළේ හොරණ ප්‍රදේශයේ නිවෙසකය.හිටපු විදේශ ඇමැති රෝහිත බෝගොල්ලාගමගේ වැඩිමල් සහෝදරයා වන එජාප කුරුණෑගල දිසා කළමනාකරු ජානක බෝගොල්ලාගම පසුගියදා අභාවප්‍රාප්ත විය. ඔහුගේ දේහයට අවසන් ගෞරව දැක්වීමට එජාප නායක රනිල් වික්‍රමසිංහ ගිය සතියේ ජානක බෝගොල්ලාගමගේ නිවෙසට ගියේය.2011 වසර සඳහා සබරගමුව පළාත් සභා අයවැය විවාදයේ දී ආණ්ඩු පක්ෂයේ සහ විපක්ෂයේ මතභේදයන්ට වඩා විපක්ෂයේ එක්සත් ජාතික පක්ෂ සහ ජනතා විමුක්ති පෙරමුණු කණ්ඩායම් දෙක අතර විරසක භාවය මැනැවින් දක්නට ලැබිණි.මහ ඇමැති මහීපාල හේරත් ඉදිරිපත් කළ අයවැය යෝජනාවන්ට අදාළව එක්සත් ජාතික පක්ෂයෙන් බරපතළ විරෝධයක් මතු නොවූ අතර ඔවුහු ඡන්දය පාවිච්චි කිරීමෙන් වැළකී සිටියහ.එහෙත් අයවැයට එරෙහිව ඡන්දය පාවිච්චි කළ ජනතා විමුක්ති පෙරමුණේ මන්ත්‍රීවරුන් ඉන් නොනැවතී එක්සත් ජාතික පක්ෂයේ ක්‍රියා පිළිවෙත කෙරෙහි සිය විරෝධය දැක්වීමත් සමඟ කුපිත වූ විපක්ෂ නායක ඒ.ඒ.විජේතුංග 88/89 භීෂණ සමයේ ජනතා විමුක්ති පෙරමුණින් තමන්ටත් තම පාක්ෂිකයන්ටත් සිදුවූ බරපතළ ගැහැට සඳහන් කරමින් ප්‍රජාතන්ත්‍රවාදී දේශපාලනයක නිරත තම පක්ෂයට ජනතා විමුක්ති පෙරමුණේ අවවාද අනුශාසනා කිසිසේත් අවශ්‍ය නැතැයි සඳහන් කළේය.ඉන් නොනැවතුණු ඔහු පසුගිය ජනාධිපතිවරණයේදී පොදු අපේක්ෂකයාගේ ජයග්‍රහණය වෙනුවෙන් ජනතා විමුක්ති පෙරමුණ සමඟ එක්ව කටයුතු කිරීමට සිදුවීම ගැන තමන් කනගාටුවට පත්වන්නේ යැයි සඳහන් කළ අතර ආණ්ඩු පක්ෂයේ මන්ත්‍රීවරු මේසවලට තට්ටු කරමින් පළාත් විපක්ෂ නායක ඒ. ඒ. විජේතුංග දිරිමත් කළේය.මෙවර අයවැයෙන් විපක්ෂයේ මන්ත්‍රීවරුන්ට ද සංවර්ධන කටයුතු සඳහා රුපියල් ලක්ෂ 30 බැගින් ලබා දීම ඇතුළු ප්‍රධාන අමාත්‍යවරයාගේ ප්‍රතිපත්ති බොහොමයක් ඇගයුමට ලක් කළ විපක්ෂ නායකවරයා මහ ඇමැතිවරයා යටතේ ක්‍රියාත්මක මාධ්‍ය ඒකකයේ ක්‍රියාකලාපය පිළිබඳ සිය නොසතුට පළ කළේය.මහ ඇමැතිවරයාගේ මාධ්‍ය ඒකකයෙන් විපක්ෂ නායක වන තමා ඇතුළු කණ්ඩායමට අදාළව කිසිදු සේවයක් සිදු නොවන බවට ඔහු චෝදනා කළ අතර ඊට මොහොතකට පෙර විපක්ෂ නායකවරයා සමඟ වචන හුවමාරුවක නියැළුණු ජ.වි.පෙ. මන්ත්‍රී ප්‍රියන්ත රංජිත් පළාතේ අධ්‍යාපනය කඩා වැටී ඇතැයි සඳහන් කරමින් හැකි නම් එම තොරතුරු ද රටට කියන්නැයි පළාත් මාධ්‍ය ඒකකයට අභියෝග කළේය.සබරගමුව පළාත් සභා අයවැය විවාදය අතරතුර එ.ජා.ප. පළාත් සභා මන්ත්‍රී ජගත් පල්ලියගුරු සුරාබදු වශයෙන් පළාත් සභාව උපයා ගන්නා ආදායම පිළිබඳ කරුණු දැක්වීය.එකවර සිය මේසය යටින් එළියට ගත් රා බෝතල් දෙකක් සබයට පෙන්වූ මන්ත්‍රීවරයා මෙවන් බෝතල් රා පාවිච්චි කිරීමෙන් බරපතළ සෞඛ්‍ය ගැටලු පැන නැඟෙන බව කියා පෑ අතර එවන් සුරා සඳහා බලපත්‍ර ගාස්තුවක් ඉපැයීමට වඩා ප්‍රමිතියකින් තොර රා අලෙවියට එරෙහිවීම වඩා වැඩදායක බව කීය.බෝතල් රා හැඳින්වෙන්නේ බොකුදිරා යන අපර නාමයෙන් බව පළාත් සභා මන්ත්‍රී සිරිපාල කිරිඇල්ල සිය සහෝදර මන්ත්‍රීවරයාගේ් කරුණු තහවුරු කිරීමට ඉදිරිපත් විය.කෙසේ වෙතත් මුලසුනේ සිටි සභාපති රංජිත් බණ්ඩාර මන්ත්‍රීවරයා මෙහිදී කීවේ මෙසේ කිසිදු අවසරයකින් තොරව මෙවැනි දෑ සභා ගැබට ගෙන ඒම අශෝභන බවය.”මීට පෙර කිරිඇල්ල මන්ත්‍ර‍්‍රීවරයා පාන් පෙට්ටියක් මේ සබාවට ගෙනාවා. අද තවත් එක්කෙනක් රා බෝතල් දෙකක් ගෙනත්. මින් මතු මගේ අවසරයකින් තොරව කිසිම භාණ්ඩයක් මේ සභාවට ගෙන ඒම තහනම්. සභාපතිවරයාගේ තීන්දුව අනුමත කරමින් පළාත්සභා සභානායක ඉමිතියාස් කාදර් කීවේ ඒක ඇත්ත ඔය ආකාරයෙන් මෙතනට ඇසිඩ් බෝතල් වුණත් ගෙනෙන්න පුළුවන් කියාය.සබරගමුව පළාත් සභාවේ එ.ජා.ප. මන්ත්‍රී සිරිපාල කිරිඇල්ල අයවැය විවාදයේ දී අදහස් දක්වමින් මහින්ද රාජපක්ෂ ජනාධිපතිතුමාටත් ආර්ථික සංවර්ධන ඇමැති බැසිල් රාජපක්ෂ මහතාටත් තුති පිදීය.’පසුගියදා එතුමන් දෙපොළ රත්නපුරයට ආ විටක පළාතේ අසතුටුදායක මාර්ග පිළිබඳව කරුණු දක්වන්නැයි මා පළාත් විපක්ෂ නායකතුමාගේ කනට කොඳුරා කීවා. බැරිම තැන එතුමාට ඇඟිල්ලෙන් ඇනලාත් කීවා. ඒත් විපක්ෂ නායකවරයා නිහඬව සිටි නිසා අන්තිමට ඕන දෙයක් වෙද්දෙන් කියලා පාරවල් ගැන මම කතා කළා.””අපරාදේ කියන්න බෑ දැන් පළාතේ පාරවල් ටික හැදෙනවා. ජනාධිපතිතුමාටත් බැසිල් රාජපක්ෂ ඇමැතිතුමාටත් මේ ගැන අප ප්‍රශංසා කළ යුතු” යැයි සිරිපාල කිරිඇල්ල මන්ත්‍රීවරයා කීය.කෙසේ වෙතත් මේ හෙළිදරව්වට පිළිතුරු දෙමින් විපක්ෂ නායක ඒ.ඒ.විජේතුංග සඳහන් කළේ රටේ රාජ්‍ය නායකයාට කරුණු කීමේදී ගෞරවාකාරයෙන් එය සිදු විය යුතු බැවින් තමන් එහිදී එසේ කටයුතු කළ බවය.පසුගිය 03 වැනිදා සබරගමුව පළාත් මහ ඇමැති මහීපාල හේරත් ගෙන් රත්නපුර දිස්ත්‍රික්කයේ මාධ්‍යවේදී පිරිසකට හදිසි ඇරැයුමක් ලැබී තිබිණි. ඒ අනුව එදින උදෑසන මහ ඇමැතිවරයා හමුවූ රත්නපුර දිස්ත්‍රික්කයේ මාධ්‍ය සහෘදයන්ට අසුන් පණවා තේ කෝප්පයකින් සංග්‍රහ කර සුපුරුදු ලෙස කතාබහේ නිරත විය ඒ අතරතුර මහ ඇමැතිවරයා තම අත වූ එක් ලිපියක් මාධ්‍යවේදීන්ගේ අවධානයට යොමු කළේය.ලිපි ශීර්ෂය දුටු සැණින්ම එය කවරෙක්දැයි මාධ්‍යවේදීහු එකිනෙකාගේ මුහුණු බලමින් එම ලිපිය හා බැඳි කෙටි යටගියාව සිහිපත් කළහ.රත්නපුරයේ මාධ්‍යවේදීන් සඳහා පියසක් ඉදිකිරීමට රත්නපුර නව නගරයෙන් සුදුසු බිම් කඩක් ලබාදෙන්නැයි පසුගිය දිනක රත්නපුරයට පැමිණි ජනාධිපති මහින්ද රාජපක්ෂ මැතිතුමා අතට පත් කළ ඔවුන්ගේ සන්දේශය ජනාධිපති ලේකම් ලලිත් වීරතුංග ගේ අත්අකුරින් සහ අත්සනින් මහ ඇමැතිවරයා වෙත එවා තිබුණේ අදාළ කටයුත්ත පිළිබඳ කඩිනම් අවධානය මහ ඇමැතිවරයා වෙත යොමු කරවමිනි.ඉතා කෙටි කලෙකින් සිදුවූ මේ අවධානය සහ ලිපි හුවමාරුව පිළිබඳ රත්නපුර දිස්ත්‍රික්කයේ මාධ්‍යවේදීහු ජනාධිපතිතුමාට මෙන්ම ජනාධිපති ලේකම් ලලිත් වීරතුංගට ද සිට කෘතවේදීත්වය පළ කළහ.රත්නපුරයේ සෙසු මැති ඇමැතිවරුන් හා කතිකා කොට ඉතා ඉක්මනින් වැඩේ පටන් ගනිමු යැයි මාධ්‍යවේදීන් ඇමතූ මහ ඇමැතිවරයා කොහොමද ජනාධිපතිතුමාගේ සංවේදීත්වය යැයි පෙරළා ප්‍රශ්න කළේ ස්වකීය නායකයා පිළිබඳ උතුරා යන ආඩම්බරයෙන් යුතුවය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=af10110714</link>
    <topic>සූරියවැව ජගත් ක්‍රිකට් ක්‍රීඩාංගණය සැබෑ වූ සිහිනයක්</topic>
    <author>(හම්බන්තොට සංචාරයකින් පසු) චන්දන බණ්ඩාර ඡායාරූප -දුෂ්මන්ත මායාදුන්න</author>
    <content>ප්‍රථම ප්‍රවේශ පත්‍රය මැති ඇමැතිවරුන්ට පිරිනමමින්දැනට වසර කිහිපයකට පෙර මීගහජඳුර ගම්මානය හැඳින්වූයේ හම්බන්තොට දිසාවේ පිහිටි හද්දා පිටිසර ගමක් වශයෙන්. දැන් මීගහජඳුර සූරියවැව ගම්මාන දෙසට දියුණුවේ හිරු කිරණ වැටෙන්නට පටන්ගෙන තිබේ. එපමණක් නොව මේ ගම්මාන ගැන තව නොබෝ දිනකින් මුළු ලෝකයේම කතාබහට ලක් වෙනු ඇත. ඒ මෙරට තවත් අන්තර්ජාතික මට්ටමේ ක්‍රීඩාංගණයක් ඉදිවෙන්නේ මේ හද්දා පිටිසර ගම්මානයේ වීම නිසාය.හම්බන්තොට දිසාවේ සූරියවැව, මීගහජඳුර වැනි ඈත පිටිසර වෙසෙන අප්පුහාමිලාට, සිරියලතාලාට දැන් ඔවුන්ගේම දෑසින්ම තම ගමේදීම ක්‍රිකට් තරගයක් නරඹන්නට හැකිය. සනත් ජයසූරියගේ පිත්තෙන් වදින හයේ පහරක් තම දෑසින්ම දැක බලා ගත හැකිය. ඒ තරමටම ඔවුන්ගේ දෑස් පින්කර ඇති හැඩය.පාර්ලිමේන්තු මන්ත්‍රී නාමල් රාජපක්ෂ පාසල් ක්‍රීඩකයන් සමගදැන් හම්බන්තොට ඈත පිටිසර යැයි කියූ ගම්මානවල වෙසෙන කාටත් අලුත් බලාපොරොත්තු ඇතිවී තිබේ. ඒ බලාපොරොත්තු ඇති කළේ ඔවුන්ගේ ගමෙන්ම රට කරවන්නට ගිය මහින්ද රාජපක්ෂ ජනාධිපතිතුමාය. හම්බන්තොට සූරියවැව අන්තර්ජාතික ක්‍රිකට් ක්‍රීඩාංගණය අවට වෙසෙන ජනතාවගේ සතුට නිමක් නැත. පසුගියදා එහි ගිය අපට ඒ බව දැක ගන්නට ලැබිණි.මේ අන්තර්ජාතික ක්‍රිකට් ක්‍රීඩාංගණය නම් කර ඇත්තේ මහින්ද රාජපක්ෂ ක්‍රීඩාංගණය ලෙසය. එහි ඉදිකිරීම්වලින් බොහොමයක් දැන් නිමවී තිබේ. 2011 ලෝක ක්‍රිකට් කුසලාන තරගාවලියේ තරග කීපයක්ම එහි පැවැත්වීමට අන්තර්ජාතික ක්‍රිකට් කවුන්සිලය මේ වන විට පිඹුරුපත් සකසා අවසන්ය. මේ ක්‍රීඩාංගණය මේ වසරේ දෙසැම්බර් මස නව වැනිදා ජනාධිපතිතුමාගේ් සුරතින් විවෘත වීමට නියමිතය. එහි පැවැත්වෙන මංගල ක්‍රිකට් තරගයට සහභාගිවීමට වරම් ලබනුයේ ශ්‍රී ලංකා සහ බටහිර ඉන්දීය කොදෙව් ක්‍රිකට් කණ්ඩායම් දෙකටය.තම දිවි සරු කර ගන්නට කුඹුරත් හේනත් සමඟ හැප්පෙන දහඩිය සුවඳ හඳුනන ගැමියන් වෙසෙන පෙදෙසක ඉදිවෙමින් පවතින මේ ක්‍රීඩාංගණයේ දී පසුගියදා විශේෂ කටයුත්තක් සිදුවිය. ඒ 2011 ලෝක ශූරතා ක්‍රිකට් තරගාවලිය වෙනුවෙන් ශ්‍රීී ලංකාවේ පැවැත්වෙන තරග සඳහා ප්‍රවේශපත් වෙන්කිරීමේ නිල උත්සවයයි. ඒ හම්බන්තොට දිසා පාර්ලිමේන්තු මන්ත්‍රී නාමල් රාජපක්ෂ, ක්‍රීඩා ඇමැති සී.බී.රත්නායක, පරිසර ඇමැති අනුර ප්‍රියදර්ශන යාපා ඇතුළු පිරිසකගේ සහභාගිත්වයෙනි. අන්තර්ජාතික ක්‍රිකට් කවුන්සිලය එය සංවිධානය කැර තිබිණි.පාර්ලිමේන්තු මන්ත්‍රී සනත් ජයසූරිය සමරු පොත්වලට අස්සන් තබමින්2011 ලෝක කුසලාන ක්‍රිකට් තරගාවලියේ ශ්‍රී ලංකා අධ්‍යක්ෂ සුරාජ් රන්දිව්, ශ්‍රී ලංකා ක්‍රිකට් සභාපති ඩී.එස්. ද සිල්වා සහ මාධ්‍ය කළමනාකරු මහේෂ් සේනානායක අතින් ප්‍රථම ප්‍රවේශ පත්‍රය පිළිගැන්වූයේ ක්‍රීඩා ඇමැති සී.බී.රත්නායක සහ පාර්ලිමේන්තු මන්ත්‍රී නාමල් රාජපක්ෂ ඇතුළු මැති ඇමැතිවරුන්ටය.සූරියවැව ක්‍රිකට් ක්‍රීඩාංගණය හරිත වියනක පිහිටි ක්‍රීඩාංගණයක් ලෙස ලෝකයට ගෙන යාම ක්‍රීඩා අමාත්‍යාංශයේ අරමුණ බව ක්‍රීඩා ඇමැති සී.බී.රත්නායක මහතා ප්‍රවේශ පත්‍ර වෙන් කිරීමේ උත්සවයේදී කියා සිටියේය.එදින පෙරවරු 10.56 යෙදුන සුබ මූර්තියෙන් තවත් විශේෂ කටයුත්තක් සිදු විය. ඒ ජාතික වෘක්ෂය වන නා පැළ සූරියවැව ක්‍රීඩාංගණය වටා සිටුවීමේ ආරම්භය සනිටුහන් කිරීමය. මංගල භේරි වාදනය වෙද්දී මුල්ම නා පැළය සිටවූයේ ක්‍රීඩා ඇමැති සී.බී.රත්නායක සහ පාර්ලිමේන්තු මන්ත්‍රී නාමල් රාජපක්ෂ මහත්වරුය.2011 ලෝක ක්‍රිකට් ශූරතා තරගාවලියට දින 125ක් තිබිය දී ඒ වෙනුවෙන් ශ්‍රී ලංකාවේ ප්‍රචාරක කටයුතු ඇරැඹීමද එදින සිදුවිය. ලෝක ක්‍රිකට් ශූරතා තරගාවලිය තෙවැනි වන්නේ ඔලිම්පික් ක්‍රීඩා උළෙලට සහ ලෝක පාපන්දු කුසලාන තරගාවලියට පමණි. ලෝක ක්‍රිකට් සැනකෙළියේ තරග 12ක් ශ්‍රීී ලංකාවේ පැවැත්වීම ද විශේෂත්වයකි. ඒ ලබන වසරේ පෙබරවාරි 20දා සිට මාර්තු 29 අතර කාලයේදීය.ශ්‍රී ලංකාව මුහුණ දෙන පළමු තරගය පැවැත්වෙනුයේ කැනඩා ක්‍රිකට් කණ්ඩායමට එරෙහිවය. ඒ සූරියවැව මහින්ද රාජපක්ෂ අන්තර්ජාතික ක්‍රිකට් ක්‍රීඩාංගණයේදීය. සූරියවැව, පල්ලේකැලේ සහ ඛෙත්තාරාම ක්‍රීඩාංගණවලදී ලෝක ක්‍රිකට් ශූරතාවලියේ ශ්‍රී ලංකාවේ පැවැත්වෙන තරග පැවැත්වීමට නියමිතය. මෙවර මේ මහා ක්‍රිකට් සැනකෙළියේ සත්කාරක රටවල් වන්නේ ශ්‍රි ලංකාව,, ඉන්දියාව සහ බංගලිදේශය පමණි. මේ කරුණු අනාවරණය කළේ ශ්‍රීී ලංකා ක්‍රිකට් සභාපති ඩී.එස්. ද සිල්වාය.ප්‍රියන්ත විජේසිංහසූරියවැව අන්තර්ජාතික ක්‍රිකට් ක්‍රීඩාංගණය ඉදිකිරීමට සැලසුම් කැර තිබුණේ මීට වසර 10කට පමණ පෙරය. එහෙත් නොයෙක් බාධක කම්කටොලු මැද එය සිහිනයක් බවට පත්විය.එහෙත් ඒ සිහිනය අද සැබෑවක් කිරීමට ලැබීම හම්බන්තොට ජනතාවට ආඩම්බරයක් බව පාර්ලිමේන්තු මන්ත්‍රී නාමල් රාජපක්ෂ මහතා කියා සිටියේය. අන්තර්ජාතික ක්‍රිකට් ක්‍රීඩාංගණයට සමීපව අන්තර්ජාතික ගෘහස්ථ වොලිබෝල් පිටියක් ද ඉදිකෙරෙයි. 2018 වසරේදී පොදුරාජ්‍ය මණ්ඩලීය ක්‍රීඩා උළෙල ශ්‍රී ලංකාවේදී පැවැත්වීම ශ්‍රීී ලංකාවේ තවත් සිහිනයකි. එම භාග්‍ය ශ්‍රී ලංකාවට උදාවුවහොත් සූරියවැව අන්තර්ජාතික ක්‍රීඩාපිටිය සහ ගෘහස්ථ වොලිබෝල් ක්‍රීඩාංගණය මුල් කැරගෙන තරග රැසක් පැවැත්වෙනු ඇති බව ක්‍රීඩා ඇමැති සී.බී.රත්නායක මහතා සිළුමිණට කියා සිටියේය.ඉනෝකා සංජීවනීමාර්ග ඉදිවෙමින් යටිතල පහසුකම් දියුණු වෙමින් සූරියවැව ආසන්නයේ ගම්මාන දියුණුව කරා ගමන් කරමින් සිටී.සැබැවින්ම හම්බන්තොට අති දුෂ්කර යැයි හඳුන්වන්නට අනාගතයේදී ඉඩ නොලැබෙනු ඇත. ආසියාවේ ආශ්චර්ය කරා යන ගමනේදී සූරියවැව අන්තර්ජාතික ක්‍රීඩාංගණය එක් කඩඉමක් බවට පත් වෙනු ඇත. තවත් සනත් ජයසුරියලා, සුසන්තිකා ජයසිංහලා වැනි ක්‍රීඩා තරු හම්බන්තොට දිසාවෙන් බිහිවෙනු නොඅනුමානය.හම්බන්තොට මීගහජඳුර සහ සූරියවැව ඇතුළු අවට ගම්මානවල ජනතාවගේ හඬට කන්දෙන්නට ද අප අමතක නොකළෙමු.ඉනෝකා සංජීවනී 17 හැවිරිදි පාසල් සිසුවියකි. ඇය මීගහජඳුර මහා විද්‍යාලයේ 12වන ශ්‍රේණියේ ඉගෙනුම ලබන්නීය. “මං පසුගිය මැතිවරණය කාලේ අපේ ගමට නාමල් රාජපක්ෂ මහත්තයා ආවාම කිව්වා අයියේ අපේ ගමට වොලිබෝල් ක්‍රීඩාංගණයක් ලබාදෙන්න කියලා. ඇත්තටම කියන්න ගොඩක් සතුටුයි සූරියවැව ක්‍රීඩංගණයේ උත්සවයේදී එතුමා මා පෙන්වලා කිව්වා අපේ ගමට ගෘහස්ථ වොලිබෝල් ක්‍රීඩාංගණයක් ලබාදෙනවා කියලා” මේ පාසල් සිසුවිය මුව සරසාගත් සිනහවකින් යුතුව අප සමඟ කීවාය.ජේ.වී.පී. සීලවතීජේ.වී.පී. සීලවතී මහත්මිය පනස් පස් හැවිරිදිය. ඈ උපන්නේ ද මීගහජඳුර ගම්මානයේය. මේ ඇගේ හඬයි. “මහත්තයෝ මොන තරම් සතුටක්ද? මට හොඳටම මතකයි අපේ පුංචි කාලය එදා නම් අපිට හීනෙකින්වත් මේ වගේ ක්‍රීඩාංගණයක් මේ පැත්තේ ඉදිවෙයි කියලා හිතන්නවත් බැරි වුණා.ඒ කාලේ මෙතැන මහා මූකලානක්. අපේ ජනාධිපතිතුමා ගැන කියන්න බැරි සතුටක් තියෙන්නේ. අපට එදා යන්න එන්න හරියට පාරක් තිබුණේ නෑ. ඒත් දැන් මේ පළාතේ පාරවල් හැදෙනවා. විදුලිය ලැබෙනවා. කව්ද හිතුවේ අපේ ගම්පළාතේ දී මේ වගේ ක්‍රිකට් තරගයක් නරඹන්න ලැබෙයි කියලා.” සීලවතී මහත්මිය අප සමඟ කීවාය.ප්‍රියන්ත විජේසිංහ ද සූරියවැව උපන් අයෙකි. ඔහු තිස්පස් හැවිරිදිය. “අපි මහ පොළොව එක්ක හැප්පෙන උදවිය. කව්ද හිතුවේ ගමේ ඉඳලම ක්‍රිකට් ගහනවා බලන්න ලැබෙයි කියලා. අනික ගාල්ලට නැත්නම් කොළඹට ගිහින් ක්‍රිකට් ගහනවා බලන්න අපට පුළුවන්කමක් නැහැ. ඒත් දැන් රුපියල් 20, 30ක ටිකට් එකක් අරගෙන ක්‍රිකට් තරගයක් බලන්න වාසනාව ලැබිලා තියෙනවා. ඇත්තටම අපි පිං කරලා තියෙනවා” ඔහු අප සමඟ පැවසුවේ හද පිරි සතුටිනි.(හම්බන්තොට සංචාරයකින් පසු) චන්දන බණ්ඩාර ඡායාරූප -දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=af10110712</link>
    <topic>මහවැලිය, රටම අස්වද්දන ලාබ ලබන ව්‍යාපාරයක් කරනවා</topic>
    <author>සාකච්ඡා කෙළේ නිහාල් පී.අබේසිංහ සේයාරුව - දුෂ්මන්ත මායාදුන්නේ</author>
    <content>මහවැලි අධිකාරියේ අධ්‍යක්ෂ ජනරාල්ඩී. එම්. සී. දිසානායකමහවැලිය ඉදිරියේදී සල්ලි උපයන ආයතනයක් බවට පත්කරන බවත් මහා භාණ්ඩාගාරයට බරක් නැති භාණ්ඩාගාරයෙන් මුදල් ඉල්ලන්නේ නැති ආයතනයක් බවට මහවැලිය පත් කරන බවත් ඉදිරියේදී මහවැලි ඉඩම් හෙක්ටයාර ලක්ෂ 5 කට වැඩි ප්‍රමාණයක් වානිජ කෘෂිකාර්මික කටයුතු සඳහා අස්වද්දන බවත් මහවැලි අධිකාරියේ නව අධ්‍යක්ෂ ජනරාල් ඩී. එම්. සී. දිසානායක මහතා පවසයි.ඉදිරියේදී මහවැලි ජලාශ මඟින් මෙගා වොට් 330 ක තවත් අමතර ජල විදුලි බලයක් නිපදවන බවත් ඒ සඳහා ඒකකයක් නිපදවීමට වැයවන්නේ ශත 10.50 අතර බවත් අධ්‍යක්ෂ ජනරාල් වරයා අවධාරණය කරයි.මහින්ද චින්තනය යටතේ මහින්ද රාජපක්ෂ ජනාධිපතිතුමාගේ උපදෙස් පරිදි වාරිමාර්ග හා ජල කළමනාකරණ ඇමැති නිමල් සිරිපාල ද සිල්වා මහතාගේ අධීක්ෂණය ඇතිව මෙම වැඩ පිළිවෙළ ක්‍රියාත්මක වන බව ද දිසානායක මහතා පවසයි.මේ මහවැලි අධ්‍යක්ෂ ජනරාල්වරයා සමඟ පැවැත්වූ සම්මුඛ සාකච්ඡාවයි.* රටින් වැඩි කොටසක් අයිති මහවැලි අධිකාරියේ අධ්‍යක්ෂ ජනරාල් තනතුර බාර ගැනීම අභියෝගයක් නේද?ඔව් අභියෝගයක්. නමුත් මම ඒකට සාර්ථකව මුහුණ දෙනවා. මහවැලියේ සම්පත් හා මානව සම්පත් හරියට ප්‍රයෝජනයට ගෙන මහවැලිය සල්ලි උපයන ආයතනයක් බවට මම පත් කරනවා. මේ රටට මොන නියං සායක් ආවත් වතුර නැති වෙන්නේ නැති, ආහාර හිඟ වන්නේ නැති රටක තත්ත්වයක් මම මහවැලිය මඟින් අපේ රටට ඇති කරනවා.අපේ මහින්ද රාජපක්ෂ ජනාධිපතිතුමාගේ මහින්ද චින්තනයේ අරමුණ සංවර්ධනය වූ ඒකීය රටක්. දැන් ඒකීය රටක් එතුමා අපට ලබා දී තිබෙනවා. අපි නිලධාරීන් විධියට කළ යුත්තේ ඒ රට සංවර්ධන රටක් බවට පත් කරන්න එතුමාට අත හිත දීමයි. ඒ සඳහා මගෙන් ඉටුවිය යුතු යුතුකම මම මනාව ඉටු කිරීමටයි අදහස. මේ සඳහා මහවැලි සියලු නිලධාරීන් අපට උදව් කරයි කියලා හිතනවා. ඒක අද ජාතික යුතුකමක්.* මහවැලිය ‘සුදු අලියෙක්’ කියලා සමහරු කියනවා. මේ පිළිබඳව ඔබේ අදහස?ඒක මම සම්පූර්ණයෙන් ප්‍රතික්ෂේප කරනවා. 2009 වසර අවසන් වන විට මහවැලි සංවර්ධන ව්‍යාපෘතිය සඳහා වැය කර ඇති මුළු මුදල රුපියල් කෝටි 9800 යි. නමුත් මහවැලියේ පසුගිය වසර 25 කට අධික කාලයේදී එහි විදුලි බල නිපැයුමෙන් හා කෘෂි නිපැයුමෙන් පමණක් ලබාගත් මූල්‍යමය ප්‍රතිලාභය රුපියල් කෝටි 48186 ක් වෙනවා. ඊට අමතරව මහවැලි අධිකාරිය මඟින් ඉටුකළ සාමාජික සංස්කෘතික අධ්‍යාපනික හා ආගමික සේවය බලන විට පසුගිය වසර 25 තුළදී මහවැලි ව්‍යාපාරය රටට රුපියල් කෝටි 50000 ක පමණ ප්‍රතිලාභ ලබා දුන්නා.මහවැලි ව්‍යාපාරය යටතේ ගොවි පවුල් ලක්ෂ එක හමාරක් මහවැලි සංවර්ධන ප්‍රදේශවල පදිංචි කර තිබෙනවා. ඒ පවුල්වල දෙවැනි පරම්පරාත් බිහිවෙලා සම්පූර්ණ ජනගහනය ලක්ෂ 10 කට වැඩි වී තිබෙන බව පේනවා. මහවැලි ජල විදුලි බලාගාරවලින් දැනට මෙගා වොට් 667 ක් නිපදවනවා. මහවැලි විදුලි බලාගාරවලින් 2009 දී පමණක් කිලෝ වොට් පැය මිලියන 1238 ක විදුලි නිපැයුමක් කර තිබෙනවා. එහි නිෂ්පාදන වියදම ඉතා අඩුයි. විදුලිය විකිණීමේ මුළු ආදායම 2009 වසරට විතරක් රුපියල් කෝටි 1621 ක් වෙනවා. එහෙම නම් කොහොමද මේක සුදු අලියෙක් වෙන්නේ.* මොනවාද ඔබ තුමාගේ අලුත් සැලසුම්. මහවැලියෙන් රටට තවත් වැඩක් කරන්න?මම සැලසුම් රැසක් ක්‍රියාවට නංවන්න තීරණය කරලා තිබෙනවා. ඒ අතරින් මහවැලි ‘බී’ කලාපයේ වැලිකන්ද හා වැලිඔය ප්‍රදේශවල ත්‍රස්තවාදීන් නිසා සංවර්ධනය කිරීමට අමාරු වූ ප්‍රදේශ සංවර්ධනයට නව වැඩ පිළිවෙළක් ක්‍රියාත්මක කරනවා.ඒ අනුව වැලිඔය නිසරු අක්කර 190000 ක් අක්කර 25 කෑලිවලට කඩලා වානිජ කෘෂිකාර්මික කටයුතුවලට දෙනවා. ඊට අමතරව වැලිඔය ප්‍රදේශයේ සිට නයාරු කලපුව දක්වා ප්‍රදේශවල ඇති වගා නොකළ ඉඩම් යල මහ අස්වැද්දීමට අක්කර 50 කෑලි 240 ක් සියලු ජාතින් නියෝජනය වන පරිදි බද්දට දෙනවා. මේවායේ පරිසර හිතකාමී වානිජ ව්‍යාපාර කරගන්න පුළුවන්, මහවැලි අධිකාරියේ අධීක්ෂණය යටතේ.වැලිකන්ද ප්‍රදේශයේත් වැඩකට නොගත් ඉඩම් හෙක්ටයාර ලක්ෂ දෙකක් තිබෙනවා. මේවා අක්කර 5 - 10 කෑලි කඩලා කෑලි 2500 ක් විතර වානිජ කෘෂිකර්ම කටයුතුවලට ලබා දෙන්න සැලසුම් කර තිබෙනවා. වැලිඔය ඉඩම්වලට ඉල්ලුම්පත් ගොඩක් ආවා. මේ නිසා අපට කුසපත් ඇදලයි ඒ ඉඩම් දෙන්න වෙන්නේ. නිලාවැලි, වැලිකන්ද දකුණු ඉවුර හා මාදුරුඔය ප්‍රදේශයෙන් මේ ඉඩම් ලබාදීමට යෝජිතයි.* මහවැලිය බහුකාර්ය යෝජනා ක්‍රමයක්. ඒ අනුව ඉදිරියේදී මහවැලිය සම්බන්ධව ක්‍රියාත්මක වන වෙනත් ව්‍යාපෘති මොනවා ද?මහවැලියට සම්බන්ධව දැනට ගොවිපොළ 11 ක් තිබෙනවා. අපි ඒ ගොවිපළ ප්‍රමාණය 50 දක්වා වැඩි කරනවා. අපේ ජනතාවට අඩු මිලට එළකිරි මීකිරි හා පලතුරු මේවායින් ලබා දෙනවා. මේ ගොවිපළවලින් කීරි සම්බා, ‘මහවැලි සහල්’ හදලා රට පටවනවා. මහවැලි ප්‍රදේශවලට අයිති පිරිසුදු උල්පත්වල ජලය බෝතල් කර රට පටවනවා. එවිට රට සල්ලි ගලා ඒවි. අලුත් ගොවිපළවලත් ඉන් බාහිරවත් හොඳ වර්ගයේ එළදෙනුන් ලක්ෂ දෙකක් ඇතිකර අපේ කිරිවලින් අපේ රට ස්වයංපෝෂිත කරන්නයි බලාපොරොත්තු වන්නේ. ඒ විතරක් නෙමේ ඩ්‍රැගන්පෘට් හා අඹ අක්කර දහස් ගණනක අපි වවනවා. ඒ ඉඩම් බද්දට දෙනවා. රට සල්ලි හම්බ කිරීමයි ඒ පලතුරු වැවීමේ අදහස.ඉරණමඩු වැව අවට වැඩක් නොගත් ඉඩම් හෙක්ටයාර 80000ක් තිබෙනවා. ඒවාට ජලය තිබෙනවා ඇති තරම්. ඒ අනුව ඒ ඉඩම්වලත් විවිධ සල්ලි උපයන බෝග වවන්න, ධීවර කර්මාන්තය ආශ්‍රිත වැඩ කරන්න අපේක්ෂා කරනවා.* මීට අමතරව මහවැලි ප්‍රදේශවල ග්‍රාමීය කෘෂි ආර්ථිකය දියුණු කිරීමට මොනවගේ වැඩ පිළිවෙළක් ද ක්‍රියාත්මක කරන්නේ?ග්‍රාමීය ආර්ථිකය දියුණු කිරීමට අපි කුකුල් පාලනය ග්‍රාමීය ලෙස දියුණු කරන්න අදහස් කරනවා. ගම් කුකුල්ලු ජනප්‍රිය කරනවා. නිමල් සිරිපාල ඇමැතිතුමාත් මේ පිළිබඳව උනන්දුයි. එවිට අපිට ග්‍රාමීය ජනතාවට බිත්තර අඩු මිලට ලබා දෙන්න පුළුවන්. ගෙවල්වලට ඉහළ කුලවල එළදෙනුන් ලක්ෂ 2ක් පමණ ලබාදීමට ද අපි සැලසුම් කර තිබෙනවා.* මහවැලි ව්‍යාපෘතිය යටතේ ජලාශ රැසක් තිබෙනවා. ඒවායේ ධීවර කර්මාන්තය මඟින් ආදායම් උත්පාදනයක් සිදු කෙරෙන්න වැඩ පිළිවෙළක් තිබෙනවාද?සියලු මහවැලි ජලාශවලට මත්ස්‍ය පැටව් දමලා මත්ස්‍ය අස්වැන්න වැඩි කරනවා අලුතින් හදන මොරගහකන්ද හා කළුගඟ ජලාශවලටත් පැටව් දමනවා. ඊට අමතරව දැනට මහවැලි අධිකාරියට අයිති ජලාශවල විසිතුරු මත්ස්‍ය ව්‍යාපාරයක් ද අපි ආරම්භ කරනවා. සාමාන්‍ය මාළු හදල මෙරට ජනතාවගේ සත්ව ප්‍රෝටීන් අවශ්‍යතාව සපුරනවා. විසිතුරු මාළු රට යවල සල්ලි හොයනවා.* උතුරු නැඟෙනහිර ත්‍රස්තවාදී ප්‍රශ්නය අවසන් වීමත් සමඟ ඒ ප්‍රදේශවල කුඹුරු අලුතින් වගාකරන්න පුළුවන්. ඒ අනුව මහවැලි ප්‍රදේශවල කුඹුරුත් අලුතින් අස්වැද්දෙනවාද?ඔව්, අපි දැනට කුඹුරු හෙක්ටයාර 154000ක් අස්වද්දනවා. ඉදිරි මහ කන්නයේ සිට අලුත් කුඹුරු හෙක්ටයාර ලක්ෂයක් විතර අලුතින් අස්වැද්දීමට සැලසුම් කර තිබෙනවා. ඊට අමතරව මොරගහකන්ද ව්‍යාපෘතිය ක්‍රියාත්මක වූ විට තව කුඹුරු හෙක්ටයාර් 60000ක් විතර අලුතින් අස්වද්දන්න පුළුවන් වේවි.2009 වසරේ මහවැලි ප්‍රදේශවල වී නිපැයුම වී මෙට්‍රික් ටොන් 680028ක් වුණා. ඉතින් මේ අලුත් ඉඩම් ටිකත් වැව්වහම මේ වාගේ දෙගුණයක් අස්වැන්න ගන්න පුළුවන්. රට සහලින් ස්වයංපෝෂිත කරන්න මෙයින් අපට අවස්ථාවක් ලැබෙනවා.ඊට අමතරව කුකුල් කෑම හදලා ඒ කිලෝවක් රුපියල් 60ට ලබාදීමේ වැඩ පිළිවෙළක් ද අපි ක්‍රියාත්මක කරනවා. අපේම මහවැලි ප්‍රදේශවල වැවෙන බඩඉරිඟු දමලා මේවා සාදන්නයි බලාපොරොත්තුව. මීට අමතරව එළවළු, පලතුරු, ධීවර කර්මාන්තය හා සත්ව පාලනයට අදාළ ද්විතියික නිපැයුම් හැදීමට අපේ කර්මාන්ත ආයතනයක් ඇති කිරීමට අපි ආයෝජකයන්ට ආරාධනා කරනවා.* මහවැලි ව්‍යාපාරය සම්බන්ධව ඉදිරියේදී ක්‍රියාත්මක වන අලුත් ව්‍යාපෘති පිළිබඳව පැවසුවොත්?අපේ අලුත්ම ව්‍යාපෘතිය තමයි මොරගහකන්ද කළුගඟ යෝජනා ක්‍රමය. මොරගහකන්ද ජලාශය පරාක්‍රම සමුද්‍රය වගේ 4 ගුණයක් විශාලයි. ඊට අනුබද්ධ කළුගඟ ජලාශය පරාක්‍රම සමුද්‍රය වගේ දෙගුණයක් විශාලයි. මේකෙන් උතුරු මැද උතුරු නැඟෙනහිර වැව් සේරම පුරවනවා. අලුත් ඉඩම් හෙක්ටයාර ලක්ෂ 2ක් අස්වද්දනවා. උතුරු මැදට පිරිසිදු පානීය ජලය ලැබෙනවා. ඊට අමතරව ඇල්ල කන්තලේ හීන් ඇළ හරහා වේල්ලක් බැඳල අලුත් ඉඩම් හෙක්ටයාර් 14000ක් අස්වද්දන ව්‍යාපෘතිය අපි ළඟදීම ආරම්භ කරනවා.ජයභූමි ඔප්පු ලක්ෂ දෙකක් ඉඩම් නොමැති දුප්පත් ජනතාවට බෙදා දීමට කටයුතු කර අවසන් වෙමින් පවතිනවා. ඒ සමඟම මේ සියලු මහවැලි ජලාශ අවට ස්වාරක්ෂක කලාප සංරක්ෂණයටත් දැඩි නීතිරීති සහිත නව වැඩපිළිවෙළක් පරිසර අමාත්‍යාංශය සමඟ ක්‍රියාත්මක කරනවා.* පාරිසරික සංචාරක කර්මාන්තය නැංවීමට මහවැලිය යටතේ යම් වැඩපිළිවෙළක් තිබෙනවාද?ඔව්. අපි නිමල් සිරිපාල ඇමැතිතුමාගේ උපදෙස් අනුව සියලුම මහවැලි ජලාශවල සංචාරක බෝට්ටු සේවයක් ලබන ජනවාරියේ සිට ආරම්භ කරනවා.මේක දෙස් විදෙස් සියලු සංචාරකයන්ට විවෘතයි. විශාල ආදායමක් මින් ලබාගන්න අපි අදහස් කරනවා. නිලාවැලිය අසල ඉඩම් කොටස් හෝටල් සඳහා බදුදෙන්න අපි සූදානම්. මීට අමතරව මාදුරුඔය, කලාවැව, කොත්මලේ යන ප්‍රදේශවල සංචාරක මධ්‍යස්ථාන ආරම්භ කරන්න අපි සැලසුම් කරලයි තියෙන්නේ. මේ ස්ථානවල බෝට්ටු සේවය සමඟම සංචාරක හෝටල් ඉදිකිරීමත් කරනවා.* මහවැලියේ ජලයෙන් දැනට වඩා අමතරව ජල විදුලිය ලබා ගන්න ක්‍රමයක් නැද්ද?ඇයි බැරි. අපි ඉදිරියේදී මහවැලි ජලයෙන් මෙගාවොට් 330ක අලුත් ජල විදුලි බලයක් නිපදවනවා. ඉන් පළමුවැන්න මොරගහකන්ද ආශ්‍රිතව ඉදිකෙරෙනවා. ඒ ජල විදුලි බලාගාරයෙන් මෙගා වොට් 30ක් විතර නිපදවන්න පුළුවන්. මීට අමතරව වික්ටෝරියා ජලාශයේ ජලයට අමතර ටර්බයින් එකක් සවිකරලා තව මෙගා වොට් 210ක් නිපදවන්න මූලික ශක්‍යතා අධ්‍යයන වාර්තාවක් දැන් සකස් කරමිනුයි ඉන්නේ. මහවැලිය ආශ්‍රිතව කුඩා හා ක්ෂුද්‍ර ජලවිදුලි බලාගාර ඇතිකර ඒ මඟින් තව මෙගාවොට් 85ක් විතර නිපදවීමට මහවැලි අධිකාරිය සැලසුම් කර තිබෙනවා.මේ සියල්ලම අඩු වියදම් විදුලිය නිපදවීම්. ඒකකයකට රුපියලක් දෙකක් අතර ගණනක් තමයි නිෂ්පාදන වියදම. මේ සියලු වැඩ කටයුතු කරන විට මහවැලි අධිකාරියේ කාර්ය මණ්ඩලයේ පඩි නඩි දීමනා ආදිය පුළුවන් විධිහට වැඩි කිරීමටත් මම පසුබට වන්නේ නැහැ. මහවැලි අධිකාරියේ කිසිම සේවකයකු වන්දි දී ඉවත් කරන්නෙත් නැහැ. අපේ මහින්ද රාජපක්ෂ ජනාධිපතිතුමාගේ උදාර පැතුම ‘සංවර්ධිත ඒකීය රටක්’ ගොඩනැංවීමට මහවැලියෙන් දෙන්න පුළුවන් උපරිම දායකත්වය අපි නිමල් සිරිපාල ඇමැතිතුමාගේ අධීක්ෂණය ඇතිව ලබාදෙනවා.සාකච්ඡා කෙළේ නිහාල් පී.අබේසිංහ සේයාරුව - දුෂ්මන්ත මායාදුන්නේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=af1011071</link>
    <topic>ජනතාවත් පරිසරයත් සුරකින ඉහළ කොත්මලේ</topic>
    <author>(ඉහළ කොත්මලේ සංචාරයකින් පසු) තාරක වික්‍රමසේකර ඡායාරූප  -ඉන්ද්‍රජිත් පෙරේරා</author>
    <content>එහෙත් මහින්ද රාජපක්ෂ ජනාධිපතිතුමා ‘සියලු රට වැසියන් මාගේ දරුවන් ය’ යන සංකල්පය යටතේ කටයුතු කරමින් ඉහළ කොත්මලේ ව්‍යාපෘතිය නිසා අවතැන් වන ජනතාව දෙස හෙලු පුළුල් බැල්මෙන් කටයුතු කළ නිසා ඊට විරුද්ධ වූ දේශපාලනඥයොත් නිවාස අහිමි වන ජනතාවත් පසුව ඊට සහාය දීමට ඉදිරිපත් වූහ.ඉහළ කොත්මලේ හදවත බඳු ඉදිවෙමින් පවතින කොන්ක්‍රීට් වේල්ලමෙම බලාගාරය වසර 40 කට පෙර ඉදිකළ යුතු වූ අතර එදා එය ඉදි කෙළේ නම් අපේ රට සංවර්ධනයෙන් තවත් බොහෝ දුර ගොසිනි. මෙරට දිගම උමඟින් යුක්ත වීම මෙම ඉහළ කොත්මලේ ව්‍යාපෘතියේ විශේෂත්වයයි. එම බලාගාරයෙන් ජාතික විදුලි බල පද්ධතියට ගිගා වොට් පැය 409 ක ධාරිතාවක් වාර්ෂිකව සැපයෙනු ඇත. මෙම ව්‍යාපෘතිය නිම වීමත් සමඟ යළි මෙරට විදුලිය කප්පාදුවක් සිදු නොවනු ඇත.එදා නිදා සිටි තලවකැලේ නගරය අද ඇස් ඇර අවදි වී ඇත. ඒ හෙට දවසේ සංවර්ධනය බැලීමටය. වසර 30 ක ශාපලත් යුද්ධය නිසා අප රට සංවර්ධනයේ පසුපසට ගියේ නැත. යුද්ධය නිසා සංවර්ධනය ඇණ හිටියේවත් සංවර්ධනය නිසා ත්‍රස්තවාදීන් මුලිනුපුටා දැමීම අත්හැරුණේවත් නැත. විශේෂයෙන් පසුගිය වසර 5 ක පමණ කාල සීමාව තුළදී මේ දර්ශනය මැනවින් ඔප්පු විය. එවන් සංවර්ධනයක නව අරුණැල්ලක් මහින්ද රාජපක්ෂ ජනාධිපතිවරයාගේ දෝතින් පසුගිය බ්‍රහස්පතින්දා පෙරවරුවේ විවර විණි.ඒ ඉහළ කොත්මලේ ප්‍රධාන උමං මාර්ගයයි. මෙරට දිගම උමං මාර්ගය වන මෙම උමඟින් ඉහළ කොත්මලේ ජල විදුලි බලාගාරයට මහවැලි ගඟේ අතු ගංගාවක් වන කොත්මලේ ඔයේ සිට ජලය සපයනු ලැබේ. ප්‍රධාන උමං දොර මහින්ද රාජපක්ෂ ජනාධිපතිතුමා විසින් විවර කිරීමෙන් අනතුරුව එතුමා මැති ඇමැති පිරිසක් ද සමඟ එය තුළ නිරීක්ෂණ චාරිකාවක නිරත වූහ. බස් රථ පවා ගමන් කළ හැකි උමඟ ඉහළින්ම ඔක්සිජන් සපයනු ලබන යෝධ නළ මාර්ගයකි.මෙම උමං මාර්ගය ජනාධිපතිතුමාගේ සුරතින් විවෘත කිරීමෙන් පසු එය දින තුනක් මහජනයාට විවෘත කෙරුණි. එහි අවසන් දිනය අදයි (07).උමඟ විවෘත කිරීමෙන් පසු උත්සව සභාව ඇමතු මහින්ද රාජපක්ෂ ජනාධිපතිතුමා පැවසුවේ පසුගිය වසර 5 තුළදී මේ රට නිදහස් කර ගැනීමට කටයුතු කළා සේම අනාගත පරපුරට අභියෝග ජය ගැනීමට අවශ්‍ය පසුබිම සකස් කරන බවකි.‘මෙය වසර 40 කට පමණ පෙර කළ යුතුව තිබුණු ව්‍යාපෘතියක් මෙගා වොට් 300 ක බලයක් සපයාගන්න තිබුණ ව්‍යාපෘතියෙන් අද අපි ලබාගන්නේ මෙගා වොට් 150 ක් පමණයි. සංවර්ධන කටයුතුවලදී සියලු ජනතාවගේ සුබ සිද්ධිය සඳහා පියවර ගැනීමට අප පසුබට වූයේ නැහැ.අපි තීන්දුවක් ගත්තා අපේ ජනතාව අඳුරේ නොතියන්න. මේ කලාපයේ සමහර රටවල දවසට පැය 18 ක් 20 ක් විදුලිය කප්පාදු කරනවා. අපේ ජනතාවට ඒ අවාසනාවන්ත තත්ත්වය ඇති නොකර විදුලිය නිෂ්පාදනයට යන වියදම අඩුකර එම වාසිය ජනතාවට ලබා දීමටයි අපි පියවර ගන්නෙ. වසර ගණනාවකට පෙර මමත් තරුණ මන්ත්‍රීවරයෙක් හැටියට මහවැලි යෝජනා ක්‍රමය බලන්න ආවා. කොත්මලේ ප්‍රධාන ඔය හරහා යන මේ ජල කඳ හෙට රට පෝෂණය කරන බව අප සිහි තබා ගත යුතුයි.ශ්‍රී ලංකාවේ දිගම උමඟය වන ඉහළ කොත්මලේ විදුලි බලාගාරයේ උමං මාර්ගය විවෘත කළ මහින්ද රාජපක්ෂ ජනාධිපතිතුමා ව්‍යාපෘති අධ්‍යක්ෂ ශවින්ද්‍රනාත් ප්‍රනාන්දු මහතා ඉදිරිපත් කළ විස්තරයට සවන් දුන් අවස්ථාව. විදුලි බල හා බලශක්ති අමාත්‍ය පාඨලී චම්පික රණවක, ආරුමුගම් තොණ්ඩමන්, සී. බී. රත්නායක යන ඇමැතිවරු ද පේ‍්‍රමලාල් ජයසේකර, මුත්තු සිවලිංගම් යන නියෝජ්‍ය ඇමැතිවරු ද මධ්‍යම පළාත් ආණ්ඩුකාර ටිකිරි කොබ්බෑකඩුව, මහ ඇමැති සරත් ඒකනායක හා ශ්‍රී ලංකා ජපන් තානාපති කුනියෝ ටකහාෂි මහතා ද මෙහි සිටිති.අපේ ඉලක්ක කරා අප ළඟාවන්නේ ජනතාවට උපරීම පහසුකම් ලබාදීමේ අරමුණින් නොරොච්චෝලෙ, කෙරවලපිටිය බලාගාර වගේම ඉහළ කොත්මලේ බලාගාරයත් ජනතාවට ප්‍රතිලාභ සලසනවා. අපේ වගකීම හා යුතුකම මේ රටේ ජනතාවගේ අනාගතය ශක්තිමත් කිරීමයි. ගෙවී ගිය වසර 5 ගැන ආපස්සට හැරිල බලන්න සන්තෝෂ වෙන්න පුළුවන් ද බැරි ද කියල.”එසේම ‘අපේ යුතුකම රටට ඉටු කරන්න මැලි වුණේ නැහැ, සැඟවුණේ නැහැ, යට වුණේ නැහැ’ යනුවෙන් ද ජනාධිපතිවරයා කීය. ඉදිරි අවුරුදු 6 තුළ පක්ෂ පාට ජාති ආගම් භේද නොසලකා අත්වැල් බැඳගෙන මේ රට වෙනුවෙන් උපරීම යුතුකම් ඉටු කරමු යැයි ජනාධිපතිවරයා සැමගෙන් ඉල්ලීමක් කෙළේය. විදුලි බල හා බලශක්ති ඇමැති පාඨලී චම්පික රණවක මහතා පැවසුවේ 1996 සිට 2003 දක්වා කළුවර යුගයක් පැවැති බවත් වරින්වර විදුලිය කප්පාදුවක් සිදු කර ජනතාව දැඩි අසීරු තත්ත්වයට පත්වුණ බවත් ය.ඉහළ කොත්මලේ බලාගාරය ඉදිකිරීම අපට ආර්ථික වශයෙන් මෙන්ම පාරිසරික වශයෙන් ද බෙහෙවින් වැදගත් බව ද ඔහු කීය. ඩීසල් බලාගාර මඟින් විදුලිය ජනනයේදී විදුලි ඒකකයකට රුපියල් 25 ක් 26 ක් පමණ වැයවන නමුත් ඉහළ කොත්මලේ ජල විදුලි බලාගාරයෙන් විදුලිය නිපදවීමේදී වැය වන්නේ ඒකකයකට රුපියල් 4.20 ක් පමණ බව ද ඇමැතිවරයා කීය.ආරුමුගම් තොණ්ඩමන් ඇමැතිවරයා මෙහිදී පැවසුවේ තමන් ඇතුළු කන්ද උඩරට දේශපාලන නායකයන් මෙම ව්‍යාපෘතියට ආරම්භයේදී විරුද්ධ වූයේ අවතැන් ජනතාවට ස්ථාවර විසඳුමක් ලබා නොදීම නිසා බවත් ජනාධිපතිවරයා ඒ සම්බන්ධව දක්වන ලද ජනහිතකාමී ක්‍රමවේදය නිසා මෙම ව්‍යාපෘතියට එකඟ වූ බවත් කීය. දිනෙන් දින ඉහළ යන විදුලිය බලය ඉල්ලුම සපුරාලීම සුළු පටු කරුණක් නොවේ. මේ සඳහා දීර්ඝකාලීන ස්ථාවර විසඳුමක් අවශ්‍ය වේ. අප වැනි රටකට සුදුසු වන්නේ වියදම් අධික ව්‍යාපෘතීන් නොව ජල විදුලිය, සුළං බලය, සූර්ය ශක්තිය වැනි අඩු වියදම් විදුලි ව්‍යාපෘතීන්ය.ජල විදුලි ව්‍යාපෘති ගැන අපට කතා කළ හැකි වන්නේ තව කෙටි කලකි. ඒ මහා පරිමාණ ජල විදුලි යෝජනා ක්‍රමයන්ගේ අවසන් අදියරට අප දැන් එළැඹ සිටින බැවිනි.මෙම ව්‍යාපෘතියේ අතීතය 1968 දක්වා වසර 42 ක ඈතට දිව යයි. මහවැලි මිටියාවතේ ජල විදුලි සංවර්ධන කටයුතුවල ප්‍රතිඵලයක් ලෙසින් ඉස්මතු වූ ඉහළ කොත්මලේ ජල විදුලි ව්‍යාපෘතිය පිළිබඳ අදහස ක්‍රියාත්මක කිරීමට මෙරට ස්ථාන 5 ක විදුලිබල සංවර්ධන යෝජනා සැලසුම් 8 ක් අධ්‍යයනය කරන ලදී. එයින් සැලැසුම් දෙකක් තාක්ෂණික හා ප්‍රායෝගික අතින් ඉතා ඉහළ බව සලකා වැඩිදුර අධ්‍යයනය කරන ලදි.1985 - 1987 කාලයේදී ඉහළ කොත්මලේ ව්‍යාපෘතිය සඳහා පසුබිම අධ්‍යයනය කරන ලදි. 1993 - 1995 කාලයේදී ඉංජිනේරුමය අධ්‍යයනයක යෙදුණි. 1995 - 1998 කාලයේදී එහි බාහිර සාධක පිළිබඳ අධ්‍යයනයක යෙදුණි. මේ අධ්‍යයනයන් සමඟ පෙර කී ආර්ථික හා තාක්ෂණික වශයෙන් සුදුසුම වූ සැලසුම් දෙක සම්බන්ධව දීර්ඝ ලෙසින් කරුණු අධ්‍යයනය කරන්නට යෙදුණි. ඉන් එක් ව්‍යාපෘතියක් ලෙසින් හැඳින්වූයේ කැලිඩෝනියා ප්‍රදේශයේ ඉදිවන විශාල ජලාශයක් සහිත ව්‍යාපෘතියකි. දෙවැන්න තලවකැලේ ප්‍රදේශයේ කුඩා වේල්ලක් සමඟ කුඩා ජලාශයකින් සමන්විත ව්‍යාපෘතියකි. අවසානයේදී 1996 වසරේදී තලවකැලේ සංවර්ධන සැලැස්ම වඩාත් උචිත ලෙසින් යෝජනා කෙරුණි.විවිධ විරෝධතා මධ්‍යයේ වුවද 2000 වසරේදී මෙම ව්‍යාපෘතියට පූර්ණ අනුමැතිය හිමිවූ අතර මධ්‍යම පරිසර අධිකාරිය විසින් ව්‍යාපෘතියට අදාළ අවසන් අනුමැතිය වසර 2000 මාර්තු මාසයේදී ලබා දෙන ලදි. සියලු බාධක දුරු කරමින් ඉහළ කොත්මලේ මනාලියට සිරිලකට ඉසුරු කැන්දන වාසනාව උදාවූයේ එලෙසිනි.මේ සඳහා වන මූල්‍ය ප්‍රතිපාදන සඳහා 2002 වසරේදී කැබිනට් අනුමැතිය හිමිවිය. එම වසරේදී මාර්තු මාසයේදී ජපන් ශ්‍රී ලංකා මූල්‍ය ගිවිසුම් අස්සන් කරන ලදී.ජපානයෙන් අඩු පොලියට ලබා දෙන ණය මුදල ජපන් යෙන් මිලියන 33265 කි. (රුපියල් මිලියන 33000 ක් 34000 ක් අතර අගයකි) ශ්‍රී ලංකා රජය මඟින් දරන මුදල රුපියල් මිලියන 5931 කි.උමං මාර්ගය2002 වසරේදී අගෝස්තු මාසයේ මෙම ව්‍යාපෘතියේ ඉදිකිරීම් කටයුතු සඳහා අනුමැතිය හිමි විය.නිවාස අහිමි වන්නන්ට ක්‍රමානුකූල ක්‍රමවේදයක් මඟින් නිවාස ඇතුළු සියලු පහසුකම් ලබාදීමට අධිකරණයේදීත් මහජන නියෝජිතයන්ගේ අධීක්ෂණය යටතේ සිදුවීම නිසා තවදුරටත් දේශපාලනඥයන්ගේ බාධා එකින් එක බාධා දුරස් විය. ව්‍යාපෘතිය වෙනුවෙන් නිවාස ඉදිකිරීමට අක්කර 60 ක භූමි භාගයක් වෙන්කර ඇත. මේ භූමි භාගයේ නිවාස 495 ක් ව්‍යාපෘතිය වෙනුවෙන් වෙන් කළ යුතුය.කුමාරගම පෙදෙස, තලවකැලේ වතු නිවාස, රන්නීල කැලේ වතු නිවාස, නගර සභා නිවාස, මිඩ්ල්ටන් කඩ වීදිය, නුවර එළිය මඟ දෙපස ව්‍යාපාරික නිවාස නානුඔය වතු නිවාස සහ වෝකර්ස් නිවාස යන ප්‍රදේශවල නිවාසයන් ඉවත් කළ යුතුය. මෙසේ නිවාස අහිමි වන්නන් ස්ථාන 8 කට පදිංචි කරවන්නට යෙදුණි. මේ සඳහා නිවාස 498 ක් ඉදිවිය.මේ බොහෝ පිරිස් කලබල වූයේ විරෝධතා දැක්වූයේ ව්‍යාපෘතියට එරෙහි වීම නොව ඔවුන්ට නිත්‍යානුකූලව නිවාසයන්ගේ හිමිකාරිත්වයක් නොවූ නිසාය. තමන්ට අයිති නොවන ස්ථානයකින් ඉවත් වීමට සිදුවීම විකල්ප ස්ථාන නොලැබීමට හේතු වන්නට ඇතැයි ඔවුහු සිතූහ.එහෙත් මෙහිදී ඔවුනට පර්චස් 7 ක බිම් කැබැල්ලක් සහිත තමන්ටම හිමි නිවාස ඔප්පුවකින්ම පිරිනමන ලදී. ඔවුන් දිවි ගෙවූ නිවාස අනුව ඒ ශ්‍රේණියේ සිට එෆ් ශ්‍රේණිය දක්වා වන පරිදි නිවාස වර්ග 7 ක් සාදන්නට විය. මෙම සියලු නිවාසවලට නළ ජලය, විදුලිය, පුළුල් මාර්ග පහසුකම් හිමි විය. ඔවුන් බොහෝ දෙනෙක් පදිංචිව සිටියේ අඩි පාර සහිත නිවාසවලය. අවමඟුලකදී දේහය ගෙන යාමට පවා අපහසු ස්ථානවලය. නමුත් මේ යෝජනා ක්‍රමයේදී ඔවුන්ට හිමිවන සියලු නිවාසවලට නිවෙස ඉදිරියටම වාහනයකින් ගමන් කළ හැකිය.නිවාස ආසන්නයේ තිබු සියලුම ආගමික ස්ථාන, දිවා සුරැකුම් මධ්‍යස්ථාන ප්‍රජා ශාලාවන් ඒ අයුරින්ම ඉදි කරන ලදි. වෙළෙඳ සැල් 10 ක් ද ඉදි කරන ලදි.මීට අමතරව මෙතෙක් ඔවුනට හිමිව නොතිබු පහසුකම් රැසක් ද හිමි විය.ඉහළ කොත්මලේ යෝජනා ක්‍රමය යටතේ පොදු ගොඩනැඟිලි කිහිපයක් ඉවත් කිරීමට සිදුවූ අතර එයින් මුල් තැනක් ගන්නේ තලවකැලේ නගර සභාව, තානායම, සිනමා ශාලාව, දෙමළ මහා විද්‍යාලය හා තලවකැලේ නගරයට පිවිසෙන පැරැණි පාලමයි.මේ සියල්ල අලුතින් ඉදිකර ඇති අතර ඉවත් කෙරෙන තලවකැලේ පැරැණි පාලම වෙනුවට කොත්මලා ඔය හරහා මිලියන 77 ක වියදමින් මීර් 80 ක් පමණ දිගකින් යුත් නවීන පාලමක් ඉදි කෙරෙමින් පවතී.ජනාධිපතිතුමා විසින් විවෘත කළ උමඟේ දිග කිලෝමීටර් 12.9 කි. ඊට වැය වූ මුදල මිලියන 4000 කි. බස් රථ පවා පහසුවෙන් ගමන් කළ හැකි මෙම උමඟේ විෂ්කම්භය මීටර් 5.2 කි.මහවැලි ගඟේ ප්‍රධාන අතු ගංගාවක් වන කොත්මලා ඔය හරස් කර මීටර් 180 ක් දිගැති මීටර් 35.5 ක් උස මීටර් 7.5 ක් පළලින් (ගණකමින්) යුත් කොන්ක්‍රීට් වේල්ලක් ඉදිකර පරිසර හානිය අවම වන පරිද්දෙන් මෙගා වොට් 150 ක ස්ථාපිත ධාරිතාවයක් සහිතව වාර්ෂිකව ගිගා වොට් පැය 409 ක විදුලි ශක්තියක් මෙමඟින් නිපදවනු ලැබේ.නියංගම්දොර ප්‍රදේශයේ ඉදිවන මීටර් 77 ක් පළල මීටර් 130 ක දිග අංගනයක් ඇතුළත ඉදිවන ව්‍යාපෘතිය සතු භූගත බලාගාරය දිගින් මීටර් 66 කින් ද පළලින් මීටර් 19 කින් ද යුක්ත වන අතර උස මීටර් 36 කි.කිලෝ මීටර් 18 ක දිගකින් යුත් ඉහළ කොත්මලේ ජල විදුලි ව්‍යාපෘතිය සතු සම්පේ‍්‍රෂණ මාර්ගය කිලෝ වෝල්ට් 220 ක ධාරිතාවයකින් යුක්ත වේ.2005 වසරේදී සැප්තැම්බර් මස ව්‍යාපෘතියේ කොන්ත්‍රාත් වැඩ ඇරැඹි අතර එය අදියර 5 ක් යටතේ සිදු කෙරේ. උමඟ කැණීමේ වැඩ 2007 ජනවාරි මස ඇරැඹි අතර 2010 අගෝස්තු මස එහි වැඩ අවසන් කරන ලදී. එසේම 2010 මාර්තු මස 26 දින අස්සන් කළ ඉඹ්ර්‍ථ 100 ණය ගිවිසුමට අනුව ජයිකා ආයතනය යෙන් මිලියන 4552 ක මුදලක් මෙම ව්‍යාපෘතියට සපයනු ලැබේ. දේශීය ආයෝජනය රු. මිලියන 2500 ක් පමණ වේ.2011 වසරේ ජනතා අයිතියට පත් කිරීම හෙවත් මෙමඟින් විදුලිය ජනනය අපේක්ෂා කෙරේ.අදියර පහ යටතේ දැනට වැඩ අවසන් කර ඇති ප්‍රමාණයන් මෙසේ ය.1. මූලික සිවිල් වැඩ 94%2. ප්‍රධාන සිවිල් වැඩ 76%3. ජල යාන්ත්‍රික සවි කිරීම 79%4. විදුලි ජනන යන්ත්‍ර සවි කිරීම 57%5. විදුලි සම්පේ‍්‍රෂණ මාර්ග ඉදිකිරීම 54%මේ දෙස බැලීමේදී නියමිත ඉලක්කයට ළඟා වීම අසීරු නොවන බව ඉතා පැහැදිලිය. කොත්මලා ඔය හරහා අප වෙත ඇදී එන මේ සම්පත අප වෙනුවෙනි. අපේ රට වෙනුවෙනි. ඒ සඳහා වන අපේ යුතුකම් ගැන අප සිතා බැලිය යුතුය.(ඉහළ කොත්මලේ සංචාරයකින් පසු) තාරක වික්‍රමසේකර ඡායාරූප  -ඉන්ද්‍රජිත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=af1011072</link>
    <topic>දහම් පාසල් අධ්‍යාපනය පොතට සීමා විය යුතු නෑ</topic>
    <author>සාකච්ඡා කෙළේ</author>
    <content>අග්‍රාමාත්‍ය හා බුද්ධ ශාසන අමාත්‍යදි. මු. ජයරත්න2600 වැනි ශ්‍රී සම්බුද්ධත්ව ජයන්තිය ලබන වසරේ (2011) වෙසක් මස පුර පසළොස්වක පොහෝ දිනයෙන් උදාවේ. ඒ නිමිති කොට දැහැමි සමාජයක් ගොඩනැඟීම සඳහාත්, සම්බුද්ධ ශාසනයේ චිරස්ථිතිය උදෙසාත් සුවිශේෂී වැඩපිළිවෙළක් දිවයින පුරා ක්‍රියාත්මක වේ. මේ පිළිබඳව අගමැති, බුද්ධ ශාසන හා ආගමික කටයුතු ඇමති දි.මු. ජයරත්න මහතා සමඟ කළ සාකච්ඡාවකි මේ.වසර දෙදහස් හයසියය සම්බුද්ධත්ව ජයන්තිය උත්කර්ෂවත් ලෙස සැමරීමට අදහස් කළේ ඇයි?ක්‍රි.පූ. පස් වැනි සියවසේ මහින්දාගමනයත් සමඟ, මේ රටේ ආර්ථික, දේශපාලනික, සමාජයීය හා සංස්කෘතික යන සෑම අංශයක් ම පෝෂණය වූයේ බුදු දහමේ ආභාසයෙන්.යම් යම් කාල වකවානුවල විවිධ ආක්‍රමණ හේතුවෙන් බෞද්ධ ජනතාව, බෞද්ධ සංස්කෘතිය විනාශ කිරීමේ විවිධ බලවේග ක්‍රියාත්මක වුණා. ඒත් මේ රට පාලනය කළ බෞද්ධ නායකයින් ජාතිය, ආගම ආරක්ෂා කර ගන්නට දිවි හිමියෙන් කටයුතු කළා.මෑත ඉතිහාසයේ තිස් අවුරුදු කාලයක් පුරාම මේ රටට ශාපයක් වුණු යුද්ධය නිමා කොට රට එක්සේසත් කරන්නට, ජනතාවට මරණ බියෙන් තොරව නිදහසේ ජීවත්විය හැකි පරිසරයක් නිර්මාණය කරන්නට මහින්ද රාජපක්ෂ ජනාධිපතිතුමා සමත් වුණා. දැන් උදා වී තිබෙන්නේ රට සංවර්ධනය කිරීමේ කාර්යයයි. එහිදී රටේ ආර්ථිකය වගේ ම අධ්‍යාත්මික සංවර්ධනය ඇති කිරීමත් අත්‍යවශ්‍යයි. ජාතියට යළි ජීවයක් ලබාදෙන මේ සමයේදී 2600 ශ්‍රී සම්බුද්ධත්ව ජයන්තිය උදාවීම අප කාගේත් වාසනාවක්. රටේ වේගවත් ආර්ථික සංවර්ධන ක්‍රියාදාමයට සමගාමීව වංචාවෙන් හා දූෂණයෙන් තොර, විනය ගරුක, සදාචාර සම්පන්න දැහැමි සමාජයක් ගොඩනැඟීම 2600 සම්බුද්ධත්ව ජයන්තිය සැමරීමේ ප්‍රධාන අපේක්ෂාවයි.රටේ අගමැති, බුද්ධ ශාසන හා ආගමික කටයුතු ඇමති ලෙස මේ සඳහා ඔබ දායකත්වය ලබාදෙන්නේ කෙසේ ද?සම්බුද්ධත්ව ජයන්තිය නිමිති කරගෙන තෛ‍්‍රනිකායික මහනායක මාහිමිපාණන් වහන්සේ ගේ අනුශාසනා පරිදි සකස් කළ විසි වැදෑරුම් වැඩපිළිවෙලක් ක්‍රියාත්මක කෙරෙනවා. ආගමික ප්‍රබෝධයක් ඇති කිරීම, ජනතාව තුළ ශ්‍රද්ධාව, ශීලය, පරිත්‍යාගය හා ප්‍රඥාව වැඩි දියුණු කිරීම, ගිහි පැවිදි සබඳතා ගොඩ නැඟීම මෙම වැඩපිළිවෙළේ මූලික අපේක්ෂාවයි.මහා සංඝරත්නයත්, විශේෂයෙන් බෞද්ධ ජනතාවත්, රජයත් එක්ව ක්‍රියාත්මක කළ යුතු මෙම වැඩ පිළිවෙළ සාර්ථක කර ගැනීමට අගමැතිවරයා ලෙස මගේ උපරිම දායකත්වය ලබා දෙනවා. බුදුරජාණන් වහන්සේ දේශනා කොට වදාළේ“ධම්මො හවෙ රක්ඛති ධම්මචාරී ධම්මො සුචිණ්ණො සුඛමාවහොති’ධර්මයෙහි හැසිරෙන පුද්ගලයා ධර්මය විසින් ආරක්ෂා කරන බවයි. මනා කොට පිළිපදින ලද ධර්මය ඒ පුද්ගලයාට සැප ගෙන දෙන බවයි. ගෙයක්, ගෙයක් පාසා, ගමක් ගමක් පාසා මේ දහම් පණිවුඩය ගෙන යාමට හැකි උපරිමයෙන් කටයුතු කරනවා.රටේ අපරාධ රැල්ල එන්න එන්නම වැඩි වෙනවා. විසි වැදෑරුම් වැඩපිළිවෙළින් එයට විසඳුමක් දෙන්න පුළුවන් ද?මෙම වැඩපිළිවෙළ ක්‍රියාත්මක වෙන්නේ අතීතයේ මේ රටේ ශ්‍රී විභූ®තිය උදා කළ ‘ගමයි පන්සලයි වැවයි දාගැබයි’ යන සංකල්පයට අනුවයි. බුද්ධ ශාසනය ආරක්ෂා කරන්නට නම්, දැහැමි සමාජයක් ගොඩ නඟන්නට නම් භික්ෂුන් වහන්සේ පෙරමුණ ගත යුතුමයි. උන්වහන්සේ ජනතාව අතරට යා යුතුයි. ජනතාව ගේ දුක, ඔවුන් පීඩාවට පත් කරන ගැටලු උන්වහන්සේ හඳුනා ගත යුතුයි?බොහෝ විට ගමේ ප්‍රධාන තැන හිමි වන්නේ ඇති හැකි අයට. සමහර විට පන්සලේ දීත් මේ දේම සිදුවෙනවා. මේ වැඩපිළිවෙළේ දී දුප්පතා පොහොසතා, කුලවතා බලවතා කියල බෙදීමක් කෙරෙන්නේ නෑ. සියලු දෙනාම සමානාත්මතාවයේ ලා සැලකීමට භික්ෂුන් වහන්සේ කටයුතු කරනවා.අපහසු වන්නේ වැරැදි කරන පුද්ගලයා පන්සලට ගෙන්වා ගැනීම නේද?මිනිසුන් වැරැදි කරන්නේ ඇයි? කුඩා කාලෙ ඉඳලම නිසි මඟ පෙන්වීමක් නොලැබුණු නිසා. හරි වැරැද්ද පෙන්නල දෙන්න කෙනෙක් නොසිටි නිසා. තමන්ට ඇහුම් කන් දෙන්න කෙනෙක් නොසිටි නිසා. විශේෂයෙන් සමාජයේ අන් අය අතර පිළිගැනීමට ලක් නොවන නිසා.ගමේ පන්සලේ හාමුදුරුවෝ කරුණාවයි. මෛත්‍රි සහගතයි. යම් පුද්ගලයකුට යම් තැනක වැරදුණත් එතැන් පටන් ජීවිතය ගොඩ නඟා ගන්න, උන්වහන්සේ ගෙන් අවවාද උපදෙස් ලැබෙනවා නම්, තමන් ගේ් දැවෙන ප්‍රශ්නයට විසඳුම් ලැබෙනවා නම් වැරැදිකරුවන් වුණත් පන්සලට ගෙන්වා ගැනීම අපහසු වෙන්නේ නෑ. මූලිකම දේ ඒ පුද්ගලයා වැරැදි කරුවෙක් ලෙස කොන් නොකිරීමයි.ධාර්මිකව ජීවත් වුණත් ආර්ථික ප්‍රශ්න ඉදිරියේ යම් යම් වැරැදි ක්‍රියා කරන්නට සිදුවන බව පවසන අයත් ඉන්නවා.ගමත් පන්සලත් එක් කිරීමේ කාර්යයෙන් ගමේ සමගිය ගොඩ නැඟෙනවා. ජනතාව ගේ ආකල්ප දියුණු වෙනවා. ගමේ දූෂණ, අපචාර, මංකොල්ලකෑම්වලට තිත තබන අතරම ගමේ ආර්ථිකය නංවා ලීමේ වැඩපිළිවෙළක් ද මෙහිදී ක්‍රියාත්මකයි. ඒ අනුව ග්‍රාම නිලධාරි කොට්ඨාස 14000 ක ග්‍රාමීය මට්ටමින් සම්බුද්ධත්ව ජයන්ති වැඩසටහන සංවිධානය කෙරෙනවා.ගමේ විවිධ සමාජ කණ්ඩායම්වලින් සැදුම්ලත් ප්‍රජා මූල කමිටුව හරහා ගමේ ජනතාව ගේ ප්‍රශ්න විසඳෙනවා. එහි කැඳවුම්කරු ලෙස කටයුතු කරන්නේ ගමේ විහාරස්ථානයේ ස්වාමීන් වහන්සේ. මීට අමතරව ප්‍රාදේශීය හා දිස්ත්‍රික් වශයෙන් සම්බුද්ධත්ව ජයන්ති කමිටු වශයෙන් විවිධ කමිටු හරහා ජනතාව ගේ ප්‍රශ්න සාකච්ඡා කෙරෙනවා. ආකල්ප සංවර්ධනය කිරීමට මානව සංවර්ධන වැඩ සටහන් ක්‍රියාත්මක කරනවා.මේ කමිටු හරහා ජනතාව ගේ ආර්ථික හා රැකියා ප්‍රශ්නවලටත් විසඳුම් ලබා දීම අප ගේ බලාපොරොත්තුවයි. බුදු දහමින් අපේක්ෂා කරන පරිදි මිනිසා හැදීමේ වැඩ පිළිවෙළ සඳහා සම්බුද්ධත්ව ජයන්ති වැඩ සටහනේ ප්‍රමුඛත්වය ලැබෙනවා.තමන් ගේ කුසින් බිහි කළ දරුවා ගේ ජීවිතය නැති කරන මවුවරු සිටින තරමට, තමන් ගේ ම දියණිය අතවරයට ලක්කරන පියවරුන් සිටින තරමට මේ සමාජය අදැහැමි වෙලා. එවන් පරිසරයක ආකල්පමය වෙනසක් ඇති කළ හැකි ද?ජනතාව ගේ සිත් සතන්වල ගුණ ධර්ම ඇති කිරීම, දවසකින් දෙකකින් කළ හැකි කාර්යයක් නොවෙයි. රජයකට හෝ තනි පුද්ගලයකුට කළ හැකි කාර්යයක් ද නොවෙයි. මේ සඳහා සමස්ත සමාජයේම සහයෝගය අවශ්‍යයි. මෙය තමන්ගේ ම නිවසින් ආරම්භ කළ යුතු කාර්යයක්. විශේෂයෙන් මවුපියන් ගුණ ගරුක වී දරුවන්ට ආදර්ශවත් විය යුතුයි. පළමුව තමන් හැදී, අන් අය ද නිවැරැදි මාර්ගයේ ගමන් කරවීමට උත්සාහ කළ යුතුයි.අද අපේ පාසල් දරුවන් විවිධ දුරාචාර ක්‍රියාවන්ට යොමු වෙනවා. විවිධ කණ්ඩායම් දරුවන්ගේ ජීවිත ආගාධයට ඇද දමනවා. මත්කුඩු, මත්පැන් විතරක් නොවෙයි මත් ටොෆිත් දරුවන්ට විකුණනවා.මෙවැනි වැරැදි ක්‍රියාවන්වල නිරත වන පුද්ගලයන්ට කිසිදු සමාවක් ලැබෙන්නේ නෑ. දැඩි දඬුවම් පමුණුවනවා. දරුවන් ගේ හැසිරීම් ගැන මවුපියන් වගේ ම ගුරුවරු, සමාජයේ වැඩිහිටියන් දැඩි අවධානයකින් සිටිය යුතුයි.මෙහි දී තවත් කරුණක් ගැන අවධානය යොමු කළ යුතුයි. බොහෝ ජනමාධ්‍ය ඔස්සේ දරුවාගේ මනසට වැටෙන්නේ හොඳ දේවල් නොවෙයි. දරුවා ගේ චරිතය හැසිරවීමට මාධ්‍ය විශාල බලපෑමක් ඇති කරනවා.මේ වැඩ සටහන් නීතියෙන් තහනම් කිරීමෙන් පමණක් දරුවා බේරා ගත නොහැකියි. ජංගම දුරකථනය, අන්තර්ජාලය මේ හැම දේ ම දරුවාට අනිසි බලපෑම් ඇති කළ හැකියි. තමන් ගේ දරුවා විනාශයෙන් ගලවා ගන්නට නම් මෙහි දී මවුපියන්ට විශාල වගකීමක් හිමි වෙනවා.දහම් පාසල් අධ්‍යාපනය හොඳ තත්ත්වයක තිබුණා නම් මේ විෂමාචාර බොහෝ දුරට අඩුවෙන්න තිබුණා නේද?දරුවකු ගේ ජීවිතය යහමඟට ගන්නට දහම් පාසල හොඳ තෝතැන්නක්. එහෙත් දහම් පාසල් අධ්‍යාපනය පොතට සීමා විය යුතු නෑ. දරුවන් ගේ ගුණ දහම් පෝෂණය කරන ප්‍රායෝගික වැඩ පිළිවෙළක් අවශ්‍යයි. ඉදිරියේදී මේ සම්බන්ධව දහම් ගුරුවරුන් දැනුවත් කිරීමටත්, දහම් පාසල් අධ්‍යාපනය වැඩි දියුණු කිරීමටත් වැඩ පිළිවෙළක් සකස් කරනවා. සම්බුද්ධත්ව ජයන්තිය වෙනුවෙන් වූ විසි වැදෑරුම් වැඩ පිළිවෙළේදීත් මේ සඳහා අවශ්‍ය කටයුතු කෙරෙනවා.ගමේ දරුවන් ගේ දහම් අධ්‍යාපනය වෙනුවෙන් විශාල මෙහෙවරක් කරන සමහර විහාරස්ථාන අද අබලන් වෙලා. දරුවො ඉගෙන ගන්නෙත්, භික්ෂුන් වහන්සේ වැඩ වෙසෙන්නේත් දැඩි අපහසුතා මැද?මෙවැනි විහාරස්ථාන සංවර්ධනය කිරීමේ විශේෂ වැඩ පිළිවෙළක් දිස්ත්‍රික් මට්ටමින් ක්‍රියාත්මක කැරෙනවා. දැනටමත් විහාරස්ථාන රාශියකට ඒ සඳහා මුදල් ප්‍රතිපාදන ලබා දී තිබෙනව. මෙහිදී සර්ව ආගමික මධ්‍යස්ථාන ද සංවර්ධනය කිරීමට පියවර ගෙන තිබෙනවා. බුදුරජාණන් වහන්සේ දේශනා කොට වදාළ ආගමික හා සමාජයීය නිදහස උදා කිරීම මේ වැඩ පිළිවෙළේ මූලික පරමාර්ථයයි.විහාරස්ථාන සංවර්ධනය කළත්, විශේෂයෙන් ග්‍රාමීය ප්‍රදේශයන්හි පන්සල්වල භික්ෂුන් වහන්සේ ගේ අඩුවීමක් තිබෙනවා නේද?පන්සල රැක ගන්නවා වගේ ම භික්ෂුන් වහන්සේ රැක ගන්නටත් පියවර ගෙන තිබෙනවා. භික්ෂු හැඳුනුම්පතක් නිකුත් කිරීමෙන් උන්වහන්සේට ගෞරවයක් ලබා දීමට කටයුතු කරනවා.සියලුම නිකායන්ට අයත් භික්ෂුන් වහන්සේ ගේ තොරතුරු ඇතුළත් භික්ෂු නාමාවලියක් ද සැකසෙනවා.සිවුරු හැර යන හිමි නමක් වේ නම් ඒ පිළිබඳ පළමුව දැනුම් දිය යුතුයි. එවිට උන්වහන්සේ සිවුරු හැර ගිය අයකු ලෙස ප්‍රසිද්ධියට පත් කරනවා. ඒ උන්වහන්සේට අගෞරව කිරීමට හෝ අපකීර්තියට පත් කිරීමට හෝ නොවෙයි. බුද්ධ පුත්‍රයකු ලෙස තව දුරටත් ශාසනයේ නොමැති බව දැනුම් දීමටයි.භික්ෂුන් වහන්සේ වෙනුවෙන් මෙවැනි නීති පහක් පැනවීමට බලාපොරොත්තු වෙනවා. මේ සියලු කටයුතු සිදු වන්නේ තෛ‍්‍රනිකායික මහ නායක හිමිවරුන් ගේ අවවාද හා අනුශාසනා ලබා ගැනීමෙන් අනතුරුවයි. උන් වහන්සේගේ අනුමැතියෙනුයි.දැහැමි සමාජයක් ගොඩ නැඟීමේ පරමාර්ථය මුදුන් පමුණුවා ගැනීමේ දී අන්‍ය ආගම් වෙනුවෙන් දක්වන ප්‍රතිචාරය කෙබඳු ද?ශ්‍රී ලාංකේය මහජනතාව තුළ සෑම ආගමක් කෙරෙහිම සැලකිලිමත් බවක්, ගෞරවයක් ඇති කිරීම කාලීන අවශ්‍යතාව. මේ නිසා මේ රටේ බෞද්ධ වෙහෙර විහාර ඇතුළු හින්දු, ඉස්ලාම්, කතෝලික / ක්‍රිස්තියානි ආගමික සිද්ධස්ථානයක් ද සංවර්ධනය කිරීමට පියවර ගෙන තිබෙනවා. එම ආගමික භක්තිකයන්ටත් සිය ආගම අනුව අධ්‍යාත්මික වශයෙන් උත්තරීතර මනුෂ්‍යත්වයක් ගොඩ නැගීම සඳහා අවශ්‍ය හැඟීම් ලබාදීම කෙරෙහි අවධානය යොමු කරනවා.ලොව බෞද්ධ රටවල් අතර ශ්‍රී ලංකාවට අද්විතීය ස්ථානයක් හිමි වෙනවා. මේ නිසාම බෞද්ධ විදේශිකයන් මෙරටට ඒමට දැඩි උනන්දුවක් දක්වනවා. මේ තත්ත්වය ප්‍රචලිත කිරීමට යම් වැඩ පිළිවෙළක් ක්‍රියාත්මක කරනවා ද?ඔව්. අන්තර්ජාතික බෞද්ධ සමුළුවක් ශ්‍රී ලංකාවේ පැවැත්වීමට තීරණය කළේ ඒ අරමුණ ඇතිවයි. 2600 ශ්‍රී සම්බුද්ධත්ව ජයන්ති සැමරුම් උලෙළ අන්තර්ජාතික සංවිධාන නියෝජිතයින්, විදේශීය තානාපතිවරුන් සහ බෞද්ධ රටවල නියෝජිතයින්ගේ සහභාගිත්වයෙන් උත්කර්ෂවත් ලෙස සිදු කෙරෙනවා.අන්තර්ජාතික බෞද්ධාගමික ප්‍රචාර මඟින් ලෝක ප්‍රජාව ගේ දැනුවත් වීම තුළ අපේ රටේ ආගමික දියුණුවට අමතරව සමාජයීය හා සංස්කෘතික දියුණුව ළඟා කරගැනීමට ද අපේක්ෂා කරනවා.සාකච්ඡා කෙළේසුනිල් දයා අල්විස්රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=af1011073</link>
    <topic>ඇමැති තුමනි මේ අහන්න</topic>
    <author>සුභාෂිණි ජයරත්න</author>
    <content>ක්‍රීඩා අමාත්‍ය ආර්.එම්.සී.බී.රත්නායකසිතේ සවියත් ගතේ සවියත් එක් තැන් වන හොඳම අවස්ථාව ක්‍රීඩාවයි. ජය, පරාජය මෙන්ම ජීවිතයේ ඕනෑම අභියෝගයක් සාර්ථකව දරා ගැනීමේ හැකියාව වර්ධනය වන්නට ද ක්‍රීඩාව උදව් වෙයි. එසේම ජාතියක් අන්තර්ජාතික තලයට ගෙනයද්දී ද අද දවසේ ප්‍රබල සාධකයක් ලෙස ක්‍රීඩාව පෙනී සිටියි. එසේ වුණත් පාසල් මට්ටමේ සිට අන්තර්ජාතික මට්ටම දක්වා අපේ රටේ ක්‍රීඩක ක්‍රීඩිකාවන් මුහුණ දෙන ගැටලු ද අනන්තය, අප්‍රමාණය. ඒ වෙනුවෙන් පාඨක ඔබට ඇතිවූ ප්‍රශ්න මෙවර අප ඉදිරිපත් කරන්නේ ක්‍රීඩා අමාත්‍ය ආර්.එම්.සී.බී.රත්නායක මහතා වෙතයි.නාත්තන්ඩිය ඒ.පී.පෙරේරාගම්බද අද ක්‍රමානුකූ®ල ක්‍රීඩා පිටි නැත. බොහෝ ප්‍රදේශවල සුසාන භූ®මිවල මළගියවුන් වළ දැමූ තැන්වල ක්‍රීඩාවේ යෙදෙනු දක්නට ලැබේ. මෙය ජීවත්වන අපට ද මදිපුංචිකමකි. ගම්බද ප්‍රදේශවල නව ක්‍රීඩා පිටි ඇති කිරීමට ඔබතුමාගේ සැලැස්මක් තිබේද? අපේ ප්‍රදේශයේ ගම්දනව් වලටත් ක්‍රීඩා පිටියක් ලබාදෙන්න.පැහැදිලි සැලැස්මක් තිබෙනවා. හතු පිපෙනවා වගේ ක්‍රීඩා පිටි හැදුවා වගේ නොවෙයි ඒවා නියමාකාරයෙන් නඩත්තු කරන්නත් ඕනෑ. ක්‍රීඩා පිටියක් වල් බිහිවී මඩ වගුරු බවට පත්වෙලා ජරාවාස වුණාම ආපසු ඒවා ගොඩනඟන්න අපහසුයි. ඒ නිසා ක්‍රීඩා පිට්ටනි සමූහ වශයෙන් ගෙන අධිකාරියක් යටතේ පාලනය කරන්න ක්‍රියා කරනවා.නිදසුනක් හැටියට මහවැලි අමාත්‍යංශයේ ක්‍රීඩා පිටි සියල්ල එක් අධිකාරියක් යටතේ කළමනාකරණය වෙනවා.අපි මෙයින් බලාපොරොත්තු වන්නේ ගමේ ක්‍රීඩකයා ගමෙන් රටට දායක කිරිමයි. එසේ නැතිව ක්‍රීඩා පිට්ටනි නඩත්තුව පමණක් ම නොවේ.නෙට්බෝල් සංගමයේ ලේකම්අපි නෙට්බෝල් සංගමයේ වැඩ කරගෙන යන්නේ මුදල් හොයාගෙන. අමාත්‍යංශයෙන් ඉල්ලුවොත් මුදල් ලැබෙනවා. නමුත් අපි කැමැතියි. ඒ මුදල් සොයාගන්න පෞද්ගලික අනුග්‍රාහකයෙකු අපිට සොයා දෙනවා නම් අපේ මූල්‍යමය ගැටලු නිරාකරණය කරගෙන වැඩ කරගෙන යන්න එය පහසුවක් වේවි.පෞද්ගලික දායකත්වය සම්බන්ධකර ගත්තා වගේ නොවෙයි අපි ඔවුන්ටත් පහසුකම් සළසා දෙන්නත් වෙනවා. අනෙක අනුග්‍රාහකයන් සොයා ගත්තාම, විදේශ ගමන් ආදියේදී එය සංචාර සඳහා තෝතැන්නක් කරගන්නවා මිස ක්‍රීඩාවේ ඉදිරි ගමනට කෙතරම් වැඩ කරනවාද යන්න ගැනත් සිතිය යුතුයි. ඒ නිසා මේ සියලු කටයුතු විධිමත්ව කළ හැකි වැඩපිළිවෙළක් අප ඉදිරියේදී යොදනවා.අවිස්සාවේල්ල එස්.පද්මකාන්තිඅපිට පාපන්දු ක්‍රීඩාව කරගෙන යන්න හොඳ ක්‍රීඩා පිටියක් නැහැ. අවුරුදු ගණනක්ම ක්‍රීඩා ඇමැතිවරුන්ට මේ ඉල්ලීම යොමු කළත් විසඳුම් ලැබී නැහැ. පාපන්දු සංගමයේ වියදමින් හෝ නඩත්තු කර පවත්වා ගෙන යන්න හොඳ ක්‍රීඩා පිටියක් ලබාදෙන්න.අවිස්සාවේල්ල පිලිප් ගුණවර්ධන නව ක්‍රීඩාංගණය තව සති දෙක තුනක් ඇතුළත ජනාධිපතිතුමා අතින් ජනතා අයිතියට පැවරෙනවා. එතකොට ඔබට හොඳ ක්‍රීඩා පිටියක් ලැබෙනවා.මීරිගම ඩී.කේ.විමලසිරික්‍රීඩා භාණ්ඩ ගෙන්වීමේදී අධික ලෙස බදු අයකරන නිසා ක්‍රීඩා භාණ්ඩවල මිල ඉතා ඉහළයි. එක් පැත්තකින් ක්‍රීඩා භාණ්ඩවල මිල ඉහළ යාම ක්‍රීඩාවේ අනාගතයට ද බාධාවක්. ක්‍රීඩා භාණ්ඩවලට පනවා ඇති අධික බද්ද අඩු කරන්න බැරිද?ලංකාවේ සියලු භාණ්ඩවලට පනවා ඇති බදු මුදල් නිසා මේ කියන කාරණයේ සත්‍යතාවක් තිබෙන බව අපි පිළිගන්නවා. නමුත් ක්‍රීඩා අමාත්‍යාංශය සහ ක්‍රීඩා දෙපාර්තමේන්තුව මඟින් අනාගතයේදී ගමෙන් රටට ක්‍රීඩකයින් බිහි කරන විට ඒ ක්‍රීඩක ක්‍රීඩිකාවන් සඳහා අවශ්‍ය ආම්පන්න සහනදායී මිලට ලබා ගත හැකි අලෙවි සල් දිස්ත්‍රික් මට්ටමින් ලබන වසරේ සිට ආරම්භ කරන්න අප කටයුතු යොදා තිබෙනවා.නෙට්බෝල් සංගමයේ ක්‍රීඩිකාවක්නෙට්බෝල් අන්තර්ජාතික තරග පවැත්වෙන්නේ ගෘහස්ථ ක්‍රීඩාංගණවලයි. නමුත් අපේ ක්‍රීඩක ක්‍රීඩිකාවන්ට ගෘහස්ථ පුහුණුවීම් අඩුයි. අපිටම කියා ගෘහස්ථ ක්‍රීඩාංගණයක් නැති නිසා පැයකට රුපියල් 4000ක් විතර ගෙවලායි පුහුණුවීම් කරන්නේ. අඩුම තරමින් අපිට එළිමහන් ක්‍රීඩා පිටියක් හෝ නැත. සාමාන්‍යයෙන් සංචිතයක් ආරම්භ කළ පසු මාස කිහිපයක් පුහුණුවීම් කළ යුතු වුවද අපේ අයට ලැබෙන්නේ මසක පුහුණුවක් පමණි. අපේ මේ ගැටලුව විසඳා දෙන්න. ස්ථිර දැල්පන්දු පිටියක් කොළඹින් හෝ ලබාදෙන්න.කොළඹ පමණක් නොවේ පළාත් නවයටම ගෘහස්ථ ක්‍රීඩා පිටි 9ක් හදන්න සැලසුම් සකස් කරගෙන තිබෙන්නේ. අපට යම් යම් මූල්‍ය ගැටලු තිබෙනවා තමයි. ඒත් ඒවා මැඩගෙන කෙසේ හෝ ලබන වසරේ මේ ක්‍රීඩාංගණ ගොඩනඟන්න අපි බලාපොරොත්තු වෙනවා.මලල ක්‍රීඩිකාවක්අපි මලල ක්‍රීඩාවෙන් වේගවත් ගමනක ඇවිත් තියෙනවා. නමුත් තවමත් අපට අඩුපාඩු එමටයි. අපිව පුහුණු කරන්න පරිණත පුහුණුකරුවන් හිඟයි. අප දන්නා තරමට ලංකාවේ පරිණත පුහුණු කරුවන් ද හිඟයි. මලල ක්‍රීඩාවේ අනාගතය තකා පරිණත පුහුණුකරුවන් ලබා දෙන්නට පියවර ගන්න.ප්‍රවීණ මලල ක්‍රීඩකයන් පුහුණුව සඳහා කෙටිකාලීන හා දිගුකාලීන වශයෙන් විදෙස්ගත කරන්න අප දැනටමත් කටයුතු යොදා තිබෙන්නේ. ඒ අය පුහුණු වී පැමිණි පසු විශේෂ පුහුණුකරුවන් ලබා දෙන්නට අපට හැකි වෙනවා.පාපන්දු සංගමයේ ප්‍රධාන විධායක නිලධාරිඅපිට ජගත් ක්‍රීඩා සංගමයේ ආධාර ගන්න පුළුවන් කෘත්‍රිම පාපන්දු ක්‍රීඩා පිටියක් සඳහා. නමුත් ගැටලුව ඇත්තේ ඒ සඳහා සුදුසු ස්ථානයක් නැතිවීමයි. කොළඹින් හෝ පිට පළාතකින් හෝ ඒ සඳහා සුදුසු ස්ථානයක් ලබාදෙන්න.අප වෙත ඒ ඉල්ලීම තවම කිසිවකු කරලා නැහැනේ. ඉල්ලීමක් කළොත් ඕනෑම වේලාවක ඒ සඳහා සුදුසු ස්ථානයක් ලබා දීමට අපි සූදානම්. ඔබේ ඉල්ලීම මට එවන්න. පිටපතක් අමාත්‍යංශ ලේකම්තුමා නමටත් යවන්න.පොල්ගහවෙල ජීවනි මධුරසේකරපාසල් කාලයේ අපේ ක්‍රීඩා කටයුතු සඳහා අධ්‍යාපන අමාත්‍යාංශයෙන් උදව් කළත් පාසලෙන් අස්වූ පසු අපේ ක්‍රීඩා කටයුතු බාරගන්න කිසිවෙක් නැහැ. මේ නිසා පාසලින් පසුව අපට පුහුණුව මෙන්ම මූල්‍ය අනුග්‍රහය ද නැතිවීමෙන් අපි අතරමං වෙනවා. පාසලින් අස්වූ අපේ ක්‍රීඩා දියුණුව නඟා සිටුවීම ක්‍රීඩා අමාත්‍යාංශයේ වගකීමක් නේද?පැහැදිලිවම මෙතුවක් කල් සිදු වුණේ ආණ්ඩුක්‍රම ව්‍යවස්ථාවේ 13 වැනි වගන්තිය ප්‍රකාරව පළාත් සභාවට වග කියන සහ මධ්‍යම ආණ්ඩුවට වග කියන නිලධාරීන් වෙන වෙනම ඒ ඒ ආයතනවලට අනුව ක්‍රියා කිරීමයි. මේ කඹ ඇදිල්ල ඉවර කරන්න පළාත් සභාව සහ මධ්‍යම ආණ්ඩුව එකක් බව පැහැදිලි කිරීමටත් මාස දෙකකට වරක් සාකච්ඡා පවත්වා තීන්දු තීරණ එකම මේසයකදී ගන්නවා.ඒ අනුව පළාත් නවයට සංචිත 9 ක් ඇති කර දක්ෂ ළමයින් එකතු කරගන්න කටයුතු යොදා තිබෙනවා. ක්‍රීඩාව වුවත් න්‍යාය පත්‍රයකට අනුව දිස්ත්‍රික් ක්‍රීඩා සංවර්ධන පදනම ප්‍රාදේශීය ක්‍රීඩා සංවර්ධන පදනම නමින් ක්‍රීඩක ක්‍රීඩිකාවන්ට අතහිත දිය හැකි අයුරින් ගමෙන් නැගී එන ගොවි කම්කරු ජනතාවගේ දූ දරුවන්ට ඉහළට යා හැකි අයුරින් සකස් කරනවා.බුද්ධිකා කුලසේකර (මවක්)ක්‍රීඩා අමාත්‍යංශය බාර පුහුණු කරුවන් විසින් අපෙන් සල්ලි අරගෙන අධ්‍යාපන අමාත්‍යංශයේ අනුදැනුම හෝ විදුහල්පති අනුදැනුම හෝ නැතිව විවිධ තරගවලට කියා රට ගෙනියන අවස්ථා තියෙනවා.මේ අය මුදල් ගසා කනවා. බොහෝ විට ඒ තරගවලින් ළමයාටත්, පාසලටත්, රටටත් වැඩක් නැහැ. ඇයි මේවා ගැන සොයා නොබලන්නේ.මෙය ඉතාම පැහැදිලි කරුණක් ලෙස මා දකින්නේ. එනිසා මෙවැනි කටයුතු විධිමත්ව කරගෙන යෑමට වැඩපිළිවෙළක් ක්‍රියාත්මක කරනවා. දැනට පාසල් ක්‍රීඩා අධ්‍යක්ෂවරයාගේ, ජාතික පාසල් අධ්‍යක්ෂවරයාගේ සහ අධ්‍යාපන අමාත්‍යංශයේ අනුමැතිය ලබාගෙන ක්‍රීඩා දෙපාර්තමේන්තුවට යොමු කළ පසු තමයි අප ඒ සඳහා උපකාර කරන්න බලාපොරොත්තු වන්නේ. එසේ විධිමත් කරන්නේ රටට කීර්තිය, ක්‍රීඩකයාට අභිමානය සහ ක්‍රීඩාව ඉදිරියට ගෙන යෑමේ බලාපොරොත්තුව ඇතිවයි.මාලබේ ඇන්ටන් කල්දේරාහතු පිපෙන්නා සේ අද රට පුරාම ශරීර සුවතා මධ්‍යස්ථාන බිහිවෙලා. මේවා ප්‍රමිතියකින් තොරයි. පුහුණුකරුවන් නැති තැන් ද එමටයි. ව්‍යාපාරයක් ලෙස රටටත්, ජනතාවටත් හානි වන ලෙස පවත්වාගෙන යන මේ සුවතා මධ්‍යස්ථාන නැවත්විය යුතුයි නේද? නැතිනම් මේවා යම්කිසි ප්‍රමිතියකට යටත් කළ යුතුයි.ඔබේ කරුණට මා බෙහෙවින්ම එකඟයි. එවැනි සුවතා මධ්‍යස්ථාන ප්‍රමිතියකට යටත් කළ යුතු බව මා පිළිගන්නවා. ශරීර සුවතාව ජනතාව පෙලඹෙන්නේ නිරෝගී දිවි පෙවෙතක් ලබා ගැනීමේ අරමුණින්. නමුත් එයින් රෝගී වනවානම් එය සමනය කළ යුතුයි. ක්‍රීඩා පනත මේ දෙසැම්බරයේ එළි දැක්වූ පසු ප්‍රශ්නය ඉබේම විසඳෙයි.මතුගම පාසලක විදුහල්පතිවරයෙක්විදේශ තරග සඳහා යවන ජාතික කණ්ඩායම්වල පාසල් ළමයින්ට ඇතිවන කරදර එමටයි. බොහෝමයක් තරග සඳහා අත්‍යවශ්‍ය වියදම් ලබා දෙන්නෙ නැහැ. මේ දරුවන් රට නියෝජනය කරමින් එතෙර යන නිසා විෂමතාවන්ගෙන් තොරව අවශ්‍ය වියපැහැදම් ලබා දුන්නොත් හොඳයි නේද?මෙය අප කරන්නේ අධ්‍යාපන අමාත්‍යංශය සමඟ ඒකාබද්ධවයි. එනිසා අධ්‍යාපන අමාත්‍යංශයේ සහ ක්‍රීඩා අමාත්‍යංශයේ ලේකම්වරුන් සමඟ සාකච්ඡා කරලයි අවශ්‍ය කටයුතු යොදන්නේ. ක්‍රමවේදයකට අනුව මෙය ක්‍රියාත්මක විය යුතු නිසා තමයි අපි දිස්ත්‍රික් ක්‍රීඩා පදනම් සහ ප්‍රාදේශීය ක්‍රීඩා පදනම් ආරම්භ කරන්න සූදානම් කළේ.හාරිස්පත්තුව අයි. ජිනදාසවොලිබෝල් ක්‍රීඩාව ගම්බදව ඉතා ජනපි‍්‍රයයි. ඒත් දැනට බහුලව භාවිත වන “මිකාසා” වොලිබෝලය මිල අධිකයි. ගම්බද ක්‍රීඩා සමාජයකට මිලට ගැනීමට අපහසුයි. සහන මිලට වොලිබෝල් ලබා දෙන්න වැඩපිළිවෙළක් යොදනවා ද?හැම දේටම සහනාධාර දීම නිසා තමයි අද රට මේ තත්ත්වයට ඇද වැටී තිබෙන්නේ. කළ නොහැක්කක් නැත කියන දැඩි අධිෂ්ඨානයෙන් කටයුතු කරනවා නම් ක්‍රීඩා භාණ්ඩ ලබා දීමට ඉදිරිපත් වන ආයතන වුණත් උදව් කරන බව මගේ විශ්වාසයයි. අනෙක හොඳ දේවල් කොහොමත් ගණන් වැඩියි.ආනමඩුව සුසන්ත විජේතුංගකලකට පෙර පස්කොන් වොලිබෝල් තරගාවලිය නමින් ඉතාම ජනපි‍්‍රය තරගාවලියක් තිබුණා. නැවත එවැන්නක් පටන් ගන්න අදහසක් නැද්ද?ශ්‍රී ලංකාවේ ජාතික වොලිබෝල් සංගමය ඒ සඳහා ක්‍රියාත්මක වීමට දැන් කටයුතු කරගෙන යනවා. ඒ අය ඊට බොහෝ උනන්දුවක් දක්වන බවත් මා පෞද්ගලිකවම දන්නවා. ඔවුන්ගේ ඒ උත්සාහය සාර්ථක කරන්න අවශ්‍ය ඕනෑම වේලාවකදී උදව් කිරීමටත් ක්‍රීඩා අමාත්‍යංශය සැදි පැහැදී සිටිනවා.මතුගම වසන්ත නක්කාවිටතහනම් උත්තේජක භාවිතය පිළිබඳ චෝදනා නැඟෙන විට පමණයි ක්‍රීඩා අමාත්‍යංශය හා අදාළ නිලධාරීන් ඒ ගැන උනන්දු වෙන්නේ. මෙය කනගාටුදායක තත්ත්වයක්. මේ ගැන ස්ථිරසාර වැඩ පිළිවෙළක් නැති බවයි පෙනෙන්නේ. ක්‍රීඩකයන් දැනුවත් කරමින් ස්ථිර වැඩපිළිවෙළක් යෙදුවොත් හොඳයි නේද?තහනම් උත්තේජක පිළිබඳ හැමදාම අපි පරීක්ෂණ කරනවා. ජනතාවට නැත්නම් ක්‍රීඩා ලෝලීන්ට මේ ප්‍රශ්නය දැනෙන්නේ එක් අවස්ථාවකදී පමණයි. නමුත් ගසට පොත්ත වගේ ක්‍රීඩකයා හා වෛද්‍ය ඒකකය බද්ධ වී සිටිනවා නම් මෙය සිදු වන්නේ නැහැ.තමන්ට තිබෙන රෝගය සඟවා බෙහෙත් ගන්න බැහැ. උණ හෙම්බිරිස්සාවට දෙන බෙහෙත්වල වුණත් එවැනි උත්තේජක අඩංගු විය හැකි අවස්ථා තිබෙනවා. අන්තර්ජාතික මට්ටමේ ක්‍රීඩකයන් මේ පිළිබඳ අවබෝධයෙන් සිටිය යුතුයි. අප ජාතික හා ආසියානු තරගවලදී ඒවාට සහභාගිවන ක්‍රීඩක ක්‍රීඩිකාවන් ගැන පරීක්ෂණ කළා. මේ පිළිබඳව නිසි වැඩපිළිවෙළක් තිබෙන බව ඉතා වගකීමෙන් මම කියනවා.කොතලාවල අනුර පී. විමලසේනශ්‍රී ලංකාව නියෝජනය කරමින් විදේශ රටවල ක්‍රීඩා ඉසව් සඳහා සහභාගි වූවන් එයින් පසු ඒ ගැන පසු විපරමක් නොවන බවයි අපේ හැඟීම. පසු විපරමක් කර වැය වූ මුදල් ප්‍රමාණය පිළිබඳව රට දැනුවත් කළොත් නරක ද?මෙහිදී මුදලට ම වඩා අපට තිබෙන අඩු පහසුකම් යටතේ ක්‍රීඩා පිටි, පිහිණුම් තටාක, ධාවන පථ වගේ දේවල් නැතිව වුණත් තරගවලට ඉදිරිපත් වන්නට ගන්නා අභියෝගය අපට වටිනවා. එය මිල කරන්න බැහැ. ඇත්තෙන්ම ක්‍රීඩාවක ජයග්‍රහණය කියන්නේ තරගයෙන් දිනීම පමණක් නෙවෙයි. තරගයකට සහභාගි වීමත් ජයක්. දිනනවා කියන්නේ දක්ෂයින් අතර දක්ෂයින් තෝරා ගැනීමටයි. ඒ සඳහා අවස්ථාව ලබා ගන්නයි අපට අවශ්‍ය වන්නේ.කටුපොත නිමාලිපාසල් ක්‍රීඩාවත් ජාතික මට්ටමේ ක්‍රීඩාවත් අතර තිබෙන සම්බන්ධතාව ඉතා දුර්වලයි. පාසල් මට්ටමේ දක්ෂ ක්‍රීඩකයන් බොහෝමයක් පාසලින් පසුව හැලී යනවා. එසේ ජාතික සම්පත් විනාශයට යා නොදී රැකගන්න වැඩ පිළිවෙළක් හදන්න.පැහැදිලිවම යොදනවා. මා කලින් කීවා වගේ අධ්‍යාපන අමාත්‍යංශයත් ක්‍රීඩා අමාත්‍යංශයත් මේ සඳහා එක්ව කටයුතු කරනවා.මොරටුව - එල්. ටී. සමීරවෙනදාට ජාතික ක්‍රීඩා උලෙළේදී වාර්තා දහය පහළොව බිහි වුණත් මෙවර බිහි වුණේ වාර්තා දෙකයි. රජය කියනවා ඔලිම්පික් තරගවලදී බලාපොරොත්තු තබන්න පුළුවන් කියලා. නමුත් ජාතික මට්ටමෙන්වත් වාර්තාවක් තබාගන්න බැරුව ඔලිම්පික් වාර්තා තියන්නේ කොහොම ද? පොදු රාජ්‍ය මණ්ඩලීය ක්‍රීඩා උත්සවය ලංකාවේ තියන්න වැයවන මුදල මේ ක්‍රීඩකයන්ගේ පහසුකම් වර්ධනය කරන්න යොදවා ඔවුන්ට තරග දිනාගත හැකි මට්ටම සැකසීම නේද මුලින් කළ යුත්තේ?ඒ සඳහා තමයි ක්‍රීඩක ක්‍රීඩිකාවන් දිරි ගන්වමින් බලාපොරොත්තු ඇති කරවමින් අවස්ථාව උදාකර දෙන්න කටයුතු කරන්නේ. අද පාසල් මට්ටමේ ඉගැනීම ගැන බැලුවත් තරගකාරීයි. උපකාරක පන්තිවලටයි තවත් ඉගෙනීමේ කටයුතුවලටයි යොමු වනවා මිස මවුපියන්ගේවත් අනෙක් ක්‍රීඩාවලට උනන්දුව තිබේ ද යන්න සැකයි. නමුත් ක්‍රිකට් වගේ ක්‍රීඩාවලට මවුපියන් දරුවන් යොමු කරනවා. එය ජීවිතය ජයගන්න ක්‍රමයක් කියලා හිතාගෙන ඉන්න නිසා. අපේ අය ක්‍රීඩාවට තිබෙන උනන්දුව කොපමණ ද කීවොත් මෙවර ජාතික ක්‍රීඩා උලෙළට අන්තර්ජාතික මට්ටමේ ක්‍රීඩකයන් සහභාගි වුණේ කීය ද? අඩු ගණනේ සමාරම්භක හා අවසන් කිරීමේ උත්සවවලට සහභාගි වුණේ ක්‍රීඩා සංගම් පනස් ගණනකින් තුනක් විතරයි.හොරණ - දයානිකා පි‍්‍රයදර්ශනීසුසන්තිකා ජයසිංහ ක්‍රීඩිකාව අන්තර්ජාතික ක්‍රීඩා තරග කීපයකදීම තරගයට මුහුණ නොදී සිටියේ කකුලේ අමාරුවක් කියායි. මෙවර පොදු රාජ්‍ය මණ්ඩලීය උලෙළේදීත් අපේ ක්‍රීඩකයා කකුලේ අමාරුවක් නිසා පැරදුණා. මේවා වෙන රටවල දකින්න ලැබෙන්නේ අඩුවෙන්. අපේ ක්‍රීඩක ක්‍රීඩිකාවන්ගේ සෞඛ්‍ය තත්ත්වය ගැන තරගවලට ඉදිරිපත් වන විට සොයා බලන්නේ නැද්ද?අහඹු ලෙස ඇතිවන ආබාධ පිළිබඳ අපට අනාවැකි කියන්න බැහැ. බඩේ ඉන්න දරුවට කේන්දර හදන්න බැහැනේ. මෙවර ආබාධයට ලක්වූ ක්‍රීඩකයා වුණත් සහභාගි වෙද්දී රෝගයක් තිබුණේ නැහැ. ඔහු මුළු ශක්තියම වැය කරන්නේ ක්‍රීඩාවටයි. ලේ, මස්, ඇට නහරවලින් සෑදුණු ශරීරවලට කොයි වෙලේ ආබාධයක් මතු වෙයි ද කියන්න බැහැ. අද සෞඛ්‍ය හොඳ වුණාට හෙට රෝගයක් හැදෙන්න පුළුවන්. සමස්තයක් ලෙස ගත් කල අපේ ක්‍රීඩකයන් උත්සාහවන්තයි.කටුබැද්ද - ජනක සොයිසාඅපේ වොලිබෝල් ක්‍රීඩකයන් අනූව දශකයේදී පමණ ජපානයේ තරගයකට සහභාගි වූ පසු අතුරුදන් වුණා. ඉන් පසු බයිසිකල් ශූරයන් පිටරට දී පැන ගත්තා. මේ දේවල් සිදුවන්නේ කොහොම ද? ක්‍රමානුකූලව ඒ ගමන් සූදානම් කරනවානම් ඔවුන්ට ඒ රටවලදී හොරෙන් පනින්න ලැබෙන්නේ නැහැ. ප්‍රශ්නය තිබෙන්නේ එසේ කිරීම ගැන නොවෙයි. ඊට පසු අපේ රටට දක්ෂයන් අහිමි වීමයි.විදේශ සංචාරම අභිප්‍රාය කරගත් අයගේ ක්‍රියා කලාප හේතු කොටගෙන මෙය සිදු වෙන්නේ. අපේ රටේ දැන් ක්‍රීඩා තරග සඳහා පිටරට යන අයට බැඳීමක් තිබෙනවා. ගිවිසුමක් අත්සන් කරන්න තියෙනවා. එසේ කවුරුන් හෝ නීති රීති කඩ කළොත් අන්තර්ජාතික පොලිසිය හෝ යොදවා ඔවුන් නැවත මෙරටට ගෙන්වා ගන්න දැන් අපට හැකියාව තිබෙනවා.බණ්ඩාරගම - නිරෝෂිනීඅපි අන්තර්ජාතික ක්‍රීඩා උත්සව රූපවාහිනියෙන් නරඹන්නේ ආසාවෙන්. ඒ උත්සව ආරම්භක මොහොතේ අනෙක් රටවල ක්‍රීඩක ක්‍රීඩිකාවන් තම රටවල් නියෝජනය කරන ජාතික ඇඳුමින් සැරසී ගියත් අපේ ක්‍රීඩකයන් ටයි කෝට් දාගෙන යන්නේ. හරියට අපිට ජාතික ඇඳුමක් නෑ වගේ. ක්‍රීඩිකාවන් ඔසරිය ඇන්දත් උඩින් බ්ලේසරයක් දානවා. ක්‍රීඩකයන්ට ජාතික ඇඳුම අදින්න බැරි ඇයි?අප දැන් ජාතික ඇඳුමට සමාන පෙනුමකින් යුත් ඇඳුමක් සකස් කරන්නට ඔලිම්පික් කමිටුවට මුදල් පවා දී තිබෙන්නේ. ක්‍රීඩා අමාත්‍යංශය විදෙස්ගතවන සියලු ක්‍රීඩක ක්‍රීඩිකාවන්ට අවශ්‍ය සියලු පහසුකම් සපයාදීලයි රට යවන්නේ. හැබැයි මෙවර ක්‍රීඩා උලෙළ නැරඹුවානම් ඔබට ඒ ඇඳුම දැකගන්නත් තිබුණා.වටරැක - නිව්ටන් ශාන්තලංකාවේ ක්‍රීඩක ක්‍රීඩිකාවන් තෝරා ගන්නා ක්‍රමවේදය ගැන මට ගැටලුවක් තිබෙනවා. චීනය වැනි රටවල පාසල් වයසේ ළමයින් ක්‍රීඩාවට යොමු කරවා එහිදී ඔවුන් විවිධ අංශවලට දක්වනදක්ෂතාව අනුවයි තෝරා ගන්නේ. නමුත් ලංකාවේ බොහෝ විට ක්‍රීකට් වගේම අනෙක් ක්‍රීඩාවලදීත් මුල් තැන ලැබෙන්නේ කාසි පනම් තිබෙන අයටයි. මේ නිසා පස්සට යන්නේ රට නේද?සමහර තෝරා ගැනීම්වල ගැටලු සහගත තත්ත්වයක් තිබෙන බව මම පිළිගන්නවා. ඒ නිසා තමයි ජාතික ක්‍රීඩා පාසල් සහ ග්‍රාම සේවා මට්ටමින් තෝරා ගැනීම් සඳහා අප ඉදිරියේදී යොමුවන්න තීරණය කළේ. එවිට ග්‍රාම සේවා, ප්‍රාදේශීය ලේකම්, දිස්ත්‍රික් හා පළාත් මට්ටමට එන දරුවන් ජාතික මට්ටම දක්වා ඉහළට එද්දී නිසි තෝරා ගැනීමක් සිදු වෙනවා. චීනය වැනි රටවල අවුරුදු 5 දී පමණ තමයි ක්‍රීඩකයින්ගේ දක්ෂතා මැන බලා ඔවුන් නිර්මාණය කරන්නේ. ඉන්දියාවත් එහෙමයි. ඒත් අපේ රටේ ඒ තරම් දියුණු අයුරින් එය කෙරුණේ නැහැ. ඒ වගේම ජිම්නාස්ටික් වගේ දෙයක් දරුවන්ට පුහුණු කළාම ඕනෑම ක්‍රීඩාවක යෙදෙන්න හැකියාව ඇති වෙනවා. එනිසා අපිත් රූපවාහිනී මාධ්‍යය යොදාගෙන පාසල් දරුවන්ට උදේ වරුවේදී ජිම්නාස්ටික්වල මූලික අදියර උගන්වන්න කටයුතු යොදන්න සැලසුම් කර තිබෙන්නේ. අපි ක්‍රීඩා කරද්දී එය රටක් ලෙස සිතා තීරණ ගත යුතුයි. ඒ සඳහායි මේ සූදානම් වන්නේ.ඇමැතිතුමනි මේ අහන්න විශේෂාංගයෙන් පාඨක ඔබට ඇති ගැටලු සෘජුවම ඇමැතිවරුන් වෙත ඉදිරිපත් කිරීමට අවස්ථාව අපි උදා කර දී ඇත්තෙමු. ඉදිරිපත් කළ ගැටලුවලට විසඳුම් ලැබීම පිළිබඳ ස්තුතිය පළ කර ලිපි රැසක් දිනපතා අපට ලැබෙයි. ඔබේ ගැටලු, යෝජනා සියල්ල නම සහ දුරකථන අංක සහිතව අප වෙත එවන්න.ඇමැතිතුමනි මේ අහන්න, සිළුමිණ කර්තෘ මණ්ඩලය, ලේක්හවුස්, කොළඹ 10. ෆැක්ස් - 0112429260සුභාෂිණි ජයරත්නඅරුණි මුතුමලිඡායා - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=af1011074</link>
    <topic>සිත නැවතුණු තැනක්</topic>
    <author>ටිරෝනි</author>
    <content>පොලීසියක වැඩ රාජකාරි නං කොච්චර ද? නීතිය, සාමය සුරකින්න, වරදකරුවන්, සැකකරුවන් අධිකරණයට ගෙනි යන්න, අනතුරු, කලකෝලාහලවලදී මැදිහත්ව ක්‍රියා කරන්න, තත්ත්වය පාලනය කරන්න. කොච්චරක් නං වැඩ කන්දරාවක් ද? පොලීසිය පිහිටිලා තියෙන්නේ කාර්ය බහුල නාගරික ප්‍රදේශයක නම් තත්ත්වය තවත් බැරැරුම්. එහෙම තියෙද්දිත් දහසකුත් එකක් වැඩ අස්සෙ දයාව, කරුණාව ඉස්මතු කරලා සංවේදී වෙන්න පොලිසියේ නිලධාරී මහත්වරුන්ට ඉඩකඩ ලැබෙනව ද?ඔව්. එහෙම වෙන්න පුළුවන්. ඒ වෙනුවෙන් උදාහරණ සපයන්නේ මාතර පොලීසියේ මහත්වරු. මාතර කියන්නේ ඉතා ජනාකීර්ණ නගරයක්. ඒ හේතුවෙන් ම පොලීසියටත් වැඩ වැඩියි. කොච්චර වැඩ වැඩි වුණත් නීතියට පිටින් ගිහින් පර පණ නසන මිනිසුන් ගැන දැඩි අවධානයෙන් ඉන්න මාතර පොලීසියේ මහත්වරු සූදානම්. ඒ නිසාමයි දවසක් පොලීසියට පණිවිඩයක් ලැබුණේ.අයිතිකරුවන්ට හොරෙන් හරක් හතර දෙනෙක් මරන්න අරගෙන යනවා කියලා. මාතර පොලීසියේ මූලස්ථාන පොලිස් පරීක්ෂක නිශාන්ත හේරත් මහත්මයට මේ වගේ වැඩ පෙන්නන්න බෑ. වහාම තමන්ගේ නිලධාරීන් යෙදෙව්වා. හරක් හොරුන් අල්ලන්න. අහිංසක සතුන්ගේ පණ බේරන්න. නිලධාරී මහත්වරු කීප දෙනෙක් හරක් හොරුන් ලුහු බැන්දා.පොලීසියේ මහත්වරු දැකපු ගමන් හරක් හොරු දුවන්න ගත්තා. හරක් ටිකත් සී සී කඩ. වතු උඩින්, වෙල් එළි, කුඹුරු උඩින් දුවන හරක් හොරු කොහොම හරි අල්ල ගන්න පොලිස් නිලධාරීන් දැරුවේ අපමණ වෙහෙසක්. මේ අතරේ තමන්ට හිමිවෙන්න යන්නේ මරණය ද, ජීවිතය ද කියලා හරි හැටි වැටහීමක් නොතිබුණු අහිංසක සත්තු හොරුන්ගේ ග්‍රහණයෙන් මිදිලා පලා දුවන්නට වුණා. පොලීසියේ නිලධාරීන්ට සිදුවුණේ හොරු ඇල්ලීම පැත්තක තියලා බියපත් වුණු සත්තු අල්ලන්න.අන්තිමටම මේ නිලධාරීන්ට පින් සිද්ධ වෙන්න පණ බේරාගත්තු හරක් හතර දෙනෙක් පොලිස් ස්ථානයේ මිදුලේ ගැට ගසනු ලැබුවා. අනේ ඒ සත්තු හිටියෙ හොඳටම බය වෙලා. ඒ අතර කිරි අම්මා කෙනෙකුත් හිටියා. කොච්චර බය වෙලා හිටියත් ඒ කිරි අම්මට දරුවා වෙනුවෙන් උණපු කිරි වියළිලා තිබුණේ නැහැ. දෑසේ කඳුළුත් බුරුල්ලෙන් වැහෙන කිරිත් එක්ක ඒ ඛ්ර අම්ම අසරණ බැල්මෙන් බලාගෙන හිටියා.මාතර නගරයේ රාජකාරී කටයුතු කොතෙක් තිබුණත් ඒ අසරණ බැල්ම මග ඇරලා ඉන්න තරම් දැඩි සිත් මාතර පොලීසියේ මහත්වරුන්ට තිබුණේ නැහැ. අනික ඒ වෙනකොට හරක් බේරාගත්ත පුවත තල්පාවිල ගම පුරාම පැතිරිලයි තිබුණේ. මරණයට කැප වෙන්න ගිය සතුන්ගේ අයිතිකාරයෝ ඒ වෙනකොටත් පොලීසියට ඇවිත් හිටියා. ඔවුන් තමන්ට අයිති සතුන් හඳුනා ගත්තා. ඒත් අධිකරණයෙන් අවසර ලැබෙන තුරු සතුන්ව ගෙනියන්න බැහැ. නීතිය ඒකයි.සෙනෙහසට එරුණු කිරි දරුවට පොවාගන්න විදිහක් නැතිව අසරණ වෙලා හිටපු කිරි අම්මා පොලීසියේ මහත්වරුන්ට පෙනුණා. ඇගේ දුක ඔවුන්ට දැනුණා. තිරිසන් සතෙක් වුණත් ඒත් අම්ම කෙනෙක්. තමන්ගේ ජීවිතේ අනූනවයෙන් බේරුණා කියලා නොදන්න, ඒත් දරු පැටියා කුස ගින්නේ ඇති කියලා දුක් වෙන අම්ම කෙනෙක්. ඒ අම්ම වෙනුවෙන් කරන්න පුළුවන් මොනවද කියලා පොලීසියේ මහත්වරු කල්පනා කළා. බේරා ගත්ත සත්තුන්ගේ අයිතිකාරයෝ පොලීසියෝ ලොකු මහත්තයා ළඟට කැඳෙව්වා.“මේ කිරි අම්මගෙ අයිතිකාරයා කව්ද?”අයිතිකාරයා ඉදිරිපත් වුණා.“මෙයාගෙ පැටියව පොලීසියට අරන් එන්න. එතකොට පැටියට කිරි බොන්න පුළුවන්.”ඒ යෝජනාව කදිමයි. අයිතිකාරයා ඉක්මනින්ම පුංචි වසු පැටියව පොලීසියට අරගෙන ආවා. පුතා දැකලා අම්මට හරිම සතුටුයි. බුරුල්ලෙන් තවත් කිරි උතුරා යන්න වුණා. පැය ගණනාවකට පස්සෙ අම්මව දැකපු පුතත් බඩ පිරෙනකල් කිරි බිව්වා. මාතර පොලීසියේ දරු සෙනෙහස දෝරෙ ගලා ගියා. මේ අම්මයි පුතයි ගැන විතරක් නෙවෙයි. අනික් සත්තු ගැනත් බලන්න වෙලාවක් වෙන් කර ගන්න මාතර පොලීසියේ මහත්වරු කරුණාවන්ත වුණා. ඒ සතුන්ගේ කුස පුරවන්න තණකොළ කපලා ගෙනත් පොලීසියේ මිදුලේ ගොඩ ගැහුණේ ඒ අනුවයි.හවස් වෙද්දී අධිකරණය මඟින් සත්තුන්ව අයිතිකාරයන්ට ලබා දුන්නා. නීතිය සාමය රකින අතරෙම මේ පොලීසියේ කරුණාවන්ත මහත්වරු මහා පුණ්‍යකර්මයකටත් දායක වෙලා. මාතර පොලීසියේ මූලස්ථාන පොලිස් පරීක්ෂක නිශාන්ත හේරත්, පොලිස් පරීක්ෂක අබේරත්න, පොලිස් සැරයන් උදය මල්ලවආරච්චි, කොස්තාපල් චන්දන (156) කොස්තාපල් ගාමිණි (55980), කොස්තාපල් තිලකරත්න (55956), කාන්තා පොලිස් සැරයන් විරාජි (5378) කාන්තා පොලිස් කොස්තාපල් ශ්‍යාමලී (8836) කියන මේ කරුණාවන්ත පොලිස් නිලධාරී මහත්ම මහත්මීන් මේ පුණ්‍ය ක්‍රියාවේ සාමාජිකයින් වුණා.අද සමහර තැන්වල ඇසක කඳුළු පිහදාන්න ඕනෙ අය කරන්නේ තව තවත් කඳුළු මවන එක. එවැනි මිනිසුන් අතර තිරිසන් සතෙකු වෙනුවෙන් දයාව, කරුණාව පාන්න ඉදිරිපත් වුණු මේ උත්තම මිනිසුන් රටට සමාජයට ආදර්ශයක්.ටිරෝනිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=af1011075</link>
    <topic>උතුරේ කම්කරු ගැටලුවලට තිරසාර විසඳුම්</topic>
    <author>තාරක වික්‍රමසේකර සේයාරූ - සුදම් ගුණසිංහ යාපනයේ සංචාරයකින් පසු</author>
    <content>‘වසර 30 කට අධික කාලයක් ඔවුහු යුද්ධයෙන් පීඩා වින්දහ. තම වාසභූමි අහිමි වූ පිරිසක් එක් තැනෙක විය. රැකියා නොමැති වූ පිරිසක් තවත් තැනකය. මීට අමතරව තමන්ට සිදුවූ දහසක් කරදර මධ්‍යයේ මේ පිරිස් අසරණ වූහ.’අපි මේ කියන්නට යන්නේ නවකතාවක හෝ කෙටිකතාවක හෝ ඇතුළත් ප්‍රබන්ධයක් නොවේ. සැබෑ ලෙසම බියකරු දිවියක් ඔවුහු ගත කළහ. බුදුන් දවස විශාලා මහනුවර තුන් බිය දුරු කිරීමට ගත වූයේ මාස තුනක් පමණ වූ කෙටිකලකි. එහෙත් තුන් බියක් නොව එමෙන් තුන් හතර ගුණයක බියකින් වෙලී සිටි මේ පිරිස් දශක තුනකට ආසන්න කාලයක් එම බියෙන් වෙලුණහ. ඒ බිය දුරු වී වසරකට මදක් වැඩි කලක් ගතව ඇත.අපි මේ ගෙනහැර දැක්වූයේ උතුරේ අපේම සහෝදර ජනතාවක් පසුගිය කාලයේ ගෙවූ කටුක දිවියේ අත්දැකීම් සම්මිශ්‍රණයකි.තිස් වසරකට ආසන්න ශාපලත් යුද්ධය මේ සහෝදර ජනතාවගේ මුළු දිවියම වනසා දැමීය. දැන් ඔවුන්ගේ හදවත් තුළ මල් පිපීගෙන එන කාලයයි.වසර 11 ක් නොවිසඳුණු අර්ථ සාධක ගැටලු ඇමැතිවරුන්ගේ අධීක්ෂණයටඇමැති ඩග්ලස් දේවානන්දා මහතා ස්වයං රැකියා උපකරණ කට්ටලයක් පිරිනමයිදශක තුනකට ආසන්න කාලයක් නොවිසඳී තිබුණු ගැටලු එකින් එක ලිහෙමින් පවතී. එහෙත් මේ ගැටලු සෙමෙන් සෙමෙන් ලිහන්නට ගියහොත් තුරුණුවියේ සිටින්නන්ට විසඳුම් ලැබෙන්නේ වයෝවෘද්ධ වූ විටය. වයෝවෘද්ධයන්ට විසැඳුම් ලැබෙන්නේ මිය ගිය පසුය.ඉදින් මේ තත්ත්වයට කඩිනම් විසඳුමක් ලබා දීමට මහින්ද රාජපක්ෂ ජනාධිපතිතුමා උපදෙස් දී ඇත. එහෙයින් බොහෝ රාජ්‍ය සංස්ථා හා මණ්ඩල නිලධාරීන් රැසකගේ ප්‍රශ්න විසැඳීමට ඇමැති දෙපොළක් පසුගියදා උතුරට ගියහ. ඒ ජනතාව හමුවී වහසි බස් දොඩා පැමිණීමට නොවේ. දින 4 ක් මේ ජනතාවගේ නොවිසඳුණු ප්‍රශ්නවලට විසැඳුම් ලබාදීම ආරම්භ කිරීමටය.ඔවුන්ට සංවර්ධනයේ නව මං පෙත් ඇරැඹීමටය. ඒ ඇමැතිවරු දෙපළ කම්කරු සබඳතා හා ඵලදායිතා ප්‍රවර්ධන අමාත්‍ය ගාමිණී ලොකුගේ හා එම නියෝජ්‍ය අමාත්‍ය ආචාර්ය ජගත් බාලසූරිය මහත්වරුන්ය.උතුරේ ආරම්භක නගරය වන වවුනියාවෙන් මේ සේවාව ආරම්භ විය. වවුනියාව කම්කරු කාර්යාලයේදී ඇමැති දෙපළට උණුසුම් පිළිගැනීමක් ලැබුණි. එහිදී උතුරේ තරුණ තරුණියන්ට රැකියා ලබාදීම සඳහා වවුනියාව ‘රැකියා පියස’ විවෘත කිරීම ගාමිණි ලොකුගේ ඇමැතිවරයා අතින් සිදුවිය. මේ රැකියා පියසෙන් රැකියා විරහිත තරුණ තරුණියන්ට සැලසෙන්නේ නව මංපෙත් විවර කර දීමකි. කෙටියෙන් පවසතොත් රැකියාවට මඟ පාදා දීමකි.එසේම ස්වයං රැකියා ආරම්භ කිරීම පිණිස පාඨමාලා ඇරැඹීමට කටයුතු යෙදීමද මෙහිදී සිදුවිය. ඒ යටතේ සාරි පින්තාරු කිරීම, වර්ක් දැමීම ඇතුළු කාර්යයන් ආරම්භ කෙරුණි. මේ සඳහා පළාතේ තෝරාගත් සිංහල, දෙමළ, මුස්ලිම් තරුණියන් 50 දෙනකුට පින්තාරු උපකරණ කට්ටල ලබාදීම සිදු කෙරුණි. එසේම ඒ සඳහා වන පාඨමාලාවක් ද ආරම්භ කෙරුණි.මේ සියල්ල නොමිලේය. ඒ මේ ජනතාවගේ දිවි යළි ගොඩනැංවීම පිණිසය. මේ ජනතාව තුළ වෛරය, ක්‍රෝධය වැපිරීමට ත්‍රස්තවාදීහු කටයුතු කර තිබුණි. ඔවුන්ගේ සිත් තුළ ඒ වෛරය, ක්‍රෝධය පැළපදියම් වූයේ ඔවුන්ට කළ හැක්කක් නොවූ නිසාය.එහෙත් එදා සාරි පින්තාරු උපකරණ ඔවුන් ඇමැතිවරයා අතින් ලබාගෙන සිනාමුසු මුහුණින් වේදිකාවෙන් බැස ගියේ සිංහල - දෙමළ සහෝදරත්වයේ සිනහව පාමිනි. තමන්ට ලැබුණු උපකරණ කට්ටලය තුරුළු කරගත් ඔවුහු මාපියන් අතරට දූ දරුවන් අතරට වැදුණේ මහමෙර ලැබුණාක් මෙනි. එතරම් සතුටක් ඔවුන්ගේ මුහුණින් දිස්විණි.කිසිදාක ඔවුනගේ දිවියට මෙවන් සරණක් ලැබී නැත. කාටවත් අතනොපා කාගේවත් සරණක් නැතිව දිවි ගෙවීමේ හැකියාව දැන් ඔවුනට ලැබී තිබේ.එමෙන්ම වවුනියාවේ හා අසල පෙදෙස්හි පදිංචි සේවක අර්ථ සාධක අරමුදලේ සහ සේවක භාරකාර අරමුදලේ සාමාජිකයන්ගේ නොවිසඳුණු ගැටලු රාශියකට විසඳුම් ලබාදීම ද මෙහිදී සිදු කෙරිණි. ස්වාමියාට හිමි සේවක අර්ථ සාධක අරමුදලක් ලබා ගැනීම සඳහා 1999 වසරේදී අර්ථ සාධකය හිමිකරුගේ භාර්යාවක් ඉල්ලීම් කර තිබුණද එය එතනම පල්වී තිබුණි. මෙහිදී එම ගැටලුවට කඩිනම් විසඳුම් ලබාදීමට ගාමිණි ලොකුගේ ඇමැතිවරයාගේ මූලිකත්වයෙන් පියවර ගන්නා ලදි.එසේම මාන්නෙයි ලුණු සමාගමේ සේවය කරන ලද සේවකයන් සම්බන්ධයෙන් හිඟ වැටුප් හා දීමනා ගෙවීමට ද මෙහිදී පියවර ගන්නා ලදි. එම සමාගමේ සේවය කළ සේවකයන් 331 දෙනකු වෙනුවෙන් මිලියන 155 ක මුදලක් වෙන් කර ඇත. කර්මාන්ත අමාත්‍යාංශය හා කම්කරු අමාත්‍යාංශය එක්ව මහා භාණ්ඩාගාරයෙන් මේ සඳහා ප්‍රතිපාදන ලබාගෙන ඇත.මාන්තෙයි ලුණු සමාගමේ සේවකයෙක්ට නියෝජ්‍ය ඇමැති ආචාර්ය ජගත් බාලසූරිය වන්දි පිරිනමයිමෙම සේවකයන් 331 දෙනාගෙන් 49 දෙනකු මේ වන විට මියගොස් සිටින අතර ඔවුන්ගේ ඥාතීන්ට හිඟ වැටුප් හා දීමනා ගෙවීමට පියවර ගන්නා ලදි. එමෙන්ම ජනතාව සවිබල ගැන්වීම තුළින් ආර්ථික සංවර්ධන(LEED)ව්‍යාපෘතියද මෙහිදී ඇරැඹුණ අතර අමාත්‍ය ගාමිණි ලොකුගේ එම කාර්යාලය විවෘත කළේය.මීට අමතරව ඵලදායිතා ලේකම් කාර්යාලය මඟින් ගෘහස්ත ඵලදායිතා ව්‍යාපෘතියක් ද මෙහිදී ආරම්භ කරන ලදි. මෙහිදී 5 ඉසංකල්පය මත නිවසක පිළිවෙළට, වේලාවට, අඩු කාලයකින් අඩු ශ්‍රමයකින් වැඩ කටයුතු ඉටු කිරීම අපේක්ෂා කෙරේ. එය සඵල දිවියට නිසැක අත්වැල ලෙසින් හඳුන්වන ගෘහස්ත ඵලදායිතා ක්‍රියාදාමයකි. ‘සපිරි නිවෙස’ ලෙසින් මෙම සංකල්පය හඳුන්වා දී ඇති අතර එමඟින් නිවසේ සමගිය, සෞභාග්‍යය ද එයින් සමාජයේ සුබසෙත ද ඉන් රටේ සුබසෙත ද සැලසෙන අතර ජාතීන් අතර සුහදතාව ද ඇතිවේ.වවුනියාවේ සිංහල හා දෙමළ ගම් දෙකකින් මෙම ව්‍යාපෘතිය ආරම්භ කරන ලදි. වවුනියාවේ පැවති උත්සව සඳහා වවුනියාව නගරාධිපති එස්.ඒ.ජී. නාදන් මහතා සහ හිටපු පාර්ලිමේන්තු මන්ත්‍රි බී. සුමතිපාල යන මහත්වරු පැමිණ සිටියහ.දෙරටක පිරිස් හමුවී එක් වූ ආකාරයක් මෙහිදී දක්නට ලැබුණි. මාන්තායි ලුණු සමාගමේ යාපනය හා අවට පදිංචිකරුවන්ට ද මෙහිදී හිඟ මුදල්, දීමනා ඇතුළු අවශ්‍ය සියලු දේ ලබාදෙන ලදි. ගෙවන ලද මුළු මුදල් ප්‍රමාණය රුපියල් මිලියන 25 කි. සෙසු සේවකයන්ට හා යැපෙන්නන්ටද මේ අයුරින්ම වැටුප් හා දීමනා ලබා දෙනු ඇත.යාපනයේද රැකියා පියසක් විවෘත කළ අතර තරුණ තරුණියන් රැසකට එහිදී රැකියා පිරිනමන ලදි. මෙයින් වැඩි පිරිසක් කොළඹ ඇඟලුම් කම්හල් කිහිපයකට යොදවන ලදි. එම සියලු දෙනාට ආරම්භක මාසයේ නොමිලේ කෑම බීම හා නවාතැන් ලබාදීමට අදාළ ආයතන එකතු වී ඇත. එසේ සිදු කර ඇත්තේ කොළඹ නගරයට පැමිණි ඔවුන් අතරමං වීම වළක්වනු පිණිසය. සහෝදරත්වය වැඩි දියුණු කරනු පිණිසය.එසේම වවුනියාවේදී පරිදි අර්ථසාධක හා සේවක භාරකාර අරමුදල් ගැටලුද මෙහිදී විසඳීමට කටයුතු කළද බොහෝ දෙනාට තිබුණේ ඔවුන්ට හිමි අර්ථසාධක අංකය සොයා ගැනීමට බැරිවීම හා අරමුදල් නොලැබීමය. එසේ මුදල් නොලැබුණු පිරිස් රැසකට අමාත්‍යවරයාගේ අතින්ම මුදල් පිරිනැමීම සිදුවිය.මෙහිදී ද ස්වයං රැකියා කරගෙන යාම සඳහා ද්‍රවිඩ කාන්තාවන් 100 දෙනකුªට අවශ්‍ය උපකරණ කට්ටල හා තාක්ෂණික දැනුම බෙදා දුන්නේය. උපකරණ කට්ටල ලාභීන්ට කෙටි කලක පුහුණුවක් ද නොමිලයේම ලබාදෙනු ඇත. මේ බොහෝ කතුන් ස්වයං රැකියා පිණිස කෙටි කෑම වර්ග (Short Eats) තනන්නේය.ජාතික ඵලදායිතා ලේකම් කාර්යාලය මඟින් කුසලතා දක්වන ලද අයට සහතික පත් පිරිනැමීමක් ද මෙහිදී සිදුවිය. මෙම උත්සව සභාවට පැමිණි සාම්ප්‍රදායික කර්මාන්ත හා කුඩා ව්‍යවසාය සංවර්ධන පිළිබඳ අමාත්‍ය ඩග්ලස් දේවානන්දා මහතා පැවසුවේ තිස් වසරකට පසු උතුරේ කම්කරු ප්‍රශ්න විසඳීමට පැමිණි මේ ගමන මහත් සේ අගය කරන බවයි.සිංහල හා දෙමළ ජනතාව අතර කාලාන්තරයක් තිස්සේ නිසියාකාර අවබෝධයක් නොතිබුණේ ත්‍රස්තවාදී ක්‍රියාකාරකම් නිසා බවත් ඔහු මෙහිදී වැඩිදුරටත් පැවසීය. යුද්ධය නිමා කර සැමට බියෙන් සැකෙන් තොරව ජීවත්වීමට ඉඩ සැලැස්වීම ගැන ඔහු ජනාධිපතිවරයාට ස්තුතිය පළ කෙළේය.කම්කරු සබඳතා හා ඵලදායිතා ප්‍රවර්ධන නියෝජ්‍ය අමාත්‍ය ආචාර්ය ජගත් බාලසූරිය මහතා පැවසුවේ තෘප්තිමත් ශ්‍රී ලාංකික ශ්‍රම බළකායක් බිහි කිරීමේ මෙහෙවරක් ආරම්භ කිරීම තම අරමුණ බවය. සමාජ සුරක්ෂිතතාවය ඇති කිරීමට මිනිස් බලය උපයෝගී කර ගත හැකි බවත් එය තුළින් ඵලදායිතාවක් බිහිකර රට තුළ කඩිනම් හා ක්‍රමානුකූල සංවර්ධනයක් ඇති කළ හැකි බවත් ඒ මහතාගේ අදහස විය. එමෙන් ම කිසිදු ජාති, ආගම්, කුල හෝ වංශ භේදයක් කම්කරු ජනතාවට නොමැති බවත් ලොව කොහේ සිටියත් ඔවුන් එකම පිරිසක් බවත් ඔහු කීවේය.උතුරේ ජනතාවගේ ජීවන තත්ත්වය නංවාලීම සඳහා සැලසුම් රැසක් ඇති බවත් ඒ සැලසුම් අනුව ජනතාවගේ අනාගත සංවර්ධනය ඇති කරන බවත් ඊට හැකි උපරීම සහාය ලබා දෙන බවත් නියෝජ්‍ය ඇමැතිවරයා කීය. මෙහිදී තම අදහස් පළ කළ කම්කරු සබඳතා හා ඵලදායිතා ප්‍රවර්ධන අමාත්‍ය ගාමිණී ලොකුගේ මහතා පැවසුවේ කොළඹ හා සමාන වන පරිදි උතුරේ ද සියලු පහසුකම් ඇති කරන බවය. බියෙන් සැකෙන් තොරව ජීවත්වීමට වාසනාව උදා වූවා සේම රජයේ වෑයම වන්නේ යටිතල පහසුකම් වැඩි දියුණු කර ජනතාවට සතුටින් ජීවත්විය හැකි පරිසරයක් උතුරේ ද නිර්මාණය කිරීම බව ද ඇමැතිවරයා කීය.කාන්තාවන්ට ස්වයං රැකියා ඇරැඹීමට සහ ඔවුන්ගේ හැකියාවන් ඔප් නංවා ගැනීමට සහාය ලබා දීමට රජයේ පූර්ණ සහාය ලබා දෙන බවත් ඇමැතිවරයා මෙහිදී වැඩි දුරටත් පැවසීය. සෑම වැඩ කටයුත්තකටම කොළඹට දිව යන තත්ත්වය වැළැක්වීම රජයේ ප්‍රධාන අරමුණක් බව ද ඇමැතිවරයා කීය. උතුරේ වැසියෙක් හා දකුණේ වැසියෙක් අතර කිසිදු වෙනසක් නැති බවත් මෙම සංචාරය ආරම්භයක් පමණක් බවත් ඉදිරියේදී තවත් මෙවන් වැඩ සටහන් රැසක් පැවැත්වෙන බවත් ලොකුගේ ඇමැතිවරයා පැහැදිලි කෙළේය. සියල්ලටම වඩා වැදගත් පසු විපරම් කිරීම බවත් ඒ සඳහා දැන් සිටම වැඩ පිළිවෙළක් සකස් කර ඇතැයි ද මෙහිදී අනාවරණය විය.සෝඩා බෝතලයක් කැඩුවා සේ යමක් ලොකුවෙන් අරඹා එය පසුව සොයාගතවත් නොහැකි වන තත්ත්වයන් අද බොහෝ ව්‍යාපෘති හා වැඩසටහන්වල දක්නට ඇති බවත් රජයේ ඉදිරි ව්‍යාපෘති ඒ තත්ත්වයෙන් වැටීමට ඉඩ නොදෙන බවත් කී ඇමැතිවරයා නිවාස සාදා ගැනීමට ගෙවතු වගා දියුණු කිරීමට මහා පරිමාණයේ ව්‍යාපෘති ඇරැඹීමටත් උතුරේ වසන්තය, උතුරේ නවෝදයක් ඇති කර තිබෙන බවත් කීය.එමෙන්ම කන්කසන්තුරේ සිමෙන්ති සංස්ථාවේ හා සීනෝර් ආයතනයේ සේවක ප්‍රශ්නය ද මාන්තෙයි ලුණු සමාගමේ ප්‍රශ්නය පරිද්දෙන් විසඳන බවත් දැනුම් දුන්නේය.මෙය සැබැවින්ම ස්වාමියා සේවකයා සොයා යාමක්. උතුරේ වැසියන් අවි අතට ගත්තේ තම අවශ්‍යතා ඉටු කර ගැනීමට නොහැකි වූ නිසාය. පසුව එය ත්‍රස්තවාදයක් බවටම හැරිණි. ත්‍රස්තවාදය උතුර පමණක් නොව රටම වෙළා ගත්තේය. ඒ තත්ත්වය වෙනස් කරමින් ඇරැඹි මෙවන් සාර්ථක වැඩ සටහන් අඛණ්ඩව උතුරු හා නැඟෙනහිර සියලු තැන්හි ක්‍රියාත්මක විය යුතුය.වවුනියාව හා යාපනයේ පැවැති වැඩසටහන් සඳහා කම්කරු අමාත්‍යංශයට අයත් ආයතන 8 ක ප්‍රධානීන් හා නියෝජිත නියෝජිතයෝ සහභාගි වූහ.1. කම්කරු දෙපාර්තමේන්තුව2. මිනිස්බල හා රැකීරක්ෂා දෙපාර්තමේන්තුව3. ජාතික ශ්‍රම අධ්‍යයන ආයතනය4. ජාතික වෘත්තීය සුරක්ෂිත ආයතනය5. කම්කරු වන්දි කොමසාරිස් කාර්යාලය6. ජාතික ඵලදායිතා ලේකම් කාර්යාලය7. ශ්‍රම වාසනා අරමුදල8. රැකියා පියසමේ සියලු ආයතන ප්‍රධානීන් / නියෝජිතයන් උදෑසන සිටම තම ආයතනවල සේවා කටයුතු ආරම්භ කරන ලදි.උතුරේ සිට සෘජුවම කොළඹ ප්‍රධාන කාර්යාලය හා සම්බන්ධ විය(ON LINE) සියලු තොරතුරු වැඩ කටයුතු නිමේෂයකින් සිදු කළ හැකි විය.රැකියා පියසට පැමිණ තමන්ට ගැලපෙන සුදුසුකමට සරිලන රැකියාව සොයා ගැනීමට උතුරේ තරුණ තරුණියන්ට දැන් හැකියාව ඇත. දෙස් විදෙස් ඕනෑම රැකියාවකට අවශ්‍ය තොරතුරු මෙහිදී දැනගත හැකි වේ. එමෙන්ම ඕස්ට්‍රේලියානු රජයේ ආධාර ඇතිව රැකියා ව්‍යාපෘතියක් වවුනියාවේදී ආරම්භ කරන ලද්දේ උතුරේ රැකියා විරහිත තරුණ තරුණියන් සවිබල ගැන්වීම සඳහාය. එම ව්‍යාපෘතිය අඛණ්ඩව වසර 3 ක් ක්‍රියාත්මක වන අතර එය මිලියන 300 ක දැවැන්ත ව්‍යාපෘතියකි.එමෙන්ම සේවක අර්ථසාධක අරමුදල හා සේවක භාරකාර අරමුදලේ හඳුනා නොගත් ගිණුම් රාශියක් ඇති අතර ඉන් වැඩි ප්‍රමාණයක් උතුරේ වැසියන්ගේය. එම ගිණුම් සක්‍රීය කර හිමිකරුවන්ට හෝ යැපෙන්නන්ට ලබා දීමට කටයුතු ආරම්භ කිරීම ද මෙහිදී සිදුවිය.එමෙන්ම ජාතික ඵලදායිතා ලේකම් කාර්යාලයේ අනුග්‍රහයෙන් සුපිරි නිවාස ව්‍යාපෘතියක් ද උතුරේ ක්‍රියාත්මක කිරීම ඇරැඹිණ. මේ යටතේ ප්‍රජාව බල ගැන්වීම පිණිස වැඩමුළු හා සම්මන්ත්‍රණ පැවැත්වේ. එම වැඩමුළු අනුව තම ගෙවත්ත, නිවස ආදිය ගැන දක්වන සැලකිල්ල මත සුපිරි නිවස තෝරා ගනු ඇත. ගම්මාන 1000 ක් පුරා ක්‍රියාත්මක වීමට නියමිත මෙම ව්‍යාපෘතිය වවුනියාවේ අම්බලන්ගොඩැල්ල හා දෙයිරාප්පුකුලම් ගම්මානවලින් ඇරැඹිණි.කම්කරු යන වචනයට සම්බන්ධ වූ සියලුම ගැටලු මේ ව්‍යාපෘතියේ වැඩසටහන් තව දුරටත් ක්‍රියාත්මක වුවහොත් නියත වශයෙන්ම දුරැලිය හැකි වනු ඇත. උතුරු - දකුණු වෙනසක් නොවීමට නම් කළ යුතු එකම දෙය සහජීවනයෙන් අන්‍යන්ගේ අවශ්‍යතා තේරුම් ගෙන දිවි ගෙවීම පමණකි.මේ සිදු කෙරුණේ ද එයයි. එහෙත් එය අවසන් වුවහොත් ගැටලුවකි. එය ආරම්භයක් පමණක්ම විය යුතුය.මෙහි වටිනාකම වඩාත්ම වැඩි වන්නේ දෙසතියක් වැනි සුළු කාලයක් ඇතුළත කම්කරු අමාත්‍යංශයට අයත් සියලු ආයතන හා නිලධාරීන් එක්රැස් කර ගෙන උතුරට පැමිණීමය. එය ඉතා අගය කළ යුත්තකි.කාන්තාවන් සවිබල ගැන්වීම ඇතුළු වැඩ සටහන් රැසකට ශ්‍රම වාසනා අරමුදල අතහිත ලබා දෙයි. එම නිසා ශ්‍රම වාසනා ලොතරැයියත් කම්කරුවන්ගේය. එය වක්‍රව යළි තමන්ට හෝ තම පරපුරකට උරුම වේ.ළඟදීම කිළිනොච්චි කම්කරු කාර්යාලය ද යළි විවෘත වනු ඇත. එවිට උතුරේ ජනතාවට තවත් ප්‍රශ්න අඩු වනු ඇත.දශක තුනක ශාපලත් යුද්ධයෙන් පසු යළි පිබිදෙන උතුරේ වැසියන්ට මීට වඩා ගැටලු ඇත. ඒ බොහෝ ඒවා සැඟවී ගොසිනි. ඔවුන් ළඟටම පැමිණ ප්‍රශ්න විසඳිය යුතු වේ. ඒ කම්කරු ඇමැති නියෝජ්‍ය ඇමැති දෙපොළ කළාක් මෙනි. රටක සියලු වැසියන්ට සාමයෙන් දිවි ගෙවිය හැක්කේ එවිට පමණි.තාරක වික්‍රමසේකර සේයාරූ - සුදම් ගුණසිංහ යාපනයේ සංචාරයකින් පසුකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=af1011076</link>
    <topic>රේඛා</topic>
    <author>රූපාන්ති බුලත්සිංහල</author>
    <content>ඔළු තියෙන්නෙ පලාගන්නද? කල්පනා කරලා බලන්නද කියන එක නම් ප්‍රශ්නයක් වෙලා. ඒ කොහොම වුණත් ඔලුව කැක්කුම ගත්තහම තමයි පැහැදිලි වන්නේ ඔළුවේ තියෙන වැදගත්කම. මෙහෙම කියන්න හිතුණේ නොවැම්බර් 04 වෙනිදා ලංකාදීපය දැකලා. හිතුණ හිතුණ විදිහට ඔළුව පලාගන්නද? අම්මලා තාත්තලා හදලා තියෙන්නෙ. ඉස්කෝලෙ ළමයි මීට වඩා සංවර වුණොත් හොඳයි. නැත්නම් බරපතල ප්‍රශ්නයක් ඇතිවෙනවා සංවරකම වටිනවා. අසංවර වුණොත් ප්‍රශ්නෙ. මේ හැම එකක්ම වෙන්නේ ඉවසීම නැතිකම නිසා.තාම පොඩි ළමයි. ඇයි මේ ගහමාරා ගන්නේ, මොනවා බෙදා ගන්න බැරුවද? බදාගන්නවාට වඩා බෙදාගන්න එක හොඳයි. මතකනේ වෙරළු ගෙඩියක්, හත්දෙනෙක් බෙදා ගත්තා.රෑ පානේ ගමන් බිමන් යන්න එපා කිව්වොත් කෝ ඉතින් අහන එකක් යැ. අලි පුතා හරිම කලබලයි. මේ හින්දම තමයි අලි වළක වැටුණේ. ඉතින් මොනවා කරන්නද, කිවුව නාහන ගුරු උඩින් ගියත් එකයි බිමින් ගියත් එකයි. අලි පුතාට අලි කඳුළක් හෙලන්නවත් වරම් නැහැ. වැරදුනාට වඩා වරද්ද ගත්තහම ප්‍රශ්න වැඩියි. ඒත් ඉතින් වළෙන් ගොඩ එන එක නම් එතරම් ලේසි නැහැ. දේවල් සිද්ධ වෙන්න ඉස්සෙල්ලා කල්පනා කළා නම් අද මෙහෙම දෙයක් වෙන්නෙ නෑ.කියන දේ අහන්නෙ නැති අලි පුතාලා දැන් වැඩියි වගේ. ඒ බව කියලා තිබුණේ නොවැම්බර් 04 වෙනිදා ලක්බිම. ජීවිතේ අලිජරමර වුණත්, අලි ඉවසීමක් නැති වුණොත්, අලි ප්‍රශ්න වැලක පැටලෙන්න සිද්ධ වෙනවා. මේ වගේ අලි සිද්ධි ගණනාවක් වුණා. මේ පළවෙනි අලි සිද්ධිය නෙවෙයි.ඩෙංගු, ඩෙංගු, ඉවරයක් නෑ ඩෙංගු. කෙතරම් භයානක වුවත් ඩෙංගුවලට විසඳුමක් හොයා ගන්නම වෙනවා. එක එක විසඳුම් හෙව්වේ, මේ රෝගයේ තියෙන විනාශකාරී බව නිසාමයි. විනාශය සුළුපටු වෙන්නෙ නැහැ. ජීවිතය උදුරගන්නව කියන්නෙ සෙල්ලමක් ද? මේ සෙල්ලම දිගටම වුණොත් ක්‍රීඩාවෙන් අසමත් වෙන පිරිස බොහෝ වෙන්න පුළුවන්. ජීවිතයට අවැසි ජීවිතය නොලැබී මරණයත් සමඟ පොරබදන්නට සිදු වුවහොත්, එය කොතරම් ඛේදජනකද?නීතිරීති පැන වුවත් ඩෙංගු ඇති වෙන පාරිසරික තත්ත්ව කොතෙක් ද? මේවාට විරුද්ධව නැගී සිටීමට හැකිද? නැගී සිටියද නීතිරීති පිළිපදියිද? මේ පිළිබඳ ලිව්වේ නොවැම්බර් 02 වෙනිදා ලක්බිම. ජීවත් වෙන්නට වෙර දරන මිනිසුන්ට මරණයේ තෝතැනි හදන්න එපා. ඔබේ ජීවිතයට වගේම අනිත් ජීවිතවලට ද ආදරය දක්වන්න.අවසන් සුසුම් පොද වාතලයටම ගියා විමසන් අනේ මේ වූයේ කිමද කියාඉරණම ගැන කුමන කතාද? ඇයට අත්වූයේ නොසිතූ විරූ ඉරණමකි. වෘත්තියෙන් පෙර පාසල් ගුරුවරියක් වූ ඇය පසුගිය දිනෙක භයානක රිය අනතුරකට මුහුණ පෑවා. නොවැම්බර් 02 වෙනිදා දිනමිණ මේ අනුවේදනීය කතාව වාර්තා කළා.ගමට ප්‍රදේශයට සුවිශාල මෙහෙවරක් කළ ඇය නික්මුණේ ඇගේ සිඟිති දියණිය ද තනිකර දමමිනි. ජීවිතය මේ සා අසුන්දර ද එය විඳගැනීම කෙතරම් භයානක ද? සියලු ප්‍රතිවිපාක තනිව විඳ දරා ගැනීමට සිදුවන්නේ ඇගේ දියණියටයි. දියණියකට මවක මිස වෙන කවුරුද?මේ සුබ පුවතක්. සත්තු වත්තේ ඔරං ඔටං පැටවෙක් ඉපදිලා වසර 28 කට පස්සෙ සත්තු වත්තේ සිදුවුණ මේ උපත නිසා හැමෝම හිටියෙ සතුටින්. අලුත උපන් පැටවාගේ පිංතූර එක්ක විස්තරය දැම්මේ නොවැම්බර් 04 වෙනිදා දිවයින. හැමදාම මෙහෙම හොඳ ආරංචි නැහැ. පැටියගේ උපත නම් අපිට සතුටක්. මොකද ඉතින් මේ කට්ටිය අපෙන් වඳවෙලා යන කට්ටියක්නේ. කොහොම වුණත්, මේක අපේ රටේ වාසනාවක් ද කියලත් හිතෙනවා. ඔන්න ඉතින් පැටියා බලන්න යන්න. හැබැයි හිස් අතින් නම් එපා.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=af1011077</link>
    <topic>එකෝමත් එක කාලෙක අපි කොහොමද පාසල් ගියේ?</topic>
    <author>සුමේධා නවරත්න</author>
    <content>එකෝමත් එක කාලෙක අපි කොහොමද පාසල් ගියේ? අකුරු කළේ? කෙළි සෙල්ලමේ යෙදුණේ? ඒ අතීතය සිහි කරන විටත් දැනෙන්නෙ ඉහේ මල් ගොන්නක් ම පිපෙනවා වගේ හැඟීමක්. කිරි කොක්කු රෑන් රෑන් වගේ සුදු ඇඳ ගත් ළමා ළපටි කඳු අතරින් වෙල් අතරින් ඇදී ගෙන විත් පටු තාර පාරට වැටෙනවා. ඊට පස්සෙ දහම් පාසලේදී උගන්වපු ලෝවැඩ සඟරාවේ කවියක් මහා හඬින් ගායනා කරමින් සැතපුම් කීපයක් ඈතින් තියෙන කණිටු විද්‍යාලයට යන්නෙ පයින්මයි.සෙත් සිරි දෙන මහ ගුණ මුහුදාණන්... කවිය තමයි අපි නිතරම වාගේ ගැයුවේ. අද වගේ පාසල් වෑන් රථ එදා තිබුණෙ නැහැ. ගමේ ස්කෝලෙ මොන තරම් දුර වුණත් ළමයින් ඒ දුර ගියේ ඇවිඳගෙන. කලාතුරකින් ගමේ ළමයෙක් නගරයේ පාසලට ගියා නම් ඒ බස් රථයෙ. පාසලට යන්න කලින් අපි අකුරු ලියන්න ඉගෙන ගත්තෙ ගල් ලෑල්ලෙ. ඊට කලින් දරුවො අකුරු ලිව්වෙ කොහේද? වැලිපිල්ලෙ.මාර්ටින් වික්‍රමසිංහ මහත්තයා මේ වැලිපිල්ල ගැනත් තමන්ගෙ ගුරුවරයා ගැනත් අපූරු සටහනක් තබා තිබෙනවා. ඒ ඔහුගේ උපන් දා සිට නම් වූ සිය ස්වයං චරිතාපදාන කෘතියේ.“මා ගුරු ගෙදරට ගොස් පාඩම් පොත් කියැවූයේ ආසාවෙනි. නොතේරෙන අංඩර දෙමළය ලෙස සැලකිය යුතු වදන් පවා මම සන්තෝෂයෙන් උගත්තෙමි. පුස්කොළ හෝඩිය හා වදන් කවි පොත ද කියැවීමෙන් හා වැලිපිල්ලේ ‘අයනු ආයනු’ ලිවීමෙන් ද මා විනෝදාස්වාදයක් ලැබුවෙමි.අන්දිරිස් ගුරුන්නාන්සේ වැටුපක් බලාපොරොත්තුවෙන් නොව තමා ලබන සන්තෝෂය හා ගරුබුහුමන් ද නිසා උදය සවස දෙකේහි අපට ඉගැන්නුවේ ය.“පුස්කොළ හෝඩියෙන් මට අකුරු ඉගැන්වූ ගුරුතුමා පාලිය හා සකුව තබා සිංහලයවත් හොඳින් දන්නෙක් නොවී ය. ගමේ දරුවන්ට අකුරු ඉගැන්වීමෙන් ලත් අත්දැකීම ඇති තලතුනා වියෙහි වූ ඔහු හොඳ ගුරෙක් වීය.”වික්‍රමසිංහයන්ගේ මේ විස්තරය කියවන විට මතකයට නැඟෙන්නේ ගුරු ගීතයේ දුයිෂෙන්ව ය. දුයිෂෙන් ගේ අශ්ව මඩු පාසලෙන් ඉගෙනුම ලත් අල්තීනායි ලොක්කියක් බවට පත් වන්නේ ද අන්දිරිස් ගුරුන්නාන්සේගෙන් පුස්කොළ පොතේ හෝඩිය කියවා වැලිපිල්ලේ අකුරු කියවූ වික්‍රමසිංහයන් හෙළයේ මහා ගත්කරු වන්නේ ද එකම ආකාරයට නොවේ දැයි මට සිතේ.ස්වස්ති සිද්ධම්! යහපතක් ම වේවා! යැයි අන්දිරිස් ගුරුන්නාන්සේ පාඩමට පෙර මිමිණූ ප්‍රාර්ථනා මල් ඵල ගැන්විණි. දුයිෂෙන් එවැන්නක් නොමිණුවද ඔහු ද හදවතින් ම කැප වුණේ ඒ සඳහා ය.දුයිෂෙන් ගේ පාසලටවත් අන්දිරිස් ගුරුන්නාන්සේ ගේ පාසලටවත් ඡන්ද ලැයිස්තු පදිංචි සහතික කිරීම්, ලයිට් බිල්, වතුර බිල් අවශ්‍ය වූයේ නැත. පහසුකම් ගාස්තු හෝ වර්තමාන ඇතැම් විදුහල්පතිවරුන්ට මෙන් සන්තෝෂම් දීමේ වුවමනාවක් තිබුණේ ද නැත. වික්‍රමසිංහයන් ගාල්ලේ බොනවිස්ටා විද්‍යාලයට ඇතුල් වෙද්දීවත් ඉහත දේවල් අවශ්‍ය වූයේ නැත. එපමණක් නොව එකල ඇඳුම් පැළඳුම් කිරි කොක්කු වෙස් නොගත්තේ ය.“එය තනිකර පිරිම පාසලක් වීය. ආච්චි අල්මාරියෙන් ගෙන දුන් කවර සරමක් හා කෝට් එකක් වුව ද හැඳගෙන මම පාසලට ගියෙමි. සරමෙහි පාට එහි මෝස්තරය, නූලෙහි සිනිඳුව, කබාය මගේ උඩු කයට කැපෙන්නක් ද යන මේ කිසිවක් ගැන සොයන්ට මම නොවෙහෙසුණෙමි. අහංගම පාසලට යන්ට පටන් ගෙන මසක් යන්ට පෙර මම මගේ ඇඳුම්වල හොඳ නරක සොයන්ට පුරුදු වීමි. කෝට් එක මගේ ඇඟට හරි නැතැයි හැ¼ගුණු විට මම කන්නාඩිය ළඟට ගොස් බලා එය ඉවත තබා අනිකක් හැඳ ගත්තෙමි. පාසලට යන්ට පෙර වතුර ගා හිස පීරන්ට අමතක කළේ කලාතුරකිනි. ........ පැපරල් ඩ්‍රිල් නමින් හැඳින්වුණු අමුරෙදි කබාය මට ටිකින් ටික එපා විය. මා මෙසේ වෙනස් වූයේ අහංගම මිශ්‍ර පාඨශාලාවෙහි උගැන්මට පටන් ගත් පසු ය.වික්‍රමසිංහයන්ගේ මේ දිගහැරුම එකල පාසල පිළිබඳවත් පාසල් ශිෂ්‍යයන් පිළිබඳවත් මවන්නේ අපූරු චිත්‍රයකි.මිශ්‍ර පාඨශාලාවට ඇතුල් වෙන වික්‍රමසිංහයන් හිස පීරන්නේ වතුර ගෑමෙනි. වර්තමාන සිසුන්ට වතුර වෙනුවට ‘ජෙල්’ තිබේ. ඔවුන් විනය පාලක ගුරුතුමාගෙ කනෙන් රිංගා ඕනෑ තරම් ජෙල් ගා කොණ්ඩය තමන්ට ඕනෑ අතකට පීරා පාසල් යනු අපට පෙනේ.ප්‍රවීණ ගත් කතුවර කේ. ජයතිලකයන් ගේ පාසල් අත්දැකීමත් ඔහු අප සමඟ පැවසුවේ ඔහුගේ තැන්පත් හ¼ඩින්ම ය. ඒ හඬ එකල ද තැන්පත් හඬක් යැයි අපට හැඟෙන්නේ් ‘පුංචි පැලේ ගසවෙනා’ කෘතියෙන් ඔහු ගැන අප මවාගෙන ඇති චිත්‍රයට අනුව ය.වික්‍රමසිංහයන් හෝඩිය කියැවූයේ පුස්කොළ පොතින් ය. කේ. ජයතිලකයන් හෝඩිය කියැවූයේ ‘ලී’ නැමැති සුද්දෙක් විසින් ලියූ සිංහල හෝඩිය පොතකිනි. ඒ කාලයේ සිංහල ලේඛකයෙක් සිංහල හෝඩි පොතක් ලියා තිබුණේ නැත.“අප පාසලට ඇතුළත් කර ගන්නා ලද්දේ පෝරම පිරවීමෙන් නොවේ. තම ගම, වයස ආදිය අසා ලියාගෙන අකුරු ද කියවීමෙනි. ගුරුතුමා හෝඩි පොත මේසය මත දිග හැර ගෙන මගේ සුරතේ දබරැගිල්ල එහි වූ මුල් අකුරට තබා ‘අයන්න’ යැයි කීය.”(පුංචි පැළේ ගසවෙනා)ජයතිලක මහත්තයා උත්තර දුන්නෙ ඒ අවස්ථාව මතකයට නැඟීමෙන් ඇතිවූ සිනහව ද සමඟිනි.“අයන්න කියන්න කිව්වම මම අයන්නෙන් පටන් ගෙන ඊළඟට තිබුණ අකුරුත් අර රට, ගල, මල යනාදී වචනත් ඉක්මනින් ම කියෙව්වා. තාත්තා මට පාසල් යන්න කලින් ගෙදරදි මේ හැම වචනයක් ම උගන්වලා තිබුණෙ. මාව ස්කෝලෙට බාර දෙන්න එක්ක ගියෙත් තාත්තා.”ඒ කාලේ ගුරුවරු ළමයි අතර තිබුණ සම්බන්ධය කොහොමද?ළමයි ගුරුවරුන්ට බොහොම බයයි. ගුරුවරු ඉදිරියේ ළමයි කිසිම දඟ වැඩක් කළේ නැහැ. පාසලේ විනය ගැන බොහොම ලොකු අවදානයක් තිබුණා. දඟ වැඩ කළේ කලාතුරකින් ළමයෙක්. ඒ දඟ වැඩ වැඩිනම් එවැනි ළමයකුව ස්කෝලෙන් අස් කළා.කොහොම වුණත් මට හිතෙනවා එදා ගුරුවරු ඊට වඩා ළමයි එක්ක සුහදශීලී වුණා නම් හොඳයි කියලා.”ජයතිලක මහතා එහෙම කියන ගමන් තමන්ගෙ ජීවිතයෙ තීරණාත්මක කඩඉමක් තමන්ට අහිමි වූ ආකාරය ගැන කථා කළේ බොහොම උපේක්ෂා සහගතව. ඔහුගෙ මතකය හැටියට ඒ 1935 හෝ 1936 අවුරුද්ද වෙන්න ඕනෙ. පහේ ශිෂ්‍යත්වය පටන් ගත්තෙ ඒ කාලයෙ. එතකොට විභාග දෙපාර්තමේන්තුවකුත් තිබුණෙ නැහැ. තිබුණෙ අධ්‍යාපන දෙපාර්තමේන්තුව.මේ කාලයේ රදාවාන පිරිමි පාඨශාලාවේ පහේ ශිෂ්‍යත්වයට වාඩිවෙන්න පුළුවන් වුණේ නියමිත වයසේ සිටි සිසුන් දෙදෙනකුට පමණයි. ඉන් එකකු වූයේ මුල් ගුරුතුමාගේ පුතණුවන් ය. අනෙකා ජයතිලකයන් ය. ශිෂ්‍යත්ව විභාගයට ළමුන් ඉදිරිපත් කිරීම ගැන සාකච්ඡා කර ගැනීමට මුල් ගුරුතුමා පහේ පන්තියට ආවේ වරක් දෙවරක් නොවේ. ඔහු කීප වරක් ම පංති භාර ගුරුතුමා සමඟ සාකච්ඡා පැවැත්වූ හැටි පුංචි ජයතිලකයනුත් දුටුවා. මේ සාකච්ඡා ඔහුට කළේ පුංචි පහේ අසාධාරණයක් නම් නොවේ. මේ සාකච්ඡා අවසානයේදී මුල් ගුරුතුමාගේ පුතා පමණක් විභාගයට වාඩි වුණා.මුල් ගුරුතුමාගේ පුතා පහේ විභාගය සමත් වුණා ද?නැහැ. ඔහු අසමත් වුණා. පංති භාර ගුරුතුමා කිව්වෙ මම විභාගයට ගියා නම් පාස් වෙන්න තිබුණ කියලයි. ඒත් එහෙම නොවුණ එකත් හොඳයි කියලා මට අද හිතෙනවා.ජයතිලක මහත්මයා කියන්නෙ උපේක්ෂාවෙන්. ඒත් මුල් ගුරුතුමා අතින් ඒ වැරැද්ද සිදු නොවුණ නම් ඔහුගෙ කුඩා කල අත්දැකීම් ඊට වෙනස් ආකාරයක් ගන්නට බොහෝ සෙයින් ඉඩ තිබුණා.ජයතිලක මහත්මයා කියන්නෙ මහාචාර්ය වරයකුටත් වඩා දැනුම තිබුණ පුහුණු ගුරුවරයකුගේ පැමිණීම තම විදුහලට ආලෝකයක් වූ බවයි. හේ නමින් විල්බට් ජයසේකරය.“ස්කෝලෙටම තිබුණ එකම පොත් කබඩ් ඒක තමයි අපේ පුස්තකාලය. ඒත් හිටපු ගුරුවරු ඒ පොත් අල්මාරියට අත තියෙන්නවත් අපට ඉඩ දුන්නෙ නෑ. ඒ අගුළු ලෑ පොත් අල්මාරිය අප වෙනුවෙන් විවෘත වුණේ ජයසේකර ගුරුතුමා ආවට පස්සෙ. ඒ පොත් මාසයක් යන්න කලින් අපි කියවලා ඉවර කළා. කොහොම වුණත් ජ්‍යෙෂ්ඨයට එනකොට අමාවතුර, බුත්සරණ,, කව් සිළුමිණ වගේ පොත් ඔක්කොම අපි කියවලා තිබුණා.ජයතිලකයන්ගේ කුඩා අවදියේදී පාසලෙන් ලබාදුන් කෑම වේල ගැනත් ඔහු සිහිපත් කළා.“මුලදිම අපට ලැබුණෙ බනිස්. ඊට පස්සෙ බත් වේලක් ලැබුණා. ඒ කාලෙ නිකම් බත් වේලක් කනවා කියන එක අපේ වැඩිහිටියන්ට මදි පුංචි කමක් වගේ. ඒ නිසා පිං බත් නොකා කඩෙන් මොනා හරි කන්න කියලා ගෙදරින් සත දහයක් දෙනවා. ඒත් කඩෙන් කනවට වඩා ස්කෝලෙ ළමයි එක්ක බත් කනකොට අපිට විනෝදයි. ඒ නිසා මාස කීපයකට පස්සෙ අපිත් පාසලෙන් දුන් බත් කෑවා.”ඒ කාලෙ බනිස්, බත් වලට අමතරව ඇතැම් පාසල්වල ළමුන්ට කිරිත් ලැබුණා. සාමාන්‍යයෙන් හොඳ පෝෂණයක් ලැබුණ ළමයකුට එක් කිරි වීදුරුවකුත් පෝෂණයෙන් අඩු ළමයකුට කිරි වීදුරු දෙකකුත් ලැබුණෙ නොවැඩුණු සිරුරු වඩන්නට දරන උත්සාහයක් ලෙස.තවත් කාලෙක ලොකු හතරැස් විස්කෝතු පහක් ගණන් කරලා ලැබුණා. තවත් කාලෙක අටපට්ටම් හැඩැති කුඩා විස්කෝතු කෝප්පයක් ලැබුණා. පාසල් විවේකයේදී ලැබෙන මේ විස්කෝතු කන්න ළමයි බොහොම කැමැතියි. සමහර දරුවෙක් විස්කෝතු කීපයක් තමන්ගෙ ගෙදර සිටින බාල සහෝදරයා වෙනුවෙන් ඉතිරි කර ගත් හැටි අපටත් මතකයි.තවත් කාලෙක ළමුන්ට සුප් පැකට් ලැබුණා. සමූපකාරයෙන් බඩු ගන්න පුළුවන් විදියෙ කූපන් පොතකුත් ලැබුණෙ නම් 80 දශකයෙ අග භාගයේදි විතර. කූපන් පත දෙන්න කලින් කැමැති දෙයක් අරගෙන කන්න සතියකට වරක් යම් මුදලකුත් ලැබුණා. තාමත් ඇතැම් පාසල්වලට මෙවැනි ආහාර වේල් ලැබෙනවා.ජ්‍යෙෂ්ඨයට වෙනතුරු ගමේ පාසලේ ඉගෙනගත් ජයතිලකයන් පවසන්නෙ අදට සාපේක්ෂව එකල මනා විනයක් පාසල් පද්ධතිවල තිබූ බවයි.”පාසල ඇරුණම අපි පාසලින් පිටත තෙක් ගමන් කළේ පෝලිමට. ගාල කඩා ගත්තා වගේ අපි දිව්වෙ නැහැ. සමහරවිට ඒ පාරේ දවසටම ගියේ එක වාහනයයි. ඒත් හැම තිස්සෙම අපි පාරේ දකුණෙන් ගමන් කළා.ඒ වගේම තමයි බාලාංශයෙ ඉඳලා ජ්‍යෙෂ්ඨයට වෙනකම් අප පොතපත ගෙනිච්චෙ අතේ. අපට බෑග් තිබුණේ නැහැ. එක කොපි පොතක් මැද්දට ඔක්කොම පොත් ටික දාලා තනි අතට තමයි පොත් ටික ගෙන ගියේ. අද ළමුන්ට වගේ කොඳු කැඩෙන බරක් පොත්වලින් අපට දැනුණෙ නැහැ.”පාසල් අධ්‍යාපනය බරක් නූන හැටි ජයතිලකයන් සිහි කරන්නෙ ඒ විදියට.”වැනියං කළු වැනීයං” කියන්නෙ ප්‍රවීණ චිත්‍ර ශිල්පිනි සිබිල් වෙත්තසිංහ මහත්මියගේ පුංචි සන්දිය විස්තර කරන කථා පොතයි. ඇය පාසලට බාර කරන්න ඇගේ පියා සිතුවේ යන්තමින් ඇයට වයස අවුරුදු තුන පිරී තිබියදී. තොරතෝංචියක් නැතිව අහන ප්‍රශ්නවලට විසඳුමක් හැටියට තමයි ඇගේ පියා මේ තීරණය ගෙන තිබුණෙ.”මා පාසලට යන දා උදේ අම්මා කිරි බත් හැදුවා. හකුරු, කෙසෙල් සහ ලුණු මිරිස් එක්ක කිරි බත් කෑ තාත්තාත් මාත් බුලත් අතකුත් අරගෙනයි පාසලට ගියේ.පාසලේ ලොකු මහත්තයා දැක මගේ හිතට මහා බයක් ඇති වුණා. ඔහු තාත්තාට වඩා උස මහත කෙනෙක්. ඔහු ඇඳ සිටියේ සුදු කබායක් සහ සුදු රෙද්දක්. ඔළුව උඩ නැමි පනාවක් රඳවා තිබුණා. ඔළුව පිටි පැත්තේ දෙහි ගෙඩියක් තරම කොණ්ඩා ගැටයක්.”සිබිල් වෙත්තසිංහ මහත්මිය තමන්ගෙ පාසල් ගමනෙ මුල්ම දවස ගැන සටහන් තබලා තිබුණෙ එහෙමයි.ජයතිලක මහත්තයට වගේම සිබිල් මහත්මියටත් අද කාලේ දරුවන්ට වගේ පොත්වල බර දැනුණෙ නැහැ. ගල්ලෑල්ලයි, ගල්කූරයි, හෝඩි පොතයි අතේ අරගෙන තමයි ඈ පාසල් ගියේ. අද වගේම එදත් පන්සිල් අරගෙන තමයි පාසල පටන් ගත්තෙ. පන්සිල් ගත්තට පස්සෙ ලෝ වැඩ සඟරාවෙන් කවියක් කියා දුන්නෙ පාසලේ ලොකු මහත්තයා. මේ කවිවල තේරුම ඇතැම් කුඩා දරුවකුට තේරුණෙ නැහැ. සිබිල් මහත්මියටත් එහෙමයි. එත් මේ සියලු කවි ඇයට කටපාඩම් වුණා.සිබිල් ගෙ පාසල් සමය බොහොම අපූරුයි. ඇය ගිය පාසල අද්දර තේ කඩයක් තිබුණා. දවල් විවේකයට කඩේට ඇවිත් බනිසක් කාලා තේකක් බොන්න ඇයව දැනුවත් කරල තිබුණෙ ඇගේ තාත්තාමයි.දවසක් තේ බොන්න ගිය සිබිල්ට පාසල ඇරී සියලුම ළමුන් නිවෙස්වලට යනතුරු පංතියට යන්න මතක් වුණේ නැහැ. ඇය එතෙක් වෙලා කළේ කඩේට තේ බොන්න ආ අමුතු අමුතු උදවිය දිහා බලා හිඳීමයි. ඇයට ඒක ලොකු විනෝදයක්.පාසලේ අන්තිම සීනුවත් වැදිලා ළමයි ගෙදර දුවද්දියි ඇයට පාසල මතක් වුණේ.”කොහේද මෙච්චර වෙලා හිටියේ..?” ගුරුතුමී ප්‍රශ්න කළා.”බනිස් කාලා තේ බොන්න ගියා.”සිබිල්ගෙ මේ උත්තරය අහලා ගුරුතුමී ලියුමක් ලියලා අම්මට ඇරියා.”.... පසුදා උදයේ අම්මා මට කිව්වෙ තේ බොන්න යන්න ඕනෙ නෑ කියලයි.”සිබිල්ගෙ මේ බලා හිඳීම මට සිහි කරවන්නෙ ”හරි පුදුම ඉස්කෝලේ” නැමැති කෘතියයි. ජපානයේ හරි පුදුම ස්කෝලේ “ටොට්ටෝ චං”, ගිංතොට ගමේ පාසලේ සිබිල් දෙන්නම එකවගේ නේද කියලා හිතුනා.සිබිල් බලාගෙන උන්නෙ තේ කඩයට එන අමුතු අමුතු මිනිස්සු දිහා. ඒ වගේම පාසල අද්දරින් ගලාගෙන ගිය ගඟ දිහාත් උණපඳුරු යට වාඩිවෙලා ඇය බලාගෙන උන්නා. ටොට්ටෝ චං බලාගෙන උන්නෙ පන්තියෙ කවුළුවෙන් පෙනෙන පාර දිහා. පාරේ යන වීදි සංගීත කාරයන්ට කථා කරන්නයි ඈ එහෙම බලාන උන්නෙ. නිශ්ශබ්දව යන වීදි සංගීතකාරයො තමන් අත තියෙන වාදන භාණ්ඩ වයන්න ගන්නෙ ටොට්ටෝ චංගෙ ආරාධනාවට. මේ සංදර්ශනය බලන්න පංතියෙම ළමයි කවුළුව අද්දර පිරෙද්දි පංති භාර ගුරුතුමියට මේ සිදුවීම් මහ කරදරයක් වෙනවා. ටොට්ටො චං කුරුල්ලෝ එක්ක කථා බහකිරීම, තම ඩෙස්කුව නිතරම අරින වහන එක ගුරුතුමියට හැබෑම කරදරයක්.ඒ නිසා නගරයෙ පාසලෙන් ඉවත් කරගෙන ලංකාවේ ගිංතොට ගම වගේ ජපානයෙත් ගමක තිබුණ කෝච්චි පෙට්ටි ස්කෝලෙකට ටොට්ටෝ චං ව බාර දෙන්න මවුපියන්ට සිද්ධ වෙනවා. සිබල් ගමෙන් නගරයට එන්නේ දුකෙන්. ටොට්ටෝ චං නගරයෙන් ගමට යන්නෙ තුටින්. බලාගෙන යනකොට ලංකාවේ ජපානයෙ කියලා නැහැ. පාසල් ළමයි හැමෝටම තියෙන්නෙ එකම හැසිරීම්, එකම පැතුමන්!.සිබිල් වෙත්තසිංහ මහත්මියගෙ උපන් ගම වුණේ ගාල්ල ගිංතොටයි. එහි නෑදෑයෝ හුඟක් ඇයට හිටියා. සුදු අම්මා ඉන් එක්කෙනෙක්. හැමදාම ඇඳගෙන යන චාම් ගවුම් පොඩිත්තක් වෙනුවට සුදු අම්මා විසින්ම මහන ලද විසිතුරු ගවුමක් දිනක් ඈ සිබිල්ට ඇන්දුවේ හැබෑම සෙනෙහසින්. තාත්තා ඈට ගෙනත් දුන් මේස් සපත්තුත් ඇගේ දෙපයට වැටුණා.ඒත් දෙපයට පාවහන් නැතිව ගමේ අහිංසක දරු පැටවුන් සමඟ හරි හරියට සෙල්ලමට වැටුණ ඇයට මේ ඇඳුම් විකාරයක් වුණා. ඇය මොකද කළේ? සපත්තු මේස් හුළඟේ පාවෙලා යන්න විසි කරලා දැම්මා. කොණ්ඩය බැඳි රිබන් පටියට ඊට වඩා වෙනස් ඉරණමක් අත් වුණේ නැහැ. කෙටියෙන්ම කියනවා නම් ඒ මෝස්තර ගවුම ඇඳගෙන සිබිල් එදා පාසල් ගියෙත් නැහැ.අම්මා මසා දුන් චාම් ගවුමකින් සැරසී දෙපයට සෙරෙප්පු දෙකක්වත් නැතිව ගමේ පාසලට ගිය ඇය වෙනස් විදියක පාසල් අත්දැකීමකට මුහුණ දෙනවා. ඒ කොළඹ ශුද්ධ වූ පවුලේ කන්‍යාරාමයට ඇතුළු වුණාට පස්සෙ..... “පසුවදා තාත්තා කොළඹ ගිහින් අපට ගෙනාවේ සුදු ඇඳුම් මහන රෙදි මේස්, සපත්තු වැනි පාසල් යෑමට නියමිත සියලුම බඩු බාහිරාදියයි.ජීවිතේ කවදාවත් පාසලට මේස්, සපත්තු දමාගෙන නොගිය මට මෙවන් අරුම පුදුම අත්දැකීමක් අමතක නොවන තරම්.”(නොමියෙන කළු දූ - සිබිල් වෙත්තසිංහ)ගමේ නගර පාසල් වල වෙනස එක්දහස් නමසිය තිස් ගණන්වල පාසල් යන්න පටන් ගත් සිබිල් වෙත්තසිංහටත් දැනුණා. මේ වෙනස අදටත් සම්පූර්ණයෙන් ම නැති වෙලා නැහැ.පාට ඇඳුම් ඇඳීම කෙසේ වෙතත් තවමත් සපත්තු නොදාන පාසල් නම් ඕනෙ තරම් ගම්වල තිබෙනවා. මේ කියන වෙනස අදටත් ගමේ නගරයෙ තිබෙනවා කියන එක බොරුවක් නොවේ.ජයතිලක මහත්තයලගෙ ගමේ විදුහලටම තිබුණ පුස්තකාලය එකම එක පොත් අල්මාරියකි. ඒත් මැයට නම් විදුහලේ පුස්තකාලයක් තිබුණා.”අපේ පුස්තකාලය ඉතාම ප්‍රසන්න තැනකි. එහි පොත් අතර මා ගැවසුණේ අලුත් මිතුරියන් සොයන්නා සේය. සැබැවින්ම පොත් පත් මට අලුත් මිතුරියෝ වූහ. ඒ කාලයේදී මගේ හද බැඳුණු එක්තරා ළමා පොතකට තවමත් මගේ ආදරය එලෙසම පවතී. ඒ ‘හයිඩි’ නැමැති ළමා පොති.”(“නොමියෙන කළු දූ කෘතියෙනි.”)පාසල් කාලය කියන්නෙ අපි හැමෝටම අමතක නොවන යුගයක්.ඇත්තටම අපි හැමෝටම ඒ ළමා කාලයට නැවත යන්න ඇත්නම් කියල හිතෙන වාර අනන්තයි. මොකද ජීවිතයේ සුන්දරම අවදිය සනිටුහන් වන්නෙ පාසල් සමයේදී වන නිසයි.සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=as1011071</link>
    <topic>ශි‍්‍රයානිගෙන් සහනය</topic>
    <author>සඳමල් රශ්මී ශ්‍රී බුද්ධික</author>
    <content>ශි‍්‍රයානිගෙන් සහනයබලන කන්ද කොටගල ඉස්මත්තේය බඹර බඳිති දෙවිඳුගේ මල් මත්තේය එක බඹරෙන් පැණි කළයක් ඇත්තේය බඹර කැලේදී නෑකම් නැත්තේයකඳු, තෙත් සදාහරිත කඳුකර වනාන්තරවලින් සමන්විත වන පෙතේ යටි ස්ථරය අතරේ කිටි කිටියේ තම ආධිපත්‍ය නෙලු ශාක අත්පත් කරගෙන සිටී. වසර ගණනාවක් තුළදී තම ජීවන චක්‍රය සපුරා ගන්නා එකී ශාක නිසි කලට නිල් පාටට හුරු දම් පාටැති මල් දරයි. මල් පර වූ කල නෙලු පඳුරු මැරී වනයේ යටි ස්ථරය නෙල්ලු කඳන්වලින් සම්පූර්ණයෙන්ම ඇහිරී යයි. නෙලු කුඩා අවදියේ දී වන බිම කොළ ඇතිරූ පලසක් ලෙසත් මල් හට ගන්නා සමයේදී දම්වන් උඩු වියනක් හා සමවන්නේ වන පෙතේ මුහුණුවර වසරක් පාසා වෙනස් කරමිනි.චිමිනි ඇල්ලනෙලු ගස් බහුල මෙකී වනපෙත් නෙලු මලින් බර වන සමය යනු බඹර මැසි කෙල්ලන් ගේ මල් බර සමයයි. එසමයට නෙලුවලින් බර වනය බඹර මැස්සන්ගේ කදිම නැවතුමක් බවට පත් වෙයි. බඹරු නෙලු මල් රොන් ගෙන වනය පුරාවට වද බඳිති.අතීතයේ දී මෙකී බඹර වද බහුල වන පෙත් ‘බඹර කැලේ’ නමින් ඌවේ වැසියන් අතර ජනප්‍රිය විය.’බඹර කැලේ’ මැදින් සිරිලක දිය ඇලි අතරේ රජු ලෙස කිරුළු පළන් ‘බඹරකන්ද’ දිය ඇල්ල සොයා වන ගත වූ කල එය කෙතරම් අනගි ගවේෂණයක් වනු ඇත්ද?ඔහිය පුංචි ලෝකාන්තයේ සිට ගැඹුරු ප්‍රපාතය දෙස බැලූ කල කඳු වැටි අතරේ දිව යන බඹරකන්ද දිය ඇලි නිම්නය කදිමට දර්ශනය වේ.ඉන් ඔබ්බට දිව යන ගැඹුරු දළ බෑවුම අවසන සිරිලක දකුණු ප්‍රදේශයේ අන්තය තෙක්ම දිව යන අයුරු කදිමට දර්ශනය වේ. මිහිදුම් සේල රජයන ගැඹුරු ප්‍රපාතය පුරා රඟදෙන ඝනැති මිහිදුම පහව යන ඇසිල්ලේ මතුව පෙනෙනා උඩවලව ජලාශය, ලුණුගම්වෙහෙර ජලාශය අලි, කොටි, වලස් ඈ නේක විධ වන ජීවීන්ගෙන් සුසැදි වනපෙත් සහ ඇස් පේන ;තක් මානයේම විසිරී පැතිරුණු අප්‍රමාණ වැව්, ගොවිබිම්, ජනාවාස ආදිය අවසන් වනුයේ අහසත් - පොළවත් අතිනත් ගන්නා ක්ෂිතිජ රේඛාවෙනි.හෝර්ටන්තැන්න මුදුනේ සිට බඹරකන්ද දිය ඇල්ල තෙක් වන එකී ගමන නිශ්චිත මං පෙතක නොව වනය තුළින් දිවයන අප විසින්ම එළි පෙහෙළි කරගත් මාවතක් ඔස්සේ දිව යෑම සැබැවින්ම චමත්කාරජනක වන්නා සේම, දැඩි වෙහෙසකාරී වන සංචාරයකි. මුහුදු මට්ටමේ සිට මීටර් 2300ක උච්චත්වයක සිට අඩි 790ක් දක්වා ගැඹුරු ප්‍රපාතාකාර දළ බෑවුම් ඔස්සේ පහළට බැසීම කෙතරම් ආයාසකරද?“හෝර්ටන්තැන්නේ අලිවත් හිටියනන් මේ කැලේ අතරින් රිංගන්ට ඕන වෙන්නේ නෑ. එහෙනන් අලි ගමන් කරපු අලි මංකඩවල් දිගේ යන්ට තිබුණා. මොකද හැම අලි මංපෙතක්ම අවසන් වෙන්නේ වතුර ඒකරාශී වුණ තැනකින්නේ. ඉතින් හෝර්ටන්තැන්නෙන් පටන් අරගෙන ‘බඹරකන්ද’ දිය ඇල්ල දක්වා පල්ලම් බහින වතුර පාරත් හොයා ගෙන ගිය අපූරු අලි මංකඩක් තියෙන්ට තිබුණා.ගල්පළුව මතින් බඹරකන්ද දිය ඇල්ල ඇද වැටෙද්දීමා මාගේ ගමන් සගයා හමුවේ පැවසූයේ දුෂ්කර ‘වන පා සංචාරයන්ට’ කතාව කදිම වාහනයක් වන නිසාය.අතීතයේදී එනම් ශ්‍රී ලංකාව බ්‍රිතාන්‍ය යටත් විජිතයක් බවට පත් වීමට පෙර සිහළ රජ දවස මධ්‍යම කඳුකරය රටේ හදවත බවට පත්ව තිබුණු අයුරු සහ රට කළ ඇත්තෝ එකී බිම් ස්වකීය ප්‍රාණය හා සමව රැකී අයුරුත් අතීතාවර්ජනයේදී මොනවට පසක් වෙයි.කඳු, ශිඛර, හෙල්, නිම්න ආදියෙන් සජ්ජිත වූ උඩරට රාජධානියේ පිහිටීම නිසා ඉංග්‍රීසීන් හට, සිරිලක මුළුමනින්ම යටත් කර ගැනීමට නොහැකි වනු ඇතැ’යි සිතා සිටියත් බ්‍රිතාන්‍යයේ 1815 පෙබරවාරි මස 15 වැනි දින උඩරට රාජ්‍යයට ඇතුළු වී සිරිලක ස්වකීය ග්‍රහණයට නතු කර ගැනීමත් හා සමඟම සිදු වූ ඉතිහාස විපර්යාසය ද අතිමහතී.බ්‍රිතාන්‍ය යටත් විජිත සමයේ මෙරට සිදු වූ සමාජයීය, ආර්ථික සහ දේශපාලන පෙරළිය රටේ අනාගතය තීරණය කළ මූලිකම සාධක බවට පත් විය.ඒ අනුව මෙරට අනඟි වන පෙත් කපා බිම හෙළමින් එතුළ සැරූ වන රජ දරුවන් සෙසු ප්‍රදේශවලට පන්නා දමමින් 1840 දී සුද්දන්ට ‘කෝපි පිස්සුව‘ වැළඳිණි. කෝපි වගාවට ඉතා සුදුසු උස් බිම අඩි 2500ත් 4000ත් අතර විය. ඔවුහු එබිම් සොය සොයා එළි - පෙහෙළි කළහ. නමුදු සොබා දහම එයට නැවතීමේ තිත තැබුවේ කෝපි වගාවට කොළ රෝගයක් පතුරුවා හැරීමෙනි.ඉන් නොනැවතුණු සුදු ජාතිකයෝ ඉනික්බිතිව කඳුකරය තව තවත් එළි - පෙහෙළි කරමින් 1874 වසර පමණ වන විටදී තේ වගාව මධ්‍යම කඳුකරය තුළ ශීඝ්‍ර ලෙස ව්‍යාප්ත කිරීමේ කාර්යයේ නිරත වූහ.මේ සියලු පාරිසරික විපර්යාස හමුවේ ස්වකීය නිජබිම් අහිමි වීමෙන් අසරණ වූ වනජීවීහු සුදු දඩයක්කාරයින් ගේ දඩයම් කෙලි බඩු බවට පත්වූහ. ඉන් බේරෙනු වස් කොටසක් රටේ සෙසු ප්‍රදේශයන්ට මධ්‍යම කඳුකරය අත හැර පළා ගියෝ ය.1800 ගණන් යනු හෝර්ටන්තැන්න වන රජ දරුවන් ගේ රජ දහනක් වූ බවටත්, අසීමිතව පැතිරුණ තෘණ බිම්වල ඔවුන් නිදහසේ ගැවසුණු බවටත් අනන්ත සාධක වෙයි.දුෂ්කර ගමනකඅපගේ ගමන් මඟ පුරාවටම ස්වකීය ආධිපත්‍ය පතුරුවාගෙන සිටිනුයේ මහරත්මල්, කීන පොල්කටු (අලිකන්) වැනි ශාක ය. ඒ අතරේ යටි රෝපණය නෙලු, කඳුකර උණ ආදී වූ යටි ස්ථරීය ශාකවලින් ඇවිරී ඇත. එකී යටි ස්ථරයේ අතරින් පතර හමුවනුයේ ඉඳ හිට ගෝනකු ගමන් කිරීමෙන් ඇතිවූ, අඩි පහක් පමණ උසකට සහ අඩියක පමණ පළලට පැතිරුණු උමඟක් හා සමැ වූ මං පෙත් ය.”ප්‍රසාද් දන්නවද? 1847 දී නුවරඑළියේ පදිංචියට ආපු ‘සැමුවෙල් බේකර්’ (Sir Samuel Baker) ගේ ප්‍රධාන දඩයම් කෙළි බිම බවට පත් වුණේ මේ ප්‍රදේශයන් තමයි. ‘බේකර්’ කළේ දඩයම් බල්ලොත් පිරිවරාගෙන සගයනුත් එක්ක, රයිෆලුත් අරගෙන දඩකෙළියේ නිරත වුණු එකයි. අලි, ගෝන්නු, කළුමීහරක්, වල් ඌරන් වගේ මේ අඩවියේ ගැවසුණු සත්තු තමයි ප්‍රධාන ඉලක්ක වුණේ රෑට කැලය ඇතුළෙම අටවපු කූඩාරමක තමයි ගෙවෙන්නේ...”සැබැවින්ම මෙදවස මේ නිහඬ වන පෙත්, එදවස රයිෆල් හඩින්, දඩබල්ලක් ගේ උඩු බිරුමෙන්, දඩලෝලී සුදු ජාතිකයින් ගේ ඔල්වරසන් හඬින් කෙතරම් කැලඹෙන්නට ඇති ද? එකී හඬසන් හමුයේ අහිංසක වන ජීවිත බියෙන් සැඟවෙන්නට ඇතිද?යටත් විජිත සමයේදී කඳු වන පෙත් සිසාරා දඩයමේ නිරත වූ සුදු ජාතිකයින් තමන් විසින් දඩයම් කළ වනසතුන් සංකේතවත් කරමින් කුසලාන ඒකරාශී කිරීම සිදු කර ඇත. තවද ඒ පිළිබඳව වාර්තා කර තැබීම නිසාවෙන් අතීත තොරතුරු අනාගතය උදෙසා සුරක්ෂිතව ඉතිරිව ඇත.’ඩී.ජේ.ජී.හෙනිසි’ නමැති සුදු ජාතිකයා විසින් වරෙක මෙවැනි සටහනක් තබන ලදී.”මම වෙඩි තබා මැරූ විසි පස් වැනි වන අලියා ගේ විසල් කන් පෙත්තක් මගේ පයිප්පය සහ කඩදාසි රාක්කය වශයෙනුත්, ගෙයි අලංකාරය වැඩි කිරීමට අලින්ගේ ඉළ ඇටත්, බංගලාවට පිවිසෙන පාර දෙපස අලි ඔළුත්, පොලිස් උද්‍යානයේ උද්‍යාන වැටට ඉනි වශයෙන් අලි කකුල්වල ඇටත් සිටුවා ඇත..”ගිනිසිරිය වතුයායඅක්කර 7000සක වපසරියකින් සමන්විත හෝර්ටන්තැන්න දකුණු දිග මායිම වැටී ඇත්තේ ‘ගිනිහිරිය තේ වතුයාය’ ආරම්භයට සමාන්තරවය. ඉඳින් හෝර්ටන්තැන්න වන පෙත පසුකර පැමිණි අප ඉන් පසුව වන සංරක්ෂණ දෙපාර්තමේන්තුවේ ෆයිනස් වන වගාවක් පසු කර අදාළ ගමන් ඉලක්කය වෙත ළඟා විය යුතු වෙමු.ගිනිහිරියවත්ත දමිළ වතු නිවාස අභියසින් දිව යන පිවිසුම් මාවත දිගේ ශීඝ්‍ර බැස්මකින් අනතුරුව හමුවන වන වගා ප්‍රදේශයේ දී ‘බඹර කන්ද දිය ඇල්ලට දිව යන මාවත මේ යැයි’ නිශ්චිත මං පෙතක් නොවෙයි. එබැවින් තේවතු යායේදී හමුවන දමිළ වැසියෙකුගෙන් ඒ පිළිබඳව විමසීම සිහි කටයුතු බවත් මෙහිලා සටහන් තැබිය යුතුමය.”ඕන්න ඔහොම ගස් අතරින් පල්ලම් බහින්ට තව පැය දෙකක් විතර ගියහම ඇල්ලේ හඬ ඇහෙයි”දමිළ වැසියෙකු ගේ මඟ පෙන්වීම මත ගමන් ඇරැඹූ අපි පැය දෙකක ගමනෙහි අවසනක් නම් නොදුටුවෙමු. මන්ද යත් ක්‍රියාශීලී දමිළ වැසියෙකුගේ පැය දෙකක් යනු අප ගේ් පැය තුනක් හා සමැවීමට බොහෝ ඉඩ ප්‍රස්ථාවයන් ඇති බැවිනි.අදාළ වන වගාවේ ගස් අතරින් පල්ලම් බසිත්ම නෙත ගැටෙනුයේ වියළී ගිය ෆයිනස් වන පෙතකී. මම මා පසු පසින් දිස් වන අප පසුකර පැමිණි මඟ දෙස හැරී බැලූයෙමි. අප ගේ ගමන් ආරම්භය වූ හෝර්ටන්තැන්න කඳුවැටිය ප්‍රතාපවත් රජෙකු සේ මිහිදුම් සේල අතරින් විටෙන් විට දිස් වේ. හෝර්ටන්තැන්න කඳුවැටියේ දළ බෑවුම ප්‍රාකාරයක බිත්තියක් හා සමැව පසුවනුයේ ඒ අනගි වන පෙත සියලු මිනිස් ක්‍රියාකාරකම්වලින් ඈත් කරමිනැයි මට අනේක වර සිතී ඇත.අදාළ මං පෙත් ශීඝ්‍ර බැස්මකින් අනතුරුව දිය පහරක හඬ ගමනට සමගාමීව වර්ධනය වන අයුරු සවනත වැකෙත්ම අප ගේ ගමන් මහන්සිය ද දුරලමින් ගමනේ අන්තය දැක ගනු රිසි සිත ගතට සවියක් වී ඇත. නෙත සොයනුයේ ෆයිනස් ගස් අතරේ ගල් පර මතින් ගැඹුරු ප්‍රපාතාකාර බෑවුමක් සොයමින් දිව යන ජල දහරකි.ගමන් ඇරඹුමේ සිට පැය හයක පමණ ගමනකින් අනතුරුව මම අවට පිරික්සුවෙමි. එහිදී අප ගමනාන්තය අභියස බව පසක් වූයේ සවනත වැකී දිය ඇලි මුණු මුණුවෙනි. අවටින් දිස් වනුයේ අප අභිමුඛයෙහි වැජඹෙන මහ කන්දකි. මාගේ ගමන් සගයා අප ගමන් ගත් මඟ අවුරා සිටි කුඩා කඳු ගැටයක් දැක එය තරණය කරනු දුටු මම ද අසීරු නැග්මකින් අනතුරුව තියුණු බැස්මක් බැස අවට නිරීක්ෂණය කළෙමි. දිය ඇල්ලේ හඬ විනා එය නෙතට හසු නොවනුයේ මන්ද?හෝර්ටන්තැන්නේ සිට ආයාසකර මඟකින් පල්ලම් බැස්සේ මේ බලාපොරොත්තු සුන්වීමේ හේතුව මුල් කරගෙන ද? අසීරු වූ වන ගත සංචාරයක වග තුග ගත විසින් සිතට පැවසීම අරඹන ලදුව, දෙපා තවත් දුර යාම අකමැති බවක් පවසයි. මම ගමන් සගයා සෙවූයෙමි.ඈතින් හූ හඬක් ඇසුණි. වන ගත සංචාරයේ දී ‘හූව‘ යනු කදිම සන්නිවේදන මාධ්‍යයක් වන්නා සේම, ගතට යම් දිරි දෙන්නක් බවත් මෙහිලා සඳහන් කළ යුතුම ය.’හූ’ හඬ ඔස්සේ තවත් ඉදිරියට ගිය මා නතර වූයේ ගමන් සගයා සිනා මුසු මුහුණින් අත වනන අයුරු දැකගැනීමෙන් අනතුරුවය. මම ද ඒ දෙසට ගෑටුවෙමි.ප්‍රසාද් තමන් අභිමුවෙහි රඟනා යමක් දෙස වශීකෘතව බලා හිඳියි. මම ද ඔහු හා සමඟ එදෙසට නෙත් යොමු කළෙමි.ඈ කාන්තිමත් නෙතු සඟළ මා වෙතට පා එසැණින් ඉවත බලා ස්වකීය ශ්වේත වර්ණ සිහින් කෙස් වැටිය සුළඟේ පා කරමින්, සිහිල් පිනි වැස්සකින් අප දෙදෙනා පිළිගත් අයුරු කෙතරම් අපූරුද? හෝර්ටන්තැන්න වස්සාන සිහිනයෙන් නිදන සඳ දියවරින් පරිපූර්ණ වන මෑ තම කිරි සුදු කෙස් වැටිය මිහිදමින් සිනාසෙනුයේ අද පමණ ද? මෙය චිරාත් කාලයක සිට පැවතෙන චාරිත්‍රයක් බවත් මෙහිලා සටහන් තබමි.ඉඳින් බඹර කන්ද දිය ඇල්ලේ තිඹිරි ගෙයි සිට දියවර ඔස්සේ පල්ලම් බැස ගත් අපි ඇගේ බාල විය ළමා විය, කෙබඳුදැයි හෝර්ටන්තැන්න වන පෙත තුළ දී නේක වාරයක් සිත් සේ දුටුයෙමු. නමුදු මල්වර වූ බඹරකන්ද කොමළිය කෙබඳුදැයි ඒ හා සමැව රස විඳීමට පහසු නොවන බවත්, ඇගේ මල්වර මංගල්‍යයට සහභාගි වනු වස් දුෂ්කර ගමනක නිරත විය යුතු බවත් මම යළි යළිත් සිහිපත් කරමි. ශ්‍රී ලාංකේය දිය ඇලි අතරේ උසම දිය ඇල්ල සේ වැජඹෙන බඹර කන්ද දිය ඇල්ල සොයා පැමිණි දුෂ්කර ගමනක අන්තය මම මෙසේ සනිටුහන් කර ගතිමි.හරිත වර්ණයෙන් ගැවසුණු පර්වත බිත්තියේ එක් පැලුමකින් ප්‍රපාතාකාර දළ බෑවුමට පනිමින් අඩි 750ක පමණ වූ උසක් සනිටුහන් කරනා බඹරකන්ද දියඇල්ල, ‘රාවණා ඇල්ල’ ‘දුන්හිඳ ඇල්ල’ හා සමැව විසල් ජල කඳක් රැගෙන එක් වනම කඩා නොපනී. නිවාඩුපාඩුවේ, සිහින් දුහුල් දිය සළුවක් රැගෙන ප්‍රපාතාකාර දළ බෑවුම සිප ගනිමින් ඇද වැටෙයි. හෝර්ටන්තැන්නේ සිට පල්ලම් බැසීමට පටන්ගත් අප ගේ් ගමානන්තය වූ බඹරකන්දේ බිත්තියක් හා සමැ දළ බෑවුම මතින් දිය ඇල්ල කඩා හැළෙයි.බඹර ගල් පව්ව මත අතරින් පතර කළු ගල් බඳු වැළඳ ගත් තුරුලතා එමටය.දිය ඇල්ල ඇද වැටීමට මූලික වන දළ බෑවුම හොඳින් නිරීක්ෂණය කිරීමේදී පිහිටි ගලින් ඉස්මතුව පෙනෙනා පෙම් සොවින් එකිනෙකා වෙළා ගත් පෙම්වත් යුවළක ගේ රුවක් ද කැටයම් ව ඇති අපූරුව නෙත ගැටේ. එය නෙත ගැටෙත්ම සිහිවනුයේ දියලුම දිය ඇල්ල හා සබැඳි දුක්බර ප්‍රේම වෘත්තාන්තය නොවන්නේ ද? ඇරත් මේ රාවණා සීතාවගේ නොපළ ආදර වෘත්තාන්තයට පසුබිම් වූ වන අඩවියයි. ඉඳින් මේ සොබාදම් කැටයම්කරු අතින් කැටයම්ව ඉස්මතු වනුයේ ඊට දෙස් දෙන්නක්ද?’බඹර කැලයෙන්’ උත්පාද වූ ජල දහරින් පෝෂණය වන බැවිනුත්, දිය ඇල්ල අවට වනයේ රොද බැඳී බඹර වද මුල් කර ගනිමිනුත් මෙකී දිය ඇල්ල බඹර කන්ද දිය ඇල්ල වශයෙන් නම් ලබන්නට ඇත. මේ අඩවිය බොහෝසෙයින් සුළං පහරේ තර්ජනයන්ට නිබඳවම මුහුණ දෙයි. එනම් සුළඟ බහුල බැවින් මේ ප්‍රදේශය ‘සුළංතොට’ වශයෙනුත්, කල්යත්ම එම පදය සුඛෝච්චාරණය වීමෙන් ‘දුන්තොට’ වශයෙන් ව්‍යවහාරයට එක්වී, අතීතයේදී බඹර කන්ද දිය ඇල්ල – ‘දුන්තොට ඇල්ල’ වශයෙන් නම් ලැබූ බවත් කියැවේ.”මේ බඹරකන්ද දිය ඇල්ලත්, හෝර්ටන්තැන්න වගේම යටත්විජිත පාලන සමයත් එක්ක තියෙන්නේ කිට්ටු සම්බන්ධකමක්. ඒ කියන්නේ යටත් විජිත පාලන සමයේ දී මේ ප්‍රදේශය අවට පිහිටි සිංහල ගම්මාන ආක්‍රමණය කරන්නට පැමිණි විදේශීය බල ඇණියක් මේ දියඇල්ල පාමුල රාත්‍රියේ කඳවුරු බැඳ ගෙන ඉඳලා තියෙනවා. මේ බව දැකපු සිංහලයෝ මේ අක්‍රමණය මැඩ පවත්වන්නට කතා බස් කරගෙන කදිම උප්පරවැට්ටියක් යොදාගෙන තියෙනවා.එදා රාත්‍රියේ දිය ඇල්ල කඩාවැටෙන ප්‍රපාතය මුදුණේ දුනුවායෝ වගේ වෙස් වළාගත් ‘පඹ’ හමුදාවක් පෙළ ගස්වලා උදෑසන වෙනකම් රැකගෙන ඉඳලා තියෙනවා. ඉතින් උදෑසනම අවදි වුණු විදේශීය සේනාවට දකින්ට ලැබුණේ තමන්ට දුනු දිය මානන සිංහල දුනුවායෝ පිරිසක්. වහාම ක්‍රියාත්මක වූ විදේශීය හමුදාව තම තමන්ගේ අත තිබුණු ගිනි අවිවලින් ඒ දුනුවායන්ට ඉලක්ක ගන්නට වුණා. ඔවුන් ගේ ඉලක්කයන් නිවැරැදියි. සිංහල දුනුවායෝ එකා - දෙන්නා වෙඩි පහර වැදී කන්දේ මුදුණෙන් දියඇල්ල පාමුලට වැටෙන් වුණා. උන් තව තවත් වෙඩි තිබ්බා... තමන්ගේ අතේ තිබුණ අවසන් පතරොම දක්වාම වෙඩි තිබ්බා. ඒත් විදේශීය හමුදාව ප්‍රමාද වැඩියි. තමන්ගේ අතින් සිදුවුණ වැරැද්ද – නිවැරැදි කරගන්ට ප්‍රමාද වුණා වැඩියි. සිංහල දුනුවායන්ගේ් වෙස් ගත් පඹයෝ බලඇණියක් ඇල්ල පාමුල තමන්ගේ වෙඩි පහරින් ඇද වැටී ඇති බව තේරුම් ගන්ටත් පළමුව සජීවී සිංහල දුනුවායින් රැකවලින් පිටතට විත් විදේශීය සෙබළුන් එක එකා දුනු ඊයේ ඉලක්කයන් බවට පත් කර ගත්තා. සුද්දෝ සමූල ඝාතනය කළා..”මම එකී ජනප්‍රවාදිත කතාන්තරය මෙනෙහි කරමින්ම එකී ඛේදවාචකයට පසු බිම් වූ බඹර කන්ද ඇල්ල දෙස බලා සිටින්නෙමි.ඉඳින් බඹරකන්ද දියඇල්ල හා සමව මේ ලක් පොළව මත ජනිත වූ සොබා දහමේ අනගි නිපැයුම් කොපමණ රහස් ස්වකීය නිහඬතාවය තුළ සඟවාගෙන සිටිනු ඇත්ද? ලක් දූ පුතුනි එකී රහස් සොයනු රිසි ඔබටයි මේ සොබාදහමේ සොඳුරු ඇරයුම්.සඳමල් රශ්මී ශ්‍රී බුද්ධිකවනජීවී නියාමකහෝර්ටන්තැන්න ජාතික වනෝද්‍යානයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=as1011072</link>
    <topic>නෙළුම් විල</topic>
    <author/>
    <content>නෙළුම් විලබාහිර කරදරවලින් තොර ගෘහ සේවිකාවක් අවශ්‍යයි’වියපත් ලිපිකාර මහතා ඒ පුවත්පත් දැන්වීම පළ කළේ සිය බිරිය ගේ සහායට හොඳ සේවිකාවක සොයා ගනු පිණිස ය.දැන්වීම පළ වූ දා ම දුර ඇමතුමක් ආයේ ය.’දැන්වීම මගෙ හිතට ඇල්ලුව. නොවැරදිම හෙට එනව.’නාඳුනන්නිය පසු දා ආවා ය. ඇය තරුණ නැත. එහෙත් තරුණකම මූණ පුරා හිනැහුණේ ය.නිවෙස සිසාරා බැලූ ඇය සිය අවසන් තීන්දුව ප්‍රකාශයට පත් කළා ය.’මට හරි සන්තෝසයි. මම හෙට ඉඳල එනව.’ඇය කී පරිදි ම ආවා ය. මුහුණේ ඇඳී තිබුණේ කරදරයෙකි.’හරි වැඩේනෙ. මට ඇඳුම් බෑග් එක ගේන්න අමතක වුණානෙ.’’එහෙනං ඉක්මනට ආපහු ගිහිං ඒක අරං එන්ඩ.!’නිවැසියෝ නෝට්ටු කිහිපයක් ද දුන්හ.පසු දින ඇය ආවා ය.ඇයට කුස්සියේ වැඩ පැවරිණ.බත රොස් විය.අහර නීරස විය.පිඟන් බිඳිණ.’මට ඉගෙන ගන්ඩ ටිකක් කල්ඕනැ.’ ඇය අවධාරණය කළා ය.ඉවුම් – පිහුම්වලින් නිදහස් කැරුණු ඇයට අතු - පතු ගෑම් පැවරිණ.කොස්ස වැදී පුටු කකුල් තුවාල විය.බඩු භාණ්ඩ පෙරළිණ. මල් බඳුන් බිඳිණ.ඇය රෙදි හෝදන විට ඇඳුමක් දෙකක් ඉරිණ.රෙදි මදින විට පිච්චිණ.’මට සමාවෙන්ඩ! මං හිතල නෙමෙයි කෙරුවෙ.’ඇයට දුර ඇමතුම් ගලා එන්නට වූයේ ය. කෙමෙන්, ඇගේ කාලයෙන් බොහෝ කොටසක් ටෙලිෆෝනය ළඟ ගෙවී ගියේ ය.ඇය තරුණියක ගෙදරට ගෙන්වා ගත්තා ය. දෙදෙනා ගේ හිනාවෙන්, කතාවෙන් ගෙදර ම පිරී ගියේ ය.’මේ මගෙ අක්කගෙ දූ. නිවාඩුවට ඇවිත්!’ ඇය නිදහසට කරුණු කීවා ය.එතැන් පටන් කිහිප දෙනෙක් එහි එන්නට පටන් ගත් හ. ඇගේ පුංචි අම්මා ද, නැන්දා ද ඔවුන් ගේ් දරුවෝ ද නෑ ගමන් ආහ.ඈ වෙනුවෙන් දුරකථනය ද දිගින් දිගට ම හඬ නැංවී ය.’මට අද පල්ලි යන්ඩ ඕනැ.’’මේ පාටි එකට නං නොගිහිල්ල බෑ.’ඈ ගියා පමණක් නොවේ. ඒ හැම ගමනක දීම නෝට්ටු ද ඉල්ලා ගත්තා ය.දෙන්නා දෙමහල්ලෝ කල්පනා කරන්නට පටන් ගත් හ.’අපි වෙන කෙනෙක් හොයා ගම්මු.’ දෙදෙනා අලුත් තීන්දුවකට එළඹුණ හ.’අපේ අක්කගෙ දූට මෙහෙ හොඳට අල්ලල ගිහිං! එයා තමයි මෙහාට නියමෙට ගැළපෙන එක්කෙනා.’ ඇය අවධාරණය කළා ය.කියා කට ගන්නට පෙර අලුත් තැනැත්තිය ගෙට ගොඩ වූවා ය. ටිකකින් දෙදෙනා ම පිට ව ගියහ.ඒ අල්ල – පනල්ලේ දුර ඇමතුමක් ආයේ ය.’මේ කතා කරන්නෙ ඔයාලගෙ ගෙදර ඉඳල ගිය එක්කෙනාගෙ අක්ක. මගෙ දූ ඔයාලගෙ ගෙදර වැඩට ආව නේද?’’අපි ගෙන්න ගත්තෙ නෑ.’’ඔහේල මගෙ දූ බලහත්කාරෙන් ගෙදර තියාගෙන වැඩ ගන්නව නේද?’’එහෙම දෙයක් වුණේ නෑ.’’අපි එයාව රට යවන්න සල්ලි බැඳලයි තියෙන්නෙ! ඔයාල හින්ද අපිට දැන් දුවත් නෑ, සල්ලිත් නෑ. එක්කො අපේ දූ ගෙදර එවන්ඩ. නැත්තං රුපියල් හැටපන්දහ දෙන්ඩ!’බැරිම තැන ගෙදර ඇත්තෝ නීතියේ පිළිසරණ පැතූහ.’මේ විදිහෙ වැඩත් සිද්ධ වෙනව. කවුරු කවුරුත් පරිස්සං වෙන එක හොඳයි.’ පොලිස් නිලධරයා උපදේශයක් දුන්නේ ය.වියපත් යුවළ ගේ ගෙදර ඉදිරි දොර වැසී ගියේ ය. ඔවුහු නිවෙස තුළට වී පුළු පුළුවන් හැටියට වැඩ ටික කර ගත් හ.  කැලණියේ පුෂ්පනාත් ජයසිරි මල්ලිකාරච්චි මහතා විසින් යොමු කරන ලද ලිපියක් ඇසුරිනි.මම රාජකාරියකට මාතලේ වරකාමුර පෙදෙසට ගොස් සිටියෙමි. රාත්‍රිය ගත කළේ හෝටලයක ය.රෑ දහයට පමණ හෝටලය ඉදිරිපිට පාරේ ලොකු කලබලයක් දිස් විය. ගම්වැසියෝ ගල් මුගුරු ගෙන එහි දිව ගියහ.ඒ මුස්ලිම් ගම්මානයකි.’හරි භයානක සතෙක් ඇවිල්ලා.’ කෙනෙක් මට කීවේ ය. සතා දැක ගනු පිණිස මම ද දිව ගියෙමි.සෙනඟ පීරා ගෙන සතා මොකා දැයි බැලූ මට හිනා ගියේ ය.’ගහන්ඩ එපා! මේක භයානක නෑ. ඌ හරි අහිංසක සතෙක්. ඌ මිනිස්සුන්ව කන්නෙ නෑ. කන්නෙ වේයන්ව. මූට කියන්නෙ කබල්ලෑව කියල.’ඔවුන් එබඳු සතකු මින් පෙර දැක නොතිබිණ. කලබලයට හේතු වූයේ එයයි. ගැමියෝ මා බස පිළිගත්හ. ගල් මුගුරු බිම වැටිණ.ගැට ගසනු ලැබ සිටි කබල්ලෑවා මම ලිහා දැමුවෙමි. ඌ බෝලයක් සේ ගුලි වූයේ ය.අනතුරුව රිටකින් පෙරළා ගෙන යනු ලැබූ ඌ වන ලැහැබකට මුදා හැරිණ.මහා කලබගෑනියක් සැහැල්ලු හිනාවකින් නිමා විය. මෙය මට අලුත් අත්දැකීමක් නොවේ. මෙබඳු අහිංසකයන් විස්සකට වැඩි දෙනෙකු මා විපතින් මුදා ගෙන තිබේ.එහි ප්‍රතිඵල මම අත්විඳිමි.සතුට පළමු වැන්නයි.  නුගේගොඩ, ප්‍රදීප් සමරසිංහ මහතා විසින් යොමු කරන ලද ලිපියක් ඇසුරිනි.එක පිස්සෙක් සීගිරි චිත්‍ර කළුතෙල් ගාල විනාශ කළාට පස්සෙ ඒ චිත්‍ර ප්‍රතිනිර්මාණය කරපු චිත්‍ර ශිල්පියා කවුද? හරියට කිව්වොත් මං තෑග්ගක් දෙනව.’ තරුණ සේවා පන්තියේ දී අපට ඉංගි‍්‍රසි ඉගැන්වූ වියපත් ගුරුතුමා ප්‍රශ්නයක් ඇසුවේ ය.උත්තරය දැන සිටි මම එය මා මිතුරිය ගේ කනට කර මැතිරීමි.ගුරුතුමා ඒ දුටුවේ ය.‘කියන්න! කියන්න! හෙමින් කොඳුරන්නෙ නැතුව අපිටත් ඇහෙන්න එක්ක කියන්න!’ ගුරුතුමා කීවේ ය.‘ලුසියානෝ මොරෙන්සි’ මම හඬින් කීමි.‘ඔයාගෙ තෑග්ග මං පස්සෙ වෙලාවක දෙන්නං’ ගුරුතුමා සතුටින් කීවේ ය.දින කිහිපයකට පසු ඔහු ඒ තෑග්ග ගෙනැවිත් දුන්නේ ය. ඒ ‘සඳ රේඛාව‘ නමැති පරිවර්තන කෘතියකි. එහි පරිවර්තකයා ගේ නම මගේ හිතේ රැඳිණ.අභය හේවාවසම්!ඒ, ඔහු ගේ ම පරිවර්තන කෘතියකි.ඔහු අතින් බොහෝ පොත් සිංහලට පරිවර්තනය වී ඇති බව මා දැන ගත්තේ පසු ව ය.‘කොහොමද ඔයා ප්‍රශ්නෙට උත්තරේ දැනගත්තෙ?’ පසු දිනෙක ගුරුතුමා මගෙන් ඇසුවේ ය.‘මං උසස් පෙළට චිත්‍ර කළානෙ සර්’‘ඒක තමයි ඔයාගෙ අකුරු ලස්සන. ඔයාගෙ අකුරු හොඳයි’මා චිත්‍ර ශිල්පිනියක බව දැන ගත් ඔහු සෙසු ගුරුවරුන්ට ද ඒ බව කියා මා පැසසීය.දිනක් මම මගේ සිතුවමක් ගෙනැවිත් පන්තියේ එල්ලීමි.ඒ ගැන සතුටු වූ ගුරුතුමා මා දිරිමත් කළේ ය.‘දුව, පුළුවන් නං මට චිත්‍රයක් ඇඳල දෙන්න කාමරේ එල්ල ගන්න. හදිස්සියක් නෑ. පුළුවන් වේලාවක ඇඳල දෙන්න!’මසක් ඇතුළත මම ඉල්ලීම ඉටු කළෙමි.කිරි දරුවකු උකුලෙහි හොවා ගෙන සිටින මවක් ඉන් නිරූපණය විය. පසු දින ඔහු මා කැඳ වීය.‘මේක පුංචි තෑග්ගක්. හොඳද බලන්නකො’ඒ පින්සල් කිහිපයකි. මම තුති පිදීමි.‘ඔයාට ඕව වටිනව නේද? ප්‍රදර්ශනයක් තියන්නකො ළමයො. අපි උදවු කරන්නම්’ඔහු මා ඇගයීය. මට ආශිර්වාද කළේ ය.මම ඔහු දෙපා වැඳ සමු ගතිමි.පසු දිනෙක මා හමු වූ විට ඔහු කී දේ මට මතක ය. ‘ඔයා දීපු චිත්‍රය මං ලැමිනේට් කරල කාමරේ එල්ලලයි තියෙන්නෙ’අපට ඉංගි‍්‍රසි භාෂාව පමණක් නොව ජීවත්වන ආකාරය ද කියා දුන් හේවාවසම් ගුරුතුමා හදිසියේ ම අපෙන් සමුගෙන ගියේ ය.මේ ලිපිය ඔහු පිළිබඳ මතකය අතුරන ලද සිත්තමක් වේවා!ගුරුතුමනි, ඉංගි‍්‍රසි භාෂාව පිළිබඳව ඔබ අනුදත් දහම අපි ගුරු කොට තකමු.You must learn English very well. You must expand your horizons.ඔබ ඉතා හොඳින් ඉංගී‍්‍රසි උගත යුතු ය.ඔබ ඔබේ නිම්වළලු පුළුල් කර ගත යුතු ය.  පුවක්පිටියේ, හිඟුරල, සුරංජි ලක්මාලි මෙනෙවිය විසින් යොමු කරන ලද ලිපියක් ඇසුරිනි.විශ්‍රාමික ගුරුවරයකු වූ මම විදුහල්පති හමුවනු පිණිස තරමක් දුෂ්කර ඒ පාසලට යන විට උදෑසන හතයි හතළිස් පහට පමණ ඇතැයි සිතමි.සිසු දරු දැරියන් ගෙන් පාසල පිරී තිබිණි. එහෙත් ගුරු භවතුන් දක්නට නොවිණි. මා පාසලට ඇතුළු වන විට ම සිසුවියක් දුවැ’විත් මා පිළිගත්තා ය.‘සුබ උදෑසනක් වේවා, සර්!”මම ද ඇයට සුබ පැතුවෙමි.විදුහල්පති කාමරය මට පෙන්වූ ඇය එහි ගොස් වාඩි වන ලෙස කීවාය.මම කීකරු වීමි.මගේ අත් ඔරලෝසුවේ උදෑසන අට සටහන් විය.සිසුවියක් දුවැ’විත් සීනුව නාද කළා ය.පන්තිවල සිටි දරු දැරියෝ නැගිට පන්සිල් සමාදන් වූහ. දෙවනුව, මල් පූජා කළහ.ඉනික්බිති සිය අසුන්වල හිඳ ගත් ඔවුන් පෙර දින ගුරුවරුන් විසින් පවරන ලද වැඩ ගැන කතා බස් කරනු ඇසිණ.උදෑසන අටයි කාල වන විට ගුරුවරියක් වේගවත් ගමනින් ආවා ය. මගේ යතුරු පැදිය දුටු ඇය විදුහල්පති කාර්යාලයයට පැමිණියේ සෝදිසියෙනි. අධ්‍යාපන නිලධාරියකු පැමිණ ඇතැයි ඇය සිතුවා විය යුතු ය. නිලධාරියෙක් නොවී ය. සිටියේ මා ය. ඇය ආපසු හැරී පන්තියට ගියා ය. ගිය හැටියේ ම යළි ආවේ අත්සන් කිරීමට අමතක වූ නිසා ය. අටයි තිහ පමණ වන විට ගුරුවරු කිහිප දෙනෙක් එමින් සිටියහ. ඒ වනවිට සිසු දරු දැරියෝ සන්සුන් ව සිය පාඩම් වැඩවල යෙදී සිටියහ.පළමු සීනුව නාද විය. එහි තේරුම පළමු කාල පරිච්ඡේදය නිමා වූ බව ය. මට අවබෝධයක් ලැබිණ.ගුරුවරුන් ඒ වන විටත් පැමිණෙමින් සිටිය ද විදුහලේ කටයුතු සිදුවෙමින් පවතින බව ය. ඒ කෙරෙහි විදුහල්පති ඇතුළු ගුරු මණ්ඩලය සිසු දරු දැරියන් දැනුම්වත් කර ඇති බව ය.මා පාසලට ගියේ විදුලි පෑස්සුම් ශිල්ප කාර්මික පාඨමාලාවට පාසල හැර ගිය සිසුන් පිරිසක් සහභාගි කරවා ගනු රිසියෙනි.ඒ කෙසේ වුව ද, මේ පාසලේ දරු දැරියන් ගැන මට ඇති වූයේ ලොකු සෙනෙහසකි. මෙබඳු අත්දැකීමක් මා මගේ විසි හත් අවුරුදු ගුරු සේවාවේ දී විඳ නැත.‘දූ පුතුනි, ඔබ සැම යහපත් දරු දැරියෝ ය. ඔබ සැමට යහපත් අනාගතයක් හිමි ය.’ මම නිහඬවම එසේ පැතුවෙමි.  විශ්‍රාමික ආචාර්ය, සාමදාන විනිශ්චයකාර, බිංගිරිය කොස්වත්තේ ඩී.එන්. දිසානායක මහතා විසින් යොමු කරන ලද ලිපියක් ඇසුරිනි.හිරු අවරට යමින් තිබිණි. පරිසරය නිසලව පැවතිණි. ගෙවත්තේ ඇවිද යා යුතු යැයි මට සිතිණ.වැට අද්දර පොල් ගසේ පොඩි බෙනයක ගිරා ජෝඩුවක් සිටියහ. උන් මේ බෙනයෙහි පදිංචියට පැමිණ සිටියේ ටික කලක සිට ය. ගිරා කුරුල්ලා පේන්නට නොසිටියේ ය. කිරිල්ලිය බිත්තර රකිමින් සිටියා ය.මේ සියල්ල නරඹමින් සිටි මම යළි ගෙට ගියෙමි.නිසලතාව බිඳිමින් කුරුල්ලෝ කෑගසන්නට වූහ. මම පිටතට ආමි.ගැරඬියකු වැල් දොඩම් වැල දිගේ ගොස් පොල් ගසේ බෙනය ළඟ බලා සිටිනු දක්නට ලැබිණ. මම ඌට ගලකින් ගැසුවෙමි. පලක් නොවී ය. ඒ වනවිට ඌ ගිරා බිජු ගිල අවසානය!ගිරවු විලාප දෙමින් සිටියහ.මම ශෝකයෙන් යුතුව අම්මා දෙස බැලුවෙමි.’ඕක තමයි මේ ලෝකෙ ස්වභාවය පුතේ’ ඇය කීවා ය.සතෙක් තව සතකු ගොදුර කර ජීවත් වෙයි.දින කිහිපයක් ගෙවී ගිය ද ගිරා ජෝඩුව පොල්ගස ළඟට පැමිණ හඬ දෙනු දැකිය හැකි විය.සතුන්ට ද දරු සෙනෙහස අපට මෙන් ම දැනේ. දරු වියොව ද එසේ ම ය.  කෑගලු බාලිකා විද්‍යාලයයේ, 9 වැනි ශ්‍රේණියේ, කසුනි සාවින්ද්‍යා හේරත් මෙනෙවිය විසින් යොමු කරන ලද ලිපියක් ඇසුරිනි.මගේ ගමනාන්තය ළඟා වූයේ ය.ගමන් මලු දෙක දෑතින් උසුලා ගෙන මම බසයෙන් බැස ගතිමි. මගේ අත්බෑගය ගිළිහී තිබිණි.එතුළ මුදල් සෑහෙන ප්‍රමාණයක් ද විය. එහෙත් මම ඒ ගැන ආසාව අත හැරියෙමි.හිටි අඩියේ ම මා ඉදිරියේ පෙනී සිටියේ තරුණයෙකි.’බෑග් එක බැරි වුණා නේ ද? මේං ගන්ඩ!’ඔහු එය මා අත තබා ආ වේගයෙන්ම ආපසු බසයට දිව ගියේ ය. ඒ මා ආ බසයේ කොන්දොස්තර තරුණයා බව මට සිහිපත් විය. එය පදවාගෙන ආයේ ද තරුණයෙකි.බෑගයේ වූ සියල්ල ද එසේ ම තිබිණ. මගේ හිතට ආ සැනසීම කියා නිම නොකළ හැකි ය.මෙබඳු උතුම් තරුණ දරුවන් වාසනාවන්.මාතලේ ගලේවෙල මාර්ගයේ එන්.ජී. ට්‍රැවල්ස් තනිදොර බසයේ කොන්දොස්තර පුතුනි, රියැදුරු පුතුනි ඔබ දෙපළට යහපත සැලසේවා!මාතලේ - ගලේවෙල මාර්ගයේ වැඩිහිටි මවක විසින් යොමු කරන ලද ලිපියක් ඇසුරිනි.නෙළුම් විල, සිළුමිණ, ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=as1011073</link>
    <topic>රට පිට</topic>
    <author/>
    <content>රට පිටඔබේ සෙනෙහෙබර අම්මාට, තාත්තාට, ආදරය කළ බිරියට, සැමියාට, දයාබර දරුවන්ට ඔබේ සිතේ ඇතිවෙන හෘදයාංගම පැතුම්, සිතට දැනුණු හැඟීම් සිදුවුණු රසවත් සිදුවීම්, කෙටියෙන් පැහැදිලිව, නිර්මාණාත්මකව ලියා ඔබ වෙනුවෙන් ම වෙන්වූ සිළුමිණ ‘රට පිට’ වෙත එවන්න.සිංහල බසින් එවන විට එම ලිපිය ඡායාරූපයක් (IMAGES JPG)  ආකාරයට එවන්න.සංස්කාරක ‘රටපිට’ සිළුමිණ ලේක්හවුස්, කොළඹ - 10, ශ්‍රී ලංකාව ෆැක්ස් - 2429260 මේල් -  editor @ silumina.lkඔයා දැන් රට ගිහිල්ලා අවුරුදු දහයක් විතර වෙනවා. මං පටන් ගත්ත ගාමන්ට් එකට ඔයාගේ මුල් ම මුදල ආයෝජනය කළා. ඒකෙ දැන් මැෂින් 20 ක් විතර තියෙනවා. ළමයි ගොඩක් වැඩ කරනවා. මට ඒ ගැන හිතන කොට හිත පිරිලා යනවා. ඉවරයක් නැති වැඩ මහන්සිය මේ අතරින් මම හැම තිස්සෙම අපේ දියුණුව දැක්කා. මේ හැම දෙයක් කරන්න පුළුවන් වුණේ ඔයාගෙ උත්සාහය හින්දයි. නැත්නම් මේ කිසි ම දෙයක් කරන්න බැහැ.මට මේ පාර පිටරට ඕඩර් දෙකක් ම ලැබුණා. මේ ඕඩර් දෙකෙන් කොහොම හරි ලොකු මුදලක් හොයන්න පුළුවන් වේවි. අපි හැම වෙලාවකම උනන්දුවෙන් වැඩ කරනවා. රෑ දවල් කියලා අපිට වෙනසක් නැහැ. කොහොම වුණත් හිතට නම් හරිම හයියක්. ඔයා ඉක්මනට ලංකාවට එන්න.අලුතින් ගෙයක් හදන්න පටන් ගන්න මගේ අදහසක් තියෙනවා. ඒකෙ එක පැත්තක් ගාමන්ට් එකට වෙන් කරන්න. මම හිතන්නෙ තව අවුරුදු දෙකකින් අපිට ගොඩක් ඕඩර් ගන්න පුළුවන් වේවි. ඒ විතරක් නෙවෙයි තියෙන ණය තුරුස් වලිනුත් අපිට බේරෙන්න පුළුවන්. ආයෙත් ඔයා දුක් විඳීන්න රට රාජ්‍යවල යන්න අවශ්‍ය වෙන එකක් නැහැ. කොහොම වුණත්, මේ හැම දෙයක් ම ක්‍රමයකට පිළිවෙළකට සිද්ධ වෙන්න ඕනෙ. මං හිතන්නෙ තමන්ගෙ රටේ ඉන්න එක තමයි වැදගත්ම දෙය. ඒ ගැන තවත් හිතන්න දෙයක් නැහැ. ඒ ගැන මගේ හිතට දැනෙන්නේ සතුටක්. මං හිතනවා අපිට ඉක්මනට අපේ ඉලක්කයට යන්න පුළුවන් කියලා.වෙලාව ගෙවිලා යනවා මට දැනෙන්නෙ නැත්තේ මට තියෙන රාජකාරි නිසාමයි. මේ නිසා මගේ හිතට ලොකු සහනයක් දැනෙනවා. කොහොම වුණත් ඉක්මනට ලංකාවට එන්න බලන්න.මීට, රොෂෙල්තවත් පැය කීපයකින් අද දවසත් ගෙවිලා යනවාමම කාමරයෙ ඇද උඩ දණ ගහගෙනජනේලයෙන් එබිල බැලුවෙ අහස දිහා.හරිම ලස්සනට හඳ පායලාඒ විතරක්ද? පුංචි තරු කැට හරියට මැණික්ගල් වගේ දිළිසෙනවා.මම ගොඩක් වෙලා හද දිහා බලන් සිටියා. මටත් නොදැනී මගේ හිත අතීතයට ගියා. අපේ පුංචි කාලය මතකෙට ආවා. හඳ පායලා තියෙන දවස්වලට අම්මයි, තාත්තයි, නංගිල මල්ලිලා එක්ක පිල උඩට වෙලා කතා කර කර හිටපු හැටි. ඒ දවස්වල රූපවාහිනි, කොම්පියුටර් තිබුණ එකක්යැ. තේරවිලි, රස කතා කිය කියා නිදි මත එනකම් හඳ එළියට වෙලා හිටියෙ හරිම සතුටින්.කාලයත් එක්ක අපි උස් මහත් වෙලා කසාද බැඳලා, තාත්තා අපෙන් සමු අරන් කවදාවත් නොඑන්නට. අම්මා අපේ දරුවන් එක්ක තනි වෙලා මම හැමෝගෙන් ම ඈත් වෙලා ගව්ගාණක් දුරක.අතීතය මතක් කරලා සතුටු වුණා වගේ ම දුකක් දැනුණා. ඒ වගේ සුන්දර දවසක් ආයෙත් නොඑන නිසා. පාවෙලා ආව වලාකුළකින් ලස්සනට තිබුණ හඳ වැහිලා ගියා. මම ආපහුත් එදෙස නොබලා ජනේලය වසා දැම්මෙ හිතට දැනුණු දුක නිසයි.චන්ද්‍රලතා (චන්දි) ජයසිරි,හයිෆාඊශ්‍රායල්පෙරදා රෑ ගුවන් තොටුපළ වෙතට ගියේ සඟවා ගත් දුක තද කරගෙන ය ලයේ සනහාලන මතක හද තුළ ඇඳී තියේ ලියලා ඇත මත මේ ලිපි කඩදහියේ මංගල පෝරු මස්තකයේ සපථ වෙලා සන්සුන් ගමන් ඇරඹුවත් සැපත බලා සම්පතකට යුග දිවි කිති සුසුම් ලලා වින්දා අඳුර සහනය හා එරෙහි වෙලා පල දුන් සිව් වස් දුක නිම කෙරුව පුතූ සිල වේ මිණි පහන අපි ජීවිතේ සිතූ ලෙළවා සතුට කුස දූ රුවනක් ද සතූ කළ උඹ තිළිණයකි පෙර බවයෙහි දි පැතූසෝමලතා සේනානායක, ඔබවත්ත, හෙයියන්තුඩුව.අයුක්තියට එරෙහි වෙමින් යුක්ති ගරුක බව රකිමින් “නීතිය” යන අකුරු තුනේ ගාම්භීර බව රකිමින් පඹයෙක්වත්, ඉත්තෙක්වත්, නොවුනු පලියට... මූසල නරි හූ කියනවා, වල් බල්ලන් උඩු බුරනවා පුප්පගන්න නැතුව පෙණේ නාකි ගැරඬි බඩ ගානවා මා වවුලන් හප කළ ලූ, උරුලෑවන් ගඳ ගැස් වූ, සිහසුන යළි බබළවන්න රාජ ඔටුනු පළන්දන්න නුඹ එන මඟ, වැඩි දුර නැත මල්ලියේ...රට ගිය මල්ලීට... යමුනා බර්නදෙත් පෙරේරාගෙන්දෙකොපුල් පුරා ඇවිදින් සටහන් ඇන්ද කොපමණ කල් ද නෑවිත් නෙතකට නින්ද නෙතු පිය කියයි හදවත මා දුක් වින්ද කඳුළ ඇවිත් මා හැර නොගියේ මන්ද ආදරෙයි කියා ආ ගිය හැම දෙනම සාගරයකට කඳුළැලි දී නෙත උනන තනිකම ඉඳන් හදවත තුළ ඉකි බිඳින කඳුළ නුඹ ඇවිත් නෙතු ළඟ තනි රකින සුසුමන් හැර ගියේ හදටත් නොකියාම කඳුළ සමඟ එක තැන ඉන්නට බැරුව සිනාසෙන්න මොහොතක් අවසර නැතිව කඳුළ පමණක් දෝ මා නෙතකට උරුම...සුභාෂිණී මැණිකේ කැනඩාවේ සිටමව් ආදර්සෙට අරන් යහමඟ යන්න කියා ශිල්ප ලබා මතු උගතෙක් වෙන්න කියා දරුවන් අතර හොඳ දරුවෙකු වෙන්න කියා නිති ඔවදන් දුන්නෙ ආදර අම්මෙ ඔයා මහ සාගරේ ජලකඳ සේ සෙනෙහස පෑවා දුක් කරදර මැදින් නිති මුව හසරැල් නැගුවා පියතුම සමඟ උරනුර ගැටි අප හැදුවා දරු මුනුපුරන් අතරෙහි ඔබ රැජිනක් වූවා සිටියත් මෙමා අද දුරු කතරක ගොසින ගියෙ නෑ ගිලිහිලා අම්මේ ඔබෙ සෙනෙහසින කවිකර ලියමි අද මා ඔබෙ ගුණ රැසින නිති සුරැකේවා අම්මා තෙරුවනගෙ බෙලෙන දුටුවම ඔබේ ඔය හසරැල් පිරුන කට අමතක වෙනව සියලුම වේදනා මට දිනකට දහස් වර මැවි මැවි පෙනෙන මට අම්මේ ඔබයි මතු සසරෙත් මවුන් මටදේවිකා නිශාන්ති කුමාරගම හැඩබණ්ඩාරගම සයිප්‍රස් - නිකෝසියාමුදලින් සියලු දේ මනිනා මේ කාලේ ඔබ නැහැ මුදල් ගැන සිතුවේ කිසි කාලේ මා ලොකු මහත් වුවද මේ අද කාලේ වෙනසක් නෑ පෙනෙන්නේ වාගෙයි පොඩි කාලේ අම්මා වැදූ නමුදු හැදුණේ නුඹ හන්දයි යහමග කියාදී ඉදිරිය පෙන්නූ හින්දයි සැපතෙදි වඩා විපතෙදි සෙනෙහස බැන්දයි ලෝකය පවතින්නේ නුඹ වැනි අය හින්දයි ගේ දොර ඉඩකඩම් කිසිවක් නෑ පැතුවේ ඔබගේ සියලු දේ ලෝකයටයි පිදුවේ කෙතරම් කළත් හොඳ නම් ඔබ නෑ ඇසුවේ දුදනන් කොහොම කීවත් ඔබ නෑ තැකුවේ ඩොලර් සොයා ඔබ පිටරට යන වේලේ දරුවන්ගේ මුහුණ දුටුවොත් දුක එයි වාගේ මතකයි මට එදා ඔබ හැසුරුණු තාලේ දුවලගෙ මුහුණු නොබලයි දුර රට ආවේ දිව රෑ වෙහෙස වී කැප කරලා ශ්‍රමය උපයා ගත්ත හැම රුපියල් ශතය බෙදලා දුන්නේ වෙස්සන්තර ලෙසය මාගත් ණය ගෙවන්නට අක්කේ සසරත් මදිය නොරටක ගියත් ඔබ එහි සුරපුරක් මවයි ලෝකය කොහේ උව මේ රටේ සිරිය මවයි දරුවන් කාගේ වුව ඇය දරුවන්ගේ මවයි මා නම් කියන්නේ ඇයහට දිරිය මවයිවීදාගම රත්නසිරිසමතෙක් වෙලා පැවරුන හැම වැඩ වලට නුවණත් මෙහෙයවා නැඹුරුව පොත පතට යහපත් පැවතුමෙන් පිරිපුන් වී සොඳට ‘සිරිමත්’ නුඹම විය එ දවස විදු බිමට මේලොව සියලු හොඳ දෑ සුසැදී ඇත්තේ මව් කිරෙනුයි හිරු රැසිනුයි දත යුත්තේ රට දැය නඟන්නට එළැඹෙන මතු මත්තේ ඔබ වැනි පුතුන් මය පෙරමුණ ගත යුත්තේ යන මඟ දෑල නිති ආසිරි පැන් විසිරූ තොරතුරු අසති අදටත් ගුරු මෑණි වරු දුන් ඔවදන් එ හැම හද සෙනෙහසින් පිරූ රඳවනු මැනවි මතකයෙ දිවි තිබෙන තුරූ නොඇසෙන නිසාදෝ ඔබෙ ඇමතුම ‘සීසී’ කොතෙකුත් කථා කළමුත් අප එය නෑසී විපරම් කරයි ගේ දොරකඩ සුදු පූසී බත් පිඬ කවා ගැනුමත් අද නැහැ ලේසී බාධක සියලුම ජය ගෙන දිවි ගමන් මගේ මා සිත සනසමින් ළඟ ළඟ එතියි හැඟේ පාළුව දුරැර කළඑළි කර කුටිය මගේ පායා එන්න පුත පුන්සඳ පාන වගේ ලොව සුමිහිරිම වදනින් මා අමත මින සුපුරුදු සිනාවෙන් ගෙට ගොඩ නැඟුණ දින කැකුළෙන් වී කොටන් රඹකැන් ඉදව ගෙන දොරකඩ හිඳිමි මම පෙරමඟ බලා ගෙනචන්ද්‍රා රෝහිණී කැටිපෙආරච්චි ඇල්පිටියගව් සිය දහසක් දුර රුදු කතරක කවියෙන් දැන හඳුනා හිතවත් වූ වෙල අද්දර බෝමළුව ඉසව්වේ කවි ලියනා ‘කවිකාර’ නංගියේ පෙළහර පා කවියෙන් මැදපෙරදිග දද නන්වා රුසිරෙන් මන පිනවූ දිය දහරක් වූ දැවෙන පිපාසෙදි කිවිදිය නුඹ වේ මේ මරු කතරේ නිතින් ගලන සෝ කඳුළැලි පිසලා සිතට සහන් හසරැල් කැන්දන් ආ මියෙන හදට කවියෙන් ජීවය දුන් දිරිය නුඹම විය කතර පිපුණු මලනිමල් සරත් චන්ද්‍ර අබුහලිෆා කුවේට්අප සැමගෙන් වෙන්වෙලා... දැනට විසි වසරකට පෙර... තනිවම ගුවන් ගත වෙද්දී... ඔබේ සිනහ මුව මඬල... ලස්සනට හිනැහිලා තිබුණු බව... මතකයි මගේ සිතට... පැමිණි දුක් පැණි රසයි... විඳපු දුක් අපමණයි... එනමුදු නැත සැලුනේ... ඔබේ සිත එඩිතරයි... නොවරදා ඉරිදා දින... නෙත යොමන සිළුමිණට... මෙය ගැටුණු විට සොඳින... බලා හිනැහියන් පුත...ජර්මනියේ බර්ලින් නුවර අ.එක්. එමීර් තානාපති කාර්යාලයේ සේවයේ නියුතු නිරෝෂන් රංජන්, ලොකු පුතාට නාත්තණ්ඩිය, තබ්බෝව, යාපා ස්ටෝර්ස් හි පද්මා යාපා මෑණියන් විසින් යොමු කරන ලද්දකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=as1011074</link>
    <topic>බෞද්ධයන් යැයි සිතූ පමණින් සැබෑ බෞද්ධයන් වන්නේ නෑ</topic>
    <author/>
    <content>බෞද්ධයන් යැයි සිතූ පමණින් සැබෑ බෞද්ධයන් වන්නේ නෑබුදු දහම ප්‍රතිපත්තිය මුල් කොටගත් ආගමික දර්ශනයකි. ප්‍රතිපත්තිය නම් ධර්මයට අනුව පිළිවෙත් පිරීමයි. බුදුරජාණන් වහන්සේ දේශනා කොට වදාළ දාන, ශීල, භාවනා යන ත්‍රිවිධ පුණ්‍ය ක්‍රියා වටහාගෙන අනුගමනය කිරීමයි. දස කුසල් පිළිවෙත අවබෝධ කොට ඒ අනුව චරිතය හැඩ ගස්වා ගැනීමයි. පුද්ගලයා ගේ මෙලොව පරලොව ජීවිතය සාර්ථක කර ගැනීමට, සමාජයීය ජීවිතය වඩාත් යහපත් කර ගැනීමට මේ හැසිරීම් රටා මහෝපකාරී වන්නේ ය.අද සමාජයේ ධර්ම සන්නිවේදනය වඩාත් පුළුල් වී තිබේ. නිරන්තරයෙන් ම දහම් ශ්‍රවණය කරන්නට ලැබේ. ධර්මය පිළිබඳ ලියැවුණ පොත පත කියවන්නට ලැබේ. එහෙත් මිනිසුන් කෙරෙහි ප්‍රතිපත්තිගරුක බවක් නම් දක්නට නො ලැබේ. පිළිවෙත් ක්‍රියාත්මක වීමක් නොපෙනේ.“අපි හොඳ බෞද්ධයෝ” “අපි ජීවත් වෙන්නේ උතුම් බෞද්ධ සමාජයක” යැයි අපි ආඩම්බරයෙන් පවසමු. බෞද්ධයන් යැයි සිතූ පමණින් හෝ බෞද්ධ සමාජයක ජීවත් වන්නේ යැයි අදහස් කළ පමණින් හෝ අප සැබෑ බෞද්ධයින් වන්නේ නැත.බෞද්ධ පරිසරයක් කෙනකුට පහසුවෙන් හඳුනාගත හැකි විය යුතු ය. අප ගේ ක්‍රියාකාරකම්වලින්, හැසිරීම්වලින් බොදු පිළිවෙත් ඉස්මතු විය යුතු ය. විදේශිකයකුට වුව ද ඒ ගති පැවතුම් හඳුනා ගත හැකි විය යුතු ය.පන්සිල් සුරකින සමාජයක් නම්, පංච ශීලය ගරු කරන සමාජයක් නම් ඒ මානුෂීය ධර්මයන් හි විකාශනයක් තිබිය යුතු ය. අප ගේ කතා බහ, ගමන බිමන ඇතුළු සියලුම ක්‍රියාකාරකම් හි, ආකල්පයන් හි සිල් සුවඳ මුසු නොවන්නේ නම් අපි ජීවත්වන සමාජය දැහැමි වන්නේ නැත. ගුණ ගරුක වන්නේ නැත.සම්බුද්ධත්ව ජයන්තිය උදාවීමට ඇත්තේ තවත් සුළු කාලයකි. 1956 වසරේ උදා වූ 2500 බුද්ධ ජයන්තියට වඩා ලබන වසරේ එළඹෙන 2600 බුද්ධත්ව ජයන්තිය වඩාත් සුවිශේෂීය. ඒ සම්බුද්ධත්ව ජයන්තිය වන නිසා ය. අප කවර ආගමක් නියෝජනය කළත්, කවර ජාතියක් ලෙස පෙනී සිටියත් මේ උදාර මොහොතේ එකාවන්ව නැඟී සිටිය යුතු වේ. එකට කල්පනා කළ යුතු වේ.ගුණ දහම් පිරිහෙන මේ සමාජය නැවත සාර ධර්මයන්ගෙන් පෝෂණය වූ, මිනිස් ගුණධර්මයන් හඳුනන සමාජයක් බවට පරිවර්තනය කළ හැකි වන්නේ එවිට ය. මේ සමාජය දෙස, අප ගේ දරුවන් ගේ අනාගතය දෙස සානුකම්පිතව බලා අපට සම්බුද්ධත්ව ජයන්තිය වෙනුවෙන් එකම රාමුවකට එක් වීමට පුළුවන.මානුෂීය ධර්මයන් සුරකින්නට බෞද්ධයන් වීමම අවශ්‍ය වන්නේ නැත. බුදුරජාණන් වහන්සේ දේශනා කොට වදාළ පංචශීල ප්‍රතිපදාව සෑම පුද්ගලයකුටම අනුගමනය කළ හැකි සාධාරණ ධර්මතාවයකි. ජාති, ජරා, මරණ ආදී වූ දුක් සහිත ස්වභාවයන්ගෙන් පීඩා විඳින්නේ බෞද්ධයින් පමණක් නොවේ. එය සමස්ත ලෝක සත්ත්වයාටම පොදු කරුණකි. මේ නිසා අපි පංච ශීලයේ ශක්තිය හා ගුණය පිළිබඳ, එහි ප්‍රතිඵලය පිළිබඳ ආනිශංස පිළිබඳ කල්පනා කළ යුතු ය. පස් පව් නොකිරීමේ කාලීන අවශ්‍යතාව වටහා ගත යුතු ය. පළමුව තමන් කෙරෙහි මේ ගුණ දහම් වර්ධනය කරගත යුතු ය. එවිට තමන් වෙත නිරායාසයෙන් ම සැනසීම උදාවේ. පොදුවේ තමන් ගේ පවුලට, වාසය කරන පරිසරයට, රටට සහෝදර ජනතාවට සැනසීම උදාවේ.බුදුරජාණන් වහන්සේ සාල්‍යෙයක සූත්‍රයෙන් සහ වේරංජක සූත්‍රයෙන් දේශනා කොට වදාළ දස කුසල පටිපදාව අප ගේ ජීවිතයට ආදර්ශයක් කර ගත හැකි ය. පළමුව ජීවිතයේ සුළු සුළු වෙනස්කම් ඇති කරගෙන එය වර්ධනය කොට සමාජයේ විශාල වෙනසක් ඇති කිරීමට පුළුවන. අපි නොසිතා කරන ඇතැම් ක්‍රියාවන් තවත් කෙනෙකුට හිරිහැරයක්, කරදරයක් වීමට පුළුවන. තමන් සමඟ ජීවත් වන අන් සාමාජිකයන්ට පහසුවක් ලැබෙන ලෙස ජීවත් වන්නට නොහැකි නම්, අන් අයට පහසුවක් ලැබෙන ලෙස පවතින්නේ නැතිනම් එතැන ද සීලයේ පළුද්දක් ඇති වේ. සදාචාරයේ පළුද්දක් ඇතිවේ. පොදු වාහනයක ගමන් කළත්, මහ මඟ ගමන් කළත් අනෙක් පුද්ගලයාගේ සුළු අත්වැරැදීමක් හෝ ඉවසීමට නොහැකි නම් එතැන සීලය නැත. අප ඉවසීම පුරුදු පුහුණු කළ යුත්තේ ඇයි? ඉවසීම ඇති තැන ගැටුම් අවම වන නිසා ය. ඉවසීම ඇති තැන වැරැදි සිදුවීමට ඇති ඉඩ අවම නිසා ය.මෙය අප නිවසින් ආරම්භ කළ යුතු දෙයකි. ඇතැම් මවු පියන් තම දරුවන් ගේ සුළු අඩුපාඩුවක් හෝ ඉවසන්නේ නැත. අඹු සැමියන් එකිනෙකා ගේ කටයුතු, අත්වැරැදීම් ඉවසන්නේ නැත. පුංචි කරුණක දීත් අඬදබර ඇති කර ගන්නා එවන් නිවසක, දරුවාට යෝග්‍ය පරිසරයක් උදාවන්නේ නැත. දරුවා කෙරෙහි ද ඉවසීම පුරුදු පුහුණු වන්නේ නැත. සුළු දෙයක් ඉවසිය නොහැකි තැන සිදුවන විනාශය සුළු නොවන බව අප අවබෝධ කර ගත යුතු ය. දරුවා ගේ චින්තනය දියුණු වන ලෙස තමන් ගේ හැසිරීම් හා ක්‍රියාකාරකම් පවත්වා ගෙන යෑමට මවුපියන් මෙන් ම ගුරුවරුන් ද සමත් විය යුතු ය.අනාගත සමාජය සදාචාර සම්පන්න වන්නේ එසේ කටයුතු කිරීමෙන් පමණි. අතීතයේ ගුරුවරු දරුවාගේ අධ්‍යාපනය හා සමගාමීව යහගුණ වර්ධනය කිරීමට ද ඇප කැප වූ හ. එදා ගුරුවරයා හා සිසු දරුවා අතර පැවතියේ ගෞරවනීය සම්බන්ධතාවයකි. අද සමහර අවස්ථාවන් හි ගුරුවරයා නොසලකා හරින තරමට තමන් කළ වරදකට ලැබූ සුළු දඬුවමකට පවා ගුරුවරයා ගෙන් පළි ගන්නා තරමට ඇතැම් දරුවන් අවිචාරවත් වී ඇත. පැරැණි ගුරුවරයා හා වත්මන් ගුරුවරයා අතර වෙනසක් දකින්නේ මේ නිසා ය. අද බොහෝ ගුරුවරු දරුවන්ගේ අධ්‍යාපනය පාඩමට පමණක් සීමා කරති. විභාග සමත් කරවීමට පමණක් දරුවා සූදානම් කරති.දැනුම ලබා දී දරුවා උගතකු කිරීම අගය කළ යුත්තකි. එහෙත් ඒ හා සමගම දරුවාගේ චින්තනයේ වෙනසක් ඇති කරන්නට, ගුණාංග වර්ධනය කරන්නට සැලකිලිමත් විය යුතු ය. දරුවාගේ ආකල්පවලට, ගුණ ධර්මවලට ‘බුද්ධාගම’ පොත සුවිශේෂී බලපෑමක් ඇති කරයි. බෝධි සත්ත්ව චරිතය විස්තර කළත්, ගාථාවක අර්ථ විවරණය කළත් ඒ සෑම ක්‍රියා කාරකමක දීම දරුවාගේ චරිතාංග වර්ධනයක් ඇති කරයි.අධ්‍යාපනයේ මූලික පරමාර්ථය වන්නේ හොඳ මිනිසකු බිහි කිරීම ය. කළ යුතු වන්නේ පළමුව ඒ පරමාර්ථය ධාරණය කරගැනීම ය. එවිට ඉතිහාසය පිළිබඳ ඉගැන්වීම කළත්, ජීව විද්‍යාත්මක කරුණක් පැහැදිලි කළත් දරුවාගේ මානසික ගුණාංග වර්ධනය වන ආකාරයට ඒ කාර්යය ඉටු කළ හැකි ය. ජපානය වැනි රටවල කුඩා දරුවන්ට පෙර පාසල් අධ්‍යාපනය ලබාදීමේදී ප්‍රමුඛතාවය හිමි වන්නේ පරිසරය සම්බන්ධ ක්‍රියාකාරකම්වලට ය.බීජයකින් පැළයක් හැදෙන අයුරු ඒ පැළෑටිය වැඩෙන අයුරු ප්‍රායෝගිකවම දරුවාට දැකගන්නට සලසයි. දරුවා මේ පැළෑටියට ආදරය කරන ආකාරය, අවට වල් පැළෑටි උදුරා දමා ඒ ගස ආදරයෙන් රැක බලා ගන්නා ආකාරය සටහන් කරයි. මේ ක්‍රියාකාරකම් සමඟ දරුවා පරිසර හිතෛෂී පුද්ගලයකු ලෙස වැඩේ. මෙසේ ගහ කොළවලට, පරිසරයට ආදරය කරන දරුවා අනාගතයේ දී කිසිම ආකාරයකින් පරිසරයට අයහපතක්, අවැඩක් කරන්නේ නැත. මෙවැනි පුංචි ක්‍රියාකාරකම්වලින් පවා දරුවා ගේ මනසට විශාල පණිවුඩයක් දීමට හැකියාව තිබෙන බව අප අවබෝධ කරගත යුතුය.පන්සිල් පිළිබඳ කතා කිරීමේදී බොහෝ විට අප ගේ අවධානය යොමු වන්නේ වැළකීම පිළිබඳව ය. ‘මම සතුන් මැරීමෙන් වළකිමි’, ‘මම සොරකම් කිරීමෙන් වළකිමි’ ආදී වශයෙනි. මේ ශික්ෂා පදයන්ගෙන් විස්තර කෙරෙන්නේ වැළකීම පිළිබඳව පමණක් නොවේ. ප්‍රාණඝාතයෙන්, සොරකමින්, කාම මිථ්‍යාචාරයෙන් වළකිනවා සේ ම ඊට අනුගතව ක්‍රියාත්මක කළ යුතු තවත් කරුණු රාශියක් වේ.“පාණාතිපාතා පඨි විරතො හොති - විහිත දණ්ඩො...”සියලු ම දඬුවම් සහිත ක්‍රියාවන්ගෙන් දුරු විය යුතු ය. සියලු ම අවි ආයුධ අත් හළ යුතු ය. පවට ලජ්ජා විය යුතු ය. බිය විය යුතු ය. පළමු සිල්පදය සම්පූර්ණ වීමට නම් අපි මේ ලොව වෙසෙන්නා වූ සියලු ප්‍රාණීන් ;කරෙහි, දයානුකම්පිතව වාසය කළ යුතු වේ.අප ගේ සියලු ක්‍රියාකාරකම්වලට කරුණාව, මෛත්‍රිය පෙරදැරි විය යුතුවේ. අප බොහෝ පිංකම්වල නිරත වන්නේ එය චාරිත්‍රයක් ලෙස ඉටු කළ යුතු නිසා ය. සිරිතක් ලෙස පරම්පරාවෙන් පැවත එන නිසා ය.අප ගේ වැඩිහිටියන් ද අනුගමනය කරන නිසා ය. ඒ හැර මේ සද්කාර්යයන්හි ගුණාත්මක බව ගැන, තමන් ගේ පෞරුෂ වර්ධනයට උපකාරී වන ආකාරය ගැන සිතන්නේ හෝ ඒ සඳහා උපයෝගී කරගන්නේ නැත.සෑම බෞද්ධ නිවෙසකම බුදුරජාණන් වහන්සේ උදෙසා උදේ සවස පහනක් දැල්වීම සිරිතකි. එහෙත් මේ කාර්යය සඳහා පවුලේ සියලු දෙනාම එක් වන්නේ නම් ඒ ඉතාමත් කලාතුරකිනි. තමන් ගේ නිවෙසේ හැදී වැඩෙන දරුවන්ට සාමූහිකත්වය, සමඟිය, එකට වැඩ කිරීමේ ඇති ශ්‍රේෂ්ඨත්වය පිළිබඳ වටහා දීමට, අවබෝධයක් ලබාදීමට මේ හොඳම අවස්ථාවකි.මේ නිසා දිනපතා සිදු කැරෙන ආගමික චර්යාවක් ලෙස, ගෙදර සියලුම දෙනා එක්වී වන්දනාමාන කටයුතුවල නිරතවීම වැදගත් කාර්යයක් ලෙස සලකා ක්‍රියාත්මක කිරීමට උත්සාහ ගත යුතු ය. අප උනන්දුවෙන් ඒ සඳහා යොමු වන්නේ නම් දරුවා තුළ කලට වෙලාවට වැඩ කිරීම ආදී ගුණාංග මෙන් ම, බුදුරජාණන් වහන්සේ කෙරෙහි ගෞරවය, භක්තිය ද වර්ධනය වේ. හොඳ පෞරුෂයකින් යුතු දරුවකු බිහි වේ.සමහර නිවෙස්වල ගෙදර සියලු ම කටයුතු සිදු කැරෙන්නේ මව ගේ දෑතිනි. ආහාර පිසීමේ සිට අතුපතු ගෑම, රෙදි පිළි සේදීම ආදී වූ දහසකුත් වැඩ අතර ඇය පීඩාවට පත්වේ. පංච ශීලයේ සඳහන් කරුණාව මෛත්‍රිය, ඉස්මතු කොටගෙන තමන් සමඟ ජීවත් වන අය ගේ පහසුව පිණිස බෙදාගෙන වැඩ කිරීමේ ක්‍රමෝපායයන් අනුගමනය කරනවා නම් ඒ මව එතරම් වෙහෙසට පත්වන්නේ නැත. පවුලේ සාමාජිකයන් අතර ගෙදර දොර වැඩ බෙදී යනවා නම් එම නිවස නිතැතින් ම කරුණා වාසස්ථානයක් බවට පත්වනු ඇත.සතුට ඉතිරුණ, සාමකාමී බව රජයන නිවසක් බවට පත්වනු ඇත. සිරියාව ඇතිවන්නේ එතැන ය.අප ජීවත් වන ස්ථානයට දෙවියන්ට හෝ වෙනත් බලවේගයකට සිරියාව ගෙන දිය නොහැකි ය. සිරියාව උදාවන්නේ ඒ නිවසේ ජීවත්වන උදවිය ගේ චර්යාවන්වලට අනුව ය.අපගේ ප්‍රශ්න, අපල උපද්‍රව දුරුවන්නට නම් යහපත් මානසිකත්වයක් ගොඩ නඟා ගත යුතු ය. අපල තුළ සඵල ජීවිතයක් නිර්මාණය කරගත හැකි වන්නේ තමාටම ය. ඒ සඳහා පළමුව තමන් කෙරෙහි විනයක්, ශික්ෂණයක් ඇති කරගත යුතු ය. යහ ගුණ වර්ධනය කර ගනිමින්, කිසිවකුටත් හිංසාවක් පීඩාවක් නොවන ලෙස ජීවත්විය යුතු ය.සමාජ සාර ධර්ම අගයන, යුතුකම් හා වගකීම් හඳුනන පුද්ගලයකු බවට පත් විය යුතු ය. සම්බුද්ධත්ව ජයන්තියට පිළිවෙතින් පෙළ ගැසුණු, ඒ සඳහා කැපවුණු පුද්ගලයකු වන්නේ එවිට ය.සාකච්ඡා කළේරමණී සුබසිංහඡායාරූපය - ගීත් ද මැල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=as1011075</link>
    <topic>රයිගම් කෝරළේ කලාකරුවාට උපහාර උලෙළක්</topic>
    <author>දයාරත්න කුමාරසිංහ</author>
    <content>රයිගම් කෝරළේ කලාකරුවාට උපහාර උලෙළක්දේශීය සංගීතයක් බිහි කිරීමට වෙහෙසෙමින් ශ්‍රී ලංකාවේ සංගීත හා නැටුම් කලාවට පුරා දශක තුනකටත් වඩා දිගුකලක් මහ මෙහෙයක් කළ රයිගම් කෝරළයෙන් බිහිවූ ශ්‍රේෂ්ඨ කලාකරුවකු වූ අධ්‍යාපන අමාත්‍යංශයේ හිටපු නියෝජ්‍ය අධ්‍යාපන අධ්‍යක්ෂක (සංගීත) විශාරද වීරසේන ගුණතිලක මහතාණන්ට උපහාර දැක්වීමේ උලෙළක් ලබන නොවැම්බර් 13 දින හොරණ ශ්‍රීපාලි රංග ශාලාවේදී පැවැත්වේ.එදින පස්වරුවේ පැවැත්වෙන මෙම උපහාර උලෙළ සංවිධානය කර ඇත්තේ වීරසේන ගුණතිලක මහතාගේ ශිෂ්‍ය ශිෂ්‍යාවන් හා හොරණ ප්‍රදේශයේ රසික ජනතාව විසිනි.විල්මට් ඒ. පෙරේරා ශ්‍රීමතාණන් භාරතීය මහා කවි රවීන්ද්‍රනාත් තාගෝර්තුමා ශ්‍රී ලංකාවට කැඳවා එතුමාගේ දෙඅතින් මුල් ගල් තබා ආරම්භ කළ, හොරණ ශ්‍රීපාලි විදුහල හා විශාරද වීරසේන ගුණතිලකයින් අතර ඇත්තේ පුදුම සබඳතාවකි.කුඩා අවදියේ පටන් නැටුමටත් සංගීතයටත් සහජ දක්ෂතාවයක් දැක්වූ වීරසේන ගුණතිලකයින්ගේ කලා හැකියා ඉස්මතු වන්නට පටන් ගත්තේ ඔහු 1943 වසරේ දී ඒ ශ්‍රේණියේ ශිෂ්‍යයකු ලෙස ශ්‍රීපාලි විදුහලට ඇතුළත් වීමෙන් පසුවය.එවකට දිවයිනේ ප්‍රකට නැටුම් හා සංගීත ගුරුවරයකු වූ අනංගලාල් අතුකෝරළ මහතා ශ්‍රීපාලි විදුහලේ සේවය කළ අතර, වීරසේන ගුණතිලක ශිෂ්‍යයා සතු සහජ හැකියාවන් දැක ඔහුට කලා ලොවට පිවිසෙන්නට මග පෙන්වූයේ ගුරුපියකු තම සිසු දරුවෙකු කෙරෙහි දක්වන සැබෑ ආදරය ඉස්මතු කරමිනි.ඉන්දියාවේ ශාන්ති නිකේතන්හි විශ්ව භාරතී කලා සරසවියෙන් ශිෂ්‍යත්වයක් ලබා පුරා වසර පහක් කලා සතර හැදෑරූ මොහු යළිත් ශ්‍රී ලංකාවට පැමිණියේ විශ්ව භාරතී කලා සරසවියේ අවසාන උපාධිය ද ලබා ගෙනය.නවසිය පනස් හයේ වසරේ විශ්ව භාරතී කලා සරසවියේ හොඳම ශිෂ්‍යයාට පිරිනැමෙන උප කුලපති ශිෂ්‍යත්වය ද හිමි කර ගැනීමට විශාරද වීරසේන ගුණතිලකයින් සමත් විය.ඉන්දියානු මධ්‍යම රජයේ ආරාධනයක් පරිදි එවක ශාන්ති නිකේතනයට පැමිණි භාරතයේ ප්‍රකට සංගීතඥයකු වූ රවි ශංකර් මහතාගේ ආචාර්ය වරයා වන අලවි දින්චාන් මහතා ඇරැඹූ විශ්ව භාරතී කලා ප්‍රසංග චාරිකාවට අවශ්‍ය වාදක මණ්ඩලයක් තෝරා ගැනීමේ දී එස්රාජ් වාදනකයකු ලෙස සේවය කිරීම සඳහා වීරසේන ගුණතිලක මහතාණන් ද තෝරාගනු ලැබුවේ ශ්‍රී ලංකාවටම ගෞරවයක් ලබාදෙමිනි.දයාරත්න කුමාරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=as1011076</link>
    <topic>අනුන් සතු දේ ගන්න එපා ඒක මට කරන ද්‍රෝහිකමක් ඒ අම්මා අපට ඉගැන් වූ පාඩම</topic>
    <author>සටහන උපාලි සමරසිංහ ඡායාරූප - විමල් කරුණාතිලක</author>
    <content>අනුන් සතු දේ ගන්න එපා ඒක මට කරන ද්‍රෝහිකමක් ඒ අම්මා අපට ඉගැන් වූ පාඩමපුරා විද්‍යා චක්‍රවර්තී විරුදාවලිය උන්වහන්සේට ලැබුණේ ගස් යට උපාධි පිරිනමන ආකාරයට නොවේ. අපේ යටගියාව හා පුරා විද්‍යාත්මක සාධක සොයා පුරා තිස් වසකට නොඅඩු කාලයක් උන්වහන්සේගේ පා පහස නොවිඳි බිමක් මේ ලක්දිව කොතැනකවත් නැත. උතුරු නැඟෙනහිර සමහර සෙල්ලිපි පවා මේ හිමියන් සොයාගත්තේ එල්.ටී.ටී.ඊ. තර්ජන මධ්‍යයේය.යුද්ධය පැවැතියත් ඒ ශාස්ත්‍රීය සොයාගැනීම් අහවර වූයේ නැත. යුද්ධයෙන් පසුවත් මේ හිමියන් අදත් සෙල් ලිපි ගවේෂණයේ යෙදෙන්නේ තරුණ කාලයේ මෙනි. අද 76 වැනි වියේ පසුවුණත් උන්වහන්සේ තුළ පවත්නා ජවය හා පෞරුෂය තාරුණ්‍යය අප සිත් වශී කරවයි.ගුරුවරයකු හා විදුහල්පතිවරයකු ලෙස පුරා වසර 32ක් පමණ අධ්‍යාපන සේවයේ යෙදුණු උන්වහන්සේ විසින් අලුතින් සොයාගත් සෙල්ලිපි ගණන පන්සියය ඉක්මවන ලදැයි පුරාවිද්‍යා ක්‍ෂේත්‍රයේ ප්‍රකට කරුණකි.මහාචාර්ය සෙනරත් පරණවිතානයන්ට පසුව ලංකාවේ සිවු කොණ සෙල්ලිපි දහස් ගණනක් උන්වහන්සේ කියවා හමාරය. මෙබඳු වූ මේ හිමියන්ගේ පෞරුෂය වැඩුවේ ඒ දයාබර අම්මාය.උන්වහන්සේ පැවිදි බිමට පත්වූයේ අවුරුදු 13 පමණ පුංචි සන්දියේ වුවත් ඒ අම්මා මියෙන තුරුම උන්වහන්සේ සමඟ නිරතුරු සමීපව සිටියාය. පුරාවිද්‍යා චක්‍රවර්තී එල්ලාවල මේධානන්ද හිමියන් අද අපේ සාමීචියට පැමිණෙයි.ලංකාවේ අතිපෞරාණික විශාලතම ගම එල්ලාවල පරණගමයි. ඒ ගමේ ඉපදුණු කිරිඑතනා හපුරුගල ගමලත් හාමිනේ මගේ අම්මා. මේ මුළු ගමේම විශාල ඉඩම් ප්‍රමාණයක් අපට අයිතිව තිබුණා.මුළු ගමේම ඉඩම් අක්කර 10,000ක් විතර තිබුණා. ඒකෙන් තුනෙන් එකක් අපට තිබුණ. අද නම් මේ සුන්දරගම නවීකරණය වෙලා. හැමතැනම වෙනස් වෙලා. ඒත් අපේ පුංචි සන්දියෙ ඉතාම සුන්දරයි.බඩවැටි, ඕවිටි, වෙල්, කමත්, හේන්, කුඹුරු, ඇළ, දොළ, ඒදඬු, කැලෑ, කොළණි, විල්ලු, ගහකොළ මේ හැම දෙයින්ම පෝෂිත එල්ලාවල පරණගම පුංචි අපට සුන්දර පාරාදීසයක්. එල්ලාවල මහා විද්‍යාලයට තමයි මං අකුරු කරන්න ගියේ. විදුහල තිබුණෙත් අපේම ඉඩමක. අපේ ආතාගේ කාලේ මේ ඉඩම ඉස්කෝලෙට දීලා තිබුණා.අප්පච්චිත් පරණගම කිට්ටුවමයි. අම්මාගේ චරිත ලක්ෂණ ගැන හිතනකොට මුලින්ම හිතට එන්නේ ඇය මහා උපාසිකාවක් කියලයි. ප්‍රාචීන සාහිත්‍යය ගැන ඈ සතු දැනුම විශාලයි. පූජාවලිය, අමාවතුර, බුත්සරණ, සද්ධර්මරත්නාවලිය, සද්ධර්මාලංකාරය ඇය කටපාඩමින් දැන සිටි තරම්. ථූපවංශය, බෝධිවංශය විතරක් නොවේ නොයෙක් බෞද්ධ ග්‍රන්ථ ඇය නිතරම කියැවූ උපාසිකාවක්.මේ ධර්මඥානය කෙතරම් ද කියන්නේ පන්සලේදි සිල්ගන්න ඇත්තෝ අටසිල් සමාදන්වෙලා කෙළින්ම එන්නෙ අපේ ගෙදරට. අම්මත් සිල් සමාදන්වෙලා මේ ඇත්තන්ට පැය 5 – 6ක් බණ කියනවා මට මතකයි.අම්මගෙ බණ අහන්න ගමේ ඇත්තොත් කැමැතියි. ඒ කාලෙ ගිලන්පස දහවල් දානය සාමාන්‍යයෙන් පන්සලට ලැබෙන්නෙ නෑ. සිල් ඇත්තන්ට මේ දේවල් ලැබෙන්නෙත් අපේ ගෙදරින්. බණදහම් දන්නා නිසාත්, ගමේ අයට ධර්මදානය බෙදා දෙන නිසාත් ඇයට නිතැතින්ම ගමේ ප්‍රසාදයක් හා ගෞරවයක් තිබුණා. මා හැර අපේ පවුලෙ සහෝදරියන් දෙන්නයි සහෝදරයන් 5 දෙනෙක් හිටියා. අප්පච්චි කළේ කොන්ත්‍රාත් වැඩ. ගොඩනැඟිලි ඉදිකිරීම් අංශයේ විතරක් නොවේ. වෙළහෙළඳාම් අංශයෙත් එතුමා කටයුතු කළා.අම්මලාගේ පරම්පරාව රාජසිංහ රජුගේ යුද කටයුතු සම්බන්ධව කටයුතු කළ අතීත පරම්පරාවකින් පවතින්නේ. එදා අපේ ගමේ තිබුණෙ කුඹුරු හේන් ආර්ථිකයක් විතරයි. 1948 මහා ගංවතුරක් ආවා. අඩි 2 1/2ක් විතර උඩට වතුර කඳ. අපේ ගම අහලින් ගලන කුරු ගඟේ අත්තක් තියෙනවා. එදා මේ ගංවතුරින් මුළු ගමම යටවුණා. අපේ ගෙවල් දෙක තුනක් විතරක් යම්තම් බේරුණා.මෙහෙම යටවුණු මිනිස්සු ඇඳිවත පිටින් විලාප ගගහා බඩගින්නේ වතුරට මැදිවෙලා දිවිගැට ගහගන්න උත්සාහ ගනිද්දි මේ අයව මිනිස්සු දාලා බේරාගත් අම්මා කීවා අපේ විශාල පොල් වත්තේ කූ®ඩාරම් ගහගනිල්ලා කියලා. ඒත් ඒවා ගහගන්න තියා ඇඳිවතත් නැති මේ අහිංසකයනට කාලයක්ම කන්ඩ බොන්ඩ දුන්නේ අම්මා. කූඩාරම් ගහලා දුන්නෙත් අප්පච්චිගේ සල්ලිවලින්.ඇයගේ අල්පේච්ඡතාව තමයි මගේ ජීවිතය හැඩ කළේ. මං බහුභාණ්ඩික නොවුණේ සිවුරු දරන්නත් පෙරයි. ඒක අම්මා අපට උගැන්නුවෙ ඉතාම අවම ලෙස අවශ්‍යතා සපුරාගෙන චාම් ලෙස ජීවත්වීමයි වැදගත් පුතේ.. ඇය හැම විට කී මේ වචන අපේ පුංචි සිත් හැඩ කළා.ඒ නිසා ඕනෑම ශුෂ්ක පරිසරයක පැළවෙන්න අපට පුළුවන් වුණා. ඕනෑම කාෂ්ඨක පොළොවක පුංචි ගහක් වෙලා හරි ඉන්න අපට හැකිවුණා. ඈ තුළ තිබුණු අරපරෙස්සම් ගුණය ඉතා විශාලයි. අපේ ගෙදර හැමදාම දහවලට රැයට බතට ගමේ කීප දෙනෙක් ඉන්නවාමයි. සමහර විට අම්මා බත් උයන්නෙත් ගමේ කීපදෙනෙක් බලාපොරොත්තුවෙන්. සමහර විට බත් වැඩිවුණාම ඒ බත් වේලනවා.ඉතිරිවන කොස් වේලනවා. මයියොකු වේලනවා. දෙල් ටික වේලගන්නවා. වේලන බත් ඇට කුඩු කරලා රසවත් අග්ගලා හදලා අපට දෙනවා. දෙල් අටුකොස් කොස් අටුකොස් ගෙදර පිරිලා. ඒ ගමේ කබොක් හා මැටි යොදලා හදපු බිත්ති තිබුණු සිංහල උළු හෙවිල්ලපු ලොකු ගේ තඩියක් අපට තිබුණා. මේ ගේ හැම අහුමුල්ලකම හදිසියට පිරිමහගන්න දෙයක් අම්මා සකසුරුවම් කරලත් තිබුණා.අපට අයිති කුඹුරුවල වැඩ කළේ ගොයියන් විතරක් නොවේ. අම්මාත් ඒවායේ හරි හරියට වැඩ කළා. හැමදාම අපේ වී අටුවෙ වී තිබුණා. අම්මට තිබුණ ලොකුම ඕනෑකම අප ඉහළට ඉගෙන ගන්නවා බලන්ඩයි. රාත්‍රිය පොළොවට පාත් වෙනවාත් එක්ක අපේ ගෙදර කුප්පි ලාම්පුව දැල්වෙනවා.රාත්‍රි කෑම වේලාවත් ඒ එක්කම. කට්ටිය එක්කාසුවෙලා කෑම ගත්තම අම්මට හරිම සතුටුයි. අපේ අප්පච්චිට ඒ වෙලාවට කෑම කාලා මදි. ඔහුට තවත් කෑම වේලක් රෑ නවයට විතර ඕනෑ. අපි නිදාගත්තම ඒ කෑම වේල දෙන්න අම්මා නිදි නැතිව ඉන්නවා. අප්පච්චිගෙ දෙවැනි කෑම වේලෙදි තමයි ඒ දෙන්නා පවුලෙ ආගිය කතා දරුවන් ගැන කතාකරන්නෙ.දවසක් මට නින්ද ගියේ නෑ. මේ දෙන්නගෙ හැඟීම්බර කතාවක් මට ඇහුණා. අප්පච්චි කීවා “මගෙ නම් බලාපොරොත්තුව මේ ජීවිතෙන් පස්සෙ ඊළඟ ආත්මෙ දිව්‍යලෝකෙ යන්න හාමිනෙ” කියලා. ඒ වෙලාවෙ අම්මා කීවෙ “එහෙම වුණාම ඊළඟ ආත්මෙදි මට ඔබව මුණගැහෙන්නෙ කොහොමද? මහත්තයෝ“ කියලයි ඒ වෙලාවෙ දුබල පහන් එළියෙන් මං දුටුවා අප්පච්චිගෙ දෙකපෝල දිගේ කඳුළු කැටියක් රූටා ගලනවා.එහෙම පවුල් ජීවිතයක් ඒ අයට තිබුණෙ. මගෙ අම්මා පින්න මලක් වගේ හැබෑම සුන්දරයි. උදේ පාන්දර නැඟිටලා අඳුර තුනී සළු එළනකම් ඈ වැඩ කරනවා. අපිවත් උදේට නැගිටවා තමන්ගේ කටයුතු කරගන්න පුරුදු කළා. එහා වත්තෙම ඉස්කෝලෙ නිසා අපට කරදරයක් තිබුණේ නෑ. අපේ ඇඳුම නිල්කලිසමයි සුදු කමිසයයි. සපත්තු නෑ. විදුහල්පතිතුමාවත් සපත්තු දාන්නෙ නෑ. පාසලේදි නම් මං හරිම දඟයා.කොල්ලොත් එක්ක රණ්ඩු වන එකේ ගහබැන ගන්න එකේ කෙළවරක් නෑ. හැබැයි! පාඩම් වැඩත් හරියටම කරනවා. ඒ කාලෙ රජයෙන් විවේක කාලයට බතුයි පරිප්පුයි එළවළුවකුයි ලැබුණා. කාලයක් යනකොට මේ කෑම වේල වෙනස්වෙලා පාන් හා පරිප්පු බෙදාදුන්නා.ඒ නිසා අම්මට දවල්ට පාසල් ගේට්ටුව ළඟට එන්ඩ වුණේ නෑ. වැටෙන් එහා අම්මා ඉන්නා එක මට හරිම හයියක්. ඇය කෙතරම් වැඩ තිබ්බත් වැටෙන් එහා ඇස් මායිමෙ ඉඳන් අප ගැන ඇහැගහගෙන ඉන්නා බව මං දන්නවා.අපේ වත්තෙ කෙළවර පේර ලන්දක් තියෙනවා. මේකෙ ගිහින් ඉදුණු පේර කඩා කන්න අපි ආසයි. ඒත් අප්පච්චිට ආරංචි වුණොත් නම් ගුටි.කජු පේර වරකා ජම්බු ජම්බල නරකා හොඳ නැති දේ නොකා ඉන්ඩ බැරි ඒ ළමයි නරකාඅප්පච්චිගෙ මතය වුණේ ඒක. ඒත් මේ මතය වැරැදියි. ළමයින් මේ සියලු දේම කළ යුතුයි. මං ඒ පේර ලන්දට ගිහින් පේර ගස්වල එල්ලිලා පේර කඩනවා. මේ ගැන අම්මා දැනගත්තත් අම්මා ඒවාට නම් කිසිම කලබලයක් වුණේ නෑ. පුංචි අපගේ පෞරුෂය ගොඩනඟන්න ඒ සිද්ධීන් වැදගත් වන බව අම්මගෙ ප්‍රායෝගික ඥානයට දැනුණා.ජම්බු ජම්බෝල නම් පණුගායට හොඳ නැති වුණත් කජු පේර වරදක් නොවන බව වෛද්‍යවරුන් පවා අද විශ්වාස කරනවා. අක්කර 10ක් විතර පිල්ලෑවේ තැනින් තැන තිබුණු මේ පේර පඳුරු අතරයි මා බොහෝ විට සවස් කාලය ගෙව්වේ. ඒත් පේර ඇට බඩේ ලෙඩ ඇතිකරන්ඩ පුළුවන් බවත් මතක තියාගන්ඩ ඕනෑ. ‘අම්මා’ එහෙමත් කී අවස්ථා තියෙනවා.ඇපෙන්ඩිසයිටීස්වලට ඒක හේතුවක් බව සොයාගෙන. එදා පාසල්වල තිබුණු අධ්‍යාපනය ද හරිම ක්‍රමවත්. කුඩා කාලේ සිට සාමාන්‍ය පෙළ දක්වාම දරුවන්ට හිටියෙ බොහෝ විට එකම ගුරුවරයා. හැම විෂයයක්ම ඉගැන්නුවෙ ඔහු. දරුවන්ගේ හැකියා, ආකල්ප ඒ නිසා ගුරුවරයා තේරුම් ගත්ත. දරුවන් ද එහෙමයි. බොහෝ විට ඉංගිරිසි හැර අනෙක් විෂයයන් සියල්ල ඉගැන්නුවේ මේ ගුරුවරයා.අම්මා ඒ අධ්‍යාපනයට හරිම කැමැතියි. ඒ ගුරුවරුන් ගුරුකම කළේ වෘත්තියක් හැටියට නොවේ සේවයක් හැටියට. ගුරුවරයා යම් සිද්ධියකට දරුවකුට දඬුවම් කළා නම් ඒක සිද්ධවුණේ සද්භාවයෙන්. මේ ගැන ගෙදරදි කීවොත් අම්මගෙන් දෙවැනි වරට දඬුවම ලැබෙනවා. ඒ නිසා දරුවන් ගුරුවරයාගේ දඬුවම පමණක් ඉවසා ගන්නවා. ගෙදර ඇවිත් කියලා ගෙදරින් ගුටි කන්නෙ නෑ.මුදුන්කොටුවෙ දිසානායක මගෙ ගුරුවරයා. සාමාන්‍ය පෙළ දක්වාම ඉංගිරිසි හැර සියලු විෂයයන් කියාදුන්නෙ එතුමා. දවසක් පුංචිකමට පණ්ඩිතකමට මා ගුරුවරයාගේ කීමට අවනත නොවී වාද කළා.එතුමා හදපු ගණන් වැරදි බව මා ප්‍රසිද්ධියේම කීවා. ගුරුවරයා නැවත නැවත එය හරි බව කියමින් තේරුම් කැර දුන්නත් මට පෙනුණේ වැරැදි හැටියටයි. මාත් දිගටම එය වැරැදි බව කියමින් එතුමා හා වාද කළා. ගුරුවරයා නැවත නැවත ගණන හදමින් එය නිවැරැදි බව ඔප්පු කළා.ඒත් මා පිළිගත්තේ නැතිව එය වැරැදි බව තවදුරටත් තර්ක කරන විට එතුමා වේවැල අරන් තුන හතරක් ගැහුවා. ඉන්පසුවයි මා නිහඬ වුණේ. පස්සෙ කාලෙක මට වැරැදී ඇති බව වැටහුණා. අම්මා මේ සිද්ධිය දැනගත්තාම මට ලැජ්ජයි. ඒත් ඇය හරිම ආඩම්බර වුණා ගුරුවරයා ගැන. එතුමා ඊට පසුවදා මා වෙනදා මෙන් පිළිගෙන දයාවෙන් කරුණු කියාදුන්නා. මේ විදියට ගුරු ගෞරවය ඇති කළෙත් අම්මා.පෝයදාට අපේ ඉස්කෝලේ ගුරුදෙගුරු හැමෝම සිල් ගන්නවා. පංති භාර ගුරුවරයා ගෝලයන්ගේ පේළියේ කෙළවර ඉන්නේ. දහවල් දානය අම්මා හා ගමේ ගැහැනු සූදානම් කරනවා. බණ අහන හැටි, එයට අසුන් ගන්නා හැටි, දානය ගන්නා හැටි අම්මයි අනෙක් සිල්මාතාවොයි ගුරුවරුයි සියලු දෙනා බලාගෙන ඉන්නවා. ඇඟිලි පුරුකෙන් උඩට බත් නොගෑවි බත් කන්නෙ නැතිව ගුලිකරලා කනකොට ඉස්සෙල්ලාම රවන්නෙ අම්මා.කරුණු කියාදෙන්නෙ ගුරුවරයා. විනීතව කෑම කන්න මා උගත්තෙ ඇත්තටම අම්මගෙන් විතරක් නොවෙයි ගුරුවරයාගෙන් ද මා ඒ ගැනත් උගත්තා. අම්මා මේ ගුරු -ගෝල සම්බන්ධය හරියට අගය කළා. ඒකයි අම්මා ගැන කියද්දි මට මේ වදන් මතකයට එන්නෙ. ජීවිතය ගැන ලෝකය ගැන බණදහම් ගැන, සමාජය ගැන අම්මා නිතරම අපට කියා දුන්නා.බුදුන් වදාළ ‘පුබ්බාචරිය’ පෙර ගුරුවරු යන නම මාපියනට කොතරම් ගැළපෙනවද කියලා හිතෙනවා. අපේ ගෙදර පීතෘ මූලික සමාජයක් වශයෙන් පෙනුණත් ඇත්තටම අපට මාතෘ මූලික සමාජයක් ගම පුරාම තිබෙන්නෙ. කෙනෙකු විපතකට පත් වෙලාවට නිරුත්සාහයෙන්ම ‘බුදු අම්මෝ’කියා හඬ නඟන්නෙත් ඒ නිසයි. පැරැණි සමාජයේ මව්කම කොතරම් උසස්ද කියන්නේ තථාගතයන්ටත් ඇතැම් තැනක “අමා මෑණි” කියනවා.ඇත්තටම ඇය ආර්ය ශ්‍රේෂ්ඨ කාන්තාවක්. තමා කුසින් වැදූ දරුවන්ට වගේම ඇය හැම දරුවාටම බොහොම ළෙන්ගතුයි. කෑමෙන් බීමෙන් කෙතරම් නම් දරුවන්ට සංග්‍රහ කරනවාද? අපේ මිතුරන්ට සලකනවාදැයි හිතුවම ඒ මාතෘත්වය හරිම උතුම්.රාත්‍රිය උදාවුණාට පස්සෙ අපට තිබුණේ අම්මගෙ උණුසුම. විදුලිය නැති අපේ ගමට, අපේ ගෙදරට විදුලිය වශයෙන් තිබුණා නම් ඒ විදුලිපන්දමක් විතරයි. ලාම්පු එළිය නම් තිබුණා. අම්මා ඒ කුප්පි ලාම්පු එළියෙන් අපි පාඩම් කරනවා බලා ඉඳලා අසීමිත සතුටක් වින්දා.අපෙ අම්මා හරියට පිරිමහපු ගැහැනියක්. ඒ ලෝබකමට නොවේ. අනාගත සුරක්ෂිතතාව ගැන ඇය නිතරම හිතුවා. කඩෙන් සීනි රාත්තලක් බාගයක් ගෙනාවම ඒක කඩෙන් කඩදාසි ගොටුවකට දාලා නූලකින් බැඳලානෙ දෙන්නෙ.ඇය ගෙදරට ආ ගමන් අර නූල ගලවලා කම්බියක් තියෙනවා ඒකට දානවා. සීනි ටික බෝතලයට දාලා කඩදාසි කෑල්ල තුන හතරට නවලා තැනකින් තියෙනවා. කෙනෙක් හදිසියේ කඩදාසි කෑල්ලක් ඉල්ලුවොත් අම්මා ළඟ එකට දෙකක් දෙන්න තිබුණා. නූලක් හෙව්වොත් එකට දෙකක් හොයාගන්ඩ තිබුණා. ඒ වගෙ පිළිවෙළකට ඈ වැඩ කළේ.අපේ අම්මා මයියොකු තම්බන හැටිත් අපූරුයි. මයියොකු අලය තම්බන්න ගන්නකොට ඒකෙ අලය අරන් ලෙල්ල පිට කුරුට්ට හීනිවෙන්ඩ කපලා අව්වෙ දාලා වේලලා පස්සෙ පපඩම් වගෙ බැදලා බතට ගන්නවා. ගෙදරට ගන්න මිරිස් වුණත් එහෙමයි. මිරිස් අව්වේ වේලලා ඒවා කුඩු කරලා ගලේ අඹරලා ගත්තෙ. ඉතින්! ඈ උයන ඕනෑම දෙයක් අමුතුම රහක්. අම්මා උයන කිරිරොටිය මොනතරම් රසද? හාල් පිටි ටිකක් හා පොල් දාලා රොටි හදාගෙන කබලට දාලා තියනවා. ඊළඟට වන්ඩුව වගේ තම්බගෙන කිතුල් පැණි මිශ්‍ර කරලා ගන්නා මේ කෑම කන්ට අප හරිම ආසයි. ගම්වල මේ ආහාරයට ‘කී’ රොටී කියලත් කියනවා.දොළොස් මහක් ගත වන වෙලාවෙ මේවා සුද්ධ කරන්න ඕනෑ. බක් මහේ මංගල්ලෙට අම්මා මුලින් ම කියන වචනය ඒකයි. ඊළඟට අපේ ගෙදර බිම ගොම මැටි ගාලා පිරිසුදු කරගන්නවා. ගමේ ගෙවල්වල බිත්තිවල පවා ගොම ගාලා පිරිසුදු කරගන්නවා.අපේ ගෙදර නම් බිත්ති කපරාරු කරලා හුණු ගාලා තිබුණෙ. ගෙදර කොච්චර ලොකු වුණත් ඒ හැම අස්සක් මුල්ලක් ම හොඳින් පිරිසුදු කරලයි අම්මා අලුත් අවුරුද්දට කිරි උතුරන්නෙ. බලි තොවිල් ගරායක් නැටුම අපේ ගම්වල තිබුණු දේවල්. අම්මා මේ අභිචාරවල ඉන්නවා. ඒත් දෙවියන්ට පහන් තියන්නේ නෑ. බුදුන් වඳීනවා. අපේ මල්ලිට බාලගිරි දෝෂයක් තිබුණා.අම්මා මේකට නම් තොවිල් 50ක් විතර නැටෙව්වා මට මතකයි. අම්මලා හරියට විශ්වාස කළ කෙනෙක් ඩී.එස්.සේනානායක මහත්මයා. සර්.ජෝන් කොතලාවලත් ඇගේ ජනප්‍රියම දේශපාලන චරිතයක්. ඒත් කරපින්නාගෙන දේශපාලනය ගැන හිතුවෙ නෑ. මගේ කේන්දරේ බලලා අම්මා හුඟාක් සතුටුවෙලා හිටියා. මෙහි පැවිදි යෝග තිබෙනවා කියලා.ඒත් මහණවෙන්න මගේ අදහසක් තිබුණෙ නෑ. ඒත් දවසක් කඩේට යන වෙලාවෙ අපේ ගමට වැඩි හිමි නමක් මට මහපාරේදි හමුවුණා. උන්වහන්සේගේ ගමන් ඉරියව්වට උපශාන්ත ස්වභාවයට මගේ සිත වශීවුණා. උන්වහන්සේ දුටුගමන් මා මහපාරේම පසඟ පිහිටුවා වැන්දා. ඒක අම්මා උගැන්වූ චාරිත්‍රයක්. උන්නාන්සෙ මගෙන් ඇහුවා මහණ වෙන්ඩ කැමැතිද කියලා. මාත් හා කිව්වා.මේ හිමියන් තමයි නාපාවල සෝරත හාමුදුරුවො. මං ඒ ගැන අම්මට කීවම ඇය තමයි හුඟක් සතුටු වුණේ. මං නාපාවල පන්සලේ මහණ කළ වෙලාවෙ අම්මගෙ ඇස්වල කඳුළු. මං මහණවෙලා හොඳට ඉගෙන ගත්තා. අම්මගෙන් ඈත්වෙලා පන්සලට ආවම අම්මා හැම සතියෙම මාව බලන්ඩ එනවා. පරමධම්මචේතිය විහාරෙ පණ්ඩිත ප්‍රාරම්භ විභාගෙට ලියපු වෙලාවෙ එක්තරා හාමුදුරුවරුන් පිරිසක් ම පොල්වත්තකදි අල්ලගෙන ගැහුවා. ඒවා සාමණේර කාලෙ සාමාන්‍ය සිද්ධි. ඒ අයට පෙර මේ විභාගයට ලිවීමයි වරද.මං ගුටි කාලා ඇවිත් පන්සලේ ඉන්නකොට අම්මත් ආවා. ඇයි! හාමුදුරුවන්ට සනීප නැද්ද? අම්මා ඉව වැටුණා වගේ ඇහුවා. ඒත් ඒ කරදර අම්මට කීමට ගියේ නෑ. එයින් ඇගේ පහන් හිතට කරදර මතුවේවි කියලා මා සිද්ධිය කීවෙ නෑ. එක දවසක් මා කියන බණක් අහලා අම්මා හොඳටම හැඬූ බව දායකයින් කීවා. මගෙ අම්මා ඒ තරම් සංවේදී සසුන පිළිබඳ ප්‍රසාදයක් ඇති මාතාවක්.1960 ගණන්වල ඉඳලා මං අපේ යටගියාව හා සම්බන්ධ දේ හොයන්න පටන් ගත්තා. ඒකට අම්මා හරිම කැමැතියි. මං සෙල්ලිපි කියවමින් වනයේ ඇවිදින බව දැනගත් අම්මා ඒකත් ඉවසුවෙ රට ජාතිය වෙනුවෙන් වැඩක් කරන බව හිතලයි. මට මතකයි පුංචි කාලෙ මම පාසලේදි ගුල්ම කැක්කුමක් ඇවිත් ඇය දුවපු දිවිල්ල. ඇය මාව පාසලෙන් ගන්න දිව ඇවිත් තියෙන්නෙ පාසල අයිනෙ තියෙන අගලක් පවා එක හුස්මට පැනලයි.කාල්ලො පොඩි කාලෙ මේ ගැන කියලා මට කාලයක්ම විහිළුත් කළා. මට මතකයි තවත් සිද්ධියක්. පුංචි කාලේ අපේ වත්තට එහායින් ඉඩමක අඹ කඩන වෙලාවෙ මාත් දුවලා ගිහින් අඹයක් අහුලාගත්තා. අඹ ගසේ හිමිකාරි තවත් අඹයකින් මගේ පපුවට දමලා ගැහුවා. මට බොහෝ වේලාවක් මේකට රිදුම් දුන්නා. අපේ අම්මා මේකට හරිම වේදනාවෙන් අර මනුස්සයාට කරුණු කීවා.මගේ අතේ තිබුණු අඹයත් ඒ පැත්තට වීසි කළා. පුතේ, කවරදාවත් අන්සතු දෙයක් අයුතු ලෙස ගන්ඩ එපා. ඒක මට කරන අගෞරවයක්. අම්මා කීවෙ එහෙමයි. මා ඒක දිවිහිමියෙන් මෙතෙක් රක්ෂා කලා. මගේ අම්මා හිටියානම් මට බොරු චෝදනා එල්ල කළ වෙලාවේ එතැනම මියයාවි. ඇය ඒ තරම් අවංකව අප හැදුවෙ. එතුමිය ඒ වෙලාවෙ කලුරිය කරලා තිබුණෙ.මට වාහන බලපත්‍රය විකුණපු චෝදනාවක් ආවා. මං ඒකට වැරැදිකරුවෙක් නොවෙයි. බලපත්‍රය විකුණන්න තීරණය කළේ වෙනම කට්ටියක්.මට ලැබුණෙ අවනම්බුව. ඒත් ජනතාව ඒක දන්නවා. යාපනය දුම්රිය නැවතුම්පළේ දුක්විඳින සිංහල පවුල් 1600ක් ගැන මට ආරංචි වුණා ඊයෙ පෙරේදා. මං ඒ අයට පෞද්ගලිකව මදුරු දැල් 25ක්, ටීෂර්ට් පෙට්ටි 4ක්, බුරුසු, තුවා පමණක් නොවේ ආහාර පාන පවා ඇරියා.රුපියල් 55,000ක් මට වියදම් වුණා. අනුන්නේ දුකේදි උණුවන හිතක් තිබුණු අම්මගෙන් මටත් ඒ කරුණාව ආවෙ. මුලින්ම මේ සිද්ධිය දැනගත් වෙලාවෙත් මං ඔවුන්ට කෑමට හාල් මිටියක්, පොල් හා පාන් අරගෙන දීලයි ආවෙ. මේවා කරන්නෙ ප්‍රදර්ශනයට නොවෙයි.මා දන්නා හඳුනන නෝනා කෙනෙක් පන්නිපිටිය පැත්තෙ ඉඳලා ළඟදි පන්සලට ඇවිත් මට කීවා හාමුදුරුවනේ මෙතැන රුපියල් ලක්ෂ 25ක් තියෙනවා. ඒක අරගෙන පන්සල දියුණු කරගන්ඩ කියලා. මට මාලිගා නෑ. මේ පන්සලේ වුණත් තියෙන්නෙ අවශ්‍ය දේ අවම වශයෙන්.ඒත් ඒ මුදල් මම බාරගත්තේ නෑ. මා කීවා ඒ මුදල බැංකුවක තැන්පත් කරන්න.එහි පොලියෙන් අපමණ දුෂ්කරතාතියෙන ඈත පන්සල් ටිකකට උදව් කරන්න කියලා. දැන් ඒ වැඩපිළිවෙළ ක්‍රියාත්මකයි.නුවරගලතැන්න, අරන්තලාව ශ්‍රී ජයන්තිලංකාරාමය, කරුවලගස්වැව මුරුක්කුවටවන ගල්ලෙන් රජමහා විහාරය, ශ්‍රී තිස්සපුර දිවුල්පිටිය රජමහා විහාරය, සෝමපුර සේරුවාවිල පාරේ බෝධිරාජාරාමය, ශ්‍රී මංගලාරාම විහාරය, මංගලගම මේ වගේ පන්සල් 10කට ඒ ආධාර අද බෙදී යනවා. ඒ සල්ලි මට භුක්ති විඳීමට දීලා තියෙද්දි මා කටයුතු කරන්නෙ එහෙමයි. ඒක මට උගැන්නුවෙ අම්මා.අම්මා නමැති ඒ පින්කෙතට මේ පින් රැස්වෙන බව මට ඒකාන්තයි.එල්ලාවල මේධානන්ද හිමියන්ගේ මවගේ ඡායාරූපයක් නොමැත.සටහන උපාලි සමරසිංහ ඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=as1011077</link>
    <topic>මංජේශ්වරී</topic>
    <author>තව කොටසක් ලබන සතියේ</author>
    <content>මංජේශ්වරීවරායේදී මා ආපසු යෑමට හෙළිකොප්ටරයට නගින්නට පෙර මට පරමේෂ් හා ලෙච්චමී හමුවිය. ඔවුන් සිටියේ පෙරට වඩා සතුටකිනි. ඔවුන් දෙදෙනා මගේ දෙපා අල්ලා වැඳ වැටුණාහ. මට එය තේරුම්ගත නොහැකි විය, ඔවුන් ආරක්ෂිතව ශ්‍රී ලංකාවට ගෙන ආ නාවික කණ්ඩායමේ සිටි එකම ශ්‍රී ලාංකිකයා වශයෙන් ඔවුන් මට කළගුණ සැලකුවා යැයි පසුව මම සිතන්නට වීමි.“මහත්තය ශ්‍රී ලංකාවට ආපු දවසක අපි ආයෙත් හමුවෙමු.”ඔහු හදවතින් ම කළ ඒ ප්‍රාර්ථනාව හරිම සංවේදීයි.“දැන් යන්න තැනක් තියෙනවද?”මම සමුගන්නට සැරසෙමින් ඇසුවෙමි.“දන්නෙ නෑ. අපේ ගෙවල් දොරවල් නැතුව ඇති. කී දෙනෙක් එල්.ටී.ටී. ය අරන් ගිහින් ද දන්නෙ නෑ. මගෙ මල්ලිල දෙන්නෙක් හිටිය. ලෙච්චමිගෙ අයිය කෙනෙක් හිටිය. ඉන්නවද නැද්ද දන්නෙ නෑ”“කොහොම වුණත් අපේ අය ආරක්ෂාව සලසාවි ඉන්න තැනක් දේවි”මවුබිමට පැමිණිය ද ඔවුන්ගේ ජීවිතවල අවදානම මඟහැරී ගොස් නැත. ඔවුන්ගේ පමණක් නොව ලංකාවේ සිටින අපේ අය ගැන ද කිව යුත්තේ එයම ය. කොයි මොහොතක කොතැනක බෝම්බයක් පුපුරාවි දැයි අප නොදනිමු. නාවික යාත්‍රාවලට එල්ලවන ප්‍රහාර අති දරුණු ය. සිවිල් වැසියන් සිටින්නේ ඒ හා සමානම බයකිනි. මව්බිමට ගොඩ බසින්නට ලැබුණ ද නිවසට යා ගන්නට නොහැකිවීමේ සාංකාව මට තදින් දැනිණ.මා චොපරයෙන් පැමිණ නැව තුළට ඇතුළු වෙද්දීම කපිතාන්වරයා සිටියේ කිසියම් චකිතයකිනි.“ඉක්මනට ආපු එක හොඳයි. අපි දැන් නැව දියත් කරන්නයි යන්නෙ. කොහොමත් රාත්‍රිය මෙහේ ගත කරන්න බැහැ. එල්.ටී.ටී.ඊ. ය නාවික ප්‍රහාරයකට අර අඳින බවක් කියවෙනවා. අපි යමු. සරණාගතයන්ට පිහිටවෙලා අපි මොකටද මැරුම් කන්නෙ”නැව නියමිත වෙලාවට කලින් ආපසු ගමන් ඇරඹුවේ ය. දැන් ආඩවනේ කියන්නට කෙනෙක් නැත. අප නාවිකයන් කිහිපදෙනා හැරුණු විට නැව හිස් ය. සරණාගතයන්ගේ අඩුම කුඩුම නැව තුළ අතන මෙතන දමා ගොස් තිබිණ. තවත් කිහිප වරක් ම සරණාගතයන් ගෙන යෑමේ කාර්යයට උරදෙන්නට මටත් අවස්ථාව ලැබී තිබේ.කිසිම හේතුවක් නොමැතිව මිනිසෙක් මා සමඟ උරණවී සිටියි. මංජේශ්වරී හා මා අතර තවමත් කිසිදු ප්‍රේම සම්බන්ධතාවක් හෝ විවාහ යෝජනාවක් ඉදිරිපත් වී නැත. එහෙත් ක්‍රිෂ්ණදේව ඒ පිළිබඳව සැක කරයි. මංජේශ්වරී ඔහුට පිටුපාන්නේ මා නිසා යැයි ඔහු තරයේ ම සිතයි. දැන් මා ඔහුගේ හතුරෙකි. මංජේශ්වරී දැක ගැනීමේ බලාපොරොත්තුව යටි සිතේ තිබුණ ද මා පැමිණියේ ලංකාවේ ආගමික ඉතිහාසය සම්බන්ධයෙන් ඔහුට යම් යම් තොරතුරු සැපයීම සඳහා ය. එය ඔහුගේ විශ්ව විද්‍යාල අධ්‍යාපනයේ එක්තරා කොටසකි. එහෙත් දැන් ඔහු ඒ සියල්ල ඉවත දමා ර¼ඟපෑමට යයි.මේ වනවිට මංජේශ්වරී තරමක් සන්සුන්ව සිටියා ය. එහෙත් කතා කළේ නැත. කළුවර වැටීගෙන එද්දී සඳ මෝදුවීගෙන එයි. ඒ කළුවරත් සමඟම වැඩිවෙලාවක් ගත වන්නට පෙර රාමචන්ද්‍රන් හා සකුන්තලා ගෙට ගොඩවූහ.“ඔන්න චින්තලාටත් එක්ක අපි චපාති ගෙනාවා” පුංචි අම්මා එසේ පවසද්දී මංජේශ්වරී මෙන් ම චින්තාද ගල් ගිල්ලාක් මෙන් බලා සිටිනු ඔවුන් දකින්නට ඇත.“මොකෝ මේ”ඈ හින්දි බසින් තවත් මොන මොනවදෝ කීවාය. සිද්ධිය විස්තර කරමින් චින්තා දොඩමළු වූවා ය.“අයි අයියෝ”ඈ හිස අත් තබාගෙන උළුවහු පඩිය මත ඉඳ ගත්තා ය.“මොකද වුණේ?”රාමචන්ද්‍රන් මා වෙතට එමින් ඇසුවේ ය. මම සිදුවූ දේ කෙටියෙන් විස්තර කළෙමි. රාමචන්ද්‍රන් ඒ ගැන වැඩි තැකීමක් කළේ නැත.“ඔය මිනිහ ඔහොමමයි අපේ කෙල්ලට කොහොමත් ඔය මිනිහගෙ වැඩ අල්ලන්නෙ නැහැ. මිනිහ කීවට, අකමැති නම් මංජේශ්වරී කොහොමද රඟපාන්නෙ. පිස්සු වැඩ.”අප මිදුලේ සිට පැවසූ දේ ආලින්දයේ වාඩි වී උන් මංජේශ්වරීට ඇසෙන්නට ඇත. සකුන්තලා දේවී සිටියේ ද උළුවහු පඩිය මත වාඩිවී දෑත් මත නිකට ඔබාගෙනය.“ඒ මිනිහට පිස්සු. මං රඟපාන්න කැමති නෑ බාප්පොච්චි”මංජේශ්වරී පැවසුවේ ඇඬුම් ස්වරයෙනි.“මං දන්නව දුව කැමති නැති බව. අපි කියල බලමු.”“කියන්න දෙයක් නෑ. මිනිහ යන්නම ගියා”“මොනවා...?”සකුන්තලා දේවි උන්තැනින් නැගිට්ටාය.“ගියා. අපලෙ. අපලෙ”“ඈ මංජේශ්වරී වෙත ගොස් ඇගේ උරහිසින් අල්ලා සොලවන්නට වූවා ය.“පිස්සී - පිස්සී - පිස්සී”“මට නෙවෙයි මිනිහටයි පිස්සු”“රාම... රාම... රාමා”සකුන්තලාදේවි ඉන්පසු රාමචන්ද්‍රන් වෙත දුව ගියා ය.“මොකද මේ”“ක්‍රිෂ්ණා දේව එන්නෙ නෑ”“මංජේශ්වරීගෙ අධ්‍යාපන කටයුතුවලට මිනිහ සල්ලි ටිකක් වියදම් කළා. එච්චරයි. නැතුව වෙන බැඳීමක් නැහැ අපිත් එක්ක”රාමචන්ද්‍රන් කීවේ මා දෙසට හැරෙමිනි. ඉන්පසු ඔහු මිදුලේ සක්මන් කරන්නට විය. පුංචි අම්මා යළි උළුවහු පඩිය මතම ඉඳ ගත්තා ය.“මං ගිහින් එන්නම්”චපාති ටිකත් රැගෙන දරු දෙදෙනාත් සමඟ චින්තා යන්නට ගියා ය.“බාප්පොච්චි කරදර වෙන්න එපා. මං මගේ මාලෙයි වළලු ටිකයි විකුණල මිනිහගෙ ණය ගෙවන්නම්”මංජේශ්වරී පැවසුවේ හීන් හ¼ඩින් සුසුමක් ද පිට කරමිනි. ඇගේ මුහුණේ හිනාවක් ද මතුව තිබිණ.“මමත් ගිහින් එන්නම්”මම ආපසු එන්නට සැරසුනෙමි.“එහෙම කොහොමද? දැන් කෑම කාලාම යන්න බැරි ය...”රාමචන්ද්‍රන් පැවසීය.මංජේශ්වරී සමඟ සකුන්තලා ද උන් තැනින් නැගිට්ටාය. ඔවුන් ගෙට ගියේ කෑම මේසය පිළියෙල කරන්නට විය යුතු ය. රාමචන්ද්‍රන් සක්මන නවතා මා වාඩි වී උන් ගල් බංකුව වෙත පැමිණියේ ය. නිහඬ බව බිඳිමින් ඔහු කතා කරන්නට විය. සිත නිදහස් කර ගැනීමේ අරමුණ ද ඒ තුළ විය.ඉන්දියාවේ තියෙන ලොකුම ප්‍රශ්නය තමයි දෑවැද්ද? ලස්සන, රස්සාව, උගත්කම ඒ සේරම දැවැද්දට යටයි. මංජේශ්වරීගෙ අක්ක, වෙනුවෙන් පොරොන්දු වෙච්චි දෑවැද්ද දෙන්න බැරිවුණු නිසා ආපහු ගෙදර ඇවිත් ඉන්නවා. මංජේශ්වරී නිතරම ඒ ගැන කියවනව. මංජේශ්වරීට දෙන්න වුනත් අපි ළඟත් ලොකු මුදලක් නෑ. ඉතින් මොනව කරන්නද? දෑවැදි නොඉල්ලපු එකම මිනිහ ක්‍රිෂ්ණදේව. මිනිහට මංජේශ්වරී බන්දල දෙන්න හිතුවෙ ඒකයි.”මා ළඟ විසඳුමක් ඇතත් එය රාමචන්ද්‍රන් සමඟ පැවසිය නොහැක. මා පිටගම්කාරයෙකි. ජාති ආගම් සියල්ල වෙනස් ය. මංජේශ්වරීට වුව ද මා ගැන ;බාහෝ දුර සිතන්නට වෙයි. මට ද එසේම ය. නාවික හමුදා තහංචි මා වටකරගෙන ඇත. ඒවායින් ගැලවීමක් නැත. පිටගම්කාරයකු වූ මට ආදරය මහා ප්‍රශ්නයකි. එය සැහැල්ලුවෙන් සිතිය හැක්කක් නොවේ.ටික දවසකට මංජේශ්වරීලගෙ ගෙදර පැත්තෙ නොගොහින් ඉමු...උදයකුමාර නොපැමිණියේ ඔහු ඒ සිතුවිල්ලේ තරයේ ම එල්බගෙන සිටි බැවිනි. සියල්ල ඉරණමට බාරදී නිහඬවනවා මිස මට වෙන කළ හැකි දෙයක් නොවීය.මංජේශ්වරීගේත් රාමචන්ද්‍රන්ගේත් බලවත් ඉල්ලීම නිසා මම කෑම මේසයට ඉඳ ගතිමි. සකුන්තලාදේවි මා ගැන කිසිදු තැකීමක් කළේ නැත. ඈ දිගින් දිගටම හින්දි බසින් මොන මොනවාදෝ පැවසුවා ය. මේ සිද්ධිය නිසා සාමාන්‍ය ඉන්දියන් ගැහැනියක තුළ ඇති විය හැකි බිය සැක මෙන් ම ලජ්ජාව ද ඈ තුළට පිවිස තිබුණි. දරුවන් නැති ඈ මංජේශ්වරී හදා වඩා ගත්තේ තමන්ගේ ම දරුවකුට තරම් ආදරය කරමිනි.“සකුන්තලා කට වහගන්නවද?රාමචන්ද්‍රන් හින්දියෙන් කළ තර්ජනය මට යාන්තමට තේරුම් ගියේ ය.මොහොතකින් ඉකිබිඳින්නට වූ සකුන්තලා දේවි ගෙට රිංගා ගත්තා ය.“පුංචි අම්මට දුකයි. මේ සිද්ධ වෙච්චි දේ ගැන පුංචි අම්ම හුඟක් හිතනව“මංජේශ්වරී වැඩි ගණනකට නොගෙන පැවසුවා ය.“ගෑනු ඔහොම තමයි. ගෑනුන්ට හුඟක් දේවල් දරාගන්න බැහැ. අනික එයා ක්‍රිෂ්ණදේව ගැන ලොකු විශ්වාසයකින් හිටිය. මේ විවාහෙ සිද්ධ වෙයි කියල එයා ලොකු බලාපොරොත්තුවකින් හිටියෙ. එයා කියන එකෙත් ඇත්තක් තියෙනවා. දෑවැද්ද නොඉල්ලන මිනිහෙක් ආයෙ කොහෙන් හොයා ගන්නද?”රාමචන්ද්‍රන් කීවේ පිඟානට බත් හැන්දක් බෙදා ගනිමිනි.“මම කොහොම හරි දෑවැද්ද නොඉල්ලන මිනිහෙක් හොයාගන්නම් බාපොච්චි. එහෙම බැරි වුණොත් තනිකඩව ඉන්නවා”මංජේශ්වරී කීවේ යටැසින් මා දෙස බලමිනි.මා පඹගාලක පැටළුණක් මෙනි. සිත තුළ පවත්නා කිසිවක් රාමචන්ද්‍රන් ඉදිරියේ මංජේශ්වරීට පැවසිය නොහැක. කෑම පිඟාන අතගාමින් උන් මට කෑම පිරියක් ද නොවීය.“ඇයි චපාති වලට ආස නැද්ද?”මංජේශ්වරී ඇසුවේ මගේ කෑම පිඟාන දෙස බලමිනි.“නෑ බඩගිනි නෑ ඒකයි. ඒක නෙවෙයි ආයෙත් මගේ පැමිණීම අවශ්‍ය නෑ නේද?”මම රාමචන්ද්‍රන්ට ද ඇසෙන සේ පැවසුවෙමි.“ඇයි එහෙම කිව්වෙ“රාමචන්ද්‍රන් ඇසුවේ ය.“මං ආවෙ ක්‍රිෂ්ණ දේවගේ නිබන්ධයට මං දන්න තොරතුරු කියන්නනෙ. දැන් ඉතින් ඒක කෙරෙන්නෙ නෑනෙ.”මම කෑම මේසයෙන් නැගිටීමෙන් පැවසුවෙමි.“මං ඒ මාතෘකාව මගේ නිබන්ධනයට ගන්නයි ඉන්නෙ. හොඳ මාතෘකාවක් නැතිවයි මං මේ හිත හිත හිටියෙ. එහෙම වුණොත් ඔය දෙන්නට නිවාඩු වෙලාවට මෙහේ එන්න වෙනවා.”මංජේශ්වරී එසේ පැවසුවද රාමචන්ද්‍රන් ඒ ගැන කැමැත්ත හෝ අකමැත්ත ප්‍රකාශ නොකළා ය.“පුංචි අම්මව අඬ ගහගෙන ඇවිත් කෑම කන්න”රාමචන්ද්‍රන් කීවේ එපමණකි. ඔහුගේ සන්සුන් ඉරියව් මා සිත් ගත්තේ ය. සියල්ල දරා ගැනීමේ ශක්තියක් ඔහු තුළ විය. මංජේශ්වරීට විරුද්ධව යාමට ඔහු තුළ කිසිදු කැමැත්තක් නොවීය. මම දෙදෙනාගෙන් ම සමුගතිමි.දවස් ගෙවී ගිය ද වැඩි අමුත්තක් සිදු නොවීය. ඒ අතර හදිසියේ දිනක මංජේශ්වරී අහම්බෙන් මෙන් අතරමගදී මට මුණ ගැසිණ. එදා ඇති වූ සිද්ධියෙන් පසු නිවසට යෑමට මම බියවීමි. ක්‍රිෂ්ණදේව දැනටමත් තමාගෙන් පිළිගැනීමට අරඅඳිතැයි යන සිතුවිල්ල මංජේශ්වරීගේ සිතයට සැඟවී තිබිණ. ඔහු කිසිදෙයක් අමතක කිරීමට සූදානම් පුද්ගලයකු නොවේ. සුබ්‍රමනියම් ඉදිරියේ තමාට සිදුවූ ලජ්ජාව වෛරයක් මෙන් සිත යට රැඳී ඇතැයි මංජේශ්වරී පැවසුවේ කිසියම් පසුතැවිල්ලකින් ද යුතුව ය.ඉන් පසු උදයකුමාර චින්තා හමුවීමට යෑමට කතා කළේ තවත් සති කිහිපයකට පසුව ය. මම ද මංජේශ්වරී හමුවීමේ අදහසින් ඔහු සමඟ ගියෙමි. අප යනවිට චින්තා මිදුලේ සිටියා ය. ඈ මහා ගේට්ටුව අසලට දුවවිත් අප ඇගේ නිවසට කැඳවාගෙන ගියාය.“මංජේශ්වරීගෙ තාත්තා ඇවිත්. පළාතෙ යන්න එපා...”ඈ පැවසුවේ සිත තුළින් මතු වූ කිසියම් චකිතයකිනි.“මංජේශ්වරී ගැන තාත්තට නිර්නාමික ලියුමක් ඇවිත්. ඔය නවරත්නම් මහත්තය ඇවිත් තියෙන්නෙ ඒ ගැන හොයල බලන්න,”ඒ මොහොත වනවිට සකුන්තලා දේවි චින්තා සමඟ මේ සියල්ල පවසා තිබුණි. රාමචන්ද්‍රන් මේ ලියමන ගැන වැඩිපුර ගණන ගෙන නොතිබුණ ද සකුන්තලා දේවි දැඩි සිත්තැවුලකින් පසුවන බව චින්තා පැවසුවා ය.ලියුමේ ඇත්තේ කුමක්ද යන්න දැනගන්නා තුරු මගේ සිතට ඉවසිල්ලක් නොවීය. සිතට වදයක් වුව ද එය දැනගැනීමට ක්‍රමයක් නොවීය.“මංජේශ්වරී තවම ගෙදර ඇවිත් නෑ. සකුන්තලා දේවී මේ ගැන කිසි දෙයක් දන්නෙ නැහැ. ඒ මනුස්සය ඉන්නෙ පුදුම බයකින්.”චින්තා පවසද්දී මම මංජේෂ්වරීගේ නිවස දෙසට නෙත් යොමු කළෙමි. නවරත්නම් හා රාමචන්ද්‍රන් මිදුලේ එහා මෙහා සක්මන් කරමින් සිටිනු පෙනිණ. සහෝදරයන් දෙදෙනා හැඩරුවින් බොහෝ සමාන ය. එහෙත් රාමචන්ද්‍රන්ට වඩා නවරත්නම් වේදනාවට පත්ව සිටින බවක් පෙනිණ.“මංජේශ්වරී ආවට පස්සෙ මොන මොන දේවල් සිද්ධ වෙයිද මන්ද? මංජේශ්වරීගෙ තාත්ත ඉන්නෙ වේදනාවටත් වඩි කේන්තියකින්.”“ඇත්තනෙ. තාත්ත කෙනෙකුට වාවන්නෙ නැතුව ඇති.”චින්තාගෙ කතාවට උදයකුමාර ප්‍රතිඋත්තර දුන්නේ ය.ඉක්මනින් ම මංජේශ්වරී හමුවීමේ බලාපොරොත්තුවෙන් මම වැඩි වෙලාවක් චින්තාගේ නිවසේ නොරැඳී උදයකුමාරත් සමඟ ආපසු පැමිණියෙමි.“ලියුම එවල තියෙන්නෙ ක්‍රිෂ්ණදේව“ආපසු එන අතර උදයකුමාර කීවේය.“නැතුව වෙන කව්ද?”“අනුමානයක් නැහැ. ලියුමෙ උඹ ගැනත් සඳහන් වෙලා ඇති.”උදයකුමාර පැවසුවේ මට ඔච්චං කරන්නාක් මෙනි. එය එසේ විය හැකි යැයි මට ද සිතුණි. සිත තුළ ඇති වූයේ කිසියම් විචිකිච්ඡාවකි. මංජේශ්වරීගේ පියා මා ගැන මොනවා සිතනවා ඇත්ද? එහෙත් ඔහු මා කවුදැයි නොහඳුනයි. ඒ නිසා මට කිසියම් ගැලවීමක් ඇත.ගෙදරට නොගොස් මංජේශ්වරී හමුවිය හැකි තැනක් ගැන මම කල්පනා කරන්නට වීමි. විශ්ව විද්‍යාලයට හෝ වෙනත් තැනකට යෑමට දහවල් දවසේ මට විවේකයක් නැත. ඈ පංති යාමට පෙර පාරේ හෝ බස් නැවතුමේදී ද හමු විය නොහැක. හරියටම ඒ වෙලාවට එනම් උදේ හතට අපේ ව්‍යායාම් ඇරඹෙන බැවිනි. මේ අනුව කල්පනා කරනවිට මංජේශ්වරී හමුවිය හැකි එකම තැන චින්තාගේ නිවස පමණි. එහෙත් මංජේශ්වරීට එහි පැමිණීමට අවසර තිබේ ද?තව කොටසක් ලබන සතියේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=as1011078</link>
    <topic>ගුරුසේවයේ රසකතා</topic>
    <author>විශ්‍රාමලත් ආචාර්ය,</author>
    <content>ගුරුසේවයේ රසකතාඑක්දහස් නවසිය පනස් හයේ වර්ෂයේ ගාලු දිස්ත්‍රික්කයේ අති දුෂ්කර ප්‍රදේශයක පිහිටි යටිගම්පොල රජයේ පාසල පිහිටා තිබුණේ විශාල කැලෑවකින් වටවූ කුඩා කඳුගැටයක් මුදුණේය. ප්‍රධාන මාර්ගයේ සිට සැතැපුම් හතක් පමණ දුරින් පිහිටි මේ පාසලට යෑමට ඒමට නිසි මාර්ගයක් නොතිබූ අතර තිබුණේ ප්‍රදේශයේ ගැමියන් විසින් තනා සාදාගත් කුඩා අඩි පාරකි.ඇදුරු මඩුල්ල පස් දෙනෙකුගෙන් සමන්විත මේ පාසලේ මුල් ගුරුන්නාන්සේ වූයේ ජුලියන් ගුරුන්නාන්සේය. පාසලේ සේවය කළ උපගුරු විල්මන් මහතා මාතර ප්‍රදේශයේ කෙනෙකු වූ අතර ඔහු ගුරුකමට අමතරව යන්ත්‍ර, මන්ත්‍ර, වෙදකම් හා කේන්දර බැලීම යනාදී වැඩවලට ප්‍රසිද්ධියක් ඉසුලූ අයෙක් විය.ජුලියන් මුල්ගුරුන්නාන්සේ අසනීපව සිටි දිනෙක පාසලේ ගුරුභවතුනගේ පඩි සල්ලි ගෙන ඒම සඳහා දිනක් උපගුරු විල්මන් ගුරුතුමා පිටත් කර හැරියේ ගාලු අධ්‍යාපන කාර්යාලය වෙතය. පාසලේ සිට බස් මාර්ගයට සැතපුම් හතක් පමණ මඟ ගෙවා යා යුතු බැවින් පාන්දරින්ම එහි යන ලෙස මුල්ගුරුන්නාන්සේ ඔහුට පැවසීය. ඒ පාන්දර හතරට පමණ ප්‍රධාන මාර්ගයට ගියහොත් ගාලු බසය අල්ලාගත හැකි බැවිනි. ගමේ ගැමියන් අතර වෙළෙඳාමේ යන අයද බඩු බාහිරාදිය රැගෙන ගාලු නගරයට යන්නේ මෙම බසයෙනි. මුල්ගුරුන්නාන්සේ ගේ කීමට එකඟ වූ විල්මන් ගුරුතුමා පාන්දර කුකුළා හඬලන විටම නැඟිට ගමනට සූදානම් වී පාසලේ තිබූ බයිසිකලයට නැඟී බස් පාරට යෑමට පිටත් විය.මෙම අතුරු මාර්ගයේ ඇති සොහොන් පිටිය පිහිටා තිබුණේ පාසලට සැතැපුම් තුනක් පමණ දුරින් වූ අතර ඒ අසල ඇති විශාල නුග ගස මුළු ප්‍රදේශයටම අන්ධකාරය ගෙන දෙන්නක් විය.මෙම ගස යටදී හොල්මන්වලට බයවී ලෙඩවුණු බොහෝ දෙනෙක් එම ගමේ සිටින බැව් දත් ගැමියන් මෙම ගස අසලින් යන්නේ තරමක බියකිනි. මේ බැව් එකවරම විල්මන් ගුරුතුමාගේ මතකයට ආ අතර ඔහුගේ් සිතද මේ නිසා සැලිනි. ඒ කෙසේ වෙතත් තමා ;හාල්මන් අවතාරවලට බය නැති අයෙක් බවට පුරසාරම් දොඩා ඇති බැවින් තවත් අයෙක් සමඟ යෑමද මදි පුංචිකමක් ලෙස හේ සැලකුවේය.පාන්දර යාමයේ වෙළෙඳාමේ යන ඉතා තරබාරු ගැමි ස්ත්‍රියක වූ ඇලන් අක්කා ද එදින මෙම බස්රියේ යෑම සඳහා තම නිවසින් පිටත්වූයේ මේ අවස්ථාවේමය. ඇගේ නිවස මෙම සොහොන් පිටියට යාබදව පිහිටි නිසා පාරේ කවුරු හෝ එනතුරු ඇයද බලා සිටියේ නුගගස යටින් යාමට ඇති බිය නිසාය. පාන්දර පින්න වැටෙන බැවින් ඇය කළුපාට රෙද්දක් ඔලුවේ සිට වසාගෙන එළවළු කූඩය ද හිස මත තබාගෙන සිටියාය.ඈතින් එන විල්මන් ගුරුතුමා දුටු ඇය සෙමින් සීරුවේ ඉදිරියට පියවර තැබුවාය. හොල්මන්, අවතාර ගැන සිතමින් නුග ගස අසලට එන විල්මන් ගුරුතුමා ඇලන් අක්කා දුටු ගමන් “මේ නම් එකත් එකටම මහසොහොන් අවතාර යයි” සිතුවේය. “බුදු අම්මෝ” යැයි මරහඬ තලමින් බයිසිකලය ආපසු හරවාගත් විල්මන් ගුරුතුමා එකපිම්මට බයිසිකලය ද රැගෙන පයින් ම දිව ගියේ නුදුරින් පිහිටි මාටින් අයියාගේ කඩය වෙතය. මරලතෝනි දෙමින් කඩයට දිව ආ විල්මන් ගුරුතුමා ‘මාටින් අයියේ මහසෝනා එනවා” යැයි කියමින් ඇද වැටුණේ් සිහිවිකල්ලෙනි. විල්මන් ගුරුතුමාව හඳුනාගත් මාටින් අයියා කඩේ සිටි අයත් සමඟ එකතුවී ඔහු ඔසොවා ඇඳක තබා යකැදුරෙක් හනික ගෙන්වා ප්‍රතිකාර කරන ලදුව සෑහෙන වේලාවකින් පසු ඔහුට පියවි සිහිය ආවේය.මෙම සිද්ධිය සැලවූ ඇලන් අක්කා පසුදින උදෙන්ම පාසලට පැමිණ වෙළඳාමේ යන තමන්ට සිදුවූ සිද්ධිය පිළිබඳ සියලු කරුණු ජුලියන් මුල්ගුරුන්නාන්සේ හමුවේ පැවසුවාය. සියල්ලන්ටම තම සිනහව නවතාගැන්මට සෑහෙන වේලාවක් ගතවිය.විශ්‍රාමලත් ආචාර්ය,ඩී.එන්.දිසානායකකොස්වත්ත – බිංගිරිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=as1011079</link>
    <topic>තිස් වසරකට පසු කිළිනොච්චියේ කඨින පෙරහර</topic>
    <author>තාරක වික්‍රමසේකර</author>
    <content>තිස් වසරකට පසු කිළිනොච්චියේ කඨින පෙරහරමිහිඳු මහ රහතන් වහන්සේගේ ආගමනයත් සමඟම බුදුරජාණන් වහන්සේගේ පාරිභෝගික ධාතුන් වහන්සේගේ අවශ්‍යතාවය මෙරටට තදින්ම දැනෙන්නට විය. දේවානම්පියතිස්ස රජුගේ ඇරියුමින් ඉන්දියාවේ සිට මෙරටට ශ්‍රී මහා බෝධින් වහන්සේගේ ශාඛාවක් වැඩම කරවූයේ ඒ අනුවය.ශ්‍රී මහා බෝධින් වහන්සේ මෙරටට වැඩම කරවන ලද්දේ සංඝමිත්තා මෙහෙණින් වහන්සේ විසිනි. ලක්රජු කර වටක් දියේ ගිලී ශ්‍රී මහා බෝධියට ගෞරව දක්වා මහත් හරසරින් එය පිළිගත්තේය.ත්‍රස්තවාදීන් පවා කිසිදු හානියක් නොකළ ලුම්බිණි විහාරයේ ඓතිහාසික බෝධි වෘක්ෂයපසුව සංඝමිත්තා තෙරණිය ද රැගත් පිරිස අනුරාධපුරයට පැමිණෙද්දී පළමු රාත්‍රිය ගත කර ඇත්තේ කිළිනොච්චිය ප්‍රදේශයේ බව සඳහන් වේ.එසේ රාත්‍රිය ගත කිරීමට තෝරා ගත් ස්ථානය පසුව මහත් හරසර දක්වා බෞද්ධයන්ගේ වැදුම් පිදුම්වලට භාජනය කරන ලදි. එම ස්ථානයට ‘ලුම්බිණි විහාරය’ යැයි නම් තබන ලදි. ඒ අනුව ශ්‍රී මහා බෝධින් වහන්සේ පළමුවෙන්ම තැන්පත් කර තැබු විහාරයක් ලෙස මෙම ලුම්බිණි විහාරය ඉතිහාස ගතව ඇත. මෙම ඓතිහාසිකත්වය නිසාම එදා සිටම මෙම පූජා භූමිය බෞද්ධයන්ගේ ඉමහත් ගෞරවාදරයට හා වන්දනීයත්වයට පත්විය. එහෙත් කාලයාගේ ඇවෑමෙන් හා උතුරු ඉන්දීය ආක්‍රමණ මත වල් බිහිවූ මෙම පුදබිම යළි බැතිමතුන්ගේ වන්දනීයත්වයට හමුවූයේ මීට වසර 75 කට පමණ පෙරදීය.ඒ 1936 වසරේදී රන්දොඹේ සෝමසිරි හිමියන් විසින් නාගදීපයත් කිළිනොච්චියේ ලුම්බිණි විහාරයත් සොයා ගැනීමෙන් පසුවය. එතැන් සිට ත්‍රස්තවාදී යුද්ධය ඇරැඹෙන තුරු මේ විහාරස්ථානය වන්දනාකරුවන්ට විවෘත විය. රන්දොඹේ සෝමසිරි හිමියන් විසින් ඒ හිමියන්ගේ සහෝදර හිමිනමක වූ රන්දොඹේ ධම්මවංශ හිමියන්ට මේ ලුම්බිණි විහාරය පැවරූ අතර පසුව එහි විහාරාධිපති ධුරය වත්මන් ශ්‍රී ලංකා අමරපුර මහා සංඝ සභාවේ මහා ලේඛකාධිකාරී ආචාර්ය බ්‍රාහ්මණවත්තේ සීවලී අනුනායක හිමියන්ට පවරා ඇත.තායිලන්ත බුදු පිළිමයඑදා සිට මේ දක්වා එම හිමියන්ගේ විහාරාධිපතිත්වය යටතේ මේ ලුම්බිණි විහාරය පාලනය වන අතර වන්දනාකරුවන්ට හැකි උපරීම සහායක් ලබා දීමට කටයුතු කරන බව උන් වහන්සේ පවසති.බ්‍රාහ්මණවත්තේ සීවලී නා හිමියන්ගේ ශිෂ්‍ය හිමිනමක් වන බ්‍රාහ්මණවත්තේ සිරිධම්ම හිමියන් අදහස් දක්වමින් පවසා සිටින්නේ යුද්ධය පැවැති සමයේ මේ විහාරස්ථානයට දැඩි අලාභ හානි සිදුවූ බවයි.මෝටාර් ප්‍රහාර නිසා විහාරස්ථානයේ ගොඩනැගිලිවලට දැඩි අලාභ හානි සිදුවූ නමුත් මේ වන විට ආවාස ගෙය බුදු මැදුර ඇතුළු ගොඩනැගිලි ඉදිකර ඇත.කොතරම් මෝටාර් ප්‍රහාර එල්ල වුවත් තල් ගස් දෙකට මැදින් කැඩී යද්දි වුවද මේ විහාරස්ථානයේ බෝධියට කිසිදු හානියක් සිදුවී නොමැත. එය එක්තරා හාස්කමක්දැයි සිතේ. ඉපැරැණි බෝධි වෘක්ෂය අද ඉහළින් වැජඹෙමින් සිටී.ආචාර්ය බ්‍රාහ්මණවත්තේ සීවලි අනුනායක හිමියුද්ධය පැවැති සමයේදී ත්‍රස්තවාදීන් විසින් ලුම්බිණි විහාරය පවත්වාගෙන ගොස් ඇත්තේ ආබාධිත ත්‍රස්තවාදීන්ට කෘතීම පාද සාදන ලද ස්ථානයක් ලෙසිනි. අවසන් සටනේදී පලා යන ත්‍රස්තවාදීන් ගොඩනැගිලි විනාශ කළ ද බෝධියට කිසිදු හානියක් කර නොමැත. මෙහි ඓතිහාසික වැදගත්කම යම් අයුරකින් ඔවුන් ද වටහා ගන්නට ඇතැයි සිරිධම්ම හිමියෝ පවසති.අවසන් සටන නිමවූ පසු මේජර් ජෙනරාල් ශවේන්ද්‍ර සිල්වා මහතා මෙම විහාරයට පැමිණ පන්සිල් සමාදන්ව ආගමික කටයුතුවල නියැලුණු බව ද සිරිධම්ම හිමියෝ සිහිපත් කළහ.මෙම විහාරස්ථානයේ කඨින පින්කම වසර 30 කට පසු නොවැම්බර් මස 10 සහ 11 දෙදින පැවැත්වෙන බව ද උන්වහන්සේ පැවසූහ. භික්ෂුන් වහන්සේ තුන් නමක් මෙවර ලුම්බිණි විහාරයේ වස් වාසය කරන ලදි. බ්‍රාහ්මණවත්තේ සීවලී නාහිමියන් ද, කොස්ගොඩ රතනපාල සහ ගොඩගම සද්ධානන්ද හිමියන් ද මෙවර වස් වැසූහ.බ්‍රාහ්මණවත්තේ සිරිධම්ම හිමිකඨින පෙරහරක් උතුරේ පැවැත්වෙන්නේ වසර 30 කට පසුව වීම මෙහි සුවිශේෂත්වයයි. තිස් වසරක් තිස්සේම මේ ප්‍රදේශවලට බොදු වත් පිළිවෙත් අහිමි විය. ඒවා යළි ක්‍රමයෙන් පණ ගැන්වේ. මේ තවත් එවැනිම මල්ඵල ගැන්වීමකි. නොවැම්බර් 10 වැනිදා රාත්‍රී කඨින ධර්ම දේශනය හා පිරිත් පැවැත්වෙන අතර එදිනම රාත්‍රියේ කඨින පෙරහර කිලිනොච්චියේ වීදි සංචාරය කෙරේ. පසුදින (11 වැනිදා) අලුයම කඨින පෙරහර විහාරස්ථානයට පැමිණෙන අතර එදිනම දහවල් කඨින දානය ද පැවැත්වේ.යුද හමුදාව ඇතුළු ආරක්ෂක හමුදාවල සහායෙන් සිංහල හා දෙමළ විශේෂාංග ඇතුළත්ව මෙවර කඨින පෙරහර පැවැත්වේ. මෙය කිළිනොච්චියට පමණක් නොව උතුරු ප්‍රදේශයටම වැදගත් වන්නේ උතුරේ තරුණ තරුණයන්ට එය නවමු අත්දැකීමක් වන හෙයිනි.මෙම ස්ථානයේ තවත් වැදගත්කමක් වන්නේ එය වවුනියාවේ සිට කිලෝමීටර් 80 ක දුරින් හා යාපනයේ සිට ද කිලෝමීටර් 80 ක දුරින් මධ්‍යයේ පිහිටා තිබීමය. නගර මධ්‍යයේම පිහිටි මේ පෞරාණික සිද්ධස්ථානයේ ඇති බෝධි වෘක්ෂය ද තායිලන්තයෙන් ලැබුණ පිළිමය ද බැතිමතුන්ගේ වන්දනීයත්වයට පත්ව ඇත. මේ දිනවල බැතිමතුන්ගෙන් මෙම විහාරය පිරී ඉතිරී යන බවත් ඔවුන්ට හැකි උපරීම පහසුකම් සලසන බවත් ආචාර්ය බ්‍රාහ්මණවත්තේ සීවලී අනුනායක හිමියෝ පවසති. විහාරස්ථානයට දානය සපයන්නන් අතර දෙමළ වැසියන් බහුල වීමත් කඨින පෙරහර සඳහා සිංහල දෙමළ සැමගේ සහාය ලැබී තිබීමත් උතුරේ සිංහල, දෙමළ සමගියට බෙහෙවින් ඉවහල් වනු ඇත.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=as10110710</link>
    <topic>මට මෙහේ ඉන්න බෑ ගෙදර යන විදිහක් කියන්න</topic>
    <author>ටෙක්ලා පද්මිණී කාරියවසම්</author>
    <content>මට මෙහේ ඉන්න බෑ ගෙදර යන විදිහක් කියන්නළමයි හොඳට හදා යහපත් පුරවැසියන් ලෙස සමාජයට දායක කළ යුත්තෝ අපි වෙමු. ඔබේ දරුවා ආරක්‍ෂා කරගත යුතුය. ඔබේ දරුවාට අවශ්‍ය ආදරය, ආරක්‍ෂාව, රැකවරණය, සෙනෙහස, ගෞරවය ලබා දිය යුතුය.රජයට කළ හැක්කේ ඔබ මවක් පියෙක් ලෙස ඔබේ වගකීම ඉටු නොකිරීම හේතුකොට ගෙන නොමඟට යොමු වූ හෝ පීඩාවට පත්වූ හෝ සමාජයට අහිතකර ලෙස වැඩෙමින් සිටින්නා වූ හෝ ඔබේ දරුවා සිරකොට තබාගෙන ආහාර බිඳක්, ඇඳුම් කඩමාල්ලක්, උපදෙස් බිඳක් දී රැකියාවක් පුහුණුකොට, ඔහුට හෝ ඇයට අධ්‍යාපනය ලබාදී යහපත් පුරවැසියකු කිරීමට උත්සහ දැරීම පමණි.ඔබේ දරුවා වෙනුවෙන් කැපවන නිලධාරිහු තම දරුවා කෙරෙහි ඇති බැඳීම, කැපවීම, ආදරය සෙනෙහස හා රැකවරණය ඔබේ දරුවා කෙරෙහි තිළිණ කිරීමට මැලිනොවෙති. එහෙත් ඔබේ දරුවාට අවශ්‍ය සියල්ල එතැනැදී නොලැබේ.ඔහුට අවශ්‍ය සියල්ලෙන් හැකි වැඩි කොටස ලබාදීම ඔබේ වගකීමයි. අප රජයට කියන්නේ ඔබ අතහැර දැමූ දරුවා කෙරෙහි විශේෂ අවධානයක් යොමු කිරීම කළ යුතුය යන්න පමණි. රජය මේ වන විටත් හැකි පමණට ඒ බර දරමින් සිටී. තවත් දරුවන් වෙනුවෙන් යමක් වැඩිපුර කිරීම යනු හොඳ අනාගත ආයෝජනයකි.දරුවන් රඳවා තබන නිවාසවල සිටින දරුවන් ගැන කරුණාවෙන්, ආදරයෙන් මව්වරු බොහෝ දෙනා දරුවන් ලබාගෙන රැකබලා ගැනීමට ඉදිරිපත් වෙති. එහෙත් ඔබේ දරුවාට ඔබ දෙන රැකවරණය සෙනෙහස, ආදරය, ගෞරවය මේ රැඳවුම් නිවෙසේ වැඩෙන මුරණ්ඩු හෝ අපයෝජනයට ලක්වූ හෝ සොරකමේ ගිය කොල්ලාට හෝ කෙල්ලට දීමට ඔබ සූදානම් ද යන්න පිළිබඳ ඔබ දෙවරක් සිතිය යුතුය.මොවුන් වරක් වේදනාවට දුකට පත්වූවෝය. යළි ඔවුන්ට එවන් දුකකට මුහුණ දීමට අවස්ථාව අප සලසා නොදිය යුතුය.මේ දරුවන්ට අවශ්‍ය වන්නේ ස්ථිර සාර අනාගතයට පදනමකි. විශේෂ වෘත්තීය පුහුණුවකි. අනාගතය සුරක්‍ෂිත කරවන තරම් වැටුපකි. රැඳවුම් නිවෙසින් නික්මෙන 18 විය ඉමවූ දරුවෝ එතැනින් නික්මෙන්නේ අලුත් ලෝකයකට යහපත් අනාගතයක් අපේක්‍ෂාවෙනි.මම අද ලියන්නේ ලස්සන කොල්ලෙක් ගැනය. ක්‍රීඩකයකු ගේ මෙන් ශක්තිමත් කාලවර්ණ සිරුරක් ඔහුට හිමිය. ඔහු ක්‍රීඩකයකු වූවානම් හොඳ කෙටි දුර දුවන්නෙකු වනු ඇතැයි මට සිතේ. එසේ නම් ඔහු රන් පදක්කම්, ලෝකඩ පදක්කම්, රිදී පදක්කම් දිනා ජය කෙහෙළි නංවනු ඇත. ජවාධික අශ්වයකුවන් මේ යෞවනය දෙස බලද්දී කිසි විටෙක ඔහු අවිශ්වාස කළ හැකි අයෙකු සේ නොපෙනේ. ඔහුට ඇත්තේ උදාර විශ්වසනීය දෑසකි. තියුණු නාසයකි. වචන විශිෂ්ටය.කොල්ලා හැමදාම මා සමඟ සිනාසෙයි. මමත් කොහොම ද? යි අසමි. “හොඳයි” සියල්ල මුසුකොට තනි වචනයෙන් පිළිතුරු දෙන කොලුවා කට පැත්තකට ඇදකර සුන්දර ලෙස සිනාසී බිමබලා ගෙන නික්ම යයි. මාස ගණනක් තිස්සේ වචනය දෙක කතා කොට ඔහුගෙන් අසා දැනගත් තොරතුරු මම ඔබට කියමි. ඒත් මට කියන්නට ඔහුගේ සිත තුළ බොහෝ දේ ඇති බව දනිමි.කොල්ලා හොඳින් සිංහල කතා කරයි. ඔහු දෙමළ යෞවනයෙකි. කලු පැහැති හමක් ඔහුට හිමිවන්නට ඇත්තේ මා පිය උරුමයෙන් වන්නට ඇත.”ගම කොහෙද?” මම බොහෝ කලකට පෙර කොල්ලාගෙන් ඇසීමි.”නුවර එළිය”තවත් දවසක ඔයාගේ නමයි මා ඇසූ පැනයට ලැබුණෙ...”චඞ වැඩක් නෑ. ඔයාට මොකට ද?” යන්න පමණි. මමත් අත්හැරියේ නැත. යන යන වාරයක් පාසා ඔහු නවතා ඔහුගෙන් යමක් අසා ගත්තෙමි.”මගේ තාත්තා පැක්ට්‍රියේ වැඩ කරන්නේ. අම්මා වැඩට යනවා. අපි හිටියේ අම්මට හම්බ වෙන ක්වාටස්වල.” ඒ කියන්නේ කොල්ලාගේ අම්මා රජයේ රැකියාවක් කරන බවයි. මම වටහා ගතිමි.”මෙහේ ඉන්නේ?””ආවා.””ඉතිං මොකද ආවේ?””ඔයාට මොකට ද? අර අපේ... මල්ලි හොරකම් කළා කියලා ලීව වගේ මං ගැනත් ලියන්නද?”කී කොල්ලා සිමෙන්ති යොදා ඉදිකළ පාරෙහි වූ බොරලු කැටයකට පා පහරක් දුන්නේය. මම සිනාසුණෙමි.”මම හොරකමකට පොලිසියෙන් උසාවි දැම්මා. උසාවියෙන් මෙහේට එව්වේ කීවේ වැඩ ඉගෙන ගන්න දානවා කියලා. මමත් හිතුවා ඒක හොඳයි. ඉස්කෝලෙ යනවට වඩා, හොඳට වැඩ ඉගෙන ගෙන රස්සාව කරලා සල්ලි ගොඩක් හම්බ කරලා පොහොසත් වෙනවා කියලා. උසාවියට එක්ක ගිය අයම ආයේ අපිව එක්ක ඇවිත් ඒ බස් එකේම මෙහෙට ගෙනත් බැස්සුවා. මේක මොකක්ද? මෙහේ ඉන්න පුළුවන්ද? මම පැනලා ගියා. තාප්පෙන් පැනලා ගියේ. ආයෙත් පොලීසියෙන් අල්ලලා මෙහේටම දැම්මා.”ඒ තව දවසක් කී ඔහුගේ කතාවයි. ඔහු වැරැද්දක් කළ ද ඔහු බලාපොරොත්තු වූයේ මහා සමාජයේ වැඩිහිටියෝ ඔහුට අනාර්ථයක්, අන්තරායක් නොකොට අනාගත අභිවෘද්ධිය සලසා දෙනු ඇත යන්නයි. ඒ අපේක්‍ෂාව බිඳී ගිය යෞවනයා මෙතැනට වී ඔහේ බලා සිටියි.”ඉස්කෝලෙ යන් නැද්ද?””නැහැ” යි කොල්ලා දිනක් හිස දෙපසට කොට පැවසීය.”මට ෆෝන් එකක් ගන්න ඕන වුණා. අපේ තාත්තට ඕන තරම් සල්ලි තියෙනවා. තාත්තට කඩේකුත් තියෙනවා. ඒත් මට ෆෝන් එකක් අරන් දුන්නේ නැහැ. දවසක් තාත්තගේ යාළුවෙක් අපේ ගෙදර ආවා. එයා ඇඳුම් ගලවලා පර්ස් එක මේසේ උඩින් තියලා තාත්තගේ ඇඳුමක් ඇඳගත්තා. ඊට පස්සේ තාත්තා එක්ක කතා කර කර හිටියා. ඒ ගොල්ලො පාටියක් දැම්මා. මම අංකල්ගේ පර්ස් එක බලනකොට ඒකේ සල්ලි ගොඩක් තිබුණා. ඔච්චර සල්ලි එයාට මොකටද කියලා මම දාහේ කොළ හතක් ගත්තා. අංකල් උදේ ගියා. මම ගිහිල්ලා ෆෝන් එකක් ගත්තා. තාත්තා ගහලා ගහලා පොලිසියට දෙනවා කීවා. ඒත් දුන්නෙ නැහැ.දැන් ෆෝන් එකක් නැහැ. ආයෙත් හිතුවා. ෆෝන් එකක් ගන්නේ කොහොමද කියලා. යාළුවෝ කට්ටියම සෙට් වුණා ෆෝන් කඩයක් කඩන්න. ඒක හරියන්නේ නැහැ. ඊට පස්සේ පොඩි ෆෝන් කඩේකින් ෆෝන් ඉස්සුවා. යාළුවෝ රෑ ගිහින් ෆෝන් ගත්තා. මම පාරේ ඉඳන් ඔත්තු බැලුවා. පහුවදා කට්ටියම පොලිසියට කොටු වුණා. දැන් මෙහේ.”කී දැළි රැවුල් කාරයා යළි ගියේ හිස හරවා මදෙස අහංකාර බැල්මක් ද හෙළමිනි.”ඔයා වගේ තමයි අපේ අම්මා. ඔයා ගේ උස. ඔයා ගේ මහත. ඔයාගේ පාට. කොණ්ඩෙ වෙනස්. නහය පොඩියි. ඔයාගේ වගේ නෙමෙයි. ඇස් කළුයි. ඒවත් ඔයාගේ වගේ නෙමෙයි. එයා නපුරුයි. ඔයා වගේ නෙමෙයි.”මේ සමාන අසමාන කම වටහා ගැනීමට නොහැකිව මම සිනාසුණෙමි. කොල්ලා මදෙස බලා සිටියේය. අනතුරුව අපොයි ඔයත් එයා වගේ තමයි ඔයා මට හිනාවෙනවා කියා නැඟිට ගියේය. මම ඔහු සොයා ගොස් සුහද සාකච්ඡාවක් පවත්වා මිතුරු කර ගතිමි. ඔහු මවෙත පැමිණ තිබුණේ උදව්වක් ඉල්ලා ගෙනය.”අනේ මට මෙහේ ඉන්න බැහැ. ආපහු ගෙදර යන්න විදිහක් කියන්න...””හොඳට ඉන්න, අම්මා ඇවිත් නිවාඩුවට එක්ක යයි.”දරුවන් සිරකොට තැබුවද මාපිය බාරකරුවන් සිටින දරුවන්ට අවුරුදු නිවාඩුවට ද නත්තලට ද තම ඥාති මිත්‍රාදින් සමඟ කල් ගෙවීමට අවස්ථාව සැලසේ. එය ඔවුන්ට ඇති එකම සැනසීමයි. එහෙත් ඒ නිවාඩු සමයේ තම මාපියන් වෙත යෑම ප්‍රතික්‍ෂේප කරන දරුවෝ ද මෙහි සිටිති. දරුවන්ට තම දෙමවුපියන් මෙපමණට එපාවන්නේ ඇයි ද යන්න සිතා බැලිය යුතුය. එය ඔබ සිතන්න. ඔබ ඔබේ දරුවාට ආදරය, රැකවරණය, ගෞරවය ලබා දෙනවාද? ඇතැම්විට ඒ කිසිවක් අද වැඩිහිටියකු වන ඔබට ඔබේ ළමා වියේදී නොලැබුණා වන්නට හැකිය. ඒ ගැන නොසිතා ඔබේ දරුවාට ඔබ අසල සිටින දරුවාට ඔබට නොලැබුණු දේ දෙන්න. යහපත් හෙටක් හොඳ අනාගත පරපුරක් අපේක්‍ෂාවෙන් අප එය කළ යුතුව ඇත.වරක් කළ වරදට හම පැළෙන තුරු ගසනවාට වඩා, කුසගින්නේ තබනවාටත් වඩා, අවමානයට පත් කරනවාටත් වඩා වටින්නේ ආයේ එසේ නොකරන ලෙස අවවාද දී වැරැදි කිරීමෙන් විඳින්නට වන ප්‍රතිවිපාක අවබෝධ කර දී, දරුවා නිවැරැදි මඟට ගැනීමයි. එසේ කිරීමෙන් රැඳවුම් නිවෙස කරා යොමුවන දරුවන් ඔබ ළඟම රඳවා ගැනීමට මාපියන් වන ඔබට හැකිවනු ඇත.ටෙක්ලා පද්මිණී කාරියවසම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=av1011072</link>
    <topic>පිස්සු හැදෙන සඳ</topic>
    <author>එඩ්වඩ් චන්ද්‍රසිරි</author>
    <content>පිස්සු හැදෙන සඳතම නිවෙසේ මැසි උවදුර දැරීමට නොහැකි තරම් උත්සන්න වූයෙන් හැකි තරම් මැස්සන් මරා දැමීමට කරු සහ අමිතා කතිකා කර ගත්හ.“මේ කරූ, ඔයා දැන් කී දෙනෙක් මැරුවද?” අමිතා ඇසුවේ ‘රාජකාරිය’ අරඹා පැය භාගයකට ආසන්න වෙද්දී ය.“ඔක්කොම හතයි, හතර දෙනෙක් පිරිමි. තුන් දෙනෙක් ගෑනු” කරු කීවේය.“මොනවා...? ඔයා කොහොමද අනේ දන්නෙ උන් ගෑනු සත්තු ද පිරිමි සත්තු ද කියලා?” අම්තා ඇසුවේ විශ්මයෙනි.“අපොයි ඒක සුළු දෙයක් නෙ. හතර දෙනෙක් සීනි බෝතලේ උඩ වහල හිටියා. තුන් දෙනෙක් හිටියෙ කණ්ණාඩිය ඉස්සරහ” කරු පිළිතුරු දුන්නේ ය.“මට නං මේ ටෙලිනාට්‍ය කෙරුවාව එක ටෙලි නාට්‍යයෙන් ම එපා වුණා” කලක් ඒකාංගික ටෙලිනාට්‍ය මාලාවක එක දිගට රඟපෑ පුවත්පත් කලාවේදියකු වූ කුමාර, සහෝදර පුවත්පත් කලාවේදියකු වූ ගාමිණීට කීවේ අලුත් ටෙලිනාට්‍යයක මුහුරත් උළෙලේදී ය.“ඇත්තද, තමුසෙ රඟපාපු එකෙන් දෙකෙන් ම අපිටත් ඒක එපා වුණා” ගාමිණී ඇඟට පතට නොදැනී කීවේය.‘එකමුතුවේ’ මාසික රැස්වීම සහ පි‍්‍රය සම්භාෂණය මෙවර පැවැත්වීමට නියමිත වූයේ සභාපති නිහාල් ගේ නිවෙසේ දී ය. එහිදී නිහාල් ගේ හුරුබුහුටි කුඩා පුතු ළංකරගත් එකමුතුවේ කාන්තාවෝ කීප දෙනෙක් පොඩි එකා හුරතල් කරමින් සිටියෝ ය.“ඔයා ගෙදර වැඩ වලදී අම්මිට උදව් කරනවද පුතා?” ශ්‍රියානි කොලු පැටියාගේ හිස අතගාමින් ඇසුවේ අනෝමා දෙස බලා සිනා වෙමිනි.“ඔව් අදත් අම්මා මට ලොකු වැඩක් භාරදීලයි තියෙන්නෙ.”“මොකක්ද පැටියෝ ඒ ලොකු වැඩේ” පුංචිලා ඇසුවා ය.“ඇන්ටිලා අන්කල්ලා ඔක්කොම ගියායින් පස්සෙ මේසෙ හැඳි ඔක්කොම හරියට තියෙනවා ද කියල ගණන් කරල බලන්ඩයි කියල අම්මි මට කිව්වා” පොඩි එකා ගිරවකු මෙන් කිව්වේ ය.මගුල් කපුවකු ගෙනා යෝජනාවක් අනුව ලසිත, ඔහුත් සමඟ මනාලියක් බලන්නට ගියේ ය. මනාලියගේ මව සහ පියා මනාලයා සාදරයෙන් පිළිගෙන සාලයේ හිඳුවා, ආගන්තුක සත්කාර කොට ආගිය තොරතුරු කතා කරන්නට වූහ.මනාලයාගේ වතගොත තවදුරටත් දැනගැනීමේ අටියෙන් මනාලියගේ පියා මනාලයා දෙස බලා සිනාසී මෙසේ ඇසීය.“මේ මහත්තයාට අයිති කඩයක් පිටකොටුවේ තියෙනවා කිව්වා නේද?”මනාලයා කට හරින්නට පෙර කපුවා ඉදිරියට පැන්නේ ය.“එක කඩයක් නෙමෙයි. මේ මහත්තයාට පිටකොටුවේ කඩ පේළියක්ම තියෙනවා.”“එහෙම නං ඉතින් බැංකුවෙත් සල්ලි ගොඩක් නැතැයි” මනාලියගේ පියා කීවේ සතුටිනි.“එක බැංකුවක නෙමෙයි බැංකු හත අටකම මේ මහත්තයා ගෙ සල්ලි ගොඩ ගහල තියෙන්නෙ.” කපුවා පිළිතුරු දුන්නේ ආඩම්බරයෙනි.කපුවා කටේ තොලේ නොගැවී ඇද බාන බේගල් අසා සිටිය නොහැකිව ලසිත මඳක් උගුර පාදා කැස්සේ ය.‘මොකෝ මහත්තයට කැස්ස හෙම්බිරිස්සාවද?” පියා ඇසීය.“කැස්ස හෙම්බිරිස්සාව විතරක් නෙමෙයි අපේ මහත්තයට කාසෙත් තියෙනවා” කපුවා ආඩම්බරයෙන් කීය.හරමානිස් කරත්තය දක්කාගෙන මහ පාරේ යද්දී පිටුපසින් වේගයෙන් පැමිණි රියක් කරත්තයේ පැත්තක තදින් ගැටුණි. කරත්තයේ ඇන්දක් තදින් අල්ලාගෙන සිටි බැවින් බිම නොවැටී බේරුණු හරමානිස් බිමට පැන්නේ කෝපයෙනි. චප්ප වී ගිය කරත්තය දෙස බැලූ හරමානිස් මෝටර් රථයේ රියාදුරු වෙත ගොස් මෙසේ ඇසීය.“මහත්තයා තමුසෙ මගෙ කරත්තෙට මොකද කියන්නෙ?”“මොනවා කියන්නඩද ලොකු උන්නැහේ, කරත්තෙට කරත්තෙ නොකියා.” රියැදුරා කීවේ සෝපහාසයෙනිඑඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=av1011073</link>
    <topic>ඔව් දැන් ඒ ගැන හිතන්න කාලේ ඇවිත්</topic>
    <author>ගාමිණී සුසන්ත ඡායාරූපය - ටෙනිසන් එදිරිසිංහ</author>
    <content>ඔව් දැන් ඒ ගැන හිතන්න කාලේ ඇවිත්සුජානි මේනකාකුඩා කලම රංගනයට පිවිසි සුජානි මේනකා බොහෝ දෙනෙක් හඳුන්වන්නේ ‘සතෙන් සතේ’ නමිනි. ඒ ඇය මීට වසර ගණනාවකට පෙර පෙනී සිටි රූපවාහිනී වෙළෙඳ දැන්වීමක් නිසාය. මේ වන විට රංගන ක්ෂේත්‍රයේ දිගු ගමනක් පැමිණ ඇති සුජානි ටෙලි නාට්‍ය සහ චිත්‍රපට ගණනාවකින් තම රංගන හැකියාව පෙන්නුම් කර ඇත. මේ දිනවල ඇය පිළිබඳව වඩාත්ම කතාබහට ලක්වන්නේ ‘සරා’ චිත්‍රපටය දිවයින පුරා තිරගත වීම නිසාය. අද ‘සතුටු සාමීචිය’ සුජානි මේනකා සමඟ ය.මොනවද අලුත් තොරතුරු?ඉතාම සතුටින් ඉන්නව. මේ දිනවල සම්පත් ශ්‍රී රෝහණගේ ‘සොයමි සොඳුරු නවාතැන’ ටෙලි නාට්‍යයේ රූපගත කිරීම්වලට සහභාගි වෙනවා. ඊට අමතරව පසුගිය 23 වැනිදා තිරගත කිරීම ඇරැඹුණු ‘සරා’ චිත්‍රපටයේ ප්‍රචාරක වැඩවලටත් සහභාගි වෙනවා.‘සරා’ ටෙලි නාට්‍ය චිත්‍රපටයක් වුණා. කොහොමද ප්‍රතිචාර?දෙරණ නාලිකාවෙන් විකාශය වුණු ‘සරා’ ටෙලි නාට්‍යය රටේ විවිධ මට්ටම්වල පේ‍්‍රක්ෂකයින් බොහොම කැමැත්තෙන් නැරැඹුවා. ඒ නිසාමයි ‘සරා’ චිත්‍රපටයක් වුණේ. ‘සරා’ චිත්‍රපටය සිනමාහල්වලට ගිහිං තවම දවස් කීපයයි.ඒ නිසා පේ‍්‍රක්ෂකයින්ට තවම බලන්න ලැබිල නැහැ. චිත්‍රපටය නරඹපු බොහෝ දෙනෙක් ඉතාම ප්‍රශංසාත්මකවයි කතා කළේ. ඒ ගැන මට සතුටුයි.විවාහයෙන් පසුව බිමල්ටයි ඔයාටයි එකට රඟපාන්න ලැබිල නැත්ද?ඒ වගේ නිර්මාණ කීපයකටම ආරාධනා ලැබුණා. නමුත් අපි දෙන්නම කාර්යබහුල වුණු නිසා ඒ ඉල්ලීම් ප්‍රතික්ෂේප කරන්න සිදුවුණා.පසුගිය දවස්වල අපි දෙන්න එක චිත්‍රපටයක නම් රඟපෑවා. ඒත් ඒ රූපගත කිරීම් කෙරුණේ ස්ථාන දෙකක. දින දෙකක. ඒ නිසා එහිදීත් අපට එකට රඟපාන්න අවස්ථාවක් ලැබුණේ නෑ.කොහොමද පවුල් ජීවිතේ?ඉතාම සතුටින් පවුල් ජීවිතය ගෙවනවා. බිමල් ගොඩක් කාර්යබහුලයි. විවාහයෙන් පස්සෙ මම නම් වැඩිපුර වැඩ භාරගන්නේ නෑ.ගොඩක් අවස්ථාවල කොළඹ අවට කෙරෙන රූපගත කිරීම් පමණයි භාරගන්නේ. අපි දෙන්න විවාහ වෙලා දැන් අවුරුදු තුනකුත් පහුවෙලා. ගොඩක් දෙනෙක් අහන ප්‍රශ්නයක් තමයි දරුවෙක් ගැන දැන්ම හිතන්නෙ නැත්ද කියල. ඔව් දැන් ඒ ගැන හිතන්න කාලෙ ඇවිත්. ඉතාම ඉක්මනින් ඒ ප්‍රාර්ථනය ඉටුවේවි.බිමල් බස්සෙක් ද? හොඳ සෙනෙහෙබර සැමියෙක් ද?මීට අවුරුදු කීපයකට පෙර ආනන්ද අබේනායක මට ටෙලිෆෝන් කරල කිව්වා “මගේ ඊළඟ ටෙලි නාට්‍යයට ඔයාව තෝරාගෙන තියෙනව“ කියල. ඒ ගැන මට සතුටක් ආව. ඒ මොකද ආනන්ද අබේනායකගෙ නිර්මාණ හොඳ තත්ත්වයක තිබෙන නිසා. ආයෙත් මට ආනන්ද කිව්ව ඒකෙ පේ‍්‍රම ජවනිකා කීපයක්ම තියෙනව, ඔයාට ඒව කරන්න වෙන්නෙ බිමල් ජයකොඩි එක්කයි කියල. ඒක ඇහුවාම මගෙ හිතට මුලින් ආව ආශාව නැතිවෙලා ගියා.ඒකට හේතුව තමයි ඒ වන විට මම බිමල් හඳුනාගෙන තිබුණෙ වැඩිය කතා නොකරන, මොනවහරි ඇහුවාම ‘හ්ම්’ ‘හ්ම්’ කියල උත්තර දෙන ආඩම්බරකාර කෙනෙක් හැටියට. ඒ නිසා මම අපේ අම්මත් එක්ක කිව්ව “ආනන්ද අබේනායක මට ටෙලියකට අඬ ගැහුවා. හැබැයි අම්මෙ මට රඟපාන්න වෙන්නෙ බස්සෙක් එක්ක. ඒ මනුස්සය කතා කරන කෙනෙක් නෙමෙයි” කියල. කොහොමහරි ඒ ටෙලි නාට්‍යයේ වැඩ අවසන් වන විට බිමලුයි මමයි හොඳටම හිතවත් වුණා. බිමල් කියන්නෙ වැඩියෙන් කතා නොකරන කෙනෙක් තමයි.ඒත් ඉතාම හොඳ ගතිගුණ තියෙන කෙනෙක්. ආදරණීය ස්වාමිපුරුෂයෙක්. එයාව මට ලැබුණේ මගෙ වාසනාවටයි කියලයි මම හිතන්නෙ. හැබැයි ඉස්සරට වැඩිය බිමල් දැන් වැඩියෙන් කතා කරනවා. මම හැම වෙලාවෙම ගොඩක් කතා කරල හිනාවෙලා විනෝදෙන් ඉන්න කෙනෙක්නෙ. ඒ නිසා දැන් බිමලුත් වැඩිපුර කතා කරන්න පුරුදු වෙලා. මගෙ විදියට හැදිලා. ඒ නිසා දැන් ‘හ්ම්’ ‘හ්ම්’ කියන්නේ නෑ. අහන දේට උත්තර දෙනවා.ඔබ කිසියම් නිර්මාණයක චරිතයක් බාරගන්නා විට බිමල්ගෙන් අහනව ද?මම කැමැති දෙයක් තමයි ඔයා කරන්න ඕන; මගෙන් අහන්නේ නැතිව චරිතයක් බාරගන්න බැහැ කියල හැඟීමක්, නීතියක් අපි දෙන්න අතරේම නැහැ. හැබැයි අපි දෙන්නගෙන් කාටහරි නිර්මාණයක් ලැබුණාම අපි දෙන්නම ඒ ගැන කතා කරනව. ඒ චරිතය ගොඩනඟා ගන්නේ කොහොමද කියල අපි දෙන්න සාකච්ඡා කරනව.ඒ හැර අපි දෙන්නගෙ වැඩවලදි දෙන්නගෙන්ම කිසිම බලපෑමක් කෙරෙන්නේ නෑ. මගෙ රංගන කටයුතුවලදී බිමල්ගෙන් ලැබෙන්නේ විශාල සහයෝගයක් බවත් කියන්න ඕන.බැංකුවක් වෙනුවෙන් අලුතෙන් කළ දැන්වීමට ඔබත් රංගනයෙන් එක් වී තිබෙනවා. ඒ සඳහා ලැබෙන ප්‍රතිචාර මොනවා ද?මීට අවුරුදු ගණනාවකට පෙරත් රූපවාහිනී පේ‍්‍රක්ෂකයින් මට ආදරය කරන්න ගත්තේ එම බැංකුව වෙනුවෙන් කළ වෙළෙඳ දැන්වීමක් නිසයි. එදා ඉඳල පේ‍්‍රක්ෂකයින් මා හැඳින්වූවේ ‘සතෙන් සතේ’ කියල.ගොඩක් දෙනෙක් තවමත් මගෙ නම දන්නේ නැති වුණත් ‘සතෙන් සතේ’ කිව්වාම කවුරුත් දන්නවා. ඒ පේ‍්‍රක්ෂක ප්‍රතිචාරයම දැන් විකාශය වන දැන්වීමටත් ලැබෙනවා. මඟතොටේදී හමුවෙන සමහරු කියනව, ඔයා ඉස්සරත් අපිට ඉතිරි කරන්න කියල දුන්න. දැනුත් ඒක කරනව කියල. අලුත් දැන්වීමට මම පෙනී සිටියෙ ඉතාම සුළු වෙලාවක් වුණත් පේ‍්‍රක්ෂකයින්ගෙ හිතට ඒක දැනිල තියෙනව.සතෙන් සතේ රුපියලෙන් රුපියල එකතු කරල ද අලුත් ගේ ගත්තෙ?ඇත්තෙන්ම ඔව්. අපේම කියල ගෙදරක තමයි දැන් අපි දෙන්න ඉන්නෙ. අතේ තිබුණු මුදලට අනුව තමයි ගේ ගත්තෙ.ඔබේ නිවසේ බඩු මුට්ටු අඩුයි නේද? ඒ; අල්පේච්ඡතාව නිසා ද?ගෙදර බඩු පුරෝගන ඉන්න අපි බැඳපු කාලෙ ඉඳලම කැමැති වුණේ නෑ. මුල් දවස්වල අපේ ගෙදර පුටුවක්වත් තිබුණේ නෑ. ඉඳගත්තෙ බිම. දැන් ගෙදරට අමුත්තෙක් ආවාම ඉඳගන්න පුටු කීපයක් තියෙනව. අවශ්‍යම බඩු විතරයි අපේ ගෙදර තියෙන්නෙ. එහෙම ඉන්න කොට හරිම නිදහස්. අනෙක බඩු ගොඩක් තියෙන කොට ඒව පිළිවෙළකට තියාගන්න දිනපතා සෑහෙන වෙලාවක් ගත කරන්න ඕන නෙ. ඒ නිසයි අපේ ගෙදර බඩු අඩු.ගාමිණී සුසන්ත ඡායාරූපය - ටෙනිසන් එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=av1011074</link>
    <topic>කවුළු දොරින්</topic>
    <author>හිරුණි</author>
    <content>කවුළු දොරින්සිංහල සිනමාවේ ප්‍රවීණ නළුවෙකු වන රොබින් ප්‍රනාන්දු පසුගිය දිනවල ගත කළේ මඳක් අසනීප තත්ත්වයෙන්. ඔහුට රෝහලේ නැවතී සැත්කමකට ද භාජනය වන්නට සිදුවූවා.මේ අසනීප තත්ත්වය නිසාවෙන් පසුගිය කාලයේ ඔහුට ලැබුණ විවිධ රංගන කාර්යයන් ප්‍රතික්ෂේප වීම ද ඔහු අතින් සිදුවුණා. මේ වනවිට ඔහුගේ අසනීප තත්ත්වය සුව අතට හැරෙමින් පවතිනවා. මාව අසනීප වූ මොහොතේ පටන් ම මට තනිකමක්, හුදකලා බවක් දැනෙන්න අපේ ක්ෂේත්‍රයේ බොහෝ දෙනෙක් ඉඩ දුන්නේ නෑ. ප්‍රවීණ නවක කියලා බේදයක් නැතුව ඔවුන් සියලු දෙනා මගේ දුක සැප බලන්න ආවා.අනෙක් සුවිශේෂිම කාරණාව වෙන්නේ මා අසනීප වුණ මොහොතේ ජනාධිපතිතුමා ලංකාවේ හිටියේ නෑ. නමුත් එතුමාට මේ ආරංචිය ලැබුණු ගමන් ම එතුමා විදේශයක සිට මට දුරකථනයෙන් කතා කරලා මගේ සුවදුක් විමසුවා.සිංහල සිනමාවට වැඩිම චිත්‍රපට ප්‍රමාණයක් නිෂ්පාදනය කළ අයකු ලෙසට සුනිල් ටී. ප්‍රනාන්දුට හිමිවන්නේ සුවිශේෂී ස්ථානයකි.මේ දිනවල ඔහු සූදානම් වනුයේ සිය 51 වැනි චිත්‍රපටය නිෂ්පාදනය කිරීමට ය. එය අධ්‍යක්ෂණය කරනුයේ වී. සිවදාසන් ය. දැනට මේ චිත්‍රපටය ‘දරුවනේ’ යනුවෙන් නම්කර තිබෙන අතර ප්‍රවීණ ජනප්‍රිය නළු නිළියන් වන ජයලත් මනෝරත්න, ශ්‍රියන්ත මෙන්ඩිස්, රොජර් සෙනෙවිරත්න, නදීකා ගුණසේකර දුලීකා මාරපන, ශේෂාද්‍රි ප්‍රියසාද්, විශ්වනාත් කොඩිකාර ආදීහු සම්බන්ධ වෙති.තවද මේ චිත්‍රපටයේ රංගනය සඳහා අවුරුදු 08 - 12 ත් අතර ගැහැනු සහ පිරිමි ළමයින් පිරිසක් ද අවශ්‍ය වී ඇති අතර එම පිරිස සයිකල් පැදීම, නැටුම් ගැයුම් සහ පිහිනීම දන්නා අය විය යුතුලු. .සංජය නිර්මාල් අධ්‍යක්ෂණය කරන ‘රකුන්සැරය’ ටෙලි නාට්‍යයේ රූගත කිරීම් මේ දිනවල සිදුවෙනව. මේ ටෙලි නාට්‍යයට අපේ සිනමාවේ ජනප්‍රිය නිළියකුත් සම්බන්ධවෙලා ඉන්නවා. ඇය අනූෂා දමයන්ති. කුවේණිගේ යුගයේ සිටි කාන්තාවක වන ‘වංගිලා’ නැමැති කාන්තාවගේ චරිතය තමයි ඇය රඟපාන්නේ. ඇඳුම් පැළඳුම්, කතා බහ ආදී මේ සියල්ලකින් ම අතීතයට යන්න සිද්ධ වෙලා.මේ ටෙලිනාට්‍යයේ පළමුවැනි අදියරේ රූගත කිරීම් සඳහා අනූෂා පසුගිය දිනවල සම්බන්ධ වුණා. රූගත කිරීම් සඳහා යාමට ඇති කලබලය නිසා ඇය වෙනදාට වඩා ඉක්මනින් නාගත්තා.කලබලය කොච්චර ද කියනවා නම් ඔළුව ඉස්සරලා හෝදගෙන පස්සෙ ඇඟ හෝදගෙන තමයි රූගත කිරීම්වලට ගිහින් තිබෙන්නේ. ඒ වුණාට පුරුදු පරිදි ස්නානය නොකළ නිසා රූගත කිරීම් හමාර වෙන කොට ඇයට සෙම්ප්‍රතිශ්‍යාව වැළඳිලා. අනූෂා කිව්වේ එහෙම වුණේ කලබලයෙන් පිළිවෙළක් ඇතුව නෑවෙ නැති නිසා වෙන්න ඇති කියලයි.සනත් විමලසිරි මේ දවස්වල වැඩියෙන් දකින්න ලැබෙන්නේ වේදිකාවේ. නාට්‍ය හා රංග කලාව උගන්වන ගුරුවරයෙක් හැටියට සනත් වේදිකාවටත් දැඩි ආදරයක්, කැමැත්තක් දක්වනවා ඇති. ඒ නිසා වෙන්න ඇති මේ දිනවල වේදිකා නාට්‍ය තුනක් එක්ක සනත් රටවටා යන්නේ.මහාචාර්ය එදිරිවීර සරච්චන්ද්‍රගේ ‘මනමේ’ නාට්‍යයේ මනමේ කුමරුන්, ‘සිංහබාහු’ නාට්‍යයේ සිංහබාහුත් ‘රත්නාවලී’ නාට්‍යයේ ‘උදේන රජ්ජුරුවෝත්’ කියන මේ ත්‍රිත්ව චරිතයට දැන් රඟපාන්නේ සනත් විමලසිරි.දීපිකා ප්‍රියදර්ශනී පීරිස් ගේ නවතම ගීත එකතුව වුණේ පසුගියදා කොළඹ බණ්ඩාරනායක සම්මන්ත්‍රණ ශාලා පරිශ්‍රයේදී එළිදැක්වූ ‘සුදු හංසිනි’ ගීත එකතුවයි. පසුගියදා මෙම එළිදැක්වීමේ ප්‍රසංගය ජාතික රූපවාහිනියෙන් ද විකාශය වූවා. ප්‍රවීණ සංගීතඥ රෝහණ වීරසිංහ සංගීත අධ්‍යක්ෂණයෙන් දායක වූ මේ සජීවී ගීත ප්‍රසංගයේ යුග ගායන සඳහා සුනිල් එදිරිසිංහ, ආනන්ද වීරසිරි සහ අමල් පෙරේරා එක් වුණා. මෙම සජීවී ගී ප්‍රසංගය ච්ඍච් ලෙසින් නිකුත් කිරීමට ද දීපිකා කටයුතු කළා.’ඇත්තටම මේ විදියට DVD  වෙළෙඳපොළට නිකුත් කරන්න හිතුවේ ව්‍යාජ සී.ඩී. සහ වීඩියෝ පට නිකුත්වීම වැළැක්වීම සඳහායි. අද වන විට ව්‍යාජ සී.ඩී. හා වීඩියෝ පට ජාවාරම දේශීය සංගීත ක්ෂේත්‍රයට ප්‍රබල තර්ජනයක් වී තිබෙනවා.”’ශ්වේත රාත්‍රියත්’ සමඟ නන්දා මාලිනිය කලකට පසු අපේ ප්‍රේක්ෂක හිතවතුන් මුණගැසුණා. පෙරදා මෙන්ම මේ කටහඬට ඇලුම් කරන රසික ජනතාව කොතෙක් ද කියලා ‘ශ්වේත රාත්‍රිය’ නරඹන්නට පැමිණ සිටි ජන ගංගාව පෙන්නුම් කළා. ගායිකාවක් වශයෙන් ආදරණීය රසික රසිකාවන් වෙනුවෙන් සිය හඬ අවදි කරවනා මෙන්ම භාත්ඛණ්ඩේ සංගීත විශාරද උපාධිධාරිණියක වන ඇය සුවහසක් දැයේ දූ දරුවන් වෙත සංගීත ඥානය ලබාදීමේ කාර්යයෙන් ද තවමත් ඈත්වී නොමැත.යහපත් සංගීත රුචියක් ඇති ප්‍රබුද්ධ සංගීත රසික පිරිසක් බිහිකිරීමේ අභිප්‍රායෙන් පුරා දශක දෙකකට ආසන්න කාලයක් ඇය මේ කාර්යයේ නිරතව සිටිනවා. තවදුරටත් ඇයට අවශ්‍ය තමන් ලබාගත් සංගීත ඥානය මෙන්ම, අත්දැකීමෙන් තමන් ලබාගත් බොහෝ දේ දැයේ දූ දරුවන්ට පිරිනැමීමටය. ඒ සඳහා මේ දිනවලත් ඇය සිය කාලය යොදවමින් සිටියි.හිරුණිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=av1011076</link>
    <topic>පියුමයි පොකුණයි</topic>
    <author>හේමාලි විජේරත්න</author>
    <content>පියුමයි පොකුණයි- බර්ට්‍රම්- ෆිලිෂියාඔහු ශ්‍රී ලාංකේය ටෙලි නාට්‍ය කලාවට නව පරිච්ඡේදයක් එකතු කළ නිර්මාණකරුවෙක්. වර්තමානයේ නිරතුරුව අපි දකින ටෙලිනාට්‍ය කලාව යැයි හඳුන්වන ටෙලි නාට්‍ය තුළ ඇත්තේ කුමන කලාවක්දැයි සිතන්නට තරම්, ඔහු නිමැවූ ටෙලි නාට්‍ය අපූර්වත්වයෙන් යුතු ඒවා විය.ඔබ අතීතයට ගොස් මඳක් මතක් කර බැලුවහොත්, ‘සුබ ප්‍රාර්ථනා’, ‘දඩබිම’, ‘කඩවර’, ‘ගම්පෙරළිය’, ‘භාවනා’ ආදී වූ නිර්මාණ අපේ ටෙලිනාට්‍ය කලාව නැවුම් මාවතකට යොමු කරවූවා නොවේද? මේ සියල්ල අපට තිළිණ කළ ඔහු බර්ට්‍රම් නිහාල්ය.වසර ගණනාවකට පසු ‘අමරපුරය’ නමින් තවත් නැවුම් ආශ්වාදයක් ගෙන දෙන නිර්මාණයක් ඔහු අතින් නිම වුවද තවමත් එය අපේ ප්‍රේක්ෂකයන් හට තිළිණ කරන්නට වරම් නොලද බැවින් ඒ පිළිබඳ වන අපේක්ෂා සහගත සිතුවිලිත් සමඟ සිටින බර්ට්‍රම් ගේ සොඳුරු කැදැල්ල වෙතටයි මෙවර අපි ඔබ සමඟ ගොඩවදිනුයේ.මහරගම ඇල්හේන පාරේ, සරසවි උද්‍යානයේ පිහිටි ඔහුගේ නිවෙසේ වෙසෙනුයේ ඔහුත් බිරිඳ ෆිලීෂියා කාන්ති හා පුංචි දියණියත්ය. මේ වනවිට අසනීප තත්වයෙන් සිටින ෆිලීෂියාගේ මවද ඔවුන් සමඟම මේ නිවෙසේ රැඳී සිටී.නිවෙසට ගොඩවත්ම අප පිළිගන්නට පැමිණියේ බර්ට්‍රම් ගේ දයාබර බිරිඳ ෆිලීෂියාය. ෆිලීෂියා දුටු මතින්ම කලා ක්ෂේත්‍රයේ තවත් ඉපැරණි සිදුවීම් සමඟ ඇගේ මුහුණේත් සමීපත්වයක් ඇති බව කිවමනාය. කලකට ඉහත රූපවාහිනියේ ජනපි‍්‍රය වෙළෙඳ දැන්වීමක් වූ ‘සුඑන්සු’ වෙළෙඳ දැන්වීම ඔබට මතක ඇති. ඒ වෙළෙඳ දැන්වීමේ සිටි සුරූපිනිය තමයි අද බර්ට්‍රම් ගේ දයාබර බිරිය.පසුකලෙක ඇය ‘රුපියල් ශත’, ‘කඩවර’ ඇතුළු බර්ට්‍රම් ගේ ටෙලි නාට්‍ය කිහිපයකම ප්‍රබල චරිත රඟපෑ නිළියක් බවට පත්වුණා. තවත් ටික කලකින් ඔහුගේ නිවෙසේ ගෘහ අධිපතිනිය බවට පත්වුණා.බර්ට්‍රම් -ෆිලීෂියා කැදැල්ල සොඳුරු කළේ පුංචි දෝණී බීනු යි. ඈ දැන් ශාන්ත බ්‍රිජට් කන්‍යාරාමයේ 4 වැනි ශ්‍රේණියේ ඉගෙනුම ලබනවා. බීනු ගේ පාසල් ගමන නිසා උදේ පාන්දරට මේ නිවෙස ටිකක් කලබලකාරී වෙනව කියලා ෆිලීෂියා කිව්වා.”අපේ ගෙදර වැඩ පටන් ගන්නේ පාන්දර 5.00 ට. මම නැගිටලා දුවව ඉස්කෝලෙ ගෙනියන්න සූදානම් කරනවා. උදේට කෑම පිළියෙල කරනවා. උදේ 6.15 වෙනකොට දුවගේ ඉස්කෝලෙ වෑන් එක එනවා. එයාව යවල තමයි ගෙදර අනික් වැඩ කරන්න පටන් ගන්නේ. බර්ට්‍රම් උදෙන් ඔෆිස් යනවා. ඒ නිසා දවල් කෑමත් ඔහුට ලෑස්ති කරල දෙන්න ඕන ගෙනියන්න. මේ දෙන්නම ගෙදරින් ගියහමත් මට ලොකු වැඩ කොටසක් තියනවා කරන්න. ගෙවල් අස්කරන්න, අතුගාන්න පටන් ගන්නේ ඊට පස්සේ. ඔය අතරේ අම්මගේ සාත්තුව ගැනත් බලන්න ඕන.ෆිලීෂියා විවාහ වෙන්නට කලින් කුඩා කර්මාන්ත දෙපාර්තමේන්තුවේ රැකියාවකද නියුතු වුණා. එහෙත් විවාහයෙන් පසු ඇය රැකියාවත් රංගනයත් අතහැර හොඳ ගෘහණියක් බවට පත් වුණා.’අපි විවාහ වුණේ 1994 අවුරුද්දේ. අවුරුදු 07 ක් යනකම් අපේ කැදැල්ලට දරුවෙක් හිටියේ නෑ. ඒ කාලේ මට ගෙදර තනියම ඉන්න බැරි නිසා මමත් බර්ට්‍රම් එක්ක ඔෆිස් එකට ගියා. 2001 දුව ලැබුණට පස්සෙ තමයි ඒ ගමන නැවතුණේ.’බර්ට්‍රම් එකල බර්ට් විෂන් නමින් පවත්වාගෙන ආ නිෂ්පාදන ආයතනය බර්ට් ඩිජිටල් ඔඩියෝ විෂුවල් නමින් නවතාවයකින් යුක්තව නුගේගොඩ පවත්වාගෙන යනවා. ආයතනික කටයුතුත් නිර්මාණ කටයුතුත් එක්ක කාර්ය බහුල ජීවිතයක් ගෙවුණත් දිනපතා පාන්දර 5.00 ට අවදිවීම ඔහුගේ පුරුද්දක්.”මම පාන්දර අවදිවෙලා පුරුද්දක් වශයෙන් පැයක් කියනවා. පැයක් ලියනවා. ඊට පස්සෙ තමයි මගේ සෞඛ්‍ය තත්වය ගැන සැලකිලිමත් වෙලා ජිම් එකට යන්නේ.”බොහෝවිට ඔහුගේ කියවීමේ පොත් ගොන්නට එක් වනුයේ දර්ශනවාදය පිළිබඳ ලියවුණු පොත්පත්ය. ඔහු අතින් ලියවෙන දේ නම් විවිධාකාරය. විටෙක එය කවියක්, කෙටි කතාවක් වන්නටද පුළුවන. එසේත් නොමැති නම් පුවත්පතක් සඳහා වන ශාස්ත්‍රීය ලිපියක් විය හැකිය. ටෙලි නාට්‍ය පිටපතක් නැතිනම් සිනමාව හා රූපවාහිනිකරණය පිළිබඳ ලියවෙන ශාස්ත්‍රීය ග්‍රන්ථයක් විය හැකිය.බර්ට්‍රම් ගේ ජීවිතය තුළ ක්‍රමානුකූල බව, පිළිවෙළ ප්‍රධාන තැනක් ගනී. පුංචිම දෙයක් පිළිබඳ වුණත් ඔහු දැඩි අවධානයෙන් පසුවෙයි. වෙනකක් තබා තමාගේ කොණ්ඩය පිළිබඳ වුණත් ඉතාම පරිස්සමකින්, පිළිවෙළට තබා ගැනීමට උනන්දු වෙයි.’පුංචි කාලේ ඉඳන්ම හැම දේකම පිළිවෙළ ගැන මම උනන්දුයි. සමහරවිට නේවාසිකාගාරවල හැදුණ ජීවිතේ නිසා ඒක ඉතාම හොඳින් මට ලැබෙන්න ඇති. මේ නිසා මගේ නිර්මාණ ජීවිතේ හැම රූප රාමුවක් ගැනම මා තුළ තිබෙන සැලකිල්ල වගේම මගේ පෞද්ගලික ජීවිතෙත් හැම දේටම ඒ සැලකිල්ල ලැබෙනවා.උදේට ගෙදරින් යන්න කලින් ගෙදර අඩුපාඩු මොනවද කියලා හොයලා බලනවා. අවශ්‍ය දෙයක් තිබුණොත් හවසට එනකොට අරගෙන එනවා. නිවාඩු දවසක් තිබෙනවා නම් ගේ දොර පිරිසිදු කරන්න වුණත් මගේ කාලය වැය වෙනවා.’බර්ට්‍රම් ගේ බිරිඳ ෆිලීෂියා ද කලාව පිළිබඳ හොඳ අවබෝධයක් ඇති තැනැත්තියක් නිසා බොහෝ අවස්ථාවල නිර්මාණ කටයුතු වුණත් දෙදෙනා අතර සාකච්ඡා කර තීරණ ගැනීම පහසුවක්. විවේකයෙන් නිවෙසේ සිටිනවා නම් බොහෝවිට ඔවුන් කැමැති සඳලංකාවේ බර්ට්‍රම් ගේ මහගෙදරට යාමටය. මේ දෙදෙනාම කතෝලික බැතිමතුන් බැවින් ඉරිදා දිනය වෙන්වන්නේ පල්ලියට යාමටය.”බර්ට්‍රම් කාර්ය බහුල කෙනෙක් කියල දැනගෙන තමයි මම ඔහුත් එක්ක විවාහ වුණේ. ඒ නිසා ගෙදර දේවල් එයාගෙන් මම ඒ තරම් බලාපොරොත්තු වුණේ නෑ. ඒ වුණාට ඔහු කොයිතරම් කාර්ය බහුල වුණත් ගෙදර ගැන නිතරම හොයා බලන කෙනෙක්. දුවගේ වගකීම්, ගෙදර වගකීම් සියල්ලම කරගෙන යන්නේ මම.පසුගිය කාලයේ බර්ට්‍රම් අතින් නිර්මාණය වූ නවතම ටෙලි නිර්මාණය වූයේ ‘අමරපුරය’ ය. ඔහු නිර්මාණ කරන කාලයට ඒ සඳහාම විවර වුණ මනසකින් යුතුව සිටීම විශේෂත්වයකි. ඒ කාලයට වෙනත් කිසිදු දෙයක් සම්බන්ධව ඔහුට මතකයක් නැත. නැවත ඔහු පුරුදු ජීවන තත්වයට එන්නේ නිර්මාණය අවසන් වීමෙන් පසුය.’සිනමාලංකාරය’ නමින් සිනමාව රූපවාහිනිය හා ශ්‍රව්‍ය දෘශ්‍ය කලාව පිළිබඳ ලියවුණ ග්‍රන්ථයක් ද පසුගියදා ඔහු නිකුත් කළේය. මේ සියල්ල නිදහසේ නිරවුල් මනසකින් කර ගැනීමේ වටපිටාව ඔහු නිර්මාණය කරගෙන ඇත.මේ සියලු කටයුතුත් සමඟ සිනමා හා රූපවාහිනි නිර්මාණකරණය පිළිබඳ විවිධ ආයතනයන්හි කථිකාචාර්යවරයෙක් වශයෙන් ද ඔහු කටයුතු කරයි.හේමාලි විජේරත්නඡායාරූප – බර්නාඩ් ෂෝ ප්‍රේමසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=av1011077</link>
    <topic>හදවතක වේදනා</topic>
    <author>වසන්ත ජයසිංහ ආරච්චිගේ</author>
    <content>හදවතක වේදනාමිනිස්සුන්ට කරදර එන්නේ තරාතිරමවත් කිරලා මැනලා හොයලා බලලවත් නෙමෙයි කියලා අපි හැමදාමත් කියනවා. ඒක අද ඔබට වෙන්න පුළුවන්. සමහරවිට මට හෙට වෙන්නත් පුළුවන්. ඒක තමයි ජීවිතේ හැටි. මොන දේ වුණත් උපන් පොළවේ පයගහලා අපට ජීවත් වෙන්නම වෙනවා.නැත්නම් අපි වෙන මොනවා කරන්නද? අද අපි මේ කියන කතාවත් ඔබට අපට හදවතට ටිකක් දැනේවි කියලා අපි විශ්වාස කරනවා.දෙවන පාසල් නිවාඩුව නිමාවෙලා තුන්වන පාසල් වාරයට හෙට දවසේ පාසල් යන්නට සුදු හුණු තවරපු තරුෂිගේ් සපත්තු දෙක තවමත් බිත්තියේ මුල්ලක ඔහේ බලන් ඉන්නවා.ඒ වගේම පිළිවෙළට හදපු පොත්ටික කාමරයේ තිබූ තැන්වල යහතින් තියෙනවා. මේ නිසාම අද කළුතර බාලිකා ජාතික පාසලේ හත පන්තියේ එක් අසුනකටත් විරාමයක් ලැබිලා. ඒ ඇයි කියලා තවමත් ඔබ බලනවා ඇති. ඔව් අපි අද ‘හදවතක වේදනාවේ’ හෙළිදරව්වෙන් ගෙන එන්නෙ තරුෂිගේ කතාවයි.කටුකුරුන්ද කළුතර පර්චස් තුනක අටවාගත් කුඩා ගෙපැලක පදිංචි ඩී. සුමල් හා කේ.ඒ. නිරෝෂාගේ දෙවැනි දෝණි නැතිනම් බාලම දෝණියි ටී. තරුෂි ලක්‍ෂානි. මේ වන තෙක් ඇය අකුරු කළේ කළුතර බාලිකා ජාතික පාසලේ හත ‘ඒ’ පන්තියේයි. ඒත් කාත් කවුරුත් නොසිතු මොහොතක මෙතුවක් කලක් ඉහෙන් බහින ලෙඩක් නොතිබුණ තරුෂිට හිටි ගමන්ම ලෙඩ වෙන්න ගත්තා.”මේ අවුරුද්දේ සැප්තැම්බර් මාසේ 10 දා දුව හදිසියේම කලාන්තේ හැදිලා වැටුණා. පස්සේ අපි දුවව කළුතර නාගොඩ රෝහලට අරගෙන ගියා. එතනින් පරික්‍ෂා කරලා බලලා කිව්වා කොළඹ මහාරෝහලට අපි දුවව මාරුකර යවනවා කියලා. දුවව පරික්‍ෂාවට ලක්කළේ ස්නායු ශෛල්‍ය ජයන්ත ලියනගේ වෛද්‍ය තුමන්.දොස්තර මහත්තයා කිව්වේ දුවගේ ඔළුවේ ඔපරේෂන් එකක් කරන්න ඕන මෙයාගේ මොළයේ නහර අතර ප්‍රශ්නයක් තියෙනවා කියලා. එතනින් පස්සේ බලවර්ධන වෛද්‍යතුමන්ටත් යොමු කරලා පරික්‍ෂා කළා.මෙම පරීක්‍ෂණයෙන් තමයි දැනගත්තේ දුවගේ මොළේට යන නහර අතරේ ගෙඩියක් තියෙනවා කියලා.” මේ අතර නිතර නිතර ලෙඩ ඇඳට වැටුණු තරුෂි දියණිය එන්න එන්නම දුර්වල වෙන්න ගත්තා. මේ නිසා හැකි ඉක්මනින් දුවට මේ සැත්කම කරන්න වෛද්‍යවරු තීරණය කළා. එහෙත් මේ සැත්කමෙන් පසු මෙතුවක් කලක් දුව පැන ඇවිද්ද මේ දෝණිට එක්තැන් වෙන්නට සිද්ධ වුණා. ඒ මේ රෝගයේ ස්වභාවය බවත් ඔබට මතක් කරන්න ඕන.”අපිට මෙහෙම දෙයක් වෙයි කියලා කවදාවත් අපි හිතුවේ නැහැ. පුංචි කාලේ ඉඳන්ම දුවට කිසිම රෝගාබාධයක් තිබුණේ නැහැ. ඒත් හිටිහැටියෙමයි මහත්තයෝ දුව ඇදගෙන වැටුණේ.දැන් දුවට ඇවිදගන්න බැහැ. මෙච්චර කාලයක් හොඳට කතාබහ කරපු දුවට දැන් කතා කරගන්න බැහැ. අපි කොහොමද මේ දරුවා දිහා බලාගෙන ඉන්නේ. මේ පාර පාසල් වාරය පටන්ගන්න දවස් දෙකයි තිබුණේ. දුව සපත්තුවල සුදු හුණු ගාලා පොත්ටිකට අලුත් කවර දාගෙන හැමදේම පිළිවෙළකට හදලයි තිබුණේ.ඒත් ඒවා ඒ තියෙන තැන්වලම තියෙනවා මහත්තයෝ. මෙයා හොඳට හැමදේම පිළිවෙළකට කරපු දරුවෙක්. ස්කෝලේ වැඩ කවදාවත් අතපසු කළේ නැහැ. එහෙම හිටපු දරුවට මෙහෙම දෙයක් වෙයි කියලා අපි කවදාවත් හිතුවේ නැහැ මහත්තයෝ.අපිට ඉන්නේ දුවලා දෙන්නා විතරයි. අපි පුළුපුළුවන් විදිහට හැමදේම කරලා මේ දෙන්නව ලොකු මහත් කරන්නයි මහන්සි ගත්තේ.” හැම මව්පියෙකුගෙම බලාපොරොත්තුව යහමින් දරුවන් සමාජගත කරන එක. ඒත් මෙවැනි නොසිතු කරදරයකට මුහුණ දෙන්න සිදුවුණාම සුමල්ගේ පවුලේ ඈයින් වගේ ඔබ අප කවුරුත් අසරණ වෙනවා.මේ වෙනකොටත් සුමල් - නිරෝෂනි පවුල ඉන්නේ අන්ත අසරණවෙලා. ඒ වෙන හේතුවක් නිසා නෙමෙයි හැකි ඉක්මනින් තරුෂි දියණියට සැත්කමක් සිදුකළ යුතු නිසා. ඒත් මේ සැත්කම සිදුකළ යුතුව ඇත්තේ ඉන්දියාවේ චෙන්නායි නුවර ඇපලෝ රෝහලේ රත්න දේවි වෛද්‍යතුමන්ගේ අනුදැනුමෙන්. ඒත් ඒ සඳහා විශාල මුදලක් හොයා ගන්න අද මේ අසරණ අම්මටයි තාත්තටයි සිද්ධවෙලා.සුමල්ට කියලා හරිහමන් රැකියාවක් නැහැ. ඒත් එයා හවස්වෙනකොට මහන්සි වෙලා හොයන සුළු මුදලෙන් තමයි අපේ පවුලම ජීවත්වෙන්නේ. මෙච්චර කාලයක් පුළු පුළුවන් විදිහටයි දුවට බෙහෙත් කළේ. සුමල් කරන්නේ ගෙයක් ගානේ ගිහින් එළවළු විකුණන එක.ජීවිතේ කෙසේ හෝ ගොඩනගන්න සුමල්ලා පුළුවන් තරම් දුක්විඳිනවා. උදේ රැයින්ම එළවළු කරත්තෙට එකතු කරගන්න එළවළු ටික අව්වද වැස්සද නොබලා ඔහු ගෙයින් ගෙට ගොස් විකුණන්නේ සවස් වෙනකොට ඔහු එනකම් ගෙදර ඈයින් බලා ඉන්න නිසා. මේ තමයි සැබෑ පියකුගේ දරු සෙනෙහසේ හැටි. දවසක සුමල් එළවළු කරත්තෙත් එක්ක ඔබේ නිවහනට ආවොත් හැකිනම් සරණක් වෙන්න.”දුවව ඉන්දියාවේ යවන්න රුපියල් ලක්‍ෂ 12 ක් හොයාගන්න කියලා කියනවා. ඒත් අපි කොහොමද මහත්තයෝ මෙච්චර මුදලක් හොයාගන්නේ. අපි ජනාධිපති අරමුදලට දැනුම් දීලා තියෙනවා. පුළු පුළුවන් විදිහට දුවගේ පාසලෙනුත් උදව් කරනවා.”දැන් ඔවුන් ඉදිරියේ ඇති එකම අභියෝගය හැකි ඉක්මනින් තරුෂි දියණියට මේ සැත්කම කරන එක. ඒ සඳහා ලක්‍ෂ 12 ක් හොයා ගැනීමේ අසීරු වෑයමක ඔවුන් මේ වනවිටත් නිරතවෙලා ඉන්න බව ඔබට කියන්න ඕන. ඒත් එදා වේල හොයාගන්න සුමල්ට මේ මුදල හීනයක්. මේ අම්මගෙයි තාත්තගෙයි බලාපොරොත්තුව මොන දුක විඳලා හෝ තරුෂි දෝණිව සනීප කරගන්න එක.මේ බලාපොරොත්තුවලට නව ජීවයක් ලබාදීමට නම් අපේ පිහිට මේ පවුලට දැන් අවශ්‍ය බව අපි ඔබට කියනවා. හැකිනම් මේ පුංචි දෝණිගේ ජීවිතයට සරණක් වෙන්න. එහෙම වුණොත් හෙට දවසේ තරුෂිට සුදුහුණු පිරියම් කරපු සපත්තු දෙක පැලඳගෙන අපූරුවට හැඩ කරපු පොත් ටිකත් තුරුළු කරගෙන ආයෙමත් කළුතර බාලිකාවට පියමන් කරාවි. ඒක එහෙම වුණොත් මේ ආත්මේ ඔබ කරන ලොකු පිනක්.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=av1011078</link>
    <topic>විනිශ්චය මණ්ඩලය දයාසිරිට ජනතා කැමැත්ත මට</topic>
    <author>වසන්ත ජයසිංහ ආරච්චිගේ</author>
    <content>විනිශ්චය මණ්ඩලය දයාසිරිට ජනතා කැමැත්ත මටපසුගිය 30 දා (සෙනසුරාදා) රාත්‍රිය සුගතදාස ගෘහස්ථ ක්‍රීඩාංගණය බොහෝම උණුසුම් වුණා. ඒ ස්වර්ණවාහිනිය වසරක් පුරා රැගෙන ආ මෙගා ස්ටාර් කිරුළේ හිමිකාරිත්වය වෙනුවෙන්. දේශපාලන ලෝකයෙන් වගේම කලා ලෝකයෙන් දයාසිරි ජයසේකර, අජිත් වීරසිංහ, සුරේෂ් ගමගේ සහ උපෙක්ෂා ස්වර්ණමාලි මේ කිරුළ වෙනුවෙන් තරග වැදුණු අතර අවසන් මොහොත උණුසුම්ම හෝරා කිහිපයක් වුණා.කෙසේ වෙතත් විවිධ ප්‍රාසාංගික වගේම නොසන්සුන්තාවයනුත් මැද මෙගා ස්ටාර් වැඩසටහන අවසන්. කවුරු මොනවා කොහොම කිව්වත් වසරක් පුරා ස්වර්ණවාහිනිය මත රැඳී තිබුණ මෙගා ස්ටාර් කිරුළේ හිමිකරු අජිත් වීරසිංහයි. මේ අජිත් හා කළ සංලාපයයි.අජිත් වීරසිංහ. මේ නම පවා බොහෝ දෙනෙක් දැනගත්තේ මෙගා ස්ටාර් හරහායි. ඇත්තටම කවුද ඔබ මොකක්ද ඔබේ පසුබිම. ඒ ගැන අපි කතා කරමු.ඔව් ඔබ හරි ඇත්තම කිව්වොත් මම මෙගා ස්ටාර් හරහායි බොහෝ දෙනෙක් දැන අඳුන ගත්තේ. නමුත් එයට කලින් ටෙලි නාට්‍ය 25 ක විතර මම රඟපාලා තියෙනවා. ඒත් මෙගා ස්ටාර් හරහායි දුප්පත් පොහොසත් භේදයක් නැතිව ජනතාව මට ආදරය කරන්න ගත්තේ.දැන් කවුරු කොහොම මොනවා කිව්වත් ඔබ තමයි අවසානයේ මේ මෙගා ස්ටාර් කිරුළට උරුමකම් කිව්වේ. මොකක්ද ඒ ගැන ඔබේ අදහස.ස්වර්ණවාහිනිය කළේ දැවැන්ත වැඩක්. දැන් කවුරු කොහොම හිතුවත් මෙගා ස්ටාර් අවසන්. අවුරුද්දක් පුරාම ඔවුන් මෙය රැගෙන ආවා. නමුත් එහි ප්‍රතිඵලය විදිහට මහජනතාවගේ කැමැත්ත ප්‍රකාශ වුණා. ප්‍රසිද්ධියක් ලබාගෙන දීලා තියෙනවා. අද මේ දැවැන්ත වැඩෙන් පසු සුළු පිරිසකගේ විවේචනයට ලක්වුණත් ඔවුන් නොසැලී ඉන්නේ හරි දේ කළ නිසයි. මේ ජයග්‍රහණය වෙනුවෙන් මම ඉන්නේ ඉතාම සතුටින්.බොහෝ දෙනෙක් කියන්නේ අනෙක් තරගකරුවන්ට වඩා ඔබ ඔබටම එස්එම්එස් යවාගන්න සැලසුම් සහගත වැඩපිළිවෙළක් අරගෙන ගියා කියලා.මට කියන්න තියෙන්නේ මේක අමූලික බොරුවක් කියන එකයි. මුල ඉඳන්ම කිව්වා එක දුරකතනයකින් එක එස්එම්එස් එකයි එවන්න පුළුවන් කියලා. මට ආරංචියි මේ අවසන් තරගයේදී තුන්ලක්ෂ අසූදහස් ගාණක් මට එස්එම්එස් තිබුණා කියලා. ඒ අතරිනුත් අඩුම තරමේ මට පුළුවන්ද ජංගම දුරකතන වලට සිම් කාඩ්පත් පනස්දාහක්වත් ගන්න. මේක මේ එක තරගකරුවෙක් දුකට ප්‍රචාරය කරගෙන යන බේගලයක්.බොහෝ දෙනකුගේ මතය වුණේ දයාසිරිට මේ ජයග්‍රහණය හිමියි කියන එක. විනිශ්චය මණ්ඩලය පවා එය ප්‍රකාශ කළා. නමුත් එස්එම්එස් නිසා ඔබට මෙගා ස්ටාර් හිමිවුණා. මේ එස්එම්එස් ක්‍රමය ගැන මොකක්ද ඔබේ අදහස.මෙහෙමයි කිසියම් බලපෑමක් කරලා හෝ බලවේගයක් යොමු කරලා හෝ කිසිම කෙනකුට උඩට එන්න බැහැ. අවසන් තරගය ක්‍රියාත්මක වුණේ මහජනතාවගේ මතය එක්ක. ඔවුන් ආදරය කරන නිසයි එස්එම්එස් ගලාගෙන ආවේ. අපිට විනිශ්චය මණ්ඩලයක් හිටියා කියලා ඔවුන් යම් ඇගයීමක් විතරයි කරන්නේ. නමුත් ජන ප්‍රසාදය තියෙන්නේ රටේ ජනතාව ළඟ. මෙවැනි රියැලිටි තරග අනන්තවත් අනෙකුත් මාධ්‍ය තුළ අපි දැක්කා. මම හිතනවා එස්එම්එස් ක්‍රමය තමයි රියැලිටි ෂෝ සඳහා සුදුසු කියලා.අවසන් මොහොත අතිශය උණුසුම්කාරි තත්ත්වයක් උද්ගත වෙන බව අපිට දකින්නට ලැබුණා. මේ නොසන්සුන් තාව යම් පිරිසකගේ කුමන්ත්‍රණයක් ද? නැත්නම් ඇත්තටම මොකක්ද එදා සිදුවුණේ.මෙහෙමයි මෙතෙන්ට එදා ආවේ කෑම පැකට් දීලා සිහිය ටිකක් අඩුවෙන්න ඇඟ රත් කරගෙන බස්වලින් ආව පිරිස්. ඒ අය තමන්ගේ පාක්ෂිකයින් වෙනුවෙන් ආවේ. නමුත් තමන් බලාපොරොත්තු වුණ කෙනා පරාජය වුණාම අසිහියෙන් හිටපු ඔවුන්ට මෙය ඉවසන්න බැරිවුණා. ඒ නිසයි බඩු මුට්ටු පොළවේ ගහන්න ගත්තේ. මේක දේශපාලනික තරගයක් වුණා අන්තිමට. නමුත් ජනමතය මොකක්ද කියන දේ ඉස්මතු වුණා.නමුත් එක් මොහොතකදී විනිශ්චය මණ්ඩලයත් ඔවුන්ගේ සෘජු තීරණ දුන්නේ දයාසිරි ජයසේකරටනේ.ඕක එදා විතරක් වුණ දෙයක් නෙවෙයි. ඔය විනිශ්චය මණ්ඩලයේ සමහර අය මුල ඉඳන්ම කිව්වෙත් පළවැනියත්, දෙවැනියත්, තුන්වැනියත් දයාසිරි කියලනේ. එහෙම විනිශ්චය මණ්ඩලයක් අපට හිටියේ. නමුත් ඔවුන්ගේ ආකල්පය වැරැදියි කියන එක මහජනතාව ප්‍රකාශ කළා. මහජනතාව නිවැරැදි මේකයි කියලා තෝරාගත්තා.එහෙමනම් මෙවැනි තරගවලට විනිශ්චය මණ්ඩලයක් ඕන නැහැ. ඒකත් මහජනතාවටම බාර දුන්නා නම් හොඳයි කියල ද ඔබ කියන්නේ.නැහැ මම එහෙම කියන්නේ නැහැ. අඩුම තරමේ විනිශ්චය මණ්ඩලය 20 දක්වාවත් වැඩි කරන්න ඕන. ඔවුන්ගේ ප්‍රතිචාර ගන්න ඕන. දෙන්නෙක් තුන්දෙනෙක්ගෙන් මේක තීරණය කරන්න අමාරුයි.හොඳයි මෙතැනින් පස්සේ මොකක්ද ඔබේ බලාපොරොත්තුව.මෙහෙමයි ජයග්‍රහණය ගැන මට ලොකු කෑදරකමක් තිබුණේ නැහැ. එහෙම පස්සෙන් පැන්නුවෙත් නැහැ. මම ළඟ ඇති දේ පවා මිනිසුන්ට දෙන කෙනෙක්. ඉදිරියේදී පවා ඒක ඒ විදිහමයි. චිත්‍රපටවල රඟපානවා දිගටම මම.ඒ කියන්නේ මේ දිනාගත්ත දෙයින් දෙයක් කරන්න ලෑස්ති නැහැ.ඉදිරියේදී මගේම ගීත කිහිපයක් කරන්න බලාපොරොත්තුවෙන් ඉන්නේ.අවසන් වශයෙන් මම අහන්නම් ඇයි ඔබ මෙගා ස්ටාර් සඳහා සහභාගි වුණේ.මට ගායනා කිරීමේ කුසලතාවයක් තිබුණා. ඒ හරහා මට යමක් කරන්න පුළුවන් වෙයි කියලා හිතුවා. ඒ නිසයි මම මෙගා ස්ටාර් සඳහා සහභාගි වුණේ. අද ඒක යථාර්ථයක් වෙලා. ඒ සතුට මේ දිනවල මම බුක්ති විඳිනවා.වසන්ත ජයසිංහ ආරච්චිගේඡායාරූප - ඉන්දික මල්ලවආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=av1011079</link>
    <topic>සොබා අසිරිය විඳීමට මාදු ගං තෙරට එන්න</topic>
    <author>හේමාලි විජේරත්න</author>
    <content>සොබා අසිරිය විඳීමට මාදු ගං තෙරට එන්නඈතින් ඈතට දිස්වන ජලතලයේ ඉමක් කොනක් පේන්න නෑ. අවට පරිසරය සිප හඹාගෙන ආ සිහිල් සුළං රැලි ජල තලය ආදරයෙන් සිප වැලඳ ගෙන. ඒ ආදරණීය බව ජලතලය දරා ගත්තේ හීනියට නැඟුණු ජල රැලි රැසක් විසල් ජලතලය පුරා රූ රටා මවමින්. උදා හිරු කිරණේ රන්වන් ආලෝකයත් එක්ක රැලි නංවන ජලතලය වෙලාවකට අපට දිය සායමින් ඇඳි සිතුවමක් සිහිගන්වනවා.තැනින් තැන ඈතට දිස්වන විවිධ ප්‍රමාණයේ ගොඩබිම් තීරු නිසා. මේ ජල තලයේ පරිමාව කොච්චර ද කියලා අපට හිතාගන්න බෑ. සමහර ගොඩබිම දූපත් වශයෙන් ජල තලය මැද නැඟී සිටිනවා. ඇත්තටම අපි මේ දකින්නේ ගංගාවක්ද? කළපුවක් ද? වැව් තලයක් ද? අපටත් හිතාගන්න බෑ.දැන් අප ඉන්නේ ශ්‍රී ලංකාවේ අසිරිමත් ම ගංදියක් මැදයි. හෙක්ටයාර් 770 ක් පුරා විහිදුණු මේ ජලතලය හඳුන්වන්නේ ‘මාදු ගඟ’ ලෙසයි. ඉන්දියන් සාගරයෙන් වටවුණු මේ දූපතක් වශයෙන් හඳුන්වන ශ්‍රී ලංකාවේ ස්වභාව සෞන්දර්යය විඳින්න ලෝකයේ වෙනත් බොහෝ රටවලින් ජනතාව මේ රටට ඇදී එනවා. ඒත් මේ රටේ ජන්මලාභය ලබා ශ්‍රී ලාංකිකයෙකු වීමේ අභිමානය හිසදරාගත් ඔබ තවමත් අපේ රටේ සෞන්දර්ය විඳින්නට නොගිය තැන් බොහෝ ඇති.ස්ථාන භාර නිලධාරි ආනන්ද කොඩිකාරසමහර විට ඔබට මාදු ගඟේ සුන්දරත්වය ද විඳින්නට අවස්ථාව නොලැබී ඇති. මාදු ගඟ යනු විනෝදවන්නට හැකි තැනක් පමණක් නොවන බව ඔබට මේ ලිපියෙන් පසු අවබෝධවන්නට පුළුවන.සුවිශේෂි දේශගුණික කලාපයක් සේම, ආවේණික ශාක, පක්ෂි, උරග, මසුන් ආදියෙන් ගහණ වූ සුවිශේෂී පරිසර පද්ධතියක් වශයෙන් අප හඳුනාගත යුතු බොහෝ දෑ මේ පරිසරයට හිමිකම් කියයි. විශේෂයෙන් අධ්‍යාපනය ලබන ඔබේ දුවා දරුවන්ට ඉගෙනීමට පාඩම් රැසක් මේ පද්ධතිය තුළ වේ.මාදු ගං මෝය අවට මේ ප්‍රදේශය නම්කර ඇත්තේ ලංකාවේ පවතින තුන්වැනි රැම්සා තෙත්බිම යනුවෙනි. එසේ නම් අනෙක් රැම්සා තෙත් බිම් කලාප කුමක්ද යන්න ගැන මේ වනවිට ඔබට ගැටලුවක් පැන නඟිනු ඇති. එසේ ම මේ රැම්සා තෙත් බිම් යනු කුමක්ද කියාත් ප්‍රශ්නයක් ඇති. 1971 වර්ෂයේදී ලෝකයේ රටවල් කිහිපයක් එකතු වී ලෝකයේ ඇති තෙත් බිම් පිළිබඳ සම්මුතියක් ඇති කර ගත්තා. එම සම්මුතිය එවකට පැවැත්වූයේ ඉරානයේ ‘රැම්සා’ නගරයේ බැවින් එහිදී යෝජනා වූ තෙත් බිම් කලාප රැම්සා තෙත් බිම් නමින් හඳුන්වනු ලැබුවා.ලංකාවේ මෙවැනි තෙත් බිම් කලාප තුනක් හඳුනාගෙන තිබුණි. ඉන් එකක් මාදු ගඟ වන අතර අනෙක් ප්‍රදේශ දෙක වන්නේ බූන්දල තෙත් බිම් සහ පුත්තලම ආනවිලුන්දාව තෙත් බිමයි.මාදු ගං තෙත් බිම වෙරළ සංරක්ෂණ දෙපාර්තමේන්තුව විසින් ලංකාවේ තිබෙන වෙරළ සම්පත් වන ගංගා මෝය, කළපු, වැලි වැටි, කොරල්පර, කඩොලාන වැනි සුවිශේෂී වෙරළ සම්පත් අතරට එක් වී ඇත.මාදු ගඟේ තැනින් තැන දක්නට ඇති දූපත් සමූහයත් සමඟ සම්පූර්ණ වපසරිය හෙක්ටයාර් 915 කි. දූපත් අතහැරියොත් සම්පූර්ණ ජල තලය පමණක් හෙක්ටයාර් 770 කි. මේ සුවිසල් භූමි භාගය දැනට වනජීවී දෙපාර්තමේන්තුව විසින් ‘මාදු ගඟ අභය භූමිය’ වශයෙන් ද නම් කරනු ලැබ ඇත.වෙලාවකට මේ ජලතලය නිස්කලංකය. තවත් විටක ලතාවකට නඟන ජල රැලිවලින් සමන්විත ය. ගඟක් යැයි හැඳින්වූවාට ජලය කරදිය මුසු ය.එහෙත් මේ කරදියෙහි සංයුතිය කාලෙන් කාලයට වෙනස් වේ. අනෙක් සුවිශේෂී ම කාරණය වන්නේ ගංගාවේ මෝය කට වසර පුරාම මුහුදට විවෘතව නොතිබීමයි. අලංකාර වැලි වැටියකින් ආවරණය වූ මෝයකට ස්වභාවිකවම එක් කාලයකට මුහුදට විවෘතවේ. තවත් කාලයකට වැලි වැටියෙන් ආවරණය වේ.මාදු ගඟ යැයි අප හැඳින්වූවාට සාමාන්‍ය කළපුවක දක්නට ලැබෙන ලක්ෂණ ද මේ ප්‍රදේශය පුරා පැතිර පවතී. එහෙත් සම්පූර්ණ කළපුවක් යනුවෙන් හැඳින්වීමට ද නොහැකි ය. ලංකාවේ මිරිදියෙහි ජීවත්වන මත්ස්‍ය විශේෂ 78 ක් දැනට හඳුනාගෙන ඇති අතර ඉන් මත්ස්‍ය විශේෂ 70 ක් ම මාදු ගෙ¼ඟ් දී දක්නට පුළුවන් බව මාදු ගඟ පරිසර මධ්‍යස්ථානයේ කාර්යභාර නිලධාරි ආනන්ද කොඩිකාර අප සමඟ පැවසුවා.ඒ සමඟ ම ඉස්සන්, කකුළුවන් වැනි පිටකටු මසුන් ද සංචාරක කුරුළු විශේෂ සමඟ කුරුලු විශේෂ 111 ක් ද මේ ප්‍රදේශයේ ජීවත්වෙනවා. ඒ සමඟම මේ ප්‍රදේශය පුරා විශේෂයෙන් හඳුනාගත් වර්ග 10 ට අයිති කුල 95 ක් නියෝජනය කරන ශාක විශේෂ 302 පිළිබඳ සඳහන්. මේ අතර ශ්‍රී ලංකාවට ආවේණික ගස් වර්ග මෙන් ම මාදු ගඟට පමණක් සුවිශේෂී ගස් වර්ගත් දකින්නට පුළුවන්.මේ අතර සුවිශේෂී වන්නේ ලංකාවේ පවතින කඩොලාන ශාක අතරින් ‘රතමිල්ල’ (Lumnitzera littorea) කඩොලාන විශේෂයත් ලංකාවේ දක්නට ලැබෙන්නේ මාදු ගඟ ප්‍රදේශයෙන් පමණක් වීමයි. මාදු ගං කොමලිය තව තවත් හැඩ කරන්නේ ඒ මත තැනින් තැන දිස්වන දූපත් සමූහයයි. විවිධාකාරයේ හැඩතලවලින් සමන්විත මේ දූපත් සියල්ල තම දූ දරුවන් සේ මාදු ගඟ ආදරයෙන් දරා සිටියි. මේ ප්‍රදේශයට සංචාරක ආකර්ෂණය වැඩියෙන් යොමුවනුයේ මේ දූපත් සමූහය නිසායි.මාදු ගඟේ මේ අසිරිමත් දූපත් සමූහය පිළිබඳ ඓතිහාසික තිසර, මයුර, ගිරා ආදී සංදේශ කාව්‍යයන්හි පවා සඳහන්. එකල මේ ස්ථානයේ දූපත් 67 ක් තිබුණු බව සඳහන් වූවත් වර්තමානය වනවිට විවිධ පාරිසරික වෙනස්වීම් හේතු කොට ගෙන හඳුනාගෙන ඇත්තේ දූපත් 30 කි.මේ අතර නම් නොලැබූ දූපත් රැසක් ද වේ. මාදු ගඟ පරිසර මධ්‍යස්ථානය විසින් මෑතකදී කරන ලද සමීක්ෂණයකින් පසු හඳුනාගත් සමහර දූපත් සඳහා නම් ලබා දුන් බව ද පැවසුණි. උදාහරණයක් ලෙසට ගං මෝය අසලට වන්නට වූ කුඩා දූපතක් ඔවුන් ‘ඇළ කට දූව‘ ලෙස නම් කර ඇත.දූපත් සංඛ්‍යාව පිළිබඳ වරින් වර වෙනස් වන අගයන් ලැබීමට හේතු තිබෙනවා. මේ දූපත් සමහර අවස්ථාවන්හිදී වෙන් වන්නේ කුඩා ඇළ මාර්ගයකින් මේ දෙපස වන කඩොලාන ශාක ඉදිරියට වැවීමෙන් ඇළ මාර්ගය ද ගොඩබිමට එක්වී දූපත් දෙක එක දූපතක් වන්නට කාලයක් යද්දී ඉඩ තිබෙනවා.සමහර අවස්ථාවලදී සමහර දූපත් ස්වභාවයෙන් ම සේදී යාමට ලක්වෙන්නත් පුළුවන්. ඊට හොඳම උදාහරණයක් තමයි ‘සත පහ දූව‘. පරිසර මධ්‍යස්ථානයේ ආනන්ද මහතා අපට පැහැදිලි කරයි. බෝට්ටුවක් මත සිට දූපත වටා යමින් ඔහු කරන මේ පැහැදිලි කිරීම සැබැවින් ම අර්ථාන්විත ය.“අර පෙන්නේ ‘සත පහ දුව‘... ඔහු ඈතින් සත පහක ආකාරයේ හැඩයක් ගත් කුඩා දූපතක් අපට පෙන්වයි.“දැනට මේ දූපත් අතර තිබෙන කුඩා ම දූපත වන්නේ ‘සත පහ දූව‘ ය. ඉපැරණි කෝවිලක හෝ දේවාලයක නටබුන් ද මේ කුඩා දූපතින් දැකගත හැකි ය. දික්දූව, කොක්දූව, මා දූව, දිම් දූව, නයි දූව, මුවන් දූව, ගෝන දූව, ගල් මන් දූව ආදී වශයෙන් අනෙක් දූපත් වලට ද විවිධ නම් දී ඇත. මෙහි කුඩා ම දූපත ‘සත පහ දූව‘ වූවා සේ ම විශාල ම දූපත වනුයේ ‘මා දූව‘ ය. මා දූව සාමාන්‍ය ජනයාගෙන් ජනාවාස වූවකි. එහි පවුල් 200 ක් පමණ ජීවත් වෙති. ඔවුන්ට ම වෙන්වුණු පන්සලක් තැපැල් කාර්යාලයක් පාසලක් ග්‍රාම නිලධාරි කෙනෙක් මෙන් ම ඡන්ද කාලයට මා දූව එක් ඡන්ද මධ්‍යස්ථානයක් ද වේ. මා දූව ගොඩබිමට සම්බන්ධවීම සඳහා රේල් පීලි එක්කොට තැනූ දීර්ඝ පාලමක් වන අතර ඉන් ගමන් ගත හැක්කේ මෝටර් බයිසිකලයකින් හෝ ත්‍රීවීලර් රථයකින් පමණි. මේ දූවේ වැසියන්ගේ වෙනත් බොහෝ අවශ්‍යතා සපුරාලන්නේ බෝට්ටුවේ හෝ ඔරු මාර්ගයෙන් ගොඩබිමට යාමෙනි.මේ දියතලයේ පහස ලබමින් ඈතට දිස්වන වෙහෙර වහන්සේ නමක් මේ ගමනේදී අපට දක්නට ලැබුණි. ඒ කොත්දූව රජ මහා විහාරය පිහිටි කොත් දූවයි. අතීතයේ දී දළදා වහන්සේ ආරක්ෂා කර ගැනීම පිණිස මෙම පන්සල් සඟවා තැබූ බව ද ජනප්‍රවාදයේ වේ.කොත් දූවට ඇත්තේ එම පන්සලේ ගොඩනැඟිලි කිහිපය පමණි. මේ දිනවල අප නරඹන ‘ස්වයංජාත’ ටෙලි නාට්‍යයේ යක්කුටිගල ස්වාමීන් වහන්සේ වැඩ වසන පන්සල ලෙසින් අප දකින්නේ මාදු ගඟේ පිහිටි මේ කොත්දූව රජමහා විහාරයයි.මාදු ගඟ වටා ඈතින් ඈතට අපට දක්නට ලැබුණේ කුරුඳු යායවල් ය. මේ අවට ජනතාවගේ ප්‍රධාන ජීවනෝපාය මාර්ගය වූයේ කුරුඳු තැලීම ය. ඒ සමඟම ලාංකික ස්වභා සිරිය නංවමින් ආඩම්බරයෙන් මහ පොළව දරා සිටින මේ ජලකඳ සුවහසක් ජනතාවගේ ජීවනෝපායන්ට ද උපකාරී වෙයි. තැනින් තැන දිස්වන ඉස්සන් කොටු, මාළු කොටු මෙන් ම ඔරුවෙන් බෝට්ටුවෙන් දියඹට ගොස් මසුන් මරන්නන්ද ඊට හොඳම උදාහරණය.මාදු ගඟේ සංචාරය සඳහා බලපිටිය මෝය කට අසලින් බෝට්ටු සවාරි සූදානම් කර ඇත. එහෙත් වෙරළ සංරක්ෂණ දෙපාර්තමේන්තුවේ පරිසර මධ්‍යස්ථානයේ නිලධාරීන් පැවසුවේ දිනකට එවැනි බෝට්ටු විශාල සංඛ්‍යාවක් මේ අලංකාර දියඹේ එහාට මෙහාට සැරි සැරීමෙන් වන පරිසර හානිය අතිමහත් බවයි.විශේෂයෙන් මේ සංචාර සඳහා එක්වන්නන් රැගෙන එන පොලිතින්, ප්ලාස්ටික් වැනි අප ද්‍රව්‍ය ජලයට මුදා හැරීම නිසා වන හානිය සේ ම සමහර නිසංසල ස්ථානයන්හි ජල තලයේ මාළු විශේෂ දමන බිත්තර ජල තලය සෙලවීමෙන් විනාශ වී යාම ආදියයි. මේ නිසා ම පරිසර හානි පිළිබඳ දැඩි උනන්දුවකින් කටයුතු කරමින් ඉන් මේ පරිසර පද්ධතිය ආරක්ෂා කර ගැනීම පිණිස විවිධ වැඩසටහන් ඔවුන් දියත් කර ඇත.මාදු ගඟ පරිපාලනමය වශයෙන් ප්‍රාදේශීය ලේකම් කොට්ඨාස දෙකකට අයත් වේ. මාදු ගඟේ ජල තලය අයත් වනුයේ බලපිටිය ප්‍රාදේශීය ලේකම් කොට්ඨාසයට වන අතර ඉතිරිය කරන්දෙනිය ප්‍රාදේශීය ලේකම් කොට්ඨාසයට අයත් වේ. අනෙක් සුවිශේෂී ම කාරණය වනුයේ මාදු ගඟ පෝෂණය වීමට ප්‍රධාන ජල මූලාශ්‍රයක් නොමැති වීම ය. කුඩා ඇල මාර්ග කිහිපයක් මෙයට සම්බන්ධ වූවත් ප්‍රධාන වශයෙන් මෙය පෝෂණය වනුයේ කුමන ජල මූලාශ්‍රයකින් ද යන්න තවමත් පැහැදිලි නැත.වර්තමානයේ මාදු ගඟ ආරක්ෂා කිරීම පිණිස පිහිටුවා ඇති මාදු ගඟ පරිසර මධ්‍යස්ථානය ආරම්භ කිරීමේ මූලික සංකල්පය වර්තමාන ජනාධිපති මහින්ද රාජපක්ෂ මැතිතුමා ධීවර ඇමැති වරයාව සිටියදී ගෙන එන ලද යෝජනාවකට අනුව සිදුවී ඇත. වෙරළ සංරක්ෂණ දෙපාර්තමේන්තුව මගින් විශේෂ ප්‍රදේශ කළමනාකරණ ක්‍රියාවලිය යටතේ මාදු ගඟ පරිසර පද්ධතිය සංරක්ෂණය සහ කළමනාකරණය සඳහා මාදු ගඟ වෙරළ පාරිසරික මධ්‍යස්ථානය පිහිටුවා ඇත.මේ මඟින් ප්‍රජාව සහ අදාළ රාජ්‍ය හෝ රාජ්‍ය නොවන ආයතන අතර සම්බන්ධීකරණය ගොඩ නඟමින් කළමනාකරණ ක්‍රියාවලිය සඳහා දායක කර ගැනීම, වෙරළ සම්පත් ආශ්‍රිත පර්යේෂකයන්, විශ්ව විද්‍යාල ආචාර්යවරුන්, සිසුන්, පරිසර හිතකාමී කණ්ඩායම් සහ පාසල් සිසුන් සඳහා අවශ්‍ය දැනුම ලබාගැනීමට ද මේ මධ්‍යස්ථානය සැදී පැහැදී සිටී. ප්‍රජා දැනුවත් කිරීම් සහ තර්ජන අවම කරගනිමින් මේ පරිසර පද්ධතිය සුරැකීමට ඔවුහු ඇප කැප වී සිටිති.මාදු ගඟ අවට දූපත් ඇතුළු බොහෝ තැන්හි දක්නට ලැබෙන්නේ කඩොලාන ශාක ය. අන් ශාකයන්ට ජීවත් විය නොහැකි ලවණ ජලයකින් සමන්විත මඩ සහිත ප්‍රදේශවල සිය පැවැත්ම සඳහා සුවිශේෂී අනුවර්තනයක් ඇති කඩොලාන ශාක බොහෝ මත්ස්‍ය විශේෂයන්ගේ ගහනය වර්ධනය සඳහා බෙහෙවින් ම ඉවහල් වේ.එසේ ම මේ කඩොලාන ශාක ඉවුරු ඛාදනය වළක්වාලමින්, ජලයේ මිශ්‍රව ඇති විෂ ද්‍රව්‍ය රඳවා තබා ගැනීමට හා උරා ගැනීමේ හැකියාවකින් ද යුත් සුවිශේෂි ශාක වර්ගයකි.මාදු ගඟ පරිසරය තුළ සමනළ විශේෂ 50 ක්, ගොළු බෙලි විශේෂ 25 ක් මෙන් ම විල්මුවා, දිය බල්ලා, හඳුන් දිවියා සහ ශ්‍රී ලංකා රන් කලවැද්දා වැනි වඳ වී ගෙන යන සත්ව විශේෂයන් ද අන්තර්ගත ය. ඈතින් ඈතට දිය මත ඇඳී යද්දී දක්නට ලැබුණු තවත් චමත්කාර ජනක දර්ශනයක් වූයේ දිය මතුපිට පිපී දිලෙන රතු - නිල්, සුදු මානෙල් විශේෂයන් ය. මාදු ගං දියඹේ ලවණ ගතිය අඬුවද්දී මෙසේ මානෙල් විශේෂ දිය මතට විත් සිය පෙති විහිදාලමින් හිනැහෙන අතර ලවණ ගතිය වැඩි කාලවලදී ශාක විනාශයට පත්වේ. එහෙත් දිය යට ඇති මානෙල් අල යළිත් ලවණ අඩු කලට සිය ජීවය දිය මතට මුදා හරී.මේ අසිරිමත් පරිසර පද්ධතියේ සොබා සොඳුරු බව ලියා තබනවාට වඩා ඔබේ දෑසේ සටහන් කර ගන්නට ආරාධනා කරමින් මාදු ගඟ සංචාරයෙන් ලද අසීමිත සෞන්දර්යය ශ්‍රී ලාංකිකයකු වීමේ ආඩම්බරය ද අප සිත් තුළට කැන්දන බව ලියා තැබිය යුතු ය.හේමාලි විජේරත්නඡායාරූප - අනුර දර්ශනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=av10110710</link>
    <topic>ඉරහඳ යට’ ඉන්දීය සිනමා උළෙලට</topic>
    <author>හේමාලි</author>
    <content>ඉරහඳ යට’ ඉන්දීය සිනමා උළෙලටදේශීය හා ජාත්‍යන්තර සම්මානලාභී සිනමා අධ්‍යක්ෂ බෙනට් රත්නායකගේ ‘ඉරහඳ යට’ සිනමා නිර්මාණය පිළිබඳ සංවාදශීලී විමසුමක් හා ‘ඉරහඳ යට’ තිර රචනය ඇතුළත් ශාස්ත්‍රීය ග්‍රන්ථයක් දොරට වැඩීම පසුගිය දිනක සිදුවිය.ජාත්‍යන්තර සම්මාන කිහිපයකටම හිමිකම් කියූ ‘ඉරහඳ යට’ චිත්‍රපටය නොවැම්බර් මස ඉන්දියාවේ ගෝවා නගරයේ පැවැත්වෙන 41 වැනි ඉන්දියානු අන්තර් ජාතික සිනමා උළෙලද නියෝජනය කිරීමට ද ආරාධනා ලැබ තිබේ. මෙම කාරණා දෙකම නිමිතිකොට ගෙන පසුගිය දිනක අප හමුවූ බෙනට් රත්නායකයන් දැක්වූ අදහස් මේ.’ඉරහඳ යට’ සිනමා නිර්මාණයේ තිර රචනය සහ ශාස්ත්‍රීය ග්‍රන්ථය එළි දැක්වීම ඇත්තටම මගේ අදහසක් අනුව ඉදිරිපත් වූවක් නොවෙයි. මේ චිත්‍රපටය නිර්මාණය කරත්දි එහි තිර පිටපත කියවූ දීප්ති විජේතුංග තමයි මේ අදහස මතු කළේ. ඊට පස්සෙ මමත් ඒකට එකඟ වුණා.චිත්‍රපටයක තිර නාටකය ග්‍රන්ථයක් වශයෙන් එළි දකින එක ලංකාවේ දකින්න ලැබෙන්නේ අඩුවෙන්. ඒ නිසා මේ පියවර ඉතාම වටිනා දෙයක් හැටියටයි මම දකින්නේ. මීට ප්‍රථම මගේ ‘අස්වැසුම’ සහ ‘සුළඟ’ කියන චිත්‍රපට දෙකේ තිර රචනය ප්‍රකාශයට පත් කරන්න කියලත් මට බොහෝ දෙනෙක් ගෙන් ඉල්ලීම් ආවා. ඒත් ඒක කරන්න ලැබුණේ නෑ. මගේතිර කතාවක් ග්‍රන්ථයක් වශයෙන් එළි දකින ප්‍රථම අවස්ථාවත් මේක තමයි.මේ එළි දකින්නේ අපි දැක්ක ‘ඉරහඳ යට’ සිනමා කෘතියේ තිර රචනය. ‘ඉරහඳ යට’ රූගත කරත්දි පැන නැගුණු විවිධ ගැටලු හේතුවෙන් සමහර අවස්ථාවලදී මම ලියලා තිබුණු තිරකතාවේ සුළු සුළු වෙනස් කිරීම් සිදු කරන්නට වුණා. ඒ වෙනස්වීම් එක්ක තමයි තිර රචනය ප්‍රකාශයට පත්වුණේ.තිර රචනයත් සමඟම ‘ඉරහඳ යට’ චිත්‍රපටය පිළිබඳ විවිධ විද්වතුන් දැක්වූ අදහස් ඇතුළත් ශාස්ත්‍රීය ලිපි පෙළක් ද මේ ග්‍රන්ථයට ඇතුළත් වෙනවා. ජාත්‍යන්තර අවධානයට යොමුවුණ සිනමා නිර්මාණයක් වෙනුවෙන් මෙවැනි පසු විපරමක් සිදුවීම ඇත්තටම අගය කළ යුතු දෙයක්. විශේෂයෙන් අපේ රටේ සිනමාව හදාරන අයට මෙවැනි නිර්මාණ බොහෝවිට ප්‍රයෝජනවත් වේවි.’ඉරහඳ යට’ චිත්‍රපටය ඉතාලියේ අයිඩෙන්ටිටා අන්තර් ජාතික සිනමා උළෙලේ හොඳම චිත්‍රපටයට හිමි සම්මානයද, ලොස් ඇන්ජලිස් අන්තර් ජාතික සිනමා උළෙලේ ජූරියේ විශේෂ සම්මානයද දිනාගත් අතර 23 වැනි සිංගප්පූරු අන්තර්ජාතික සිනමා උළෙලේ හොඳම රංගන කුසලතා සම්මානය සඳහා ද නිර්දේශ වූයේය. ඉදිරියේදී එළඹෙන 41 වැනි ඉන්දියානු අන්තර් ජාතික සිනමා උළෙල වෙනුවෙන් ආරාධනා ද ලැබී ඇත.”ඉන්දියාවේ ගෝවා නගරයේ පැවැත්වෙන ඉන්දියානු අන්තර් ජාතික සිනමා උළෙල වෙනුවෙන් මීට ප්‍රථමත් මගේ චිත්‍රපටයක් නියෝජනය කර තිබෙනවා. ඒ 36 වැනි සිනමා උළෙල නියෝජනය කළ මගේ ‘සුළඟ’ චිත්‍රපටය.ඉන්දියානු අන්තර් ජාතික සිනමා උළෙල කියන්නේ ඉන්දියාවේ ප්‍රධානතම සිනමා උළෙල. මේ සඳහා ‘ඉරහඳ යට’ ට ලැබුණු ආරාධනය ගැන එහි අධ්‍යක්ෂවරයා වශයෙන් අතිශයින්ම සතුටට පත් වෙනවා. මේ සඳහා සහභාගි වීමට එළඹෙන 20 වැනිදා මම ඉන්දියාව බලා පිටත්ව යයනවා. මේ ‘ඉරහඳ යට’ චිත්‍රපටය ඉන්දියාවේ තිරගත වන ප්‍රථම අවස්ථාව.හේමාලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=av10110711</link>
    <topic>ස්විඩන් අහසේ ගුවන් යානා පදවන අපේ ළාබාලම ගුවන් නියාමකවරිය</topic>
    <author>වසන්ත ජයසිංහ ආරච්චිගේ</author>
    <content>ස්විඩන් අහසේ ගුවන් යානා පදවන අපේ ළාබාලම ගුවන් නියාමකවරියපුංචි කාලේ ඉඳන් ම දේදුනු කරපු එකම දේ මහ රෑ වෙනකම් එළියට වෙලා ආකාසේ දිහා බලාගෙන තරු ගැනපු එක. රාත්‍රියට පෑයූ සඳ වගේ ම තාරකා දිහා බලාගෙන දේදුනු හීන මැව්වේ කවදා හෝ තාරකා විද්‍යාඥවරියක් වෙන්න. දේදුනු හිරුමලී, ඒ නමත් ඇයට ඒ නිසාම උරුම වෙන්නත් ඇති. කොහොම වුණත් ඒ බලාපොරොත්තුත් සමඟ ඉන්න දේදුනු ගැන අද අපට කතා කරන්න වෙන්නේ වෙනස්ම මාතෘකාවකින්.ඇය මේ වෙනකොටත් ලංකාවේ ළාබාලතම ගුවන් නියාමකවරියයි කිව්වම ඔබ පිළිගන්නවද? දේදුනු හිරුමලී ඒකනායක මේ වෙනකොටත් වැඩිදුර අධ්‍යාපනය ලබන්නේ ස්විඩන්වල. පසුගිය දිනෙක ලංකාවට ආ මොහොතේ දේදුනු අප හා කතා බහ කරන්න අමතක කළේ නැහැ.“මම ඉපදුනේ දෙහිවල. මෙතෝදිස්ත විද්‍යාලයේ හත ශ්‍රේණිය දක්වා මම ඉගෙන ගත්තා. ඒ අතරතුරදියි මට ස්විඩන්වලට එන්න අවස්ථාව උදාවෙන්නේ. එතකොට මට අවුරුදු 12 යි.මගේ අම්මා (මිහිරි ඒකනායක) එක්ක මම ස්විඩන්වලට ආවේ වැඩිදුරටත් ඉගෙන ගැනීමේ බලාපොරොත්තුවත් එක්ක. ඔය අතරෙදියි දවසක් මට අම්මත් එක්ක අපේ හිතවත් පිරිසකගේ සාදයකට යන්න අවස්ථාව ලැබුණේ.ඇත්තටම එදා මගේ උපන් දිනය. ඉතිං උපන් දිනය දවසේ මට ලැබුණු තෑග්ගක් විදිහට කුඩා ගුවන් යානයක යන්න අවස්ථාව උදා වුණා. ඔව්. ඒක සුන්දර අත්දැකීමක්. ඒ මොහොතෙයි මට හිතුණේ අනේ මටත් තනියම මෙහෙම ගුවන් යානයක් ගෙන යන්න ඇත්නම් කියලා. ඔය අදහස මම මුලින් ම කිව්වේ අම්මට.”“මම නම් කැමැති වුණේ නැහැ. මුලින් ම දුවගේ මේ ඉල්ලීමට. මම විතරක් නෙමෙයි අපේ ඥාතින් පවා කිව්වා දුව ඒ පැත්තට යොමු කරන්න එපා කියලා. ඒත් මෙයා ලංකාවේ ඉන්දෙද්දී පවා හරිම ආසාවෙන් හිටියේ තාරුකා විද්‍යාව ඉගෙන ගන්න. අභ්‍යාවකාශය පිළිබඳ දැනගන්න. ඒ හැමදේටම එයා ඇලුම් කළා. ඒත් එයාගේ කැමැත්ත නිසා අවසානයේ මමත් කැමැති වුණා එයා ගුවන් යානා පදවන්න ඉගෙන ගන්නවට.”දේදුනුගේ මව මිහිරි කතාවට එක්වුණේ ඔය විදිහට. ඒත් ඇත්තටම ගුවන් යානයක් පදවන්න හිතට බයක් දැනුනෙම නැද්ද කියන එකත් අහන්න හිතුණා.එහෙම බයක් දැනුණේ නැහැ. මම ගොඩක් ආසාවෙන් ඉගෙන ගත්තේ. මේක සැහැල්ලු ගුවන් යානයක්. ඉහළ අහසෙදි එන්ජිම ක්‍රියා විරහිත කරලා නිදහසේ පාවෙන්න පුළුවන්. මට මුලින් ම ගුවන් යානයක් ගෙන යන විදිහ පාඩම් විදිහට ඉගෙන ගන්න වුණා. මාස කිහිපයක් ම අපි ඒක කරන්න ඕන. ඊට පසුවයි ප්‍රායෝගිකව අපට ගුවන් යානයක් පදවන්න අවස්ථාව ලැබෙන්නේ.”“ඇත්තටම මට නම් ලොකු බයක් දැනුණා. දේදුනු මට ඉන්න එකම දරුවා. ඒත් එයා මේ හැමදේම ආසාවෙන් ඉගෙන ගත්තා. ස්විඩන්වල ගුවන් යානයක් ගෙනයන්න ලෙහෙසියෙන් බැහැ. මෙයා වසරක පමණ කාලයක් මේ සියලු හැදෑරීම් කළා. ඇත්තටම එතකොට දුවට අවුරුදු 15 යි. ලංකාවෙන් මෙයා විතරයි මෙහෙම ඉගෙන ගැනීමක් කළේ. අනෙක ඒ පුහුණු වන අය අතර හිටිය ළාබාලම එකම ගැහැනු දරුවා වුණෙත් දේදුනු.මතකද පළමු දවසෙම ගුවන් යානය පදවන්න ගත්ත මොහොත.මගේ ජිවිතේ අමතක නොවන දවස එදා කියලයි මම හිතන්නේ. එදා නම් හිතට ලොකු බයක් දැනුණා. එක මොහොතකදී මගේ පුහුණුකරු හිටියේ එහා අසුනේ. මම ගුවන් යානය ඉහළට ගත්තා. ඒ මොහොතේ අපි හිටියේ ගොඩක් ඉහළින්. ඒත් ඒ වෙනකොට අපේ ගුවන් යානය කුණාටුවකට මැදිවෙලා එක පාරටම පහළට කඩා වැටෙනවා වගේ තේරුණේ. මගේ තිබුණ බයටම මගේ අතින් ගුවන් යානයේ ලිවර් එක අතහැරිලා කෑගැහුවා. ඒත් ඒ වෙලාවේ පුහුණුකරු මැදිහත් වුණ නිසා කිසිම ප්‍රශ්නයක් වුණේ නැහැ. ඇත්තටම එතනින් පසුව නම් එවැනි සිදුවීම්වලට මුහුණ දෙන්න සිදුවුණේ නැහැ. දැන්නම් එවැනි දේකට බය නැතුව මට මුහුණ දෙන්න පුළුවන්.ඒ වගේ ම තවත් දවසක් මට මතකයි අපි ගුවන් යානය ගුවන් ගත කරන්න ඉස්සරලා ටවර් එකට දැනුම් දෙන්න ඕන. මේ මගේ පළමු දවස තනියම ෆ්ලයි කරන්නේ කියලා මම ඔවුන්ට දැනුම් දෙද්දී ඒ අය මගෙන් අහනවා කවුද ඔයා පුංචි ළමයෙක්නේ ඔය කතා කරන්නේ කියලා. පසුව මට සිද්ධ වුණා ඔවුන්ට සියල්ල පැහැදිලි කරලා දෙන්න.ඇත්තටම දැන්නම් මගේ හිතට එතරම් බයක් නැහැ. දැන් මට තනියම ගුවන් යානය පදවාගෙන යන්න පුළුවන්. මගේ ලොකුම හීනය ස්විඩන්වල හොඳට ඉගෙන ගෙන මගීන් ගෙන යන විශාල ගුවන් යානයක ගුවන් නියාමකවරියක් වෙන එක. ඒ වගේ ම ලංකාවේ ළාබාලම ගුවන් නියාමකවරිය කියලත් දැන් ස්විඩන්වල කතා කරනවා. ඒක මට ලොකු සතුටක්.දේදුනු ගුවන් යානා පදවන්න විතරක් නෙමෙයි කලාවෙනුත් විවිධ හැකියාවන් ඇති දියණියක්. දුව ලංකාවෙදිත් හොඳින් නැටුම් ඉගෙන ගත්තා. ඒ නිසා ස්විඩන්වල දුව නැටුම් ඉගැන්වීම් කටයුතුත් කරනවා. එයාට උඩරට, ඉන්දියන් නැටුම් හොඳින් පුළුවන්. මේ මෑතකදී පල්ලියේ ගීතිකා කණ්ඩායමට ඇය තෝරා ගත්තා. දෙසැම්බර් 13 දා ඉඳලා ගීතිකා කණ්ඩායම ස්විඩනයේ විවිධ තැන්වල ගීතිකා ගයනවා.ඒක ලොකු භාග්‍යයක්. ඇත්තටම මේ තෝරා ගැනීමත් ලෙහෙසි පහසු එකක් වුණේ නැහැ. ආසියාවෙන් ම මේ ලුෂියා එකට තේරුණු එකම කෙනා වුණෙත් දේදුනු විතරයි. ඒ ගැන ලොකු සතුටක් මට තියෙන්නෙ. මම මගේ රටේ සිංහලකමට ආදරෙයි. ස්විඩන්වල හිටියත් අද වුණත් මම ඕනෑම තැනකට අදින්නේ ඔසරිය.ඒ වගේම එළවළු වවන එක මගේ එකම විනෝදාංශය. කවදාහරි මගේ රට වෙනුවෙන් සේවය කරන්නයි මට ඕන. ඒ තරම්ම මම ලංකාවට ආදරෙයි.වසන්ත ජයසිංහ ආරච්චිගේඡායාරූපය - ශාන් රූපස්සරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=av10110712</link>
    <topic>මාව පරිස්සමින් එක්කගෙන ආවාට ඔයාට ගොඩක් තෑන්ක්ස්</topic>
    <author/>
    <content>මාව පරිස්සමින් එක්කගෙන ආවාට ඔයාට ගොඩක් තෑන්ක්ස්ලියන්නේ නිව්ටන් ගුණසේකරඅඳින්නේ හර්ෂ ගුණවර්ධනගහකොළ සිප හමන සුළඟ කවුළු අතරින් රිංගා අවුත් අපර්ණාගේ කෙහෙරැළි අතර දඟකරන අයුරු සුරේෂ් බලා සිටියේ ආශාවෙනි. මෙතරම් ඉක්මනින් මේ සුරූපි කෙල්ල හාදකරගන්නට හැකිවෙතැයි ඔහුට සිතුණේ නැත. එහෙත් දැන් ඒ දේ ඉෂ්ට වෙමින් තිබේ. මින් ඉදිරියටත් කළ යුත්තේ මේ රංගනයේම යෙදීම බව ඔහු සිහිකළේ මොටෝරියේ වේගය බාල කරමිනි.”ඔන්න ඔය හරියෙන් මාව ඩ්‍රොප් කරන්න සුරේෂ් අය්යෙ..” මොටෝරිය නිවෙසට ආසන්න වෙමින් තිබියදී අපර්ණා කීවාය. ඇගේ ඉල්ලීමට අවනත වෙමින් ඔහු පාළු හරියකදී මොටෝරිය නතර කළාය.”මාව පරිස්සමින් එක්කගෙන ආවාට ඔයාට ගොඩක් තෑන්ක්ස්..” රියෙන් බිමට බසිමින් ඇය මුදු හඬින් කීවාය.”අපි ආයෙත් දවසක හමුවෙමු.. කෙල්ලෙ” ඇගේ දෑස දෙස එක එල්ලේ බලමින් ඔහු ආදරය මුසුවූ බැල්මෙන් සිනාසුණේය.”මම යන්නම්...” ඇය ඉතා ආයාසයෙන් ඒ වචන දෙක කියා ගත්තාය.”ඕ.කේ. බායි..” රිය යළි පණගන්වමින් ඔහු ඇයට සමුදුන්නේය.අපර්ණා ගෙට ගොඩවූයේ හොර බැළලියක් මෙනි. තාත්තා පෙනෙන්නට නොසිටීම ඇගේ හිතට සහනයක් විය. අඩි ශබ්දය අසා ගේ තුළ සිටි මාකොළ හාමිනේ ආලින්දයට ආවාය.”ඇයි අද වාහනෙන් නෙවෙයිද ඔයා ආවෙ?” නළල රැලි ගන්වමින් ඇය දියණිය දෙස විමතිය පළ කළාය.”මාව පාර අද්දරින් ඩ්‍රොප් කරලා ගියා..” එසේ කියමින්ම ඇය විගස කාමරය තුළට දිව ගියාය.විගස ඇඳුම් මාරුකොට ඇඟපත සෝදාගෙන යහනේ දිගාවූ ඇයට කල්පනා කරන්නට බොහෝ දේ තිබිණ. ඇය ටික කාලයක් හිත යටින් සඳුන්ට ආදරය කළාය. එහෙත් ඔහු ඇය කෙරෙහි පෑවේ සහෝදරාත්මක ප්‍රේමයක් බව ඇය වටහාගත්තේ මෑතකදීය. ඔහු මුළු හිතින්ම තිසරුට ආදරය කරන බව දවසක් සඳුන් අය්යා කී අයුරු අපර්ණාට මතකය. ඒ මොහොතේ හිතට දැනුණ වේදනාව නිසාම ඇගේ දෑස්වලට කඳුළු පිරුණේය. දෙවැනි වරට ඇගේ හිත පැහැරගත්තේ සුරේෂ් නම් වූ මේ කඩවසම් තරුණ නළුවාය. මාකොළ හාමිනේ තේ කෝප්පයක් අතැතිව කාමරයට ආවේ ඇය මෙවන් සිතුවිලි ගොඩක නිමග්නව සිටියදීය.”අම්මා තේත් හැදුවද?””ඒක නෙමේ.. තව කී දවසක් දුවට ඔය චිත්‍රපටියෙ රඟපාන්න තියෙනවද?””තව දවස් දෙකකින් මගෙ ෂූටින් ඉවරයි අම්මෙ...”තාත්තා නම් ඉන්නෙ දුවේ හරිම හිතේ අමාරුවෙන්.. කාමරේට වෙලා හැම තිස්සෙම හූල්ලනවා... ඒ වෙලාවට මගෙ පපුවත් හෝස්ගාලා ඇවිලෙනවා දුවේ..”අපර්ණා ඊට පිළිතුරු නොදී තේ කෝප්පය සෙමින් සෙමින් තොල ගෑවාය. ඒ ගැන කතා කරන්නට ඇය තුළ කැමැත්තක් තිබුණේම නැත.”ඊයෙ මං අහගෙන තාත්තා සඳුන් අය්යටත් තදින් දොස් කියනවා... ඒ දරුවත් ඔයා හින්දා නිරපරාදෙ බැනුම් අහනවා. මාත් එක්ක එයා කිව්වා නවතින්න වෙන තැනක් හොයාගෙන යනවා කියලා.”ඇයගේ අවසන් වචන ටික අපර්ණාගේ හිතට වැදුනේ ඊ පහරක් මෙනි. ඇය සසල වූ හදින් මවගේ මුහුණ දෙස බලාගෙන සිටියාය.”සඳුන් අය්යව එලවා ගන්න තාත්තට තියෙන අයිතිය මොකක්ද?””තාත්තා තාමත් මේ ගෙදර ගෘහ මූලිකයා... තාත්තගෙ පැන්ෂන් පඩියෙන් අපි ජීවත් වෙන්නෙ කියන එක ඔයා අමතක කරන්න එපා.””තාත්තගෙ ඔය සොච්චම් පැන්ෂන් එක වගේද අම්මෙ චිත්‍රපටි නිළියක් වුණාම හම්බුවෙන සල්ලි ගොඩ? ඉස්සරහට මට තවත් ෆිල්ම්ස් ලැබේවි..””නැහැ.. නැහැ... ආයෙ ඔයා රඟපාන්න යන්න ඕනෙ නැහැ. එච්චරයි.” එවර මාකොළ හාමිනේ කීවේ ඇයට තරවටු කරන විලාශයෙනි.අපර්ණා ඊට එහා කතාවට ගියේ නැත. මාකොළ හාමිනේ මුහුණ බෙරිකරගෙන කාමරයෙන් එළියට ගියාය.ඒ මොහොතේ මුළු නිවෙස පුරාම පැවතියේ දැඩි නිහඬතාවයකි. කොහේදෝ ඈත සිට උඩු බුරුලන බල්ලකුගේ මූසල හඬින් එම නිහැඬියාව වරින් වර බිඳුණේය. අපර්ණා ඇඳ විට්ටමට හිස දී ගෙන සිතුවිලි ගොඩක පැටලී සිටියාය. සුරේෂ් සමඟ මොටෝ රියේ එන අතර තුර හද පතුලේ රඟ දුන් සතුට වියැකී ගියේ ගෙට ගොඩවූ සැනිනි. සිනමා අඹරේ දිදුලන තාරකාවියක් වනු දකින්නට තමා දකින සිහිනය කුමන බාධක මැද හෝ සාර්ථක කර ගත යුතු යැයි ඇය තීරණය කළාය.සඳුදා දහවල කටුනායක ගුවන් තොටුපළින් බට හෙක්ටර් කෑරගල කෙළින්ම ආවේ වැල්ලවත්තේ පිහිටි ඩග්ලස් දැරණියගලගේ සුවිසල් මන්දිරය වෙතටය. ඔහුගේ පුද්ගලික ගමන්මලු වලට අමතරව ගෙන ආ තෑගි බෝග වලින්ද වෑන්රිය පිරී තිබිණ. වසර දෙකක් වැනි සුළු කාලසීමාවක් තුළදී කටුනායක - කොළඹ අධිවේගී මාර්ගය දෙපස කෙතරම් වෙනසකට පාත්‍ර වී ඇත්දැයි ඔහුට ඒ දෙස බලනවිට සිතුණේය.කුලී වෑන් රථය ධාවනය වූයේ තරමක වේගයකිනි. එය වායු සමනය කළ වාහනයක් වූ නිසා හෙක්ටර්ට එතරම් ගමන් වෙහෙසක් දැනුණේ නැත. තම ගමන් බිමන් සඳහා ඉතා ඉක්මනින් සුව පහසු මොටෝරියක් මිලදී ගත යුතු යැයි ඔහු සිතුවේය.විසල් ගේට්ටුව ඉදිරිපිට නතර කළ සුදු පැහැති වෑන් රථයකින් නැඟුණ හෝන් හඬ ඇසුණු සේරා ගෙඋයනේ සිටම දෑස ලොකු කොට ඒ දෙස බැලුවාය.”තේගිස්... දුවලා ගිහින් ගේට්ටුව ඇරපන්..”ගේට්ටුව විවෘත කළ පසුව සිහිල් වැලි අතුල පාරදිගේ ගෙඋයන මැදින් ඉදිරියට ඇදී ආ වෑන් රථය දෙස සේරා බලාසිටියේ කුහුලින් යුතුවය. රිය තුළ සිටින්නේ හෙක්ටර් කෑරගල යැයි ඇයට සිතුණේ නැත.කළු උපැස් යුවළක් පැලඳ වෑන් රථයෙන් බට හෙක්ටර්ගේ කඩවසම් රුව දුටු සේරා ගේ මුහුණ මලක් මෙන් පිපුණේය. ඇය මහත් උද්දාමයෙන් යුතුව පෝටිකෝව දෙසට දිව ගියාය.”මල්ලි හෙට උදේ නේද එනවයි කිව්වෙ... කෝල් එකක් දුන්නා නම් මම කැබ් එක එයාපෝර්ට් එකට එවනවනෙ.” ඔහුගේ් අත අල්ලා ගනිමින් ඇය කට පුරා සිනාසුණාය.”මොකටද කරදර කරන්නෙ කියලා හිතුණා අක්කෙ? අද එන්න හිතුණා. ඉතින් අද ආවා..” සන්ග්ලාසය ගලවා අතට ගනිමින් ඔහු උස් හඬින් සිනාසුණේය.”එංගලන්තයට ගියාට පස්සේ මල්ලි හොඳටම පාට වැටිලා...””ඒක නෙමේ කෝ ඩගී අය්යා? කොහෙවත් ගිහිල්ලද?””එයා මේ චිත්‍රපටියක් බදාගෙන.. රට හැම තැනම දුවනවා.. අදත් මගෙ හිතේ ෂුටින්ද කොහෙද? යමු ඉතින් ගෙට වාඩිවෙන්න. මල්ලිට මහන්සිත් නැතෑ..””ප්ලයිට් එකේ පොඩි නින්දක් ගහගෙන ආවෙ.. ඒ හින්දා වැඩි මහන්සියක් නැහැ අක්කෙ...”දැකුම්කලු විසිත්ත කාමරය දෙසට පා තබමින් හෙක්ටර් දෑස විහිදා වටපිට බැලුවේය.”ඒක නෙමේ කෝ.. අපේ මේ තිසරු?””මගෙ හිතේ බැල්කනියෙද කොහෙද? දුව තිසරු... මෙන්න හෙක්ටර් අය්යා ඇවිල්ලා.. මෙහාට එන්නකො ළමයො..” සේරා සදළුතලයට ඇසෙන සේ උස්හඬින් කතා කළාය.”මල්ලි මොනවද බොන්න කැමැති.. ටී ද කොෆීද?””කූල් ඩ්‍රිරින්ක් එකක් බොමු අක්කෙ..””ඔරෙනජ්් ජූස් හොඳයිනෙ?””ඕ.කේ..”ඒ සමඟම සඳලු තලයට වී පොතක් කියවමින් සිටි තිසරු සෙමින් සෙමින් පිය ගැට පෙළ දිගේ පහළට බැස්සාය. හෙක්ටර් ඇස පිය නොහෙළා ඇගේ පියකරු මුව කමල දෙස බලා සිටියේ පිබිදුණ හදිනි.”තිසරු දැන් ඉස්සරටත් වඩා ලස්සනයිනෙ.. බියුටි කන්ටෙස්ට් එකකින් දිනන්න ලේසියෙන්ම පුළුවන්..””හෙක්ටර් අය්යා මේ ලන්ඩන්වල ඉඳන් එන ගමන්මද?””ඔව්.. එයාපෝර්ට් එකේ ඉඳන් කෙළින්ම ආවෙ ඔයාව බලන්න..”ආ.. මෙන්න වැඩක්..? මගෙ මොනවා බලන්නද?” ඔහුගේ සරාගී බැල්ම මඟ හරිමින් ඇය අහක බලාගත්තාය.”මගෙ හිතේ මං මේ ඔයාව දැක්කෙ අවුරුදු දෙකකට විතර පස්සෙ..? ඒත් ලන්ඩන්වල ඉන්නකොටත් මට ඔයාව මතක් වුණා තිසරු..” ඇගේ රූසිරිය දෑසින් උරා බොමින් හෙක්ටර් සතුටින් සිනාසුණේය.”ඔයා මොනවද මේ දවස්වල කරන්නෙ..?””විශේෂ මොකුත් නැහැ... අප්පච්චි නම් කියන්නෙ ‘ලෝ’ කරන්න කියලා. ඒත් මං ආසා නැහැ.””අද ගර්ල්ස්ලා ගොඩාක් ලෝ කරනවා.. ඔයත් ලෝ කොලේජ් එකට එන්ටර් වෙන්න බලන්න. මටත් තිසරුට හෙල්ප් කරන්න පුළුවන්.””මම ආසා කලාවට... මං හරිම ආසයි ඩාන්සින්... මියුසික් ඉගෙන ගන්න.””ඔව් කරලා කාටද හරි ගියේ තිසරු..? ඔය කලාකාරයො කියන අයව කව්ද ගණන් ගන්නෙ? මෝඩ වෙන්නෙ නැතුව නීතිය හදාරන්න බලන්න. ඒක අප්පච්චිගෙ ස්ටේටස් වලටත් හොඳයිනෙ?”සේරා සිසිල් කළ දොඩම් යුෂ වීදුරුවක් රැගෙන සාලයට ආවාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=av10110713</link>
    <topic>ඉංගී‍්‍රිසි චිත්‍රපටයක නැටුමක් ඉදිරිපත් කළ මුල්ම නිළිය අපේ අම්මා</topic>
    <author>ඉනෝකා පෙරේරා බණ්ඩාර</author>
    <content>ඉංගී‍්‍රිසි චිත්‍රපටයක නැටුමක් ඉදිරිපත් කළ මුල්ම නිළිය අපේ අම්මා- ටී. අර්ජුනරංජනා තංගරාජාරංජනා තංගරාජා... විදේශීය චිත්‍රපටයක උඩරට නැටුමක් ඉදිරිපත් කළ අපේ රටේ ප්‍රථම නැටුම් ශිල්පිනිය.ටී. අර්ජුන ඇගේ පුතු. ‘කලියුගකාලෙ’, ‘සාරා’, ‘වසන්තයේ දවසක්’ සහ ‘වසන්ද තිල් - ඔරුවානිල්’ චිත්‍රපට නිෂ්පාදනය කොට අධ්‍යක්‍ෂණය කරමින් අපේ රටේ නමක් තැබූ ප්‍රවීණයෙක්.මේ දිනවල ඔහු ලංකාවට ඇවිත්.මේ කතා බහ ඒ වෙනුවෙන්.ඔබේ මව එතෙර සිනමාවට දායක වූ ප්‍රථම ලාංකේය නාටිකාව ලෙස වාර්තාවක් තැබුවා...ඔව්. ඒ ’Out cast of The Island’ චිත්‍රපටයෙන්. අල්ගම කිරිගණිත ගුරුන්නාන්සේ සමඟ ‘සිංහලයේ උපත’ උඩරට නැටුමින් ඈ ඉදිරිපත් කළේ චිත්‍රපටියේ නාමාවලිය යද්දි පසුබිම හැටියටයි. ඈ කළෙත් එච්චරමයි. ඉතින් ’Out cast of The Island’ තමයි ඈ පෙනී හිටපු ප්‍රථම සහ අන්තිම චිත්‍රපටිය.ඒ අතීතය ගැන ඔබ මොනවද දන්නෙ...ඒ කාලෙ චන්ද්‍රලේඛා කියන ශිල්පිනිය ගජගා වන්නම විතරක් ප්‍රසිද්ධියෙ රඟමින් හිටියා. කොළඹ ඉහළ පැළැන්තියෙ අයට විතරක් දැක ගත හැකි, ඔවුන්ගේ සමාජ ශාලා - උත්සව වගේ දේවලදි තමයි ඈ ගජගා වන්නම දක්වමින් හිටියෙ.ඒ වෙනකොට අම්මා අරංගේත්‍රම් කරල, ඉන්දියාවේදි භාරත නාට්‍යම් හදාරල ඇවිත් තිබුණෙ. තාත්තට ඕනෙ වුණා අම්මට උඩරට නැටුම් උගන්වන්න. තාත්තා අල්ගම පීරල නැටුමට දක්‍ෂ කිරිගණිත ගුරුන්නාන්සෙ එක්කගෙන ආවා.ඒ කියන්නෙ ඔබේ පියා තමයි අම්මට අතදී තිබෙන්නෙ...ඒක ඇත්ත. තාත්තා අම්මට වඩා අවුරුදු 27 ක් වැඩුමල් කෙනෙක්. තාත්තා හිටි ගෙවල් ළඟ තමයි අම්මලත් ඉඳල තියෙන්නෙ. අම්මට අවුරුදු 12 දි ඈ නැටුමට දක්‍ෂ බව තාත්තා දැකල. ඉගෙන ගන්නත් උදව් කරල. අම්ම ඉන්දියාවට යවල අවුරුදු 6 ක් එහෙ නවත්තලා නැටුම් ඉගැන්නුවා. ඒ සියලු කටයුතුවලට අත දුන්නෙත් තාත්තා.අවුරුදු 18 දි අම්මා ලංකාවට එද්දි දක්‍ෂ නැටුම් ශිල්පිනියක්. ඒ දෙන්නා විවාහ වුණා. අම්මව කවදාවත් තාත්තා රඟපාන්න යැවුවෙ නැහැ. නැටුමින් ඉදිරියට යනව දකින්නයි තාත්තා ආසා වුණේ.ඔබේ පියා මහණ දම් පුරන්නට හිටි කෙනෙක් බව ඔබ කීවා...ඔව්. තාත්තා එයාගෙ වයසක මව බලාගෙන හිටි කෙනෙක්. වල්පොල රාහුල හාමුදුරුවන්ට ඉගැන්නුවෙත් තාත්තා. තාත්තයි, මහාචාර්ය ලුඩොවයිට්, ගුණදාස අමරසේකර තුන්දෙනා ඒ කාලෙ එකට වැඩකරපු අය. මඩිහේ පඤ්ඤාසිහ හාමුදුරුවො, සාගර පලන්සූරිය වගේ වියතුන් සහ පිරිවෙණ එක්ක තමයි එයාගෙ වැඩි සම්බන්‍ධය තිබිල තියෙන්නෙ.තාත්තා මහණවීම කල්දමල තියෙන්නෙ ආච්චි ඉන්නකල් සලකල, ඈ මිය ගියාම මහණ වෙනව කියලයි. ඒ අතරෙ තමයි අම්මා ඉන්දියාවෙ ඉඳල ඇවිත් තියෙන්නෙ. තාත්තා නැතිව ජීවත්වෙන්නෑ කියල ඈ එක පයින් කියා ඉඳල. අන්තිමේ මහණවීම අමතක කරල අම්මා එක්ක විවාහ වෙලා. එතකොට තාත්තට අවුරුදු 45 ත් පැනල.එතකොට කොහොමද ඔබේ මව චිත්‍රපටියට සම්බන්‍ධ වෙන්නෙ...1948 – 49 කාලෙ සර් කැරෝල් රීඩ් ලංකාවට ආවා. ඒ ඔහුගෙ’’Out cast of The Island’ ’චිත්‍රපටයට දර්ශන තල සොයන්න. ඔහුට ඕනෙ වුණා උඩරට නැටුම් ශිල්පය තමන්ගෙ චිත්‍රපටියෙ නාමාවලියට එක්කරන්න. ඒ බව ඔහු තම මිත්‍රයා, එවකට කොළඹ නගරාධිපති සහ සිලෝන් තියටර්ස් අධිපති සෙල්ලමුත්තුට කියා තිබුණා. සෙල්ලමුත්තු මහත්මයා තමයි අම්ම ගැන කියල, දෙන්නා එක්ක මහරගම අපේ ගෙදරට ආවෙ. එතකොට මට වයස 7 ක් තරම.පහුකාලෙක ඔබලාගෙ ජීවිතය ගෙවෙන්නෙ බෲනායි රාජ්‍යයේ...1958 තාත්තා විශ්‍රාම ගියාම, තාත්තට අවස්ථාව ලැබුණා බෲනායි රාජ්‍යයේ අධ්‍යාපන උපදේශකවරයෙක් විදියට වැඩකරන්න. තාත්තා ගියේ මායි තව එක මල්ලි කෙනෙකුයිත් අරගෙන. එතකොට අපේ පවුලෙ ළමයි 5 යි.වැඩුමලා මං. දෙවැනියා හරිරාම්. අද ඔහු බෲනායි සුල්තාන්ගෙ පවුලේ මුල්‍ය උපදේශකවරයා. තුන්වැනියා විෂ්ණු. එයා අද ස්පාඤ්ඤයේ පාර්ලිමේන්තු ඇමැතිවරයෙක්.හතරවැනියා කමල් කුමාර්, ඔහු ලන්ඩනයේ පදිංචි. පස්වැනියා නංගී මානික්කවල්ලි. ඇමරිකාවෙයි පදංචිය. එහෙම බලද්දි නම් අපි ජාත්‍යන්තර පවුලක්.බෲනායි රාජ්‍යයෙන් ඔබට ශිෂ්‍යත්වයක් ලැබුණා...තාත්තා අපි දෙන්න අරගෙන ගිහින් එහෙ පාසල්වලට ඇතුළු කළා. 1962 මං උසස්පෙළ ඉහළින්ම සමත්වෙලා බෲනායි රජය මට එංගලන්තෙට ශිෂ්‍යත්වයක් දුන්නා.’වෙස්ට් හැම් කොලේජ් ඔෆ් ටෙක්නොලොජි’ විශ්ව විද්‍යාලෙට මං ඇතුළු වුණේ රසායන විද්‍යාව හදාරන්න. දැන් ඉන්න බෲනායි සුල්තාන්, බොල්කියා, මම සහ අද එරට ඇමැතිවරුන් දෙන්නෙක් ඒ කාලේ ඒ ශිෂ්‍යත්වෙන් එකට එංගලන්තෙ ගියේ. අපි නැවතිලා හිටියෙ එකට.දවසක් එක හවසක ‘පබ්’ එකකදි මට කෙනෙක් මුණගැහුණා. ඔහු, සර් කැරෝල් රිඩ්ගෙ සහාය අධ්‍යක්‍ෂ රොබට් ඩන්මෝර්. මගේ අම්මා කැරෝල් රිඩ්ගෙ චිත්‍රපටියෙ හිටිය බව කිව්වම ඒ දැන හැඳුනුම අලුත් වුණා. ඔහු හරියට සන්තෝසවෙලා මට කිව්වා, ඔහු වැඩකරන ’London School of Film Technique’සරසවියට බැඳෙන්න කියල. මං රසායන විද්‍යාව අතෑරල චිත්‍රපටි හදන්න ඉගෙන ගන්න ගියා. 1962 – 66 කාලය මං ගත කළේම ඒ වෙනුවෙන්.එතකොට ඔබේ මව...අම්මා ලංකාවෙ හිටියා. තාත්තයි – අපියි ආවා ගියා.ඔබ ආයෙත් බෲනායි ගියා...ඔව් මාත් එක්ක හිටපු ඒ කාලෙ සුල්තාන්ගෙ පුතා මගේ මිතු බොල්කියා ආරාධනා කළා එහෙ චිත්‍රපටි කර්මාන්තයෙ වැඩ කරන්න කියල. නමුත් මං ගියේ සෑහෙන කාලෙකට පස්සෙ.ඒ මොකද...1966 අගභාගයේ මං ලංකාවට ආවා හැවැන්පොළ හාමුදුරුවන්ගෙයි කොටගම වාචිස්සර හාමුදුරුවන්ගෙයි ඉල්ලීමට. ඔවුන් හැම වෙලාවෙම කිව්වෙ මේ රටට ඔබේ සේවය අවශ්‍යයි කියල. ඒ කාලෙ මං වාමාංශික අදහස් ඇති තරුණයෙක්.ඒ ඇවිත් ඔබ ‘ගිනිසිළුව‘ චිත්‍රපටියෙ වැඩ පටන්ගත්තා...මං කේමදාස මාස්ටර්ව අඳුනගත්තෙ මේ චිත්‍රපටිය නිසා. වික්ටර් රත්නායක, අමරදේව මාස්ටර්, සුජාතා අත්තනායක සිංදුත් රිහස් කළා. ගාමිණි ෆොන්සේකා, ටෝනි රණසිංහ, වින්සන්ට් සේරසිංහ, ආනන්ද ජයරත්න, සයිමන් නවගත්තේගම, සමන් බොකලවල තමයි චිත්‍රපටියෙ නළු නිළි කැළ. ඒත් නෙගටිව් ගන්න පර්මිට් එකට මාස ගණනක් ජේ.ආර්. ළඟට යන්න වුණා. ඒත් ලැබුණෙ නැහැ.මට ඒ කාලෙ හරියට තරහා යනවා. මං දමල ගහල බෲනායි ගියා. ශිල්පීන්ට ඇඩ්වාන්ස් සල්ලිත් ගෙවල. 1973 මං ආපහු ලංකාවට ඇවිත් තමයි කලියුගකාලෙ කළේ.අදත් ඔබව අපි හමුවුණේ මාස්ටර්ගෙ ගෙදරදි...1966 පටන්ගත්තු ඒ හිතවත්කම තමයි අදත් මාස්ටර්ගෙ පවුලෙ අය එක්ක තියෙන්නෙ. ධර්මසිරි ගමගේ තමයි මාස්ටර්ව හඳුන්වල දුන්නෙ. මාස්ටර් නැතත් ඒ බැඳීම තවම එහෙමමයි.අද ඔබේ පදංචිය ඉන්දියාවෙ...ඔව්. 1981 න් පස්සෙ මං චිත්‍රපට කළේ නෑ. මං කළේ චිත්‍රපටි 4 යි. වසන්තයේ දවසක් චිත්‍රපටයට ඒ කාලේ ජනාධිපති සම්මාන 13 න් 8 ක්ම ලැබුණා. මගේ චිත්‍රපටිවල අධ්‍යක්‍ෂ වාගේම නිෂ්පාදකයත් මමමයි. මං කාටවත් වැඩකරන්නෑ. වැඩ කළේ බෲනායි රටට විතරයි.අද ඔබ ඉන්දියාවෙ චිත්‍රපට සමාගමක හිමිකරුවෙක්...උපේන්ද්‍ර’න් මෝෂන් පික්චර් ඔර්ගනයිසේෂන් මගේ ආයතනය. ඉන්දියානු චිත්‍රපටිවල, ඉන්දියාවෙන් පිට අයිතිය මං අරන් තියෙන්නෙ. ලෝකෙ හැම රටකටම විකුණන්නෙ අපි හරහා. මගේ ලොකු පුතාගෙ නම තමයි උපේන්ද්‍ර.පවුලෙ අනික් අය...මගේ බිරිය ශ්‍යාමා. කැකුණඳුරේ සිංහල කෙල්ලක්. දෙවැනියා දූ. ධනංජනී. තුන්වැනියා පුතා. ධනංජය. මේ තුන්දෙනාටම සිංහල, දෙමළ, හින්දි, ඉංගී‍්‍රසි, ප්‍රංශ භාෂා පහම හොඳටම පුළුවන්. ඒ අය බොහොම දක්‍ෂයි.ඔබේ පවුල සිංහල - දෙමළ අපූරු සුසංයෝගයක්...ශ්‍යාමා මගේ තුන්වැනි බිරිය. පළමු බිරිය ඕස්ට්‍රේලියානු ජාතික ජුලී. දෙවැනියා උතුරු ඉන්දියානු ජාතික ප්‍රේමා. ඒ විවාහවල මට දරුවො නැහැ. ශ්‍යාමා තමයි මාව දරු පවුලක් කළේ.ඉනෝකා පෙරේරා බණ්ඩාරඡායාරූප – ගීත් ද මැල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=av10110714</link>
    <topic>හිතුමතේට ගීත නොලියා ප්‍රමිතිය ගැන හිතන්න වෙනවා</topic>
    <author>වසන්ත</author>
    <content>හිතුමතේට ගීත නොලියා ප්‍රමිතිය ගැන හිතන්න වෙනවාරවි සිරිවර්ධනරවි සිරිවර්ධන අපිට මුණගැහෙන්නේ අපේ කාලයේ ගේයපද රචකයෙක් විදිහට. ඒ වගේ ම පරම්පරා කිහිපයකටම තම නිර්මාණ යොමු කරමින් ගීතය නවමු මාවතකට ගෙන යන්නට උත්සාහ දරන තාරුණ්‍යයේ නිර්මාණකරුවකු විදිහටත් රවී අපට හඳුනාගන්න පුළුවන්.තම කුලුදුල් ගේයපද කෘතියෙන් ම පසුගියදා පැවැති රාජ්‍ය සාහිත්‍යය උළෙලේ හොඳම ගීත කෘතියට හිමි සම්මානයට හිමිකම් කියන්නටත් රවීට අවස්ථාව උදාවුණා. ඒ ‘වසත් කාලය’ ගීත කෘතිය හරහායි. මේ මොහොත රවී හා කතාබහක යෙදෙන්න හොඳම වෙලාවයි.අපි මේ ලැබූ සම්මානය ගැන මුලින් ම කතා කරමු.මේ සම්මානය නිසා නිහතමානි සතුටක් විඳිමින් ඉන්නේ. ඇත්තටම මේ සම්මානය සඳහා මට වඩා ක්ෂේත්‍රයේ ප්‍රවීණයින් නිර්දේශිත වෙලා හිටියේ. පල්ලේගම හේමරතන හාමුදුරුවෝ, සුනිල් සරත් පෙරේරා මේ සඳහා නිර්දේශ වුණා. ඒ අතරිනුයි මේ සම්මානය මට හිමිවෙන්නේ. මෙය ඇත්තටම ගේය පද රචකයකු විදිහට අලුත් පරම්පරාවට ලැබුණු සම්මානයක් විදිහටයි මම දකින්නේ.නමුත් එක දෙයක් කිවයුතුයි. අපේ පරම්පරාව වුණත් සමහර අය කෙටි මාර්ග තෝරාගෙන ගීතයේ ජනප්‍රියත්වය හා මූල්‍ය වටිනාකම් එක්ක ඒ තිබුණ ප්‍රමිතිය විනාශ කරගත්තා. ඒක අපි දැක්කා. නමුත් ඒ අතරින් අප තෝරාගත් මග පැහැදිලියි කියලා මේ ඇගයීමෙන් පිළිගන්න වෙනවා.අලුත් පරම්පරාවේ ගේයපද රචකයින් පිළිබඳ ඒ පරම්පරාවෙම කෙනෙකු විදිහට මොකක්ද ඔබේ තක්සේරුව.මෙහෙමයි අපට පූර්වාදර්ශයක් වුණ නිර්මාණකරුවන් ගණනාවක් හිටියා. මහගමසේකරලා, ලූෂන් බුලත්සිංහලා, ආචාර්ය අජන්තා රණසිංහලා, කරුණාරත්න සපුතන්ත්‍රිලා, රත්න ශ්‍රී විජේසිංහලා, සුනිල් ආර්. ගමගේ ලා වැනි ගීත රචකයන්ගේ නිර්මාණ අපට බලපෑවේ. අදටත් අප රස විඳිනවා ඒ නිර්මාණ. ඒ නිර්මාණවල අපූර්වත්වය දැක දැකත් මේ ගීත ක්ෂේත්‍රය විනාශ කරන්න අපට අයිතියක් නැහැ.මා මුලින් කියූ විදිහට අද සමහර අය හොයන්නේ කෙටිමාර්ග. නමුත් මට තිබුණ වගකීම තමයි මම කෙටිමාර්ග හෙව්වේ නැහැ. බොහෝම ඉවසීමෙන් මේ ගමන මම ආවේ. අපේ අයට ප්‍රමිතිය කියන දේ අදාළ නැහැ කියලා පේනවා. මේ දකින නිර්මාණ දිහා බලපුවාහම. නමුත් ඉවසීම හා ප්‍රමිතිය කෙරෙහි තිබූ විශ්වාසය මේ සම්මානය දක්වා අරගෙන ආවා කියලා මට හිතෙනවා.‘වසත් කාලය’ ඔබේ මුල්ම ගීත කෘතියයි.මම හිතන්නේ එතැනදී මම වාසනාවන්ත කියලයි. මුල් ම ගීත පොතෙන් මේ වගේ ඇගයීමක් ලැබීම ලොකු භාග්‍යයක්. මීට කලින් මම කෘතියක් කළා ‘ලාංකික සංගීතයේ රෝහණ ලකුණ’ කියලා. මීට පෙර 99 අවුරුද්දේ යෞවන සම්මාන උළෙලේ හොඳම ගීපද රචකයා විදිහට මම සම්මාන ලැබුවා. ඒ ලබාගත් ඇගයුම තවත් අවුරුදු දහයක් ගිය තැන මට පුළුවන් වුණා රාජ්‍ය සම්මානයක් කරා එන්න.මෙවැනි ඇගයීමක් ලැබීම නිර්මාණකරුවකුට විශාල ශක්තියක් වගේ ම ඉන්පසු වගකීමකුත් පැවරෙනවා කියලයි මට හිතෙන්නේ.ඔව් ඒක හරි. මේක ලොකු දිරිගැන්වීමක්. ඒ වගේ ම සමාජයෙන් ලැබෙන නිවැරදි තක්සේරුව නිසයි මේ තුළ අපි රඳවා තියෙන්නේ. ඒ අතරම ඔබ කියූ විදිහට වගකීමක් ලබාදීලා තියෙනවා මගේ ලිවීමට.ඒ වගකීම සමාජයීය වගකීමක්. මේ යන රැල්ලේ යන්න අපට බැහැ. උඩුගම්බලා යන ගමනක් තියෙන්නේ. ඒ නිසා ඒ වගකීම හිතේ තියාගෙන යහපත් දේ කරන්න මට දීපු දිරියක් කියලයි හිතෙන්නේ.මේ කෙටි කාලය ඇතුළත පරම්පරා කිහිපයකට ම ඔබ ගීත රචනා කළා.වසර දහයක් වැනි කාලයක් ඇතුළත මම විශාල ගීත සංඛ්‍යාවක් ලියා නැහැ. මට සංඛ්‍යාත්මකව වගේ ම හැල්මේ දිව යාමක් මා තුළ ඉන්න ගීත රචකයා ළඟ නැහැ.නමුත් මේ වනවිට පරම්පරා කිහිපයකටම මගේ නිර්මාණ මම ලබාදීලා තියෙනවා. නන්දා මාලිනි, සුනිල් එදිරිසිංහ, දීපිකා ප්‍රියදර්ශනී, දයාන් විතාරණ, ක්‍රිෂාන්ත එරන්ද, ජානක වික්‍රමසිංහ, කසුන් කල්හාර, අමල් පෙරේරා මේ ආදී සියලු පරාසයන්ට අයත් ගායක ගායිකාවන්ට ගීත ලියන්න මට අවස්ථාව ලැබුණා. මම හිතන්නේ මේ සියලු දෙනා ගත්තම පේනවා ඔවුන් ගීත රචනයේදී ප්‍රමිතිය පිළිබඳ විශාල අවධානයක් යොමු කරන පිරිසක් කියලා.ඒ නිසා නවක අපට පරිස්සම් වෙන්න වෙනවා ගීත රචනයේදී. හේතුව ඔවුන් මීට පෙර ප්‍රවීණ ගීත රචකයින්ගේ ඇසුර ලබපු අය. ඒ නිසා ප්‍රමිතිය, වගකීම මේ සියලු දේ ගැන මට හිතන්න වෙනවා හිතුමතේට ගීත නොලියා.අද ඔබ මේ ආ ගමනේ බොහෝ පිරිසක් ඔබට ශක්තියක් වෙන්න ඇති.ඔබ ඒක අහපු එක හොඳයි. මොකද මේ ආව ගමනේ මට දිරිය වුනු පිරිස විශාලයි. මේ සම්මානයේ බර ඒ සියලු දෙනා අතරෙම බෙදී යා යුතුයි කියලයි මට හිතෙන්නේ. විශේෂයෙන් ම දෙනගම සිරිවර්ධන, මහින්ද චන්ද්‍රසේකර, සුනිල් ආර්. ගමගේ, රත්න ශ්‍රී විජේසිංහ, කරුණාරත්න දිවුල්ගනේ, කුලරත්න ආරියවංශ ආදී විශාල පිරිසක් මා වටේ හිටියා.නිර්මාණකරුවකු විදිහට මා කෙරෙහි විශ්වාසය තබපු සියලු දෙනාවත් මට සිහිපත් කරන්න ඕන. ඔවුන්ගෙන් ලැබුණු ශක්තිය ධෛර්යය මඟ පෙන්වීම නිසයි රවි සිරිවර්ධන කියන ගේය පද රචකයාට නිර්මාණ කිරීමේ ආභාසය ලැබී තිබෙන්නේ.වසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=av10110715</link>
    <topic>හද පුදසුන</topic>
    <author>යමුනා මාලිනි පෙරේරා</author>
    <content>හද පුදසුනලෝකය විශ්ව ගම්මානයක් යැයි කියැවෙන විට රටක් රාජ්‍යයක් යනු ඊටත් වඩා සමීපස්ථ දෙයකි. නගර කීවාම තවත් දස දහස් ගුණයකින් සමීපස්ථ වෙයි.එහෙත් ප්‍රේමවන්තයන්ගේ කතන්දරවලදී එය එසේ වන්නේ නැත. ඒ නගරාන්තර දුරස්ථභාවය මනින්ට මිණුම් ඇත්තේත් නැත. ඔබ පැමිණියේ ඒ නගරයේ සිටය. මා පැමිණියේ තවත් නගරයක සිටය. අප හමුවූයේ මේ නගරයේදී ය.මේ නගරයට අපට එන්නට සිදුවුණේ ඇත්තටම අපට හමුවන්නට යෙදී තිබුණු නිසා වන්න ඇත. ඒ හමුවීමේ සතුට දුකකින් කෙළවර කර අපට විඳවන්නට සිදුවීම අනිවාර්ය කර තිබූ නිසා වෙන්නට ඇත. කොහොම වුණත් වෙන කිසිම නගරයකට වඩා මේ නගරය අපට වැදගත් ය. ඒ, අප හමුවූයේ මේ නගරයේදී නිසා ය. අප වෙන් වූයේ ද මේ නගරයේදී නිසා ය.ඉදින් නගරාන්තර මතක ගමනාගමන සේවය ඔස්සේ පෙම් සිතත් සැරිසරාගෙන යයි. එය සුඛෝපභෝගී ගමනක් නම් නොවේ.මේ නගරය මා ඔබ මුණගැසුණු නගරයයි මේ නගරය මා ඔබ වෙන් කෙරුණු නගරයයි//වැව් ඉවුරේ දිය රළ පෙර සේම බිෙඳනවා නුග ගස් පෙල අප නැතිවත් තව දළු ලනවා සරසවි බිම කඳු රැල්ලෙන් එපිට පෙනෙනවා ඔබත් එක්ක ආයෙම එහි යන්න හිතෙනවාඔබ අත ගෙන ගිය වීදියෙ ඈ හා යනවා සිඟිති පුතා අතැඟිල්ලක එල්ලී එනවා ඒ කාලේ පැතූ පැතුම් යළි සිහිවෙනවා ජීවිතයම සිහිනයකියි කියා සිතෙනවාපද රචනය - ප්‍රේමකීර්ති ද අල්විස්සංගීතය සහ ගායනය - මර්වින් පෙරේරාමේ නගරයේ එදා ඔබ අත රැගෙන නොගිය වීදියක් ඇත්තේ නැත. අතින් අත අල්ලාගෙන අප කතා කළ දේවල් මුහුණින් මුහුණ බලාගෙන සිනාසුණු කාරණා, හුවමාරු කරගත් හැඟීම් දහරා කෙතරම් ද? ඒ වීදියේ අද මා යන්නේ මා බිරිඳ සමඟින් ය. පුංචි පුතාත් මගේ අතැඟිල්ලේ එල්ලී ගෙනම එයි. පුංචි පුතාගේ ‘රාහුල බැම්ම’ මගේ අත අතහරින්නේ නැතිවා හැබෑය. ඒත් මගේ මතකය මොහොතකින් ඉගිලී ඈතට යයි.ඇයත් පුතාත් සමඟ මේ වීදි දිගේ ගමන් කරද්දී මගේ මනෝ රථය අපේ මතක යාය දිගේ ඊට වඩා වැඩි වේගයකින් ගමන් කරයි.ඈත කඳුරැල්ලෙන් එපිට මට අපට සිප් සෙවණ දුන් සරසවි බිමත් පෙනෙන්නේ ය. ඈත නුග ගස්පෙළ නව දළු දම දමා අලුත් වෙලා ය. අප වෙන්වුණු දුකට කොළ හලාගත් ඒ නුග ගස් පෙළත් අලුතින් දළු දමමින් අලුත් වෙන්නේ අප වගේ ම අනෙක් පෙම්වතුන් උදෙසා වෙන්නට ඇත.ඔබත් එක්ක ආයෙම එහි යන්නට ඇත්නම් කියා මගේ හිත කියයි. එවිට මට සුළැඟිල්ලේ එල්ලීගෙන සිටින පුතාගේ හුරතල් බැම්ම තදින් දැනෙයි. වැව් ඉවුරේ දිය රළ සේම සිත බිඳෙයි. අප ඒ කාලේ පැතූ පැතුම් ආයෙත් මට සිහිවෙන එක නම් වළක්වන්ට බැහැමය. ඔබත් මාත් අත්වැල් බැඳගෙන යද්දී පුංචි පුතෙක් මේවාගේම අපේ අත්වල එල්ලී ගිය හැටි. නමුත් අද ඒ පුතාගේ අනෙක් පසින් සිටින්නේ ඔබ නොවේ ඇයයි. ඒ ජීවිතයේ හැටි ය. දශක ගණනාවකට එපිට දී ලියැවී, ගැයී අප අතරට ආ මේ ගීතය අදටත් රස නොවිඳිනා කෙනෙකු නැත්තේ ය.අප අතරින් වියෝ වී ගිය ප්‍රතිභාපූර්ණ ගීත රචක ප්‍රේමකීර්ති ද අල්විස් අතින් ලියැවුණු මේ ගීය සංගීතවත් කොට ගායනා කළේ අපට අහිමි වුණු ප්‍රතිභාපූර්ණ සංගීතවේදියකු සේම ගායනවේදියකු වන මර්වින් පෙරේරා ශිල්පියාණන් ය.දශක ගණනාවකට එපිට නිර්මාණය වූව ද මේ ගීයේ අපූර්ව රසය අද පරපුරේ යොවුන් රසිකයන් පවා විඳින්නේ ය. ප්‍රේමකීර්තිගේ සරල සුගම වදන් පෙළ සේම මර්වින් පෙරේරා ගේ ළයාන්විත සංගීතය සමඟ සුගායනීය නද ස්වරය රසික හදවත්වලට දායාද කළ වින්දනය ද මනරම් ය.නුග ගස් පෙළ අප නැතත් හෙටත් දළු දමනවා සත්තය. අලුත් පෙම්වතුන් වෙනුවෙන් ඒ නුග ගස් පෙළ අලුතින් දළු දැමිය යුතුමය. සෙවණ සැදිය යුතුමය. වෙන්වී ගිය අප වැනි පෙම්වතුන් හෙටත් ඒ දිහා බලා මතකය අවදි කරගන්නවා ඇත.ඔබ අද කොහේ දැයි ප්‍රියාවිය මා දන්නේ නැත. ලෝකය විශ්ව ගම්මානයක් වූවාට වෙන්වුණු ප්‍රේමවන්තයන්ට නම් ඔවුන් සිටින ගම් දෙක පවා ලෝක දෙකක් ම ය. ඒ කෙසේ වෙතත් මතක අලුත් කරගන්නට ඒ දුරස්ථභාවය බාධාවක් නොවේ ය. ඔබ අත ගෙන ඇවිද ගිය වීදි දිගේ අද මම මනෝ රථය පදවාගෙන යමි. අප නැවත හමුනොවනු ඇත්තේ ය. පුංචි පුතා අතැඟිල්ලේ එල්ලී සිටින මේ ‘රාහුල බැම්ම’ සියුම් වුණත් ශක්තිමත් ය.මතකයෙන් ඈතට ගියේ සිත තුළ නිදාගනව සිටි ඔබේ පරණ පෙම්වතා මිස මා නොවේ ය. ජීවිතය සිහිනයක් විතරය. එසේ සිතන්නේ ද සිතුවේ ද මා මිස පරණ පෙම්වතා නොවේම ය.යමුනා මාලිනි පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=av10110716</link>
    <topic>විවේක් ඔබ්රෝයි යුග දිවියට</topic>
    <author>සේමාලි</author>
    <content>විවේක් ඔබ්රෝයි යුග දිවියටබොලිවුඩ් සිනමාවේ වැඩිම මිලක් අය කරන නළුවකු වන විවේක් ඔබ්රෝයි පසුගියදා පි‍්‍රයංකා අල්වා සමඟ විවාහ දිවියට එළඹුණා. කලක් ඔහු පෙමින් වේලී සිටියේ ඓශ්වර්යා රායි සමඟයි.විවේක් සහ පි‍්‍රයංකා ගේ විවාහය පසුගිය ඔක්තෝබර් 29 වැනිදා චාරිත්‍රානුකූලව පැවැත්වුණේ මනාලියගේ නිවෙස පිහිටි බැංගලෝරයේ අල්වා මන්දිරයේයි.ඉතා සීමිත පිරිසක් සහභාගිවූ විවාහ උලෙළට ඉතා ළඟ ඥාති හිතමිත්‍රාදීන් පමණක් සහභාගි වූ බවක් වාර්තා වුණා. මාධ්‍ය වාර්තාකරුවන් මඟ හැරවීම සඳහා විවේක් රැගත් මර්සිඩීස් රථය අල්වා මන්දිරයේ පිටුපස ගේට්ටුවෙන් ඇතුළු වී තිබුණා.දම්පාටට හුරු රෝස පැහැයෙන් යුත් සර්වානියකින් සැරසී සිටි මනාලයා හිසට එම පැහැයෙන්ම යුතු තලප්පාවක් පැලඳි සිටියා. මංගල උලෙළ පැවැත්වූ මන්දිරය මැංගලෝරා හා දකුණු ඉන්දියානු සංස්කෘතික රටාවලින් හැඩ ගන්වා තිබුණා.ඔවුන්ගේ දෙවැනි දින මංගල පි‍්‍රය සාදය පැවැත්වුණේ මුම්බායි හි තරු පහේ හෝටලයක ය. ඉටිපන්දම් 2000 කට අධික ගණනාවකින් අලංකාර කර තිබූ මංගල ශාලාව රජිනිශාන්ද්‍ර මල් 30,000 ක් පමණ යොදා විසිතුරු කර තිබූ බව කියවුණා.විවේක් විවාහ වූ පුවත කන වැකීමත් සමඟ අන්තර්ජාල නරඹන්නන් ඔහුගේ විවාහ මංගල ඡායාරූප සොයා වෙබ් අඩවි පීරු බව වාර්තා වුණා.මංගල උලෙළට සහභාගිවූ බොහොමයක් පැවසුවේ පළමු දිනයට වඩා ඉතා වර්ණවත්වත් හා විසිතුරුව දෙවැනි දිනයේ දී යුවළ සැරසී සිටි බවයි. එනිසා ඔවුන් දෙවැනි දින වඩාත් කැපී පෙනුණු බවක් පැවසෙනවා.මේ මංගල සාදයට හින්දි සිනමා තරු සහ දේශපාලනඥයන් ඇතුළු දහකට අධික පිරිසක් සහභාගි වී සිටියා.සේමාලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=av10110717</link>
    <topic>මුකුළු නැති ලක් එෆ්.එම්.</topic>
    <author>වසන්ත ජයසිංහ ආරච්චිගේ</author>
    <content>මුකුළු නැති ලක් එෆ්.එම්.අනුකරණයෙන් තොර රේඩියෝ නව්‍යකරණයයි ලක් එෆ්.එම්. ඒ ලක් එෆ්.එම්. ගුවන් විදුලියේ ප්‍රධාන තේමාවයි. ලාංකීය එෆ්.එම්. නාලිකා අතර වෙනසක් සොයා යන ලක් එෆ්.එම්. ගුවන් විදුලිය මීට නොබෝ දිනකට කලින් දෙවසරක් සම්පූර්ණ කළේ බොහෝ අභිමානයෙන්.ශ්‍රාවකයින් අතර ඉතාම කෙටිකලක් තුළ ජනාදරයට පත් ලක් එෆ්.එම්. 2008 ඔක්තෝබර් මස 01 දා ගුවන් තලයට මුසුවන්නේ ලාංකේය සංස්කෘතිය සභ්‍යත්වය සහ අපේකමට මූලික තැනක් ලබාදීමේ අරමුණින්.අෂිකා එදිරිසිංහ“කාලාන්තරයක් තිස්සේ සමාජයේ හොඳ එෆ්.එම්. නාලිකාවකට හිඩැසක් තියෙන බව අපි දැක්කා. තොරතුරු දැනගැනීමේ අවශ්‍යතාව වගේ ම අපේ රටේ පොදු ජන ශ්‍රාවකයින්ට සංවේදී වන ආකාරයට රුචිකත්වයට ගැළපෙන නාලිකාවක් කිරීමේ ඕනකමක් අපි තුළ තිබුණා. අන්න ඒ හිඩැස පුරවන්න ඕන නිසයි. ලක් එෆ්.එම් ගුවන් විදුලිය 2008 දී ආරම්භ වෙන්නේ.මේ හැමදේමත් සමඟම දේශීයත්වයට ගරු කරන සිංහල භාෂාවට ප්‍රධාන තැනක් දෙන ගමන් ම අපේ සංස්කෘතික අංගවලට පොදු වටිනාකමක් ලබාදීලා ලක් රේඩියෝව ශ්‍රාවකයින් අතරට රැගෙන යාමේ ඕනකමක් තිබුණා.මම විශ්වාස කරනවා මේ වසර දෙකක් වැනි කෙටි කාලය තුළ අපිට පුළුවන්කම ලැබුණා ශ්‍රාවකයින් අතරට යන්න. ඒ සඳහා වැඩසටහන් සම්පාදකවරු වගේ ම අපේ නිවේදක නිවේදිකාවන් කළ මෙහෙය විශාලයි. ඔවුන් තමයි ලක් එෆ්.එම්. ජනතාවට සමීප කළේ.නාලක සනත් කුමාරලක් එෆ්.එම්. නිර්මාතෘ වගේ ම හිටපු සභාපති නීතිඥ ලක්ෂ්මන් වසන්ත පෙරේරා සිය හඬ අවදි කළා. අද ඔහුගේ ම පසුවිපරමින් ශ්‍ර‍්‍රාවකයන් අතරට එක්වන ලක් එෆ්.එම්. හි ප්‍රධාන අධ්‍යක්ෂිකා හා නව සභාපතිනිය අෂිකා එදිරිසිංහයි.“වසර දෙකක කාලය තුළ අපි විවිධ වැඩසටහන් ජනතාවට සමීප කළා. ඇත්තටම සමහර වැඩසටහන් නිර්මාණය වුණේ ශ්‍රාවකයින්ගේ ඉල්ලීම අනුවයි. මෙතරම් ඉක්මනින් ජනතාව ලක් එෆ්.එම්. භාරගත්තේ අපි හිතන්නේ ඒ වෙනස නිසයි. මෙවර වසර දෙකෙන් පසු ලක් එෆ්.එම්. තුළ වෙනසක් ගොඩනගන්න අපි බලාපොරොත්තු වෙනවා. විශේෂයෙන් ම ළමා වැඩසටහන් සඳහා අවධානය යොමු කරන්න බලාපොරොත්තු වෙනවා.ඒ වගේ ම අපිට මුණ ගැහුණ ගම්බද ඉන්න ධර්ම කථික භික්ෂුන් වහන්සේලා. අපි ලක් එෆ්.එම් ඔස්සේ සජීවව මෙම ධර්මදේශනා ප්‍රචාරය කරන්නත් බලාපොරොත්තු වෙනවා. ඇත්තටම අවුරුදු දෙකක් වැනි කෙටි කාලයක් ඇතුළත ප්‍රධාන කුලුනු හතකින් ලංකාවම ආවරණය කරන්න හැකියාව ලැබිලා තියෙනවා කියන එකත් මම කියන්න ඕන.ලක්ෂ්මන් වසන්ත පෙරේරාඒ වගේ ම මේ වෙනකොට දිවයින වටා ශ්‍රාවකයින් අප වටා ඉන්න බව ලැබෙන දුරකතන ඇමතුම්වලින් පැහැදිලිව ම අපට පෙනී ගොස් තියෙනවා.තවත් දෙයක් මම කියන්න ඕන. මේ වෙනකොටත් අපි මධ්‍යස්ථව ප්‍රවෘත්ති ප්‍රචාරය කරනවා. පෞද්ගලික ගුවන් විදුලි නාලිකාවක් වුණත් කිසිම විටෙක අපි සමබරතාව බිඳ දමන්න සූදානම් නැහැ. මේ වෙනකොටත් ප්‍රාදේශීය වාර්තාකරුවන් 260 ට අධික ප්‍රමාණයක් ඉන්නවා වගේ ම පාර්ලිමේන්තු ප්‍රවෘත්ති වාර්තාකරණය ඉතාම උසස් මට්ටමක තියෙන බව කියන්න ඕන.මේ වෙනකොටත් ගුවන්විදුලි නාලිකා 37 ක් අතර ලක් එෆ්.එම්. ගුවන් විදුලිය තුළ ඇති වෙනස මොකක්ද? ලක් ප්‍රධාන විධායක නිලධාරි වෛද්‍ය නාලක සනත් කුමාරට අපි ඒ පැනය යොමු කළා.“අපේ ගමන් මඟ මෙහෙම විය යුතුයි කියලා සැබෑ අනන්‍යතාවයක් අපිට තියෙනවා. සමාජයේ අනෙකුත් නාලිකා කරන දේ කරන්න අපි සූදානම් නාලිකාවක් නෙවෙයි. අපිට මූලිකම දේ අපේ හෙළබස වගේ ම දේශීය සංස්කෘතියට ගෝචර නාලිකාවක් ගුවනට මුසු කරන එක. ඒ නිසා නිශ්චිත ඉලක්කයක් අපට තියෙනවා.අපිව සුසර කරන අයට ඒ වෙනස තේරුම් ගන්න පුළුවන්. ඇත්තම කිව්වොත් අපි ළඟ මුකුළු එෆ්.එම්. කලාවක් නැහැ. අපේ නිවේදක නිවේදිකාවන්ට වුණත් යම් ප්‍රමිතියක් අපි ලබාදීලා තියෙනවා. ගීත වුණත් ප්‍රචාරය වෙන්නේ රසවිඳින්න පුළුවන් දේ විතරයි. අපේ රාමුව තුළ දක්ෂයින්ට විශාල ඉඩක් තියෙනවා.ඒ නිසාමයි මේ වසර දෙක තුළ ඉතාම ඉක්මනින් හොඳ ප්‍රවේශයක් අපි අරන් තියෙන්නේ මෙවර අපි අවුරුදු දෙකේ උපන් දිනේ අපේ සියලුම මාධ්‍යවේදීන් නිවේදක නිවේදිකාවන් දළදා මාලිගාවත් අස්ගිරි හා මල්වතු මා නාහිමිවරුන් ඉදිරියේ ප්‍රතිඥාවක් ලබාදුන්නා. දේශීයත්වයට ගෝචර නාලිකාවක් ලක් එෆ්.එම්. කියන එක පැහැදිලි කරමින්.වසර දෙකක් සපුරන ලක් එෆ්.එම්. ඉදිරිය කෙසේ සිදුවෙයිද? වැඩසටහන් අංශ ප්‍රධානී නාමල් තිසේරා ඒ ගැන සිය අදහස් කතා කළා.“මේ වසර දෙකක කාලය තුළ අපේ වැඩසටහන් සඳහා ලැබුණු ප්‍රතිචාරය ඉතාම ඉහළයි. මේ වෙනකොටත් අපි කළ වෙනස්කම් අනුව සවස 2 - 4 කාලය තුළ ‘සිනෙ ගී රිද්ම’ වැඩසටහනට ලක් එෆ්.එම් 2 - 4 කියලා සතියේ දවස් පහට වැඩසටහන් පහක් එකතු කළා. ඊට අමතරව සෙනසුරාදා උදෑසන විකාශනය වුණ ‘බුළුගහ හන්දිය’ වෙනුවට ‘තුනැත්ත අභියස’ නම් කෘෂිකාර්මික වැඩසටහන එක් කළා.ඒ වගේ ම රැප් හිපොප් සංගීතය අපි ළඟ නැහැ. විඳින්න පුළුවන් ගීත පමණයි ලක් එෆ්.එම්. ප්‍රචාරය කරන්නේ. විශේෂයෙන් ම ‘දුම්බර පැදුර’ වැඩසටහන ඊට හොඳ උදාහරණයක්. ඒ වෙනස ලක් එෆ්.එම්. ශ්‍රවණය කළොත් තේරුම් ගන්න පුළුවන් වෙයි.එෆ්.එම්. 100.1, 92, 93.3 තරංග මාලා ඔස්සේ ගුවනට විසුරුවා හැරෙන ලක් එෆ්.එම් ගුවන්විදුලිය වසර දෙකක ආ ගමන් මඟේ අභිමානයෙන් සිහිපත් කළ හැකි සද්කාර්යයන් බොහෝමයි. ඒ නිසාම ලක් එෆ්.එම් දෙවසරක අභිමානය ඉදිරියට රැගෙන යන්නට අපෙන් සුබපැතුම්.වසන්ත ජයසිංහ ආරච්චිගේඡායාරූප - ගීත් ද මැල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=av10110718</link>
    <topic>මෝටර් සයිකල් ධාවන පථයේ පෙරළිකාර කෝඩුකාරයා</topic>
    <author>ඉඳුනිල් වීරරත්න</author>
    <content>මෝටර් සයිකල් ධාවන පථයේ පෙරළිකාර කෝඩුකාරයාලතික ශ්‍යාමල්අප නිතරම කතා නොකරන නමුත් නරඹන්නන්ගේ සිත් තුළ ත්‍රාසය, භීතිය, කුතුහලය සමඟ උද්වේගය උපරීම ලෙසින් ජනිත කරවන මෝටර් සයිකල් ධාවන පථයේ 250 සී සී කාණ්ඩයේ Group O අලුත්ම ශූරයා ඔහුයි.තවමත් 22 වැනි වියේ පසුවන ඔහු මේ වන විට අපේ රටේ මෝටර් සයිකල් ධාවන පථයේ පෙරළිකාර තරුවක් බවට පත්වී තිබේ.ජාතික මට්ටමෙන් තමන් සහභාගිවූ පළමු වසරේ පළමු වාරයෙන්ම ශූරතාවක් ලබා ගැනීමෙන් ක්‍රීඩා ක්ෂේත්‍රයේ වඩාත්ම කතාබහට ලක්වූ ඔහු ගොඩකන්ද ආරච්චිගේ ලතික ශ්‍යාමල්.පාසල් වියේදී ත්‍රාසජනක ක්‍රීඩාවන්ට පි‍්‍රය කළ ලතික වුෂු සහ බොක්සිං ක්‍රීඩාවට යොමු වුණා.2007 වසරේ සමස්ත ලංකා වූෂු ශූරතාවලියේදී කිලෝග්‍රෑම් 56 - 60 බර පන්තියේ තරග වැදෙමින් ශූරතාව දිනාගත් ඔහු අවුරුදු 21 න් පහළ පාසල් වර්ණ ලබා ගන්නට තරම් වාසනාවන්ත වුණා.එහෙත් මේ වන විට ඔහු අපේ රටේ ජනපි‍්‍රය ක්‍රීඩා තරුවක්.“පොඩි කාලෙ ඉඳලම මට බයික් පදින්න ආසාවක් තිබුණා. මගේ හිතේ තිබුණු ආසාව ඉෂ්ට වුණේ ජනක අරවින්ද අයියා සී. බී. ආර්. 250 බයික් එක අරගෙන දුන්නට පස්සෙ.මම බයික් එක රෙපයාර් කරන්න අරගෙන ගියේ නුගේගොඩ එරන්දි ගරාජයේ නිශ්ශංක අයියා ළඟට. එතෙන්ට ගොඩක් බයික් රේස් පදින අයියල එනවා. නිශා අයියා කොල්ලො රේස් පදිනවට ආසයි. ඉතින් එයා මාව උනන්දු කළා රේස් වලට යන්න.ඒ අනුව 2009 අගෝස්තු මම කටුකුරුන්දෙ රේස් එකට සහභාගි වුණා. ඒක මගේ පළමු වැනි රේස් අත්දැකීම. මම ට්‍රැක් එක කියන එකක් (ධාවන පථයක්) දැක්කෙත් එදාමයි. ඒත් ඒ රේස් එකෙන් 5 වැනි තැනට තරගය නිම කළා.”මෙලෙස ඇරැඹි ගමනේදී සහභාගි වූ තරග වලින් ඉදිරියෙන් ඉදිරියට එන්නට ඔහු සමත් වුණා.“මේ වසරේ ජනවාරි මාසයේදී ශ්‍රී ලංකා යතුරු පැදි සමාජය මඟින් මීරිගම නව ධාවන පථයේ පැවැත්වූ තරගයේදී 250 සී සී කාණ්ඩයෙන් පළමු ස්ථානය ලබා ගත්තා. පෙබරවාරි මාසයේ තරගයේදී දෙවැනි ස්ථානයට තරගය නිම කළා.ඒ වගේම පෙබරවාරි මාසයේ මාතර එළිකන්දේ පැවැත්වුණු මාතර හිල් ක්ලයිම්බ් තරගාවලියේදී පළමු ස්ථානය දිනාගත්තා.ජූලි මාසයේ පැවැත්වූ තරගයේදී දෙවැනි ස්ථානයත්, අගෝස්තු මාසයේ කටුකුරුන්දේ පැවැති තරගයේදී 3 වැනි ස්ථානයත් දිනාගත්තා.” මේ ජයග්‍රහණ සමඟින් ඔහු 250 සී සී Group O කාණ්ඩයේ ශූරයා බවට පත්වන්නේ සුපිරි ධාවකයකු මෙන්ම වසර ගණනාවක්ම ශූරයා ලෙසින් කිරුළ දැරු මධුරංග කල්දේරා පරාජය කරමින්.“පසුගිය ඔක්තෝබර් මාසයේ මීරිගම දී තිබුණු තරගයේදී මම 250 සී සී කාණ්ඩයේ Group O යටතේ තරගයට සහභාගි වුණා. එදා තරගයේ ප්‍රතිඵල වලින් තමයි ශූරයා තෝරන්නේ. ඉතින් මම මගේ උපරීමයෙන් තරග කළා. මධුරංග කල්දේරා කියන්නෙ ලංකාවේ නමගිය තරග කරුවෙක්. ඒ වගේම ඔහු වසර ගණනාවක් මේ කාණ්ඩයේ ශූරයා. ඉතින් මම ඔහු පරාජය කළා. ඒ තරගයේ ජයත් එක්ක මට සමස්ත තරගාවලියේදී ලකුණු 38 ක් ලැබුණා. ඒ අනුව තමයි මට ශූරතාව ලැබුණේ.”මෝටර් සයිකල් ධාවනය කියන්නේ ඕනම මොහොතක අනතුරකට ලක්විය හැකි ක්‍රීඩාවක්.“මගේ මේ ජයග්‍රහණය පිටුපස තවත් කතාවක් තිබෙනවා. මීරිගම පළමුවැනි රේස් එකේදී මදුරංගයි උදේශ් චතුරංගයි වැටුණා. ඒ නිසා මට එක වෙන්න පුළුවන් වුණා. රේස් එකෙන් පස්සෙ සමහරු මට කිව්වා අර දෙන්න වැටුණු හින්ද තමයි මම එක වුණේ කියලා. ඒ වෙලාවෙ උදේශ් වෙඩිසිංහ අයිය මගේ ළඟට ඇවිත් කිව්වා ඔයා දිනුවෙ ඔයාගෙ ටැලන්ට් එක හින්ද. මගේ අත්දැකීම් අනුව මම කියන්නෙ ඊළඟ රේස් එකේදී පැදල පෙන්වන්න කියල.මගේ හිතට ආවෙ කියා ගන්න බැරි ධෛර්යයක්. ඒ නිසා මම දිගටම ප්‍රැක්ටිස් කළා.දෙවැනි රේස් එකේදී මම වැටුණා. තුන්වැනියා මගේ ඇඟ උඩින් ගියේ. විනාඩියක් විතර මට පේන්නෙ නැතිව හිටියා. ඒත් මම ආයෙත් පැදලා දෙවැනියා වුණා.තුන් වැනි රේස් එකේදී මම දිනුවා. උදේශ් අයිය ඇවිත් මාව බදාගෙන මට සුබ පැතුවා.”මෙවැනි අනතුරු වලට ලක්වීම නිසාවෙන් ඔහුට මවගෙන් ලැබුණේ ලොකු විරෝධයක්.“ඒ අනතුරට පස්සෙ මම සති 2 ක් ඇඳෙම හිටියා. අම්මා මුල ඉඳලම මම රේස් පදින එකට කැමැති වුණේ නෑ. වැටුණු වෙලාවෙ නවත්තන්නම කිව්වා. ඒත් පස්සෙ මම ජයග්‍රහණ ලබන කොට ඇයට එපා කියන්න බැරිවුණා.ලතික ශ්‍යාමල් මේ ජයග්‍රහණය තෙක් එන්නේ කටුකොහොලින් පිරුණු මාවතක.“මගේ තාත්තා ලොකු සල්ලි කාරයෙක් නෙමෙයි. කේටරින් ව්‍යාපාරයක් කරන්නෙ. ඒ නිසා මම හොටෙල් මැනේජ්මන්ට් කෝස් එකක් කළා. දැන් මම තාත්තාගේ ව්‍යාපාරයට උදව් කරනවා.මෝටර් සයිකල් රේස් කියන්නෙ සල්ලි කාරයන්ගෙ තරගයක්. නැති බැරි කෙනකුට දිගටම මෙහි යෙදෙන්න අමාරුයි. බයික් එකක් ලක්ෂ 3 ක් 4 ක් වෙනවා. ලොරියක පටවගෙන යන්න ඕන. ටයර් දාන්න රුපියල් විසිදාහක් වත් යනවා. එක රේස් එකකට ටයර් සෙට් එකක් ඕනෑ. ඒත්, ජයග්‍රහණය කළත් අඩුම තරමේ ඔයිල් කෑන් එකක් හරි දෙනවා නම් හොඳයි.”මටත් ඕන දිගටම මේ ක්ෂේත්‍රයේ රැඳී ඉඳලා ජාත්‍යන්තරයට ගිහින් ලංකාවට කීර්තියක් අරගෙන දෙන්න. ඒ සඳහා මට අත දෙන්න කෙනෙක්, කව්රු හරි අනුග්‍රාහකයෙක් ඉන්නවා නම් මගේ හිතට තව තවත් ශක්තිය ලැබේවි.” රට වෙනුවෙන් දිවි පරදුවට තබා ක්‍රීඩා කරන ලතිකට ජාත්‍යන්තරයේ නම රඳවන්නට ශක්තිය ධෛර්යය.ඉඳුනිල් වීරරත්නඡායාරූප - රන්දික අහංගමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=av10110719</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්නපස්සර නාලක වික්‍රමසිංහප්‍රශ්නය - සේපාල් අමරසිංහ සංස්කරණය කළ ‘පැපරාසියා’සඟරාව ඔබ කියෙව්වාද? ඔබ සේපාල් ගැන ගැන දරන අදහස අපට කියන්න?පිළිතුර - සේපාල් ගේ ලේඛන දක්ෂතාව මා හඳුනාගෙන තිබෙනවා. ඒත් ඔහු චින්තන ජයසේන, රෝහණ කුමාර, රවින්ද්‍ර විජේවර්ධනට වැරදුණු තැනින් පටන්ගෙන වඩාත් ශාස්ත්‍රීයව තම විවේචනය කළොත් වැදගත්ය කියා මා හිතනවා. දේශපාලනයේ මෙන්ම කලාවෙත් වංචනිකත්වය තිබෙනවා. එය හෙළිදරව් කළ යුත්තේ පුද්ගල ද්වේශයකින් නොවේ. තාර්කික බුද්ධියෙනුයි.නිවිතිගල කාංචනා විමලධර්මප්‍රශ්නය – වැඩිය සංගීත සංදර්ශන තිබෙන්නේ පි‍්‍රයා සූරියසේනට නොව පි‍්‍රයාගේ සින්දු කියන අජිත් බණ්ඩාරට නොවේද?පිළිතුර – එහෙම කියන්නත් බැහැ. අජිත්ට සහභාගිවීමට බැරි සංදර්ශන බොහෝමයක් පි‍්‍රයාට ලැබෙනවා ඇති.කන්දෙගෙදර කිත්සිරි ගුණසේනප්‍රශ්නය - චිත්‍රපට විචාරකයන්ට චිත්‍රපටයක් හදන්න දුන්නොත් කොහොම වෙයිද?පිළිතුර - හොඳ වෙන්නත් පුළුවන්. නරක වෙන්නත් පුළුවන්. ආචාර්ය ලෙස්ටර් ජේම්ස් පීරිස් සිනමාවට එන්න කලින් චිත්‍රපට විචාරයේ යෙදුණා. ඔහු ශ්‍රේෂ්ඨ සිනමාකරුවකු බවට පත්වුණා. ඒත් ‘ආශා’ චිත්‍රපටය අධ්‍යක්ෂණය කළ චිත්‍රපට විචාරක එස්.ජී. සමරසිංහට එහෙම වෙන්න බැරි වුණා. ඔහුගේ චිත්‍රපටය අසාර්ථක කෘතියක්.බලංගොඩ සිරිල් රංජිත් උබේසේකරප්‍රශ්නය - හින්දි චිත්‍රපට නළු රාජේන්ද්‍ර කුමාර්ගේ අලුත්ම තොරතුරු දක්වන්න.පිළිතුර - ඔහු මීට වසර කීපයකට පෙර මියගියා.මාතර හිත්තැටිය මැද ඩී.ආර්. ගුණසේන, කේ. නල්ලපෙරුමප්‍රශ්නය - ‘දෛවයෝගය’ චිත්‍රපටයේ සංගීත නිර්මාණය කාගෙන්ද?පිළිතුර - සජාද් හුසේන්ගේවැලිගම සිරිසේන ලොරෙන්සුහේවාප්‍රශ්නය - ඔබට ‘සරසවියෙන්’ ‘රසඳුන’ ට උසස් වීමක්ද? දඬුවම් මාරුවක් ද? කැලේ වෙනස් වුණයි කියලා පුල්ලි වෙනස් වෙන්නේ නැහැ නේද?පිළිතුර - මම උසස්වීම් හා දඬුවම් මාරු දෙකම සම සේ, උපේක්ෂා සහගතව විඳ දරා ගන්නවා. ඒත් මම මමමයි.කුලියාපිටියේ කපිල ජයවිලාල් හේරත්ප්‍රශ්නය - බන්දු ගුණසේකර ‘ සංදේශය’ චිත්‍රපටයේ රඟපෑ චරිතය කුමක්ද?පිළිතුර - පුංචි අප්පු නමැති ද්‍රෝහියාගේ චරිතය.ඉහළ තල්දූවේ ආනන්ද වික්‍රමආරච්චිප්‍රශ්නය - ප්‍රවීණ ගීත රචක කුලරත්න ආරියවංශ ගැන ඔබේ අදහස් දක්වන්න?පිළිතුර - ඔහු දක්ෂ ගීත රචකයෙක්. ඔහු ලියූ ‘ජීවිතයේ තනි මංසල අතරමං වෙලා’, ‘සීත අරණේ සුපුල් නාමල්’, සඳ තරු නිහඬයි’, ‘සිතක් කෙලෙසද මේ තරම්’, ‘මේ ප්‍රථම වසන්තයයි’, ‘මා වවුලන් රෑ පුරාම’, ප්‍රේමයේ විල් තෙරේ’ වැනි ගීතවලට මම හුඟක් කැමැතියි. එසේම ඔහු මා ගෞරවයෙන් අගය කරන මිතුරෙක්.වනවාසල අජිත් සේරම්ප්‍රශ්නය - ලේක්හවුස් ආයතනය මගින් පළකර ඇති ‘දිනමිණ සියවසක කතුවරු’ පොත ලබාගන්නේ කෙසේද?පිළිතුර - ලේක්හවුස් ආයතනයේ වාර ප්‍රකාශන අංශයේ ප්‍රධානී ඩී.එස්. ඉලේසිංහ මහතාගෙන් එය විමසා බලන්න.මාතලේ ධර්මා ඒකනායකප්‍රශ්නය - ප්‍රවීණ නළු විමල් කුමාර ද කොස්තා දැන් කෝ?පිළිතුර - 245/ 68, බාඳුරාගොඩ පාර, වේයන්ගොඩ යන ලිපිනයෙන් විමසා බලන්න.මේ සතියේ පහත නම් සඳහන් අයත් ප්‍රශ්න එවා තිබුණා. නාවලපිටියේ සැම්සන් පීරිස්, රාගම වැලිසර අයිලින් සෝවිස්, රඹුක්කන සරත් විජයනන්ද, කුරුණෑගල මොරතිහේ ටී.ඇම්. තෙන්නකෝන්, ඒකල මර්වින් පීරිස්, මඩකළපුවේ තාරුකා, හිරුණිකා හා සඳරුවන්, කැකිරාව මලව යූ.බී. දිසානායක, ජිනේන්ද්‍ර කෝසල දිසානායක, රද්දොළුගම රංජිත් සොයිසා, කුරුණෑගල චන්දිම බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=av10110720</link>
    <topic>බොලිවුඩ් පුරයෙන්</topic>
    <author>සුජීව තේවහෙට්ටිගේ</author>
    <content>බොලිවුඩ් පුරයෙන්බොලිවුඩ්පුරයේ ජනප්‍රිය යොවුන් නිළියක් පසුගිය 26 දා තම ජීවිතයේ 25 වැනි වියට පා තැබුවා.රූපයෙන් අගතැන්පත්, රංගන හැකියාවන්ගෙන් ද නොඅඩු ඇය තමයි අසින් තොටුම්කල්. ඉන්දියාවේ කේරල ප්‍රාන්තයේ උපත ලැබූ අසින් මුලින් ම රඟපෑවේ 2001 දී මලයාලම් චිත්‍රපටයකයි. ඒ වනවිට ඇයගේ වයස අවුරුදු 16 යි. එදා සිට මේ වනතුරු මලයාලම්, තෙළිගු, දෙමළ සහ හින්දි ඇතුළු චිත්‍රපට 22 ක රඟපා ඇති අසින් නිළියක හැටියට ශක්තිමත් ස්ථාවරයක සිටින බව අමුතුවෙන් සටහන් කළ යුතු නැහැ.මෑතකදී ශ්‍රී ලංකාවේ පැවති අයිෆා සිනමා උලෙළට ද සහභාගි වූ අසින් මෙරට රසිකයන් අතර වඩාත් ජනප්‍රිය වුණේ ‘ගජිනි’ චිත්‍රපටයේ රඟපෑමෙන්. ඇයගේ සුන්දර රුව රැගත් කටවුට් මඟ තොටේ දී ඔබ දැක ඇතුවාටත් සැකයක් නැහැ.අසින්ගේ 25 වැනි උපන් දිනය පැවැත්වුණේ විශේෂ අමුත්තියන් තිදෙනෙකුගේ සහභාගිත්වයෙන්. මේ තිදෙනා පැමිණියේ එංගලන්තයෙන්, ඇමරිකාවෙන් සහ ඕස්ට්‍රේලියාවෙන්. අසින් ගේ උපන් දිනය වෙනුවෙන් ම ඉන්දියාවට පැමිණි මේ තුන්දෙනා කවුරුන් ද? අපි ඒ වගතුග අසින්ගෙන් ම දැන ගනිමු.“මගේ උපන් දිනයට ආපු මේ තුන් දෙනා මගේ හොඳම යෙහෙළියෝ. අපි ඉගෙන ගත්තේ එක ඉස්කෝලේ. එක් කෙනෙක් ටාන්යා. එයා පදිංචි වෙලා ඉන්නෙ එංගලන්තයේ ලිවර් පූල් නගරයේ. අනෙක් එක්කෙනා ප්‍රියා.එයා ඉන්නෙ ඇමෙරිකාවෙ නිව්යෝක්වල. ඕස්ට්‍රේලියාවෙ පදිංචි වෙලා ඉන්න අනෙක් යෙහෙළිය රෝස්. හුඟ කාලෙකට පස්සෙයි අපි හතර දෙනාම එකට මුණ ගැහුණේ. සාමාන්‍යයෙන් උපන් දිනයක් වෙනුවෙන් ම මේ අය ඉන්දියාවට ආවයි කියල හිතන්නවත් බැහැ නේද? නමුත් මමවත් නොහිතපු දේ සිද්ධ වුණා.” අසින් එහෙම කීවේ දරාගන්න බැරි සතුටකින්.ටාන්යා, ප්‍රියා සහ රෝස් තුන්දෙනාම අසින්නේ නිවෙසට පැමිණ උපන් දිනය වෙනුවෙන් සැරසිලි කරන්නටත් මැළි වුණේ නැහැ. උපන් දින උත්සවයට අසින්ගේ දෙමව්පියන් එක්ක මේ යෙහෙළියන් තුන් දෙනා එක්වී අසින් සමඟ ඇති තරම් සතුටු වුණා.“25 වැනි උපන් දිනය මට කවදාවත් අමතක වෙන්නෙ නෑ. පුංචි කාලෙ එකට ඉගෙන ගත්ත යෙහෙළියන් තුන් දෙනෙක් එක්ක උපන් දිනය සැමරීම අමතක වෙන්නෙ කොහොමද? හැම අවුරුද්දෙම මට මගේ අම්මා රත්තරන් ආභරණයක් තෑගි දෙනවා. මේ අවුරුද්දෙ මට ලැබුණේ දියමන්තියක් අල්ලපු මාලයක්. තාත්තාත් මට ඉතාම වටිනා තෑග්ගක් දුන්නා” ඒ කුමක්දැයි ඇය හෙළි කළේ නැහැ.“මගේ වයස නම් මම කවදාවත් හංගන්නෙ නෑ. දැන් වගේ ම මතුවටත් මගේ නියම වයස කියනවා. අනෙක් අය වගේ වයස හංගන්නෙ මොකටද?”අසින් කට කොනකට සිනහවක් නඟමින් පැවසුවා.යොවුන් රසික පරපුරේ ආදරය දිනූ ප්‍රීටි සින්ටා අලුත් වැඩකට මුල පුරන්නයි සැරසෙන්නේ. එය සිනමාවට සම්බන්ධ වැඩක් නම් නොවෙයි. එහෙම නම්...?ප්‍රීටි මේ දවස්වල සූදානම් වන්නේ තමන්ගේ ජීවිත කතාව ඇතුළත් පොතක් එළි දක්වන්නයි. තවමත් මෙය රචනා කිරීම ආරම්භ කරලා නැහැ.ඒ වුණත් ඉන්දියාවේ සහ පිටරටවල පොත් ප්‍රකාශන ආයතන කිහිපයක්ම ප්‍රීට්ගේ ජීවිත කතාව ඇතුළත් පොත ප්‍රකාශයට පත් කිරීම සඳහා අවශ්‍ය අවසරය ලබා ගැනීමට ඇය මුණ ගැසී තිබෙන බවයි දැන ගන්නට ලැබුණේ. මේ ප්‍රකාශකයන්ට අවශ්‍ය වී තිබෙන්නේ ප්‍රීට් ගේ ජීවිතයෙහි සියලුම සිදුවීම් වසන් නොකර මේ පොතට ඇතුළත් කරන්නයි.විශේෂයෙන් ම ඇයට ඉන්දියාවේ පාතාල ලෝකයෙන් එල්ලවුණු තර්ජන පිළිබඳ කරුණු, ඇය නෙස් වාඩියා සමඟ පැවැත්වූ පෙම් සබඳතාව පිළිබඳ මෙතෙක් හෙළි නොවූ කරුණු මෙන් ම ඇය අයි.පී.එල්. ක්‍රිකට් තරගාවලියට සම්බන්ධවීමෙන් ලද අත්දැකීම් යනාදිය ද ඇතුළත් කරන්නැයි පොත් ප්‍රකාශකයින් ඉල්ලා තිබෙනවා.“තාමත් මගේ චරිත කතාව ලියන ලේඛකයා තෝරාගෙන නැහැ. මගේ චරිත කතාව ලිවීමේ අයිතිය තියෙන්නෙ මටයි. මගේ කතාව තවත් කෙනෙකුට අවශ්‍ය විදිහට ලිවීමේ තේරුමක් නැහැ. මගේ අත්දැකීම් ලියන්න ඕනෙ මමමයි.මට අවශ්‍ය, විශේෂ ශෛලියකට මේ පොත ලියන්නයි. මගේ ජීවිතයේ සිදුවුණු සංවේදී සිදුවීම් ගොඩක් තියෙනවා. ඒවා මෙතෙක් කිසිම කෙනෙක් නොදන්නා දේවල්. ඒ කරුණු හෙළි කරන එක සුදුසු ද කියලත් වෙලාවකට මට හිතෙනවා” යැයි ප්‍රීට් කියා සිටියේ ඇයගේ චරිතාපදානය පිළිබඳව ඉන්දීය මාධ්‍ය ආයතනයක් විමසූ අවස්ථාවේදී යි.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=am1011071</link>
    <topic>දරුවාගේ ලිංගික වර්ධනය ගැන මවුපියන්ගේ අවධානයක් නෑ</topic>
    <author>සාගරිකා දිසානායක ජයසිංහ</author>
    <content>දරුවාගේ ලිංගික වර්ධනය ගැන මවුපියන්ගේ අවධානයක් නෑවිශේෂඥ මනෝ වෛද්‍ය කපිල රණසිංහජනතාව තුළ ප්‍රජනක ලිංගික සෞඛ්‍ය පිළිබඳ ප්‍රාමාණික දැනුමක් ඇතිද යන්න ගැටලුවක්ව පවතී. දිනෙන් දින ඉහළ යන දික්කසාද සංඛ්‍යාවත් අවුලට පත්වන පවුල් සංඛ්‍යාවත් දෙස බලන කල අවශ්‍ය පමණට ප්‍රජනක හෝ ලිංගික සෞඛ්‍ය පිළිබඳ දැනුමක් අපේ රටේ ජනතාව තුළ ඇතැයි සිතිය නොහැකිය. ඇතැමුන් ලඝුකොට තැකුවද සාර්ථක විවාහ ජීවිතයකට මෙන්ම යහපත් සමාජයක පදනම සකස්වීමට ද එම දැනුම අත්‍යවශ්‍ය වේ.අපේ රටේ දිනෙන් දින ඉහළ යන ස්ත්‍රී දූෂණ, ගබ්සා මෙන්ම ළමා අපචාරවලට ද හේතු වන්නේ් ලිංගිකත්වය පිළිබඳ ඇති අල්ප දැනුම මෙන්ම ලිංගිකත්වය යන්න වරදවා වටහා ගැනීමයි. හැම පුරවැසියකුටම නිසි ලිංගික අධ්‍යාපනයක් ලැබේ නම් මිනිසා එය හුදු අනර්ථකාරී මෙවලමක් ලෙස නොව, මානසික හා කායිකව සුවයක් ලැබිය හැකි මානව අවශ්‍යතාවක් බවට හඳුනා ගනු ඇත.අපේ රටේ පාසල් විෂය මාලාව තුළ ප්‍රජනක සෞඛ්‍ය පිළිබඳ මූලික හැඳින්වීමක් හැර යොවුන් වියේ පසුවන්නන් හට නිසියාකාර ප්‍රමාණවත් දැනුමක් ඉන් ලැබෙන්නේ නැහැ.ලිංගිකත්වය පිළිබඳ කුතුහලයෙන් යුතු යොවුන් දරුවනට නිසි ආකාර ලිංගික අධ්‍යාපනයක් නොලැබීමෙන් ඔවුන් වැරැදි තොරතුරු ඔස්සේ ගොස් අසීරුතාවලට පත්වෙති. ලිංගිකත්වය හා ප්‍රජනන සෞඛ්‍යද සෙසු සෞඛ්‍ය මෙන්ම අවශ්‍යතාවක් බවට හඳුනා ගනිමින් ප්‍රමාණවත් තරම් නිවැරැදි දැනුම ලබාදීම දැන් කාලීන අවශ්‍යතාවක් බවට පත්ව තිබේ.මිනිසාගේ සෞඛ්‍ය සම්පන්න බව සඳහා කායික සෞඛ්‍යය, මානසික සෞඛ්‍යය හා ලිංගික සෞඛ්‍යය යන තුනම වැදගත් වේ. මිනිස් සිරුර ක්‍රියාත්මක කරන මූලික ලිංගික අවයවය ලෙස අපේ මනස හැඳින්විය හැකිය. සියලුම අදහස් හා උත්තේජන මනසේ ඇතිවන බැවිනි. ආකර්ෂණය, ආශාව, උත්තේජනය, උත්තේජනයෙහි උපරිමයට පත්වීම යන සියලුම ක්‍රියාවලීන් චක්‍ර ක්‍රමයකින් සිරුර තුළ ඇති වෙයි. මිනිසාගේ ලිංගික ක්‍රියාවලිය චක්‍රයකි. එය මනෝමූලික චක්‍රයක් යැයි කියනු ලැබේ.දරුවකුගේ කායික වර්ධනය හා බුද්ධි වර්ධනය ගැන මවුපියන්ගේ වැඩි අවධානය යොමු වුවත් දරුවාගේ ලිංගික වර්ධනය පිළිබඳ වැඩි අවධානයක් යොමු නොවේ. ලිංගික වර්ධනයේදීත් ලිංගික ඉÁද්‍රියයන් ගේ කායික වර්ධනය හා හෝමෝනවල බලපෑම ඉතා වැදගත් වේ.යමකු වැඩිහිටි වියට එළැඹෙන විට ආදර හැඟුම් ඇතිවීම ස්වභාවික ක්‍රියාවලියකි. යොවුන් වියේදී ඇතිවන මෙම ස්වාභාවික වෙනස්කම් හේතුවෙන් තරුණ තරුණියන් අතර සබඳතා ඇතිවේ. ජීවිතයේ කිසියම් ස්ථාවරත්වයක් ඇති වූ විට මොවුහු විවාහ වෙති. විවාහ වී හෝ නොවී ස්ත්‍රියක් පුරුෂයකු අතර ඇතිවන සබඳතා යුවළ සම්බන්ධතා ලෙස හැඳින්වේ.එසේ ඇතිවන සබඳතාවකින් අපේක්‍ෂිත අරමුණු කිහිපයකි. ඒවා ආර්ථික සෞභාග්‍යය, මානසික සෞභාග්‍යය, කායික සෞභාග්‍යය හා සමාජයීය සෞභාග්‍යය ලෙස හැඳින්විය හැකිය. යුවළක් අතර ඇතිවන සම්බන්ධයක් විවාහයකින් ස්ථිර කරගන්නට උත්සාහ කරන්නේ විවාහය මඟින් පුද්ගලයකු තනිව ජීවත් වනවාට වඩා පහසුවෙන් තම දෛනික කටයුතු බෙදා හදාගෙන කළ හැකි නිසාය. තවත් අතකින් තනිකම දුරලාගන්නට, මානසික මෛන්ම ශාරීරික අවශ්‍යතා හුවමාරු කරගැනීමට විශ්වාසවත් සහකරුවකු සිටීම වටිනේය.කායික සෞභාග්‍ය ලෙස කායික සුවය හා පරපුර රැක ගැනීම සඳහා දරුවන් බිහිකිරීම ද යුවළක් වශයෙන් සමාජයීය වශයෙන් ඇතිවන බැඳීමෙන් අත්වන යහපත සමාජයීය සෞභාග්‍යය ලෙස ද සරලව හැඳින්විය හැකිය.විවාහක යුවලක් අතර සිදුවන එක්වීම හුදෙක් කායික බැඳීමකට පමණක් සීමා නොවූ මානසික හා සමාජයීය වැදගත්කමක් සහිත වූවකි. කායික සුවයක් මානසික තෘප්තියක් මෙන්ම සමාජ වගකීමක් එහි ඇත.ඕනෑම සමාජයක් ගොඩනැඟෙන්නේ ‘පවුල’ නමැති ඒකකය මතය. යහපත් පවුලක් ගොඩනඟා ගැනීම සඳහා පදනම සකස් වන්නේ යුවළක් අතර ආදර සබඳතාවක් ගොඩ නැගෙන මුල් අවස්ථාවේදීය. විවාහය දක්වා ආදරයෙන් වෙලී සිටින යුවළක් විවාහයෙන් පසුව ඒ ආදරය වඩාත් වර්ධනය වන පරිදි කටයුතු කළ යුතුය. විවාහයේ සාර්ථකත්වය රඳා පවතින්නේ දෙදෙනා තුළ ඇති ආදරය, විශ්වාසය, අන්‍යොන්‍ය ගෞරවය හා ආකර්ෂණය මතය. ඒ සඳහා ස්ත්‍රිය සහ පුරුෂයා යන දෙදෙනා තුළම යහපත් මනෝ විද්‍යාත්මක බැඳීමක් ඇති වීම වැදගත්ය.ඒ සඳහා කරුණු තුනක් වැදගත් වේ. ඉන් පළමුවැන්න  Emotional intimacy හෙවත් හැඟීම්වල සමීපතාව වේ. එයින් අදහස් කෙරෙනුයේ යුවළක් එකිනෙකා ගේ හැඟීම්, ආශාවන් හා රුචි අරුචිකම් හොඳින් වටහා ගැනීමයි. සැමියා බිරියගේ මෙන්ම බිරිය සැමියගේ අදහස් ආකල්ප මෙන්ම ඔහු / ඇය කැමති අකැමැති දේ හඳුනාගෙන ඒ අනුව කටයුතු කිරීම ඉතා වැදගත්ය.අද බොහෝවිට විවාහක යුවළ අතර අසමගිතා වර්ධනය වන්නේ පෙම් කරන කාලයේදී මෙන් නොව විවාහයෙන් පසුව ඔවුනොවුන්ගේ සිතැඟිවලට පටහැනිව කටයුතු කිරීම නිසාය. එකිනෙකාගේ දුක සතුට හඳුනාගෙන ඒවා සමව බෙදා ගැනීමෙන් ලබන මානසික සුවය ඕනෑම වයස් කාණ්ඩයකට අයත් යුවලකට අසීමිත ලෙස යහපත් ප්‍රතිඵල අත්කරයි.Physical Intimacy  හෙවත් කායික සමීපතාවමෙය අලුත උපන් බිලිඳා ගේ සිට මහල්ලා දක්වා මෙලොව කවර මිනිසකුට වුවත් සුවය දනවන ක්‍රියාවලියකි. බාල වියේදී අම්මාගේ ආදරය, සිප වැලඳගැනීම් දරුවකු ගේ මානසික සුවය දනවයි.ආදරයෙන් සිප සැනැසීමෙන් කවර දරුවකු වුවත් යහ මඟට යොමු කළ හැකිය. යොවුන් වියේදීත් තරුණ වියේදීත් ආදරය කරන කල්හි මෙන්ම මැදි වියේදීත් වැඩිහිටි වියේදීත් ස්පර්ෂය හෝ කායික සමීපතාව සුවයක් දනවයි. එය මානසික සුවයට ඉවහල් වෙයි. කායික පීඩාවන්හිදී එම ස්ථානය හොඳින් පිරිමැදීමෙන් ලබන සුවය මනසට ද සුවය සදාලයි.බටහිර ලෝකයේ රටවල ජනතාව වියපත් වුවද විවාහක හෝ අවිවාහක යුවළ ආදරය කරන සමයෙහි එකිනෙකා වෙත සමීපව සිටීම සාමාන්‍ය සංසිද්ධියකි. තරුණ වියේදී මෙන්ම මහලු වියේදී ද එකිනෙකා ස්පර්ෂ වන පරිදි සමීපව හිඳ ගැනීම, අත්වැල් අල්ලාගෙන ඇවිදීම, සමීපව සිටිමින් රූපවාහිනී හෝ සිනමාපට නැරැඹීම වැනි ක්‍රියා මඟින් ලැබෙන මානසික සුවය මෙන්ම ශාරීරික සුවයද ඉමහත් බව විද්‍යාත්මක පර්යේෂණ මඟින් හඳුනාගෙන තිබේ.වර්තමානයෙහි යුවළ සම්බන්ධතා සාර්ථක කර ගැනීමට උපදෙස් සපයන වෛද්‍යවරුන් එකිනෙකාට සමීපව කටයුතු කිරීමට හැකි සෑම අවස්ථාවකින්ම ප්‍රයෝජන ගන්නා ලෙස උපදෙස් සපයන්නේ එහෙයිනි.නූතන ලෝකයේ කාර්ය බහුල බව හේතු කොටගෙන අඹු - සැමි, දූ දරු මා පිය සබඳතා පැවැත්වීමට පවා කාල වේලාව සොයා ගැනීමට අපහසු වී තිබේ. අවම වශයෙන් දවසේ එක් ආහාර වේලක් හෝ පවුල එකට එකතු වී ආහාර ගැනීම කළ හැකි නම් ඒ ඉතා වැදගත් බව උපදේශකයෝ පවසති. සැමියා හෝ බිරිඳ දුර බැහැරක වේ නම් කෑම වේලාවේදී දුරකථනයෙන් හෝ ඔවුනොවුන් පිළිබඳ සොයා බැලීමට හැකි නම් ඒ වැදගත්ය. නිවසේ රැඳී සිටින කෙටි වේලාව තුළ හෝ අඹු - සැමි දෙදෙනා එක්ව සහයෝගයෙන් සිටීම, සුළු වේලාවක් හෝ එකිනෙකා සමීපයෙහි සිටිමින් තොරතුරු කතා බහ කිරීම සැබැවින්ම යහපත් ප්‍රතිඵල ගෙන දෙයි.Operational Closeness හෙවත් ක්‍රියාකාරීත්වයෙහි සමීපතාව.සැමියා හෝ බිරියගේ දෛනික කටයුතු පිළිබඳ එකිනෙකා තුළ හොඳ වැටහීමක් තිබීම මෙයින් අදහස් කෙරේ. සැමියා හෝ බිරිය මේ අවස්ථාවේ කුමක් කරන්නේද, සිටින්නේ කවර ස්ථානයකද? ඔහුගේ හෝ ඇගේ රැකියාවේ ස්වභාවය පිළිබද දැන සිටීම යහපත් යුවළ සබඳතා සඳහා වැදගත් වේ. සැමියා බිරිය හෝ පෙම්වතා, පෙම්වතිය පිළිබඳ විශ්වාසය ගොඩ නැඟෙන්නේ මේ වැටහීම මඟිනි.එමඟින් එකිනෙකා කෙරෙහි අනවශ්‍ය සැක පහළ වීම වැළැකෙයි. දෙදෙනාගේම කටයුතු බාධාවකින් තොරව සාර්ථකව ඉටු කර ගැනීමට හැකිවේ.පවුලේ දරුවන් ඇතුළු සාමාජිකයන් ගේ කටයුතු ද සමබරව ඉටු කරගැනීමට අවස්ථාව උදාවේ.මෙසේ එකිනෙකාගේ සිතැඟි හඳුනා ගැනීමෙන් දුක හා සැප සමීපව බෙදා හදා ගැනීමෙන් මෙන්ම අනෙකාගේ කටයුතු පිළිබද මනා වැටහීමකින් පසුවීම යුවළ සම්බන්ධතා තර කිරීමට හේතු වේ. අනවශ්‍ය සැකකිරීම්, ලිංගික ඊර්ෂ්‍යාව, එකිනෙකා නුරුස්සන ස්වභාවය එවිට ඇති නොවේ. යුවළ සබඳතාවක් සාර්ථක වීමට තිබිය යුතු වැදගත්ම සාධකය එකිනෙකා කෙරෙහි අවංක වීමයි.අනෙකාගේ ආදරය වැඩි වශයෙන් රඳවා ගැනීම සඳහා බොරු කීම, බොරු ගති සොබා රඟ දැක්වීම හෝ නැති දේ ඇති කර පෙන්වීම ඉතා හානිකර වේ. පුරුෂයා මෙන්ම ස්ත්‍රියද අවංක විය යුතුය.වර්තමානයෙහි අප රටේ විවාහ ජීවිත දෙදරා යන්නේ ඉහත කරුණු පිළිබඳ අවධානය යොමු නොකරන හෙයිනි. සැමියා සහ බිරිය එකිනෙකාගේ අදහස්වලට ගරු කළ යුතු අතරම ඔවුනොවුන් පිළිබඳ වෙසෙසින් සැලකිලිමත් විය යුතුය.විවාහය තුළ සැමියා බිරියට හෝ බිරිය සැමියාට ආදරය පළ නොකිරීම, එකිනෙකා අගය නොකිරීම, අන්‍යොන්‍ය අදහස් නොසලකා හැරීම තුළින් තමාගේ සිතැඟි හඳුනන, තමාට ඇහුම්කන් දෙන තෙවැනි පාර්ශ්වයක් හමුවූ කළ සැමියා හෝ බිරිය නිරායාසයෙන්ම එකී තෙවැන්නා වෙත සමීප වීම මෙහිදී සිදුවේ.එවැනි තත්ත්වයකදී දැඩිව පීඩාවට පත් වන්නෝ දරුවෝය. එවැනි දරුවන් තුළ ඇතිවන ලජ්ජාව සහ හීනමානය හේතුකොටගෙන භින්න පෞරුෂය සහිත අසාර්ථක පුද්ගලයෝ බිහිවෙති.ආතතිය මෙරට විවාහක යුවළ අතර බහුලව දැකිය හැකි රෝගයකි. බටහිර රටවල සාර්ථක ලෙස යුවල සම්බන්ධතා පවත්වන්නන් අතර ආතතිය, අධික රුධිර පීඩනය, හෘද රෝග, හිසරුදා, දියවැඩියාව මෙන්ම විශාදය වැනි මානසික රෝගද බෙහෙවින් අඩුය. ඊට හේතුව යුවළ සම්බන්ධතා පවත්වන කාලය තුළ ඔවුන් එකිනෙකා කෙරෙහි අවංකව, මනා අවබෝධයකින් යුතුව එම සබඳතා පවත්වා ගැනීමයි.යහපත් පවුලක පදනම ආදරය, විශ්වාසය හා ලිංගික සාර්ථකත්වයයි. පවුල තුළින් ලිංගික අවශ්‍යතා නිසි ආකාර ඉටු නොවන කල්හි කාන්තාවන් අතර බහුලව විශාදය වැනි රෝග ඇතිවේ.පුරුෂයන් මෙන්ම ඇතැම් කාන්තාවන් ද මත්පැන් හෝ මත්ද්‍රව්‍ය භාවිතයට යොමු වීම, වෙනත් ලිංගික සබඳතා මගින් එච්.අයි.වී. ඒඩ්ස් ඇතුළු වෙනත් සමාජ රෝගවලට ගොදුරු වීම වැනි ගැටලු රැසක් පැන නගී. එහෙයින් සෑම යුවලක්ම තම සබඳතාව සාර්ථකව පවත්වාගෙන යෑම පිළිබඳව වගකීමෙන් කටයුතු කළ යුතුය.කුමන ආකාරයකින් යුවල සම්බන්ධතා ගොඩ නැගුණත් වැදගත්වන කරුණු කිහිපයක් තිබේ. ඒවා නම් පුද්ගලයකුගේ නිදහසට ගරු කිරීම, තවත් අයකුට කායිකව හෝ මානසිකව හානි නොවන සේ කටයුතු කිරීම සහ සමාජයේ විසමතා ඇති නොවන පරිදි කටයුතු කිරීමය. වගකීමෙන් හා අවංකව යුවළ සබඳතාවන් පවත්වාගෙන යෑම යහපත් සමාජයක පැවැත්ම උදෙසා ධනාත්මක මෙහෙවරක් ඉටු කරයි.සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=am1011072</link>
    <topic>ආඝාතයට ප්‍රතිකාර පමා කළොත් කිසිම දෙයක් කරන්න බැරිව යනවා</topic>
    <author/>
    <content>ආඝාතයට ප්‍රතිකාර පමා කළොත් කිසිම දෙයක් කරන්න බැරිව යනවාකොළඹ ජාතික රෝහලේ ස්නායු රෝග විශේෂඥ වෛද්‍ය පද්මා ගුණරත්නලෝක ආඝාත දිනය යෙදී තිබුණේ ඔක්තෝබර් 29 වැනි දාටය. බෝ නොවෙන රෝග අතුරින් දෙවැනි තැනට පත් වන ආඝාතය නිසා ලෝකයේ වසරකට මිලියන 5.7 ක් මිය යති. ශ්‍රී ලංකාවේ ද දිනකට 40 - 50 පමණ රෝහල්වලට ඇතුළු වෙති. දිනකට මෙයින් සිදුවන මරණ සංඛ්‍යාව 40කි.ආඝාතය පිළිබඳ සෞඛ්‍ය අධ්‍යාපන කාර්යාංශයේදී ඉකුත් දින පැවැති සම්මන්ත්‍රණයකදී පැවැති දෙසුමක් ඇසුරෙන් මේ ලිපිය සැකසිණි.බෝ නොවෙන රෝගයක් වුවත්, මරණය පවා ගෙන දීමට සමත් රෝගයක් ලෙස ආඝාතය හඳුන්වයි. ආඝාතය රෝග රාශියක් ඇති කරවන්නට සමත් නැතිනම් සදාකාලික ආබාධ තත්ත්වයක් උරුම කර දෙන රෝගයකි.මේ රෝගය අංශ භාග රෝගය ලෙස හඳුන්වා දුන්න ද ශරීරයේ එක පැත්තක් පණ නැතිවී යාමෙන් මතුවන අංශභාගයට පමණක් ආඝාතය සීමා නොවේ. ඒ නිසයි මේ රෝගය, රෝග රාශියක් සමඟ විහිදී ගිය රෝග තත්ත්වයක් ලෙස හඳුන්වා දෙන්නෙ.ආඝාතය හා එහි රෝග ලක්ෂණ මොනවාදැයි හඳුනාගෙන එවැනි රෝගීන් හැකි ඉක්මනින් ප්‍රධාන රෝහලක් වෙත රැගෙන ගොස් වෛද්‍ය ප්‍රතිකාර ලබාදීමට සැලසීම එවැනි රෝගීන්ට කරන ලොකු සෙතක් වන්නේය.මොළයේ වම් කොටසට පැවරෙන වැඩ දකුණ කොටසට පැවරෙන වැඩට වඩා අධිකය. දකුණු කොටසට වැඩ අඩුය.අත වැඩ කරන්න, කකුල වැඩ කරන්න, ඇවිදීමට කතා කරන්න, කියන දේ වටහා ගන්නට, පෙනීම ලබා දෙන්නට, මේ ආදි වශයෙන් එක් එක් කටයුතු කරන්න අපේ මොළයේ කොටස් අනුවර්තනය වී තිබෙනවා. ඒ වගේම මේ සියලු කාර්යයන් සඳහා මොළයට යම්කිසි ශක්තියක් අවශ්‍යය.හුස්ම ගැනීමෙන් සපයන ඔක්සිජන් ද ආහාර ගැනීමෙන් නිපදවන ග්ලුකෝස් ද රුධිර ධාරාවලට එකතු වී මොළයට ගමන් කර එම ශක්තීන් ලබා දෙනවා. මොළයේ සෛල ක්‍රියාකාරීව පවත්වාගෙන යන්නේ මේ ක්‍රමයෙන්.මොළයේ රුධිර නාල ඉතාම සංකීර්ණය. මොහොතකට හෝ මොළයට රුධිරය ගෙන යන නාලිකාවක අවහිරතාවක් ඇති වුවහොත් ආඝාත තත්ත්වයක් ඇතිවීමට හේතුවක් වෙනවා. මෙය හරියට හෘදයට යම්කිසි බාධාවක් ඇති වුවහොත් හෘදයාබාධ ඇති වෙනවා වගෙයි.මොළයට ලේ සපයන රුධිර වාහිනිවල අවහිරතාව හෝ බාධාවක් ඇතිවීමෙන් නැතිනම් ලේ සැපයීම නතර වුවහොත් එහි ප්‍රතිඵලයක් වශයෙන් සියයට 85 පමණ ආඝාත තත්ත්වයක් ඇතිවෙන්න පුළුවන්.මොළයට රුධිරය සැපයීම බාධාකාරී වීම හෝ රුධිරය සැපයීමේ ස්වභාවය වෙනස් වීම හේතු කොට ගෙන අපේ ශරීරයේ අවයවවල දුර්වලතා හා වෙනස්වීම් සිදුවෙමින් රෝග ලක්ෂණ පෙන්නුම් කරයි.මොළයේ එක කොටසකට යන රුධිර නාලයක් අවහිර වීම මඟින් හෝ පුපුරා යාමකින් එතැනින් එහාට රුධිරය තවදුරටත් ගමන් කිරීමක් ඇති නොවීමෙන් මොළයට ඇතිවන හානිය නිසා මතුවන රෝග ලක්ෂණයකට අපිට ආඝාතය කියා හඳුන්වා සිටිනවා.අපේ ජීවන රටාව අනුව ජාන අනුව රුධිර නාළ වයසට යාමත් සමඟ තෙල් තට්ටු තැන්පත් වී රුධිරය ගෙන යාමේදී අවහිරතා ඇතිවීම විය හැකිය.රුධිර නාල ගන වීමෙන් ද එතුළින් ගමන් කරන රුධිර පීඩනය වැඩිවී, යම් දවසක ඒ පීඩනය තවදුරටත් ඔරොත්තු නොදීමෙන් පුපුරා යාමක් සිදුවේ. එයින් මොළයට රුධිර කන්දරාවක් ගලා එයි. ආඝාතය ඇතිවන එක අවස්ථාවක් එය.ඇයි අපි මේ රෝගයට අංශභාගය නොකියා ආඝාතනය කියන්නෙ. මම මුලින්ම මෙහිදී පැහැදිලි කර සිටි අන්දමට අපේ මොළයේ එක එක කොටස් එක එක කාර්යයන් සිදු කරනවා. මොළයේ කවර කොටසකට වුවද ආබාධ තත්ත්වයක් ඇති වුවහොත් රෝග ලක්ෂණ පහළ වෙනවා. මේ රෝග ලක්ෂණ ඇතිවන්නේ ක්ෂණයකින්. අපි හිතමු ගෙදරින් බස් එකට යන්න එනවා. බස් එක එනවා. බස් එකට නගින්නත් හදනවා. ඒත් බැරිව යනවා. අන්න ඒ වගෙ සැණින් රෝග ලක්ෂණ ඇති වන්නේ. ආඝාතයේ රෝග ලක්ෂණයි ස්නායු පද්ධතියේ ඇතිවන රෝග ලක්ෂණයි සමානයි.හෘදයාබාධයක් හඳුනා ගැනීමේ හැකියාව බොහෝ දෙනෙකුටම තිබෙනවා වගේම ආඝාත රෝගය හඳුනා ගැනීමේ හැකියාව ද බොහෝ දෙනෙකුට තිබිය යුතුය. අපි මේ රෝගය ගැන ජනතාවට ලබාදිය යුතු පණිවිඩය ද රෝග ලක්ෂණ පුළුවන් තරම් දුරට හඳුනා ගන්නා ලෙසය. දැනුවත් වී සිටින ලෙසය. රෝග ලක්ෂණ හඳුනා ගෙන රෝගියා සම්බන්ධයෙන් ක්‍රියාත්මක වීම අනුවයි අපිට රෝගියා වෙනුවෙන් ඊළඟ පියවරට යා හැකි වන්නේ.සුළු ආඝාතයකදී දක්නට ලැබෙන රෝග ලක්ෂණ මේවාය. ක්ෂණයකින්ම අතක පයක නැතිනම් මුහුණේ ඇතිවන හිරිවැටීමක්. එහෙමත් නැතිනම් කතා කරන්න හදන විට කතා කරන්නට බැරිව යාම හා කතාවට බාධාවක් ගෙන දීම, එහෙමත් නැතිනම් කතාවේ පැහැදිලිකමක් නො පැවතීම, පෙනීමේ බාධා ඇතිවීම, තද කරකැවිල්ල සමඟ එක දෙක වී පෙනීම, ඇවිද යන්න බැරිව යාම වැනි විශාල පරාසයක් දක්වා මේ රෝගයේ රෝග ලක්ෂණ ගණනාවකි. සුළු ආඝාත රෝග ලක්ෂණ බොහෝ විට පැය 24 කාලයකදී ඇතිවී නැතිවී ගිය ද ඒ පිළිබඳ අවධානයකින් සිට කටයුතු කළ යුතුය.මේ රෝග ලක්ෂණයන් හඳුනාගෙන ආඝාතයට ලක්වීම සම්පූර්ණයෙන්ම වළක්වාගත හැකිය. අපි ආඝාතයට අංශ භාගය කියලා නොකියන්නේ සෑම ආඝාත රෝගියකුටම අංශ භාග ලක්ෂණ ඇති නොවන නිසයි. අංශභාගය මේ රෝගයේ එක සලකුණක් පමණයි.එසේම රෝගියකු හැකි ඉක්මනින් ප්‍රධාන රෝහලකට රැගෙන යාම ද අවශ්‍යය. සාමාන්‍යයෙන් ආඝාත රෝගීන් වැඩි ප්‍රමාණයක් වයසක අය වුවත් සියයට 25 රෝගීන් අවුරුදු 60 අඩු අයයි. මෙවැනි අය තම තමන්ගේ පවුල්වල එදිනෙදා වගකීම් දරන පවුලේ ප්‍රධානියාය. මේ අය රෝගී වූ විට පවුලම කඩා වැටෙනවා.පූර්ණ ආඝාතයකදී දක්නට ලැබෙන රෝග ලක්ෂණ ශරීරයේ එක් පැත්තක් පණ නැතිවීම (අංශභාගය) ඇස් නොපෙනී යාම, ශ්‍රවණාබාධ, සමෙහි ඇතිවන අසාමාන්‍ය සංවේදනා හෝ හිරි වැටීම, ඇවිදීමේදී ආබාධ තත්ත්වයක් පෙන්නුම් කිරීම, මුහුණ හෝ කට පැත්තකට ඇද වී යාම කට හඬෙහි දුර්වලතා මෙන්ම හෘදයාබාධ හෝ ශරීරයේ සෙසු ඉන්ද්‍රියයන්ගේ ක්‍රියාකාරිත්වය අඩපණ වීම, ශ්වසන අපහසුතා සදාකාලික ආබාධිත තත්ත්වයන් සමඟ මරණය, ආඝාතයට හේතු වන අවදානම් සහගත කරුණුය.ආඝාත රෝගයට කළ හැකි ප්‍රතිකාර රැසකි. ආඝාතය වළක්වා ගත හැකි ක්‍රම ද තිබෙනවා. ප්‍රධානතම කරුණ රෝගියා රෝග ලක්ෂණ පෙන්නුම් කළ විගසින්ම රෝහලකට රැගෙන යාමය. මෙයින් රෝගියාගේ රෝග සංකූලතා වළක්වා ගන්න පුළුවන්. එසේම රෝගීන් පුනරුත්ථාපනය කර යළි යථා තත්ත්වයට පත් කිරීමේ හැකියාව ද අප සතු වෙනවා.මෙහි ප්‍රධාන රෝග ලක්ෂණ පෙන්නුම් කළ විගසින් රෝගියා ප්‍රධාන රෝහලකට රැගෙන යාමෙන් සී. ටී. ස්කෑන් පරීක්ෂණයක් කර රෝග තත්ත්වය විනිශ්චය කර ගැනීමට ඒ අනුව ප්‍රතිකාර කිරීමටත් පහසු වෙනවා. ලේ නහරයක් පිපිරිලා ද නැතිනම් ලේ නහරයක අවහිරතාවක් නිසා මොළයේ ඇති වී තිබෙන රෝග තත්ත්වය සී. ටී. ස්කෑන් පරීක්ෂණය මඟින් තහවුරු කර ගන්න වෛද්‍යවරයාට හැකි වෙනවා.රෝගියාට කළ යුතු ප්‍රතිකාර මොකක්ද කියන එක නිගමනය කර එම ප්‍රතිකාර ඉක්මනින් ලබා දෙන්න එවිට හැකි වෙනවා.තවත් වැදගත් කරුණක් වන්නේ ආඝාතය පිළිබඳව පවතින මිත්‍යා මත බැහැර කිරීමය. මේ රෝගයට ප්‍රතිකාර සැලැස්වීම ප්‍රමාද කිරීම තුළ රෝගියා වෙනුවෙන් කිසිම දෙයක් කරන්න බැරිව යනවා.ඔක්සිජන් ග්ලුකෝස් අපේ මොළයට අවශ්‍යය. ඒවා විනාඩි පහක් මොළයට නොලැබී ගියහොත් අනිවාර්යයෙන්ම ජීවත්වීමට අවකාශ ලැබෙන්නේත් නැහැ.කොළඹ ජාතික රෝහලේ පමණක් ආඝාත රෝගයට විශේෂ ප්‍රතිකාර ක්‍රමයක් සමඟ ක්‍රියාත්මක වන ඒකකයක් තිබෙනවා. රුධිර කැටිය හඳුනාගෙන එය දියකර හරින්නට එන්නතක් ද ලබා දෙනවා. මෙය ලබා දීමට හැකි වන්නේ රෝග ලක්ෂණ මතු වී ක්ෂණයකින්ම වගේ රෝහලට පැමිණියහොත් පමණය.මේ සඳහා ප්‍රතිකාර කිරීමට ඇති සීමාව පැය තුනකි.කිලෝමීටර 20 දුරක සිටින රෝගියකුට වුවද ජාතික රෝහලට මේ වෙනුවෙන් පැමිණීමට කාලය ප්‍රමාණවත්. මෙහිදී අවශ්‍ය වන්නේ අපේ සේවාව ගැන දැනුවත් වී සිටීම හා ආඝාත රෝග ලක්ෂණ හඳුනාගෙන ක්ෂණයකින්ම රෝගියා රෝහල වෙත රැගෙන ඒමය.ජාතික රෝහලේ මේ ඒකකය ඉතා සංකීර්ණ ඒකකයක්. මෙහි ප්‍රතිකාර ලබාදිය හැක්කේ ද ඉතා සුළු පිරිසකටය. එච්අයිවී, ක්ෂය රෝගය, මැලේරියාව වැනි මේ සියලු රෝගවලින් මිය යන සංඛ්‍යාවටත් වඩා වැඩි සංඛ්‍යාවක් ආඝාතය නිසා මිය යනවා. ඒ නිසා මේ රෝගයට ප්‍රමුඛත්වය ලබාදී රෝගය වළක්වා ගැනීම අපේ අරමුණය.ආඝාතය හටගත් අයගෙන් සියයට 60 ක් පමණ මරණයට පත් වෙති. නැතිනම් සදාකාලික ආබාධිත තත්ත්වයට ද පත් වෙති. සියයට 10 ක් රෝගය හටගෙන පළමු දින 30 ඇතුළත මිය යති. සම්පූර්ණ සුවය ලබා ගන්නේ සියයට 30 පමණ පිරිසක්ය.ආඝාත රෝගීන් ජාතික රෝහලේ අපේ ප්‍රතිකාර ඒකකයට යොමු වුවහොත් පෙර එන්නතක් ලබාදී පුනරුත්ථාපන කටයුතු සිදු කරනවා. එසේම සමාජ සේවා දෙපාර්තමේන්තුවේ නිලධාරිනියක් පැමිණ මෙවැනි රෝගීන් වෙනුවෙන් ඉටුවිය යුතු කරුණු සඳහා පහසුකම් සලසනවා. උපදේශන සේවා ලබා දෙනවා. රෝගීන් වෙනුවෙන් සායන පැවැත්වීම, නැවත ආඝාත තත්ත්වයන් ඇතිවීම වැළැක්වීම, රෝගී වූ අය බලා ගන්නට කරුණු කියා දීම, නිවසට රැගෙන යන මෙවැනි රෝගීන් බලා ගන්නා අන්දම කියා දීම ද ආඝාත සේවා අංශයෙන් සිදු කරන මෙහෙවරයන්ය.අධික රුධිර පීඩනය, අහිතකර ආහාර, දුම්පානය, මත්පැන් පානය, දියවැඩියාව, ව්‍යායාමය නැතිකම, අධික බර රුධිරයේ කොලෙස්ටරෝල් අධිකව පැවතීම, මානසික ආතතිය ද ආඝාතනය ඇතිවීමට ඇති අවදානම් සහගත සාධකයන්ය. දුම්බීමෙන් වැළකී සිටීම මෙහිදී විශේෂයෙන් වැදගත්. ආඝාත ;රීගින්ගෙන් සියයට 37 ක් දුම්බීම නිසා රෝගී වූවෝය.ආඝාතය වළක්වා ගැනීමට රුධිර පීඩනය මැන බැලීම, කොලෙස්ටරෝල් ප්‍රමාණය අඩුවෙන් පවත්වාගෙන යාම, ව්‍යායාම් කිරීම, සීනි, ලුනු සහ තෙල් කෑම සීමා කිරීම, පලතුරු මෙන්ම එළවළු දෛනිකව ආහාරයට එකතු කර ගැනීම උසට සරිලන බරින් යුක්ත වීම, සැහැල්ලු මනසකින් යුතුව කටයුතු කිරීම, රෝගය වළක්වා ගැනීමට තිබෙන හොඳම ක්‍රමය වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=ay1011071</link>
    <topic>ගම නැඟුම</topic>
    <author>නිහාල් පී. අබේසිංහ</author>
    <content> ආර්ථික සංවර්ධන ඇමැති බැසිල් රාජපක්ෂ මහතා ගම නැඟුම ව්‍යාපෘතියක් ආරම්භ කළ අවස්ථාව. වාරිමාර්ග නියෝජ්‍ය ඇමැති එස්.එම්. චන්ද්‍රසේන මහතා ද මෙහි සිටී.අපේ ගමේ අය අවුරුදු 70 - 80 ක්ම ආවේ ගියේ මේ ඉස්සරහ තියෙන පාරේ. ඊයේ පෙරේදා වෙනකම්ම ඔය පාරේ තිබුණේ වළ ගොඩැලි. ලෙඩක් දුකක් හැදුණොත් ත්‍රිවිල් එකක්වත් මේ පාරට එන්න බැරිව තිබුණේ. අඩු ගාණේ මෝටර් සයිකලයක් වත් යන්න එන්න බැරි තරමට වළ ගොඩැලි තිබුණා.”ඒත් පසුගිය දවස්වල ගම නැගුමෙන් මේ පාර පළල් කරලා කොන්ක්‍රීට් කළා. දැන් අපේ ගේ ළඟට වෑන් එකක් එන්න පුළුවන්. මට දැන් වයස 80 ට වැඩියි. මගේ ජීවිත කාලයේ ලබපු ලොකුම සතුට තමයි මේ පාර හදලා කොන්ක්‍රීට් කරපු දවසේ ලැබුණ සතුට.”මේ පසුගිය මාසයේදී අප මාතර හක්මන ප්‍රදේශයේ ගම්මානයකට ගිය අවස්ථාවකදී ඒ ප්‍රදේශයේ වියපත් මවක පැවසු අදහසකි.එපමණක් නොව අද රටේ මොන ගමක බැලුවත් පාරවල් රැසක් කොන්ක්‍රීට් කර තිබේ. ඉන් පවුල් රැසකට ප්‍රතිලාභ ලැබී ඇත.සෝදා පාළුව ඉවුරු කැඩී යාම, බර වාහන යාම ආදිය නිසා කැඩි බිඳී වළ ගොඩැලි ඇතිවී වසර ගණන් තිබු ගමේ පාරවල් රැසක් කොන්ක්‍රීට් කර ඒ ප්‍රදේශවල ජනතාවගේ සුබසෙත සලසා තිබේ. ඒ සියල්ල කර ඇත්තේ ගම නැගුම ව්‍යාපෘතියෙනි.මෙහි විශේෂත්වය ගම නැගුම ව්‍යාපෘතියේ මුල් සංකල්පය ආවේ ගමේ උපන් අපේ රටේ ඉහළම නායකයාණන් වූ මහින්ද රාජපක්ෂ ජනාධිපතිතුමා ගෙන් වීමයි.“මාගේ ජීවිතය විකසිත වූයේ කුරහන් හේන් පිස හමා ආ ගැමි සුවඳිනි. ඒ නිසාම සොඳුරු බවින්, සෙනෙහසින් හා සෞන්දර්යයෙන් පිරුණු ගම පිළිබඳ මා දකින සිහිනය ‘ගම නැඟුම’ ලෙස යථාර්ථයක් බවට පත් කරමි. පසුගිය දශක ගණනාව තුළ අපේ දෑස් ඉදිරිපිටදීම පිරිහීමට ලක් වූ ගම පුනර්ජීවනය කරමි.”“ඒ සඳහා නව පරිපාලන ව්‍යුහයක් වශයෙන් “ජන සභාව“ ඇති කරමි. විහාරාධිපතීන් වහන්සේ, හින්දු, ඉස්ලාම්, කිතුනු ආගම්වල පූජක උතුමන් ඇතුළු පැවිදි නායකත්වය ද, ගමේ සියලු ප්‍රජා සංවිධාන නායකත්වය ද, ප්‍රාදේශීය සභාවල ජනතා නියෝජිතයන් ද, ගම නියෝජනය කරන සියලු රාජ්‍ය නිලධාරීන් ද ඊට ඇතුළත් වනු ඇත. ඒ ඔස්සේ ගමේ යහපත සඳහා ගමට අදාළ තීන්දු ගැනීමට ඉඩකඩ සැලසෙනු ඇත.”“ගමේ සිටින පහළ මට්ටමේ රාජ්‍ය සේවකයන් ද, ගමේ අනෙකුත් ප්‍රජා සංවිධාන ද එක ස්ථානයකට ගොනු කරන්නා වූ “ජන සභා ලේකම් කාර්යාල” ක්‍රමයක් හඳුන්වා දී ගමට ලබා දෙන රාජ්‍ය සේවය කාර්යක්ෂම කිරීමේ වැඩ පිළිවෙළක් හඳුන්වා දෙමි.”ඉහත සඳහන් කළේ මහින්ද චින්තනයේ 22 වැනි පිටුවේ සමෘද්ධිමත් ගමක් යන මාතෘකාව යටතේ ‘ගම නැඟුම’ ලෙස සඳහන් වුණු පරිච්ඡේද තුනකි.මේ අනුව මහින්ද රාජපක්ෂ ජනාධිපතිතුමා එදා 2005 දී මහින්ද චින්තනයෙන් එලෙස පොරොන්දු වූ ගම නැඟුම වැඩ සටහන අද හිතුවාටත් වඩා හොඳින් රටපුරාම ක්‍රියාවට නංවා තිබේ.ආර්ථික සංවර්ධන ඇමැති බැසිල් රාජපක්ෂ මහතාගේ මෙහෙයවීම හා අධීක්ෂණය නිසාම අද ගම නැඟුම රටේ සියලුම ග්‍රාම නිලධාරී වසම් ඇතුළත පුද්ගලයන් ලක්ෂ 90 කට පමණ ප්‍රතිලාභ දෙමින් ක්‍රියාවට නංවා තිබේ.‘ගම නැගුම’ යනු මහින්ද රාජපක්ෂ ජනාධිපතිතුමාගේ මහින්ද චින්තනයේ ප්‍රතිපත්ති රාමුව ඇතුළත ශ්‍රී ලංකාව පුරා ග්‍රාමීය ජනතාවට කඩිනම් වූ සංවර්ධනයක් ළඟා කර දීම සඳහා නව ආරයකින් යුතුව ජනතාව යළි ප්‍රබෝධමත් කරමින් හඳුන්වා දුන් සංකල්පයකි.ගම නැගුමේ දැක්ම වනුයේ ජාතික සංවර්ධනයේ කේන්ද්‍රස්ථානය ලෙස ගම සංවර්ධනය කිරීම බව ආර්ථික සංවර්ධන අමාත්‍යංශයේ අතිරේක ලේකම් ආර්. ඒ. ඒ. කේ. රණවක මහතා පවසයි.මහින්ද චින්තනයේ සඳහන් පරිදිම ග්‍රාමීය ප්‍රජාව විසින්ම පිහිටුවා ගත් ප්‍රජා මූල සංවිධාන ජාලයක් එනම් ‘ජන සභාව‘ මඟින් ඔවුන්ගේ සහභාගිත්වයෙන් හා විනිවිද භාවයෙන් යුතුව ක්‍රියාත්මක වීම මඟින් සම්පූර්ණ සංවර්ධනයක් ගම ඇතුළත නිර්මාණය කිරීම ගම නැගුමේ ප්‍රධාන මෙහෙවර වෙයි.ගම නැගුමේ ප්‍රධාන අරමුණු 5 කි. ග්‍රාමීය ප්‍රජාවගේ සමස්ත සංවර්ධනය මත ආත්ම විශ්වාසය පදනම් කර ගැනීම් සඳහා ප්‍රජාව සවිබල ගැන්වීම සංවිධාන කිරීම හා පෙළඹවීම මඟින් ප්‍රජා සහභාගිත්වය සහතික කිරීම, කෘෂිකර්මාන්තයට ප්‍රමුඛතාව දෙමින් රටේ ජාතික සංවර්ධනය නඟා සිටුවීම, ජන සභාව මඟින් ග්‍රාමීය ප්‍රජාව ගමේ සංවර්ධනයේ කොටස් කරුවන් කිරීම, ඒ අතර ප්‍රමුඛස්ථානයක් ගනී.ග්‍රාම සංවර්ධන ප්‍රවේශයක් ක්‍රියාත්මක කරමින් ප්‍රශස්ත ප්‍රතිලාභ ලබා ගැනීම හා සහභාගිත්ව තීරණ ගැනීම සහ ව්‍යාපෘති සැලැසුම්කරණය සඳහා විධිමත් ක්‍රමවේදයක් හඳුන්වා දීම ද ගම නැගුමේ අරමුණු අතර වේ.ගම නැඟුම වැඩ සටහන ක්‍රියාත්මක වන්නේ ප්‍රධාන ක්ෂේත්‍ර තුනක් යටතේය. ඒ අනුව ආධ්‍යාත්මික හා සමාජ සංවර්ධන ක්ෂේත්‍රය ප්‍රමුඛස්ථානයක් ගනී. ඒ යටතේ ආරක්ෂක අංශ සාමාජිකයන් වෙත නිවාස පහසුකම් ලබාදීම, ජන සභා ලේකම් කාර්යාල, ප්‍රජා ශාලා, ක්‍රීඩා පිටි, නැණසැල මධ්‍යස්ථාන පිහිටුවීම, සෞඛ්‍ය සේවා හා සනීපාරක්ෂක පහසුකම් ලබාදීම, මත්ද්‍රව්‍ය හා දුම්වැටි නිවාරණය සහ විවිධ වූ වැඩ සටහන් රැසක් ක්‍රියාත්මක කෙරේ.ජීවනෝපාය සංවර්ධනය මේ යටතේ ක්‍රියාත්මක තවත් සුවිශේෂ ක්ෂේත්‍රයකි. ඒ යටතේ ව්‍යවසායකයින් සඳහා ග්‍රාමීය ඒකීය ණය පහසුකම් දීම ග්‍රාමීය නිෂ්පාදන සඳහා ප්‍රවාහන පහසුකම් දීම වෙළෙඳ පොළ අවස්ථා වැඩි දියුණු කිරීම, පසු අස්වනු තාක්ෂණය ප්‍රචලිත කිරීම, සුළු වාරිමාර්ග ඉදිකිරීම, කෘෂිකර්ම පශු සම්පත් හා ධීවර කටයුතු වැඩි දියුණු කිරීම, වෘත්තිය පුහුණුව, කුඩා කර්මාන්ත දියුණු කිරීම මඟින් ගමේ ජනතාවගේ ජීවනෝපාය සංවර්ධනයට පියවර ගනු ඇත.ඊළඟ ක්ෂේත්‍රය වන්නේ යටිතල පහසුකම් සංවර්ධනයයි. ඒ අනුව ප්‍රධාන ලෙස ග්‍රාමීය පිවිසුම් කොන්ක්‍රීට් කිරීම සිදු කෙරේ. වාරි පහසුකම් දීම, ජල සම්පාදනය හා ග්‍රාමීය ප්‍රදේශ සඳහා විදුලිය ලබා දීම ද මේ යටතේ සිදු කෙරේ.මේ අනුව ගම නැගුම ප්‍රථම අදියර 2006 දී ආරම්භ විය. එවකට ජාතිය ගොඩනැඟීමේ අමාත්‍යාංශය මගින් ගම නැගුම ප්‍රථම පියවර යටතේ රටේ ප්‍රදේශ 119 ක ග්‍රාම නිලධාරි වසම් 119 ක ඇතුළත ගම නැඟුම ක්‍රියාත්මක විය.ඒ ග්‍රාම නිලධාරි වසම් තෝරා ගත්තේ ඒවා මෙරට දුප්පත් ම ග්‍රාම නිලධාරි වසම වන බැවිනි. ඒ අනුව ව්‍යාපෘති 276 ක් එම වසම්වල ක්‍රියාත්මක වූ අතර වැය කළ ප්‍රතිපාදන ප්‍රමාණය රුපියල් කෝටි 70 ක් විය.ඊට පසු 2007 දී ග්‍රාම නිලධාරි වසම් 4000 ක ගම නැගුම වැඩසටහන ක්‍රියාවට නැංවිණි. එහිදී ව්‍යාපෘති 5820 ක් ක්‍රියාත්මක වූ අතර ඒ සඳහා රුපියල් කෝටි 466 ක් වැයවූ බව ආර්ථික සංවර්ධන අමාත්‍යාංශයේ අධ්‍යක්ෂ ජනරාල් ලක්ෂ්මන් හේවාපන්න මහතා පෙන්වා දෙයි.2008 ගම නැගුම වැඩපිළිවෙළ කිලිනොච්චි හා මුලතිව් දිස්ත්‍රික්ක හැර මුළු දිවයින පුරා සියලු ග්‍රාම නිලධාරි වසම් ආශ්‍රිතව ක්‍රියාත්මක විය. ඒ වසම් සංඛ්‍යාව 13878 කි. ඒ අනුව එක වසරකදී වැඩිම ව්‍යාපෘති ගණනක් ක්‍රියාත්මක වූ වසර ලෙස 2008 වසර ඉතිහාස ගත වෙයි. 2008 දී රටපුරා ගම නැගුම ව්‍යාපෘති 33225 ක් ක්‍රියාවට නැංවේ. සම්පූර්ණ නිමි ව්‍යාපෘතිවල වාණිජ වටිනාකම රුපියල් කෝටි 1243 ක් විය.2009 වසරේදී ද එම ග්‍රාම නිලධාරි වසම් වලට ඉහත වැඩ පිළිවෙළ අනුව ග්‍රාමීය මාර්ග සංවර්ධනය, ජීවනෝපායේ සංවර්ධන ජල සම්පාදනය හා විදුලිය ලබාදීම යටතේ ව්‍යාපෘති 28331 ක් ක්‍රියාවට නැංවීය. ඒ සඳහා රුපියල් කෝටි 1246 ක් වැය කර ඇති බව ආර්ථික කටයුතු අමාත්‍යාංශයේ අධ්‍යක්ෂ ජනරාල් පුෂ්පා රුද්‍රිගු මහත්මිය පැවසුවා ය.2010 වසරෙදි රට පුරා එනම් උතුරු නැගෙනහිර සියලුම ග්‍රාම නිලධාරි වසම් ද ඇතුළුව එනම් වසම් 14028 ක් ඇතුළත ‘ගම නැගුම’ ක්‍රියාවට නැංවිණි.මේ වසරේ සැප්තැම්බර් 31 වන විට ව්‍යාපෘති 24641 ක් ආරම්භ කර ඇති අතර ඉන් 12251 ක වැඩ අවසන් කර තිබේ. මේ සඳහා රුපියල් කෝටි 1492 ක් වැය කර තිබේ. මේ වසරේ පමණක් මුළු ප්‍රතිලාභීන් ගණන ලක්ෂ 36 කට වැඩි බව ද නිශ්ශංක හේවාපන්න මහතා පවසයි.මේ සියලු ග්‍රාමීය ව්‍යාපෘති ක්‍රියාවට නැංවීමේ යෝජනාව වන්නේ ගමේ ජන සභාව මගිනි. මේ ඉහත මහින්ද චින්තනයේ සඳහන් පරිදි ගමේ ‘ජන සභාව‘ ගමේ මහ සංඝරත්නය, පූජ්‍ය ප්‍රසාදින් වහන්සේලා ජනතාව හා ඔවුන්ගේ ජනතා සංවිධාන හා රජයේ නිලධාරීහු නියෝජනය කරති. මේ ගම නැගුම යටතේ ක්‍රියාවට නංවන්නේ මේ ගමේ ජනතාවගේ හදවතින් එන යෝජනායි.ඉස්සර වගේ රජයේ ඉහළ නිලධාරීන් හෝ දේශපාලනඥයන් හෝ ගමට බලෙන් දෙන යෝජනා පමණක් මේ මගින් ක්‍රියාවට නැංවීම සිදුනොවේ. ක්‍රියාවට නංවන්නේ ප්‍රමුඛත්වය ලැබෙන්නේ ගමට වැඩිපුර අවශ්‍ය යෝජනා වලටය.ගමේ අඩු පාඩු දන්නේ ගමේ අයයි. ඒ අනුව ගමේ අය හදන ග්‍රාමීය සංවර්ධන සැලැස්මක් අනුව ‘ගම නැගුම’ වැඩපිළිවෙළ ක්‍රියාත්මක කෙරේ. ප්‍රමුඛත්වය දිය යුතු ඒවා ක්‍රියාත්මක කිරීමෙන් පසු එම සැලැස්මේ ඉතිරි ව්‍යාපෘති ක්‍රමයෙන් ඉදිරි පියවරවලදී සම්පූර්ණ වෙයි.ආර්ථික සංවර්ධන අමාත්‍යාංශයේ අධ්‍යක්ෂ ජනරාල් මහාචාර්ය සුනන්ද මද්දුම බණ්ඩාර මහතා පවසන පරිදි මෙරට ශ්‍රී ලංකා ඉතිහාසයේ ප්‍රථම වරට දීප ව්‍යාප්ත ලෙස එකවර රටේ සියලු ගම්මාන සංවර්ධනය වන්නේ මේ ‘ගම නැගුම’ වැඩසටහන යටතේ යි.මෙය අපේ රටේ ග්‍රාමීය සංවර්ධනයේ ඓතිහාසික කඩඉමක් පමණක් නොව රටේ සංවර්ධනයේ සුවිශේෂි පෙර ගමන් කරුවෙක් බව ද මහාචාර්ය සුනන්ද මද්දුම බණ්ඩාර පෙන්වා දෙයි. මේ මගින් ගමේ ජනතාවට ලැබුණු ප්‍රතිලාභ පිළිබඳව ඔවුන් ඉතාමත් සතුටින් යුතුව කතා කරන බව ද අපට පැහැදිලි විය.ආර්ථික සංවර්ධන අමාත්‍යාංශයේ අධ්‍යක්ෂ ජනරාල් ලක්ෂ්මන් හේවාපන්න මහතා පවසන පරිදි පසුගිය පස්වසර ඇතුළත ගම නැගුම යටතේ ක්‍රියාවට නැංවූ සම්පූර්ණ ව්‍යාපෘති ගණන 92293 කි. ඒ සඳහා රුපියල් කෝටි 4517 ක් වැය වී තිබේ. ඉන් ප්‍රතිලාභ ලැබූ ගණන පුද්ගලයන් ලක්ෂ 90 ක් පමණ වේ.මේ ව්‍යාපෘති යටතේ ව්‍යාපෘති 45000 ක් ම ක්‍රියාත්මක කර ඇත්තේ ග්‍රාමීය මාර්ග කොන්ක්‍රිට් කිරීම සඳහා ය. රටේ එසේ කොන්ක්‍රීට් කර ඇති මුළු මාර්ගවල දුර ප්‍රමාණය කිලෝමීටර් 7800 කි.මීට අමතරව පසුගිය වසර 5 ඇතුළත ජීවනෝපාය සංවර්ධන වැඩසටහන් 12385 ක් ක්‍රියාවට නැංවී තිබේ. ආධ්‍යාත්මක හා සමාජ සංවර්ධන වැඩසටහන් 9444 ක් ක්‍රියාවට නැංවී ඇති අතර විදුලි ව්‍යාපෘති 3621 ක් ද ගම නැගුම යටතේ ක්‍රියාත්මක විය.සුළු වාරිමාර්ග 2904 ක් හා ජල සම්පාදන ව්‍යාපෘති 1938 ක් ද මේ පසුගිය වසර 5 ඇතුළත ගම නැගුම යටතේ ක්‍රියාවට නැංවූ බව ආර්ථික සංවර්ධන අමාත්‍යාංශයේ අධ්‍යක්ෂ ජනරාල් මහාවාර්ය සුනන්ද මද්දුම බණ්ඩාර මහතා පවසයි.වසර 3 ක් තිස්සේ මුළු රටම ආවරණය වන පරිදි (මුලතිව් - කිලිනොච්චි හැර) ක්‍රියාත්මක වූ ‘ගම නැගුම’ යටතේ රටේ බොහෝ ග්‍රාම නිලධාරි වසම්වලට රුපියල් ලක්ෂ 30 කට අධික ග්‍රාමීය ව්‍යාපෘති ක්‍රියාත්මක වී තිබේ.අද ගමේ පාරවල්වලින් සියයට 90 ක් ම කොන්ක්‍රීට් කර තිබේ. ඊට අමතරව ග්‍රාමීය විදුලිබල යෝජනා ක්‍රම ද මේ මගින් ක්‍රියාවට නංවා තිබේ.අධ්‍යාත්මික සංවර්ධනය යටතේ ගම නැගුම ව්‍යාපෘතිය යටතේ සිදුකර ඇති තවත් වැදගත් අංගයක් වන්නේ රණවිරු නිවාස ඉදි කිරීමයි. ඒ යටතේ පසුගිය වසර 3 ඇතුළත රණවිරු නිවාස 10000 ක් හදා ඇතැයි අතිරේක ලේකම් රණවක මහතා පවසයි.ඒ සමඟම ජීවනෝපාය සංවර්ධනය වැඩසටහන ද බහුල ලෙස ප්‍රතිඵල දැයි වී තිබේ. මේ නිසා සමෘද්ධි කාඩ්පත් හිමිව තිබූ අය සිය සමෘද්ධි කාඩ්පත් රජයට ස්වේච්ඡාවෙන් ම පිරිනමන තත්ත්වයක් ඇති වී තිබේ. මේ අනුව පසුගිය වසර 3 ඇතුළත සමෘද්ධි ලාභීන් ලක්ෂ 3 ක් තම සමෘද්ධි කාඩ්පත් රජයට ලබාදී ඇතැයි සමෘද්ධි අධිකාරියේ ඉහළ නිලධාරියෙක් අප සමඟ කීය.පුරන් කුඹුරු අස්වැද්දීමේ කටයුතු වලට ද බිත්තර වී නිපැයුම් වැඩ කිරීමට ද ජීවනෝපාය සංවර්ධනය යටතේ ‘ගම නැගුම’ ගොවි ජනතාව සවි බල ගන්වා තිබේ.මේ අනුව මෙරට බිත්තර වී නිපැයුම 17% කින් ඉහළ නැංවීමටත් පුරන් කුඹුරු දහස් ගණනක් අස්වැද්දීමටත් ‘ගම නැගුම’ ව්‍යාපෘතියට අවස්ථාව ලැබුණු බව අධ්‍යක්ෂ ජනරාල් පුෂ්පා රුද්‍රිගු මහත්මිය පවසන්නීය.ගමේ අදහස් අනුව ක්‍රියාවට නංවන මේ වැඩසටහන ගම ඇතුළත ක්‍රියාත්මක කිරීමට ගමේ සිටින රජයේ නිලධාරින් උදව් කරනු ලැබේ.ඒ අනුව විශේෂයෙන් සමෘද්ධි නිලධාරීන්, කෘෂිකර්ම පර්යේෂණ හා සහකාර නිලධාරීහු ග්‍රාම නිලධාරීන් හා වින්නඹු සේවිකා යන අය ගමේ ග්‍රාම සංවර්ධන සැලැස්ම ක්‍රියාවට නැංවීමේ දී පෙරමුණ ගනු ලැබේ.මෙරට ප්‍රථම වරට එකවර ක්‍රියාත්මක වූ ගම හදන මේ දීප ව්‍යාප්ත සංවර්ධන වැඩසටහනට පූර්ණ සහාය දැක්වීම ගමේත් නගරයේත් පෞද්ගලික අංශවලත් රජයේ සේවයේ නියුතු හැමගේම යුතුකමක් බව අපේ අදහසයි.නිහාල් පී. අබේසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=ay1011072</link>
    <topic>ගණකාධිකාරිවරයකු නොවුණා නම් අද මං ගායකයෙක්</topic>
    <author>සාගරිකා දිසානායක ජයසිංහ</author>
    <content>මෙවර අපේ කතා නායකයා ශ්‍රී ලංකා මහ බැංකුවේ අධිපති අජිත් නිවාඩ් කබ්රාල් මහතා. වෘත්තියෙන් වරලත් ගණකාධිකාරීවරයකු වන ඒ මහතා ශ්‍රී ලංකා වරලත් ගණකාධි කාරීන්ගේ ආයතනයෙහි මෙන්ම දකුණු ආසියානු ගණකාධිකාරී සමිති සංගමයේ හිටපු සභාපති වරයෙකි. ශ්‍රී ලංකාවේ මෙන්ම අන්තර්ජාතික කීර්තියට පත් ආර්ථික විශේෂඥයකු වන කබ්රාල් මහතා ආර්ථික සංවර්ධනය හා මූල්‍යමය කටයුතු පිළිබඳ ප්‍රවීණ දේශකයකු ලෙස දෙස් විදෙස් සමුළු හා සැසිවාර රාශියකට සහභාගි වෙයි.ශ්‍රී ලංකාවෙහි ආර්ථික හා සමාජයීය සංවර්ධනය පිළිබඳ සැබෑ හැඟීමකින් යුතුව කටයුතු කරන කබ්රාල් මහතා සිය චින්තනය ඇසුරෙන් රචනා කරන ලද “ලක් මවට මුතු පොටක්” සහ“TOWARDS A SRI LANKAN RENAISSANCE” යන අගනා ග්‍රන්ථද්වයෙහි කතුවරයා ද වෙයි.පුංචි කාලෙ කවුරුහරි මගෙන් ‘ලොකු වුණාම කවුරු වෙන්නද කැමති?’ කියලා අහපුවාම මම හැමදාම කිව්වෙ ‘මම ලොකු වුණාම පාප් වහන්සේ වෙනවා’ කියලයි. පාප් වහන්සේ කියන්නේ පුංචි අපේ හිත්වල ජීවමානව වැඩ සිටි ගෞරවාන්විතම පුද්ගලයා නිසා වෙන්න ඇති. පුංචි කාලෙ මං හැමෝටම එහෙම කීවේ” යි පවසමින් මහ බැංකුවේ අධිපතිතුමා අප හා පිළිසඳරට එක්වුණා.රටේ ආර්ථිකය හසුරවන ප්‍රමුඛස්ථානය වන මහ බැංකුවේ අධිපති තනතුරට පත් වෙනවා ය කියන කාරණයත් සුළුපටු කාරියක් නොවේ. පාප් වහන්සේ නොවුණා නම් ඔහු ඊළඟට කැමති වෙලා තිබුණේ සංගීත අංශයෙන් ඉහළටම යන්නයි. ඒත් ඇතැම් වෙලාවට අපේ දෛවය අපට උරුම කර දෙන්නේ අපි කවදාවත් නොසිතූ විරූ දේ.‘අජිත් නිවාඩ් කබ්රාල්’ අද රටම දන්නා නමක්. ඔහුගේ අත්සන නොදකින සිඟන්නෙක් වත් අද අපේ රටේ නැතිව ඇති. ඒ අපේ රටේ සංසරණය වන සෑම මුදල් නෝට්ටුවකම ඔහුගේ නම සහිත අත්සන සඳහන් වෙන නිසා.ඔහු මෙලොව එළිය දුටුවේ දෙසැම්බර් මාසේ දාහතර වැනිදාවක. තංගල්ලේ නිවෙසක. එවකට තංගල්ල රෝහලේ දිස්ත්‍රික් වෛද්‍ය නිලධාරියා ලෙස සේවය කළ වෛද්‍ය ලෙස්ලි කබ්රාල් ඔහුගේ පියා. අම්මා ට්‍රික්සි කබ්රාල්. අජිත් පවුලේ බඩපිස්සා. ඔහුට වැඩිමල් අයියලා දෙන්නයි. අක්කලා දෙන්නයි. දරුවො පස් දෙනාම සමීප වයස්වල නිසා ඔවුන් හැමෝම බොහෝම සමගියෙන් කෙළි දෙළෙන් කාලය ගත කළා. පවුලේ බාලයා නිසා අම්මා තාත්තා ඇතුළු හැමෝගෙම ආදරයටත් සුරතලයටත් නිබඳවම පාත්‍ර වුණා.පියාගේ වෛද්‍ය වෘත්තිය හේතුවෙන් ඔවුන්ට නිතරම රටේ විවිධ පළාත්වලට යන්නට සිදු වුණා. අජිත්ට අවුරුදු දෙක පිරෙන කොට තාත්තාට නාවලපිටියේ රෝහලට මාරුවක් ලැබුණා.ඉතින් පවුලම නාවලපිටියේ පදිංචියට ගියා. ඔහු මුලින්ම අකුරු කරන්නට ගියේ නාවලපිටියේ කන්‍යාරාමයේ ළදරු පාසලට. සීතල මීදුමෙන් වැසුණු සුන්දර තේ යාය අතරින් කන්‍යාරාමෙ ළදරු පාසලට අකුරු කරන්නට ගිය හැටි, අයියලා අක්කලා එක්ක එකතු වෙලා සෙල්ලම් කළ හැටි, සිංදු කියපු හැටි සමහර වෙලාවට ගහ ගත්ත හැටිත් ඔහු අද මතක් කරන්නෙ සතුටින්.“නාවලපිටියේ අවුරුද්දක් දෙකක් හිටියාම තාත්තාට ඊළඟ මාරුව ලැබුණේ හොරණ රෝහලට. එතකොට අපි ඔක්කොම හොරණට ආවා. අයියලා දෙන්නයි මමයි මොරටුවේ අපේ ආච්චිලගේ ගෙදර නතර කළේ පාසල් යවන්න පහසුවට. ළදරු පාසලෙන් අස් කරගෙන ඇවිත් එක පාරටම මා ඇතුළු කළේ මොරටුව ශාන්ත සෙබෙස්තියන් විදුහලේ තුන්වැනි පන්තියට. පාසලට ඇතුළත් කරන්න අම්මයි තාත්තයි මා පාසලේ විදුහල්පතිතුමා ළඟට එක්ක ගියා. මගෙන් අහපු ප්‍රශ්නවලට මම බොහොම හොඳට පිළිතුරු දුන්නා.මා පළමුවැනි ශ්‍රේණියට නොදා කෙළින්ම තුනේ පන්තියට ඇතුළු කළා. ඒ පන්තියේ හැම ළමයෙක්ම මට වඩා අවුරුදු තුනක් වැඩිමල්.ඒත් මට වෙනසක් දැනුණේ නෑ. ඒ කාරණේ නිසා පාසලෙන් අස් වෙනතුරු හැමදාම පංතියේ බාලම ළමයා මමයි. ඒත් වැඩ අතින් පළමුවැනියා වෙන්නේ මම. මම පුංචි කාලෙ ඉඳන්ම ගණිතයට දක්ෂයි. බොහෝ වේලාවට ගණිතයට සියයෙන් සීයයි. ඒත් මම හොඳටම දක්ෂ සංගීතයට. බටහිර සංගීතයට වගේම ගායනයත් මට හොඳට පුළුවන්. මගේ ලොකු අයියා ඉතාම දක්ෂ පියානෝ වාදකයෙක්.ඔහුට ගායනයෙන් සහය වෙන්නෙ මම. මම පල්ලියේ ගීතිකා කණ්ඩායමෙත් හිටියා. හැමදාම පන්තියේ ගායන තරගවලින් මට පළමු තැන හිමි වෙනවාමයි.” මහ බැංකු අධිපතිතුමා කියනවා.1963 දී තාත්තා කොළඹට මාරු වෙලා ආවා. මා ගල්කිස්සේ ශාන්ත පීතර විදුහලට ඇතුළු කළා. පාසල් වැඩට වගේම ක්‍රිකට් ක්‍රීඩාවටත් මා දක්ෂයි. පාසලේ නිවාස කණ්ඩායම් නියෝජනය කළා. ජවන හා පිටියේ ක්‍රීඩාවලටත් සහභාගි වුණා.පාසලේ පැවැත්වෙන විවාද තරගවලට වගේම දැනුම මිනුම තරගවලටත් මම නොවරදවාම සහභාගි වෙනවා. පුංචි කාලෙ ඉඳලාම මට හොඳට තාර්කිකව කතා කරන්න පුළුවන්. ඉතින් නිතරම කථික තරගවලින් විවාද තරගවලින් ජය ගන්නවා. මගේ සමකාලීන මිත්‍රයෙක් ජිප්සීස් කණ්ඩායමේ නායක සුනිල් පෙරේරා. පාසල් ගායනා තරගවලදී මම බොහෝ විට ඔහු පරදවා ජය ගන්නවා. ‘නිවාඩ් එක්ක සින්දු කියලා අපිට දිනන්න බෑනෙ’ කියලා ඔහු මට නිතර කියනවා. ඒ වගේම සී. ටී. ප්‍රනාන්දුගේ පුතාත් මගේ සමකාලීනයෙක්.අයියලාගෙත් මගේත් මිතුරන් ගෙන් අපේ නිවස බොහෝ විට පිරෙනවා. අපේ අම්මා අපිට වගේම අපේ මිතුරන්ටත් ආදරේ කළා. ඈ බොහොම සංග්‍රහශීලී කාන්තාවක්. අපි නැතත් යාළුවො ඇවිත් ශීතකරණය ඇරලා තියෙන දෙයක් කාලා බීලා යනවා. අම්මා එන හැමෝටම හොඳට සලකනවා. අද මගේ අම්මාගේ වයස අවුරුදු අනූවයි. ඈ තවමත් මගේ මිතුරන් අතර ජනපි‍්‍රයයි. තාත්තා බොහොම කාරුණිකයි. ඒත් අපි වැඩියම සමීප අම්මාටයි.ආච්චිගේ ගෙදර ගත කළ කාලෙත් හරිම සුන්දරයි ආච්චිත් ඇගේ නංගිත් අපිට හරිම ආදරෙයි. අපිට ඉගෙන ගන්න කියලා බල කළේ නෑ. කැමති දෙයක් කරන්න නිදහස ලැබුණා. අපිත් ඒ නිදහසින් අයුතු ඵල ගත්තේ නෑ. අපට සංගීතය උගන්වන්න පාසලේ ඉතාම දක්ෂ පියවරුන් දෙනමක් හිටියා. ෂර්වින් වීරක්කොඩි හා ක්ලෙවර් පෙරේරා නමින්. ඔවුන් අපට සංගීතය උපරීම ආකාරයෙන් ඉගැන්නුවා. ඇතැම් විට ගණකාධිකාරීවරයෙක් නොවුණා නම් මම හොඳ සංගීතඥයෙක් වෙන්න තිබුණා.” අධිපතිතුමා හඬනගා හිනැහෙනවා.අපේ තාත්තට ඒ කාලේ හැටියට තරමක් ලොකු සුවපහසු මෝටර් රථයක් තිබුණා. හැම පාසල් නිවාඩුවකම අපි පස් දෙනාත් මේ කාර් එකේ පටවා ගෙන අම්මයි තාත්තයි දුර පළාතක ඇවිදින්න ගියා. ලංකාවේ හැම පළාතකම වගේ ඇවිදලා වටපිට තොරතුරු දැක බලාගෙන ගත කළ ඒ ළමා කාලේ ඇත්තටම හරිම පී‍්‍රතිමත්. ඒ වගේම අපි ඉන්දියාව වගේ රටවලටත් එක්ක ගිහින් ඒ රටේ හින්දු කෝවිල් පල්ලි වගේ තැන්වල වටිනාකම් පෙන්නා දී තිබෙනවා. අදත් හැම ආගමකටම අපි එක වගේ ගරු කරන්නේ ඒ පුරුද්දට.මට මතකයි මගේ අවුරුදු දා හතරේ උපන් දිනය දවසෙ තමයි අ. පො. ස. සාමාන්‍ය පෙළ විභාගෙ පළමුවැනි ප්‍රශ්න පත්තරේට උත්තර ලිව්වෙ. සාමාන්‍ය පෙළ සමත් වෙලා මම තෝර ගත්තේ උසස් පෙළ ගණිත විෂය ධාරාව. ඒ කාලෙ උසස් පෙළට ලියලා ප්‍රතිඵල එන්න මාස ගාණක් බලා ඉන්න ඕනැ. ඔය කාලෙ මට ගණකාධිකරණය පිළිබඳ ඉගෙන ගන්න ලෙස පියා අවවාද කළා.මම වරලත් ගණකාධිකාරී ආයතනයට බැඳිලා ගණකාධිකරණ විභාගයට පෙනී සිටියා. උසස් පෙළ ප්‍රතිඵල එන විට මම ගණකාධිකරණ අංශයෙන් විශිෂ්ට ජයක් ලබා තිබුණා. ඉංජිනේරු පීඨයට යන්නට වරම් ලැබුණත් මා ගණකාධිකාරී ක්ෂේත්‍රය තුළ රැඳෙන්නට තීරණය කළා. අනතුරුව එංගලන්තයේ සිමා ආයතනයෙන් පැවැත්වෙන විභාග සියල්ලෙන්මත් උසස්ම සාමාර්ථ්‍යයක් ලබා ගත්තා.ප්‍රථම වතාවට වරලත් ගණකාධිකාරවරයකු ලෙස මම පුහුණුව ලැබුවෙ ෆෝඩ් රෝඩ්ස් සමාගමේ රැකියාව භාර ගන්නට මගේ වයස සම්පූර්ණ නෑ. වයස දහ අටට අඩු නිසා මුල්ම රැකියාව භාර ගන්නට අත්සන් කළේ මගේ පියාගේ භාරකාරත්වය යටතේ. එදා මා පොතේ අත්සන් කරන විට එතැන සිටි ලිපිකාර මහතා පුදුම අනාවැකියක් කීවා. “කවදා හරි ඔබේ මේ අත්සන ලංකාවේ හැම කෙනෙක්ම දකීවි” යැයි ඒ මහතා කීවා. මා ඒ වෙලාවේ ඒ කීමට හිනා වුණා. ඒත් පසුව මහ බැංකු අධිපති තනතුරට පත්වී මුදල් නෝට්ටුවල මගේ අත්සන තබන්නට සිදුවූ අවස්ථාවේ මට මේ කීම සිහිවී පුදුමයක් දැනුණා. අධිපතිතුමා කියනවා.ගණකාධිකාරී ක්‍ෂෙත්‍රයෙහි දේශීය මෙන්ම විදේශයන්හිද පිළිගත් විභාග සියල්ලක්ම විශිෂ්ට ලෙස සමත් වූ අජිත්ට වරළත් ගණකාධිකාරී ක්‍ෂෙත්‍රයේ උසස්ම කීර්තියක් හිමි වෙන්නට ගත වුණේ ඉතාම කෙටි කාලයක්. වරලත් ගණකාධිකාරීවරයකු ලෙස ඔහු පුහුණුව ලැබූ අවදියේ වර්තමාන ජනාධිපතිතුමා නීති විද්‍යාලයේ ඉගෙනුම ලැබුවා. අජිත් 1977 දි කාගෝ බෝට් ඩිස්පැච් සමාගමේ ගණකාධිකාරීවරයකු ලෙස සේවයට එක්වුණා. ඒ අතරතුරේදී සීමාසහිත රේණුකා හෝටල් සමාගමෙහි අධ්‍යක්‍ෂක මණ්ඩලයටත් සම්බන්ධ වුණා.අජිත් යුග දිවියට ඇතුළත් වුණේ 1981 දි. බෙලිඅත්තේ ගැටමාන්නේ රෝෂිණී විජේසිංහ මෙණෙවිය හා සමඟ. වෘත්තියෙන් වරළත් ගණකාධිකාරීවරියක් වන රෝෂිණි අජිත් දැන හඳුනා ගත්තේ ගණකාධිකරණ ක්‍ෂෙත්‍රයේ අධ්‍යාපනය ලබන කාලේ. ඔවුන්ගේ ලොකු පුතා චරිත් පවුලට එකතු වුණේ 1985 දි. ආර්ථික විද්‍යාව, ගණකාධිකරණය සහ ජාත්‍යන්තර විද්‍යාව පිළිබඳ එංගලන්තයේ වෝර්වික් විශ්ව විද්‍යාලයෙන් උපාධිය ලැබූ චරිත් දැන් එරට සමාගමක වරළත් ගණකාධිකාරීවරයකු ලෙස සේවය කරනවා.1986 දි උපන් බාල පුතා චතුර ඇමෙරිකාවේ මිසූරි විශ්ව විද්‍යාලයෙන් ඉන්ජිනේරු උපාධිය ලබා මෙරට පැමිණ පුද්ගලික සමාගමක කළමනාකරුවකු ලෙස පුහුණුව ලබනවා. ගණකාධිකාරී ක්‍ෂෙත්‍රයෙහි ප්‍රකට නමක් දිනා සිටි අජිත් දකුණු ආසියා වරළත් ගණකාධිකාරී සංගමයේත් සභාපති ධුරයට පත් වුණා. එමගින් ලංකාවේ ගණකාධිකරණ ප්‍රමිතීන් අන්තර්ජාතික තලයට ඔසොවා තබන්නට ඔහු පුරෝගාමී මෙහෙවරක් ඉටු කළා. තමාගේම මුල්‍ය උපදේශන සමාගමක් අරඹා එමඟින් වෘත්තීය උපදේශන ලබාදීම ඇරැඹූ අජිත් මෙරට රාජ්‍ය හා රාජ්‍ය නොවන ආයතන රැසක් ප්‍රති සංවර්ධනය සඳහා නායකත්වය සපයා තිබෙනවා.කලක් මෙරට පාඩු ලබමින් පැවති ආයතන රැසක් ලාබ ලබන ආයතන බවට පත් කරන්නට ඔහු මුල් වී කටයුතු කළා. 1979 – 1989 කාලයේ සළුසල අධ්‍යක්‍ෂවරයකු ලෙස කටයුතු කරමින් පාඩු ලැබූ සළුසල ඉතා කෙටිකලක් ඇතුළත ලාභ උපයන ආයතනයක් බවට පත් කළා. ගණකාධිකරණ ක්‍ෂෙත්‍රයේ පුහුණු ආයතන කිහිපයකම ඉහළ මට්ටමේ පුහුණුකරුවකු ලෙසත්, උපදේශකවරයකු ලෙසත් කීර්තිමත් නාමයක් දිනා සිටි අජිත්ට දේශපාලනයට සම්බන්ධ වෙන්නැයි රනිල් වික්‍රමසිංහ මහතා වෙතින් ලැබූ ආරාධනය ඔහු පිළිගත්තේ ස්වකීය දැනුමෙන් රටේ ආර්ථිකය නංවන්නට සක්‍රීය දායකත්වයක් ලබා දෙන්නට දේශපාලනය මඟින් වැඩියෙන් අවස්ථාව හිමි වෙන නිසයි.ඒ අනුව 1999 දි බස්නාහිර පළාත් සභාවට තරග කළ අජිත් හයවැනි ස්ථානය ලබමින් ජයග්‍රහණය ලබා ගත්තා. ඒ කාලෙ පාර්ලිමේන්තුවේ අයවැය විවාදෙදි විපක්‍ෂය වෙනුවෙන් හැමවිටම ආරම්භක කතාව කළේ අජිත්. දේශපාලනයට අවතීර්ණ වුණු කාලේ ඔහු මේ රටේ අස්සක් මුල්ලක් ගානෙම ඇවිදලා රටේ ජනතාව සමඟ සමීපව කටයුතු කළා. බිම් මට්ටමට බැහැලා ජනතාවගේ ප්‍රශ්න හඳුනාගන්න මිනිසුන්ගේ අවශ්‍යතා හඳුනාගන්න ඔහුට අවස්ථාව ලැබුණා.2002 දි බටහිර කොළඹ ආසනෙන් එක්සත් ජාතික පක්‍ෂයෙන් ඡන්දෙ ඉල්ලුවා. ජයග්‍රහණය කළේ නෑ. එවර දේශපාලනයෙන් සමුගත්තා. මහින්ද රාජපක්‍ෂ මහත්තයා අගමැති තනතුරට පත්වූ පසුව එතුමා අජිත්ට එතුමාගේ ආර්ථික උපදේශකවරයා ලෙස කටයුතු කරන්නට කරන ලද ආරාධනාව අජිත් සතුටින් පිළිගත්තා.2005 දි මහින්ද චින්තන ප්‍රතිපත්ති මාලාව සකස් කිරීමට අජිත් මූලික වී කටයුතු කළා. 2005 දි රාජපක්‍ෂ මහතා ජනාධිපති ධුරයට පත් වූ පසුව අජිත් සැලසුම් ක්‍රියාත්මක කිරීමේ අමාත්‍යාංශයේ ලේකම් ධුරයට පත් කළා. 2006 ජූලි මාසෙදි මහබැංකුවේ අධිපති ධුරය එතුමාට හිමි වුණා. එදා පටන් අද දක්වා රටේ ප්‍රධානතම මුල්‍ය ආයනයේ නියමුවා ලෙස කබ්රාල් මහතා අනූපමේය මෙහෙවරක් ඉටු කරනවා.”රටේ මුල්‍ය ආයතන රැකගෙන ආර්ථිකය ශක්තිමත් ස්ථාවරයක පවත්වාගෙන යෑමේ දැවැන්ත අභියෝගයට අපි සාර්ථකව මුහුණ දුන්නා. ලෝකයේ දරුණුතම ත්‍රස්තවාදීන්ගෙන් රට බේරා ගැනීමට ලංකා රජය කළ දැවැන්ත සටනේදී ජනාධිපතිතුමාට ආර්ථිකය බිඳ නොවැටෙන පරිදි කටයුතු කරන්නට අවශ්‍ය පසුබිම සකස් කරන්නට අපට හැකිවීම මා ජීවිතෙය් ලැබූ විශාලතම ජයග්‍රහණයක් ලෙස සලකනවා. යුද්ධයෙන් දරුණු ලෙස බැට කද්දීත් අපි රටේ සංවර්ධන කටයුතු කළා. යුද වියදම් අහස උසට නගිද්දිත් අපි ජනතාව වෙත එහි බර අධික ලෙස පැටෙව්වේ නෑ. සමස්ත ලෝකයම දැඩි ආර්ථික අවපාතයකට මුහුණ පාමින් සිටි ඒ අසීරු අවස්ථාවේත් අපේ රටේ ජනතාවගේ සහන අපි කප්පාදු කළේ නෑ. ඒ කාලෙ රටේ ආර්ථිකය ස්ථාවරව පවත්වා ගන්න අපි සැළසුම් සකස් කළේ ඊට වසර ගණනාවකට පෙර.යුද්ධයේ අවසාන අදියරේදි යුදමය වශයෙන් මෙන්ම ආර්ථික අතින්ද නොවැටී සිටින්නට අප කල් තියා සකස් කළ සැලසුම් මහෝපකාරී වීම ගැන මා තුළ ඇත්තේ විශාල සතුටක්. යුද්ධය සාර්ථකව ජයගත් ක්‍රිකට් තරගාවලියක් නම් අපිත් ඒ තරගයට ක්‍රීඩා කළ ක්‍රීඩකයන් වගේ. තරගයක් ජයගන්න නායකයාට තනිවම බෑ. ඒ සඳහා කණ්ඩායමේ හැම ක්‍රීඩකයාම එකවගේ කැපවීමෙන් හැකියාව පළකළ යුතුයි.””අපේ රට අද බොහෝ දුරට අපි බලාපොරොත්තු වූ සර්ව ආර්ථික ඉලක්ක සපුරා ගනිමින් සිටිනවා. රටේ සිදුවන දැවැන්ත සංවර්ධන ක්‍රියාදාමය ඊට සාක්‍ෂි දරනවා. දෙදහස් දහසය වන විට අපි ලෝකයේ මධ්‍යම මට්ටමේ ඒක පුද්ගල ආදායමක් උපයන රටවල් අතරට එක්වෙනවා. මගේ එකම පැතුම මේ රටේ හැම දෙනාටම සාධාරණ තරම් සැපවත් ජීවන තත්ත්වයක් ඇතිවෙනවා දැකීමයි.මොන තරම් භාරධූර වගකීමක් දැරුවත් දෛනික කටයුතු ඉවරවෙලා කොට්ටෙට ඔළුව තියපු ගමන් මට හොඳට නින්ද යනවා. ජීවිතේ දෙස ආපසු හැරී බලන විට මා ඉටුකළ මෙහෙවර ගැන මම තෘප්තිමත්. ජීවිතේ දෙස සැහැල්ලුවෙන් උපේක්‍ෂාවෙන් බලන්න මම හුරුවෙලා තිබෙනවා. ලෝකේ කොයිතරම් සැප සම්පත් ලබා ගන්නට හැකියාව තිබුණත් ලංකාව තරම් වටිනා තැනක් මට ලොව කොතැනකවත් නැතැ” යි පවසමින් මහ බැංකු අධිපතිවරයා පිළිසඳර නිමා කළා.සාගරිකා දිසානායක ජයසිංහඡායාරූප – විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=ay1011073</link>
    <topic>දරුවන්ගේ මුරණ්ඩුව අපලෙට ද?</topic>
    <author>ප්‍රවීණ ඡ්‍යොතිර්වේදී මීපේ ගණිතගේ චන්ද්‍රභාරතී</author>
    <content>ප්‍රවීණ ඡ්‍යොතිර්වේදී මීපේ ගණිතගේ චන්ද්‍රභාරතීසෑම නොහික්මුණු ක්‍රියාවකටම ග්‍රහ තාරකා වගකිව යුතු නැතත් ළමයින් ගේ හිතුවක්කාර හැසිරීම් අපල කාලෙට ඇතිවේ යැයි ඇතැම් අය සිතති.“දඟකාරකම, කුතුහලය, සෙල්ලම ළමයින්ටම ආවේණික ලක්ෂණයක්. ඒ වුණත් නොහික්මුණු මුරණ්ඩු ගතිය, හිතුවක්කාරකම දකින්න ඕනේ වරදක්, ලෙඩක් හැටියටයි.ඒ වගේ හැසිරීම් ළමයින් ගෙන් ප්‍රදර්ශනය වෙන්නේ මූලික වශයෙන් මවුපියන්ගේ හා ගුරුවරුන්ගේ නොසැලකිලිමත්කම නිසා මිස අහසේ ග්‍රහ තාරකා නිසා නෙවෙයි. මුරණ්ඩුව ඇති වෙන්නේ ග්‍රහ අපල නිසා ය කියලා ගුරු දෙගුරුන් කියනවා නම්, එහෙම කියලා වරදට ඉඩ හරිනවා නම් කරන්නේ වරද සාධාරණීකරණය කිරීමක්.අද මවුපියෝ වගේ ගුරුවරුනුත් ළමයින් ගේ චරිත ස්වභාවයන් ගැන හොයා බලන්නේ නෑ. අන්න ඒකයි වරද. දරුවන්ගේ මුරණ්ඩුකම් නැති කරන්න මනෝ විද්‍යාත්මක හා සදාචාරාත්මක ප්‍රතිකර්ම යොදනවා මිස කේන්දර උස්සගෙන දෛවඥයින් ළඟට යෑම අනුවණ වැඩක් හැටියටයි මම දකින්නේ. ළමයා ඇසුරු කරන පුද්ගලයන් හා සමාජ සම්බන්ධතා අනුවයි බොහෝ හැසිරීම් හා ආකල්ප ගොඩනැඟෙන්නේ.”“අද ළමයින් මත අනවශ්‍ය පීඩනයක් පටවලා ළමා කාලය හොරකම් කර ගෙන ටියුෂන් තරගයට දක්කනවා. ළමයාගේ ළමා ජීවිතය උදුරා ගත්තම ඒ පීඩනය පිටවෙන්නේ මුරණ්ඩුකාර හිතුවක්කාරකම් හැටියටයි. එතැනදී ග්‍රහ තාරකාවන්ට බැණලා හරි යන්නේ නෑ.රාහු ගේ මහ දශාවක් ගත කරත්දී මොන ළමයා ළඟ වුණත් දඟ කරන පොතපත මඟ හරින ගතියක් ඇති වෙන්න පුළුවන්. මමත් කුඩා කාලේ ගෙව්වා. ඒත් දඟ වැඩ කළාට හිතුවක්කාරයෙක් වෙන්න මවුපියෝ ඉඩ දුන්නේ නෑ.ලෙඩේ වගේම බෙහෙතත් තියෙන බව අමතක කරන්න හොඳ නෑ. ආදරය, අවධානය, ඇහුම්කන් දීම, අගය කිරීම, හොඳ නරක කියා දීම, හරියට කළොත් ඔය හිතුවක්කාර මුරණ්ඩු ගති බොහෝම පහසුවෙන් මඟ හරවන්න පුළුවන්. අම්මා රූපවාහිනිය ඉස්සරහ දෙපැය තුන්පැය ඉඳ ගත්තම දරුවන් ගැන හොයා බලන්නේ කවුද?රාහු ගේ අන්තරය ලබලා උත්පත්ති මොහොතේ නෛසර්ගික බල හීන වුණොත් ඇත්තටම අපල දෙනවා.” ප්‍රඥා විනීණ, මති වික්‍රම අර්ථ හානි කියලයි කියන්නේ. හැබැයි ඉතිං හැම මුරණ්ඩුකමකටම රාහු පළි නෑ. ඇත්තටම රාහු නරකට හිටියොත් ඒවා නරක මකන්න ඡ්‍යොතිෂයේ ක්‍රම තියෙනවා. බුධ තච වුණොත් සමහර ළමයි ගොත ගහනවා. මන්දබුද්ධික වෙන්නත් පුළුවන්. නමුත් හැම ළමයම ගොත ගහන්නේ බුධ නීච වුණ නිසා නෙවෙයි. එයට කායික / මනෝ විද්‍යාත්මක හේතු තියෙන්න පුළුවන්. ඒවාට නිසි පිළියම් යොදන්න ඕනේ.”සමහර ගෙවල්වල පවුලේ අය අතරම ගැටුම් - රණ්ඩු - ගෝරි බහුලයි. එහෙම නැත්නම් ගෙවල් - ගෙවල් අතර රණ්ඩු - මත ගැටුම්. සමහරු හිතනවා එහෙම වෙන්නේ ග්‍රහ අපල නිසා ය කියලා. නමුත් ඔය ගැටුම්වලට ප්‍රධාන හේතුව පැවැත්මේ හොඳ නැතිකම මිස ග්‍රහ තාරකා නෙවෙයි. අසල්වැසියන් එක්ක හොඳින් ඉන්න ඉගෙන ගන්න ඕනේ.අනෙක මොන පවුලෙ ද මත ගැටුම් - කතා බහ ඇති නොවන්නේ? ඉඳ හිටලා දෙන්නා දෙමහල්ලෝ පොඩි කතා බහක් ඇති වෙන්න පුළුවන්. නමුත් හැම තිස්සේම ගැටුම් නම් ඉතිං ඉස්සෙල්ලම කරන්න තියෙන්නේ පැවැත්ම හොඳට හදා ගන්න එක මිස අහසේ තරු දිහා බලා ගෙන හීල්ලීම නෙවෙයි.”“මම දැන් කියන්න යන්නේ ඇදුරන්ගේ සහ ඡ්‍යොතිෂවේදීන් ගේ මල්ල පිරෙන වැඩක් ගැනයි. හුඟ දෙනෙක් හිතනවා ගෙදර අඟ හිඟකම් ඇති වෙන්නෙත් ග්‍රහ තාරකා නිසා කියලා.ප්‍රධානම හේතුව මොකක්ද ලැබෙන මුදල නිසි ආකාරයෙන් වැය නොකිරීම. ආදායමට සරිලන වියදමක් නෙවෙයි ආදායමටත් වඩා අඩු වියදමක් සහිත ජීවන රටාවක් පවත්වා ගෙන යන්න ඕනේ. අරපිරිමැස්ම, සැලසුම් කිරීම හා ගෘහ කළමනාකරණය කියන කාරණා හරියට කළොත් ගෙදර අඟ හිඟකම් ඇතිවීම බොහෝ දුරට පාලනය කර ගන්න පුළුවන්.ඒවා නොකර කේන්දර බල බලා ග්‍රහ තාරකා පස්සේ දුවන්න ගත්තොත් සිද්ධ වෙන්නේ තියෙන මුදලත් නාස්ති වීම විතරයි. බොහෝ දෙනා මුදල් ප්‍රශ්නවල පැටලෙන්නේ සෝබන සහ තමන්ට ඔරොත්තු නොදෙන ජේත්තුකාර ජීවිතයක් පවත්වා ගෙන යන නිසයි.සමහර දෛවඥයෝ සුබ ග්‍රහයෝ පාප ග්‍රහයෝ කියලා බෙදනවා. නමුත් එහෙම වර්ග කරන්න බෑ. ග්‍රහ සංයෝගය අනුවයි හොඳ නරක තීරණය වෙන්නේ. ගෙදර ගෘහ මූලිකයාට අපල නම් ඒ ගෙදර ආර්ථිකයට ඒක බලපානවා.සෙනසුරු නරකයි කිව්වට වෘෂභ, තුලා ලග්නවලට සෙනසුරු යෝගකාරකයි. උච්ඡ වුණොත් රාජ යෝග ඇති කරනවා. කේමධ්‍රැම යෝගය යෙදුණොත් කෙනෙක් ශක්‍රයා ගේ පුතා වුණත් හිඟා කන එක නම් නතර කරන්න බෑ. ඒක මහ නරක ම යෝගයක්.ගුරු හංස යෝගය කියන්නේ අති ප්‍රබල ග්‍රහ සංයෝගයක්. මේ තරම් මහා වාසනාවන්ත යෝගයක් පවා දුරු කරන්න පුළුවන් කේමධ්‍රැම යෝගයට විතරයි. පංචමහා සක්විති යෝගයක් පවා කපා හරින කේමධ්‍රැම යෝගය හැමෝටම නෑ. අඟ හිඟකම් තියන හැමෝටම කේමධ්‍රැම යෝගය තියෙනවා ය කියලා හිත නරක් කර ගන්න ඕනේ නෑ.”ගෙදර ළමයි නිතර නිතර අසනීප වෙනවා නම් මුලින්ම කරන්න ඕනේ ගේ දොර හා වටාපිටාව පිරිසුදු කිරීමයි.අපිටත් අපල තිබුණා. අපල ගෙවිලත් ගියා. ඒත් මේ තරම් ලෙඩ රෝග කන්දරාවක් ගැන අහන්න දකින්න ලැබුණේ නෑ. එහෙනම් ලෙඩ රෝගවලට ප්‍රධාන හේතුව අපල නෙවෙයි - වෙන දෙයක් කියලා තේරුම් ගන්න පුළුවන්.අද පොඩි හෙම්බිරිස්සාවක් හැදුනත් අම්මලා ළමයි උස්සගෙන යන්නේ ළඟම ඉන්න වෛද්‍යවරයා ළඟට නෙවෙයි විශේෂඥ වෛද්‍යවරුන් ළඟට. චැනල් - ඊ චැනල්. මේවා මොළේ අමාරු මිස අපල නිසා වෙන කරුම නෙවෙයි.නිධන් ගත හා රෝගාබාධ ඇති කරවන ග්‍රහ සංයෝග, අපල උපද්‍රව තියෙනවා තමයි. ඒවාට කළ යුතු ප්‍රතිකර්මත් තියෙනවා. ග්‍රහ පූජා, බෝධි පූජා, යන්තර - මන්තර කටයුතු කිරීමෙන් හොඳ ප්‍රතිඵල ලැබෙනවා. නමුත් යන්තරේ දැම්මට ලෙඩේ හොඳ වෙන්නේ නෑ. ඒකට වෛද්‍ය ප්‍රතිකාර ගන්නම ඕනේ.”“බාලගිරි දෝෂය අද නෙවේ හෙට” මේ තවත් පණ්ඩිත විකාරයක්. කුඩා දරුවන්ට ඇත්තටම බාලගිරි දෝෂය හැදෙන්න පුළුවන් කිරි බොන වයසේ දරුවන් ඇස් දෙක උඩට කරකවලා හිසට ඉහළින් බලත්දී සමහර රූප පෙනෙන්න පුළුවන්. අපේ පාරම්පරික ගුප්ත ශාස්ත්‍රය අනුව බාලගිරි යක්ෂණියෝ අට දෙනෙක් ගැන සඳහන් වෙනවා. ඒ යක්ෂ රූප දකින දරුවා මරහඬ දීලා අඬනවා. කිරි බොන්නේ නෑ. උණ - පාචනය වගේ ලක්ෂණ හට ගන්නවා. දරුවා හූනා වගේ හීන් වෙනවා.දැන් සමහර භෞතිකවාදීන් කියනවා භූත දෝෂ - යක්ෂ දෝෂ මානසිකයි කියලා. මම අහන්නේ කිරි බොන දරුවන්ට මේවා පෙනෙන්නේ හා ඉන් පසුව රෝගී තත්ත්වයන් පෙන්වන්නෙත් මානසිකව. මවා ගත් දෙයක් නිසා ද කියලයි. කිරි බොන දරුවෙකුට මානසිකව රූප මවන්න පුළුවන් ද? ඒ දරුවා මොන භූතයෝ ගැන ද අහලා තියෙන්නේ.ඒ නිසා බාලගිරි දෝෂය ඇත්තටම තියෙන දෙයක්. ඒ වගේම ඉතා සුළු ප්‍රතිකර්මයකින් විසඳුමක් ලබා ගන්නත් පුළුවන්. දැන් මේ කරුණු නොදන්න අය දොරේ ලියනවා “බාලගිරි දෝෂය අද නෙවේ හෙට” කියලා. මේකෙන් සිද්ධ වෙන්නේ නැති යක්කු ඇත්තටම ගෙට එන එක විතරයි. අපේ ගුප්ත ශාස්ත්‍රය අනුව බාලගිරි යක්ෂණියගේ නම වත් සඳහන් කරන්නේ නෑ.මොකද ඒ නම හඬ නඟා ශබ්ද කිරීම පවා නුසුදුසුයි. ඔය දොරවල්වල වාක්‍ය ලිව්වම ඒවා හඬ නඟා කියවත්දී සිද්ධ වෙන්නේ මෙතෙක් ගෙට නාව යක්කුන්ට ආරාධනා කිරීම වගේ වැඩක්.සමහර භෞතිකවාදීන් අත් බෙහෙත්, කෙම් ක්‍රමවලට ප්‍රසිද්ධියේ ගරහනවා. ඒත් ඇත්තම කතාව ඒ උදවිය හොර රහසේ ඔය සේරම කෙම් ක්‍රම කරනවා.අපි අවබෝධ කරගන්න ඕන දේ තමා කෑගහලා අඬන හැම ළමයටම බාලගිරි දෝෂය නෑ. ඒකට වෙන හේතු තියෙන්න පුළුවන්. ඇත්තටම බාලගිරි දෝෂය තියෙන දරුවෙකුට නිසි පිළියම ලබා දෙන්න ඕනේ. නමුත් නොදන්නා වෙදකම් කරන්න හොඳ නෑ.සටහන -කේ. සී. ජේ. රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=ay1011074</link>
    <topic>සිංගප්පූරු කතුරු ඔංචිල්ලාවේ රවුමක් ගියොත් අල්ලපු රටවලුත් බලාගන්න පුළුවන්</topic>
    <author>සේමාලි කැල්ලපත</author>
    <content>ශරීර ප්‍රමාණයෙන් කුඩා වුවත් සිංගප්පූරු ජාතිකයෝ නිතරම ලොකු වැඩ කිරීමට හපන්කම් දක්වති. ඔවුන් ජීවත්වන්නේ කුඩා රටකය. එහෙත් කරන කියන සෑම දෙයක් ම මහා පරිමාණයෙනි. මේ ද ඔවුන්ගේ තවත් මහා පරිමාණ වැඩකි. 2008 වසරේදී සිංගප්පූරුව සංචාරකයන් ඇදගැනීම සඳහා අති දැවැන්ත නැරැඹුම් රෝදයක් සවි කළේය. මේ යෝධ රෝදයේ නැඟී මිනිත්තු 30ක් වැනි කෙටි කාලයක දී සිංගප්පූරුවම නැරැඹීමේ හැකියාව සංචාරකයනට ලැබෙයි.සිංගප්පූරුව බැබළවීමේ මහා සැලසුමේ කුඩා අංගයක් ලෙස සැලකෙන මෙය අද එරටට සංචාරකයන් ආකර්ෂණය කරගන්නා ප්‍රධාන අංගයකි.සංචාරකයන් සඳහා මේ දැවැන්ත රෝදය විවෘත කෙරුණේ 2008 වසරේදී ය. එහි උස පොළොව මට්ටමේ සිට මීටර් 165කි.අද එය සැලකෙන්නේ ලොව උසින් වැඩිම නැරැඹුම් රෝදය ලෙසය. Singapore Flyer ලෙසින් හැඳින්වෙන මේ යෝධ රෝදයේ සවිකෙරුණු වායු සමීකරණය කළ කැප්සියුල 28කි.ඒ එක් කැප්සියුලයක වරකට 28 දෙනකුට ගමන් කළ හැකිය. ප්‍රමාණයෙන් බස්රියක් තරම් වූ මේ කැප්සියුල බිත්තරයක හැඩය ගනී. එහි ඇතුළත සංචාරකයනට ඉතා පහසුවෙන් ඇවිදිමින් කිසිම දෙදරීමක් හෝ සෙලවීමක් නැතිව අවට සිරි නැරැඹිය හැකිය.ඉතා ඉහළ තාක්ෂණයෙන් යුතුව නිපදවා ඇති මේ යෝධ කැරකෙන රෝදයේ කැප්සියුලයකට නැඟුණු සංචාරකයකුට කිලෝමීටර් 45ක් තරම් වූ වට ප්‍රමාණයක දර්ශන දැකගැනීමේ හැකියාව ලැබේ.මෙය සවිකර ඇත්තේ මරියානා ආගාධයට මුහුණලාය. එහි පිහිටීම අනුව සංචාරකයකුට එකවර මරියානා සාගර ප්‍රදේශයත්, දූපත් නගරයත් ඉන් ඔබ්බට විහිදුණු මනස්කාන්ත දර්ශනයත් දැකගත හැකිවේ. සිංගප්පූරුව පමණක් නොව අසල්වැසි රටවල් වන ඉන්දුනීසියාව හා මැලේසියාව ද දැකගත හැකි තරමට මේ යෝධ රෝදය ඉතා ඉහළින් පිහිටා තිබේ.මේ යෝධ රෝදයේ විෂ්කම්භය මීටර් 150කි. එය සවිකර ඇත්තේ තට්ටු තුනකින් යුතු පර්යන්ත ගොඩනැඟිල්ලකය. සංචාරකයන් ආකර්ෂණය කරගැනීම සඳහා මේ ගොඩනැඟිල්ල පුරා සාප්පු සංකීර්ණ, ආපන ශාලා සහ මත්පැන්හල් පිහිටුවා තිබේ. මේ අති දැවැන්ත රෝදයේ නැඟී දිනකට සංචාරකයන් 27000කට රටතොට බලාගැනීමේ වරම හිමිවේ.වාස්තු විද්‍යානුකූ®ලව ඉදිකළ මේ යෝධ රෝදයේ එල්ලය පසුගිය වසරකදී ෆෙන්ෂුයි උපදේශකයන්ගේ උපදෙස් මත මඳක් වෙනස් කළ බව ද වාර්තා විය.මෙවැනි අති දැවැන්ත කැරකෙන රෝද අද සංචාරක කර්මාන්තය අතින් පොහොසත් රටවල ධන උල්පත් බවට පත්ව තිබේ. ලෝකය සහශ්‍ර වර්ෂයට එළඹීමත් සමඟ සිහිවටනයක් වශයෙන් ලෝකයේ ප්‍රථම වරට කැරකෙන රෝදයක් සවිකළේ එංගලන්තයයි. ඒ ලන්ඩන් නුවර තේම්ස් ගංගාව අසබඩය.1999 දී ඉදිකෙරුණු මේ රෝදය නම් කෙරුණේ ‘ලන්ඩන් අයි’ හෙවත් ‘මිලේනියම් වීල්’ ලෙසිනි. එය සවිකර ඇත්තේ මීටර් 135ක් උසිනි.’ලන්ඩන් අයි’ නම් දරා ඇත්තේ යුරෝපයේ උසම කැරකෙන රෝදය ලෙසිනි. ලෝකයේ සංචාරකයන් බහුලව ඇදී එන ස්ථාන අතරින් එකක් වන ‘ලන්ඩන් අයි’ සඳහා වසරකට සංචාරකයන් මිලියන 3.5ක් ඇදී එතැයි පැවසේ.’ලන්ඩන් අයි’ සඳහා ලද සංචාරක ආකර්ෂණයත් ඉන් ඉපැයූ ආදායමත් නිසා අනෙක් රටවල් ද පසුව යෝධ කැරකෙන රෝද ඉදිකිරිමට පියවර ගත්තේය.ඒ අනුව චීනය 2006 වසරේදී ‘ස්ටාර් ඔෆ් නැන්චැංග්’ නමින් යෝධ රෝදයක් සවි කළේය. එය උසින් මීටර් 160ක් විය. 2008 දී සිංගප්පූරුව කැරකෙන රෝදයක් ඉදිකළේය.ඉන්පසු මැලේසියාව, ඔස්ට්‍රේලියාව, ජර්මනිය සහ ඩුබායි යන රටවල් එය අනුගමනය කළේය. එහෙත් තවමත් ලොව උසින් වැඩිම කැරකෙන රෝදය ලෙස වාර්තා වන්නේ ‘සිංගප්පූරු ෆ්ලයර්’ කැරකෙන රෝදයයි.පෞද්ගලික සමාගමක් විසින් නිෂ්පදනය කරන ලද මේ යෝධ රෝදය සිංගප්පූරුවේ ඉඩම් අධිකාරිය මඟින් ලබාගත් ඉඩමක ස්ථාපනය කෙරිණ. පසුව එය 30 අවුරුදු බදු ක්‍රමයක් යටතේ සිංගප්පූරු ෆ්ලයර් පෞද්ගලික සමාගමට ලබාදී ඇත.පසුව එම බදු කාලසීමාව තවත් වසර 15කට දීර්ඝ කිරීමට නියමිතය.මේ වසරේ ජූලි මාසයේ දී මේ යෝධ රෝදයේ එක් කැප්සියුලයක වායු සමීකරණය සඳහා ඇද තිබූ විදුලි රැහැනකට අකුණු සර වැදීම නිසා විදුලිය ඇන හිට වායු සමීකරණය ද ක්‍රියා විරහිත විය. ඒ වන විට සංචාරකයෝ 200ක් රෝදයේ ගමන් කරමින් සිටියහ.එම සිද්ධියෙන් පසු මේ නැරැඹුම් රෝදය සඳහා වූ ජනප්‍රියත්වය මඳක් හීන වුවත් යළි එය සංචාරක ආකර්ෂණය දිනා ඇති බව සඳහන්ය. අලුත්වැඩියාවලින් පසු දැන් එය යළිත් සංචාරකයන් සඳහා විවෘත කර ඇත්තේය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=ay1011075</link>
    <topic>වාර්ෂික පිරිවැටුම බිලියන 500 ට නඟී</topic>
    <author/>
    <content>කොළඹ කොටස් වෙළෙඳ පොළ යම් පහළ යාමක් සතියකට පමණ පෙර පෙන්නුම් කළ ද මේ සතිය ආරම්භයේ සිට එය යළිත් පණ ගැන්විණි. බොහෝ අංශවල කොටස් මිල ඉහළ ගොස් තිබු අතර විශේෂයෙන්ම රක්ෂණ සමාගම්හි කොටස් මිලෙහි ඉහළ යාමක් දැක්විණි.යුද වාතාවරණය අවසන් වීමත් සමඟ රක්ෂණ සමාගම්වලට වැඩි ආදායමක් උපයා ගැනීමට හැකිවීමත් විශේෂයෙන්ම ත්‍රස්තවාදී ආවරණය ලබා ගැන්මට බොහෝ පාරිභෝගිකයන් යොමු නොවීමත් ත්‍රස්තවාදී ආවරණ යටතේ මේ වන විට ගෙවීම් සිදු නොවීමත් මත රක්ෂණ සමාගම්වල යම් වර්ධනයක් ද පෙන්නුම් කර ඇත.මෙන්ම උතුරු හා නැගෙනහිරට ආයෝජකයන් වැඩියෙන් ඇදී යාමත් ඔවුන් තම ව්‍යාපාර ආරක්ෂණය කෙරෙහි යොමුවීමත් මත රක්ෂණ සමාගම්වලට ඉහළ තැනක් ලැබී ඇත.‘අවිවා එන්ඩීබී’ සමාගමේ කොටසක මිල රුපියල් 300.00 ක් දක්වා ඉහළ ගොස් ඇත. එසේම සෙලින්කෝ ඉන්ෂුවරන්ස් සමාගමේ කොටසක් ද රුපියල් 395.50 සිට රුපියල් 400.00 ක් දක්වා ඉහළ ගොස්ය. ජනශක්ති සමාගමේ කොටස් මිල ද රුපියල් 15.20 සිට රුපියල් 15.30 ක් දක්වා ඉහළ ගියේය.වැඩිම වර්ධනයක් පෙන්නුම් කළ යුනියන් ඇෂුවරන්ස් සමාගම රුපියල් 122.50 සිට රුපියල් 126.00 ක් දක්වා ඉහළ ගියේය.ඉදිකිරීම් ක්ෂේත්‍රයේ සමාගම්වල කොටස් මිල එතරම් ඉහළ යාමක් පෙන්නුම් නොකළ නමුත් එම සමාගම්හි කොටස් ද තම ස්ථාවර භාවය රැකගෙන තිබුණි.හෝටල් සහ බැංකු ක්ෂේත්‍රයේ ද සමාගම්වල කොටස් මිල ශීඝ්‍ර ලෙස ඉහළ නොගිය ද එම සමාගම්හි කොටස් ද යම් වර්ධනයක් පෙන්නුම් කෙළේය. සඳුදා වන විට සමස්ත කොටස් මිල දර්ශකය ඒකක 6752.43 ක් ලෙසින් හා මිලංකා මිල දර්ශකය ඒකක 7276.25 ක් ලෙසින් දැක්විණි.එල්. ඕ. එල්. සී. සමාගමේ කොටසක් රුපියල් 1300 ක් දක්වා ඉහළ නැග තිබුණු අතර ඕවර්සිස් රියලිටි ප්‍රසාද කොටස් එක්කෝටි පනස් එක් ලක්ෂ විසිඑක් දහස් හාර සියයක් (15121,400) අලෙවි වීම කොටස් වෙළෙඳ පොළේ පහුගිය සඳුදා සිදුවූ විශේෂිතම ගනුදෙනුවයි.සමාගම් දෙකකට 10% මිල පරාසය විනිමය කොටස් සභාව විසින් පනවා තිබු අතර එක් සමාගමකට එය නොවැම්බර් 15 දක්වා ද අනෙක් සමාගමට නොවැම්බර් 22 දක්වා ද බල පැවැත්වේ.අවසන් දින කිහිපයේ ගනුදෙනුවල වර්ධනයක් පෙන්නුම් කළ අතර ‘ලාෆ් ගෑස් සමාගමේ’ හා බලශක්ති සමාගමේ කොටස් වෙළෙඳ පොළට නිකුත් වීමත් සමඟ කොටස් මිල දර්ශකයත් ඉහළ යනු ඇතැයි කොටස් වෙළෙඳ පොළ ආරංචි මාර්ග පවසයි.තවමත් අප ලෝක කොටස් වෙළෙඳ පොළ අතර දෙවැනි ස්ථානය සිටින අතර මොංගෝලියාව ප්‍රථම ස්ථානයේම පසුවේ.කොටස් වෙළෙඳ පොළ ගැන මහජන අවබෝධය වැඩිවෙමින් පවතින හෙයින් වෙළෙඳ පොළ වාර්ෂික පිරිවැටුම ක්‍රමයෙන් ඉහළ ගොස් තිබුණු අතර පත්‍රය මුද්‍රණයට යන අවස්ථාවේ බිලියන 500 ට ආසන්න වී තිබිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=aj1011071</link>
    <topic>එල් බී ෆිනෑන්ස් යාපනයට පිවිසෙයි</topic>
    <author/>
    <content>එල් බී ෆිනෑන්ස් යාපනයට පිවිසෙයිඑල් බී ෆිනෑන්ස්, උත්තර අර්ධ ද්වීප ජන ජීවිතයේ කොටස්කරුවෙකු වීමේ උදාර අරමුණින් යුතුව පසුගියදා යාපනය නගරයට පිවිසියේය. එල් බී ෆිනෑන්ස් පූර්ණ දායකත්වයෙන් ප්‍රතිසංස්කරණය කළ, සුබ්‍රමනියම් උද්‍යානය ජනතා අයිතියට පැවරීමේ හා යාපනය ශාඛාව විවෘත කිරීමේ උලෙළ යාපනය නගරයේදී පසුගියදා පැවැත්විණි. ශ්‍රී ලංකා මහ බැංකුවේ අධිපති අජිත් නිවාඩ් කබ්රාල් මහතා සහ එල් බී ෆිනෑන්ස් සභාපති ධම්මික පෙරේරා මහතා ඇතුළු ආරාධිතයෝ රැසක් මෙම සුවිශේෂී අවස්ථාවට එක්වූහ.නවීකරණ කටයුතු වලින් පසු නව මුහුණුවරකින් හා ප්‍රතාපවත් බවින් යුතු වූ උද්‍යානය, යාපනය ජනතාවගේ සිත් ගත් තැන් වලින් එකක් ලෙස දැන් යළි ස්ථාපිතව ඇත. ඉදිරියට උද්‍යානයේ නඩත්තු කටයුතු සිදුකිරීමද එල්.බී. ෆිනෑන්ස් මඟින් සිදු කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=aj1011072</link>
    <topic>ලෝකයේ විශාලතම රුවල් නිෂ්පාදකයෝ</topic>
    <author/>
    <content>ලෝකයේ විශාලතම රුවල් නිෂ්පාදකයෝකර්මාන්ත සහ වාණිජ ඇමැති රිෂාඩ් බද්යුදීන් මහතා පීත්ත පටිය කපා නෝර්ත් ක්ලෝත් ලංකා සමාගම විවෘත කළ අවස්ථාව. ගම්පහ දිසා මන්ත්‍රී ඩුලිප් විජේසේකර, නෝත් ක්ලෝත් සභාපති ටොම් ද්‍රවිස්, කළමනාකාර අධ්‍යක්ෂ ලැරී මැක්ඩොනල්ඩ් ඇමෙරිකා තානාපති කොමිසමේ නියෝජ්‍ය ප්‍රධාන වැල්රි ෆවුලර් මහත්වරු ද මෙහි වෙති.නෝත් සේල්ස් ශ්‍රී ලංකා සමූහයේ නවතම ව්‍යාපාරය වන නෝත් ක්ලෝත් ලංකා පුද්ගලික සමාගම විවෘත කිරීමේ උත්සවය කර්මාන්ත හා වාණිජ අමාත්‍ය රිෂාඩ් බද්යුද්ධීන් මහතාගේ ප්‍රධානත්වයෙන් පසුගියදා සිදු කෙරිණි.ඒ වෙනුවෙන් සුබ පැතුම් පණිවිඩයක් එක් කරමින් ආර්ථික සංවර්ධන අමාත්‍ය බැසිල් රාජපක්ෂ මහතා සඳහන් කළේ යුද්ධය අවසන් කර ආර්ථික සංවර්ධන සංග්‍රාමය ආරම්භ කිරීමට සැරසෙන මේ අවස්ථාවේ නෝත් ක්ලෝත් ආයතනය ආරම්භ කරන කර්මාන්ත ශාලාව විවෘත කිරීම අතිශයින්ම වැදගත් කටයුත්තක් බවයි. ශ්‍රී ලංකාව සම්බන්ධයෙන් ජාත්‍යන්තරය ඉතා සුබවාදී ආකල්පයකින් කටයුතු කරමින් සිටී.යුද්ධය පැවති අවස්ථාවේ අප රට හැර ගිය ජාත්‍යන්තර සමාගම් මේ වන විට නැවත අප රටට පැමිණ තම ව්‍යාපාරික කටයුතු ආරම්භ කර ඇත. ජාත්‍යන්තර වශයෙන් පිළිගත් සංවිධාන විසින් ශ්‍රී ලංකාව ආයෝජන සහ සංචාරක කටයුතු සඳහා ඉතා යෝග්‍ය රටක් වශයෙන් පිළිගෙන තිබෙන බවත් එම සුබ පැතුම් පණිවිඩයේ වැඩි දුරටත් සඳහන්ය. නෝත් ක්ලෝත් අපනයනය සඳහා රුවල් රෙදි නිපදවීමට නියමිතය.බියගම නිදහස් වෙළෙඳ කලාපයේදී පළමු නිෂ්පාදනය අමාත්‍ය බද්යුද්ධීන් මහතා විසින් නිල වශයෙන් ආරම්භ කරන ලදී. තරග මෙන්ම සංචාරක නෞකා යන දෙවර්ගයේම රුවල් සඳහා ලෝකයේ ප්‍රමුඛයා වන නෝත් සමූහය එහි මෙහෙයුම් කටයුතු ශ්‍රී ලංකාවේ ආරම්භ කරන ලද්දේ 1996 දී නෝත් මැනුෆැක්චරින් පුද්ගලික සමාගම ස්ථාපනය කිරීමත් සමඟය. එක් තනි පහසුකම් සපයන්නෙකු ලෙස ආරම්භ කර ක්‍රමයෙන් වර්ධනය වී වර්තමානයේ සමාගම් හතරක් (නිෂ්පාදන කර්මාන්ත ශාලා හයක්) බියගම අපනයන කලාපයේ නෝත් සේල් සෙවණ යටතේ පාලනය වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=aj1011073</link>
    <topic>ද ෆිනෑන්ස් තැන්පතු ඉහළට</topic>
    <author/>
    <content>ද ෆිනෑන්ස් තැන්පතු ඉහළටවිධායක අධ්‍යක්ෂ වයලට් දිසානායක, විධායක අධ්‍යක්ෂ නයනා රූපසිංහ, අධ්‍යක්ෂ/ ප්‍රධාන විධායක නිලධාරි කමල් යටවර සහ විධායක අධ්‍යක්ෂ ද ෆිනෑන්ස් සමාගම තිස්ස ඒකනායක මහත්ම මහත්මීහු ද ෆිනෑන්ස් සමාගමේ ප්‍රගතිය ගැන සාකච්ඡාවක.ශ්‍රී ලංකාවේ පැරණිතම මූල්‍ය සමාගමක් වන ද ෆිනෑන්ස් සමාගම නව තැන්පතුවල වටිනාකම 2010 දෙවන කාර්තුවේ දී රුපියල් මිලියන 530 දක්වා වර්ධනය කරගෙන ඇත.එය පළමු කාර්තුවේ පෙන්නුම් කළ නව තැන්පතුවලට වඩා 16.5%ක වැඩිවීමකි. මෙම කාල සීමාව තුළ සමාගම විසින් ලබා දෙන ලද ණය ප්‍රමාණය රුපියල් මිලියන 1314 කි. එය පෙර කාර්තුවට වඩා 42% ක වර්ධනයකි.ද ෆිනෑන්ස් සමාගම පසුගිය මාස 3ක කාලය තුළදී හොරණ, අනුරාධපුරය, කෑගල්ල, දඹුල්ල, ඇල්පිටිය, නිකවැරටිය සහ නාවලපිටිය යන ස්ථානවල නව උකස් මධ්‍යස්ථාන 7ක් විවෘත කර ඇත. සමාගමේ ඉඩම් අලෙවි ව්‍යාපෘතිය ද පසුගිය මාස 3 තුළ ඉහළ වර්ධනයක් පෙන්වමින් ඉඩම් කට්ටි 621ක් දක්වා වැඩිවීමක් පෙන්නුම් කර ඇත.සමාගමේ ඉදිරිය තවදුරටත් ශක්තිමත් කිරීමට ශ්‍රී ලංකා මහ බැංකුව විසින් එහි ප්‍රාග්ධනය සහ මූල්‍ය තත්ත්වය වර්ධනය කිරීමට පියවර ගෙන ඇති බව, ද ෆිනෑන්ස් සමාගමේ අධ්‍යක්ෂක සහ ප්‍රධාන විධායක නිලධාරි කමල් යටවර මහතා ප්‍රකාශ කළේය. ඔහු මෙහිදී ශ්‍රී ලංකා මහ බැංකුව, පසුගිය කාලය තුළ ලබාදුන් සහය සහ කළමනාකාර ඒජන්තවරුන් වන ලංකා බැංකුවේ අනුබද්ධිත ආයතනයක් වන ශ්‍රී ලංකා මර්චන්ට් බැංකුව විසින් ලබාදුන් සහය ද මෙම ප්‍රගතියට හේතුවක් බව ද පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=aj1011074</link>
    <topic>SLIM සම්මාන දිනූ ප්‍රථම ඇගලුම් වෙළෙඳ නාමය හමීඩියා</topic>
    <author/>
    <content>SLIM සම්මාන දිනූ ප්‍රථම ඇගලුම් වෙළෙඳ නාමය හමීඩියාසමූහ වෙළෙඳ නාම කළමනාකරු ලෙරෝයි ජේ. ඊබර්ට් මහතා රිදී සම්මානය අතැතිව. සමුද්‍ර ද සිල්වා, ෂාෆීස් නසීර් යන කළමනාකරුවෝ ද, ස්ලිම් සම්මාන උලෙළේ සභාපති උපුල් අදිකාරි මහතා ද මෙහි වෙති.හමීඩියා ආයතනය SLIM විශිෂ්ටතම වෙළෙඳ නාම සම්මාන උළෙලේ දී සම්මාන දිනාගත් ශ්‍රී ලංකාවේ ප්‍රථම ඇගලුම් වෙළෙඳ නාමය බවට පත් විය. මේ උලෙළේදී හමීඩියා සමාගම විශිෂ්ටතම සේවා වෙළෙඳ නාමය සඳහා රිදී සම්මානයක් විශිෂ්ටතම නව්‍යකරණ වෙළෙඳ නාමය සඳහා ලෝකඩ සම්මානයත් දිනා ගත්තේය.එය තම වෙළෙඳ නාම කළමනාකරණ ක්‍රියාවලියේ සාර්ථකත්වය ජාතික වශයෙන් අනුමතවීමක් බව හමීඩියා කළමනාකාර අධ්‍යක්ෂ ෆවුසුල් හමීඩ් මහතා පැවසීය.“ශ්‍රී ලාංකීය වෙළෙඳ සමාගමක් වන හමීඩියා සමාගම මෙම කීර්තිමත් SLIM විශිෂ්ටතම වෙළෙඳ නාම සම්මාන උලෙළේදී සම්මාන දිනා ගැනීමට හැකි වූ එකම ඇඟලුම් වෙළෙඳ නාමය බවට පත්වීම ගැන අපි මහත් සතුටට පත් වෙමු. “අපි කෙරෙහි විශ්වාසය තබා ඇති අපගේ ගනුදෙනුකරුවන් නිසාම අපට මෙම ජයග්‍රහණය ලබා ගැනීමට හැකි විය” යැයි ද ඒ මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=aj1011075</link>
    <topic>ඕස්ට්‍රේලියා සංචාරයේ සමරු කමිස වෙළෙඳපළේ</topic>
    <author/>
    <content>ඕස්ට්‍රේලියා සංචාරයේ සමරු කමිස වෙළෙඳපළේඅපේ ක්‍රිකට් පිළෙහි ඔස්ටේ‍්‍රලියා සංචාරය සහ ඒ නිමිත්තෙන් නිර්මාණය කෙරුණු විශේෂ එමරල්ඩ් ෂර්ට් විලාසිතාව මෙරට වෙළෙඳ පොළට ගිය සතියේ නිකුත් කෙරිණි.එමරල්ඩ් ඉන්ටර්නැෂනල් ආයතනයේ අලෙවි කළමනාකරු රිමාස් මර්ෂුක් මහතා අදහස් දක්වමින් “මෙය ශ්‍රී ලංකා ක්‍රිකට් පිල ඔස්ට්‍රේලියානු සංචාරය සඳහා පිටත් වන අවස්ථාවේ අප ලබා දුන් පොරොන්දුවක්. අපේ එමරල්ඩ් පාරිභෝගිකයන්ට දිවයින පුරා විසිරි සිටින අපේ අලෙවි නියෝජිතයන්ගෙන් මේ සුවිශේෂී සමරු ෂර්ට් මිල දී ගත හැකියි.ක්‍රිකට් ක්‍රීඩාව කෙරෙහි දැනට පවතින උනන්දුවක් ළඟ එන ලෝක ක්‍රිකට් ශූරතාව සමඟ ඇතිවේ යැයි අපේක්ෂිත පිබිදීමත් හේතුකොටගෙන මේ විශේෂ ෂර්ට් එක කෙරෙහි වැඩි ආකර්ෂණයක් නිසැකවම ඇතිවනු නොඅනුමාන බවත් ඒ මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=aj1011076</link>
    <topic>ශ්‍රී ලංකාවේ විශාලතම හෝටල් පාසල ඉදිවේ</topic>
    <author/>
    <content>ශ්‍රී ලංකාවේ විශාලතම හෝටල් පාසල ඉදිවේනුගේගොඩ “වින්ස්ටෝන් හෝටල් පාසල” මඟින් විශාලතම හා නවීනතම උපාංග වලින් සමන්විත එකම පෞද්ගලික හෝටල් පාසල මුල්ගල තැබීම පසුගිය දා සිදුවිය.එහි මුළුතැන්ගෙවල් දෙකක්, 150 දෙනෙකුට අසුන් ගත හැකි අංග සම්පූර්ණ ශ්‍රවණාගාරයක්, කුඩා දේශනාගාර හතරක්, පරිගණක ඒකකයක්, හෝටල් පාසලේ ඉගෙනුම ලබන සිසුන්ට පුස්තකාලයක්, අවහන් හල් දෙකකින් සමන්විත වේ.ජාතික තරුණ කටයුතු අමාත්‍යාංශය සමඟ අත්වැල් බැඳගෙන තිබෙන වින්ස්ටෝන් පෞද්ගලික හෝටල් පාසල ඔස්ට්‍රේලියානු රජයේ සහ නවසීලන්තය රජයේ හෝටල් පාසල් සමඟ ද ඒකාබද්ධ වී පාඨමාලාව පවත්වනු ලැබේ.වින්ස්ටෝන් හෝටල් පාසල් කළමනාකාරිනී විධායක සූපවේදිනී, ඉයන්ති ගුණවර්ධන මහත්මිය දැනට ශ්‍රී ලංකාවේ සිටින ඔස්ට්‍රේලියානු රජයේ TAFF – sa ඇගයීම් සහතිකය ලද එකම සූපවේදිනියයි. ඒ මහත්මිය ශ්‍රී ලංකාවේ N.V.Q  පාඨමාලා ඇගයීම්කාරිනියක් වශයෙන් ද පත්ව සිටී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=aj1011077</link>
    <topic>ඖෂධ විද්‍යා මාර්ගෝපදේශක ග්‍රන්ථයට GSK අනුග්‍රහය</topic>
    <author/>
    <content>ඖෂධ විද්‍යා මාර්ගෝපදේශක ග්‍රන්ථයට GSK අනුග්‍රහයට්ඉම් කළමනාකාර අධ්‍යක්‍ෂක ස්ටුවර්ට් චැප්මන් මහතා සහ ශ්‍රී ලංකා ඖෂධ විද්‍යා සංගමයේ සභාපතිනී චින්තා අභයවර්ධන මහත්මිය ග්‍රන්ථයේ මුල් පිටපත සෞඛ්‍ය ඇමති මෛත්‍රීපාල සිරිසේන මහතාට පිළිගන්වන අවස්ථාව.ශ්‍රී ලංකා වෛද්‍ය විද්‍යාල සභාව විසින් මෙහෙයවන බාහිර ඖෂධවේදී විභාගය සඳහා සූදානම් වන සිසුන් උදෙසා ශ්‍රී ලංකා ඖෂධ විද්‍යා සංගමය, ග්ලැක්සෝස්මිත්ක්ලයින් (GSK) සමාගමෙහි අනුග්‍රාහකත්වයෙන් විභාග මාර්ගෝපදේශන ග්‍රන්ථයක් සම්පාදනය කර තිබේ.වෘත්තීයමය ඖෂධවේදීන් සඳහා වෙන් වූ ශ්‍රී ලංකාවේ මෙවනි මුල්ම ප්‍රකාශනය මෙය වේ. පිටු 176 කින් සමන්විත මෙම ග්‍රන්ථය 2000 වසරේ මාර්තු සිට 2008 වසරේ ජූලි අතර කාලය තුළ පැවති සියලුම විභාග ප්‍රශ්න පත්‍ර, ප්‍රයෝගික ගණනය කිරීම් 39 ක් සහ ඖෂධාගාර පාලනය පිළිබඳ උපදෙස් වලින් සමන්විතය.බාහිර ඖෂධවේදී පාඨමාලාව සඳහා ලියාපදිංචි වූ සිසුන්ට මෙම ග්‍රන්ථය නොමිලේ බෙදා දීමට ට්ඉම් සමාගම කටයුතු කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=aj1011078</link>
    <topic>ආරුගම් බේ මුහුදු තිරයේ තරුණයන්ට</topic>
    <author/>
    <content>ආරුගම් බේ මුහුදු තිරයේ තරුණයන්ටආරුගම් බේ ටුවරිස්ට් ඇසෝෂියේෂන් මුහුදු තීරයේ තරුණයන් සඳහා ඉංගී‍්‍රසි භාෂා පුහුණු පාඨමාලාවක් ආරම්භ කරයි.ආරුගම් බේ ජනපි‍්‍රය සංචාරක ස්ථානයක් බැවින් ඉංගී‍්‍රසි දැනුම දියුණු කිරීම හා එහි වැදගත්කම පිළිබඳව ජනතාව තුළ දැනුවත් බව වැඩි කිරීම, ක්ෂේත්‍රයේ මෙන්ම පුද්ගලයන්ගේ ද අනාගත සංවර්ධනයට ඉතාම වැදගත් බව ආරුගම් බේ ටුවරිස්ට් ඇසෝෂියේෂන් හි සභාපති එම්.එච්.ඒ. රහීම් මහතා කියයි. 2016 දී සංචාරකයින් මිලියන 2.5 ක් ආකර්ෂණය කරගැනීමේ රජයේ ඉලක්කය සපුරා ගැනීමට මෙම ඉංගී‍්‍රසි කතා කිරීමේ පුහුණු පාඨමාලාව අත්වැලක් සපයනු ඇත.නිවැරැදිව ඉංගී‍්‍රසි භාෂාව හොඳින් කතා කිරීමේ හැකියාව, හෝටල් හිමියන්ට ඔවුන්ගේ ආදායම් වැඩි කර ගැනීමටත්, නව සංචාරකයින් ආකර්ෂණය කරගැනීමට හා කාර්යක්ෂමතාවය වැඩි කර ගැනීමටත්, තරුණයන්ට හොඳ රැකියා අවස්ථා සැපයීමටත්, එමඟින් ජනතාවගේ සංවර්ධනයට දායකත්වය ලැබීමටත් පදනම සැලසෙනු ඇති බව රහීම් මහතා සඳහන් කළේය.මෙම වැඩසටහන මෙහෙයවනු ලබන්නේ පොතුවිල් දිස්ත්‍රික්කයේ පදිංචි ඕලන්ද ජාතික විශ්‍රාමික හෙද නිලධාරි හා චිකිත්සක සජානෝ සරේ විසිනි. වසර හයකට පෙර ඇති වූ සුනාමි ව්‍යසනයෙන් පසුව ආරුගම් බේ හි දරුවන්ට ඔහු විසින් ඉගැන්වීමේ වැඩසටහන් ක්‍රියාත්මක කරන ලදී.ආරුගම් බේ ටුවරිස්ට් ඇසෝෂියේෂන්, රජයේ ආයතන හා අනෙකුත් අධිකාරින් සමඟ ආරුගම් බේ හි පාසල්වල ඉංගී‍්‍රසි භාෂාව අනිවාර්ය කිරීමේ අවශ්‍යතාවය පිළිබඳව සාකච්ඡාව පවත්වන බවද රහීම් මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=aj1011079</link>
    <topic>ලෝක කොණ්ඩා මෝස්තර</topic>
    <author/>
    <content>ලෝක කොණ්ඩා මෝස්තරශ්‍රී ලංකාවේ කොණ්ඩා සහ රූපලාවණ්‍යය ක්ෂේත්‍රය, නියෝජය කරමින් ලුක් ඇන්ඩ් ලර්න් වැඩමුළුව සඳහා 500 කට අධික පිරිසක් සහභාගී වූහ. වැඩමුළුව ලෝක ප්‍රසිද්ධ කොණ්ඩා මෝස්තර ශිල්පී, පුහුණුකරු සහ විනිශ්චයකරු ජොයෙකිම් රූස් විසින් මෙහෙයවන ලදී. වැඩමුළුව අවසානයේ Hair and Beauty ආයතනය ආරම්භ කෙරිණි.පැරිස් නුවර පැවැත්වෙන OMC Hair World 2010 උත්සවය ජාතික කණ්ඩායමක් පුහුණු කිරීම සඳහා ජොයෙකිම් රූස් සතියක් පුරා ලංකාවේ රැඳී සිටියේය.ශ්‍රී ලාංකීය කොණ්ඩා මෝස්තර ශිල්පීන් සහ රූපලාවණ්‍යය ශිල්පීන් හය දෙනෙකුගෙන් සමන්විතය. ඒ ප්‍රභාත් සාරංග, ශකීර් මිර්සා, ශානි ෆර්නැන්ඩෝ, මයුරි තිලකවර්ධන, ජීවා බිංදුහේවා සහ ඉෂාන් සුදරික්කු යන මෙම වසරේ මාර්තු මාසයෙහි ඒෂීයා කප් 2010 දිනා ගත් ශිල්පීන්ගෙනි.මෙම කණ්ඩායම සමඟ OMC Aisa Zone අධ්‍යක්ෂ මණ්ඩල සාමාජික සහ සභාපති නයනා කරුණාරත්න, ශ්‍රී ලංකා කොණ්ඩා මෝස්තර ශිල්පීන්ගේ සහ රූපලාවණ්‍යය ශිල්පීන්ගේ සංගමයේ සභාපති රායකා ජයසූරිය, ර්‍ණර්ඛ් ජාත්‍යන්තර විනිශ්චයකාර ජොහාන් පීරිස්, රම්සි රහමන් සහ සැලෝන් නයනා හි පුහුණුකාරිනි කාන්චනා ගොඩිගමුව යන මහත්ම මහත්මීහුද එතෙර යති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=aj10110710</link>
    <topic>මංගල හා උත්සව ඇඳුම් දැක්ම කම්සින්ස් ප්‍රදර්ශනාගාරයේ</topic>
    <author/>
    <content>මංගල හා උත්සව ඇඳුම් දැක්ම කම්සින්ස් ප්‍රදර්ශනාගාරයේකම්සින්ස්ගේ නිර්මාණාත්මක එකතුවක් ඇතුළත් සුපිරි උත්සව ඇඳුම් කාණ්ඩයක් කම්සින්ස් හි හිමිකරු ආර්. රාජා මහතා අතින් පසුගියදා එළිදැක්විණි.”අප දැන් ඇඟලුම් සමඟ ගනුදෙනු කිරීම අරඹා මාස නවයක් වෙනවා. මෙම අනන්‍ය වූ කාණ්ඩය මඟින් පාරිභෝගිකයින්ට වඩාත් පහසුවක් මෙන්ම නව වෙළෙඳ අත්දැකීමක් තිළිණ කරනවා. මංගල හා විවිධ විශේෂ අවස්ථාවන්ට ගැළපෙන වැඩි විවිධත්වයකින් යුත් මෝස්තර සහිත ඇඳුම් පැළඳුම් හා විස්තර අඩංගු පොත් අප සතුයි.” යනුවෙන් කම්සින්ස්හි සාමාන්‍යාධිකාරී රාම් මෝගන් මහතා ප්‍රකාශ කළේය.අලුතින් හඳුන්වා දෙන ලද මංගල හා උත්සව ඇඳුම් කාණ්ඩය මුළු පවුලටම ගැලපෙන අයුරින් විවිධත්වයකින් යුතුය. කාන්තාවන් සඳහා සාරි, සල්වාරි, චෝලි හා කුර්තාද පිරිමින් සඳහා කුර්තා, මංගල ඇඳුම් කට්ටල, කමිස හා කලිසම් මෙන්ම ළමයින් සඳහා ද පුළුල් විවිධත්වයකින් යුතු ඇඳුම් පැළඳුම් මෙම කාණ්ඩයට ඇතුළත්ය. එපමණක් නොව පාරිභෝගිකයින්ට ඇඳුම් සම්පූර්ණ වීමට අවශ්‍ය අනෙකුත් ආභරණ පැළඳුම් ද මෙම කාණ්ඩය යටතේ ලබා ගත හැකි බව ඒ මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=aj10110711</link>
    <topic>ජගත් ගැනුම් විකුණුම් කමිටුවට</topic>
    <author/>
    <content>ජගත් ගැනුම් විකුණුම් කමිටුවටශ්‍රී ලංකා බංග්ලාදේශ වාණිජ හා කර්මාන්ත මණ්ඩලයේ සභාපති හරිකේෂා විජේසේකර මහතා ඇතුළු පිරිස මාධ්‍ය හමුවේදී.බංග්ලාදේශයේ ඩකාහි පිහිටි ශ්‍රී ලංකා බංග්ලාදේශ වාණිජ හා කර්මාන්ත මණ්ඩලයේ මෙහෙයවීමෙන් මුල් පෙළේ වෙළෙඳ හා සංස්කෘතික නියෝජිතයන් බංග්ලාදේශයේ සිට ශ්‍රී ලංකාවට පැමිණීමත් සමඟ දිගු කාලයක් තිස්සේ මිතුරු රටවල් දෙක අතර පවත්නා සබඳතා තවදුරටත් පුළුල් වීමට මං සැලසෙයි.බංග්ලාදේශයේ ප්‍රමුඛතම ව්‍යාපාරිකයන් හා අනෙකුත් වෘත්තිකයන් මෙන්ම අනෙකුත් රටවල් 75ක නියෝජිතයන් හා ශ්‍රී ලංකාවේ ව්‍යාපාරිකයෝ 100ක් පසුගියදා සමාප්ත වූ ජාත්‍යන්තර ගැනුම්/විකුණුම් කමිටුවට සහභාගි වූහ.ශ්‍රී ලංකාවේ මෙම විශාල ප්‍රදර්ශනයට බංග්ලාදේශය සම්බන්ධවීමෙන් වර්ධනය වූ ආයෝජන අවස්ථා ලෙස පුරාණ සංස්කෘතික හා සෞන්දර්යය, නිර්මාණාත්මක ප්‍රකාශනයන් - දේශී කලර්ස් (විලාසිතා දැක්ම) හා ජර්නි ටු පීස් නම් බංග්ලාදේශ ගෝත්‍රික චිත්‍රකලාවේ ඉහළම ගෞරවයට පත් අංගයක් වන ඒකල චිත්‍ර ප්‍රදර්ශනය දැක්විය හැකිය.ලංකා වාණිජ මණ්ඩලයේ සභාපති අනුර ඒකනායක මහතාගේ සත්කාරකත්වයෙන් පැවැති ඉහත වෙළෙඳ හා ආයෝජන ප්‍රවර්ධන කමිටුවට ශ්‍රී ලංකාවේ විදේශ කටයුතු අමාත්‍යාංශය, වාණිජ දෙපාර්තමේන්තුව, ආර්ථික සංවර්ධන මණ්ඩලය, ආයෝජන මණ්ඩලය හා සංචාරක සංවර්ධන අධිකාරිය සහයෝගය ලබා දුන්නේය.කමිටුවේ මූලික අරමුණු වන්නේ නව ගෝලීය සබඳතා අර්ථාන්විතව ස්ථාපිත කිරීම, පවතින සබඳතා පුළුල් කිරීම හා ලෝකය පුරා ව්‍යාපාරික සබඳතා සඳහා පොදු පහසුකම් සැලසීමයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=aj10110712</link>
    <topic>රේන්බෝ පේජස් විද්‍යුත් නාමාවලියක්</topic>
    <author/>
    <content>රේන්බෝ පේජස් විද්‍යුත් නාමාවලියක්රේන්බෝ පේජස් නමින් ප්‍රචලිත ශ්‍රී ලංකා ටෙලිකොම් පබ්ලිකේෂන් සමාගම ශ්‍රී ලංකාවේ එකම දුරකථන නාමාවලි ප්‍රකාශකයා වන අතර එය ශ්‍රී ලංකා ටෙලිකොම් සමාගමේ පූර්ණ අනුබද්ධිත ආයතනයකි.රේන්බෝ පේජස් මුද්‍රිත මාධ්‍යයේ දුරකථන නාමාවලියකින් නොනැවතී අද වන විට අන්තර්ජාලය ඔස්සේ (www.rainbowpages.lk),සංයුක්ත තැටි, ඇමතුම් මධ්‍යස්ථාන, IPTV හරහා මෙම නාමාවලිය තොරතුරු ලබාගැනීමේ පහසුකම් සපයා තිබේ. WAPපහසුකම ජංගම දුරකථන පාරිභෝගිකයින් හට රේන්බෝ පේජස් වෙතින් පසුගියදා හිමිවූ පහසුකමකි.SLT රේන්බෝ පේජස්හි නවතම හඳුන්වා දීම වූ e - Directory (විද්‍යුත් දුරකථන නාමාවලිය) ශ්‍රී ලංකා ටෙලිකොම් සමාගමේ ප්‍රධාන විධායක නිලධාරී ග්‍රෙග් යන්ග් මහතා විසින් එළිදක්වන ලදී.මෙහි විශේෂත්වයන් වනුයේ අන්තර්ජාලය නැති අවස්ථා වලදී පවා නැරඹිය හැකි වීමත් ඉතා උසස් තත්ත්වයේ මුද්‍රිත පිටපතකට සමාන අයුරෙන් නිපදවා ඇති එය සාමාන්‍ය සඟරාවක් මෙන් පිටු පෙරලා බැලීමේ හැකියාව අන්තර්ගත වීමත්ය. මෙය තුළම  web link ඇතුළත් කළ හැකි බැවින් එම ආයතනයේ වෙබ් අඩවියට පාරිභෝගිකයාට ඍජුවම සම්බන්ධ කර ගත හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=aj10110713</link>
    <topic>ජපන් ව්‍යාපාරිකයෝ ශ්‍රී ලංකාවේ අධ්‍යාපන වෙළෙඳපොළට</topic>
    <author/>
    <content>ජපන් ව්‍යාපාරිකයෝ ශ්‍රී ලංකාවේ අධ්‍යාපන වෙළෙඳපොළටජපානය, දකුණු කොරියාව, මැලේසියාව, චීනය, තායිවානය රටවල උසස් අධ්‍යාපන කටයුතු පවත්වාගෙන යන ජපාන අධ්‍යාපන සමූහ ව්‍යාපාරය රුපියල් මිලියන 50 ක් ආයෝජනය කරමින් ශ්‍රී ලංකාවේ අධ්‍යාපන වෙළෙඳපොළට පිවිසෙයි. ජපාන අධ්‍යාපන සමූහය මෙම ආයෝජනය කර ඇත්තේ ශ්‍රී ලංකාවේ ප්‍රකට සමූහ ව්‍යාපාරයක් වන Open Arc සමූහ ව්‍යාපාරයට අයත් කීර්තිමත් අධ්‍යාපන ආයතනයක් වන Open Arc ව්‍යාපාර හා තාක්ෂණ පාසල හරහාය.ශ්‍රී ලංකාවේ අධ්‍යාපන වෙළෙඳපොළ සඳහා කාර්යක්ෂම, ගුණාත්මක සහ රැකියා වෙළෙඳපොළ ඉලක්ක කරගත් සේවා සැපයීමේ අරමුණෙන් ආරම්භ කර ඇති මෙම ව්‍යාපෘතිය ශ්‍රී ලංකා ආයෝජන මණ්ඩලයේ අනුමතිය ලද එකකි. ගුණාත්මක සහ පිරිවැය ඵලදායක අධ්‍යාපන සේවා සඳහා ප්‍රමුඛත්වය ලබා දෙන වර්තමාන තරගකාරී සහ වාණිජ ලෝකයේ අධ්‍යාපනය සඳහාම විශේෂ වූ ලෝක ප්‍රසිද්ධ ආයතනයක් ශ්‍රී ලංකාවේ අධ්‍යාපන වෙළෙඳ පොළේ ආයෝජනය කිරීම විශේෂ තත්ත්වයකි. මේ පිළිබඳ අදහස් දක්වන Open Arc ව්‍යාපාර හා තාක්ෂණ පාසලේ සභාපති ටෙරුකි ඔනෝ මහතා.සමස්ත ලෝකය සමඟ සන්සන්දනය කරන විට වර්තමානයේ ශ්‍රී ලංකාවේ සාක්ෂරතාව 95% කටත් වැඩියි. මේ නිසා ශ්‍රී ලංකාවේ අධ්‍යාපන වෙළෙඳපොළේ ආයෝජනය කරන්න අප තීරණය කළා.Open Arc ව්‍යාපාර හා තාක්ෂණ පාසල වසර 20 කට ආසන්න කාලයක් ශ්‍රී ලංකාවේ උසස් අධ්‍යාපන ක්ෂේත්‍රයේ නියැලී සිටින ගුණාත්මක අධ්‍යාපනයක් ලබා දෙන, පළ පුරුදු වෘත්තිකයන්ගෙන් සමන්විත කීර්තිමත් ඉතිහාසයකට උරුමකම් කියන වෘත්තීය අධ්‍යාපනය ආයතනයක් විදිහට අප හැඳින ගෙන තියෙනවා.එහි යටිතල පහසුකම් ඉතාමත් ඉහළ මට්ටමෙන් වැඩි දියුණු කෙරෙන අතර රෝබෝ විද්‍යාව, මෘදුකාංග සංවර්ධනය වැනි උසස් තාක්ෂණ පාඨමාලා කීපයක් ආරම්භ කිරීම සඳහා පහසුකම් සපයනවා” යැයි පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>07</day>
    </date>
    <link>http://www.silumina.lk/2010/11/07/_art.asp?fn=aw1011071</link>
    <topic>මං වැඩිකලක් ඉන්නේ නෑ කවුදෝ මගේ පස්සෙන් එනවා</topic>
    <author>මතුගම මහින්ද විජේතිලක</author>
    <content>බොහෝ දෙනකු මරණයට පත්වන්නේ වේදනාවෙනි. ඒ අසනීපයක් නිසා ඇතිවන දුඞඛිත වේදනාවෙනි. නැතහොත් නෑදෑ හිතවතුන් කෙරෙහි පවතින ආදරය ඇල්ම නිසා අතහැර යෑමට සිදුවීමේ වේදනාවෙනි. තවත් කෙනෙකු මිය යන්නේ ගේ දොර ඉඩකඩම් ආදී වස්තු අතහැර යෑමේ තණ්හාවෙනි. තවත් අයෙකු ද්වේෂයෙනි.මේ හැම කෙනෙකු ම මරණයෙන් පසු උපත ලබන්නේ දුගතියෙහිය. මළ ප්‍රේත, මළ යක්ෂ ආදී අමනුෂ්‍යයකු ලෙසිනි. සතුන් මරණයට පත්වන්නේ ද බොහෝ විට එසේ ය. විශේෂයෙන්ම මසට මරණු ලබන ගවයන්, ඌරන්, එළුවන්, කුකුළන් හා මත්ස්‍යයන් මරණයට පත්වන්නේ දැඩි වේදනාවෙනි.අකැමැත්තෙනි. තරහවකිනි. ඔවුන්ගෙන් නිකුත් වන සාපය ඊට දායක වන්නන් කෙරෙහි අනිවාර්යයෙන් ම පාරා වළල්ලක් මෙන් දුක් විපාක ගෙන දෙන්නේ ය.කුරුණෑගල, නාගනේ, කැකුණගල බෝධීන් වහන්සේ අබියස බෝධි පූජා පවත්වමින් රෝගීන් සුවපත් කරන මාතලේ පඤ්ඤානන්ද හිමියෝ ආශිර්වාද පතා එහි පැමිණෙන අයට මස්, මාළු, කරවල,බිත්තර, පිළී ආහාරයෙන් වැළකී පැමිණෙන ලෙස අනිවාර්ය කරති.පිළී ආහාර ගනිමින් මේ ස්ථානයට පැමිණ ආධ්‍යාත්මීය ප්‍රතිකාර ලබන්නට උත්සාහ කරන අයගේ දුක් කරදර දෙගුණ විය හැකි බැවින් පිළී ආහාරවලින් වැළකිය නොහැක්කේ නම් එහි නොපැමිණෙන ලෙස ද දන්වා සිටිති. අවවාද කරති.නාගනේ පන්සලට පැමිණ පඤ්ඤානන්ද හිමියන් ගෙන් ආශිර්වාද ගැනීමට පැමිණි අවිස්සාවේල්ල, සමරුගම කේ.ජී.පාලිත වීරමන් මහතා ඔහු අත්දුටු සත්‍ය කතාවක් අප ඉදිරියේ අනාවරණය කළේය.මේ කළුතර දිස්ත්‍රික්කයේ එක්තරා ගමක සිදුවූ සුවිශේෂී සිද්ධියකි.සරත් හා අමරසේන ගජ මිතුරෝ ය. මේ දෙදෙනාම වනසතුන් දඩයම් කිරීම ආදායම් මාර්ගය කැර ගත්තෝ වූහ. සරත්ට ඔහුගේ සීයා කෙනෙකු විසින් මන්ත්‍රයක් දී තිබුණි. රාත්‍රියට ඔහු පාවිච්චි කරන තුවක්කුවට ඒ මන්ත්‍රයෙන් දෙහි ගෙඩි තුනක් කපා දඩයමේ ගිය විට කිසි දවසක දඩයම් වැරදුණේ නැත. එය රීරි යක්ෂයාගේ පාර්ශ්වයේ කළුවැදියකාගේ දිෂ්ටිය ලබා ගැනීමේ මන්ත්‍රයක් බව පාලිත කියයි.සරත් ගේ සහයට දිනපතා ම අමරසේන පැමිණෙයි. සෑම රාත්‍රියක ම කිලෝ 50-60ක් පමණ බර වල් ඌරන් තුන් හතර දෙනෙකු දඩයම් කොට මස් කොට වෙළඳපොළට සැපයීම කරති.තුවක්කුවටත් දෙහි ගෙඩි තුනටත් පිහිට වෙන්නට කාලයක් ගත වෙනවිට සරත් ඉඩකඩම් ගෙන නවීන පන්නයේ නිවසක් හැදුවේය. වෑන් රථයක් මිලදී ගත්තේ ය. ඊට පසුව තම ආදායම් මාර්ගයේ පහසුව සඳහා කැන්ටරයක් මිල දී ගත්තේ්ය. සරත්ගෙන් ලැබුණු මුදලටත්, කසිප්පු වීදුරුවටත් අනුව අමරසේනගේ පූර්ව අනුග්‍රහය මේ වැඩ කටයුතුවලට නොඅඩුව ලැබුණි. දැන් ඌරු දඩයමේ මේ දෙදෙනා යන්නේ කැන්ටරයෙනි. සිය දඩයම් එහි පටවාගෙන එති.2008 වර්ෂයේ එක්තරා දිනයක රාත්‍රි දඩයමේ යද්දී සරත්,”අමරෙ; මම කවදා හරි මෙන්න මේ ගහේ තමයි එල්ලිලා මැරෙන්නේ” යැයි අමරසේන අමතා කීවේ ය. අමරසේන එය විහිළුවක් සේ සිතුවේය. යළිත් දිනක් සරත් නයිලෝන් ලණුවක් ගෙනැවිත් ඒ ගස ළඟ දී”අමරේ; මම මෙන්න මේ ලණුවෙන් තමයි මේ ගහේ එල්ලිලා මැරෙන්නේ” යි කීවේය. එදා අමරසේන ඒ ලණුව උදුරාගෙන තමන්ගේ නිවසට ගෙන ගියේය. ගෙන ගොස් ඔහුගේ නිවසේ දමා තැබුවේය.තවත් සතියක් ගත විය. දුර බැහැර ඥාතියෙකුගේ නිවසක දානයකට සහභාගිවීමට පවුලේ අය සමඟ යෑමට අමරසේනට අවශ්‍ය විය. ඔහු සරත් ගේ් වෑන් රථය ඉල්ලුවේය.”වෑන් එක අරගෙන පලයං. හැබැයි මට හෙට උදේ විශේෂ ගමනක් යන්න තියෙනවා. උදෙන් ම වරෙන්” යැයි සරත්, අමරසේනට කීවේය. අමරසේන වෑන් රථයෙන් සිය ගමන පිටත්ව ගියේය. අමරසේන උදෙන් ම ආපසු ගමට ආවේය. ඔහු සරත් ගේ නිවසට යන විට එය මළ ගෙයකි. පෙර කී පරිදිම සරත් දඩයමට ගොස් කලින් දිනයක පෙන්නූ ගහේම එල්ලී සියදිවි හානි කැරගෙන තිබුණේය. සරත් කලින් දිනයේ අමරසේනට නොකියා කියූ ‘විශේෂ ගමන’ ගියේ එසේය.තවත් අවුරුද්දකුත් මාස තුනක් ගෙවී ගියේය. දිනක් රාත්‍රි සරත් පැමිණ නින්දේ සිටි අමරසේන කූ®ද්දා “දඩයමේ යමු”යි කැඳවා ගෙන ගියේය. දඩයම් කොට සරත්ට ලේ ගොටුවක් දීමට ද අමරසේනට සිදු විය. මෙසේ සරත්ගේ භූතාත්මයේ බලපෑම නිසා අමරසේනට දඩයමේ නොගොස් සිටිය නොහැකි විය. එහෙත් “මේ විදහට ගියොත් මටත් සරත් ගිය පාරේම යන්නට වේවිදැ”යි බියක් ඔහු තුළ හටගත්තේය. ඔහු ස්වකීය ආරක්ෂාව පතා දේවාල ගානේ යන්නට පටන් ගත්තේය. ඔහු මරණ බියෙන් පෙළෙන්නට විය.”මමත් වැඩිකලක් ඉන්නේ නෑ. කව්දෝ මගේ පස්සෙන් එනවා”යි කියමින් නින්දට ගියේ ද පිහියක් කොට්ටය යට තබාගෙනය. ඔහු ශාන්තිකර්මයක් කරවා ගත්තේය. මස් මාළු කරවල බිත්තරවලින්, සුරාපානයෙන් වැළකී සිටිය යුතු බවට උපදෙස් ලැබුණි. එහෙත් වැඩිකලක් ඔහුට ඒ පිළිවෙත් රකින්නට බැරි විය. මස් මාළු කන්නටත්, සුරා පානය කරන්නටත් ඔහුගේ සිත පොළඹවන්නට විය. ඔහු සිතට වහල් විය. මත්පැන් පානය කළේය. පිළිවෙත්වලට පටහැනි විය. දෙකකුල් ඉදිමී ආවේය. කිසිම ප්‍රතිකාරයකින් ඒ ඉදිමුම බැස ගියේ නැත. මේ ලිපිය ලියන අවස්ථාව වන විටත් ඔහු කළුබෝවිල මහ රෝහලේ නේවාසිකව ප්‍රතිකාර ලබයි.සිතේ මෛත්‍රී කරුණා ගුණයක් නැත්තෝ බහුල වශයෙන් මසට මාළුවට ප්‍රිය කරති. සිත පමණක් නොව ඔවුන්ගේ ශරීර ද ඌෂ්ණාධිකය. දහදිය දුර්ගන්ධවේ. වේදනා කැක්කුම් බහුල වේ. මරණාසන්න අවස්ථාවේ දී ද භයානක දර්ශන දකිති.එවැන්නෝ ප්‍රේතාත්මවල උපදිති. මිනිස් ලොව ඉපදුණ ද විකෘති කර්මභාව ගනිති. මෙවැනි සිද්ධීන් අප විසින් පුවත්පත්වලට ලියන විට සමහරු ඇත්තට ම මෙවැනි දේ සිදුවේ දැයි සැක පහළ කරති. සමහරු මේවා මනෝ විකාර යැයි උපහාසයෙන් ප්‍රතික්ෂේප කරති. එහෙත් අද විද්‍යාඥයෝ හා බටහිර වෛද්‍යවරු පවා මේවා ගැන අප සමඟ සාකච්ඡා කරති. තමන්ට බටහිර ක්‍රමවලින් විසඳා ගත නොහැකි වූ දුක් කරදරවලින් මිදීමට ආධ්‍යාත්මීය උපදෙස් පතති. භාවනා කරති. කර්මය හා කර්ම විපාකය පිළිගනිති.මේ කතාවත් ඔබ උඩු යටිකුරු කරනු ඇත. එය නාගනේ, සිරි සීවලී විහාරාධිපති මාතලේ පඤ්ඤානන්ද හිමියන් ගේ වචනයෙන් ම මෙසේය.”සීවලී මහ රහතන් වහන්සේ අතීත ආත්ම භවයකදී රාජ කුමාරයෙක්ව ඉපිද රජකම් කරනුයේ යුද්ධයකට මුහුණ දුන්නා. ස්වකීය මව් බිසවගේ උපදෙස් අනුව යුද්ධ කළා. ඒ මව් බිසවත් යුද්ධ සේනාව සමඟ සටන් බිමට ගියා. සතුරු බලකොටුව කඩාගෙන ඇතුළට යන්න විදිහක් ලැබුණේ ම නැහැ. අම්මා පුත් කුමරුට උපදෙස් දුන්නා සතුරන්ගේ බලකොටුව ඇතුළට ආහාර පාන කිසි ම දෙයක් ගෙන යන්නට ඉඩ නොදී පිටතින් සිරකර ගෙන ඉන්න. අවුරුදු හතක් එසේ බල කඳවුරක සේනාව සිරකැර ගෙන සිටීමේ පාප කර්මයේ විපාක වශයෙන් මේ භවයේ අවුරුදු හතයි මාස හතයි දින හතක් මව් ගැබේ සිර වී සිටියා. මවත් පුතාත් දෙදෙනා ම ඒ විපාකය වින්දා.මේ 1985 වර්ෂයේ පමණ මා අනුරාධපුර පදවියේ සිටිය දී අත්දුටු දෙයක්. පදවියේ පල්ලියේ සිටි බෙනඩික් පියතුමා මගේ හොඳ හිතවතෙක්. මේ පියතුමාට ජීප් රථයක් තිබුණා. කම්මැලි හිතුණා ම ඒ වාහනයෙන් අපි ටිකක් ඇවිදින්න යනවා.දවසක් අනුරාධපුර දෙවැනි පියවරේ පදිංචිව සිටි හිතවතෙකුගේ නිවස්නට අපි ගියා. ඒ බෙනඩික් පියතුමාගෙ හිතවත් ගෙදරක්. අප එහි යනවිට ඒ ගෙදර ස්වාමි දුවත් වයස අවුරුදු 7 –8ක පමණ දියණියකුත් පමණයි. ඒ දියණිය තමන් ගේ දෙකකුල් මත කොට්ටයක් තබා එහි කුඩා දැරියක් නළවමින් සිටියා. දැරියගේ මව සිටියේ සාලයේ. දැරිය සිටියේ ඉස්තෝප්පුවේ. අපි දෙන්නා වාඩිවී සිටියෙත් ඉස්තෝප්පුවේ.මම අර දැරිය නළවමින් සිටි සිඟිති දැරිය දැක්කා. මම දැරියගෙන් ඇහුවා බබා ඔය කාවද නළවන්නේ කියා.”මේ අපේ අත්තම්මා”යි ඇය උත්තර දුන්නා.ඒ සමඟ ම ෆාදර් බෙනඩික් මට කිව්වා “කෑ ගහන්න එපා” කියා.එවිට ඒ කතාව ඇහිලා ද කොහේද දැරියගේ මව අපට ගිලන්පස හදන්න ගේ් ඇතුළට ගියා. හරියට අපට කතා කැරගන්න ඉඩදීලා වගෙයි ගියේ.මම තවත් හොඳට බැලුවා මේ නැළවෙන දැරිය දිහා. ඇගේ හිස කෙස් තැනින් තැන සුදුවෙලා. සියයට පනහක් විතර කෙස් පැහිලා. ඇඟ රැළි වැටිලා. ඊට පස්සෙ ෆාදර් බෙනඩික් කතාව මා සමඟ කීවා.මේ ගෙදර ගෘහණියගෙ (නළවන දැරියගෙ අම්මගෙ) අම්මා මියගිහින්. පුංචි අම්මා තමයි මේ නැළවෙන්නෙ. ඒ වන විට වයස අවුරුදු හැට හතක්. සම්පූර්ණ බර රාත්තල් දහයකට වඩා නැති තරම්. අවුරුදු 7 – 8 තරම් මිණිපිරිය තමයි අවුරුදු හැටහතේ අත්තම්මව කකුල් දෙක උඩ තියාගෙන නළවන්නේ. කතාකරන්න බැහැ. හොඳට ඇස් ඇරලා බලනවා. ආබාධිතයි. මන්ද බුද්ධිකයි. ඝන ආහාර දෙන්නෙ නෑ. බත් දෙන්නෙත් බ්ලෙන්ඩර් කරලා. අසූචි මහ මිනිහෙකුගෙ වගේලු. මේ වන විට (2010) නම් ඒ සිඟිති අත්තම්මා මියගිහින් ඇති. ඒත් මේ සිද්ධිය දන්නා අය තවමත් අනුරාධපුරේ දෙවැනි පියවරේ ඇති’ එදා ඒ අත්තම්මාව නළවපු දැරියට දැන් වයස අවුරුදු 32-33ක් විතර ඇති. මේවා තමයි පූරුවෙ කරුම කියන්නේ”යි පැවසූ පඤ්ඤානන්ද හිමියෝ තවත් කතාවකට මුල පිරූහ.අතීත පාපකර්ම විපාක පල දෙන හැටි කියන මේ වගේ දේවල් සමහරු විශ්වාස කරන්නෙ නෑ. ඒකට අපට කරන්න දෙයක් නෑ. ප්‍රේතයින් අපේ සාමාන්‍ය පියවි ඇසට පෙනෙන්නේ නෑ. ඒත් මේ මනුස්සයන් අතරේම ඒ වගේ ම අයත් ඉතා ම කලාතුරකින් උපදිනවා. මේ සිද්ධියත් ඒ වගේ දෙයක්.”දවසක් මම ගියා අනුරාධපුර ළමා නිවාසයේ අනාථ හා ආබාධිත ළමයින්ට දානයක් දෙන්න. මම ගියේ කපිතාන් ක්ලැරන්ස් දෙල්වල සමඟ ඔහුගේම වාහනයෙන්. දෙල්වල මහත්මයා හමුදාවෙ සිවිල් කටයුතු භාර නිලධාරි වශයෙන් සේවය කළ කාලයේ මේ දානය දුන්නේ. එතුමාත් ගුණයහපත් කෙනෙක්.””මේ ළමා නිවාසයේ සිටියා වයස අවුරුදු 17 – 18 ක විතර ගැහැනු ළමයෙක්. පුදුම දරුවෙක්. ඒ ළමයාත් ආබාධිතයි. කෑම කවන්න ඉඩ දෙන්නේ නෑ. එහෙම කවන්න ගියොත් ඈ පහර දෙනවා. ඒ නිසා පිඟානට බත් බෙදලා එයාගෙ අතට කන්න දෙනවා. පිඟාන අතට ගත් හැටියේම ඒ ළමයාගෙ දෑසින් කබ කඳුළු පිඟානට කඩාවැටෙනවා. නාසයෙන් සොටු ගලාගෙන එනවා. කටින් කෙළ සෙම පෙරෙනවා. පිඟානට බෙදපු බත්ටික වැහෙන තරමට කබ කඳුළු සෙම් සොටු වැටෙනවා. ඊට පස්සෙ ඒවාත් අනාගෙන ළමයා බත් කනවා. අතේ ඇඟිලිත් කොරවෙලා වගෙයි. බත් අහුර අතට අරගෙන කෙළින්ම අත කට ළඟට යන්නේ නෑ. පළමුවෙන් අනාගෙන අතට ගුලිකැර ගන්නා බත් අහුර නළලට ගෙනියනවා. ඊට පස්සේ ඇස් දෙකේ තවරා ගන්නවා. ඇස් දෙකේ නහයේ මුහුණේ තැවරිලා තමයි කට ළඟට බත් අහුර එන්නේ. ඒ වෙනකොට මළම මළ පෙරේතියකගෙ ස්වරූපයක් මුහුණ පුරා ම ඉඳුල් තැවරිලා.කෑම කාලා ඉවර වුණා ම මුහුණ සෝදා පවිත්‍ර කරනවා. ඊට පසුව අර අප්‍රසන්න බව ඉවත් වී යනවා. කබ කඳුළු ගැලීමත් සෙම් සොටු කෙළ ගැලීමත් නතර වෙනවා. බලන්න පුදුම දේවල් කර්මයාගේ පල විපාකෙ” යැයි ඤාණානන්ද හාමුදුරුවෝ පැවසුවා.නාගනේ බෝධි පූජාව බදාදා සිට ඉරිදා දක්වා දින පහේම සිදු කැරේ. මස් මාළු කරවල බිත්තර අහාරයෙන් සම්පූර්ණයෙන් වැළකී පැමිණිය යුතු බව මාතලේ ඤාණානන්ද හිමියෝ (0718247200) පවසති. බෝධි පූජාව රාත්‍රි 6.00 සිට 8.00 දක්වා සීලය, සමාධිය, ප්‍රඥාව වඩවන ආකාරයෙන් පැවැත්වේ.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>14</day>
    </date>
    <link>http://www.silumina.lk/2010/11/14/_art.asp?fn=aa1011141</link>
    <topic>එජාප ආණ්ඩුව කැසිනෝකරුවන්ට කෝටි ගණන් බදු සහන දීලා</topic>
    <author>කේ.සී.ජේ.රත්නායක</author>
    <content>සමෘද්ධි-පොහොර සහන කපා දමාකේ.සී.ජේ.රත්නායකඑක්සත් ජාතික පක්ෂය තම ආණ්ඩු කාලයේදී කැසිනෝ සහ වෙනත් සූදු ව්‍යාපාර පවත්වාගෙන ගිය සිය හිතවතුන් සඳහා රුපියල් කෝටි සංඛ්‍යාත බදු පහසුකම් ලබා දී ඇති බැව් අනාවරණය වෙයි.මේ බව හෙළිවූයේ ආර්ථික සංවර්ධන නියෝජ්‍ය ඇමැති රංජිත් සියඹලාපිටිය මහතා සිළුමිණ සමඟ පැවැති විශේෂ සාකච්ඡාවකදීය. සියඹලාපිටිය මහතා පෙන්වා දෙන පරිදි එ.ජා.ප.ය මුලින්ම කැසිනෝ සඳහා අයකළේ රුපියල් ලක්ෂ 10ක බද්දකි. එක්සත් ජනතා නිදහස් සන්ධාන ආණ්ඩුව 2001 දී එම බදු මුදල රුපියල් ලක්ෂ 250 දක්වා ඉහළ නැංවූයේය.2001 වසරේ අග බාගයේදී බලයට පත් රනිල් වික්‍රමසිංහ මහතාගේ අගමැති ධූරයෙන් යුත් එ.ජා.පෙ. ආණ්ඩුව පාර්ලිමේන්තුවට ගෙන ආ අංක 11 දරන සංශෝධන පනත මඟින් එම මුදල රුපියල් ලක්ෂ 120 දක්වා පහත දැමීමෙන් නොනැවතී 2002 ජූනි මාසයේදී රෙජිනෝ නමින් සූදු ව්‍යාපාරයක් හඳුන්වාදී කැසිනෝ ව්‍යාපාරයත් ඊට ඇතුළත් කොට එම බදු මුදල රුපියල් ලක්ෂ 5 දක්වා පහත දමා ඇත.එ.ජා.ප. ආණ්ඩුව මෙසේ තම හිතවතුන් සඳහා සූදු බදු සහන ලබා දුන්නේ සමෘද්ධි, පොහොර යනාදී මහජන සුබසාධන සඳහා වූ සියලු මුදල් කපා හැර තිබුණු වාතාවරණයකදී බැව් නියෝජ්‍ය ඇමැති සියඹලාපිටිය මහතා පෙන්වා දෙයි. ඒ අනුව මහජන සුබසාධනය කපා හැර තිබියදී එ.ජා.පෙ. ආණ්ඩුව කැසිනෝ සූදුව සඳහා අය කළ බදු මුදලින් රුපියල් ලක්ෂ 245ක මුදලක් එක් කැසිනෝ ව්‍යාපාරිකයකුට බැගින් ලබා දී ඇත. එහෙත් මේ වන විට සන්ධාන ආණ්ඩුව එක් කැසිනෝ ව්‍යාපාරිකයකුගෙන් වසරක් සඳහා රුපියල් ලක්ෂ 500ක බද්දක් අය කරනු ලැබේ.ඉකුත් දා පාර්ලිමේන්තුවේදී සම්මත වූ නව සූදු පනත අනුව කැසිනෝ ව්‍යාපාර පවත්වාගෙන යා හැක්කේ සීමිත කලාපයක පමණි. ඒ අනුව රටපුරා සූදු ව්‍යාපාර පවත්වාගෙන යෑම නතර වන අතර ශ්‍රී ලාංකිකයන් සූදු ව්‍යාපාරවලට මුදල් යෙදවීම අධෛර්ය කිරීම අරමුණ බවත් නියෝජ්‍ය ඇමැතිවරයා සඳහන් කළේය. කැසිනෝ ව්‍යාපාරයේ බදු විශාල වශයෙන් පහත දමා එම සූදුව රට පුරා ව්‍යාප්ත වන්නට ඉඩහැරියේ එ.ජා.ප. ආණ්ඩුව බව තවදුරටත් පෙන්වා දුන් සියඹලාපිටිය මහතා වත්මන් රජයේ අරමුණ වන්නේ කැසිනෝ සූදුව විදේශ සංචාරකයන් සඳහා පමණක් සීමා කිරීම බවත් පැවැසීය.සජීවී අශ්ව රේස් සඳහා එ.ජා.ප.ආණ්ඩුව මුලින්ම රුපියල් ලක්ෂයක වාර්ෂික බද්දක් අය කළ අතර එ.ජ.නි.ස. ආණ්ඩුව යටතේ එය රුපියල් ලක්ෂ 10 දක්වා ඉහළ දැම්මේය. 2001 දී එ.ජා.පෙ. ආණ්ඩුව නැවත එම බදු මුදල රුපියල් ලක්ෂ 5 දක්වා අඩුකැර අවසානයේ එය රුපියල් 30000 දක්වා අඩු කළ මුත් වත්මන් රජය සජීවී අශ්ව රේස් වෙනුවෙන් රුපියල් ලක්ෂ 10ක බදු මුදලක් අය කරනු ලැබේ. සජීවී නොවන රේස් ඔට්ටු වෙනුවෙන් එ.ජා.ප.ය රුපියල් 10,000ක බද්දක් අය කළ අතර සන්ධාන ආණ්ඩුව එය 50,000 දක්වා ඉහළ නැංවූයේය. මේ සංඛ්‍යාලේඛන අනුව සූදුව හා සූදු ව්‍යාපාරයේ යෙදෙන තම ගජ මිතුරන් සඳහා බදු සහන ලබාදුන් එ.ජා.ප.යට අද ලැජ්ජාවකින් තොරව කතාකළ හැකි දැයි නියෝජ්‍ය ඇමැතිවරයා තවදුරටත් ප්‍රශ්න කෙළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>14</day>
    </date>
    <link>http://www.silumina.lk/2010/11/14/_art.asp?fn=aa1011142</link>
    <topic>ජනපති පදවි ප්‍රාප්තිය වෙනුවෙන් රටපුරා ජාතික උත්සව</topic>
    <author>සුනිල් දයා අල්විස්, සුභාෂිණී ජයරත්න</author>
    <content>සුනිල් දයා අල්විස්, සුභාෂිණී ජයරත්නමහින්ද රාජපක්ෂ ජනාධිපතිතුමාගේ ජන්ම දිනය හා ජනාධිපති දෙවැනි පදවි ප්‍රාප්තියට සමගාමීව මුළු රටම එතුමාට කෘතවේදීත්වය පළකිරීමේ උපහාර පිදීමට සූදානම් වෙති.හෙට (15) දැයට සෙවණ පැළ ලක්ෂ 11ක් රෝපණය කිරීමේ ජාතික රුක් රෝපණ වැඩසටහන මුළු රට පුරාම ආරම්භ කරන්නේ ජනාධිපතිතුමාගේ උපන් දිනය හා දෙවන පදවි ප්‍රාප්තියට සමගාමීවය. මෙදින පෙරවරු 10.07 සිට 10.18 දක්වා මිනිත්තු එකොළහක කාලයකට යෙදී තිබෙන සුබ මොහොතින් මෙම රුක් රෝපණ වැඩසටහන ක්‍රියාත්මක කෙරේ.ආගමික ස්ථානවලද ජනාධිපති ලේකම් කාර්යාලයේ සිට රජයේ සියලුම ආයතන, පාසල් පෞද්ගලික ආයතන පැළ රෝපණයට සහභාගි වනු ඇත. මේ හැර සෑම ගෙවත්තකම පැළයක් බැගින් හෝ සිටුවීමට ද පියවර ගෙන තිබේ.දැයට සෙවණ රුක් රෝපණ වැඩ සටහන යටතේ රෝපණය කරන සෑම පැළයක්ම රැක බලාගැනීම සඳහා ද වැඩසටහන් දිගටම පවත්වාගෙන යාමට ද වැඩපිළිවෙළක් යොදනු ඇත.රටට අභිමානයක් ගෙන දුන් සැබෑ ජාතික නායකයකු ලෙස මහින්ද රාජපක්ෂ ජනාධිපතිතුමාට කරන උත්තමාචාරයක් ලෙස මෙම රුක් සෙවණ ජාතික වැඩසටහන ක්‍රියාත්මක කරන බව පරිසර ඇමැති අනුර ප්‍රියදර්ශන මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>14</day>
    </date>
    <link>http://www.silumina.lk/2010/11/14/_art.asp?fn=aa1011143</link>
    <topic>නාගදීප රන්වැට අද විවෘත කෙරේ</topic>
    <author>නිහාල් පී අබේසිංහ</author>
    <content>නිහාල් පී අබේසිංහකොටි ත්‍රස්තවාදය පරදවා රට එක්සේසත් කිරීමට මහින්ද රාජපක්ෂ ජනාධිපතිතුමාට ශක්තිය ධෛර්යය ලැබේවා!යි නාගදීප පුරාණ විහාරස්ථානයට වූ බාරයක් ඔප්පු කිරීම සඳහා පාර්ලිමේන්තු මන්ත්‍රී නාමල් රාජපක්ෂ මහතා නාගදීප පුරාණ විහාරස්ථානයේ බෝධිය වටා තෙමසක් ඇතුළත ඉදිකළ නව රන්වැට විවෘත කිරීම අද (14) උදේ 10.57ට යෙදෙන සුබ මොහොතින් සිදු කැරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>14</day>
    </date>
    <link>http://www.silumina.lk/2010/11/14/_art.asp?fn=aa1011148</link>
    <topic>ජනමාධ්‍ය-ටෙලි-සිනමා-සාහිත්‍යය ජනාධිපති සම්මාන උලෙළක්</topic>
    <author>ඉන්දික පොල්කොටුව</author>
    <content>ඉන්දික පොල්කොටුවජනමාධ්‍ය, ටෙලිනාට්‍ය, සිනමාව, සාහිත්‍යය ඇතුළු කලා ක්ෂේත්‍රයේ සියලු අංශ එක් කැර ඒ වෙනුවෙන් ජනාධිපති සම්මාන උලෙළක් ලබන වසරේ සිට ක්‍රියාත්මක කිරීමට පියවර ගෙන ඇතැයි ජනමාධ්‍ය හා ප්‍රවෘත්ති ඇමැති කෙහෙළිය රඹුක්වැල්ල මහතා පවසයි.ඒ අනුව ඒ ඒ ක්ෂේත්‍රයන්හි සියලු කලාකරුවන්ට ගෞරවණීය තත්ත්වයක් ලබා දෙමින් ඔවුනට මෙරටදී ලබාගත හැකි ඉහළම සම්මානය මෙම සම්මාන උලෙළ හරහා ලබා ගැනීමට අවස්ථාව ලබාදෙයි. ලබන වසරේ සිට ආරම්භ කෙරෙන මෙම සම්මාන උලෙළ වාර්ෂිකව පැවැත්වීමට ජනමාධ්‍ය හා ප්‍රවෘත්ති අමාත්‍යංශය සැලසුම් කැර තිබේ.විශේෂ ජූරි සභාවක් මඟින් තෝරා ගැනෙන පුද්ගලයන්ට අපක්ෂපාතීව හා විනිවිද භාවයකින් යුතුව මෙහි සම්මාන පිරිනැමීමට ක්‍රියා කෙරේ.මේ වනවිට ජනමාධ්‍ය, ටෙලිනාට්‍ය, සිනමාව ආදී විවිධ කලා අංශ සඳහා විවිධ සම්මාන උලෙළවල් පැවැත්වුව ද, එම සියලු කලාකරුවන් එක් කැර මෙවැනි සම්මාන උලෙළක් නොපැවැත්වීම හේතුවෙන් ඔවුනට ගෞරවාන්විත පිළිගැනීමක් හා ඇගැයීමක් ලබාදීමේ අරමුණින් මෙම සම්මාන උලෙළ පැවැත්වෙන බැව් අමාත්‍ය රඹුක්වැල්ල මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>14</day>
    </date>
    <link>http://www.silumina.lk/2010/11/14/_art.asp?fn=aa1011147</link>
    <topic>ලෝක බොදු සමුළුව අද</topic>
    <author>රමණී සුබසිංහ</author>
    <content>රමණී සුබසිංහලෝක බෞද්ධ සම්මේලනයේ 25 වන සමුළුව අද (14) පස්වරු 1.30 ට කොළඹ සිනමන් ග්‍රෑන්ඩ් හෝටලයේදී අගමැති දි.මු. ජයරත්න මහතාගේ ප්‍රධානත්වයෙන් පැවැත්වේ. එහි 60 වන සමරු උත්සවය පැවැත්වෙන්නේ ලබන 16 දා පස්වරු 6.00 ට සුගතදාස ගෘහස්ථ ක්‍රීඩාංගණයේදීය.‘බුදු දහම ඇසුරින් සංහිඳියාව‘ යන්න මෙවර ලෝක බෞද්ධ සම්මේලනයේ ප්‍රධාන තේමාව වේ. බුදු දහමට අනුව ජීවිත හැඩ ගස්වා ගැනීමේ පුහුණුව සහ පිළිවෙත් පිරීම සාමාජිකයන් අතරේ ප්‍රචලිත කිරීම, බෞද්ධයන් අතර එක්සත්කම, ඒකාග්‍රතාව සහ සහෝදරත්වය ඇති කිරීම, මිහිතලය පුරා සාමය, අවිහිංසාව, සතුට පතුරුවා හරින ක්‍රියාවලිය නිරතුරුව පවත්වාගෙන යාමට, අදාළ වෙනත් සංවිධාන සමඟ එක්වන්ව කටයුතු කිරීම ලෝක බෞද්ධ මහා සම්මේලනයේ මූලික අරමුණු අතර වේ.සියලුම නියෝජිතයින් එක්වී ජගත් ව්‍යාපාරික සංසදයක් පිහිටුවීම සහ ලෝකයේ සියලුම රටවල බුදුදහම ප්‍රචලිත කිරීම අරමුණු කොට බුදුදහමේ චිරස්ථිතියට ඉවහල්වන යෝජනා 2 ක් සම්මත කර ගැනීමට ද මෙහිදී බලාපොරොත්තු වේ.මෙවර ලෝක බෞද්ධ සම්මේලනය සඳහා රටවල් 41 න් නියෝජිතයන් 284 ක් ඇතුළු 3000 ට අධික පිරිසක් සහභාගි වෙති. සමස්ත ලංකා බෞද්ධ මහ සම්මේලනයේ සභාපති ජගත් සුමතිපාල මහතාගේ ප්‍රධානත්වයෙන් එහි කෘත්‍යාධිකාරී මණ්ඩලය විසින් මේ සමුළුව සංවිධානය කරනු ලබයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>14</day>
    </date>
    <link>http://www.silumina.lk/2010/11/14/_art.asp?fn=aa1011145</link>
    <topic>‘අල් ජසීරා’ නැවත මඩ නාගනී</topic>
    <author>දයා ඩී.ෆොන්සේකා</author>
    <content>දයා ඩී.ෆොන්සේකාපසුගිය 10 බ්‍රහස්පතින්දා අල්ජසීරා රූපවාහිනී නාලිකාව විසින් නැවතත් ශ්‍රී ලංකාවේ හමුදා මානුෂීය මෙහෙයුමේ අවසන් අදියරේදී මානව හිමිකම් නීතිවලට පිටුපා යමින් ඝාතන රැසක් සිදුකළ බව මවාපාන රූපරාමු රැසක් ප්‍රදර්ශනය කැර ඇත.මේ පිළිබඳව නිවේදනයක් නිකුත් කරමින් ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ලේ මහතා පැවසූයේ මේවා කිසිසේත්ම සත්‍ය රූපරාමු නොවන බවත් මෙයින් ගම්‍යවන්නේ රජයේ ආරක්ෂක හමුදා අපහසුතාවට හා අපකීර්තියට පත්කිරීමේ බලවේග තවමත් ක්‍රියාත්මක වන බවත්ය.තිස් වසරක් තිස්සේ ගෙන ගිය එල්.ටී.ටී.ඊ. ත්‍රස්තවාදය පරාජය කිරීමත් සමඟම දෙමළ ඩයස්පෝරාවත් දේශීය වශයෙන් ක්‍රියාත්මක වන බලවේගත් ඒකාබද්ධව යළි එල්.ටී.ටී.ඊ.ය ප්‍රතිසංවිධානය කිරීමට ගන්නා උත්සාහයන් අසාර්ථක වෙද්දී රජයේ හමුදාවන්ට හා රජයට එරෙහිව මෙවැනි මඩ ප්‍රචාර කිරීම එල්.ටී.ටී.ඊ.යට හිතැති විදේශ මාධ්‍යයන් විසින් ගෙන යන බවත් එම නිවේදනයේ තවදුරටත් සඳහන් වෙයි.ඉතාමත් ශිෂ්ටසම්පන්න ලෙස යුද්ධය මෙහෙය වූ ශ්‍රී ලංකා හමුදාවන්ට එරෙහිව විදෙස් මාධ්‍ය මෙලෙස ව්‍යාජ ලෙස සකස් කරන ලද රූප රාමු ඉදිරිපත් කරමින් චෝදනා කරන්නේ ලෝකය හමුවේ මෙරට ආරක්ෂක හමුදාවන්ගේ ප්‍රතිරූපය බිඳවැට්ටවීමටය.මීට පෙර ද මෙලෙස විදෙස් මාධ්‍ය මඟින් ඉදිරිපත් කරන ලද රූප රාමු ව්‍යාජ ලෙස සකස් කළ ඒවා බව ඔප්පු කර තිබියදීත් මෙවන් ප්‍රවෘත්ති පළකරන්නේ ආරක්ෂක හමුදා ලත් ජයග්‍රහණ හා එල්.ටී.ටී.ඊ.යේ බිඳවැටීම දරාගන්නට නොහැකි කොටස් බවත් දන්වා සිටින හුළුගල්ල මහතා මේ කුමන උත්සාහයන් දැරුවද ඒවා අසාර්ථක වන බව අවධාරණය කෙළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>14</day>
    </date>
    <link>http://www.silumina.lk/2010/11/14/_art.asp?fn=aa1011144</link>
    <topic>මත්ද්‍රව්‍ය ජාවාරම්කරුවන් 13419 කට නඩු</topic>
    <author>චන්ද්‍රිකා පෙරේරා</author>
    <content>චන්ද්‍රිකා පෙරේරාහදිසි වැටලීම් මඟින් ඉකුත් මාසයේදී පමණක් මත්ද්‍රව්‍ය ජාවාරම්කරුවන්ට එරෙහිව නඩු 13419 ක් පොලිස් මත්ද්‍රව්‍ය ඒකකය මඟින් අධිකරණය හමුවේ පවරා තිබේ.මෙයින් නඩු 598 ක් මහා පරිමාණ මත් ජාවාරම් කරුවන්ට විරුද්ධව මහාධිකරණයේ පවරා ඇතැයි පොලිස් මාධ්‍ය ප්‍රකාශක පොලිස් අධිකාරි ප්‍රිශාන්ත ජයකොඩි මහතා පවසයි.පොලිස් දෙපාර්තමේන්තුව විසින් ඉකුත් 13 දා පිහිටවූ විශේෂ මත්ද්‍රව්‍ය වැටලීම් ඒකකය විසින් මේ දක්වා රටපුරා සිදුකළ වැටලීම් මඟින් ඉහත නඩු පැවරීම් සිදු කැර තිබේ. මහා පරිමාණ හෙරොයින් ජාවාරම්කරුවන් 314 ක් හා මහා පරිමාණ ගංජා ජාවාරම්කරුවන් 284 ක් අත්අඩංගුවට ගෙන ඇත.මත්ද්‍රව්‍ය විකුණන්නන් හා මත්ලෝලීන්ද අත්අඩංගුවට පත් වූවන් අතර සිටින බව පොලිසිය පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>14</day>
    </date>
    <link>http://www.silumina.lk/2010/11/14/_art.asp?fn=aa1011146</link>
    <topic>හිරගෙවල් “ස්කෑන්” කෙරේ</topic>
    <author>බුද්ධිකා බ්‍රාහ්මණගේ</author>
    <content>බුද්ධිකා බ්‍රාහ්මණගේබන්ධනාගාරවල සිදුවන අනර්ථකාරී ක්‍රියා මැඩ පැවැත්වීමට ජාමර් සහ ස්කෑනර් යන්ත්‍ර භාවිත කිරීමට කටයුතු කරනබව බන්ධනාගාර කොමසාරිස් වී.ආර්. ද සිල්වා මහතා පවසයි.රැඳවියන් නැරඹීමට පැමිණෙන ඥාතීන් සහ ඔවුන් රැගෙන එන ද්‍රව්‍ය පරීක්‍ෂා කිරීමට ස්කෑනර් යන්ත්‍ර අත්‍යාවශ්‍ය වී ඇති බව පවසන වී.ආර්. ද සිල්වා මහතා රැඳවියන්ගේ වාට්ටු ආසන්නයේ රාජකාරි ඇරඹීමට ප්‍රථම ජේලර් නිලධාරීන් ද මෙසේ ස්කෑනර් පරීක්‍ෂාවකට ලක්කිරීමෙන් විනිවිදභාවය තහවුරු කළ හැකියි පවසයි.රාජකාරි ඇරඹීමට ප්‍රථම ජේලර් නිලධාරීන් පරීක්‍ෂා කිරීම දැනටත් සිදුවන අතර ඒ සඳහා යොදවා ඇත්තේ තවත් නිලධාරීන් පිරිසකි. පසුගියදා වැලිකඩ චැපල් වාට්ටුව පරීක්‍ෂා කිරීමට උසාවි නියෝගයකට අනුව එහි ගිය පොලිස් නිලධාරීන්ට රැඳවියන් විසින් ප්‍රහාරයක් එල්ලකළ අතර මේ හේතුවෙන් පොලිස් නිලධාරින් හතළිස් පස් දෙනෙකුට තුවාල සිදුවිය. මෙසේ උසාවි නියෝගයක් දී තිබුණේ බන්ධනාගාරවල කෙරෙන මත්ද්‍රව්‍ය ජාවාරම් වැළැක්වීමට බව පොලිස් මාධ්‍ය ප්‍රකාශකවරයා පවසා තිබිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>14</day>
    </date>
    <link>http://www.silumina.lk/2010/11/14/_art.asp?fn=aa1011149</link>
    <topic>ඉහළ කොත්මලේ උමඟ බලන්න 25,000 ක් ඇවිත්</topic>
    <author>නිහාල් පී. අබේසිංහ</author>
    <content>17 සිට යළි බලන්න පුළුවන්නිහාල් පී. අබේසිංහමෙරට දිගම හා විශාලතම උමඟ වූ ඉහළ කොත්මලේ ජල විදුලි ව්‍යාපෘතියේ ප්‍රධාන උමඟ මහින්ද රාජපක්ෂ ජනාධිපතිතුමා විසින් විවෘත කිරීමෙන් පසුව නොවැම්බර් 5, 6, 7 දිනවලදි පුද්ගලයින් 25,000 කට අධික ජනතාවක් නැරඹූ බව ඉහළ කොත්මලේ ජල විදුලි ව්‍යාපෘතියේ අධ්‍යක්ෂ ශවින්ද්‍රනාත් ප්‍රනාන්දු මහතා පවසයි. උමගේ් සම්පූර්ණ දිග කිලෝමීටර් 12.9 කි. පළල මීටර් 5.8 කි. එනම් අඩි 20 කට ආසන්නය. ප්‍රථම දිනයේ 5000 ක්ද දෙවන දිනයේ 8000 ක්ද තෙවන දිනයේ 12000 ක්ද ලෙස මෙම උමඟ නැරඹූ බවත්, පාසල් සිසු සිසුවියන් ඒ අතර වැඩිපුර සිටි බවත් ව්‍යාපෘති අධ්‍යක්ෂවරයා කීය.පාසල්වලින් හා විවිධ සංවිධානවලින් ඉහළ කොත්මලේ මහ උමඟ බැලීම පිණිස ඉල්ලීම් ඉල්ලා සිටින බවත් ඒ අනුව 17 වැනිදා සිට 22 දක්වා දින 5 ඇතුළත පෙරවරු 9 සිට 5 දක්වා මහජනතාවට විවෘත කරන බවත් ශවින්ද්‍රනාත් ප්‍රනාන්දු මහතා පැවසීය.සිළුමිණ පුවත්පතේ් අගෝස්තු 29 වැනිදා පළවූ ලිපියකින් මෙම ඉහළ කොත්මලේ ප්‍රධාන උමඟ ජනතාවට බැලීමට අවස්ථාවක් ලබාදීම කාලීන කටයුත්තක් බව යෝජනා කර තිබුණි.මෙගා වොට් 150 ක විදුලි බලයක් නිපදවන ඉහළ කොත්මලේ ජල විදුලි ව්‍යාපෘතිය ලබන වසරේ අවසානයේදි ජනතා අයිතියට පැවරීමට නියමිතය.ව්‍යාපෘතියේ සම්පූර්ණ වියදම වසර 10 කින් පමණ සම්පූර්ණ කිරීමට හැකි බවද ව්‍යාපෘති අධ්‍යක්ෂ ශවින්ද්‍රනාත් ප්‍රනාන්දු මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>14</day>
    </date>
    <link>http://www.silumina.lk/2010/11/14/_art.asp?fn=aa10111410</link>
    <topic>ප්‍රාදේශීය මාධ්‍යවේදීන් සඳහා වූ වැඩමුළුව මාතලේදී</topic>
    <author/>
    <content>”දැයට කිරුළ” වැඩසටහනට පූර්වගාමීව ශ්‍රී ලංකා පුවත්පත් මණ්ඩලය විසින් දීප ව්‍යාප්තව දිස්ත්‍රික් පදනමින් පවත්වනු ලබන ප්‍රාදේශීය මාධ්‍යවේදී සඳහා වූ වැඩමුළු මාලාවේ මාතලේ දිස්ත්‍රික් වැඩමුළුව පසුගියදා මාතලේ දී ජනමාධ්‍ය හා ප්‍රවෘත්ති අමාත්‍යංශයේ උපදේශකත්වයෙන් පැවැත්විණි.මාතලේ දිස්ත්‍රික් මාධ්‍ය වැඩමුළුවට සම්භාවනීය පිරිසමෙහිදී ‘ප්‍රාදේශීය මාධ්‍යවේදියාගේ කාර්යභාරය’ යන තේමාව ඔස්සේ දේශන, සංවාද හා ප්‍රායෝගික වැඩසටහන් පැවැත්වූ අතර මහාචාර්ය සුනන්ද මහේන්ද්‍ර, මාධ්‍යවේදී ආරියනන්ද දොඹගහවත්ත, මාධ්‍යවේදී කරුණාදාස සූරියආරච්චි, ආරිය රූබසිංහ සහ වසන්ත ප්‍රිය රාමනායක යන මහත්වරු සම්පත්දායකයින් වශයෙන් සහභාගිවූහ.නියෝජ්‍ය ඇමැති නන්දිමිත්‍ර ඒකනායක, රෝහණ දිසානායක, ශ්‍රී ලංකා පුවත්පත් මණ්ඩලයේ සභාපති ජනාධිපති නීතිඥ ඩබ්ලිව්. දයාරත්න, ජනමාධ්‍ය හා ප්‍රවෘත්ති අමාත්‍යංශයේ ලේකම් ඩබ්ලිව්. බී. ගනේගල, එම අමාත්‍යංශයේම අතිරේක ලේකම් සුජාන් නානායක්කාර, පුවත්පත් මණ්ඩලයේ කොමසාරිස් ඊ. විජේපාල සහ මාතලේ දිස්ත්‍රික් ලේකම් එච්. එම්. ගාමිණී සෙනෙවිරත්න යන මහත්වරු ඇතුළු පිරිසක් මේ සඳහා සහභාගි වූහ. මෙවැනි වැඩ මුළු පිළිබඳව 0714413371 මඟින් සහකාර කොමසාරිස් නිරෝෂණ තඹවිට මහතාගෙන් විමසීම් කළ හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>14</day>
    </date>
    <link>http://www.silumina.lk/2010/11/14/_art.asp?fn=ab1011142</link>
    <topic>ප්‍රබලතම ග්‍රහ සංයෝගය මැද ජනපති දෙවැනි පදවි ප්‍රාප්තිය සිදුවෙනවා</topic>
    <author>සාකච්ඡා කෙළේ කේ.සී.ජේ. රත්නායක</author>
    <content>ප්‍රවීණ ඡ්‍යොතිෂවේදී සුමනදාස අබේගුණවර්ධනමහින්ද රාජපක්‍ෂ ජනාධිපතිතුමා දෙවැනි ධුර කාලය ආරම්භ කරන්නේ විශ්වයේ ඉතා කලාතුරකින් යෙදෙන අති ප්‍රබල ග්‍රහ සංයෝගයක් මැදයි. ඡ්‍යොතිෂය පිළිබඳව සාමාන්‍ය අවබෝධයක් ඇති පුද්ගලයකුට වුනත් මේ ග්‍රහචාරය දුටු සැණින් එහි ප්‍රබලත්වය දැනෙනවා. ලංකා කේන්ද්‍රයේ 10 වැන්න වන ප්‍රධාන කේන්ද්‍රස්ථානයේ අඟහරු ග්‍රහයාගේ පිහිටීම අනුව රුචක නම් පංච මහා පුරුෂ යෝගය උදා වෙනවා.ඒ තමා ග්‍රහලොව අති ප්‍රබලම යෝගය. මීට සමාන හෝ මීට වඩා ප්‍රබල වෙන කිසිම ග්‍රහ යෝගයක් නෑ. ඊටත් අමතරව ග්‍රහලොව සුබදායක ග්‍රහයා වන ගුරු හෙවත් බ්‍රහස්පති ලංකා ඡන්ම පත්‍රයේ කුම්භ ලග්නයේ දිග් බලයෙන් පිහිටනවා. මේක ලක්‍ෂයක් දෝෂ භංග කරන ග්‍රහ යෙදුමක්. ඒ වගේම ලංකා කේන්ද්‍රයේ පෙර පින් බලය ගැන කියැවෙන 9 වැන්න වන තුලා රාශියේ එම රාශිය අධිපති සිකුරු මූලත්‍රිකෝණ හා ස්වක්‍ෂේත්‍ර බලයෙන් පිහිටනවා. මේකත් කලාතුරකින් පිහිටන ග්‍රහයෝගයක්. ජනරජ කේන්ද්‍රයේ සිංහ ලග්නයේ රුචක යෝගය උදා ;වනවා.සිංහ රාශියේ හතරවැන්න වෘශ්චික රාශියේ බලවත් වෙනවා. තුන්වැන්න වන වික්‍රමස්ථානයේ සිකුරු බලවත් වීමත් සුවිශේෂයි. එය මූලත්‍රිකෝණ හා ස්වක්‍ෂේත්‍ර බලයක්. මේ රටේ හා ජනතාවගේ සිතුම් පැතුම් ඉටු වෙනවා. නොවැම්බර් 19 දා ට පෙර එනම් 18 දා හම්බන්තොට අන්තර්ජාතික වරායට පළමු පෙළේ නැව පැමිණීමට නියමිතයි. මේ සුබග්‍රහ තත්ත්වය මැද ඒ කටයුත්ත සිදුවීමෙන් පෙන්නුම් කෙරෙන්නේ හම්බන්තොට වරාය අන්තර්ජාතික වරාය අතර සුවිශේෂි තත්ත්වයකට පත්වන බවයි.මේ ග්‍රහචාරය අනුව පවතින රජය ඉතා ශක්තිමත්ව හා ඉතා ප්‍රබලව තව බොහෝ කාලයක් පවතිනවා. එය දශක කිහිපයක් හැටියට කාලය ගණනය කරන්න පුළුවන්. පළමුවන විජයබාහු රජතුමා රුහුණෙන් බිහිවෙලා ක්‍රි: ව: 1065 සිට 1120 දක්වා ලක්දිව මහා නරපතියෙක් හැටියට රාජ්‍ය පාලනය කළා. රට එක්සේසත් කළ හයවැනි රජු හැටියට විජයබාහු රජු ඉතිහාසගත වෙනවා. මහින්ද රාජපක්‍ෂ යුගයත් එවැනිම කීර්තිමත් ශ්‍රී විභූතිමත් කාල පරිච්ඡේදයක් හැටියට ඉතිහාසගත වීම ඒකාන්තයි.2012. 08. 042012 අගෝස්තු මස 04 දාට පෙර මේ රටේ ආර්ථිකයේ ස්වර්ණමය ලක්‍ෂණ විද්‍යමාන වෙනවා. ආර්ථික විශේෂඥයින් පෙන්වා දෙන හැටියට 2009 සිට 2010 දක්වා කාලයේදී දින 168 කින් ශ්‍රී ලංකාව ලෝක ආර්ථිකයේ පියවර නවයකින් ඉදිරියට ආවා. අද ශ්‍රී ලංකාව පසුවන්නේ මහා චීනයට එක් පියවරක් පමණක් පසුපසින්. ඉන්දියාව පසුවන්නේ පියවර 29 ක් පිටුපසින්. ශ්‍රී ලංකාවේ සමෘද්ධිය කෙතරම්ද යන බව මහින්ද රාජපක්‍ෂ ජනාධිපතිතුමා දෙවැනිවර දිවුරුම් දීමටත් පෙර පෙන්නුම් කළා.මම මේ අනාවැකි මීට කාලයකට පෙර ‘සිළුමිණ’ පුවත්පත මඟින් ප්‍රකාශ කළා. අද ඒ ගැන ගෞරවනීය සතුටක් භුක්ති විඳිනවා. රාජ්‍ය නායකයාගේ තේජස හා පෙර පින්බලය නිසා රටට වාසනාවන්ත රාජ්‍ය පාලනයක් ලැබීමත් රටවැසියාට යහපත් හා උසස් ජීවන මට්ටමක් හිමිවීමත් අනිවාර්යයි. අද විශ්ව විද්‍යාලවල සුළු කලබලයක් දකින්න ලැබුණත් ඔබ සිහි තබා ගන්න 2011 අප්‍රේල් මාසය වෙද්දී ශ්‍රී ලංකාව අධ්‍යාපනය අතින් ලෝකයේ ඉතා ප්‍රබල තැනකට පත්වෙනවා. ඒ තමා ප්‍රඥාවට අධිපති ගුරු ග්‍රහයාගේ බලය. මහින්ද රාජපක්ෂ ජනාධිපතිතුමාගේ පෙර පින් බලය, කීර්තිය හා මහා ග්‍රහබලය පිළිබඳව මා පුන පුනා කතා කර තියෙනවා.බලන්න එතුමා අද ලෝක නායකයන් අතර එක පෙළට සිට ගන්නා ලෝකය පිළිගත් අනුහස් නායකයෙක් බවට පත් වෙමින් සිටිනවා. මාලදිවයින, නේපාලය වැනි රටවල අභ්‍යන්තර දේශපාලන ගැටුම් නිරාකරණය කිරීමට පවා අද ඇරියුම් ලැබෙන්නේ මහින්ද රාජපක්‍ෂ ජනාධිපතිතුමාටයි. ඒ අන්තර්ජාතික ප්‍රතිරූපය තවදුරටත් පුළුල් වන බව ඉදිරි කාල පරිච්ඡේදයේදී ලෝකයටම දැක බලා ගන්න ලැබෙයි. විශේෂයෙන්ම මහින්ද චින්තන වැඩ පිළිවෙළ සහ ජනාධිපතිතුමාගේ රාජ්‍ය පාලන ක්‍රමෝපායන් අනෙකුත් රටවල් විසින් ආදර්ශයට ගත්තා.ලංකාව ලෝකයට ආදර්ශයක්අධ්‍යයනය කරන තත්ත්වයකට පත් වෙනවා. තව විදිහකට කීවොත් ලෝකය පිළිබඳ ශ්‍රී ලංකා දැක්ම ජගත් කීර්තියට පත්වීමත් ඒකාන්තයි. ගැටුම්, අභියෝග, බාධක නැතිව ලොව කිසිවක් පවතින්නේ නෑ. ශ්‍රී ලංකා රජයට එරෙහිවත් යම් යම් බාධක, අභියෝග අන්තර්ජාතිකව මතු වෙනවා. නමුත් ජනාධිපතිතුමාගේ සහ ශ්‍රී ලංකා ජන්ම පත්‍රයේ දකින්නට ලැබෙන හොඳම හොඳ අති ප්‍රදල ග්‍රහචාරය නිසා ඒ සියලු බාධා අභියෝග හිරු දුටු පිණි බිඳු වගේ වාෂ්ප වෙනවා. නොසිතූ රටවල්, නොසිතූ විදේශ බලවේග පවා ශ්‍රී ලංකාවේ ආධාරයට එනවා.අන්තර්ජාතික දේශපාලනය ලෝකායන ඡ්‍යොතිෂයෙත් දකින්න පුළුවන්. ශ්‍රී ලංකාව අමතක කරලා, කොන් කරලා ගමනක් යන්න බැරි බව තේරුම් ගන්නා විදේශ බලවේග ශ්‍රී ලංකාව සමඟ මිත්‍රත්වයෙන් පවතින්නට උත්සාහ දරන හැටිත් එයින් රටට ලැබෙන කීර්තිය හා සමෘද්ධිය ඉදිරි කාල පරිච්ඡේදයේදී දකින්න ලැබෙයි. ජනාධිපතිතුමා දෙවැනි ධුර කාලය ආරම්භ කරන මොහොතේ පවතින ග්‍රහචාරය අනුව විදේශ සබඳතා ගැන පවසන 9 වැන්න ඉතා බලවත් තත්ත්වයක පවතිනවා. මෙයට හේතු වන්නේ සිකුරු ග්‍රහයාගේ බලයයි. සිකුරු බලවත්වීම නිසා රාජ්‍ය නායකයාගේ හා රටේ කීර්තිය වේගයෙන් වැඩෙනවා. ඒ ග්‍රහචාරය අනුව සංචාරක ව්‍යාපාරයේත් පෙර නොවූ විරූ වර්ධනයක් ඇති වෙනවා. එය අඛණ්ඩව පවතින බවත් විශේෂයෙන් සඳහන් කරන්න ඕනේ. කෙටියෙන්ම කීවොත් ඉදිරි කාල පරිච්ඡේදය ශ්‍රී ලංකාවේ විදේශ සබඳතා අතින් විශාල පරිවර්තනයක් සිදු වෙනවා.භූමිය සම්බන්ධයෙන් බල පවත්වන්නේ කුජ ග්‍රහයායි. ඒ කුජ බලවත්. එයින් කියැවෙන්නේ කෘෂිකර්මය හා භූමි සම්පත් අතින් ද ශ්‍රී ලංකාව වාසනාවන්ත බවයි. ජනාධිපතිතුමාගේ දෙවැනි පදවි ප්‍රාප්තිය වෙනුවෙන් පැළ ලක්‍ෂ 11 ක් රෝපණය කරන්නේත් සුබ මොහොතක. ඇත්තෙන්ම ශ්‍රී ලංකාව කෘෂිකාර්මික විප්ලවයකට මුල පුරනවා. භවබෝග සම්පත වගේම තෙල් හා මැණික් වගේ භූමි සම්පත්වලින් රට හා රටවැසියා පොහොසත් කෙරෙන ග්‍රහ බලයක් දකින්න ලැබෙනවා.ගොවියාට වගේම මැණික් කර්මාන්තයේ යෙදෙන අයටත් මේ එන්නේ හොඳම හොඳ කාලයක්. 1970 දශකයේ මැද භාගයේදී මේ රටේ බොහෝ ප්‍රදේශවල මැණික් ඉල්ලම් මතු වුණා. එවැනි සිදුවීම් ඊටත් වඩා සුලබව ඉදිරියේදී දකින්න ලැබෙයි. කුජ ග්‍රහයාගේ බලයත් එයින් ඇති කරන භවබෝග සම්පත්වල සරුසාර බව අඛණ්ඩව පවතිනවා. ආහාර අතින් ශ්‍රී ලංකාවට ස්වයංපෝෂිත තත්ත්වයක් ඇති කර ගන්න හොඳටම ඉඩකඩ තියෙනවා. පාරිභෝගික ජනතාවට ලැබෙන සුබ පණිවිඩය තමා ආහාර හා කෘෂි ද්‍රව්‍යවල මිල පහත වැටෙනවා. නමුත් ඒ නිසා ගොවි ජනතාවට අගතියක් වෙන්නෙත් නෑ.අනුහස් නායකයාමේ අනුහස් ඇති රාජ්‍ය නායකයාට මහා අනුහස් ඇති ග්‍රහචාරයක් මැද රටේ හා ජනතාවගේ වාසනාව පුදුමාකාර විදිහට වැඩි කරන්න උත්පත්ති බලයක් තියෙනවා. අප පුන පුනා කියන මේ මහා ග්‍රහ බලය විශ්වයේ ඉතා කලාතුරකින් පිහිටන ග්‍රහ සංයෝගයක්. මහින්ද රාජපක්ෂ ජනාධිපතිතුමා ජනාධිපතිවරණය ජයග්‍රහණය කළ 2005 වසරේ තිබුණු ග්‍රහ බලයට වඩා අද දස ගුණයකින් එතුමාගේ පෙර පින් බලය හා ප්‍රබල ග්‍රහචාරයේ අනුහස විද්‍යාමාන වෙනවා. 2005 දී සුළු වැඩි ඡන්ද ගණනකින් ජයගත් එතුමා දෙවැනි අවස්ථාවේ වැඩි ඡන්ද ලක්ෂ 18ක් ලබා ගත්තා.මේ බව මම මීට කලින් කීවා. ග්‍රහ බලය ක්‍රියාකරන්නේ එහෙමයි. ඉදිරියට දසරාජ ධර්මයෙන් රට පාලනය කරන කාලපරිච්ඡේදයක් දකින්න ලැබෙයි. ඒ නිසාම ස්භාවික විපත් දකින්න ලැබෙන්නේ අඩුවෙන්. මහා ව්‍යසන තවත් දකින්න වෙන්නේ නෑ. රාජ්‍ය නායකයාගේ පෙර පින් හා අනුහස මුළු රටටම හා රටවැසියන් හැමදෙනාටම බලපානවා. අතීත ඉතිහාසයේත් මේ වගේ සිදුවීම් දකින්න ලැබුණා. ජනාධිපතිතුමා දෙවැනි වර දිවුරුම් දෙන මොහොතේ ග්‍රහ ලොව සුබදායකම ග්‍රහයා වන ගුරු ලංකා ජන්ම පත්‍රයේ කුම්භ රාශියේ දිග් බලයෙන් තේජස ප්‍රඥාව විදහා පානවා. ගුරු දැහැමියි. ඒ වගේම ප්‍රඥාවන්තයි. මේ නිසා ප්‍රඥාවෙන් හා ධාර්මිකභාවයෙන් යුතු ජාතියක් ගොඩනැඟෙනවා.රුචක යෝගයආගමික, ශාස්ත්‍රීය, පර්යේෂණ ආධ්‍යාත්මික ගුණවගාව, අතින් ශ්‍රීී ලංකාව ලෝකයටම ආදර්ශයක් වෙනවා. නීතියට වඩා යුක්තිය ගරු කරන, පාපයට බයවෙන පිනට ලැදිවෙන අදහස් පැතිරෙනවා. රාජ්‍ය නායකයාගේ පින්බර හා ප්‍රඥාවන්ත කල්පනාවත් මුළු රටේම ආධ්‍යාත්මික හා සංස්කෘතික ප්‍රබෝධයකට මුල පුරනවා. දුරාචාරය පිළිකුල් කරන සදාචාරය අගය කරන චින්තනයක් ශ්‍රී ලංකාවෙන් ආරම්භ වෙලා එය දේශ දේශාන්තරවල පවා පැතිරෙනවා. එය සිදුවන්නේ ගුරු ග්‍රහයාගේ බලවත්වීම නිසයි.කලින් කී විදියට ග්‍රහ ලොව අති ප්‍රබලම ග්‍රහයෝගය වන රුචක යෝගය ජනාධිපතිතුමා දෙවැනි වර දිවුරුම් දෙන මොහොතේ උදාවෙනවා. භූ®මි ලාබ, ධන ලාබ, කීර්තිය, ප්‍රශංසාව අතින් විතරක් නෙවෙයි තාක්ෂණික හා භෞතික දියුණුව අතින් අනාගත ශ්‍රී ලංකාව ගැන හිතා ගන්නවත් බෑ. මේ රාජ්‍ය නායකයාගේ් කාලයේදී උපදින දරුවන් පවා වාසනාවන්තයි. මොකද ඔවුන් උපන්දා සිට ගතකරන්නේ නිදහස, සමෘද්ධිය හා නවීන තාක්ෂණික පහසුකම් ඇති ලෝකයකයි.අනාගත ශ්‍රී ලංකාවේ හැඩරුව සමාන වෙන්නේ ලෝකයේ දියුණුම මහා නගර ඇති රාජ්‍යයන්ටයි. ඒ ගමන වේගයෙන් පටන් ගන්නවා වගේම ඒ ගමන නතර කරන්න, අඩාල කරන්න මොනම බලවේගයකටවත් බැරි බවත් කියන්න ඕන. ශ්‍රී ලංකාව ලෝක සිතියමේ කුඩාවට පෙනුණත් මේක ලෝකයට අමතක කරන්න බැරි ප්‍රබල රටක් බවට පත්වීම ඒකාන්තයි. ලෝකයේ ජීවත්වීමට ඇති හොඳම රටවල් අතර ශ්‍රී ලංකාවත් මුල්තැනට එනවා. ඒ වගේම ආයෝජනයට හොඳම රට බවටත් ශ්‍රීී ලංකාව පත්වෙනවා. මේකට හේතුව තමා රුචක යෝගය හා ජනාධිපතිතුමා ගේ ප්‍රඥාවන්තභාවය. මොනම රටක් වුණත් දියුණුවෙන් දියුණුවට පත්වෙද්දී පවා එය නොරුස්සන සුළු පිරිස් ඉන්නවා. බුදු සමයේදීත් – කිතු සමයේදීත් මේ බව දකින්න පුළුවන්.ලෝකය මවිත කරවයිඒ වගේම මේ රටේත් ඉතා සුළු පිරිසක් රටේ ප්‍රගතියට එරෙහිව කටයුතු කළත් ඒ කිසිවක් සාර්ථක වෙන්නේ නෑ. රාෂ්ට්‍ර පාලනය අතින් ගත්තොත් පක්ෂ දේශපාලනය ක්‍රමයෙන් යල් පැන ගිය එකක් බවට පත්වෙන බව කියන්න පුළුවන්. ජාති, කුල, ආගම් හා පක්ෂ භේද ඉදිරියට පවතින්නේ නෑ. ජනතාව පක්ෂ දේශපාලනයෙන් ඈත් වෙන ලකුණු ඉදිරියේදී දකින්න ලැබෙයි. මේ නිසා විපක්ෂයට ඒ තරම් දෙයක් කරන්න හැකියාවක් ලැබෙන්නේ නෑ.ලංකා ජන්ම පත්‍රය අනුව ඉදිරියට දකින්න ලැබෙන්නේ වැඩ කරන – මුදල් උපයන නිදහස භුක්ති විඳින ජාතියක් මිස පක්ෂ දේශපාලනය කරේ තියාගෙන යන සටන් පාඨ කියන පිරිසක් නෙවෙයි. අනාගත පරම්පරාව ඉතා වේගයෙන් දේවල් වටහා ගන්නවා වගේම ඔවුන් ඉතා සාමකාමී හා ආචාරශීලී ජීවිත ගෙවන අය බවට පත්වෙනවා. සටන් පාඨ වෙනුවට ශාස්ත්‍රය සොයා යන පිරිසක් සෑම ක්‍ෂේත්‍රයකින්ම දකින්න ලැබෙයි. එහි ප්‍රතිඵලයක් හැටියට ලෝකය මවිත කරවන නව නිපැයුම් හා විද්‍යාත්මක හා ශාස්ත්‍රීය සිද්ධාන්ත ශ්‍රී ලාංකිකයන් අතින් ලෝකයටම ලැබෙනවා.මා වෘත්තීය ඡ්‍යොතිෂවේදියකු හැටියට දකින්නේ ජනාධිපතිතුමා දෙවැනි වර ධූර කාලය ආරම්භ කරන්නේ හා ඉන්පසුව එළඹෙන කාලපරිච්ඡේදයේදී ග්‍රහ ලොව ඉතා කලාතුරකින් උදාවෙන ප්‍රබලතම රුචක යෝගයෙන් නිසා ශ්‍රී ලංකාව සෑම සියලු ක්‍ෂේත්‍රයකින්ම සුබ සිද්ධිය උදාකර ගන්නා බවයි. මහින්ද රාජපක්ෂ ජනාධිපතිතුමාගේ උත්පත්ති ග්‍රහ බලයත් අර ප්‍රබල වාසනාවන්ත ග්‍රහචාරය සමඟ එකතුවුණාම ඇතිවන්නේ හිතාගත නොහැකි තරම් මහා විශ්ව බලයක්. කෙටියෙන්ම කිව්වොත් මේ තමා ශ්‍රී ලංකා ඉතිහාසයේ ස්වර්ණමය යුගය, වසර 500න් 500ට ලක් ඉතිහාසයේ සුවිශේෂී පරිවර්තන සිදු කෙරුණා.1505 දී පෘතුගීසීන් රට ආක්‍රමණය කළාට පසුව 2005 දක්වා වසර 500ම අප පරාධීන ජාතියක්. මහින්ද රාජපක්ෂ ජනාධිපතිතුමා බලයට පත්වෙන්නේ හරියටම ඒ පරාධීන කාලපරිච්ඡේදය අවසන් කරමින් 2005 සිට ඉදිරි වසර 500 වචනයේ පරිසමාප්ත අර්ථයෙන්ම ස්වාධීන, නිවහල් සමෘද්ධිමත් යුගයකට උරුමකම් කියනවා. ඉතිහාසයෙන් හා දෛවයෙන් උරුම වුණු පින්බර අනුහස් තේජවත් රාජ්‍ය නායකයා දෙවැනි වරට ධූර කාලයේ වැඩ ආරම්භ කරන්නේ සමස්ත ලංකාවට විතරක් නෙවෙයි ලෝකයේ අනෙක් රටවලටත් සුබම සුබ පණිවුඩයක් දෙමින්.මේ කාලයේ උපදින දරුවන් පවා මහා වාසනා ගුණයෙන් අනූනයි. මා අවසන් වශයෙන් කියන්නේ පහසුවෙන් හුස්ම ගන්න. බලාපොරොත්තු ඇතිකර ගන්න. ඔබ සිතූ පැතූ සහනය වගේම ඔබ කිසිදා නොසිතූ - නොපැතූ මහා විස්කම් මේ පොළොවේ දෑසින්ම දැකගන්න ලැබෙයි.සාකච්ඡා කෙළේ කේ.සී.ජේ. රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>14</day>
    </date>
    <link>http://www.silumina.lk/2010/11/14/_art.asp?fn=ab1011141</link>
    <topic>ඇමැතිවරුන්ට බුද්ධික අතදෙයි</topic>
    <author>චන්දන බණ්ඩාර</author>
    <content>ජනාධිපති මහින්ද රාජපක්ෂ මහතා ගිය සතියේ හදිසියේම කෑගල්ල මොලමුරේ මාවතේ පිහිටි සබරගමුව මහ ඇමැති මහීපාල හේරත් ගේ නිවෙසට පැමිණියේය.එදින පෙරවරුවේ නුවරඑළියේ ජනාධිපති මන්දිරයේ පැවැති දීපාවලී ජාතික උත්සවයට සහභාගි වූ ජනාධිපතිතුමා වැහි මන්දාරමේම නුවරඑළියෙන් පිටත්වීමට මත්තෙන් සබරගමුව මහ ඇමැති මහීපාල හේරත් අමතමින් කීවේ ආපසු කොළඹ යන අතරතුර කෑගල්ලේ පිහිටි මහීපාල හේරත් ගේ නිවසට ගොඩවී යන බවය.මහීපාල හේරත් මහ ඇමැතිවරයා ඒ වන විට සිටියේ පොළොන්නරුව ප්‍රදේශයේය. ඔහු සිය දෙටු පුත් පාර්ලිමේන්තු මන්ත්‍රී කනක හේරත්ට තවත් දුරකථන ඇමතුමක් දෙමින් කිවේ තමා හැකි ඉක්මනින් කෑගල්ල බලා එන තෙක් සිය නිවසට පැමිණ ජනාධිපතිතුමා පිළිගැනීමට සූදානම් වන ලෙසය.යටියන්තොට මැතිවරණ කොට්ඨාසයේ උත්සව කීපයකට සහභාගි වෙමින් සිටි කනක හේරත් ඒ මොහොතේම කෑගල්ලේ නිවෙසට පැමිණි අතර ඊට සුළු මොහොතකට පසු ජනාධිපතිතුමා නිවෙසට ගොඩවන විටත් අජන්තා හේරත් මහත්මිය ජනාධිපතිතුමා ඇතුළු පිරිසට දිවා ආහාරය පිළියෙල කර අවසන්ව තිබිණි.කනක හේරත්ගේ කුඩා දියණියගේ සුවදුක් විචාළ ජනාධිපතිතුමාට හේරත් පවුලේ උදවිය දිවා භෝජනය සඳහා ඇරැයුම් කළේය.දිවා ආහාරය ගන්නා අතරතුර සිය කාර්ය මණ්ඩලය ඇතුළු ආරක්ෂක නිලධාරීන් ඇමතු ජනාධිපතිතුමා ඔවුන්ට ද දිවා ආහාරය ගන්නැයි සඳහන් කරමින් කීප විටක්ම ඔරලෝසුව දෙස බැලීය.මේ අතර ජනාධිපතිතුමා නික්ම යාමට මත්තෙන් මහ ඇමැති මහීපාල හේරත් නිවෙසට ගොඩ වැදිණ.ආගිය තොරතුරු කතා කළ ජනාධිපතිතුමා මහීපාල හේරත් නිවෙසින් පිටව ගියේ එතුමා දැක ගැනීමට පොරකමින් සිටි හේරත් මහතාගේ කාර්ය මණ්ඩලයේ සියලු දෙනාට ද සිනහවකින් සංග්‍රහ කරමින්.මහින්ද රාජපක්ෂ ජනාධිපතිතුමාගේ දෙවැනි පදවි ප්‍රාප්තිය වෙනුවෙන් මහනුවර දිස්ත්‍රික්කයේ තෝරා ගත් ගම්මාන 10 බැගින් සංවර්ධනය කිරීම පසුගියදා ‘තාරුණ්‍යයට හෙටක්’ මහනුවර දිස්ත්‍රික් කණ්ඩායම් නායක පාර්ලිමේන්තු මන්ත්‍රී දිලුම් අමුණුගම අතින් ආරම්භ විය. මෙය තාරුණ්‍යයට හෙටක් සංවිධානය සහ නිල් බලකාය මඟින් “නිල් ගම්මාන” ව්‍යාපෘතිය ලෙස ආරම්භ කෙරිණි.මෙහි ප්‍රථම වැඩසටහන සෙංකඩගල ආසනයේ හාරගම මහා විද්‍යාලයේ දී පැවැත්විණි. එහි දී රු. ලක්ෂ 40 කට ආසන්න අත්‍යවශ්‍ය සහ කෘෂි භාණ්ඩ තොගයක් ප්‍රදේශයේ ජනතාව වෙත ලබා දුනි. තවද, ප්‍රධාන වශයෙන් මාර්ග පද්ධතිය, වීදි ලාම්පු පිළිසකර කිරීම, ප්‍රජා ශාලාව සහ අඩු ආදායම්ලාභි එක් පවුලකට නිවසක් ද මෙම ව්‍යාපෘතිය තුළින් ලබා දුනි. රු. ලක්ෂ 5 කට අධික වියදමක් දරමින් සෑම නිල් ගම්මානයක් තුළම පාරවල් 2 බැගින් සෑදීමට ද කටයුතු යොදා ඇතැයි දිලුම් අමුණුගම මන්ත්‍රීවරයා එහිදී කියා සිටියේය.නිල් ගම්මාන ව්‍යාපෘතියේ ඉදිරි ව්‍යාපෘතීන් ද මේ වන විට සාර්ථකව ආරම්භ කර ඒවායේ සංවර්ධන කටයුතු දැනටමත් සිදු වෙමින් පවතියි. මේ සියලු ගම්මාන ද මේ මාස දෙක තුළ ඉතා කඩිනමින් සංවර්ධනය කිරීමටත්, ඉන්පසු දිවයින පුරා මෙවැනි ව්‍යාපෘති රාශියක් ආරම්භ කිරීමත් නිල් බලකායේ අරමුණ බව මන්ත්‍රීවරයා එහිදී පැවසීය.ආණ්ඩු පක්ෂ පාර්ලිමේන්තු මන්ත්‍රී කණ්ඩායමේ රැස්වීම පැවැතියේ මහින්ද රාජපක්ෂ ජනාධිපතිතුමාගේ ප්‍රධානත්වයෙනි. රැස්වීම ආරම්භ වීමට ප්‍රථම මන්ත්‍රී අතුරලියේ රතන හිමිත්, විමල් වීරවංශ, චම්පික රණවක යන අමාත්‍යවරුන් දෙපළත් විශේෂ සාකච්ඡාවක නිරත වූහ. ඒ පාර්ලිමේන්තු සතියේදී සම්මත කර ගැනීමට නියමිතව තිබූ සූදු විධිවිධාන පනත පිළිබඳවය.රැස්වීම ආරම්භයේදීම එම පිරිස මේ පනත පිළිබඳව ජනාධිපතිතුමන් වෙතින් විමසා සිටියහ.“පාසල්, සිද්ධස්ථාන හා ජනාවාස අසලින් කැසිනෝ පොළවල් ඉවත් කරලා ඒවා සංචාරකයන් වැනි පිරිස්වලට පමණක් විවෘත යම් නිශ්චිත ප්‍රදේශයකට රැගෙන යාමයි මෙහිදී සිදුවන්නේ. පාසල් ළමයින් පවා සූදු පොළවලට රිංගන එක වළක්වන්නයි මේ පනත රැගෙන එන්නේ.” මහින්ද රාජපක්ෂ ජනාධිපතිතුමා එහිදී පැහැදිලි කළේය.“ඒත් ජනාධිපතිතුමනි මේ පනතේ නම දිහා බලන්න. සූදු විධිවිධාන පනත. මේ ගැන ජනතාව තුළ වැරැදි අදහසක් ජනිත කරන්න විපක්ෂය සමත් වෙලා තිබෙනවා. මේක අපි ගෙන එන්නේ සූදුවට යම් සීමාවක් දමන්න. නමුත් නම අනුව පෙනී යන්නේ සූදුව ව්‍යාප්ත කරනවා කියලයි.” ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ පෙන්වා දුන්නේය.“කලින් ආපු පනතක් තිබුණා මේ නමින්. ඒකටයි අපි සංශෝධන ගෙන එන්නේ.” සරත් අමුණුගම නියෝජ්‍ය අමාත්‍යවරයා කියා සිටියේය.“අපි නීතියයි, තාක්ෂණයයි දිහා බලා එහෙම නමක් දැමීම නිවැරැදියි. ඒත් අපි කටයුතු කළ යුත්තේ අපට සිදුවන දේශපාලන හානිය පිළිබඳව ද සලකලායි. අපි තීරණ ගත යුත්තේ “මහින්ද චින්තන ඉදිරි දැක්මෙහි ප්‍රතිරූපයට” හානියක් සිදු නොවන ලෙසයි. එවිටයි ආණ්ඩුවේ ප්‍රතිරූපය රැකෙන්නේ.” විමල් වීරවංශ අවධාරණය කළේය.“පනතේ නම කුමක් වුවත්, පනතෙන් සිදු කෙරෙන අනෙකුත් කාර්යයන් පසුව ගැසට් නිවේදන මඟින් ප්‍රකාශයට පත් කරනවා. ඒ නිසා ජනතාවට වැරැදි වැටහීමක් ඇතිවෙන එකක් නැහැ.” සංවාදයට එක්වෙමින් බැසිල් රාජපක්ෂ අමාත්‍යවරයා සඳහන් කළේය.“අපි දේශපාලනිකව හිතලා තීන්දු ගන්නවා නම්, ඒ ගැසට් නිවේදන මඟින් කියන දේවල් පනත මඟින්ම කියන්න සමත් වෙන්න ඕනෙ. අපි නීතිමය වශයෙන් වගේම, තාක්ෂණිකමය වශයෙන් වගේම, දේශපාලනිකවත් හිතලා මේ වගේ අවස්ථාවල කටයුතු කළ යුතුයි.” ඇමැති විමල් වීරවංශ යළිත් අවධාරණය කළ අතර අතුරලියේ රතන හිමියෝ ද ඒම ස්ථාවරයෙහිම සිටියහ.“ඔව්! විමල් නිවැරැදියි. අපි අවශ්‍ය සංශෝධන රැගෙන එමු!” ජනාධිපතිතුමා එම සංවාදය අවසන් කරමින් පැවසුවේය.ඒ අනුව එදින පස්වරු 3.00 ට සභා නායක කාර්යාලයේදී නීති කෙටුම්පත් දෙපාර්තමේන්තුවේ නිලධාරීන් සහ විමල් වීරවංශ, අතුරලියේ රතන හිමියන් අතර පැවැති සාකච්ඡාවකින් අනතුරුව පනතේ නාමය හා වගන්ති වෙනස් කිරීමට අවශ්‍ය පියවර ගනු ලැබීය.ජාතික නිදහස් පෙරමුණේ දේශපාලන මණ්ඩලය පසුගිය බදාදා බත්තරමුල්ලේ පිහිටි එහි ප්‍රධාන කාර්යාලයේදී රැස්වූයේ පක්ෂ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ ගේ සහ ප්‍රධාන ලේකම් පි‍්‍රයන්ජිත් විතාරණ ගේ ප්‍රධානත්වයෙනි.“පාන් පිටි ත්‍රස්තවාදය පරදවමු! කියලා අපි සටනක් ආරම්භ කළේ මේ රටේ ආහාර සුරක්ෂිතතාව, ඒ කියන්නේ රටට අවශ්‍ය ආහාර ද්‍රව්‍ය රටේම නිපදවා ගැනීම සිදු කරන්නයි. පාන් පිටි සමාගම් වසරකට අපට පාන් පිටි මෙට්රික් ටොන් ලක්ෂ 09 ක් කවනවා. ඒ සඳහා විදේශ විනිමය රුපියල් මිලියන 30,000 ක් අපෙන් උදුරා ගන්නවා. අපි මේ රටේ ආහාර සුරක්ෂිතතාව ඇති කරන්න නම් පළමුව කළ යුතු දේ මේ රටේ පාන් පිටි වෙළෙඳපොළ බිඳ වැට්ට වීම. හාල් මිල පහළ යද්දී, අපි පාන් පිටි ත්‍රස්තවාදය ගැන කියමින් ජනතාව දැනුවත් කරද්දී පාන් පිටි වෙළෙඳපොළ බිඳ වැටුණා. දේශපාලන මණ්ඩල සභික පියසිරි විජේනායක කියා සිටියේය.ගිය බ්‍රහස්පතින්දා පාර්ලිමේන්තුව රැස්වූයේ විනාඩි 8 ක් වැනි කෙටි කාලයක් පමණි. එදින පාර්ලිමේන්තු රැස්වීම් සඳහා මන්ත්‍රීවරුන්ට යාමට ද නොහැකි තත්ත්වයක් උදා විය. ඒ අධික වර්ෂාව හේතුවෙන් පාර්ලිමේන්තු පිවිසුම් මාර්ග ජලයෙන් යට වී තිබූ බැවිනි. මේ නිසා බත්තරමුල්ලේ පාලම් තුන හන්දියේ සිට මන්ත්‍රීවරුන්ට ගමන් කිරීමට සිදුවූයේ යුද හමුදාවට අයත් බෆල් රථවලිනි. එදින උදෑසන පාර්ලිමේන්තු වට රවුමේ පාලම් තුන හන්දියට ඇමැති ඒ.එච්.එම්. ෆවුසි, ඇමැති සුසිල් ප්‍රේමජයන්ත සහ එ.ජා.ප මන්ත්‍රී බුද්ධික පතිරණ පැමිණ සිටියහ. බෆල් රථයට ගොඩ වෙන අතරතුර මන්ත්‍රී බුද්ධික ඇමැති ෆවුසිට කීවේ “බය වෙන්ඩ දෙයක් නැහැ. ආපදා ඇමැතිවරයා ඉන්නවානේ” කියා ය.ඉන් අනතුරුව පාර්ලිමේන්තු සභා වාරය නිමාවී මැති ඇමැතිවරුන්ට පාලම් තුන හංදියට පැමිණීමට සිදු වූයේ ද බෆල් රථවලිනි. ඒ අනුව එකම රථයකට ගොඩ වූයේ එ.ජා.ප. නායක රනිල් වික්‍රමසිංහ ඇමැති දිනේෂ් ගුණවර්ධන ඇමැති බන්දුල ගුණවර්ධන, නියෝජ්‍ය ඇමැති සරත් අමුණුගම, මන්ත්‍රී චන්දිම වීරක්කොඩි සහ එ.ජා.ප මන්ත්‍රීවරුන් වන දයාසිරි ජයසේකර, ජෝන් අමරතුංග සහ බුද්ධික පතිරණය.මුලින් ම බෆල් රථයට ගොඩ වූයේ එ.ජා.ප මන්ත්‍රී බුද්ධික පතිරණය. මන්ත්‍රී බුද්ධික රජයේ මැති ඇමැතිවරුන්ට ද බෆල් රථයට ගොඩවීමට අතට අත දී උදව් කළේ ය. “අද නම් මරු දවසක් ආණ්ඩුවේ අය එ.ජා.ප මන්ත්‍රීවරුන්ට උදව් කරනවා. විපක්ෂය ආණ්ඩුවට අත දෙනවා “මන්ත්‍රී බුද්ධික කීවේ කාගේත් මුවට සිනහ නංවමිනි.ඉන් අනතුරුව බෆල් රථයට ගොඩවූ ජෝන් අමරතුංග කීවේ “මේක නම් නියම වාහනය තමයි පාරේ යන්න” කියා ය. ඊට පිළිතුරු දුන්නේ මන්ත්‍රී බුද්ධික ය. “එහෙම නම් පාර්ලිමේන්තුවට යෝජනා කරමු බෆල්, හෙලිකොප්ටර් සහ බෝට්ටු පර්මිට් ලබා දෙන්න කියලා” මන්ත්‍රී බුද්ධික කියා සිටියේ නියෝජ්‍ය ඇමැති සරත් අමුණුගමට ය.මේ අතරතුර මන්ත්‍රී දයාසිරි ජයසේකර සහ මන්ත්‍රී චන්දිම වීරක්කොඩි කීවේ බෆල් රථයේ පිටුපස දොර විවෘත කරගෙන යමු කියා ය. ඊට විරෝධය පළ කළේ එ.ජා.ප නායකයා ය. “නෑ නෑ අවශ්‍ය නැහැ. ඇතුළට වතුර එයි. වහන්න වහන්න” එ.ජා.ප නායක රනිල් මන්ත්‍රී දයාසිරිට කීවේ තදින් ම ය.කෙසේ වෙතත් මන්ත්‍රී බුද්ධික සහ ඇමැති ජොන්ස්ටන් ප්‍රනාන්දු බෆල් රථයේ වහළයේ ඇති කවුළුවකින් එළිය බලන්නට වූහ. තවත් කවුළුවකින් ඇමැති බන්දුල ගුණවර්ධන සහ මන්ත්‍රී චන්දිම වීරක්කොඩි එළිය බලමින් ගමන් කළහ. මේ බව දුටුවේ මන්ත්‍රී ජෝන් අමරතුංගයි. බලාගෙන ස්නයිපර් විදීවි. “මන්ත්‍රී ජෝන් කීවේ උතුරු නැඟෙනහිර යුද්ධය පැවැති වකවානුව සිහිපත් කරමිනි.“චන්දිමයි ජොනී නම් ටයි කෝට් ඇදලා ඉන්නේ. බන්දුලයි බුද්ධිකයි ජාතික ඇඳුම නිසා ඕන නම් බන්දුලටයි බුද්ධිකටයි හොඳ පනිෂ්මන්ට් එකක් අපට දෙන්න පුළුවන්” මන්ත්‍රී දයාසිරි කීවේ එ.ජා.ප නායකයා ද හිනස්සවමිනි.ගිය සතියේ අඟහරුවාදා එ.ජා.ප පාර්ලිමේන්තු කණ්ඩායම් රැස්වීම පැවැත්විණි. ඒ පාර්ලිමේන්තුවේ කමිටු ශාලා අංක දෙකේදී ය. පෙරවරු 10.40 ට පමණ පාර්ලිමේන්තු කණ්ඩායම් රැස්වීම ආරම්භ කළේ මන්ත්‍රීවරුන් අට දෙනෙකුගෙනි. කෙසේ වෙතත් කණ්ඩායම් රැස්වීම පැවැත්වෙද්දී එ.ජා.ප. යේ පාර්ලිමේන්තු මන්ත්‍රීවරුන් 43 දෙනාගෙන් පැමිණ සිටියේ මන්ත්‍රී වරු 23 දෙනකු පමණි.මෙහිදී සාකච්ඡාවට ගැනුණේ සූදු පනත ය. එ.ජා.ප නායකයා කියා සිටියේ සූදු පනත සහ හදිසි නීතියට එරෙහිව පමණක් ඡන්දය දිය යුතු බව ය. නමුත් රවි කරුණානායක මන්ත්‍රීවරයා කියා සිටියේ මේ සතියේ පාර්ලිමේන්තුවට ඉදිරිපත් වෙන සියලු පනත් සඳහා විරෝධය ප්‍රකාශ කළ යුතු බව යි.“හරි හරි රවි සිට් ඩවුන්” ඉන් අනතුරුව එ.ජා.ප නායකයා මන්ත්‍රී රවිට තදින් ම කියා සිටියේ ය. “නායකතුමනි අපේ කාදිනල් හිමිපාණන් සමඟ පාප් වහන්සේ බැහැ දැකීමට යන සංචාරයට රජය විපක්ෂ මන්ත්‍රීවරුන්ට අවස්ථාවක් ලබා දී නැහැ. එය ඉතා ම අසාධාරණයි. අඩු ම වශයෙන් ජෝන් අමරතුංග සහ ජයලත් ජයවර්ධන මන්ත්‍රීවරුන්ට ඒ අවස්ථාව ලබා දෙන ලෙස රජයෙන් ඉල්ලන්න.” මන්ත්‍රී ජෝශප් මයිකල් පෙරේරා කීවේ ය. “මේ සංචාරයටත් අපේ ජෝන් අමරතුංග මන්ත්‍රීතුමා යවමු” මන්ත්‍රීනී අනෝමා ගමගේ කියා සිටියා ය.ඒ සමඟම තවත් මන්ත්‍රීවරයෙක් කියා සිටියේ “ආ ඔව් ඔව් කොහොමටත් අයවැය ඡන්දය කාලෙට ජෝන් අමරතුංග රට යවලා තියන එක හොඳයි කියා ය. පාර්ලිමේන්තු පනත් කෙටුම්පත් අධ්‍යයනය කිරීමට එ.ජා.ප. ය පත් කොට ඇති කමිටුවට ඉන් අනතුරුව එ.ජා.ප නායකයා දෝෂාරෝපණය කළේ ය. “පනත් කෙටුම්පත් අධ්‍යයනය කරන්න කමිටුවක් පත් කළාට කිසිම තේරුමක් නැහැ. කිසිම වැඩක් ඉන් කෙරෙන්නේ නැහැ” එ.ජා.ප. නායකයා චෝදනා කළේ ය.“කවුද කවුද ඔය කියන කමිටුවට පත් කරලා තියෙන්නේ නම් වශයෙන් කියන්න. අපි එයාලා එක්ක බලා ගන්නම්” එ.ජා.ප මන්ත්‍රී රවි කරුණානායක කියා සිටියේ ය. “ඔයත් ඒ කමිටුවේ ඉන්නවා. රවි” එ.ජා.ප නායකයා කියා සිටිනවා සමඟම මන්ත්‍රී රවි කරුණානායක නිහඬව සිටියේ ය.ගිය සඳුදා සමූපකාර සහ වෙළෙඳ ඇමැති ජොන්ස්ටන් ප්‍රනාන්දු සහ පාර්ලිමේන්තු මන්ත්‍රී නාමල් රාජපක්ෂ කුරුණෑගල බලා ගියහ. ඒ කුරුණෑගල මලියදේව බාලිකා විද්‍යාලයේ වර්ණ ප්‍රදාන උත්සවයට සහභාගී විමටය. එහිදී පාසල් සිසුවියෝ තම සමරු පොත්වලට මන්ත්‍රී නාමල් රාජපක්ෂගේ් අස්සන් ලබා ගැනීමට පොර කෑහ. අනතුරුව මන්ත්‍රි නාමල් රාජපක්ෂ සමඟ සිසුවියෝ ඡායාරූප ලබා ගැනීමට ද පොර කෑහ.මන්ත්‍රී නාමල් රාජපක්ෂ සහ ඇමැති ජෝන්ස්ටන් වර්ණ ප්‍රදානෝත්සවයට එක්වුණේ් ඉන් පසුවයි. එම උත්සවය වර්ණවත් වූයේ නාට්‍ය, ගීත ආදියෙනි. එක් නාට්‍යයක දර්ශනයක ඇතුළත්ව තිබුණේ් පාන් ගෙඩියක් පොළවේ ගසන දර්ශනයකි. මේ නාට්‍ය දෙස මන්ත්‍රී නාමල් සහ ඇමැති ජොන්ස්ටන් බලා සිටියේ නිසොල්මන්වය. මේ සමඟම මන්ත්‍රී නාමල් ඇමැති ජොන්ස්ටන්ගේ කනට කර විමසා සිටියේ ‘ඔබතුමා බය වෙලා නේද ඉන්නේ’ කියාය.ඇමැති ජොන්ස්ටන්ට මන්ත්‍රී නාමල්ගේ ප්‍රශ්නය තේරුම් ගියේ මොහොතකට පසුවය. “නෑ නෑ මන්ත්‍රීතුමා පාන් පොළවේ ගැහුවට මං බය නැහැ. මොකද දැන් අපේ රට සහලින් ස්වයංපෝෂිත නිසා බය වෙන්න දෙයක් නැහැ.” ඇමැති ජොනී කිවේ සිනහසෙමිනි.ඉන් අනතුරුව වර්ණ ප්‍රදාන උත්සවය ඇමතුවේ මන්ත්‍රී නාමල් රාජපක්ෂය.”ලස්සන අර්ථවත් නාට්‍යයක් මේ වේදිකාවේ ඉදිරිපත් වුණා. හැබැයි ඉතින් නාට්‍ය බලාගෙන ඉන්න වෙලාවේ අපේ ජොන්ස්ටන් ඇමැතිතුමා නම් ටිකක් බය වෙලා හිටියේ. ඒ නාට්‍යයේදී පාන් ගෙඩිය පොළවේ ගහපු වෙලාවේදීයි.” මන්ත්‍රී නාමල් කියද්දී සභාවේ සිටි සියලු දෙනාගේ මුවට ආ සිනහව නවත්වා ගැනීමට නොහැකි විය.ගිය සතියේ එක්තරා වෙබ් අඩවියක සහ ජනතා විමුක්ති පෙරමුණට සම්බන්ධ පුවත්පතක වාර්තා කැර තිබුණේ ආර්ථික සංවර්ධන ඇමැති බැසිල් රාජපක්ෂ මහතා “කශේරුකාව“ නමින් පුවත්පතක් ප්‍රකාශයට පත් කරමින් සිටින බවයි. ඒ සමඟම ගිය සතියේදී බැසිල් රාජපක්ෂ ඇමැතිවරයාට මාධ්‍යවේදින් පිරිසක් අරලියගහ මැදුරේදි හමුවුණේය. මාධ්‍යවේදින් විමසා සිටියේ ඔබතුමා “කශේරුකාව“ නමින් පුවත්පතක් ප්‍රකාශයට පත් කරනවාද කියාය.”විපක්ෂයේ සියලුම තුරුම්පු දැන් ඉවර වෙලා තියෙන්නේ. ආණ්ඩුවට ගහන්න දේවල් නැති වුණාම මඩ ප්‍රවෘත්ති නිර්මාණය කරනවා. විශේෂයෙන්ම රාජපක්ෂ පවුලේ භේද ඇති කිරීමට බොරු ප්‍රවෘත්ති නිර්මාණය කරනවා. ඒකේ අලුත්ම ප්‍රවෘත්තිය තමයි මං “කශේරුකාව“ කියලා පත්තරයක් ගහනවා කියන දෙය. මට හැමදාම කශේරුකාවක් තිබුණා. ඒ නිසා අලුතෙන් මට කශේරුකාවක් හදන්න උවමනා නැහැ.” අනික මට හැමදාම පත්තර උදව් කරනවා. බැසිල් රාජපක්ෂ මහතා මාධ්‍යවේදීන් සමඟ සිනාවෙමින් කියා සිටියේය.එ.ජා.ප පාර්ලිමේන්තු මන්ත්‍රී හර්ෂ ද සිල්වා සහ ආර්ථික සංවර්ධන නියෝජ්‍ය ඇමැති රංජිත් සියඹලාපිටිය පාසල් කාලයේ ගජ මිතුරන්ය. පසුගියදා මේ දෙදෙනාම සංවාදාත්මක රූපවාහිනි වැඩසටහනකට සහභාගී වූහ. එහිදී සංවාදයට ලක් වූයේ ඉදිරි අයවැය ගැනය. එහිදී වී ගොවීන් ගැනද සාකච්ඡාවට බඳුන් විය.”අපි යල – මහ කන්න ගැන හොඳින්ම දන්නවා. අපි ග්‍රාම චාරිකා වැඩසටහනට ගිහින් තමයි ඒ ගැන හොඳටම දැන ගත්තේ. එ.ජා.ප මන්ත්‍රී හර්ෂ ද සිල්වා කියා සිටියේය. ඒ සමඟම ආර්ථික සංවර්ධන නියෝජ්‍ය ඇමැති රංජිත් සියඹලාපිටියගේ මුවට සිනහවක් නැගිනි.”මන්ත්‍රී තුමා අපට නම් යල මහ ගැන දැනගන්න ග්‍රාම චාරිකා යන්ඩ ඕන නැහැ. මොකද අපි හොඳ ගොවියෝ.” නියෝජ්‍ය ඇමැති රංජිත් සියඹලාපිටිය කීවේය. රූපවාහිනි සංවාදයේදී ඇමැති රංජිත් සහ මන්ත්‍රී හර්ෂ එකිනෙකාගේ පක්ෂවලට දෝෂාරෝපණය කර ගත්හ. එහෙත් දෙදෙනා රූපවාහිනි සංවාදය නිමාවී එම ආයතනයෙන් පිටව ගියේ විහිළු තහළු කර ගනිමිනි. එය දුටු මාධ්‍යවේදීන් දෙදෙනෙකු නියෝජ්‍ය ඇමැතිවරයාගෙන් විමසා සිටියේ මේකත් සුබ දේශපාලන පෙරනිමිත්තක් ද කියාය.හදිසි නීතිය දීර්ඝ කර ගැනීම සඳහා පාර්ලිමේන්තුව රැස්වූයේ පසුගිය 9 වැනිදාය. වෙනදා නැති හඬක් මෙවර විපක්ෂ නායක රනිල් වික්‍රමසිංහගෙන් නැඟිණි. පාර්ලිමේන්තු සංකීර්ණයට යාබදව නව ගොඩනැඟිල්ලක් ඉදිකිරීම සඳහා රජය ගත් ක්‍රියා මාර්ගය ගැන ඔහු දැඩි සේ විවේචනය කරමින් ප්‍රශ්න කළේය. විපක්ෂ නායකවරයාගේ මේ වේගවත් අදහස් දැක්වීම ගැන ආණ්ඩු පක්ෂයේ මැති - ඇමැතිවරු ද කතා කළේ “අද රනිල්ට පණ ඇවිල්ලා” කියමිනි.විවාදය යන අතරේ ආණ්ඩුවේ මැති - ඇමැතිවරුන් ද විපක්ෂයේ සමහර මන්ත්‍රීවරුන් ද සුපුරුදු පරිදි ජනාධිපතිතුමාගේ පාර්ලිමේන්තු කාර්යාලයට ඇදී ආවේ විවිධ වුවමනා සඳහාය. පක්ෂ භේදයෙන් තොරව ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ සියලු දෙනා පිළිගන්නා නිසා දේශපාලනය ගැන සුහද කතා බහට එය කදිම ස්ථානයකි.දි. මු. ජයරත්න අගමැතිතුමා, මෛත්‍රීපාල සිරිසේන, මහින්ද යාපා අබේවර්ධන, අනුර යාපා, ජොන්ස්ටන් ප්‍රනාන්දු, බන්දුල ගුණවර්ධන, ජගත් පුෂ්ප කුමාර, ඩිලාන් පෙරේරා, සරත් ගුණරත්න, සුසන්ත පුංචි නිළමේ, දයාශි‍්‍රත තිසේරා, රෝහිත අබේගුණවර්ධන, මාලනී ෆොන්සේකා, කමලා රණතුංග, හේමාල් ගුණසේකර ආදි මැති ඇමැතිවරු රැසක්ම එහි වූහ.ඒ අතර එජාප මන්ත්‍රිනි අනෝමා ගමගේ පැමිණියේ රාජකාරි වුවමනාවකටය. මැති ඇමැතිවරුන් කීප දෙනෙක් ඇයගෙන් විමසා සිටියේ මොකද මේ පැත්තෙ? කියාය. “මෙයාට නං මොකද උඩින් යන්නත් වාහන තියෙනව නේ.” නියෝජ්‍ය අමාත්‍ය ජගත් පුෂ්ප කුමාර කියද්දී ඇය කියා සිටියේ “දැන් ඉස්සර වගේ නෙවෙයි හරි අමාරුවෙන් වැඩ කරන්නෙ” කියාය. කාගෙත් අවධානය ගනිමින් අගමැතිවරයා හඬ අවදි කළේය.“සූදු පනත ගැන පසුගිය දවසක උත්සවයකදී විපක්ෂ නායකතුමා හමුවූ වෙලාවෙදි මගෙන් ඇහුවා ඇයි මේ වගේ පනතක් ගේන්නෙ ඔබතුමාලාට ප්‍රශ්නයක් නැද්ද කියලා. “ඉතිං ඔබතුමා මොකද ඒකට කිව්වෙ“ රෝහිත අබේගුණවර්ධන නියෝජ්‍ය ඇමැතිවරයා විමසා සිටියේය.“මං කිව්වෙ දැන් විපක්ෂයට මොකුත් කතා කරන්නත් දෙයක් නෑනේ. අපට විපක්ෂයකුත් ඕන නිසා ඔය පනත වටිනවා. ඕක ගැන ඝෝෂාවක් කරගෙන ගියාම විපක්ෂයක් තියෙන බවත් පේනව. විපක්ෂ නායකතුමත් ආරක්ෂා වෙනව“ අගමැතිවරයා කීවේ සැවොම සිනහ ගන්වමින් කීය.ඒ අතර අමාත්‍ය විමල් වීරවංශ වෙනදා නැති උපහාස සිනහවකින් පැමිණෙද්දී පාන් පිටි ත්‍රස්තවාදයේ අලුත්ම තත්ත්වය කුමක්දැයි ඇමැති අනුර යාපා විමසා සිටියේය.“ඒ වැඩේ නං සාර්ථක වේගෙන යනවා. සමහර උත්සවවලදි පුංචි ආහාරයකුත් ගන්න බැරි වෙලාතියෙනව. ඒක නෙවෙයි මට හරි වැඩක් වුණා නෙ පහළදි? සැම දෙනාම විමසා සිටියේ ඒ මොකක්ද කියාය. පාසල් පාර්ලිමේන්තු කණ්ඩායමක් හමුවුණා. ඒ අයගෙ යුනිෆෝම් එකේ එක එක අමාත්‍යංශවල නම් ගහල තිබුණා මමත් බැලුව මගේ අමාත්‍යංශයට ඉන්න ළමය කවුද කියල. එහෙම එකක් තිබුණෙ නෑ. මං ඇහුව කෝ මගේ අමාත්‍යංශය නියෝජනය කරන කෙනා කියල. ළමයි කිව්වා අංකල් අපේ තියෙන්නෙ අමාත්‍යංශ 10යි නේ කියල. දැන් ඉන්නෙ මාර ළමයි. සමහර ඒවට දෙන උත්තරත් එහෙමයි. මන්ත්‍රීවරයෙක් කීය.ගිය සතියේදී කොළඹ තරු පංතියේ හෝටලයකදී විවාහ මංගල උත්සවයක් පැවැත්විණි. ඒ එ.ජා.ප මාධ්‍ය ප්‍රකාශක ගයන්ත කරුණාතිලකගේ බාල සොහොයුරාගේ විවාහ මංගල උත්සවයයි. මනාලිය වූයේ කොළඹ පදිංචි කාරියක වූ තුෂාරා සිරිතුංගය. මේ විවාහ මංගල උත්සවයට ඇරැයුම් ලැබ සිටියේ ගයන්ත කරුණාතිලකගේ පවුලේ හිතවත් උදවිය පමණය.අඩුම වශයෙන් එ.ජා.ප නායක රනිල් වික්‍රමසිංහට හෝ මේ මංගල උත්සවයට ඇරැයුම් කැර තිබුණේ නැත. එ.ජා.ප ගාලු දිසා හිටපු මන්ත්‍රී වජිර අබේවර්ධන සහ හම්බන්තොට දිසා මන්ත්‍රී සජිත් ප්‍රේමදාස, තලතා අතුකෝරාළ සහ රෝසී සේනානායක යන පිරිස පමණක් මේ මංගල උත්සවයට සහභාගී වී සිටියහ.මේ අතරතුර උත්සවයට පැමිණ සිටි ඡායාරූප ශිල්පියෙක් මන්ත්‍රී සජිත් ප්‍රේමදාස හිටපු මන්ත්‍රී වජිර අබේවර්ධන සහ මන්ත්‍රී ගයන්ත කරුණාතිලකගේ සමූහ ඡායාරූපයක් ලබා ගත්තේය. ඡායාරූපය ගැනීමේදී මන්ත්‍රී ගයන්තගේ වම්පසින් සජිත් ප්‍රේමදාස සහ දකුණු පසින් සිටියේ හිටපු මන්ත්‍රී‍්‍ර වජිර අබේවර්ධනය.”මේ පිංතූරය නම් වැදගත් පිංතූරයක්. එ.ජා.ප යට ප්‍රතිසංවිධාන ඕන කියන කෙනායි එපා කියන කෙනායි මගේ දෙපැත්තෙන්ම ඉන්නේ.” මන්ත්‍රී ගයන්ත කරුණාතිලක කීවේය. ”ඒක නම් ඇත්ත තමයි මේක අනාගතයට වටින පිංතූරයක් වේවි.” මන්ත්‍රී සජිත් ප්‍රේමදාස කීවේ සිනහ සෙමිනි.”අනික තමයි මැද්දේ ඉන්න කෙනා කවුරුත් බැලන්ස් කරලා තමයි කතා කරන්නේ.” මන්ත්‍රි සජිත් කීවේ හිටපු මන්ත්‍රී‍්‍ර වජිරට තට්ටුවක් දමමිනි. ඉන් අනතුරුව මන්ත්‍රී සජිත් මංගල උත්සවයට පැමිණ සිටි ගායක කණ්ඩායම සමඟ ගීත දෙකක් ද ගායනා කළේය. “මලට බඹරකු සේ සිතට මා එනවා...”, “තනිවී සිටින්නයි මා අදහස් කළේ...” යන ගීත මන්ත්‍රී සජිත් ගායනා කළේ මංගල උත්සවයට පැමිණි සියලු දෙනා පිනවමිනි.එ.ජා.ප. යේ ග්‍රාම චාරිකා වැඩසටහනේ තවත් පියවරක් ගිය සතියේ පැවැතියේ මාතර දී ය. එම වැඩසටහන ආරම්භ වූයේ උදේ 8.30 ට පමණ ය. එහෙත් උදේ වරුවේ එ.ජා.ප නායකයා ඊට සහභාගි වූයේ නැත. එ.ජා.ප නායකයා ඊට එක් වූයේ දහවල් දිවා ආහාරය ගන්නා මොහොතේදී ය. එම ස්ථානයට එ.ජා.ප නායකයා පැමිණියේ එ.ජා.ප හිටපු මන්ත්‍රී සාගල රත්නායක ද සමඟ ය.මේ අතර මාතර පැවැති ග්‍රාම චාරිකා වැඩසටහනට විරෝධය පළ කරමින් මාතර තල්පාවිල ඇතුළු ස්ථාන කීපයකම කළු කොඩි ඔසොවා තිබිණි. ග්‍රාම චාරිකා මුල් ම වැඩසටහනට සහභාගි වී සිටියේ දස දෙනකුට අඩු පිරිසකි. මේ අතරතුර මාතර පැවැති රැස්වීම් කිහිපයකටම බස් මගින් ජනතාව ප්‍රවාහනය කිරීමට මංගල මන්ත්‍රීවරයා කටයුතු කැර තිබිණි.එ.ජා.ප මන්ත්‍රීවරුන් මාතර තල්පාවිල විහාරයේ බෝධි පූජා පිංකමක් සංවිධානය කර තිබුණ ද ඊට එම විහාරස්ථානයේ ස්වාමින් වහන්සේ පවා සහභාගි වී නොසිටියහ. එම විහාරස්ථානයට එ.ජා.ප නායකයා ඇතුළු වූයේ තොප්පියක් පැළඳගෙන ය. “නායකතුමනි කැප් එක ගලවන්න” එක්තරා සංවිධායකයකු කීවේ ය. පන්සලකට පැමිණ සිටින බව එ.ජා.ප නායකයාට මතක් වූයේ ඉන් අනතුරුව ය.මේ අතරතුර එදින මාතර හේමාලි හෝටලයේදී මාතර ව්‍යාපාරික ප්‍රජාවගේ හමුවක් සංවිධානයකැර තිබිණි. ඊට සහභාගි වී සිටියේ දස දෙනකුට අඩු පිරිසකි.එ.ජා.ප ය විසින් ගිය සතියේ මාතර වෙරළ උද්‍යානය පිරිසිදු කිරීමේ වැඩසටහනක් ආරම්භකර තිබිණි. එහිදී වෙරළට අපද්‍රව්‍ය ගෙනත් දමා ඒවා එකතු කරන ආකාරයේ දර්ශන වීඩියෝ ගත කෙරිණි. මේ අතරතුර එ.ජා.ප මන්ත්‍රීනි රේණුකා හේරත් ඉදලක් ගෙන වෙරළ උද්‍යානය අතුගාමින් සිටියාය. එය දුටුවේ එ.ජා.ප කාන්තා නියෝජිතවරියන් කීප දෙනෙකි. “මැඩම්ට හොඳට අතුගාලා පුරුදුයි නේද?” කාන්තා නියෝජිතවරියෝ විමසා සිටියහ. “මගේ අතේ ඉදල තියෙන නිසා කවුරුත් මගේ ඇඟට ගොඩ වෙන්ඩ එන්නේ නැහැ” මන්ත්‍රී රේණුකා හේරත් කීවේ සියලුදෙනාම සිනහ ගස්වමිනි. ගිය සෙනසුරාදා මාතර ග්‍රාම චාරිකා වැඩසටහනට සහභාගි වන ලෙස එ.ජා.ප මන්ත්‍රීවරුන් 43 දෙනකුට ආරාධනා කැර තිබුණ ද ඊට සහභාගි වී සිටියේ මන්ත්‍රීවරුන් හත් දෙනෙකු පමණි.එ.ජා.ප නියෝජ්‍ය නායක කරු ජයසූරිය, රවි කරුණානායක, ජෝශප් මයිකල් පෙරේරා, එස්. යෝගරාජන්, ස්වාමිනාදන්, මංගල සමරවීර සහ බුද්ධික පතිරණ පමණක් එ.ජා.ප නායකයා සමඟ එම වැඩසටහනට සහභාගි වි සිටියහ.මේ අතරතුර මාතර සනත් ජයසූරිය ක්‍රීඩාංගණයේදී එ.ජා.ප සාමාජිකයන් බඳවා ගැනීමේ වැඩසටහනක් පැවැත්විණි. ඊට සාමාජිකත්වය ලබා ගැනීමට පැමිණ සිටියේ එ.ජා.ප යේ ම සාමාජික සාමාජිකාවන් පිරිසක් පමණි. ඒ පනහකටත් අඩු පිරිසකි.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>14</day>
    </date>
    <link>http://www.silumina.lk/2010/11/14/_art.asp?fn=ab1011143</link>
    <topic>විනාඩි එකොළහයි පැළ ලක්ෂ එකොළහයි</topic>
    <author>සාකච්ඡා කෙළේ චන්දන බණ්ඩාර</author>
    <content>පරිසර ඇමැති අනුර ප්‍රියදර්ශන යාපාජනාධිපතිතුමාගේ උතුම් පරමාර්ථයක් වෙන නිල්ල පිරුණු රටක් ලෙස ශ්‍රී ලංකාව ලෝකයා හමුවට ගෙන යාමේ චේතනාව යථාර්ථයක් කර ගැනීමට සහාය ලබාදීමක් ලෙස විනාඩි එකොළහකදී පැළ එකොළොස් ලක්ෂයක් සිටුවීමේ වැඩසටහන සිදුකරන බව පරිසර ඇමැති අනුර ප්‍රියදර්ශන යාපා මහතා පවසයි. ඇමැතිවරයා මේ බව පැවැසුවේ සිළුමිණ සමඟ පැවැති සංවාදයකදීය. එහිදී ඇමැතිවරයාට යොමු කළ ප්‍රශ්න සහ ඒවාට ලැබුණු පිළිතුරු මෙසේය.* විනාඩි එකොළහකදී පැළ ලක්ෂ එකොලහක් සිටුවීමේ ජාතික වැඩසටහනට තිබෙන සූදානම කෙබඳුද?මේ වැඩසටහන නම් කර තිබෙන්නේ “දැයට සෙවණ ජනාධිපති උත්තමාචාර රුක් රෝපණ ජාතික වැඩසටහන” හැටියටයි. ඒ අනුව මේ මස 15 වැනිදා ඒ කියන්නෙ හෙට උදෑසන 10.07 නැඟෙනහිර දිශාව බලා සුබ මොහොතින් මුළු රටේම මේ වැඩසටහන එකම වේලාවකදී සිදු කෙරෙනවා. එහි ජාතික උත්සවය අරලියගහ මැදුරේදී පැවැත්වෙනවා. ඊට අමතරව පළාත්, දිස්ත්‍රික්, ප්‍රාදේශීය ලේකම් කොට්ඨාස, ග්‍රාමසේවා කොට්ඨාස මට්ටමින් විවිධ ආයතන සහ සංවිධාන මේ ජාතික වැඩසටහනට දායකත්වය ලබා දෙනවා. මේ වැඩසටහන වෙනුවෙන් පරිසර අමාත්‍යංශය වශයෙන් ජාතික සම්බන්ධීකරණ ලේකම් කාර්යාලයක් පිහිටුවා තිබෙනවා.* ජනාධිපතිතුමාගේ දෙවන පදවි ප්‍රාප්තිය වෙනුවෙන් මෙවැනි වැඩසටහනක් සිදු කිරීමට කල්පනා කළේ ඇයි?ජනාධිපතිතුමා මේ රටේ නායකයා බවට පත්වන විට අපේ රටේ බිහිසුණු ත්‍රස්තවාදය නිසා මුළු රටේම සියලුම අංශ කඩා වැටීමට ලක්වී තිබුණා.නමුත් ජනාධිපතිතුමාගේ පූර්ණ මෙහෙයවීම සහ නායකත්වය යටතේ යුද්ධය ජය ගැනීමත් සමඟම අපේ රටේ සියලුම අංශ වේගයෙන් දියුණු වෙමින් තිබෙනවා.එක් අතකින් අධිවේගී මාර්ග, ගුවන් පාලම්, සංවර්ධන ව්‍යාපෘති, වරායවල්, ගුවන් තොටුපළ, මහා පරිමාණ විදුලි යෝජනා ක්‍රම ජනාධිපතිතුමාගේ සෘජු මැදිහත්වීම මත ආරම්භ වෙලා තිබෙනවා. ඒ වගේම තමයි ජනාධිපතිතුමාගේ පරමාර්ථයක් තමයි මේ රට නිල්ල පිරුණු රටක් වශයෙන් ලෝකයා හමුවට ගෙනයාම.ඒ නිසා එතුමාගේ එම සංකල්පය යථාර්ථයක් කිරීමට පරිසර අමාත්‍යංශය මෙහෙයවන ඇමැතිවරයා වශයෙන් මා කල්පනා කළා මෙවැනි වැඩසටහනක් ආරම්භ කිරීමට.* මේ ජාතික රුක් රෝපණ වැඩසටහනට සාමාන්‍ය ජනතාව දායකවීමේ වැදගත්කම කුමක්ද?රටේ නිදහස වෙනුවෙන් කැපවූ රාජ්‍ය නායකයාට උපහාර දැක්වීමට අවස්ථාවක් වශයෙන් අපිට මේ වැඩසටහන හඳුන්වා දීමට පුළුවන්. අද වෙන විට දකුණු ආසියාවේ සාමකාමී රාජ්‍ය ලෙස අපේ රට හඳුන්වා දිය හැකියි.ඒ නිසා එවැනි රටක් අපට උරුම කර දුන් රාජ්‍ය නායකයාට දක්වන උපහාරයක් හැටියට සාමාන්‍ය ජනතාව මේ රුක් රෝපණ වැඩසටහනට දායකත්වය ලබා දේවි යැයි අප කල්පනා කරනවා.එක්තරා ආකාරයකට අපි මේ හරහා ඉටු කරන්නේ ජාතික යුතුකමක්.* පැළ ලක්ෂ එකොළහක් සපයා ගැනීම සිදු කෙරෙන්නේ කොහොමද?අපේ අමාත්‍යංශයේ ජාතික සම්බන්ධීකරණ කාර්යාලයට මේ වන විට විවිධ ආයතන සහ සංවිධාන පැළ සපයා ගන්නා ආකාරය පිළිබඳව තොරතුරු ලබාදී තිබෙනවා. දැනට තිබෙන වාර්තා අනුව රට පුරා විනාඩි එකොළහක් තුළ පැළ ලක්ෂ 20ක් පමණ රෝපණය කිරීමට නියමිත බවට තොරතුරු ලැබී තිබෙනවා.ඒ නිසා පැළ එකොළොස් ලක්ෂය සිටුවීම අපහසු කාර්යයක් නෙමෙයි.විශේෂයෙන්ම පළාත් සභා මහ ඇමැතිවරුන්ගේ් සහයෝගය මේ වැඩසටහනට ඉතා ඉහළින්ම ලැබෙනවා. බස්නාහිර පළාත් මහ ඇමැතිතුමා ප්‍රකාශ කර තිබුණා බස්නාහිර පමණක් පැළ ලක්ෂ පහකට වඩා රෝපණය කරනවා කියලා.* සාමාන්‍යයෙන් අපේ රටේ රුක් රෝපණ වැඩසටහන් ක්‍රියාත්මක වෙනවා. නමුත් පැළ සිටවූවාට පසුව ඒවා නිසි පරිදි රැකබලා ගැනීමක් සිදුවන්නේ නැහැ නේද?මේ පැළ එකොළොස් ලක්ෂයේ ව්‍යාපෘතියේදී පැළ සිටුවනවා වගේම ඒවා රැක බලාගැනීමටත් ක්‍රමවේදයක් සකසා තිබෙනවා. විශේෂයෙන්ම පැළ රෝපණ වැඩසටහනට බිම් මට්ටමේදී දායකත්වය ලබා දෙන පාසල් ශිෂ්‍යයන්, ආගමික මධ්‍යස්ථාන පූජකතුමන්ලා ඇතුළු සාමාන්‍ය ජනතාව වෙත අප උපදෙස් ලබාදී තිබෙනවා පැළ රෝපණයට මෙන්ම ඒවා රැක බලා ගැනීමට ක්‍රමවේද සකස් කර ගැනීමට.ඊළඟට දිස්ත්‍රික් ලේකම්තුමාලාටත් පැළ රැක බලා ගැනීමේ ක්‍රමවේද සකසන ලෙස අප උපදෙස් දී තිබෙනවා. විශේෂයෙන් ම සෑම පැළයක්ම රැක බලා ගැනීමේ වගකීම එක් අයකුට පවරන ලෙස අප ඉල්ලා සිටිනවා.විශේෂයෙන්ම රට පුරා පිහිටුවා තිබෙන පරිසර කව සඳහා පැළ රැක බලා ගැනීමේ ලොකු වගකීමක් පැවැරෙනවා.* පරිසර ගැටලු අවම කිරීමට රජයට තිබෙන වැඩපිළිවෙළ කුමක්ද?පැහැදිලිවම පරිසර ගැටලු අවම කිරීමට නීතියෙන් පමණක් හැකියාවක් නැහැ. ඒ සඳහා ජනතාවගේ ආකල්පවල වෙනසක් සිදු විය යුතුයි. ඒ සඳහා දැනුම්වත් කිරීමේ වැඩසටහන් අප ආරම්භ කර තිබෙනවා.මිනිසා පරිසරයට එරෙහි වුවහොත් පරිසරය මිනිසාට එරෙහිව නැඟී සිිටිනවා. ඒ වගේම නිල්ල පිරුණු රටක් අනාගත පරපුරට උරුම කර දීම වත්මන් ජන සමාජයේ සෑම කෙනකුගේම වගකීමක්. ඊට අමතරව කැලි කසළ බැහැර කිරීමේ වැඩසටහනට මේ වන විට විදේශාධාර පවා ලැබී තිබෙනවා. විද්‍යානුකූ®ලව කැළි කසළ වළ දැමීමේ වැඩසටහන් සඳහා දකුණු කොරියානු රජය රුපියල් ලක්ෂ 6000ක් ලබා දීමට එකඟ වී තිබෙනවා.සාකච්ඡා කෙළේ චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2010</year>
      <month>11</month>
      <day>14</day>
    </date>
    <link>http://www.silumina.lk/2010/11/14/_art.asp?fn=ab1011148</link>
    <topic>දේශීය න්‍යාය පත්‍රයකට අනුව ලෝකය සමඟ ගනුදෙනු කළ යුගයකි</topic>
    <author>සටහන - කේ.සී.ජේ. රත්නායක</author>
    <content>ඒ කී සේම ටොලම්ගේ කාලයටත් වඩා අද ලොව කිසිම රටකට ශ්‍රී ලංකාව අමතක කළ නොහැකිය. ම්ලේච්ඡ ත්‍රස්තවාදය පරාජය කළ හැකි බව ලෝකයට පෙන්නුම් කළ මුල්ම හා එකම රට ශ්‍රී ලංකාවය. ලෝක ඉතිහාසයේ විශාලතම ප්‍රාණ ඇපකරුවන් සංඛ්‍යාව මුදා ගනිමින් ලෝකයේ දරුණුම ත්‍රස්තවාදය පරාජය කළේ ශ්‍රී ලංකාවය. ලෝකයේ හොඳම කොටස් වෙළෙඳපොළ බවට ද ශ්‍රී ලංකාව පත්විය. ලොව සුරක්ෂිතම රටවල් කිහිපය අතර ශ්‍රී ලංකාව මුල් පෙළේය. ආර්ථික වර්ධනය අතින් ශ්‍රී ලංකාව දෙවැනි වන්නේ චීනයට පමණි. සහශ්‍රක ඉලක්ක ජය ගැනීම අතින් ද ශ්‍රී ලංකාව ලෝකයටම ආදර්ශයකි.ලොව වේගයෙන්ම වැඩෙන සංචාරක ව්‍යාපාරය පවතින්නේ ද ශ්‍රී ලංකාවේය. දරුණු යුද්ධයකට මුහුණ දෙමින් සිටින අතරතුර මහජන සුබසාධනය දශමයකින් වත් කප්පාදු නොකොට මහා සංවර්ධන ව්‍යාපෘතීන් ක්‍රියාත්මක කළ හැකි බව මුලින්ම ලොවට පෙන්වා දුන්නේ ද ශ්‍රී ලංකාවය. රාජ්‍ය දේපළ පෞද්ගලික අංශයට විකිණීමේ හා මහජන සහන කප්පාදු කිරීමේ කොන්දේසිවලට යටත් නොවී විදේශ ණය ලබාගත හැකි බව පෙන්වා දුන්නේ ද ශ්‍රී ලංකාවය. මේ සියල්ල මැද ශ්‍රී ලාංකිකයන්ගේ ඒකපුද්ගල ආදායම දෙගුණයකින් වර්ධනය විය. මෙවැනි තවත් සාධක ගණනාවක් නිසා ලෝකයට ශ්‍රී ලංකාව අමතක කළ නොහැකි රටකි.ඇෆ්ගනිස්ථාන ජනාධිපති සමගඇත්තෙන්ම විස්මයජනක වන්නේ එය නොවේ. මේ ජයග්‍රහණ සියල්ල ලබා ගත්තේ වසර පහක් වැනි කෙටි කාලයකදීය. ඇත්තෙන්ම සැබෑ විශ්මය එයත් නොවේ. මේ ජයග්‍රහණ සියල්ලක්ම ලබා ගත්තේ කොන්ද කෙළින් තබාගෙනය. රටට එරෙහි එකම කොන්දේසියකටවත් යටත් නොවී මේ සියලු ජයග්‍රහණ ලබා ගත් බව අවිවාදිතය. මහින්ද රාජපක්ෂ ජනාධිපතිතුමාගේ විදේශ ප්‍රතිපත්තිය හා විදේශ සබඳතා පිළිබඳව නව මානයකින් අධ්‍යයනය කළ යුතු නමුත් එහි මූලික ලක්ෂණය වන්නේ ලෝකය ඉදිරියේ කොන්ද කෙළින් තබාගෙන කුමන බලවතකු සමඟ වුව සබඳතා පැවැත්වීමය.ලෝකය හා විදේශ බලවතුන් ගේ සියලු කොන්දේසිවලට යටත්ව, ඔවුන්ගේ න්‍යාය පත්‍රයන්ට අනුව ජාතික දේශපාලන න්‍යාය පත්‍රය සකස් කළ කාල පරිච්ඡේදයක් අපි දුටිමු. එවැනි දීන වහල් මානසිකත්වයකින් රටක් ගොඩනැඟිය නොහැකි බවත් ජනතාව හා ජාතික වුවමනාවන් පෙරටු කොටගෙන රට හා ජනතාව මත විශ්වාසය තබමින් ගන්නා කුමන තීරණයක් හමුවේ වුව නොසැලී සිටිය හැකි නම් විජයග්‍රහණය ලබාගත හැකි බව ප්‍රායෝගිකව පෙන්නුම් කෙළේ මහින්ද රාජපක්ෂ ජනාධිපතිතුමාය.එවැනි කොන්දක් නොතිබුණේ නම් ශ්‍රී ලංකා රණවිරුවන්ට මාවිල්ආරු සොරොව්වෙන් අඩියක් වත් පෙරට තැබීමට හැකියාව නොලැබෙන බව අතීත අත්දැකීම් විසින් මොනවට ඔප්පු කරනු ලැබ තිබේ. ජනාධිපතිතුමන් එකම වචනය ලොව සැම තැනෙකදීම කීවේය. ඉන්දියාවට එකක් කියා පාකිස්ථානයේ සහාය ලබා නොගත්තා සේම චීනයට තවත් එකක් කියා ඉන්දියාව “ෂේප්” කරගැනීමට උත්සාහ කෙළේ නැත.උපරිම සහයෝගයමේ සෘජුභාවය නිසාත්, පරිණත දේශපාලන නායකත්වය නිසාත් මෙරට විදේශ සබඳතා ඉතිහාසයේ පෙර නොවූ විරූ පරිච්ඡේදයක් ආරම්භ කෙරිණ. ඉන්දියාව හා පාකිස්ථානය ඉන්දියාව හා චීනය සාම්ප්‍රදායික ප්‍රතිවාදීන්ය. මහින්ද රාජපක්ෂ ජනාධිපතිතුමා මේ රටවල් තුන සමඟ එක විට සබඳතා පවත්වමින් එකම රටක්වත් අමනාප කැර නොගෙන ලබා ගත යුතු උපරිම සහයෝගය දිනා ගත්තේය. ශ්‍රී ලංකාව චීනය සමඟ සබඳතා පැවැත්වීම පිළිබඳව ඉන්දියාව අවිශ්වාසයෙන් බැලුවේ නැත. කොටියාට යාන්තමින් හෝ පහර වදින විට කලබල වෙන තමිල්නාඩුවේ කොටි හිතවාදීන් ඉන්දීය මධ්‍යම රජයට බලපෑම් කර ඒ පීඩනය ශ්‍රී ලංකා රජයට යොමු කොට කොටියා බේරා ගැනීමේ සුපුරුදු ක්‍රමෝපායක් තිබිණි.කලකට පෙර වඩමාරච්චියට ගිය හමුදා සේනාංක ආපසු හැරී ආවේ එවැනි බලපෑමක් නිසාය. එහෙත් කොටියාට නැවත නොනැගිටින්නට පහර වදින විට පවා ඉන්දියාව සමඟ හොඳ හිත හා විශ්වාසය දිනාගැනීමට මහින්ද රාජපක්ෂ ජනාධිපතිතුමා සමත් විය. තමිල්නාඩුවේ නැදුමරන් – වයිකෝ වැනි කොටි හිතවාදීන් කුමන බලපෑම් කළ ද ඉන්දීය රජය ශ්‍රී ලංකාව සමඟ සිටියේ ඒ නිසාය.ජෝර්දාන සංචාරයේදීඒ විශ්වාසය කෙතරම් ද යත් ඉන්දීය මහ මැතිවරණය පැවැත්වෙන අවස්ථාව වන විට කොටි ත්‍රස්තවාදයට මාරාන්තික පහර වැදෙමින් තිබිණ. තමිල්නාඩු සාධකය නිසා මානුෂික මෙහෙයුම නතර වනු ඇතැයි ඇතැම්හු උදම් ඇනූහ. එහෙත් ඉන්දීය මධ්‍යම රජය තිරසාරව මහින්ද රාජපක්ෂ ජනාධිපතිතුමා සමඟ සිටියේය. මේ ශූර රාජ්‍ය තාන්ත්‍රික සබඳතාව පිළිබඳව වෙනම හැදෑරීමක් කළ යුතුය.බටහිර හා යුරෝපීය රටවල් කිහිපයක් සහ කවදත් කොටි ත්‍රස්තවාදය සාධාරණීකරණය කරමින් ශ්‍රී ලංකාව දෙකඩ කිරීමට උත්සාහ කළ රාජ්‍ය නොවන සංවිධාන කිහිපයක් ශ්‍රී ලංකාවේ මානුෂික මෙහෙයුම නතර කිරීමට නොකළ දෙයක් නැති තරම්ය. ලෝකය පුරා ව්‍යාප්ත වූ ප්‍රචාරක ජාලයක් හා බලපෑම් ඛ්ල;ම් හැකියාවක් ද ඔවුන්ට තිබිණ. ඇතැම් රටවල නියෝජිතයන් මෙරට පැමිණ මානුෂික මෙහෙයුම නතර කරන ලෙසට නියමින් හා අනියමින් බලපෑම් කිරීමට තැත් කළහ. එහෙත් ඒ කිසිවක් මායිම් නොකළ ජනාධිපතිතුමා තිරසාරව ත්‍රස්තවාදය වනසා දැමිය යුතුª බව නොබියව කීවේය.සාම්ප්‍රදායක බලපෑම් මඟින් ශ්‍රී ලංකාවේ ගමන නතර කළ නොහැකි බව වටහා ගත් අන්තර්ජාතික කොටි රූකඩ මී ළඟට ලෝකයට මහා පරිමාණයේ බොරු බෙදා හැරීමේ ආයුධය අතට ගත්තේය. චැනල් 4 මඩ වීඩියෝව, මානව හිමිකම්, යුද අපරාධ ආදී අවලාද කරළියට පැමිණියේය. එක්සත් ජාතීන්ගේ සංවිධානය හරහා අර්‍ථ2සූත්‍රය අනුව මැදිහත්වීමක් සිදු කොට කොටියා බේරා ගැනීම ඔවුන් ගේ අරමුණ විය. එහෙත් ජනාධිපතිතුමාගේ උපදෙස් මත ක්‍රියාත්මක වූ රජයේ නියෝජිතයන් සෑම අන්තර්ජාතික සමුළුවකදීම නොබියව නොසැලී රට වෙනුවෙන් පෙනී සිටියේය.ඉන්දියාව, චීනය, රුසියාව, ඉරානය වැනි රටවල් පමණක් නොව බටහිර යුරෝපීය රටවල් ගණනාවක් ශ්‍රී ලංකාවට පක්‍ෂව ඡන්දය ලබා දුන්හ. එහි ප්‍රතිඵලය වූයේ ශ්‍රී ලංකාවට එරෙහිව යෝජනාවක්වත් න්‍යාය පත්‍රයට ඇතුළත් කිරීමට කොටි රූකඩයන්ට නොහැකි වීමය. මේ ජයග්‍රහණ ලබා ගත්තේ ශ්‍රී ලංකාව තම ඉතිහාසයේ තීරණාත්මක හා අවදානම් සහගත අභියෝගයන්ට මුහුණ දෙමින් සිටියදීය. අදහාගත නොහැකි විස්මය වන්නේ අවදානම නොතකා අභියෝග බාර ගැනීම හා කවර බලවේගයක් හමුවේ වුව ගත් තීන්දු වෙනස් නොකිරීමය.අපට තවත් ප්‍රශ්නයක් තිබේ එනම් -රට වෙනුවෙන් ලෝකයේ කවරෙකුට වුවත් මෙවැනි කෙළින් කතා කිරීමේ හැකියාව තිබූ හෙයින්ම ජනාධිපතිතුමා ලෝකය ඉදිරියේ රට රැක ගත්තා සේම ඒ ඍජු හා නිර්භීතභාවයත් පරිණත දූරදර්ශී දේශපාලන දැක්මත් නිසා ලෝකයට අලුත් පණිවිඩයක් ලබා දුන්නේය.එනම් ශ්‍රී ලංකාව කාගේවත් පිළිකන්නක් හෝ කොලනියක් නොව කොන්ද කෙළින් තබා ගත් රාජ්‍ය නායකයෙක් සිටින ස්වාධීන රටක් බවය. එහෙයින් කොටි රැකීමට ආ සාම්ප්‍රදායික අන්තර්ජාතික පිල්ලි නිරුත්තර වූහ. මේ ඍජුභාවය ආරම්භ කෙරුණේ ඔස්ලෝ නුවරදී කොටින් සමඟ පැවති මුල්ම සාකච්ඡාවේදීමය. වෙනදා මෙන් කොටි සනසා හොරි කැසීමට නොගිය ශ්‍රී ලංකා නියෝජිත පිරිස අන්තර්ජාතික ප්‍රජාව ඉදිරියේ ඇන්ටන් බාලසිංහම් ඇතුළු කොටි නඩයේ සත්‍ය ස්වරූපය ලෝකයට හෙළිදරවු කෙළේ මහින්ද රාජපක්‍ෂ ජනාධිපතිතුමාගේ උපදෙස් මතය. මෙයින් උරණ වූ ඇන්ටන් බාලසිංහම් හා කොටි ත්‍රස්තවාදීන් සාකච්ඡා මඟ හැරීමට නොයෙකුත් මං සොයන්නට ගත්තේය. තමන් හා තමන්ගේ අන්තර්ජාතික බලවේග පිළිබඳව පමණට වඩා විශ්වාසය තබා සිටි ප්‍රභාකරන් සිතා සිටියේ මානුෂික මෙහෙයුම වැඩිකල් නොපවතින බවයි. එහෙත් ප්‍රභාකරන් ජාතිකව මෙන්ම අන්තර්ජාතිකවද සහමුලින් පරාජය කිරීමට සියලු කටයුතු ඒ වන විටත් සූදානම්ව තිබූ බව ඔහු දැන සිටියේ ද යනු සැක සහිතය.මෙරට ඇතැම් රාජ්‍ය නායකයන් ලෝකය සමඟ ගනු දෙනු කෙළේ මහ බලවතුන් පිනවීමටය. එහෙත් මහින්ද රාජපක්‍ෂ ජනාධිපතිතුමා ලෝකය සමඟ ගනුදෙනු කෙළේ රට හා ජනතාව පිනවීමටය. දුෂ්කරම මඟ තෝරා ගත් එතුමා අවසානයේදී ලෝක සබඳතා සම්පූර්ණයෙන්ම භාවිතා කෙළේ ත්‍රස්තවාදයෙන් ශ්‍රී ලංකාව මුදා ගැනීමටය. එහි ප්‍රතිඵල අද දෑසින්ම දකින්නට හැකියාව ඇත.ත්‍රස්තවාදයට එරෙහිව මහා මානුෂික මෙහෙයුමක් පවතින අතරතුර තවත් අන්තර්ජාතික අර්බුද දෙකට මුහුණ දීමට ශ්‍රී ලංකාවට සිදුවිය. ආහාර හා ඉන්ධන මිල ලෝක වෙළෙඳපළේ එකවර ඉහිලිය නොහැකි තරම් ඉහළ ගියේය. එහෙත් ශ්‍රී ලංකාව සාගින්නේ නොසිටියේය. වෙනත් රටවල මෙන් පාන් ගෙඩිය සඳහා මෙරට දිගු පෝලිම් තැනුණේ ද නැත.වාහන මඟ හිටියේ නැහැඉන්ධන නැතැයි කියමින් එකම වාහනයක්වත් මඟ නතර වුණේ් ද නැත. ආහාර හා ඉන්ධන අර්බුදයෙන් ලෝකයේ සුපිරි රටවල් පවා මිරිකෙමින් සිටියදී ශ්‍රී ලංකාව සුපුරුදු ලෙස තම පැවැත්ම ගෙන ගියේ තත්ත්වය මනාව කළමනාකරණය කර ගැනීමට හා අන්තර්ජාතික මිත්‍ර සබඳතාවලින් සහයෝගය දිනා ගැනීමට සමත් වීම නිසාය. ඉරානයෙන් ශ්‍රී ලංකාවට ලැබුණු ඛනිජ තෙල් සහනය මඟින් මෙරට ආර්ථිකයට ලැබුණේ් මිල කළ නොහැකි වාසියකි. එය අදටත් ක්‍රියාත්මකය.මෙය මහින්ද රාජපක්‍ෂ ජනාධිපති පෞද්ගලිකව ලබා ගත් ජයග්‍රහණයකි. අද එහි වාසිය මුළු රටම භුක්ති විඳින්නේය. ඉරානය සමඟ පැවති සබඳතා ඉතා ශක්තිමත් හා අන්‍යොන්‍ය විශ්වාසය සපිරි තිර මිතු දමක් බවට පත්වූයේ ඉකුත් කාලයේදීය. අහවල් බලවතා ඉරානය සමඟ අමනාප නිසා ඒ බලවතා සතුටු කිරීම් වස් ඉරානය සමඟ සබඳතා පැවැත්වීම ශ්‍රී ලංකාවට අවාසි සහගත බව ප්‍රසිද්ධියේ කී “රාජ්‍ය තාන්ත්‍රික විශේෂඥයෝ ද” මෙරට සිටියහ. එහෙත් මහින්ද රාජපක්‍ෂ ජනාධිපතිතුමා තම විදේශ ප්‍රතිපත්තියේ ඍජු හා විනිවිද පෙනෙන සුළු ගුණය පෙන්වමින් චකිතයකින් තොරව ඉරානය සමඟ අත්වැල් බැඳගත් අතර ඉරාන ජනාධිපති ද මෙරට සංචාරය කෙළේය.පලස්තීනයේ මාවතක්මහින්ද රාජපක්‍ෂ ජනාධිපතිතුමා දිගුකාලීනව පලස්තීනයේ මිත්‍රයෙකි. එරට මාවතක් මහින්ද රාජපක්‍ෂ නමින් නම් කිරීමට තරම් ඒ මිතුදම ශක්තිමත් විය. මැදපෙරදිග සමඟ පෙර නොවූ විරූ මිතු දම් ආරම්භ කළ ජනාධිපතිතුමා ඒ රටවලින් ශ්‍රී‍්‍ර ලංකාවට ලබා ගත හැකි උපරිම සහයෝගය දිනා ගැනීමට ද සමත් විය. ලිබියාවේ සංචාරය කළ එතුමා පැරණි සබඳතා තවදුරටත් තහවුරු කර ගත්තා පමණක් නොව මෙරට ජන ජීවිතය හා සංවර්ධනය ස_හා ප්‍රතිලාබ රැසක් ලබා ගත්තේය.එපමණකින් නොනැවතුණු එතුමා වෙනිසියුලාවේ ජනාධිපති හියුගෝ චාවේස් සමඟ ද සමීප සබඳතා ගොඩනඟා ගත්තේය. රුසියාව, යුක්රේනය, චීනය, හංගේරියාව වැනි රටවල සංචාරය කළ ජනාධිපතිතුමා දිගුකාලීන පැරණි මිතුදම් නැවත තහවුරු කර ගත්තා පමණක් නොව ඒ සෑම ගමනකදීම ශ්‍රී ලංකාවේ සුබ සිද්ධිය සඳහා මිල කළ නොහැකි වාසි රැගෙන ආවේය. ලෝකයේ පැරණි නෑයන් හමුවීමට යමින් ඔවුන් සමඟ හිත මිතුරුකම් ගොඩනඟා ගැනීමත් ශ්‍රී ලංකාව සඳහා ලෝකයේ අලුත් නෑයන් සොයා යෑමද ජනාධිපතිතුමාගේ විදේශ සබඳතා ඇසුරින් කැපී පෙනෙන ලක්‍ෂණයකි.කියුබාව, වියට්නාමය, තායිලන්තය වැනි රටවල් නැවත ශ්‍රී ලංකාවේ සමීප මිතුරන්ය. පෘතුගාලයට ගිය එතුමා සිහිපත් කෙළේ ශ්‍රී ලංකාව අයිති පුරා වස්තු නැවත ලබා දිය යුතු බවයි. එහිදී පෘතුගාලරාජ්‍ය නායකයා පවසා තිබුණේ ශ්‍රී ලංකාව සමඟ නව සබඳතා පැවැත්වීමට තමන් ඉතා කැමැත්තෙන් ඉදිරිපත් වන බවයි. මැලේසියාව, තුර්කිය, වැනි රටවල සංචාරය කළ ජනාධිපතිතුමා ශ්‍රී ලංකාවේ ආර්ථික සංවර්ධනය සඳහා එකී රටවල් සමඟ අන්‍යොන්‍ය සබඳතා ගොඩනඟා ගත්තේය.කොටි ත්‍රස්තවාදීන් හා ඔවුන්ගේ රූකඩ විසින් ලොව පුරා ශ්‍රී ලංකාව පිළිබඳව මවා තිබූ ප්‍රතිරූපය පහසුවෙන් බිඳ දැමිය නොහැකි තත්ත්වයක තිබිණ. එක්සත් ජාතීන්ගේ් සමුළුව, නොබැඳි සමුළුව, පොදු රාජ්‍ය මණ්ඩලීය සමුළුව, ආසියානු සංගමය, සාර්ක් සමුළුව යන අන්තර්ජාතික සමුළුවලදී ශ්‍රී ලංකාවේ ජාතික න්‍යාය පත්‍රය රැගෙන ගිය මහින්ද රාජපක්ෂ ජනාධිපතිතුමා ඒ සෑම තැනෙකදීම අභියෝග මැද මෙරට සැබෑ ජාතික වුවමනාවන් වෙනුවෙන් අන්තර්ජාතික බලවේග දිනාගැනීමට වෙහෙස නොබලා ක්‍රියා කෙළේය.”...දැන් ශ්‍රී ලංකාවේ ආර්ථිකය ශක්තිමත්. අන්තර්ජාතික ආයෝජන වැඩිවෙලා. ආයෝජන සඳහා ඇති හොඳම රටක් බවට ශ්‍රී ලංකාව පත්වෙමින් තිබෙනවා. බය නැතිව ලංකාවට ඇවිත් ආයෝජනය කරන්න..” මහින්ද රාජපක්ෂ ජනාධිපතිතුමා ඉකුත් සැප්තැම්බර් මාසයේදී එක්සත් ජාතීන්ගේ මහ සමුළුව ඇමතීමට ගිය අවස්ථාවේ නිව්යෝර්ක් නුවරදී ඇමෙරිකාවේ ප්‍රකට පෙළේ ව්‍යාපාරිකයන් හමුවී ඔවුන්ට රටේ සැබෑ තත්ත්වය පෞද්ගලිකවම පහදා දුන්නේය.උණුසුම් පිළිගැනීමක්එක්සත් ජාතීන්ගේ සංවිධානයට මුවාවී ශ්‍රී ලංකාවට එරෙහි බලවේග යුද අපරාධ චෝදනා ගෙන ඒමට තැත් කළෝය. ජනාධිපතිතුමා මෙවර එ.ජා. මහ සමුළුව ඇමතීමට ගියේ එවැනි පසුබිමකය. එහෙත් බෑන් කී මූන් එ.ජා. මහලේකම්වරයා ශ්‍රී ලංකා ජනාධිපතිතුමා ඉතා උණුසුම් ලෙස පිළිගත්තා පමණක් නොව එ.ජා. සංවිධානය ශ්‍රී ලංකාවේ මිත්‍ර සංවිධානයක් බවත්, මහින්ද රාජපක්ෂ ජනාධිපතිතුමා ලබා ගත් දේශපාලන විජයග්‍රහණ පිළිබඳව තම සතුට පළ කරන බවත් කීවේය. ශ්‍රී ලංකාවට එරෙහිව බෑන් කී මූන් උසිගැන්වීමට තැත් කළ කොටි රූකඩ බෑන් කී මූන් ලවාම නිහඬ කරවූයේ ඒ ආකාරයෙනි.”.. අප ආර්ථිකය දැන් සාමයේ ප්‍රතිලාභ ලබාගැනීම දෙසට ගමන් කරයි. පසුගිය තෙමස තුළ 8%ක වර්ධනය, උද්ධමනය පහත වැටීම, පොළී අනුපාත පහත වැටීම ආදී වශයෙනුත් තිරසාර වර්ධනයක් අපි ලබමින් සිටින්නෙමු. ගතවූ පස් වසර තුළ අපගේ ඒක පුද්ගල ආදායම දෙගුණ වුණි. අපගේ් අරමුණ 2016 වන විට එය යළි දෙගුණ කිරීමත් 2014 වන විට ලොව ව්‍යාපාරික කටයුතුවලින් ප්‍රමුඛ රටවල් 30 අතරට ඇතුළත් වීමත්ය..”ශ්‍රී ලංකාව අද ශක්තිමත් නායකත්වයක් මත පැහැදිලි ඉලක්කයක් කරා ගමන් ගනිමින් සිටින බැව් අන්තර්ජාතික ප්‍රජාව මනාව වටහාගෙන සිටිති. ඩුබායිහි ආර්ථික විශේෂඥයෙක් ඉකුත් දා පවසා තිබුණේ ශ්‍රී ලංකාව තව නොබෝ දිනකින් 12.5% ආර්ථික වර්ධන වේගය අත්කර ගන්නා බවයි.ලෝක ආර්ථික අවපාතය නිසා ශ්‍රී ලංකාවට ද පහර වැදිණ. එහෙත් අප වැටුණේ් නැත. ලොව මහා බැංකු හා සමාගම් එකපිට එක වැටෙත්දී මෙරට බැංකු පද්ධතිය ශක්තිමත් කෙරිණ. එකම සමාගමක් වත් වසා දැමුණේ නැත. අද වන විට ශ්‍රී ලංකා ඉතිහාසයේ වැඩිම විදේශ විනිමය සංචිතයට උරුමකම් කියයි.මෙරට සිටින රටට එරෙහි බලවේග ලෝකය පුරා යමින් ශ්‍රී ලංකාවට ණය ආධාර දෙන්න එපා යැයි කියත්දී, කොටි රූකඩ නොයෙක් බලපෑම් කරත්දී පවා අන්තර්ජාතික මූල්‍ය අරමුදලින් ඇමෙරිකන් ඩොලර් බිලියන 2.5ක ණය මුදලක් ලබාගැනීමට ශ්‍රී ලංකාව සමත් වූයේ එකම එක කොන්දේසියකටවත් යටත් වීමෙන් තොරවය. අන්තර්ජාතික සබඳතා ඇසුරේ මහින්ද රාජපක්ෂ පෞරුෂය හා අනන්‍යතාව මතුවූ එක් අවස්ථාවකි ඒ.”ජී.එස්.පී. දෙනවා නං දෙන්න. ඒත් රටට එරෙහි එකම කොන්දේසියකට වත් යට වෙන්නේ නෑ” ශ්‍රී ලංකාව මුහුණටම යුරෝපා සංගමයට කීවේ ඒ පිටකොන්ද නිසාය. රනිල් වික්‍රමසිංහ මහතා අන්තර්ජාතික සුරතලෙකු වී ඉතිහාසයේ උඩරට ගිවිසුමට පමණක් නොදෙවැනි සටන් විරාම ගිවිසුම නැමැති ද්‍රෝහී ලියවිල්ලට අස්සන් තබා ලෝකයෙන් ණය ඉල්ලුවේය.”යළි පුබදමු ශ්‍රී ලංකා” නම් වහල් කොන්දේසි මාලාවට නැවත ඔහු යටත් වූයේය. එහෙත් ශත පහක්වත් ලැබුණේ් නැත. කොන්දක් නැති නිවට නියාලු නමට පමණක් නායකයන්ට ජාතිකවත් අන්තර්ජාතිකවත් කළ හැකි දෙයක් නැති බව ඒ අවස්ථාව මනා සාක්ෂියකි.අද කුරහන් සාටකය අන්තර්ජාතික සමුළුවල ශ්‍රී ලංකාවේ පෞරුෂය, ස්වාධීනත්වය හා අනන්‍යතාව ලොවටම විදහා පාන්නේය.එය සෑම ශ්‍රී ලාංකිකයකු තුළම අභිමානයක් උපදවයි. මාලදිවයින හා නේපාලය තම රටවල අභ්‍යන්තර අර්බුද මතු වූ අවස්ථාවලදී ඊට මැදිහත්කරුවකු ලෙස තෝරා ගත්තේ මහින්ද රාජපක්ෂ ජනාධිපතිතුමාය. එතුමා සියලු පාර්ශ්වයන් අතර ගෞරවය හා අන්තර්ජාතික තලයේදී විශ්වාසය දිනාගත් නායකයකු බවට ඒ එක් උදාහරණයක් පමණි.වහල් කොන්දේසිඉතිහාසයේ දරුණුතම අවදානම් සහ අභියෝගයන් මැද නොසැලී හිඳිමින් රටක් ගොඩනගන්නේ කෙසේද යන බවට මහින්ද චින්තනය හා මහින්ද නායකත්වය ලෝකයේ සෙසු රටවල් විසින් ද මතුවට අධ්‍යයනය කරනු ලබන, ආදර්ශයට ගනු ලබන ප්‍රායෝගික දැක්මක් හා මෙහෙවරක් වනු ඇති බවට විද්වත්හු අනාවැකි පළකරති.ශ්‍රී ලංකාව අසමත් රාජ්‍යයක් ලෙස හංවඩු ගැසීමට ඇතැම් බලවේග නොයෙකුත් උත්සාහ ගත්තේය. එහෙත් ඉකුත් වසර හයේදී ලොවට පෙන්නුම් කළේ ශ්‍රී ලංකාව තරම් සමත් රාජ්‍යයක් ලොව තවත් තිබේද යන විවෘත ප්‍රශ්නයයි. එකිනෙකට පරස්පර විරෝධී බලවේගයන් තුලනය කරමින් ඔවුන්ගේ සහයෝගය දිනාගන්නා අතර ජාතික වුවමනාවන් මත නොසැලී හිඳිමින් විදේශ සබඳතා පවත්වාගෙන යෑම කෙතරම් අසීරුද යන බව අමුතුවෙන් කිව යුතු නැත.ඒ අභියෝගය ජය ගන්නේ කෙසේද යන බව ප්‍රායෝගිකව ලොවට පෙන්වූ මහින්ද රාජපක්ෂ ජනාධිපතිතුමා ලබන නොවැම්බර් 19දා ජනාධිපති ධූරයේ දෙවැනි වරටත් වැඩ ආරම්භ කරනුයේ ශ්‍රී ලංකාවේ අද්විතීය ජනනායකයා හැටියට පමණක් නොව ලෝකය දිනාගත් ලෝකයට ආදර්ශ ලබාදුන් නියමුවෙකු හැටියටය. ශ්‍රී ලංකාව අමතක කොට ලෝක සිතියම අඳින්නට බැරි බව පමණක් නොව ලෝකයේ කවර රටකට වුණත් ශ්‍රී ලංකාව නැතිවම බැරි රටක් බවට පත්වීම ද මීළඟ වසර හයේදී යථාර්ථයක්ම වනු ඇත.සටහන - කේ.සී.ජේ. රත්නායකකර්තෘට ලියන්න | මුද්‍රණය සඳහා</content>
  </post></root>