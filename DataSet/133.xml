<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2014</year>
      <month>06</month>
      <day>23</day>
    </date>
    <link>http://www.dinamina.lk/2014/06/23/_art.asp?fn=f1406233</link>
    <topic>මහින්ද චින්තනයෙන් රතුගල බැබළෙයි</topic>
    <author/>
    <content>ජනාධිපතිතුමා 2005 දී වරම් ලබන්නේ ශ්‍රී ලංකාව ආසියාවේ ආශ්චර්ය කිරීම සඳහා ය. සියල්ල “වර්ධනය” කිරීමට වඩා එතුමා එය සැබවින්ම යහපත් දියුණුවක් යන්න අර්ථ ගන්වමින් “සංවර්ධනයක්ම” කරන්නේය.මහින්ද චින්තනයේ ආරම්භයේ දීම පංච බල කේන්ද්‍රයක් හඳුන්වා දුන් අතර බල ශක්තිය ද එයට අනුගත වන්නේ ය. සැමට විදුලිය යන තේමාව යටතේ එය පල ගැන්වීම හා බල ගැන්වීම සිදු කෙරේ.95% ඉක්මවා දිවයිනේ විදුලිය පහසුකම ලබන්නේ මේ අපේක්ෂාවන් මල්පල ගන්වමින් ය. එහෙත් මින් පෙර සැලසුම් සකස් කළ අය ද විදුලිය යෝජනා ක්‍රම ඉදිරිපත් කළ අය ද ආදිවාසී ගම්මාන වලට විදුලිය ලබා දීම සලකා බලා නැත.එම එකී අපේම පාරම්පරික ස්වදේශික අනන්‍යතාව රැකගත් ආදි වාසී ජනතාවට ද විදුලිය ලබා ගැනීම සිහිනයක්ව පැවතුණි. එය එසේ වූයේ වුවත් සුදාලා වන්නිලැත්තන්ට එය එසේම නොවීය. එතුමා අතිගරු ජනාධිපතිතුමා කෙරේ අසීමිත ආදරෙන් භක්තියෙන් යුතුව විශ්වාසය තැබීය.රතුගල අනාගත පරපුරට තම මුතුන් මිත්තන් විඳි සමහර දුක් කන්දරාවන් උරුම කර දීමට නොහැකි බව කල්පනා කළ සුදාල වන්නිලැත්තුන් අතිගරු ජනාධිපතිතුමා මුණ ගැසී මේ කාරණය සැලකර සිටීමට තීරණය කළේ ය.පරිසර හිතකාමියකු වූ මා රාජ්‍ය නොවන සංවිධානයක ක්‍රියාකාරිකයකුව සිටිමින් ආදි වාසී ජනතාව සමඟ දැන හැඳුනුම් හා විශ්වාසය ගොඩනගාගෙන සිටි කෙනෙකු වූ නිසා රතුගල ආදි වාසි නායක සුදාල වන්නිලැත්තන් ද මා ගැන දැන සිටියේ ය. ඊට අමතරව මධ්‍යම සංස්කෘතික අරමුදලේ සන්නිවේදන හා ප්‍රචාරක කළමනාකරු සුමිත් රණසිංහ මහතා ආදිවාසී නායකතුමාගේත් මගේත් මිත්‍රත්වය වැඩි දියුණු කර තිබුණි.2010 ඔක්තෝම්බර් 18 වන දින උදේ 7.00 ට පමණ රතුගල ආදිවාසී නායක සුදාල වන්නිලැත්තන්ගෙන් මට දුරකථන පණිවිඩයක් ලැබුණි. ඒ කොළඹ පිටකොටුවේ බස් නැවතුමේ සිටයි. තම මිතුරකු වූ ශාන්ත මුදලාලි මහතා ද සමඟ පැමිණ ඔහු මගෙන් ඉල්ලා සිටියේ එදිනම අතිගරු ජනාධිපතිතුමා හමුවීමට අවස්ථාවක් සලසා දෙන ලෙසයි.අතිගරු ජනාධිපතිතුමාගේ කාර්ය බහුලත්වය ගැන පැහැදිලි කර සිටි මා කියා සිටියේ වේලාවක් ලබා ගැනීම දුෂ්කර විය හැකි බවයි. එහෙත් ඒ නායකතුමා මා කී දෙය පිළිගැනීමට කැමති නොවීය. ඔහුගේ තද බල විශ්වාසය වූයේ තමා පැමිණි බව දැන ගත් විට එතුමා මොනතරම් වගකීම සහිත වැඩ තිබුණත් කොහොම හරි අවස්ථාවක් ලබා දීම අනිවාර්යෙන්ම සිදු කරන බවයි.ජනාධිපතිතුමා එදින අලුයම සිටම වෙනදාටත් වඩා කාර්යබහුලව සිටින බව දුරකථනයෙන් විමසූ මට කාර්ය මණ්ඩල ප්‍රධානි හා ජනාධිපති අතිරේක ලේකම් ගාමිණී සෙනරත් මහතාගෙන් දැනගත හැකි විය. කරුණු පැහැදිලි කිරීමේ දී එතුමා කීවේ පෙරවරු 10.00ට පමණ පැමිණ සාකච්ඡා වාර දෙකක් අතර ලැබෙන කෙටි විවේකයේ දී හමුවීමට එන ලෙසයි.එදින සරසවි අර්බුදයක් විසඳීමට විශ්වවිද්‍යාල ආචාර්ය මහාචාර්යවරුන් නිලධාරීන් අමාත්‍යවරුන් ශිෂ්‍ය ක්‍රියාකාරී නියෝජිතයන් හා දෙමව්පියන් ගෙන් සමන්විත අති සංකීර්ණ තීරණාත්මක සාකච්ඡාවක අතිගරු ජනාධිපතිතුමා නිරතව සිටියේය.එහෙත් රතුගල ආදිවාසී නායකතුමා අප සමඟ අරලියගහ මන්දිරයට පැමිණෙන විට එතුමා ජනාධිපති ජ්‍යෙෂ්ඨ සහකාර ලේකම් හර්ෂ විජේවර්ධන මහතාට සියලු උපදෙස් දී තිබුණි.එතුමා සකස් කර තිබූ අතිගරු ජනාධිපතිතුමා ගේ අනුමැතිය සහිත ලිපිය රැගෙන එවකට විදුලි බල හා බලශක්ති අමාත්‍ය පාඨලී චම්පික රණවක මැතිතුමා වෙත රතුගල නායකතුමා කැඳවාගෙන ගියෙමි.අප එහි යන විට අතිගරු ජනාධිපතිතුමාගේ උපදෙස් පරිදි විදුලි බල හා බලශක්ති අමාත්‍යවරයා එම අමාත්‍යාංශයේ හා විදුලි බල මණ්ඩලයේ වගකිවයුතු නිලධාරීන් කැඳවා තිබුණි. එතුමන්ලාගේ කරුණු පැහැදිලි කිරීමේ දී අපට හැඟී ගියේ කෙසේ වත් මෙය ඉටුකර ගත නොහැකි වන බවයි. ඇත්තෙන්ම එහි දුෂ්කර බවත් අධික වියදම් ස්වරූපයත් විදුලිබල මණ්ඩලයේ මෙතෙක් අනුගමනය කරන ක්‍රියාවලිය තුළ මෙහි ඇති දුෂ්කරතාව නිසාත් මෙය කළ නොහැකි දෙයක් ලෙස අපට ද හැගුණි.රතුගල නායකයා ප්‍රශ්න කර සිටියේ “ජනාධිපතිතුමා කියන දෙයක්වත් තමුන්නාන්සේලාට ඉටු කර දිය නොහැකි ද” යන්නයි. ජනාධිපතිතුමා ගැන අතිශය විශ්වාසයක් රතුගල නායකතුමාට තිබුණි. ඔහු ඔහුගේ පාරම්පරික ජානමය උරුමයෙන් ලද අනන්‍යතාවය තුළ අතිගරු ජනාධිපතිතුමා නිවැරදිව තේරුම් කරගෙන තිබුණි.තම දේශයේ ජනතාව ඉතා ඉහළින් උස් කොට තැබීමට අතිගරු ජනාධිපතිතුමා ගන්නා උත්සාහයට සමපාත වෙමින් රතුගල නායකයා ද වර්ගයාගේ හිත සුව පිණිස සටන අත් නොහළේ ය.ලංකා විදුලි බල මණ්ඩලය මෙය පළාතේ දේශපාලන නායකත්වය දැනුවත් කර මේ සඳහා සහයෝගය පැතීය. මේ වන විට ඌව නව ප්‍රධාන අමාත්‍ය ශෂීන්ද්‍ර රාජපක්ෂ මැතිතුමා 2009.10.28 වන දින පැවැත් වූ සාකච්ඡාවකින් ඌවට විදුලිය ලබා දීමේ “ඌව උදානය” වැඩසටහනක් ආරම්භ කර තිබුණි. එහි ක්‍රියාත්මක ප්‍රතිඵලයක් ලෙස 2005 - 47%ක් ව පැවති විදුලි පරිභෝජනය 2010 වන විට 50% දක්වා වර්ධනය කෙරුණි. 2013 ජනවාරි වන විට එය 79% දක්වා වර්ධනයක පිහිටා ඇත.2010.11.12 වන දින පැවති මොණරාගල දිස්ත්‍රික්කයේ ග්‍රාමීය විදුලි යෝජනා සහ විදුලි දිගු පිළිබඳව ප්‍රගති සමාලෝචන රැස්වීමක දී රතුගල විදුලි යෝජනා ක්‍රමය ගැන ද අවධානයට ලක් විය.එදා මෙදා තුර පැවති සාකච්ඡා හා ක්‍රියාකිරීම් මත අතිගරු ජනාධිපතිතුමාගේ උපදෙස් හා මගපෙන්වීම මත ඌව ප්‍රධාන අමාත්‍ය ශෂීන්ද්‍ර රාජපක්ෂ මහතාගේ මෙහෙයවීම යටතේ රතුගල විදුලි ව්‍යාපෘතිය සාර්ථක කර ගැනීමට හැකි විය. එය තනි ගමක හෝ තනි පුද්ගලයකුගේ ප්‍රයෝජනය සඳහා නොව ඓතිහාසික වෙල්ලස්සේම පුනරුදයක් ලෙස ඉස්මතු වෙයි.අරුල උහන, මුල්ලේගම, රන්පහ අරාව, රත්මල්ගම ඇල්ල, නෙල්ලියද්ද, පේලියගම, බුබුළුයාය, නෙල්ලියද්ද හදබිම - 06, රතුගල ගල්ගමුව, ගල්ගමුව - 02, මීයන්තලාව, නවසිරිපතන, නිල්ගල මල දඹේ, නිල්ගල සේරාව, නිල්ගල, වැද්දා බැඳි හින්න, බුළුපිටිය පේරාණ, පිටකුඹුර දිගුව, කරාඬුගල, හැකලන්දෙනිය, බුළුපිටිය වසම, හමානාව, මැදලන්ද, කරාඬුගල මහගම හා කරාඬුගල පිටවෙල ආදී ගම්මාන 25 ක නිවාස 1391 කට 2014.06.23 පෙරවරු 10.00 අතිගරු ජනාධිපතිතුමා අතින් ජනතා අයිතියට පත් කරන විදුලියෙන් ආලෝකවත් වෙයි.මෙය කෙතරම් බැරෑරුම් අතිශය භාරධූර මෙහෙයක් ද යන වග එහි ඇති පරිමාවෙන් විද්‍යාමාන වේ. වැය කළ මුදල රුපියල් මිලියන 305කි. විදුලි යෝජනා ක්‍රම එනම් ට්‍රාන්ස්ෆෝමර් 20 කි. අඩු සැර විදුලි මග කිලෝමීටර 145 කි. වැඩි සැර විදුලි මග කිලෝමීටර් 52 කි. මුළු ඌව උදානයට වියදම රුපියල් මිලියන 7600 කි.“සැමට විදුලිය” සැපයීමේ ඉලක්කය සපුරා සිටින අතිගරු ජනාධිපතිතුමාට හා එතුමාගේ කාර්ය මණ්ඩලයටත් විදුලිබල හා බලශක්ති අමාත්‍යාංශයේ අමාත්‍යවරුන්, නියෝජ්‍ය අමාත්‍යවරුන් හා කාර්ය මණ්ඩලයටත් ලංකා විදුලිබල මණ්ඩලයේ සභාපතිවරුන් සාමාන්‍යාධීකාරීවරුන් ඇතුළු කාර්ය මණ්ඩලයටත් රතුගල ආදි වාසීන් ද “ඌව උදානයේ” ප්‍රතිලාභ ලබන සියලු ජනතාව ද කෘතවේදීත්වය පිරිනමන බව සඳහන් කරනු කැමැත්තෙමි.මෙම සද්කාර්ය සාර්ථක කර ගැනීමට සහයෝගය ලබා දුන් විදුලිබල හා බලශක්ති අමාත්‍යාංශයේ ලේකම් එම්.ඩබ්.සී.ප්‍රදිනාන්දු, අතිරේක ලේකම් උපාලි දරණගම, ජනාධිපති ජ්‍යෙෂ්ඨ සහකාර ලේකම් හර්ෂ විජේවර්ධන, ජනාධිපති කාර්යාලයේ ව්‍යාපෘති ඉංජිනේරු හා “ඌව උදානය” ව්‍යාපෘතියේ සම්බන්ධීකාරක ජේ.ඒ.භාග්‍ය ජයතිලක, ඌව පළාත් ලංකා විදුලිබල මණ්ඩලයේ නියෝජ්‍ය සාමාන්‍යාධිකාරී ඩී.විතානගේ.ප්‍රධාන ඉංජිනේරු යූ.එන්.අත්තනායක යන මහත්වරුන් හා විදුලි බල මණ්ඩලයේ බදුල්ල කාර්යාලයේ ඉංජිනේරුවරුන් ඇතුළු කාර්ය මණ්ඩලය, ඌව ප්‍රධාන අමාත්‍යතුමාගේ පෞද්ගලික ලේකම් රංජිත් බණ්ඩාර මහතා ඇතුළු කාර්ය මණ්ඩලය, විදුලි බල හා බලශක්ති අමාත්‍යාංශයේ අධ්‍යක්ෂ සුලක්ෂණ ජයවර්ධන ඇතුළු සියලු දෙනා කෘත ගුණ පූර්වකව සිහි කරමි..</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>23</day>
    </date>
    <link>http://www.dinamina.lk/2014/06/23/_art.asp?fn=f1406234</link>
    <topic>පැමිණි නොපැමිණි සඟට කැපවුණ පියංගල වන සෙනසුන</topic>
    <author/>
    <content>අම්පාර දිස්ත්‍රික්කය තුළ සංචාරය කරන දේශීය විදේශීය සංචාරකයින් තම සංචාරය සදහා යොදාගත් ස්ථාන කීපයකි. ප්‍රධාන වශයෙන් දීඝවාපී චෛත්‍යය, කුමන අභය භූමිය, මාදුරුඔය වන උද්‍යානය යන ස්ථාන ඒ අතර වේ.වසර තිහකට වැඩි කාලයක් ත්‍රස්තවාදී උවදුරු නිසා උතුරු ප්‍රදේශය මෙන්ම නැගෙනහිර ප්‍රදේශයන් හී ඇති සොඳුරු ස්ථාන නැරඹීමට පැමිණි ජනයා නැති තරම්ය. නමුත් උතුරු නැගෙනහිර ප්‍රදේශවල පැවති කුරිරු යුද්ධය අවසන්වීමත් සමඟ නැගෙනහිර හිරු ප්‍රබෝධවත්ව ඇත. කිසිම බියක් සැකක් නැතිව ඕනෑම අයෙකුට නැගෙනහිර ඉසව්වට පැමිණ රිසිසේ ඇවිද රසවිඳින්නට අවකාශය ලැබී ඇත.ඉහත කී විශේෂ ස්ථාන කීපය හැරෙන්නට අම්පාර ආසන්නයේ සංචාරය කර දැක බලා ගැනීමට ඇති ස්ථාන කීපයකි. පියංගල සහ රජගල මෙම ස්ථාන දෙක පිළිබඳ වෙන වෙනම ලිවිය යුතු නිසා පළමුවෙන්ම පියංගල ආරණ්‍ය සේනාසනය පිළිබඳ කීමට කැමැත්තෙමි.අම්පාරේ සිට නුවර පාරේ මයිල 30ක් පමණ දුර ගොස් බක්කිඇල්ල, රජගලතැන්න, පසු කර වම් පසට වෙන්නට පියංගල ආරණ්‍ය සේනාසනයේ නාම පුවරුව හමුවේ. අම්පාරේ සිට මහියංගනය, මහඔය, බිබිල යන බස්රථවලින්ද රජගලතැන්න, නුගේලන්ද, යන බස්රථවලින්ද ගොස් බක්කිඇල්ල, කඩමණ්ඩියෙන් බැස ටික දුරක් අම්පාර නුවර පාරේ ඉදිරියට යෑමෙන් පියංගල ආරණ්‍ය සේනාසන භූමියට පැමිණිය හැකිය.වසර කීපයකට පෙර කොටි ත්‍රස්තවාදීන්ගේ නිරන්තර තර්ජන ගර්ජනවලට ගොදුරු වී ඉතා අසරණභාවයටත් බියටත් පත්ව සිටි අතර තම ගම්බිම් හැරයන තත්ත්වයක් උදා වී තිබුණි. රාත්‍රී කාලය තම නිවස්වල නිදාගන්නට, කුසට ආහාරයක් හරියට ලබාගන්නවත් ඔවුන්ට ඉස්පාසුවක් නොවීය. ප්‍රදේශයේ ජීවත් වූ ජනතාවට සේම ආරණ්‍ය සේනාසනයේ භාවනානුයෝගීව සිටි ස්වාමීන්වහන්සේලාට ද ත්‍රස්තවාදීන්ගෙන් තර්ජන, ගර්ජන එල්ල විය. ඉන් අසරණභාවයට පත් වූ උන්වහන්සේලා වෙනත් ස්ථාන කරා වැඩම කළහ.නමුත් ආරණ්‍ය සේනාසනයේ සේනාසනාධිපති වන තලංගමුවේ ස්වභූති ස්ථවිරයන් වහන්සේ තම අතීත රජ දරුවන් පරිහරණය කළ ලෙන් කුටිය ශක්තියක් කරගනිමින් ධෛර්යය උපදවා ගත්හ‍. කොටින්ගේ තර්ජන අභිමුවේ නොසැලී අ‍ාරක්ෂක අංශ ප්‍රධානින් හමු වී ප්‍රදේශයේ ආරක්ෂාව වෙනුවෙන් හමුදා කඳවුරක් සහ ආරක්ෂක ස්ථාන කීපයක් පිහිටුවා ගනිමින් අපට මෙන්ම මුළු ලෝකයාටම අහිමිවීමට ඉඩ තිබූ වටිනා පුරාවිද්‍යාත්මක වටිනාකමක් ඇති පියංගල වන පියස රැක ගැනීම අපගේ පෙර වාසනාවකි.මා පියංගල වන අරණට පිවිසි කාලය කාලගුණය අතින් යහපත් නොවුවත් මාගේ කටයුතු ඉටු කර ගැනීම සදහා ආරණ්‍ය සේනාසනයේ අදටත් ආරක්ෂාව සදහා සිටින සිවිල් ආරක්ෂක බළකායේ නිලධාරීන්ගේ සහ පොලිස් නිලධාරීන්ගේ උපරිම සහයෝගයක් ලැබුණි.ආරණ්‍ය සේනාසනාධිපති ස්ථවිරයන් වහන්සේ තරමක් ගිලන්ව සිටියත් උන් වහන්සේ මා සමඟම ආගිය තොරතුරු විමසමින් පියංගල වන අරණ පිළිබඳ දීර්ඝ විස්තරයක් මා හමුවේ තැබීය. වසරකට ආසන්න කාලයක් රෝගීව සිටින උන්වහන්සේ සුවය ලැබූ පසු නැවත තම පැරණි ලෙන වෙත පිවිස භාවනානුයෝගීව සිටීමට අධිෂ්ඨාන කරමින් සිටී.කටාරම් කොටා බ්‍රහ්මීය අක්ෂර සදහන් ලේඛන සහිත ලෙන් 26 පමණ භූමිය පුරා විසිරි ඇත. ඉන් විශේෂ වූ ලෙන් කීපයක් ඡායාරූප සමඟ මා මේ ලිපියන් ඉදිරිපත් කිරීමට අදහස් කරමි.කටාරම් කොටූ ලෙන් කීපයක්ම වරිච්චි බිත්ති බැඳ කුටි බවට පරිවර්තනය කර තිබුණි. පළමුවෙන් හමුවෙන ලෙනේ බිත්ති බැඳ දාන ශාලාවක් ලෙසට පරිවර්තනය කර වැඩ සිටි ස්වාමින්ද්‍රයන් වහන්සේලාට දන් පිළිගැන්වීමත් වතාවත් කිරීමත් මේ ස්ථානයේ සිදුව ඇත. ඉහළින් බ්‍රහ්මීය අක්ෂර සහිත ලේඛනයකි. “උතරගුත තෙරණ ලෙනෙ” උත්තර ගුප්ත තෙරුන්ගේ ලෙනේ උත්තර ගුප්ත තෙරුන් වහන්සේ දුටුගැමුණු රජ සමයේ ප්‍රදේශයේ විසූ මහානුබල සම්පන්න තෙරුන් වහන්සේ නමක් ලෙස ප්‍රකටය.උත්තර ගුප්ත තෙරුන්ගේ ලෙන අසලින් පියගැට පෙළ අවසන් වූ නමුත් එතැන් සිට ටික දුරක් ඉදිරියට කොන්ක්‍රීට් යෙදු නව මන් පෙත සකසා තිබුණි. පැරණි ගල් පඩි ඉවත් කර වාහනයක් ඉහළට යා හැකි පරිදි මාර්ගයක් සැකසීම මා හට නම් අනුමත කළ නොහැක්කකි. මක් නිසාද එසේ වූ විට එහි ඇති පෞරාණික ස්වභාවය බිඳ වැටී පරිසරයටම යම්කිසි හානියක් ඇතිවිය හැකි බැවිනි.නව මාර්ගයේ කෙළවර වම් පැත්තට වෙන්න මංපෙතකුත් දකුණු දෙසට මං පෙතෙකුත් සෑදී ඇත. වමට ඇති මාර්ගයේ ඉදිරියට යන විට කුඩා බුදු මැදුරකුත් ඉතා සුන්දර වට පිටාවකුත් විද්‍යාමාන වේ. ආරණ්‍යයේ වැඩ වෙසෙන ස්වාමින්වහන්සේලා තම එදිනෙදා වතාවත් සදහා පිරිත් දේශනා කිරීමටත් මෙම උපශාන්ත සමාධි ගුණයෙන් යුක්ත වූ බුදුමැදුර භාවිතා කරති.පැරැණි නටබුන් සහිත ගඩොල් තැන තැන විසිරි ඇති අතර බෝධීන් වහන්සේ රෝපණය කර ඇත්තේ මෑත කාලයේදීය. බෝධීන් වහන්සේට මදක් ඉහළට වන්නට කුඩා චෛත්‍යය ඇත. අනතුරුව කටාරම් කෙටූ ලෙනය. එහිදී යම් සුන්දරත්වයක් දිස්වේ. මිහිදු ගුහාව ලෙසද මැදින් එහා මෙහා යා හැකි අයුරින්ද හොඳ ආලෝක තත්ත්වයක් ලෙන තුළට පතිත වීම නිසා එහි පෙනුම මනස්කාන්තය. ලෙන් ලිපියක් සඳහන්ව නොතිබුණත් “මුචලින්ද ලෙන” ලෙස මෙය ව්‍යවහාර කරයි. ආරණ්‍ය සේනාසනාධිපති තල්ගමුවේ සුභූති හිමියන් විසින් මා හට මගපෙන්වීම සඳහා පියංගල පිය සුමණ කුඩා තෙරුන් වහන්සේ සහයෝගය ලබාදීමට කටයුතු කළහ. එ බැවින් වන පියසේ මං සොයා යෑමට මා හට පහසුවක් විය.පිය සුමන තෙරුන් මා කැඳවාගෙන ගියේ අපූරු ලෙන් කුටිය තුළටය. එකල රජ දවස ගම්මුලාදෑනිවරුන් සේම ගමේ මුලිකත්වයට උරදුන් ගම්පතිනියන් සිටි බවටද හොද උදාහරණයකි.“ගමික අගිනිය ලෙණෙ (ගම්පති අග්නිගේ ලෙන සංඝයාට පුදන ලදී) යනුවෙන් බ්‍රහ්මීය අක්ෂර ලේඛන ගත කර තිබේ.දින කිහිපයක් තිස්සේ පැවැති වර්ෂාව විටින් විට අපේ ගමන් මගට බාධා ඇති කරයි. උෂ්ණාධික ප්‍රදේශයක් වූවත් කාලගුණයේ වෙනස් වීම නිසා තරමක මීදුම් ගතියක්, සීතල දේශගුණික ලක්ෂණයක් අපට දැනෙන්නට විය. වනාන්තරය තුළ සීරුවෙන් ගමන් ගත් අප ඉදිරියෙන් දෙබර කූඩයක් ඇති බව සංඥ කළේ සිවිල් සේවා ආරක්ෂක නිලධාරින් ඒ අසලින් යන විට නිහඩව ප්‍රවේසමෙන් ඉදරියට යන ලෙස දැනුවත් කළහ. මාගේ ජීවිත කාලයටම මෙතරම් විශාල වූ දෙබර කූඩුවක් නම් දැක තිබුණේ නැත. ආරණ්‍ය වන පියසේ දැවැන්ත ආරක්ෂයකු ලෙස ලක්ෂ සංඛ්‍යාත දෙබර හමුදාවක් කදවුරු බැඳ තිබුණි.මෙසේ සීරුවෙන් ඉදිරියට ගිය අප විශාල ලෙන් ප්‍රමාණයක් නරඹා ඡායාරූප ගත් නමුත් මා නිරීක්ෂණය කළ ලෙන් අතරින් විශාලතම ලෙන පිළිබඳ විස්තර සටහන් කර ලිපිය අවසන් කරන්නට සිතුවෙමි.අඩි 60ක් පමණ උසද අඩි 100ක් පමණ දිගකින් යුත් කටාරම් කෙටූ මේ ලෙන ඉදිරිපසට මිදුලක් සකස් කර ඇති අතර එය කොටස් දෙකකින් යුත් වන ලෙස සකසා ඇත. ලෙනේ යටි පැත්තේ සමහර තැන්වල පැරණි බදාම තට්ටු කීපයක් ඇති නිසා ඒ තුළ සිතුවම් අද තිබුණද සැකයක් උපදී. ලෙනේ පසෙකින් සඳකඩ පහනක් දක්නට ලැබේ. තවද බිත්ති බැඳ ඇති කොටසේ බුදු මැදුරක් තිබුණද යන්න සැකයක් උපදී. ලෙනේ කටාරමට පහළට වෙන්නට බ්‍රාහ්මීය අක්ෂර වැනි කීපයක් දක්නට ලැබේ.දෙවානම්පිය ගාමිණී අභය මහරජුගේ බිසවු රාජිකාගේ මව වු අභිතිස්සාගේ ලෙ‍ණ සංඝයාට පුදන ලදී.මෙසේ ඵෙතිහාසික වටිනාකමකින් යුක්ත වූ ලෙන් ලිපි රාශියක් පිහිටා ඇති මේ පින් බිම ආරක්ෂා කරගැනීම ලැබීමට අපි ලද මහත් භාග්‍යයක් ලෙස මා සලකමි. ඊට උරදුන් වර්තමාන නායකත්වයත් අපේ ආරක්ෂක හමුදා අංශයනුත් අනාගත පරපුර උදෙසා මහත් මෙහෙවරක් ඉටුකර රටට ජාතියට ඉතිහාසය ගවේෂණය කිරීමට යමක් ඉතිරි කර දී මම අප අගය කළයුතු කටයුත්තකි..</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>23</day>
    </date>
    <link>http://www.dinamina.lk/2014/06/23/_art.asp?fn=f1406235</link>
    <topic>ස්වීප්</topic>
    <author>ඩී. එෆ්. කාරියකරවන</author>
    <content>ස්වීප් සූදුවක් ද? නැත. නැතැයි කියන්නට බැරියැයි ඇතැ‍ෙමක් කියති.ඒ කවරකු කුමක් කීව ද ස්වීප් ගැනීම, කැසිනෝ යෑම, බූරුවා ගැසීම සහ බුකියේ රේස් ඔට්ටු දැමීම වැනි භයානක එකක් නොවේ.ස්වීප් එකක් ගැනීමෙන් කිසිවෙක් නට්ටම් නොවෙති. අඹු දරුවන්ට කුස ගින්නේ හූල්ලන්ට වන්නේ නැත.අනෙක් අතට ස්වීප් එකක් පමණක් වුව ගැනීමෙන් ඩිංගක් හෝ මේ රටේ සංවර්ධනයට හවුල් වීමක් සිදු වේ.මිනිසුන් ස්වීප් ගැනීම නිසා පෝසත් වන්නේ රජය මිස අනෙක් ආයතනයක් නොවේ. අන් කිසිම ජාවාරම්කාරයන් ද නොවේ.ස්වීප් පහළ වන්නට පෙර මේ රටේ වැසියකුට සුළු මුදලකින් ධනස්කන්ධයක් ලැබීමේ වාසනාව තිබුණි. ජිම්කානා ටිකට් ලබා ගැනීම රටේ හැමට ම පහසු නොවීය.රට පුරා පැතිරී ගිය මේ සජීවී ලොතරැයිය මුලින්ම බිහි වුණේ හතළිහ දශකයේය.ආරෝග්‍යශාලා සංවර්ධනයට මුදල් සොයා ගැනීමේ අරමුණින් එදා ආරම්භ වූ ස්වීප් එකක මිල ශත පනහකි. එය රට පුරා විකිණෙන්නට වූයේ “පනහේ චාන්ස්” නමිනි.තව ටික දවසක් යන විට ස්වීප් එකක මිල සත හැටක් විය. එවිට ‘පනහේ චාන්ස්’ යන්න ‘හැටේ චාන්ස්’ නම් වීය.සත හැට රුපියල වූයේ ය. ඉන් පසු රුපියල ක්‍රමයෙන් ඉහළ නැඟ ස්වීප් එකක මිල රුපියල් විස්සක් වූයේය. ඊට ඉහළ මිල ගණන්වලට විකිණෙන ස්වීප් වර්ග ද ඇත.ස්වීප් මිල ඉහළ ගියා සේම දිනුම් මුදල් ද ඉහළ යන්නට විය. අද ඒවා ලක්ෂ කෝටි වී ඇත.අද ස්වීප් වර්ග පහළොවක් විස්සක් පමණ වේ. ඒවායින් ඉතා වැඩි හරියක නාමයෝ වෙනස් වෙති.මහජන සම්පත, වාසනා සම්පත, ගොවිසෙත, සුපර් බෝල්, ජාතික සම්පත, ශනිදා වාසනාව, ජයෝදා, ජනජය, සුපිරි වාසනා සම්පත, සම්පත් රේඛා, නියත ජය, මෙගා හා එම් ලොටෝ.මේ සියල්ල ම මෙහෙය වන්නේ රජය‍ට අයත් ජාතික ලොතරැයි මණ්ඩලය හා සංවර්ධන ලොතරැයි මණ්ඩලය වැනි ආයතන මඟිනි. මේ ඇතැමෙක පළමුවැනි ත්‍යාගය කෝටි කීපයකි.එහෙත් මිනිසුන් ගේ අවාසනාව නම් ජයග්‍රාහකයන් ගැන නිතර නිතර අසන්නට නොලැබීම ය. ඉඳහිට හෝ ඒ මහ දිනුම් ලබන්නේ හද්දා පිටසරක ඇත්තෙකි. ජනාකීර්ණ කොළඹ ප්‍රදේශය හා බස්නාහිර දිස්ත්‍රික්කය වැනි පළාත්වල වාසනාවන්තයෝ නොවන්නේද?ඇදෙනා කෙනකුට දිනුමක් ලැබෙන ආකාරය ගැන අසන්නට ලැබන්නේ ද? ඉතා කලතුරකිනි.මෙන්න මේ නිසා ස්වීප් ගැන එක්තරා අප්‍රසාදයක් ද දැන් දැන් පැතිර යනු අසන්නට ලැබේ. “ඔය ස්වීප් ගත්තාට වැඩක් නෑ- වැටෙන්නේ නෑ” යන කතාව දැන් පැතිර යනු අසන්නට ලැබේ.මේ තරම් විශාල සංඛ්‍යාවක් ස්වීප් වර්ග ඇති මේ රටේ සතිපතාම ජයග්‍රාහකයන් ගැන අසන්නට නොලැබෙන්නේ ඇයි?දිනුම්කරුවකු නැහැයි ත්‍යාගය ඊළඟ සතියට එක්කිරීම හොඳ දෙයක් නොවේ?ලොකු තෑගි මුදල් ඒ ඒ වාරයට කාට හරි ලැබෙන ක්‍රමයක් ඇති කළ යුතුයි.එසේම කළ යුතු දෙයක් නම් ආරක්ෂක හේතූ මත කියා ඇතැම් ජයග්‍රාහකයන්ගේ නම්, ගම් එළිදරව් නොකැර සිටීමේ ක්‍රමය අත්හැර දැමීමය.ලක්ෂ කෝටි ගණන් ලබන්නකුට ඒ මුදල් යොදවා ආරක්ෂා වන්නට බැරිද?.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>23</day>
    </date>
    <link>http://www.dinamina.lk/2014/06/23/_art.asp?fn=f1406236</link>
    <topic>පරිසරය සුරකින ‘රෑන’</topic>
    <author/>
    <content>තාරුණ්‍ය සහ පරිසරය අතර ඇත්තේ අවියෝජනීය බැදීමකි. ගෙවී යන සෑම මොහොතකම පරිසරය අලුත් වෙමින් අපට අලුත් පාඩමක් කියා දෙමින් සිටින සැටියකි. ජීවිතයේ බොහෝ අරුත් සපයන්නට පරිසරය මුල් වෙන බව සැබෑවකි. පරිසරය සමඟ බැඳුණු සුන්දර මොහොතක් පසුගිය දා කුරුණෑගල ඉදුල්ගොඩ කන්ද විද්‍යාලයේ දී උදා විය. මෙය අද පරපුරේ තරුණ තරුණියන් පිරිසක් ලබා දුන් කදිම ආදර්ශයක් සහිත වැඩසටහනකි.පාසල ඇතුළත පරිසරය අලංකාර ස්ථානයක් බවට පත් කිරීම සඳහා උද්භිද උද්‍යාන හා පොදු විනෝදාත්මක කටයුතු අමාත්‍යාංශය සහයෝගය ලබා දේ. පාසල් භූමිය උද්‍යානයක සිරිය ඇතිවන ලෙස සකස් කර ගැනීමට අවශ්‍ය උපදෙස්, තාක්ෂණික සහය ලබා දීමට උද්භිද උද්‍යාන හා පොදු විනෝදාත්මක කටයුතු අමාත්‍යාංශය කටයුතු කටයුතු කරන ලදී. උද්භිද උද්‍යාන හා පොදු විනෝදාත්මක කටයුතු අමාත්‍ය ජයරත්න හේරත් මහතාගේ නව සංකල්පයක් ලෙසය මේ වැඩසටහන ක්‍රියාත්මක වූයේ.ඒ අනුව කුරුණෑගල දිස්ත්‍රික්කයේ පාසල් සිසුන් හා තරුණ තරුණියන් 200ක් පමණ සහභාගීත්වයෙන් රෑන යොවුන් කඳවුර 2014 වැඩසටහන කු/ඉඳුල්ගොඩකන්ද ජාතික පාසල් භූමියේ දී පසුගියදා සාර්ථකව අවසන් විය. රෑන යොවුන් කඳවුරේ ප්‍රමුඛ ඉලක්කගත වැඩසටහන වූයේ ඉඳුල්ගොඩ කන්ද ජාතික පාසල් පාසල් පරිශ්‍රය උද්‍යානයකට අවශ්‍ය ලෙස සකස් කිරීම සඳහා ශුද්ධ පවිත්‍ර කිරීමේ මහා ශ්‍රම දානයයි.ඒ සඳහා තරුණ පිරිස් 200ක් තම ශ්‍රමය කැප කළේය.පාසල් භූමිය අලංකාර කිරීම සඳහා මූලික එළි පෙහෙළි කිරීම තරුණයින් විසින් සිදු කරනු ලැබීය.මෙහි දී සිදු වූ විශේෂත්වය වන්නේ, පාසල් භූමියේ පවතින වටිනා දුර්ලභ ශාක වර්ග හඳුනා ගෙන ඒවා ආරක්ෂා කරගනිමින් ශ්‍රමදානයක් ක්‍රීයාත්මක කිරීමයි. මේ සඳහා පේරාදෙණිය උද්භිද උද්‍යාන දෙපාර්තමේන්තුවේ නිලධාරීන්ගේ සහාය සහ අධීක්ෂණය ලබා දුණි.පාසල් භූමි අලංකාර ලෙස තබා ගැනීම සඳහා අවශ්‍ය සහාය උද්භිද උද්‍යාන හා පොදු විනෝදාත්මක කටයුතු අමාත්‍යාංශයේ මූලිකත්වයෙන් ලබා දීමට කටයුතු කළ අතර තරුණ ප්‍රජාව සම්බන්ධ කර ගැනීම මඟින් ඔවුන්ට පරිසරය පිළිබඳ සුබවාදී ආකල්පයක්,සංවේදී හදවතක්, පෞරුෂ වර්ධනයක් ඇති කිරීම, අභියෝග බාර ගැනීමට ශක්තියක් ලබාදීම මෙම වැඩසටහනේ අනෙක් බලාපොරොත්තු විය.එම අරමුණු ළඟා කරගැනීම සඳහා කඳවුරට සහභාගී වූ තරුණ තරුණියන් වෙනුවෙන් සමාජ ප්‍රශ්න සාකච්ඡා කිරීම,තරුණ ප්‍රජාව මත්ද්‍රව්‍ය, මත්පැන්වලට ගොදුරුවීම වැළැක්වීමට දැනුවත් කිරීම සහ සමාජ විරෝධි ක්‍රියාවලින් තරුණයන් ඇත්කර ගැනීම සඳහා දනුවත් කිරීමේ වැඩසටහන්, ශරීර සුවතා සහ ක්‍රීඩා යොවුන් කඳවුර තුළ දින දෙකක් පුරා පැවැත්වුණි.වයඹ පළාත් සභා මන්ත්‍රී නීතිඥ පියුමාල් හේරත් මැතිතුමාගේ අධික්ෂණය යටතේ ‘'කුරුණෑගල අපි” සහ ‘’ රියල් හාර්ට්ස්” යන තරුණ සංවිධාන කඳවුර සංවිධාන බර සම්පූර්ණයෙන් කරට ගෙන කටයුතු කළ ආකාරය දක්නට ලැබුණි. යොවුන් කඳවුරට සහභාගී වූ තරුණ තරුණියන් වෙනුවෙන් පැළ බෙදා දීමක් ද සිදු වූ අතර කඳවුරට සහභාගී වීම වෙනුවෙන් සහතික පත් පිරිනැමීමක් ද සිදු වුණි.පේරාදෙණිය උද්භිද උද්‍යාන දෙපාර්තමේන්තුව, කුරුණෑගල ප්‍රාදේශීය සභාව,කුරුණෑගල ජාතික තරුණ සේවා සභාව, වයඹ පළාත් අධ්‍යාපන දෙපාර්තමේන්තුව යොවුන් කඳවුරට සිය සහයෝගය ලබා දී තිබුණි..</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=n1406242</link>
    <topic>ජාතික උරුමයන් සුරැකීමට සිවිල් ආරක්ෂක බළකායේ අතහිත</topic>
    <author>විජයානි එදිරිසිංහ</author>
    <content>මෙරට ඓතිහාසික හා ජාතික උරුමයන් සුරක්ෂිත කොට අනාගත පරපුරට දායාද කිරීමේ රජයේ ප්‍රමුඛ වගකීම ඉෂ්ට කරලීම සඳහා සිවිල් ආරක්ෂක බළකාය රුපියල් කෝටි 235කට අධික පිරිවැයක් දරා ති‍බේ.ත්‍රස්තවාදී ග්‍රහණයෙන් බේරාගත් නැගෙනහිර පළාතේ පූජනීය ස්ථාන ප්‍රමුඛ ප්‍රධාන පෙළේ පූජනීය ස්ථාන විශාල ප්‍රමාණයක් ප්‍රතිසංස්කරණය කිරීම සඳහා සිවිල් ආරක්ෂක බළකා සොල්දාදුවන්ගේ ශ්‍රමයෙන් සහ මූල්‍යමය දායකත්වයක් දරමින් මෙතරම් විශාල පිරිවැයක් දරා තිබේ.සිවිල් ආරක්ෂක බළකා සොල්දාදුවන් රටේ සෙසු සංවර්ධන කාර්යයන්ට ද දායකත්වයක් දෙමින් මෙසේ රට පුරා පිහිටි බෞද්ධ වෙහෙර විහාර ඇතුළු ආගමික සිද්ධස්ථාන ප්‍රතිසංස්කරණය කිරීම උදෙසා සුවිශේෂී වූ දායකත්වයක් දක්වා තිබීම විශේෂත්වයකි.ජනාධිපති මහින්ද රාජපක්ෂ මහතා‍ෙග් මහින්ද චින්තනයෙහි එන ‘අතීත අභිමන හෙටටත්’ යන සංකල්පයට ඍජු දායකත්වයක් සපයමින් බොහෝ පුරා විද්‍යාත්මක ස්ථාන සංරක්ෂණය කිරීමට මෙන්ම කැණීම් කටයුතුවලට සහාය දැක්වීම සිදු කරයි. ආරක්ෂක ලේකම් ගෝඨාභය රාජපක්ෂ මහතාගේ උපදෙස් සහ අධීක්ෂණය යටතේ මෙම ව්‍යාපෘතීන් නිම කිරීම සිදුවෙයි.කලාගම් වෙහෙර සහ හඳගල රජමහා විහාරය ප්‍රතිසංස්කරණය කිරීම, දීඝවාපී සංරක්ෂණය, රිටිගල බන්දා පොකුණ, කුරගල පුදබිම, ඌරුමුත්තේ රජ්ජු බණ්ඩාර දේවාලය සහ දක්ෂිණ ප්‍රදේශයේ වෙහෙර විහාරස්ථාන ප්‍රතිසංස්කරණය, ශ්‍රී පාද ප්‍රවේශ මාර්ගය ඉදිකිරීම, රුවන්මැලි සෑය අබියස දාන ශාලාව ඉදිකිරීම, පොතුවිල් මුහුදු මහා විහාරයේ ඉදිකිරීම්, තිස්සමහාරාම වාහල්කඩ, මහමෙවුනා උයන සහ මිහින්තලා පුදබිම ප්‍රතිසංස්කරණය, ගිරිහඬු සෑය විශ්‍රාම ශාලාව, සඳ තරු සෑය ඉදිකිරීමට දායක වීම ඇතුළු මෙරට පූජනීය ස්ථාන රැසක් ප්‍රතිසංස්කරණය කිරීම, ඉදිකිරීම සඳහා සිවිල් ආරක්ෂක බළකාය මෙසේ දායකත්වය ලබා දී තිබේ.1985අංක 40 දරන මිනිස් බල උපයෝගිතා හා පරිපූරක පනත යටතේ අංක 456/9 දරන අති විශේෂ ගැසට් පත්‍රය මඟින් ලංකා පොලිස් සේවාවට උපකාරක කාර්යයන් සඳහා පිහිට වූ “ග්‍රාමාරක්ෂක සේවය” යුද්ධයෙන් පසු විසුරුවා නොහැර අභිමානවත් විශිෂ්ට ආයතනයක් ලෙස බලගන්වා සිවිල් ආරක්ෂක බළකාය ලෙස ප්‍රතිසංවිධානය කරන ලද්දේ ජනාධිපති මහින්ද රාජපක්ෂ මහතා විසින්ය.එහි ප්‍රතිඵලයක් වශයෙන් විජයග්‍රහණයෙන් පසුව සිවිල් ආරක්ෂක බළකාය රටේ ආර්ථික සංවර්ධනය උදෙසා ඉමහත් ශක්තියක් වී ඇත.පොළොන්නරුව, අම්පාර, අනුරාධපුර, මැදවච්චිය, හොරොව්පොතාන, මහනුවර, කතරගම, කටුනායක, ක කැබිතිගොල්ලෑව, මහඔය, මැදිරිගිරිය, මොනරාගල, පුත්තලම, සේරුවිල, ගෝමරන්කඩවල, ත්‍රිකුණාමලය, කන්තලේ, උහන, වවුනියාව, විලච්චිය, වැලිඔය, අම්පාර, පහළලන්ද, මිහින්තලය, ගල්කිරියාගම, කල්පිටිය, සේරුපිට සහ බස්නාහිර පළාතේ සිවිල් ආරක්ෂක බළකා මූලස්ථාන මඟින් මෙම ආගමික පුනරුදයට දායක වෙමින් බෞද්ධ සිද්ධස්ථාන ඉදිකිරීම සහ සංරක්ෂණ වැඩපිළිවෙළට දායක වී තිබේ. </content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=n1406243</link>
    <topic>පාසල සංවර්ධනය කරන්නේ නැතුව නගරය සංවර්ධනයට යොමු වන්නේ නෑ</topic>
    <author>@ ලංකින්ද නානායක්කාර ඉමදුව සමුහ</author>
    <content>රට තුළ වේගවත් සංවර්ධනයක් සිදුවන විට එහි ජිවත්වන්නේ අධ්‍යාත්මික සංවර්ධනයක් නොමැති පිරිසක් නම් භෞතික සංවර්ධනයෙන් සිදුවන ළුලදායිතාවක් නැතිවෙනවා. අද රටට අවශ්‍ය දරු පරපුර වන්නේ නවීන තාක්ෂණය ද එක්කාසු කරගත් සදාචාරාත්මක පිරිසක් බවත් ඒ සඳහා පාසලින් ඉටුකරන කාර්යභාරය විශිෂ්ට වන බව නියෝජ්‍ය කතානායක චන්දිම වීරක්කොඩි මහතා පවසයි.නියෝජ්‍ය කතානායකවරයා මේ අදහස් පළකළේ පසුගිය 19 දින ඉමදුව බටේමුල්ල ජාතික පාසලේ පැවති මහින්දෝදය තාක්ෂණික පීඨයට මුල් ගල් තැබීමේ උත්සවයට සහභාගි වෙමිනි.මෙහි දී වැඩි දුරටත් අදහස් දැක් වු ඒ මහතා මෙසේ ද පැවසීය, රජය භෞතික සංවර්ධනය වේගවත්ව සිදු කර ගෙන යනවා. අද සෑම තැනකම දිනපතා විවෘත කිරීම් මුල්ගල් තැබීම් සිදුවෙනවා. මීට කාලයකට ඉහත දී වගේ මුල් ගල් පැළ වෙන කාලයක් නොවෙයි මේ ගෙවෙමින් පවතින්නේ. දේශපාලන වුවමනා මත නොව අවශ්‍යතාව මූලික කරගෙන මුල්ගල් තබන යුගයක් මෙය. අධිවේගී මාර්ගය පැමිණීම නිසා මේ වන විට ඉමදුව වැනි නගර වාණිජ නගර බවට පත්වෙමින් තිබෙනවා. එම වාණිජ්‍ය නගරවල තරඟකාරීත්වයට මුහුණ දිය හැකි දරු පරපුරක් සෑදීම රජයේ වගකීමක්. අද සිදු කරෙත් ඒ සඳහා තවත් එක් ආරම්භයක්.මේ යටිතල පහසුකම් සැලැසෙන විට භෞතික සංවර්ධනය ඇති වේවි. ලෝකයේ ඇති වන දියුණුවට සාපේක්ෂව රට තුළ භෞතික සම්පත් දියුණු වුවද අපේ දරුවන් තාක්ෂණයට සමීපවිය යුත්තේ ශ්‍රී ලාංකික සාරධර්ම හා ගුණාංගයන් ඇතිවයි. අපි ලබන දියුණුවේ ප්‍රතිඵල ඇත්තේ එවිටයි. රජයක් ලෙස අපි කිසිම අවස්ථාවක පාසල සංවර්ධනය නොකර නගරය සංවර්ධනය කිරීමකට යොමු වන්නේ නෑ.වත්මන් සමාජය තුළ ජීවත් වන දරුවන්ට ඇති බාධක කම්කටලු එමටයි. මේ නිසා බොහෝ දරුවන් පහසුවෙන් නොමඟට යොමු වීමට පුළුවන් . මේ සියලු බාධක මැඩගෙන ඉදිරියට යාමට දරුවන්ට ගුරුවරුන්ගෙන් ලැබෙන ශක්තිය අති විශාලයි. දරුවාගේ හදවතට හා මනසට කතා කළ හැක්කේ ගුරුවරයාටයි. එම නිසා නවීන තාක්ෂණයේ හොද නරක දරුවාට කියා දී අධ්‍යාත්මක සංවර්ධනයෙන් හෙබි දරු පරපුරක් හැදීමේ වගකීම ගුරුවරයා මත පැවරෙනවා මෙන්ම ඔවුන් එය අද ඉටු කරමින් සිටිනවා. යැයි ද නියෝජ්‍ය කතානායක වරයා පැවසීය. දකුණු පළාත් සභා මන්ත්‍රී ඒ.ජී.සී පියසිරි, ඉමදුව ප්‍රා දේශීය සභාවේ උප සභාපති උදාන කුසුම්සිරි, බටේමුල්ල ජාතික පාසලේ විදුහල්පතිනිය එච්.වයි සුමිත්‍රා, ඇතුඵ පාසලේ දරු දැරියන්, ආදි ශිෂ්‍යයන් ඇතුඵ විශාල පිරිසක් මේ අවස්ථාවට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=n1406244</link>
    <topic>රට බෙදන්න හා වෛරය වපුරවන්න ඉඩ නෑ</topic>
    <author/>
    <content>දශක තුනකට වැඩි කාලයක් වර්ගවාදී විසංවාදයෙන් බරපතළ ලෙස වන්දි ගෙවූ රටක් ලෙස ශ්‍රී ලංකාව බෙදීම හා වෛරය ඉස්මතු කෙරෙන ආකාරයේ දෘෂ්ටි කොටස්වල ඕනෑම ප්‍රයත්නයකට විරුද්ධවීම සඳහා සියලු ශක්තිය යොදා ගන්නා බව විදේශ කටයුතු ඇමැති මහාචාර්ය ජී.එල්.පීරිස් මහතා පවසයි.රට තුළ විසඳාගත යුතු ගැටලු සඳහා බාහිර මැදිහත්වීම් අපේක්ෂා කිරීම ඇතැම් කොටස්වලට මතුපිටින් ආකර්ෂණීය ලෙස පෙනිය හැකි වුවද එලෙස මැදිහත්වීම්වලට ආරාධනා කිරීම සඳහා යම් පියවරක් ගන්නේ නම් එය සියල්ලන්ටම විනාශය අත්කර දෙන පියවරක් වනු ඇති බවද ඒ මහතා පෙන්වා දෙයි.විදේශ තානාපතිවරුන් හා මහකොමසාරිස්වරුන් කණ්ඩායමක් ශ්‍රී ලංකාවේ වත්මන් ප්‍රශ්න සාකච්ඡා කිරීම සඳහා ඊයේ (23) පෙරවරුවේ විදේශ කටයුතු අමාත්‍යාංශයේදී වි‍දේශ කටයුතු ඇමැති මහාචාර්ය ජී.එල්. පීරිස් මහතා හමුවූහ. ඇතැම් කොටස් වර්තමාන සිදුවීම් තුළින් දේශපාලන වාසි ලබාගැනීමේ උත්සාහයක නිරතව සිටින බවත්, එමඟින් මුළුමනින්ම ප්‍රතිවිරුද්ධ ප්‍රතිඵල ගෙන දෙන බවත් සඳහන් කළ ඇමැතිවරයා මෙය ප්‍රසංවාදී හා සමග්‍රිය සාමූහික උවමනා එපාකම් අරභයා පටු මතවාදී හා වෙනත් උවමනා එපාකම් කැප කළ යුතු අවස්ථාවක් බැව් පැවසීය.දෙපාර්ශ්වය විසින්ම අන්තවාදීව අමතර වාසි ලබාගැනීම සඳහා දරන උත්සාහයන් කඩාකප්පල්කාරී කාර්යයන්ට අයත් වන අතර එම තත්ත්වයන් තක්සේරු කර නිසි තුළනයක් ඇතිකිරීම අත්‍යවශ්‍ය බවද ඒ මහතා පැවසීය.ජනාධිපති මහින්ද රාජපක්ෂ මහතා බොලිවියාවේ සිටියදී මෙරට පවතින කැළඹිලිකාරී තත්ත්වය පිළිබඳ ප්‍රවෘත්තිය ඒ මහතා වෙත ප්‍රථම වරට ඉදිරිපත් වූ අවස්ථාවේදී තමාද ජනාධිපතිවරයා සමඟ සිටි බවත් ආගමික නායකයන්, ආරක්ෂක ආයතන හා දේශපාලන අධිකාරිය සම්බන්ධ කරගනිමින් ජනාධිපතිවරයා ඒ සම්බන්ධයෙන් වහාම පියවර ගනු ලැබූ ආකාරයද පීරිස් මහතා විස්තර කළේය.කලබල පැවැති ස්ථානවලට වහාම ගිය රජයේ පක්ෂ නායකයන් ආවේගයන් සමනය කොට අන්‍යෝන්‍ය අවබෝධයක් ඇති කිරීමෙහිලා වැදගත් කාර්ය භාරයක් ඉටුකළහ. දෙපාර්ශ්වය අතර සන්සුන්භාවයක් උදාකිරීම හදිසි අවශ්‍යතාවක් ලෙස සලකා එක්රැස්ව කටයුතු කිරීමෙන් ප්‍රමුඛ පෙළේ බෞද්ධ භික්ෂූන් වහන්සේලා සහ මවුලවිතුමන්ලා කළ වැඩදායක මෙහෙය පීරිස් මහතා විශේෂ ප්‍රශංසාවකින් යුතව සඳහන් කළේය.තත්ත්වය පාලනය කිරීම සඳහා නීතිය ක්‍රියාත්මක කිරීමේ බලධාරීන් කඩිනමින් කටයුතු කළ බවද පීරිස් මහතා පැවසීය.කුපිත කරවන සුළු හැසිරීම් සහිතව ගැවසුන හෝ සාමය කඩකිරීම් සඳහා යොදා ගත හැකි ද්‍රව්‍ය සහිතව සොයාගනු ලැබූ පුද්ගලයන් අත්අඩංගුවට ගැනීම මඟින් එවැනි ආකාරයේ සිදුවීම් වළක්වා ගැනීමට පූර්ව ක්‍රියාමාර්ග යොදනු ලැබිණි.සාමය පවත්වාගෙන යාම සත්‍ය වශයෙන්ම ආසන්නතම අවශ්‍යතාවය වූ අතර, ආගමික විසංවාදයක් නිර්මාණය කිරීම අරමුණු කරගත් කුඩා පිරිසකගේ අභිප්‍රායයන් වැළැක්වීමෙහිලා ක්‍රියාමාර්ග ගැනීම සඳහා රජය වැඩි වැදගත්කමක් ලබාදුනි. මේ මිත්‍රත්වය තහවුරු කරලීමෙහිලා අරමුණු සහිතව ව්‍යාපාරික ප්‍රජාව, වෘත්තිකයන්, ආයතන හා විද්වතුන් සම්බන්ධ කරගත් ප්‍රබල සිවිල් සමාජ ව්‍යාපාරයක් සංවිධානය කෙරෙමින් පවතී. මෙහි ගුණාත්මක ලක්ෂණය වන්නේ සිංහල හා මුස්ලිම් ප්‍රධාන ප්‍රවාහ විසින් මධ්‍යස්ථ හා සාධාරණ වන මෙන්ම ප්‍රචණ්ඩත්වය සියලු ආකාරවලට දැඩි ලෙස එරෙහිවන මතයක් දැරීමයි. මෙය, එකිනෙකාගේ සමාජමය අවස්ථා සඳහා නිදහසේ සහභාගි වෙමින්, සංවේදීතාවය පිළිබඳව පූර්ණ හැඟීමකින් යුතුව ශ්‍රී ලංකාවේ නගරවල හා ගම්වල සිංහල හා මුස්ලිම් ප්‍රජාවන් විශ්වාසනීය ලෙස හා සහජීවනයෙන් යුතුව ජීවත්වීමේ දිගු කාලීන සම්ප්‍රදායේ ප්‍රතිඵලයකි.රජය අපකීර්තියට පත්කිරීම සඳහා දුෂ්ට ව්‍යාපාරයක් ක්‍රියාත්මක වෙමින් පවතින බවද පීරිස් මහතා පැවසීය. ඇමැතිවරයා පැහැදිලි කළ ආකාරයට එම ව්‍යාපාරයේ පැතිකඩ දෙකකි. “අභ්‍යන්තර වශයෙන් සලකා බලන කල මෙය මුස්ලිම් ප්‍රජාව රජයෙන් හුදකලා කිරීමට කරනු ලබන සෘජු ප්‍රයත්නයකි. මේ ව්‍යාපාරයේ බාහිර පැතිකඩෙහි අරමුණ වනුයේ, ජාත්‍යන්තර සංසදවලදී අප රට දුර්වල කිරීමේ අරමුණින්, ශ්‍රී ලංකාව හා මුස්ලිම් රටවල් අතර පවත්නා සම්බන්ධතාවට හානි කිරීම බව ඇමැතිවරයා පැවසීය. මේ ව්‍යාපාරය සූක්ෂම ලෙස ආරම්භ කර සම්බන්ධීකරණය කරන ලද ස්වභාවයක් පැහැදිලිව දිස්වන බවද විදේශ මූලාශ්‍රයන්ගෙන් සැලකිය යුතු ප්‍රමාණයක අරමුදල් මෙන්ම වෙනත් ආකාරයේ ද්‍රව්‍යමය සහාය ලැබී ඇති බවට සාක්ෂි පවතින බවද ඇමැතිවරයා පැවසීය.සමස්ත ජාතික අවශ්‍යතාවලට හා රජයේ දේශපාලන උවමනා එපාකම්වලට අනුකූලව අසමගිය දුරලීම සඳහා සහ ද්වේශසහගතව සහ පදනම් විරහිතව යන දෙයාකාරයෙන්ම ඊට එරෙහිව සිදුකරන කටයුතු වැළැක්වීම සඳහා රජය මඟින් දැඩි පියවර ගෙන තිබේ.ආගමික විසංවාදයක් ඇතිකිරීම අරමුණු කොට ගන්නා ප්‍රකාශවලට හෝ හැසිරීම්වලට ‍ හෝ එරෙහිව ශ්‍රී ලංකා නීතියේ විධිවිධාන ප්‍රමාණවත්ව පවතින බව ඇමැතිවරයා පෙන්වා දුන්නේය.දණ්ඩ නීති සංග්‍රහයේ විධිවිධාන මෙරට 2007 වසරේදී ශ්‍රී ලංකා පාර්ලිමේන්තුව විසින් සම්මත කරන ලද සිවිල් හා දේශපාලන අයිතිවාසිකම් පනත පිළිබඳ ජාත්‍යන්තර සම්මුතියේ 3 වැනි වගන්තියේ විශේෂ විධිවිධාන මේ සඳහා උදාහරණ ලෙස ඔහු ගෙනහැර දැක්වීය. මේ නීති උල්ලංඝනය කරන කිසියම් රැලියක් හෝ උද්ඝෝෂණයක් හෝ පැවැත්වීමට ඉඩකඩ ලබා නොදෙන ලෙස පොලිසියට දැඩි ලෙස උපදෙස් ලබාදී තිබෙන බවද හෙතෙම තවදුරටත් ප්‍රකාශ කළේය.පසුගියදා සිදු වූ සිද්ධීන්වලදී ප්‍රජාවන් දෙකම අවාසනාවන්ත ලෙස පීඩා විඳි නිසා ප්‍රත්‍යක්ෂ මූලික ප්‍රවේශයක් මේ සඳහා අවශ්‍යවන බවත්, මෙවැනි සිදුවීම් යළි යළිත් ඇතිවීම වැළැක්වීම සඳහා සියලු ප්‍රජාවන්ට අදාළවන අධිෂ්ඨාන මූලික කරගත් ප්‍රයත්නයක් ඉතා වැදගත් වන බවත් ඇමැතිවරයා පැවසීය.ඇෆ්ගනිස්ථානයේ තානාපති අසීස් අහමඩිසාඩා, ඉන්දුනීසියාවේ තානාපති හරිමාවන් සුයිට්කෝ මහතා ඉරාකයේ තානාපති බටැන්ටහා වලාග්, පලස්තීනයේ තානාපති සුහායිර් සයිඩ්, සවුදි අරාබියේ තානාපති අබ්දුලසිස් ජම්මාන්, තූර්කියේ තානාපති ඉස්කන්ඩර් කෙමාල් ඔක්යායි, එක්සත් අරාබි එමීර් රාජ්‍යයේ තානාපති අබුඩිල්හමීඩ් අල් මුල්ලා, බංග්ලාදේශයේ මහ කොමසාරිස් මොහොමඩ් සුෆීර් රහ්මාන්, මැලේසියාවේ මහකොමසාරිස් අස්මි සයිනුඩීන්, නයිජීරියාවේ මහ කොමසාරිස් එස්. කේ. අහ්මඩ්, පකිස්තානයේ මහ කොමසාරිස් මේජර් ‍ෙජනරාල් කසිම් ක්‍රරේෂි, ඊජිප්තුවේ නියෝජ්‍ය දූත මණ්ඩල ප්‍රධාන රෙහාමි අල්ෆෙකුයිග්, ඉරානයේ වැඩබලන තානාපති ඉබිරහිම් වරි, කුවේට්හි වැඩබලන තානාපති අහමඩ් අල්මේරි, ලිබියාවේ වැඩබලන තානාපති කමල් බෙනලාෂ්නර්, ඕමානයේ වැඩබලන තානාපති රජාබි අල්හබිෂි මහත්වරු සහ මලාවීයේ නියෝජ්‍ය මහකොමසාරිස් ආචාර්ය හසන් නියාස් මහතා ද මේ සාකච්ඡාවට එක්වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=n1406245</link>
    <topic>අද ලොව පුරාම මිරිදිය මත්ස්‍ය වගාවට ඉහළ ඉල්ලුමක්</topic>
    <author>බුද්ධිකා ඉඹුලාන</author>
    <content>ඉන්ධන මිල ඉහළ යාම ඇතුළු කරුණු රැසක් නිසා කරදිය මත්ස්‍ය මිල අධිකවීම හේතුවෙන් අද මිරිදිය මත්ස්‍ය වගාවට ලොව පුරා වැඩි ඉල්ලුමක් පවතින බව ධීවර හා ජලජ සම්පත් සංවර්ධන ඇමැති වෛද්‍ය රාජිත සේනාරත්න මහතා පැවසීය.විශේෂයෙන්ම ධීවර යාත්‍රාවන්ගේ පිරිවැය ඉහළයාම කරදිය (මුහුදු) මසුන් මිල ක්‍රම ක්‍රමයෙන් ඉහළ යාමට බලපා ඇතැයිද ඇමැතිවරයා කීය.පසුගියදා ජාතික ජලජීවී වගා සංවර්ධන අධිකාරියේ පැවැති මිරිදිය ධීවර කටයුතු ආශ්‍රිත ප්‍රගති සමාලෝචන රැස්වීෆම්දී ඇමැතිවරයා මෙම අදහස් පළ කළේය. එහිදී ඇමැතිවරයා මෙසේද කිය. ලෝකයේ 90% මිරිදිය ධීවර වගාව සිදු කරන්නේ ආසියාවේයි. මේ නිසා අපට විශාල ඉදිරි දැක්මක් තිබෙනවා. ජලජීවී වගාව දියුණු කිරීමෙන් ලංකාවේ පරිභෝජනයට පමණක් නොව එම අස්වැන්න අපනයනය කිරීමටද වැඩපිළිවෙළක්ද අප ස්ථාපිත කිරීමට සැලසුම් කර තිබෙනවා.මිරිදිය ධීවර කර්මාන්තයට ඉතා හොඳ අනාගතයක් තිබෙන බැවින් මා ජනතාවගෙන් ඉල්ලා සිටින්නේ මේ කර්මාන්තය සමඟ එක්වන ලෙසයි. මෙම කර්මාන්තය පිළිබදව පවතින ගැටලු කඩිනමින් නිරාකරණය කර ඒ තුළින් ජලජීවී වගා ක්ෂේත්‍රයට එක්වූ හා එක්වන සියලුම දෙනාට ශක්තියක් වනවා. මේ සැලසුම් සාර්ථක කරගන්නට ධීවරයාගේ ප්‍රශ්න අපට දන්වන ක්‍රමයක් අවශ්‍යයි. මෙම ගැටලු ධීවර සංවිධාන හරහා අපට දැන්වීමට පුළුවන්. අපි ජාතික ධීවර මහා සම්මේලනයේ ධීවර සංවිධාන නියෝජිතයන් සමඟ සෑම දෙමසකටම වරක් ධීවර අමාත්‍යාංශයේදී හමුවී ඒ ඒ ප්‍රදේශවලට ආවේණික ප්‍රශ්න ගැන සාකච්ඡා කර අවශ්‍ය විසඳුම් ලබා දෙනවා. මිරිදිය ධීවර ගැටලුද ඒ අතර වනවා.ජලජීවී වගාව අපට විනිමය ගෙන එන ක්ෂේත්‍රයක්. මේ සඳහා ධීවර ජනතාව උනන්දු වූවාට මදි. මේ අංශයට සම්බන්ධ නිලධාරීන්ද උනන්දු විය යුතුයි යැයිද පැවැසීය.මේ අවස්ථාවට ජාතික ජලජීවී වගා සංවර්ධන අධිකාරියේ සභාපති ජයන්ත චන්ද්‍රසෝම මහතා ප්‍රමුඛ නිලධාරීහු පිරිසක්ද සහභාගී වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=n1406246</link>
    <topic>තැපැල් දෙපාර්තමේන්තුවේ පරිගණක වැඩසටහනට සම්මානයක්</topic>
    <author>උපාලි කරුණාරත්න</author>
    <content>ජර්මනියේ බර්ලින් නුවර පසුගියදා ( 18 ) පැවැති 2014 ලෝක තැපැල් කුසලතා ප්‍රදානයේ දී ශ්‍රී ලංකා තැපැල් දෙපාර්තමේන්තුව ඉදිරිපත් කළ පරිගණක වැඩ සටහනට සම්මානයක් හිමිවේ.ඕනෑම ශ්‍රී ලාංකකයකුට ජංගම දුරකතනයක් ඔස්සේ තමාට ආසන්නව පිහිටි ප්‍රධාන තැපැල් කාර්යාලයකින් , උප තැපැල් කාර්යාලයකින් තැපැල් සේවාවන් ලබා ගැනීම පිළිබඳව මේ පරිගණක වැඩ සටහන නිර්මාණය කර තිබේ. මෙරට තැපැල් කාර්යාල ජාල ගත කිරීමේ ව්‍යාපාතිය යටතේ මෙය ක්‍රියාත්මක කෙරේ.මේ තැපැල් කුසලතා තරඟාවලිය සඳහා තෝරාගත් රටවල් 46 කින් නිර්මාණ ඉදිරිපත් කෙරිණ. තේමාවන් අටක් යටතේ තරඟ සංවිධානය කර තිබිණි. මෙහිදී ග්‍රාමීය මට්ටමින් තැපෑල සමඟ ගනු දෙනු කරන ජනතාවට වඩාත් හොඳ සේවාවක් සලසා දීමේ තේමාව යටතේ ශ්‍රී ලංකාව තරඟ කළ අතර ජර්මනිය සහ ස්විට්සර්ලන්තය අනෙක් තරඟ කරුවන් දෙදෙනා විය.මෙහිදී ජර්මනියට පළමු ස්ථානයද , ශ්‍රී ලංකාවට දෙවැනි ස්ථානයද , ස්විට්සර්ලන්තයට තෙවැනි ස්ථානයද හිමිවූ අතර ජර්මනිය ගනු දෙනු කරුවන්ට නිවැරැදිව තැපැල් කාර්යාල හඳුනා ගැනීමේ පරිගණක වැඩ සටහනක්ද ස්විට්සර්ලන්තය තැපෑල මඟින් බෙදා හැරීමට නොහැකි වු පාර්සල් ඕනෑම තැපැල් කාර්යාලයකින් ලබා ගත හැකි අන්දමේ පරිගණක වැඩ සටහනක්ද ඉදිරිපත් කළ බව ජ්‍යේෂඨ නියෝජ්‍ය තැපැල්පති ෂර්වින් සේනාධීර මහතා පැවසීය.මෙවැනි සහතික ලබා ගැනීම තුළින් ශ්‍රී ලංකා තැපෑලටද දියුණු රටවල් සමඟ තරඟ කර ජයග්‍රහණය කිරීමේ හැකියාව පවතින බව ඔප්පු වන බවද ඒ මහතා පැවසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=n1406247</link>
    <topic>බස්නාහිර ඩෙංගු මර්දන වැඩසටහන සාර්ථකයි</topic>
    <author>සන්ධ්‍යා කරුණාරත්න</author>
    <content>බස්නාහිර පළාතේ ක්‍රියාත්මක කළ තෙදින ඩෙංගු මර්දන වැඩසටහනෙන් බලාපොරොත්තු වූ පරිශ්‍ර සංඛ්‍යාවට වඩා වැඩි පරිශ්‍ර සංඛ්‍යාවක් පරීක්ෂාවට ලක් කිරීම ඩෙංගු මර්දනය සඳහා වූ ජනාධිපති කාර්ය සාධක බළකාය ලැබූ ජයග්‍රහණයක් බව ජාතික ඩෙංගු මර්දන වැඩසටහන පවසයි.නිවාස, පාසල්, පන්සල් ඇතුළු බස්නාහිර පළාතේ පරිශ්‍ර 103,475 ක් පරීක්ෂාවට ලක් කිරීමට ඇස්තමේන්තු කර තිබුණ ද පරිශ්‍ර 105,879 ක් මේ තෙදින පුරා පරීක්ෂාවට ලක් කළ බව ජාතික ඩෙංගු මර්දන වැඩසටහනේ ප්‍රජා වෛද්‍ය විශේෂඥ වෛද්‍ය නයනා ද අල්විස් මහත්මිය පැවැසුවාය.පරීක්ෂාවට ලක් කළ පරිශ්‍රවලින් 2760 ක ඩෙංගු මදුරු කීටයන් සහිත ස්ථාන පැවැති බවත් සුහදශීලිව කරන වැඩසටහනක් නිසා එවැනි ස්ථාන පවත්වාගෙන ගිය පුද්ගලයන්ට අවවාද කර ඒවා ඉවත් කිරීමට උපදෙස් ලබා දුන් බවත් ඒ මහත්මිය ප්‍රකාශ කළාය. සෞඛ්‍ය අමාත්‍යාංශය, රාජ්‍ය ආරක්ෂක අමාත්‍යාංශය, නීතිය හා සාමය සුරැ‍කීමේ අමාත්‍යාංශය එක්ව කණ්ඩායම් 800 කට වැඩි පිරිසක් යොදවා මේ වැඩසටහන ක්‍රියාත්මක කළ බව ද ඒ සඳහා 5000 කට අධික පිරිසක් සහභාගි වූ බව ද ඇය පැවැසුවාය.නිවැසියන් ඇතුළු පරිශ්‍රවල සිටින පුද්ගලයන් හා සම්බන්ධව ඉතා සුහදශීලිව සිදු කළ මේ වැඩසටහන විශාල මෙහෙයුමක් වන අතර ඩෙංගු මර්දනය සඳහා ජනතාව සහභාගී විය යුතු අයුරු සම්බන්ධයෙන් ඔවුන් දැනුවත් කිරීම ද මෙහිදී සිදු කෙරිණි.නිවැසියන්ගේ සහාය ද ඇතිව ඩෙංගු මදුරුවන් බෝවන ස්ථාන පැවැතියේ නම් එම අවස්ථාවේදීම ඒවා ඉවත් කිරීමටත් තමන්ගේ පරිශ්‍ර පිරිසුදු කර ගැනීමේ වැදගත්කම සම්බන්ධයෙන් ආකල්ප ඔවුන්ගේ සිත් තුළ ඇති කිරීමටත් මේ වැඩසටහන මඟින් සිදු කළේ යැයි ද ඇය ප්‍රකාශ කළාය. තමන් ජීවත් වන පරිශ්‍රය මදුරුවන් බෝ වන ස්ථානයකින් තොර ස්ථානයක් බවට පත් කිරීමට වෙනත් පුද්ගලයකු හෝ කණ්ඩායමක් පැමිණ ඉවත් කරන තෙක් නොසිට එම වගකීම තමන්ම පවරාගෙන තම වාසස්ථාන පිරිසුදු ස්ථාන බවට පත් කර ගැනීමෙන් ඩෙංගු මදුරු උවදුරට ගොදුරු වීමෙන් වැළකිය හැකි යැයි ද වෛද්‍ය අල්විස් මහත්මිය පැවැසුවාය..මදුරුවන් බෝවන ස්ථාන ඉවත් කිරීම තම චර්යාවට එක්කර ගැනීමෙන් මෙරටින් ඩෙංගු මදුරු උවදුර පළවා හැරිය හැකි බවද වෛද්‍යවරිය අවධාරණය කළාය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=n1406248</link>
    <topic>ප්‍රැන්සිස් පාප් වහන්සේගේ මෙරට සංචාරය නිමිත්තෙන්වැඩසටහන් රැසක් ප්‍රකාශයට පත්කිරීමට පියවර</topic>
    <author>ක්‍රිස්ටි මහේෂ් ද සිල්වා</author>
    <content>ලබන ජනවාරි මාසයේ දී ශ්‍රී ලංකාවට සැපත්වන ශුද්ධෝත්තම ප්‍රැන්සිස් පාප් වහන්සේගේ ලංකා සංචාරය නිමිත්තෙන් වැඩසටහන් මාලාවක් ප්‍රකාශයට පත් කිරීමට මෙරට කතෝලික සභාව තීරණය කර තිබේ.ශුද්ධෝත්තම ප්‍රැන්සිස් පාප් වහන්සේ මෙරට සංචාරය කරනු ලබන්නේ කතෝලික සභාවේ නිල උත්සව දෙකකට සහභාගිවීම සදහා වන අතර දෙවැනි ජුවාම් පවුළු පාප් වහන්සේ මෙරටට පැමිණ භාග්‍යවරයට ඔසවනු ලැබු ජුසේවාස් පියතුමාව සාන්තුවරයට එසවිම හා දකුණු ආසියාවේ විශාලතම දේවධර්ම අධ්‍යයන ආයතනය මීගමුව බෝලවලානේදී විවෘත කිරීම නිමිත්තෙන් මෙරට සංචාරය කිරීමට නියමිතව ඇතැයි මේ සම්බන්ධයෙන් ‘දිනමිණ’ කළ විමසීමක දී කතෝලික සභාවේ ජ්‍යෙෂ්ඨ පියතුමෙකු සඳහන් කළේය.පාප් වහන්සේ මෙරටට පැමිණෙන ජනවාරි 13 වන දිනයේ දී කටුනායක බණ්ඩාරනායක ජාත්‍යන්තර ගුවන්තොටුපළේ දී ජනාධිපති මහින්ද රාජපක්ෂ මහතා විසින් උන්වහන්සේ පිළිගැනීමට නියමිතව ඇත.මේ පිළිගැනීමේ උත්සවය සඳහා ශ්‍රී ලංකාවේ සියලුම රදගුරුවරුන් සහභාගිවීමට නියමිත අතර ආණ්ඩු පක්ෂයේ මෙන්ම විපක්ෂයේ මැති ඇමැතිවරුන් ද මේ සඳහා ඇරයුම් ලැබිමට නියමිතව තිබේ. කටුනායක සිට උන්වහන්සේ රැගත් රිය පෙරහැර දැක බලා ගැනීමට හා උන්වහන්සේගේ ආශිර්වාදය ලබා ගැනීමට හා මහජනතාවට මෙමගින් අවස්ථාව සැලසෙනු ඇතැයි ද එම පියතුමා පැවසීය.එසේම එදින රාගම තේවත්ත බැසිලිකාව වෙත පැමිණෙන පාප් වහන්සේ පස්වරුවේ කොටහේන ශාන්ත ලුසියා ආසන දෙව්මැදුරේ දී මෙරට රදගුරුවරුන් පූජක ප්‍රසාදින් වහන්සේලා හා කන්‍යා සොහොයුරියන් හමුවිමට නියමිතව තිබේ.උන්වහන්සේ 14 දා පෙරවරුවේ දී කොළඹ ගාලුමුවදොර ක්‍රීඩාංගණයේ දී ජුසේවාස් පියතුමාව සාන්තුවරයට එසවිමේ විශේෂ දේව මෙහෙයකට සහභාගි වීමට නියමිත අතර එදිනම මිගමුව බොලවලාන දේවධර්ම අධ්‍යයන ආයතනය විවෘත කිරීමට සහභාගි වෙයි. එසේම එදින පස්වරුවේ අනෙකුත් ආගමික නායකයින් හමුවිමට නියමිත අතර මෙරට ජනාධිපතිවරයා ඇතුළු දේශපාලන නායකයන් හමුවිමට උන්වහන්සේ බලාපොරොත්තු වෙයි.ජනවාරි 15 දා අගරදගුරු මැඳුරේ දි මෙරට සියලුම රදගුරුතුමන් ලා හා පූජකයින් සමඟ විශේෂ හමුවකට සහභාගි වන පාප් වහන්සේ එදින නැවත වතිකානය බලා පිටත්ව යෑමට නියමිතව තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=n1406249</link>
    <topic>ත්‍රි’මලයේ කුඹුරු අක්කර 22,500ක් බේරා ගන්න මහවැලි ජලය මාවිල්ආරු අමුණට හැරවීමට ක්‍රියා කළා</topic>
    <author>@ ත්‍රිකුණාමලය විශේෂ ඒ.ටි.එම්.ගුණානන්ද</author>
    <content>ත්‍රිකුණාමලයේ පවතින දැඩි නියං තත්ත්වයෙන් කුඹුරු අක්කර 22,500ක වගා බේරාගැනීමට මුහුදට ගලායන මහවැලි ජලය කන්දකාඩු ප්‍රදේශයෙන් වැලිගෝනි ගසා නවතා එම ජලය මාවිල්ආරු අමුණට හැරවීමේ දැවැන්ත මෙහෙයුමක් ගොවිසංවිධාන සමඟ එක්ව ආරම්භකළ බව ප්‍රාදේශීය වාරිමාර්ග ඉංජිනේරු එස්.රාජ්කුමාර් මහතා පැවසීය.මේ මහවැලි ජලය කන්දකාඩු ප්‍රදේශයෙන් දෙකට බෙදී එක් අතු ගංගාවක් මාවිල්ආරු අමුණට යන අතර අනෙක් අත්ත ත්‍රිකුණාමලයේ ගංගේ ප්‍රදේශයෙන් මුහුදට ගලාබසි.මාවිල්ආරු අමුණේ ජල මට්ටම අඩුවීම නිසා කුඹුරු අක්කර 22,500කට ජලය නිකුත් කිරීම මුර ක්‍රමයට සිදුකරගෙන යන බව ඉංජිනේරුවරයා පැවසීය. වාරිමාර්ග ඉංජිනේරු එස්.රාජ්කුමාර් මහතා අදහස් දක්වමින් මේ හේතුව නිසා පහළ කුඹුරු වලට ජලය ගලායාම අඩුවී තිබෙනවා. සමහර ගොවින් අතර මඟින් ඇළ මාර්ගය හරස් කරනවා.ඒ නිසා මේ දිනවල ජලගැටුම් ඇතිවෙලා. මුර ක්‍රමයට වතුර දීම ප්‍රශ්නයක්. වම් ඉවුරට දින තුනක් දෙනවා.ඊට පසු වම් ඉවුර වහලා දකුණු ඉවුරට දින තුනක් ජලය දෙනවා. ගොවියෝ කියන්නේ වම් ඉවුර හා දකුණු ඉවුරු දෙකටම වතුර දෙන්න කියලා. ඒ සඳහා මුහුදට ගලායන ජලකද මාවිල්ආරු අමුණට හැරවීම සඳහා වු මෙහෙයුමට කන්දකාඩු ප්‍රදේශයෙන් වැලිගෝනි 8000ක් ගහලා ගඟ හරස් කරලා මාවිල්ආරු අමුණට ජලය හැරවීමට සියලු ගොවිසංවිධාන එක්ව මේ මෙහෙයුම ක්‍රියාත්මක කරනවා. අවුරුදු දෙක තුනකට වරක් මෙය වෙනවා යැයි පැවසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=n14062410</link>
    <topic>බේරුවල සහ අලුත්ගම නොසන්සුන් තත්ත්වය පාලනය කර සාමය රැකීමට කටයුතු කළා</topic>
    <author># මහින්ද අලුත්ගෙදර</author>
    <content>බේරුවල සහ අලුත්ගම ප්‍රදේශවල සිදුවූ නොසන්සුන්කාරී තත්ත්වය සම්පූර්ණයෙන්ම පාලනය කරමින් සාමකාමී වාතාවරණයක් ස්ථාපිත කිරීම සඳහා රජය සියලු ක්‍රියාමාර්ග ගෙන තිබෙන බව ශ්‍රී ලංකාව ජගත් මානව හිමිකම් කවුන්සලය හමුවේ අවධාරණය කරයි.මේ වනවිට එම ප්‍රදේශයන්හි තත්ත්වය සාමාන්‍ය පරිදි සිදුවන අතර මානව හිමිකම් ආරක්ෂා කරමින් සෑම ආගමිකයකුගේම ආගමික නිදහස සුරක්ෂිත කරන්නට ශ්‍රී ලංකා රජය ඇප කැපවී සිටින බවද එක්සත් ජාතීන්ගේ සංවිධානයේ ජිනීවා හි ශ්‍රී ලංකා නියෝජ්‍ය නිත්‍ය නියෝජිත මනීෂා ගුණසේකර මහත්මිය ප්‍රකාශ කරයි.ශ්‍රී ලංකාවේ දකුණු ප්‍රදේශයේ අලුත්ගම හා බේරුවල සිදුවූ ප්‍රචණ්ඩ ක්‍රියා සම්බන්ධයෙන් මානව හිමිකම් කොමිෂමේ 26 වැනි සැසිවාරයේ දී ජර්මනිය, නෝර්වේ හා කැනඩාව කරුණු දක්වා තිබෙන අතර ඊට ප්‍රතිචාර දක්වමින් ගුණසේකර මහත්මිය මේ බව ප්‍රකාශ කර ඇතැයි විදේශ කටයුතු අමාත්‍යාංශය සඳහන් කරයි.අදාළ කරුණු දැක්වීමට ප්‍රතිචාර වශයෙන් ඊට අදාළව සිදුවන සිද්ධි මාලාව සහ ඒ වෙනුවෙන් ශ්‍රී ලංකා රජය ගෙන තිබෙන ක්‍රියාමාර්ග සම්බන්ධයෙන් ශ්‍රී ලංකා නියෝජ්‍ය නිත්‍ය නියෝජිතවරිය දීර්ඝ වශයෙන් කරුණු දක්වා තිබේ.බේරුවල සහ අලුත්ගම ප්‍රදේශයන්හි ඇතිවූ සිද්ධිය හේතුවෙන් මුස්ලිම් ජාතිකයන් දෙදෙනකු සහ දමිල ජාතිකයකු ජීවිතක්ෂයට පත්ව තිබෙන අතර දෙපාර්ශවයේම 26 දෙනකු රෝහල් ගතකර තිබෙන බවද ප්‍රකාශ කර ඇත. රෝහල් ගත කළ සිංහල ජාතිකයන් අතර පොලිස් නිලධාරීන් 6 දෙනකු වන බවද ඒ මහත්මිය පෙන්වා දී තිබේ.මේ අතර ශ්‍රී ලංකා නියෝජිතවරිය ජගත් මානව හිමිකම් කවුන්සලය හමුවේ සඳහන් කර ඇත්තේ අදාළ නොසන්සුන්කාරී තත්ත්වය හේතුවෙන් නිවාස 69ක්, සාප්පු 83ක් සහ වාහන 11ක හානියට පත්ව තිබෙන බවයි.මේ හේතුවෙන් අවතැන්වූවන් පාසල්, පන්සල්, ‍පල්ලිවල තාවකාලිකව රඳවා තිබෙන බවද මේ සම්බන්ධයෙන් පොලිස්පතිවරයා, අපරාධ පරීක්ෂණ දෙපාර්තමේන්තුව හා කොළඹ අපරාධ කොට්ඨාසය මගින් විමර්ශන සිදුකරන බවද සඳහන් කර ඇතැයි විදේශ කටයුතු අමාත්‍යාංශය කියයි.පසුගිය ජූලි 16 වනවිට මේ තත්ත්වය සම්පූර්ණයෙන්ම පාලනය කිරීමට හැකිව තිබෙන බවද ඇය පෙන්වා දී ඇත.මේ තත්ත්වය හේතුවෙන් 43 ක් අත්අඩංගුවට ගෙන තිබෙන අතර එයින් 28 දෙනකු සිංහල ජාතිකයන් බවද ප්‍රකාශකර තිබේ. අගමැති දී.මූ ජයරත්න මහතා කළුතරදී මේ සම්බන්ධයෙන් ආගමික නායකයන් සමඟ සාකච්ඡා කර තිබෙන අතර ඒ සඳහා විශාල පිරිසක් ද සහභාගි වී තිබේ.මේ ප්‍රදේශවල සාමය ස්ථාපිත කරමින් මිනිසුන් නැවත පදිංචි කරන්නට රජය විශේෂ අවධානයක් යොමුකර තිබේ.ජනාධිපති මහින්ද රාජපක්ෂ මහතා බොලීවියා සාචාරය නිමවා ශ්‍රී ලංකාවට පැමිණි විගස බේරුවල සහ අලුත්ගම ප්‍රදේශයන්හි සංචාරය කරමින් තත්ත්වය සොයා බලා තිබෙන අතර බෞද්ධ හා මුස්ලිම් ආගමික නායකයන් විශාල පිරිසක් සමඟ සාකච්ඡා පැවැත්වීය. ඒ සියලු දෙනාම බෞද්ධ භික්ෂුවකට ප්‍රහාරයක් එල්ල කිරීම හේතුවෙන් උද්ගත වූ තත්ත්වය සම්බන්ධයෙන් ජනාධිපතිවරයා වෙත විස්තර කර තිබෙන බවද මනීෂා ගුණසේකර මහත්මිය ජගත් මානව හිමිකම් කවුන්සලය හමුවේ පවසා ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=n14062411</link>
    <topic>සිලෝන් ටී නාමය වනසන්න හදන අයට තදට නීතිය</topic>
    <author># නුවන් කොඩිකාර</author>
    <content>දසක ගණනාවක් කැපකිරීම් කර ජාත්‍යන්තරය තුළ ගොඩනඟා ගත් සිලෝන් ටී නාමය අවතක්සේරු කිරීමට හෝ විනාශ කිරීමට කවුරුන් හෝ උත්සාහ ගන්නේ නම් එවැනි අයට එරෙහිව නීතිය ක්‍රියාත්මක කිරීමට තමන් කිසිදු මොහොතක පසුබට නොවන බව වැවිලි කර්මාන්ත ඇමැති මහින්ද සමරසිංහ මහතා පැවැසීය.දැනට පවතින පනත සංශෝධනය කර එම සංශෝධන හරහා දැඩි නීති ඇතුළත් කිරීමට පියවර ගන්නා බව ද ඔහු කීවේය.දෙනියාය ලුම්බිණි තේ කර්මාන්ත ශාලාවේ ස්ථාපිත කළ තේ අලෙවි හා ප්‍රදර්ශන මධ්‍යස්ථානය ඉකුත්දා (21) විවෘත කිරීමෙන් අනතුරුව පැවැති උත්සව සභාව අමතමින් ඇමැතිවරයා එසේ ප්‍රකාශ කෙළේය.1984 වසරේදි දෙනියාය ලුම්බිණි තේ කර්මාන්ත ශාලාව ස්ථාපති කර ඇති අතර ගෙවී ගිය වසර තිහ පුරා රටවල් රැසකට සිය නාමයෙන් තේ අලෙවි කිරීමෙන් ජාත්‍යන්තර කීර්තියට හා ඇගයීමට ලක්ව ඇති මෙම කර්මාන්ත ශාලාව විවිධ තරගවලදි හා ප්‍රදර්ශනවලදි ජාත්‍යන්තර සම්මාන රැසක් හිමිකර ගැනීමට සමත්ව තිබේ .ඉකුත්දා ඇමෙරිකාවේ ලොස්ඇන්ජලීස් නුවර පැවැති තේ ප්‍රදර්ශනයකදී ද නිර්මාණාත්මත තේවලට හිමි ප්‍රථම ස්ථානය හිමිකර ගැනීමට ලුම්බිණි තේ කර්මාන්ත ශාලාව සමත් විය.තේ නිෂ්පාදනය, අපනයනය, වැඩිම විදේශ විනිමය හා තේ මිල යන අංශයන්ගේ පසුගිය වසරේදි මුල් ස්ථානට හිමිකර ගැනීමට ශ්‍රී ලංකාවට හැකි වු බවත් එය අඛණ්ඩව පවත්වා ගෙන යෑම තේ ක්ෂේත්‍රයේ නියැළී සිටින සියලු දෙනාගේම වගකීම බවත් ඇමැතිවරයා කීවේය.යම් අයකු වැඩි ආදායමක් ඉපයීමේ අරමුණින් විවිධ වැරැදි මාර්ගවල ගමන් කරන්නේ නම් එවැනි අය තේ ක්ෂේත්‍රයෙන්ම ඉවත් කිරීමට කටයුතු කරන බව පැවැසු ඇමැතිවරයා තමන් කරන දේ නිවැරැදිව කර තමන්ගේ හා රටේ කීර්ති නාමය ආරක්ෂා කර ගැනීමට කටයුතු කරන්නැයි තේ කර්මාන්ත හිමියන්ගෙන් ඇමැතිවරයා ඉල්ලීය.සිලෝන් ටී නාමයට හානියක් වන අයුරින් කටයුතු කර ඉන් බේරීම සඳහා තමන්ගේ පිහිට පතාගෙන කිසිම අවස්ථාවක නොපැමිණින ලෙසත් එවැනි අය තමන්ගේ කාර්යාල දොරෙන් ඇතුළටවත් නොගන්නා බවත් මහින්ද සමරසිංහ මහතා කිවේය.වැවිලි කර්මාන්ත ඇමැතිවරයා මෙසේද කීය.පසුගිය වසරේදි තේ කර්මාන්තයට අදාළ සංඛ්‍යා ලේඛන පරික්ෂා කර බැලීමේදී අපේ රට ඉහළ තැනක ඉන්නවා. එය තවදුරටත් ආරක්ෂා කර ගැනීමට නම් අපි සියලු දෙනාම වගකීමෙන් කටයුතු කළ යුතුයි. මම 2010 වසරේදි මෙම අමාත්‍යාංශය බාරගන්න කොට තේවලට ගෙව්වේ රුපියල් හතළිස් හතක් පමණයි. මේ වන විට එය අසූ හතර දක්වා වැඩි වී තිබෙනවා.අනෙක් කාරණය තමයි අපේ රටේ තේ පිළිබඳව ජාත්‍යන්තරයේ ප්‍රචාරක කටයුතු කිරීම සඳහා අපේ අමාත්‍යාංශය සතුව එක රුපියලක් තිබුණේ නැහැ. මම තේ හිමියන් එක්ක කතා කරලා අරමුදක් ආරම්භ කළා. මේ වන විට රුපියල් මිලියන හාරදහසක මුදලක් අප සතුව තිබෙනවා. එම නිසා ප්‍රචාරක කටයුතු සඳහා අවශ්‍ය මුදල් භාණ්ඩාගාරයෙන් ඉල්ලන්න ඕනි නැහැ.ආයෝජන ප්‍රවර්ධන ඇමැති ලක්ෂ්මන් යාපා අබේවර්ධන මහතා- අපේ ආර්ථිකයට වැඩිම දායකත්වයක් ලබාදෙන ක්ෂේත්‍ර අතුරින් තේ කර්මාන්තය ඉන්නේ තුන්වන තැනටයි. අපේ රටේ ශ්‍රමය වෙනත් රටවලට නොදී එය රට තුළම රඳවා ගැනීමට හැකි හොඳම ක්ෂේත්‍රයක් ලෙස මෙම කර්මාන්තය මා දකිනවා. චීනය, ඉන්දියාව, කෙන්යාව හා අපේ රට තමයි තේ නිෂ්පාදනයෙන් ඉහළම තැන ඉන්නේ. අපිට මෙය තව තවත් දියුණු කලහොත් එම රටවල් අභිබවා යන්න පුළුවන්. නමුත් අපේ තේ කර්මාන්තය පෞද්ගලික බස් කර්මාන්තය මට්ටමට පත් කරන්න එපා යැයි තේ කර්මාන්ත කරුවන්ගෙන් ඉල්ලා සිටිනවා. එකා කපාගෙන අනෙක් කෙනා යන්න උත්සාහ ගැනීමෙන් එම කර්මාන්තයේ ගුණාත්මක හා ප්‍රමිතිය පහළ බැස තිබෙනවා. එම නිසයි මම තේ කර්මාන්ත හිමියන්ගෙන් ඉල්ලා සිටිනවා ඒ තත්ත්වට වැටෙන්න එපා කියලා.ලුම්බිණි තේ කර්මාන්ත ශාලාවේ කළමනාකරණ අධ්‍යක්ෂ චමින්ද ජයවර්ධන මහතා-බොහෝ දෙනෙක් මගෙන් ඇහුවා මේ තේ අලෙවි හා ප්‍රදර්ශන මධ්‍යස්ථානය කර්මාන්ත ශලාව ඇතුළේ පිහිටවුයේ ඇයි කියලා. අපි විවිධ රටවල තේ කර්මාන්ත ශාලාවල් නැරඹීමට ගිය අවස්ථාවේ දැක්ක එක් දෙයක් තමයි එම කර්මාන්ත ශාලා නරඹලා අවසානයෙදි එන්නේ ඔවුන්ගේ අලෙවි හා ප්‍රදර්ශන මධ්‍යස්ථානයටයි. අපි ආරම්භ කළ නව මධ්‍යස්ථානය මගින් දෙස් විදෙස් සංචාරකයින්ට තේ හදන හැටි, එහි ගුණත්වය හා මිලදි ගැනීමේ පහසුකම් සලසා තිබෙනවා. අපි ටිකයි කරන්නේ එය නිවැරැදිව, ප්‍රමිතියෙන් යුතුව කිරීමයි අපේ ඉලක්කය. එම ගමන යෑමට සහාය ලබාදෙන මෙහි නිර්මාතෘතුමා, අධ්‍යක්ෂ මණ්ඩලයට හා කාර්ය මණ්ඩලයට ස්තූතිය පිරිනමනවා.දකුණු පළාත් ඇමැති වීරසුමන වීරසිංහ, තේ පර්යේෂණ ආයතනයේ සභාපති ජෙරී ජයවර්ධන, තේ කොමසාරිස් ජයන්ත එදිරිසිංහ, කොටපොළ ප්‍රාදේශීය සභාපති දයානන්ද අබේවික්‍රම, ලුම්බිණි තේ කර්මාන්ත ශාලාවේ නිර්මාතෘ ඩී ජයවර්ධන මහත්වරුන් ප්‍රමුඛ අධ්‍යක්ෂ මණ්ඩලය, කාර්ය මණ්ඩලය හා තේ කේෂ්ත්‍රයේ නියැළී සිටින විශාල පිරිසක් මේ අවස්ථාවට සහභාගි වී සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=n14062412</link>
    <topic>සියලු ජාතීන්ගේ-ආගමිකයන්ගේ එකමුතුකම ඇති නොකර මේ රට සංවර්ධනය කරන්න බැහැ</topic>
    <author># අනුර ප්‍රේමලාල්</author>
    <content>සියලු ජාතීන්ගේ හා ආගමිකයින්ගේ එකමුතුකම ඇති නොකර මේ රට සංවර්ධනය කළ නොහැකි බව සාමය සඳහා වු අන්තර් ආගමික සංවිධානයේ සභාපති මහචාර්ය කුඹුරුගමුවේ වජිර නාහිමියෝ ප්‍රකාශ කළහ.උන්වහන්සේ මේ බව ප්‍රකාශ කළේ පෙරේදා (22) කිංස්බරි හෝටලයේ පැවැති ආගමික සංහිඳියාව පිළිබඳ ජාතික මධ්‍යස්ථානය පැවැත්වු මාධ්‍ය හමුවකට එක්වෙමින්ය. පසුගියදා අලුත්ගම,බේරුවල ප්‍රදේශවල පැවැති තත්ත්වය පිළිබඳ මාධ්‍ය දැනුවත් කිරීම මෙහි අරමුණ විය.එහිදි නායක හාමුදුරුවෝ මෙසේද කීහ. මුලින්ම මේ රටේ සියලු අගමිකයින්ට, ජාතීන්ට ගරු කිරීමේ පරිසරයක් ඇති කළ යුතුයි. මේ රටේ වසර දහස් ගණනක් ති‍ස්සේ සිංහලයන් හා මුස්ලිම්වරු එකට ජීවත් වුණේ ඒ දෙගොල්ලන් අතර පැවැති සහජීවනය නිසයි. වසර තිස් ගණනක යුද්ධයකින් බැට කෑ අපි දැන් ටිකක් නැගිටින්න වෙර දරන අවස්ථාවේ තවත් ගැටුම් ඇති කරගන්න උත්සාහ නොදැරිය යුතුයි. අධිවේගි මාර්ග ඇතුළු ලෝකයේ නොයෙක් සංවර්ධන වැඩසටහන් අපට අවශ්‍ය අතර ඊට වඩා වේගයෙන් ශ්‍රී ලාංකික ජාතියක් ලෙස ගොඩනැංවෙන්න අවශ්‍යයි.ආගමික කටයුතු පිළිබඳ ජනාධිපති උපදේශක ගලගමධම්ම රණ්සි හිමි- මෙවැනි සිද්ධි මගින් අපේ රට ගිල ගැනීමට මාන බලන අයට හොඳ අවස්ථා ඇති කරනවා. තිස් වසරක යුද්ධයකින් පසු ඉදිරයට එමින් තිබෙන අපට එරෙහිව අධිරාජ්‍යවාදීන් අද නොයෙක් චෝදනා එල්ල කරමින් අභූත මානව හිමිකම් චෝදනාවක් එල්ල කර තිබෙන අතර ඒවාට තවත් සාක්ෂි ලබාදීමට මෙවැනි අවසනාවන්ත සිදුවීම් උපයෝගි කරගන්නවා .මේ මාධ්‍ය හමුවට එක්වු ආචාර්ය ෂේක් හිස්බුල්ලා මව්ලවිතුමා- වසර දහස් ගණනක් සිංහල මුස්ලිම් ජනතාව එකට ජීවත් වුණේ අපි දෙගොල්ලන් අතර පැවැති අවබෝධය නිසා බැවින් සුළු පිරිසකට එය නැති කරන්න දෙන්න බැරි අතර සාමයට කැමැති වැඩි පිරිසක් සිටින බැවින් මේ තත්ත්වයන් හොඳින් වටහාගෙන ගැටුම්කාරින් පරාජය කරන්න ක්‍රියා කරමුජාතික භාෂා හා සමාජ ඒකාබද්ධ ඇමති වසුදේව නානයක්කාර මහතා- ඒ ප්‍රදේශවල සිංහ හා මුස්ලිම් ජනතාව අදටත් සුහදව කටයුතු කරන අතර මේ ගැටුම් අතිකොට දේපොළ හා ජීවිත කිහිපයක් විනාශ කළේ පිටින් ගිය ත්‍රස්තවාදීන්. මේ සම්බන්ධයෙන් ජනාධිපති මහින්ද රාජපක්ෂ මහතා කොමිසමක් පත් කිරීමට යෑම හොඳ දෙයක් අතර එහිදි හලාල් ගැටලුව විසඳා ගත් ආකාරයට මෙයත් විසඳාවි. බොදුබලසේනා සංවිධානය මේ ඇතිවු අවසනාවන්ත සිදුවීමේ වගකීම බාරගත යුතුයි.ජාත්‍යන්තර මුස්ලිම් සම්මේලනයේ සභාපති අචාර්ය අබ්දුල් කාදර් මෂුර් මවිලානා මහතා- මේ රටට මුලින්ම මුස්ලිම් පිරිමි අය පමණක් පැමිණ තිබෙනවා. පසුව සිංහල කාන්තාවන් විවාහ කරගෙන අපේ ජාතිය මෙරට ගොඩනැඟී තිබෙනවා.එදා ගම්වල දරුවන් ලෙස සිංහල-මුස්ලිම් අපි එකට සෙල්ලම් කළා.රණ්ඩු වුණා. නමුත් දෙමව්පියන් ඒ අඩදබරවලට මැදිහත් වූයේ නැත්තේ දරුවන් රණ්ඩු වී ටික වේලාවකින් යහළු වන බැවින්. අපි සියලු දෙනා සිංහල අම්මාවරුන්ගෙන් කිරි බී හැදුණු වැඩුණු අය. ඒ නිසා තිබෙන සුහදත්වය රැකගෙන ජනාධිපති මහින්ද රාජපක්ෂ මහතා මේ රට ඉදිරියට ගෙන යන කාර්යයට පෙර පරදිම උදවු උපකාර කරමින් සහයෝගයෙන් සහජීවනයෙන් කටයුතු කරමු යැයි ඉල්ලීය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=n14062413</link>
    <topic>‘මහසමයම’ තෙදිනක් නෙළුම් පොකුණේදී</topic>
    <author/>
    <content>මහාචාර්ය ආරියරත්න ඇතුගලගේ 'මහසමයම" දෘශ්‍ය කාව්‍ය මේ මස 26, 27 හා 28 යන දිනවලදී යළිත් වරක් නෙළුම් පොකුණ මහින්ද රාජපක්ෂ රඟහලේ දී ප්‍රදර්ශනය කිරීමට පියවර ගෙන ඇත.ශ්‍රී ලංකාවේ ප්‍රවීණතම ප්‍රතිභාපූර්ණ නළු නිළියන් රැසක් රංගනයෙන් දායකත්වය සපයන 'මහසමය" දෘශ්‍ය කාව්‍ය 2014 ජුනි මස 26 හා 27 දිනවල පාසල් දර්ශන පෙරවරු 10.30ට හා ජුනි මස 28 වන දින මහජන දර්ශනය පස්වරු 6.30ට වේදිකාගත කෙරේ.මෙම දෘශ්‍ය කාව්‍ය නැරඹීම සඳහා ප්‍රවේශ පත්‍ර නෙළුම් පොකුණ රඟහලේ ප්‍රවේශපත් අලෙවි කිරීමේ කවුන්ටරයෙන් මෙන් ම www.tickets.lk සහ www.mahasamayama.lk යන වෙබ් අඩවි මගින් ද වෙන්කර ගැනීමට හැකියාව ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=n14062414</link>
    <topic>සිසුන් අටදෙනකුගේ ශිෂ්‍යභාවය අහෝසි කිරීම ගැන සබරගමුව උපකුලපති ඇතුළු 48කට නොතිසි</topic>
    <author>නෙල්කා මැදගෙදර</author>
    <content>කිසිදු කරුණු විමසීමකින් තොරව සහ විධිමත් පරීක්ෂණයක් පැවැත්විමකින් තොරව සිසුන් අටදෙනකුගේ ශිෂ්‍යභාවය අහෝසි කිරිමට සහ පසුව වසරක හෝ වසර දෙකක කාලසිමාවකට ශිෂ්‍යභාවය අත්හිටුවිමට ගත් තීරණය සම්බන්ධයෙන් කරුණු දැක්විම සඳහා මෙම ජූනි මස 26 වැනිදා අධිකරණයෙහි පෙනි සිටින ලෙස සබරගමුව විශ්ව විද්‍යාලයෙහි උපකුලපතිවරයා ඇතුළු 48 දෙ‍නකුට නියෝග කරමින් අභියාචනාධිකරණය ඊයේ (23) නොතිසි නිකුත් කෙළේය.පාලනාධිකාරිය අත්තනෝමතිකව තීරණය කිරිම නිසා විශාල අසාධාරණයක් සිදුව ඇතැයිමේ පෙත්සම්කරුවෝ සඳහන් කරති. සිය ශිෂ්‍යභාවය අහෝසි කිරීමට සබරගමුව විශ්වවිද්‍යාලයීය පාලනාධිකාරිය ගෙන ඇති තීරණය බල රහිත කරන ලෙස ඉල්ලා එම විශ්වවිද්‍යාලයීය කළමනාකරණ පීඨයෙහි සිසුන් හය දෙනකු රිට් පෙත්සම් හයක් අභියාචනාධිකරණයට ඊයේ(05) ඉදිරිපත් කළහ.බී.මධුශාන් ප්‍රදීප් කුමාර, ඒ.සුරංග විරාජ් මුතුකුමාරණ, එච්.එම්.ධම්මික පුෂ්ප කුමාර, ඩී එම්.අනිල් රූපසිංහ, පී. එච්. චතුර පසන් චන්දුසේකර, එල්.ඩබ්ලිව්. චතුරංග මධුරසිංහ විසින් මේ පෙත්සම් ඉදිරිපත් කර තිබේ. සබරගමුව විශ්වවිද්‍යාලය, එහි උපකුලපතිවරයා ඇතුළු 48 දෙනකු පෙත්සම මඟින් වගඋත්තරකරුවන් කොට සිටිති. කාන්තා නේවාසිකාගාරයක ඇති ගැටලුවලට විසඳුම් ඉල්ලා උද්ඝෝෂණය කරමින් ඊට විසඳුම් ලබා දීමට පැමිණි ජ්‍යෙෂ්ඨ ශිෂ්‍ය උපදේශකවරයා, විනය පාලකවරයා ඇතුළු ආචාර්ය මණ්ඩලයේ පිරිසකට ශාරීරික සහ මානසික පීඩා ඇති කිරීම සහ අවඥාවට ලක් කිරීම යන චෝදනා මත මේ පෙත්සම්කරුවන් ඇතුළු 17 දෙනකුගේ ශිෂ්‍යභාවය අහෝසි කර ඇත. පසුව ඒ සම්බන්ධයෙන් කළ අභියාචයන් සලකා බලා සිසුන්ගේ දඩුවම් ලිහිල් කිරීමට තීරණය කළ පාලනාධිකාරිය ඔවුන්ගේ ශිෂ්‍යභාවය මාස කිහිපයකට , වසරකට, වසර දෙකකට අත්හිටුවමින් ලිපියක් නිකුත් කර ඇත. එම කාලය ඇතුළත විශ්වවිද්‍යාලයීය භූමියට පැමිණීම , දේශනවලට සහභාගි වීම සහ විභාගවලට පෙනි සිටිම මේ සිසුන්ට තහනම් කර තිබේ.මේ තීරණය නිසා දේශන සහ විභාග වලට සහභාගීවිය නොහැකි වීමෙන් තමන්ට විශාල අසාධාරණයක් වන බව පෙත්සම්කරුවෝ පවසති. එබැවින් එම ලිපි බල රහිත කරන ලෙස මේ පෙත්සම් මගින් ඉල්ලා තිබේ. එසේම විභාගවලට පෙනීසිටිමට සිසුන්ට අවසර දෙන ලෙස පාලනාධිකාරියට නියෝග කරන ලෙස ද මේ පෙත්සම්කරුවෝ අධිකරණයෙන් ඉල්ලා තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=n14062415</link>
    <topic>නීති විද්‍යාලයට බඳවා ගන්නා සිසුන් සංඛ්‍යාව 177තෙක් අඩු කිරීමේ තීරණය ගැන කරුණු දැක්වීමට නියෝග</topic>
    <author>නෙල්කා මැදගෙදර</author>
    <content>2014 අධ්‍යයන වර්ෂය සඳහා ශ්‍රී ලංකා නීති විද්‍යාලයට බඳවා ගන්නා සිසුන් සංඛ්‍යාව 177 තෙක් අඩු කිරීමට බලධාරින් ගෙන ඇති තීරණය සම්බන්ධයෙන් කරුණු දැක්වීමට මෙම ජූනි මස 30 වැනිදා අධිකරණයෙහි පෙනි සිටින ලෙස නීතිපතිවරයාට දන්වමින් අභියාචනාධිකරණය ඊයේ (23) නොතිසි නිකුත් කෙළේය.නීති විද්‍යාලයට බඳවා ගන්නා සිසුන් සංඛ්‍යාව අඩු කිරීමේ තීරණය බල රහිත කැර එම සංඛ්‍යාව 225 තෙක් ඉහළ දමන ලෙස ඉල්ලා ගොනුකළ රිට් පෙත්සමක් සලකා බැලූ අභියාචනාධිකරණ විනසුරු උපාලී අබේරත්න මහතා විසින් මෙලෙස නොතිසි නිකුත් කරන ලදි.නීති විද්‍යාල ශිෂ්‍ය කප්පාදුවට එරෙහි ව්‍යාපාරයෙහි කැඳවුම්කරු අමල් අයි. සෙනෙවිරත්න ඇතුළු තිස් දෙදෙනකු මේ පෙත්සම ගොනු කැර තිබේ.සංස්ථාපිත නීති අධ්‍යයන සභාව, නීති විද්‍යාල විදුහල්පති ආචාර්ය ජයතිස්ස ද කොස්තා, අධිකරණ ඇමැතිවරයා, විභාග කොමසාරිස් ජෙනරාල්වරයා සහ නිතිපතිවරයා පෙත්සමෙහි වගඋත්තරකරුවෝ වෙති. පෙත්සමෙහි සඳහන් වන අන්දමට නීති විද්‍යාල ප්‍රවේශ විභාගය 2013 ඔක්තෝබර් මස 06 වැනිදා පවත්වා තිබේ.අනතුරුව ලකුණු 66ට වඩා ලබා ගෙන නීති විද්‍යාල ප්‍රවේශයට තෝරා ගත් සිසුන්ගේ නාම ලේඛනය එම විදුහල් ගේට්ටුවෙහි ප්‍රදර්ශනය කැර ති‍බේ. සිසුන් 177 දෙනකුගේ නම් පමණක් එලෙස ප්‍රදර්ශනය කැර ඇති අතර සෙසු අයැදුම්කරුවන් ලබා ගත් ලකුණු හෝ ඔවුන් ගේ නම් ප්‍රදර්ශනය කැර නැතැයි පෙත්සමෙහි දැක්වේ.නීතියෙහි පසුබිම විෂය නිර්දේශය යටතේ පවත්වන ලද අවසන් විභාගය මෙය වන බැවින් වැඩි සිසුන් පිරිසක් ඇතුළත් කැර ගනු ඇතැයි අපේක්ෂා කළ බව පෙත්සම්කරුවෝ පවසති. අක්‍රමිකතා සහ වංචාවන් නිසා මෙම අසාධාරණ කප්පාදුව සිදු කැර ඇති අතර ඒ සම්බන්ධයෙන් රහස් පොලිස් පරික්ෂණයක් ද පැවැත්වෙන් බව පෙත්සමෙහි දැක්වේ.එහෙත් එම සංඛ්‍යාව 177 තෙක් කප්පාදු කිරිමෙන් සිසුන්ට විශාල හානියක් වන බව සඳහන් වේ. පූර්ව කිසිදු දැනුම්දිමකින් තොරව මෙම කප්පාදුව සිදු කැර ඇතැයිද සිසුන් මෙන්ම ඔවුන්ගේ දෙමාපියන්ද මේ නිසා අපහසුතාවයට ලක්ව සිටින බව පෙත්සමෙහි දැක්වේ .එබැවින් 2014 වසර සදහා නීති විද්‍යාලයට ඇතුළත් කැර ගන්නා සිසුන් සංඛ්‍යාව 177 තෙක් අඩු කිරිමට ගෙන ඇති තීරණය අවලංගු කරන නියෝගයක් නිකුත් කරන ලෙස ද විභාගයට අදාළ සියලු ලිපි ලේඛන අධිකරණයට කැඳවන ලෙසද පෙත්සම්කරුවෝ අධිකරණයෙන් ඉල්ලා සිටිති. නීති විද්‍යාලයට බඳවා ගන්නා සිසුන් සංඛ්‍යාව 177 තෙක් අඩු කිරීමෙන් සිසුන්ට විශාල අසාධාරණයක් වන නිසා එම තීරණය ක්‍රියාත්මක කිරීම අත්හිටුවන නියෝගයක් නිකුත් කරන ලෙසද පෙත්සම මඟින් ඉල්ලා තිබේ. නීතිඥ සනත් සිංහගේ මහතා පෙත්සම්කරුවන් වෙනුවෙන් පෙනි සිටියේය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=n14062416</link>
    <topic>ජනතාව සමගියෙන් ජීවත්වන රටවලට ඇතුළුවී භේද ඇති කරනා අන්තවාදී පිරිසක් සිටිනවා</topic>
    <author>මැදකොළඹ සමූහ වයිමන් හෙට්ටිආරච්චි</author>
    <content>සමගියෙන් සංහිදායවෙන් ජනතාව ජීවත්වන රටවලට ඇතුළුවී ඔවුන් අතර භේද ඇතිකරවන එක්තරා අන්තවාදීන් පිරිසක් ඇතිවේගන එන්නේයැයිද ඒ බව හොඳින් වටහාගෙන බුද්ධිමත්ව ක්‍රියා කිරීම ජනතාවගේ යහපැවැත්ම සඳහා වැඩදායක වනු ඇතැයිද ඇමෙරිකාවේ ලොස් ඇන්ජලීස් විහාරාධිපති අග්ගමහා පණ්ඩිත වල්පොල පියනන්ද නාහිමියෝ පැවසූහ.එකමුතුව සිටින ජනකොටස් ඇනකොටා ගැනීමට සලස්වා එම රටවල දේපළ මංකොල්ලකෑම මෙම කූට පිරිසගේ අරමුණයැයිද කී නාහිමියෝ ඔවුනට හසු නොවී අපේ සමගිය එකමුතුකම සුරක්ෂිත කර ගනිමුයිද කීහ.සියලුම ජාතීන් එකමුතුව අන්‍යෝන්‍ය සුහදත්වයෙන් කටයුතු කිරීම පිණිස “සර්ව ආගමික එකමුතුව” දෙහිවල ගල්කිස්ස මහනගර සභා ශ්‍රවණාගාරයේදී පැවැත්වූ සාකච්ඡාවේදී විශේෂ අනුශාසනාවක් පවත්වමින් උන්වහ්නසේ මෙම අදහස් පළකළහ.දෙහිවල ගල්කිස්ස මහ නගර සභාවේ නගරාධිපති ධනසිරි අමරතුංග මහතාගේ ඇරියුමින් පැවති මෙම සාකච්ඡාවට ප්‍රදේශයේ සියලුම විහාරස්ථානවල අධිපතින් වහන්සේලාද හින්දු, මුස්ලිම්, කතෝලික දේවස්ථානවල පූජකවරුන්, මවුලවිවරුන්, කුරුක්කල්වරුන් මෙන්ම සෙසු ආගමික නියෝජිතවරුන්ද සහභාගි වී සිටියහ. කොළඹ දකුණ භාර නියෝජ්‍ය පොලිස්පති සුමිත් එදිරිසිංහ මහතා ප්‍රධාන පොලිස් නිලධාරීනුත්, නියෝජ්‍ය නගාධිපති කේසරලාල් ගුණසේකර මහතා ප්‍රධාන නාගරික මන්ත්‍රීවරු පිරිසකුත් වෙනත් සංවිධානවල නියෝජිතයින් පිරිසකුත් මෙම අවස්ථාවට එක්වූහ.මෙහිදී වැඩිදුරටත් අදහස් දැක්වූ පියනන්ද නාහිමියෝ ලෝකයේ දියුණුවීගෙන එන රටවල් කීපයකම මෙම අවාසනාවන්ත තත්ත්වය ඇති කිරීමට මේ ආත්මාර්ථකාමී අන්තවාදී පිරිස් ක්‍රියා කළ අයුරුත් ඔවුන් විසින් ඇතිකරන ලද විනාශයනුත් පෙනීයනු ඇතැයිද කීහ.උන්වහන්සේ මෙසේද කීය.අපේ ලොස්ඇන්ජලීස් විහාරස්ථානයට සමීප නගරයකද සුදු හා කළු ජාතීන් අතර මෙවැනි අසමගියක් ඇති කර ගෙන ගිය බිහිසුණු තත්ත්වය පිළිබඳ අපටද හොඳ වැටහීමක් තිබෙනවා. ඔවුන්ගේ මේ මංකොල්ලකෑම් සාර්ථක වන්නේ සමගියෙන් සංහිදියාවෙන් සිටින පිරිස ප්‍රයෝගවලට රැවටී වාද භේද ඇති කර ගතහොත් පමණයි. ඔවුන්ගේ මෙම කූට සංප්‍රයෝගවලට හසුවුනහොත් පමණයි බෞද්ධයනයට පමණක් නොව කතෝලිකතයන්ටද හින්දු මුස්ලිම්වරුන්ටද මෙම අවාසනාවන්ත තත්ත්වය මොවුන් ඇති කරනවා. භේද භින්න ඇතිකරනවා. ආගම්වාදයේ ජාතිභේද වාදයේ ගිනිසිළු මොවුන් විසින් දල්වනු ලබනවා. ශ්‍රී ලංකාවටද මෙම පිරිස් ඇතුළුවී සිටින බව ඉතා පැහැදිලියි. බේරුවල - අළුත්ගම ප්‍රදේශයේ අවුළුවා ලන්නට උත්සාහ කළේද මෙවැනි තවත් බිහිසුණු ඛේදවාචකයක්.අක්මීමන දයාරත්න නාහිමි-කවර කණ්ඩායමක් හෝ උඩුදුවන ප්‍රශ්න ඇතිකිරීමට සමත් වී තිබෙනවා. බෞද්ධ සිද්ධස්ථාන ආක්‍රමනය කරන්න දෙන්න බැහැ. බුදු හිමියන් වහන්සේට අගෞරව කරන්න දෙන්න බැහැ. පුරාවිද්‍යා දේපළ නැති වන්නට දෙන්න බැහැ. මුස්ලිම් සහෝදර පිරිසටත් එලෙසම තම උරුමයන් තිබෙනවා. ඔවුන් ඒවා රැක ගැනීමට උත්සාහ කිරීම ඉතා සාධාරණයි. මොවුන්ගේ දෙය රැක‍ගත යුතු ආකාරයෙන්ම සෙසු අයගේ අයිතීන්ද සුරැකිය යුතුයි. අපි සියලු දෙනා එකම ශ්‍රී ලාංකික දරුවන්සේ ඉදිරියට යමු.මුතුකුඩ ආරච්චි කතෝලික පියතුමා-යම් පිරිසකට සන්නිහිදියාව නැති කරන්ට හැකි වන්නේ සමගිය එකමුතු බව නැතිවූ විටයි. ඒනිසා එය පූජනීය වස්තුවක් සේ රැකගනිමු. ජේසුස් ක්‍රිස්තුස් වහ්නසේ දේශනාකර ඇත්තේ ඔබේ අසල් වැසියාට ප්‍රේම කරන්න කියාය. ඔබේ පවුලට පමණක් ප්‍රේම කරන්න උන්වහන්සේ දේශනා කළේ නැහැ. මිනිස්කමේ වැදගත්භාවයට පත්වන මාර්ගයි උන්වහන්සේ පෙන්වා වදාළේ. දෙහිවල විෂ්ණු දේවාලයේ ප්‍රධානි ෂර්මා කුරුක්කල් තුමා-අමතක වීම මෙන්ම අමතක කිරීමත් හොඳ දෙයක්. අපේ දේවාලයට හැම ජාතිකයෙකුම හැම ආගමිකයෙකුම එනවා. අපි ඒ සියල්ලන් සමග සැමදාමත් සහජීනයෙන් ඉන්නවා. නොබෝදා ඇතිවූ සිද්ධීන්ද අමතක කර එකම ජාතියක් ලෙස ඉදිරියේදීත් ජීවත්වෙමු.එම්.එම්.එම්. සරුක් මවුලවිතුමා-හැම ආගමකම උගන්වන්නේ මිනිසත් ක‍මේ උතුම් බවයි. මත්පැන්බීම වරදක්. එය දැන දැනත් යමෙකු පානය කරන්නේ නම් එය ආගමේ වරදක් නොවේ.හැම කෙනෙකු සමග සමගියෙන් ජීවත් වන්නැයි හැම දහමකම උගන්වයි. එහෙත් ඊට පටහැනිව කෙනෙකු ක්‍රියා කරයි නම් එය ආගම් දහමෙහි වරදක් නොවේ.දෙහිවල ගල්කිස්ස නගරාධිපති ධනසිරි අමරතුංග මහතා-කාටත් හොඳින් ඉදිරියේදීත් ඉන්න තත්ත්වයක් උදාකරලීමයි අපේ ව්‍යායාමය. අවුරුදු 30කට පසු ගොඩනැගුණ සාමකාමී තත්ත්වය යළි අගාධයට යන්න දෙන්න බැහැ. හැම ආගමකම උගන්වන්නේ සමගිය හා සන්හිඳියාවයි. සාමකාමී පණිවිඩයක් ජනතාවට දෙමු. ඵළදායී වැඩපිළිවෙළකට එළඹෙමු.නියෝජ්‍ය නගරාධිපති කේසරලාල් ගුණසේකර මහතා ස්තුති කතාව කළේය.නැදිමාල බෞද්ධ මධ්‍යස්ථානාධිපති කිරම විමලජෝති නාහිමි හා නියෝජ්‍ය පොලිස්පති සුමිත් එදිරිසිංහ මහතාද කතා කළහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=n14062417</link>
    <topic>වැල්ලවත්ත නෝලිමිට් ආයතනය වසා දමන ලෙස බිය වැද්දූ සැකකරුවන් පස්දෙනා රිමාන්ඩ්</topic>
    <author> සිරන්ජනී කුමාරි</author>
    <content>වැල්ලවත්ත ප්‍රදේශයේ නොලිමිට් වෙළෙඳ ආයතනය වසා දමන ලෙස එම ආයතනයේ කාර්ය මණ්ඩලය බිය වැද්දුසැකකාර පුද්ගලයන් පස්දෙනා මේ මස 27 වන දින දක්වා රක්ෂිතබන්ධනාගාරගත කරන ලෙස කොළඹ අතිරේක මහේස්ත්‍රාත් නිශාන්ත පිරිස් මහතා ඊයේ (23) නියම කෙළේය."අපි එම්.ආර්.ඔගනයිසේෂන් එකෙන් ,සියලුම කඩ වසා තිබෙනවා.හමීඩියා එක දැන් වැහුවා,මුස්ලිම් ජනයාට සහාය වශයෙන් කඩය දැන් වහන්න .....? නැත්නම් අපි වහනවායැයි තර්ජනය කරමින් සැකකරුවන් නොලිමිට්හි කළමණාකරු වෙත නියෝග කළ බවට පැමිණි‍ල්ලේ සඳහන් ය. සැකකරුවන් සී.සී.ටී.වී කැමරා දර්ශණ ඔස්සේ පැවැත්වු විමර්ශනවලට අනුව අත්අඩංගුවට ගත් බවට රහස් පොලිසිය අධිකරණය වෙත දැන්වුවේය.ඉකුත් 19 වන දින පස්වරු 1.30ට පමණ නාදුණන පුද්ගලයන් හයදෙනෙකු පැමිණ වෙළෙඳ ආයතනයේ පුහුණු කළමණාකරු හමු වී වෙළෙඳ ආයතනය වසා දමන ලෙස තර්ජනාත්මක නියෝග කළ බවට පැමිණිල්ලේ සඳහන්ය.නීතිවිරෝධී ජන රාශියක සමාජිකයින් වී වරදක් කිරීමේ අදහසින් වැල්ලවත්ත නොලිමිට් වෙළෙද ආයතනයට ඇතුළු වී කාර්ය මණ්ඩලය බිය ගන්වා ‍ආයතනය වසා දමන ලෙස තර්ජනය කළ බව සඳහන් කළ බව පවසමින් පොලිසිය දණ්ඩ නීති සංග්‍රහයේ 125 වගන්ති ප්‍රකාරව චෝදනා අධිකරණය හමුවේ ගොනු කොට තිබිණ.සැකකරුවන් ඩබ්ලිව්.පි.වයි.ඩී 6037 දරණ ත්‍රිවිලරය හා ඩබ්ලිව්.පී.බී.ඒ.එෆ් දරණ යතුරු පැදියෙන් පැමිණි බවට සී.සී.ටී.වී කැමරා දර්ශන ඔස්සේ හඳුනා ගත් බවට පොලිසිය අධිකරණයට කරුණු වාර්තා කොට තිබිණ.හනිෆා මොහොමඩ් රියාස්, මොහොමඩ් මුතාස් ෂයිනුල් හුසෙන් ,අමීඩ් මොහොමඩ් සාරිෆ් , මොහොමඩ් ඉක්බාල් හා මොහොමඩ් සමීර් සහබ්දීන් යන සැකකරුවන් මෙසේ රක්ෂිතබන්ධනාගාරගත කෙරිණ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=n14062418</link>
    <topic>කඩුවෙල නිවාස 67000ක පොලිතින් ප්ලාස්ටික් ප්‍රතිචක්‍රීයකරණයට</topic>
    <author>@ සමන්ති මිරියගල්ලකඩුවෙල සමූහ</author>
    <content>කඩුවෙල මහ නගර සභාව මගින් ක්‍රියාත්මක කෙරෙන පොලිතින් ප්ලාස්ටික් ප්‍රතිචක්‍රියකරණ ව්‍යාපෘතිය කඩුවෙල, වෙලේ හන්දිය , අප ද්‍රව්‍ය කළමනාකරණ මධ්‍යස්තාන භුමියේ දී කඩුවෙල නගරාධිපති ජී.එච්. බුද්ධදාස මහතාගේ ප්‍රධානත්වයෙන් විවෘත කෙරිණි.මධ්‍යම පරිසර අධිකාරිය හා කඩුවෙල මහ නගර සභාවේ මූල්‍ය දායකත්වය මත ඇරඹි මේ ව්‍යාපෘතියේ ගොඩනැඟීලි හා යන්ත්‍ර සූත්‍ර වෙනුවෙන් රුපියල් ලක්ෂ 100 ක් වැය කර ඇත. කඩුවෙල මහ නගර සභාව මඟින් නවීන විද්‍යාත්මක ක්‍රම වේදයන් ඇසුරින් සකස් කළ මේ ව්‍යාපෘතිය 3rසංකල්පය ලෙසින් හදුන්වා දී ඇති අතර ප්ලාස්ටික් ඇසුරුම්, නැවත භාවිතය අවම කිරීම හා ප්‍රතිචක්‍රීකරණය යන පියවරයන් මෙහි දී . අනුගමනයකේරේ. අනාගත පරිසරය රැක ගැනීම උදෙසා පරිසර දූෂණය අවම කිරීමේ දූරදර්ශී ව්‍යාපෘතියක් වන මෙමගින් නව රුකියා අවස්ථා රාශියක් ද උත්පාදනය කොට ඇත.ප්‍රතිචක්‍රීකරණය කරන ලද ද්‍රව්‍ය, පොලිතින් සහ ප්ලාස්ටික් නිෂ්පාදන අමුද්‍රව්‍ය ලෙස බාහිර වෙළ ද පොලේ ගැනුම්කරුවන් හට විකිණීමෙන් නගර සභාව වෙත ආදායමක් උපයා ගැනීම ද මෙහි තවත් අරමුණකි.මධ්‍යම පරිසර අධිකාරියේ ජාතික පසු භාවිත ප්ලාස්ටික් අපද්‍රව්‍ය කළමනාකරණ ව්‍යාපෘතිය මේ සඳහා අවශ්‍ය තාක්ෂණ දැනුම හා සේවකයන් පුහුණු කිරීම හා මූලික සැලසුම් සකස් කොට ඇති අතර , පරිසර හා පුනර්ජනනීය බලශක්ති ඇමැති සුසිල් ප්‍රේමජයන්ත මහතා සහ පරිසර අමාත්‍යංශයේ පූර්ණ දායකත්වය හා මධ්‍යම පරිසර අධිකාරියේ සභාපති ඩී.ඩබ්. ප්‍රතාපසිංහ, අධ්‍යක්ෂ ජනරාල් වෛද්‍ය සාරංග අලහප්පෙරුම මහත්වරුන්ගේ මග පෙන්වීමත් කඩුවෙල මහ නගර සභාවේ නගරාධිපති ජී.එච්. බුද්ධදාස මහතාගේ අධික්ෂණය මත ව්‍යාපෘතිය ක්‍රියාත්මක කෙරේ.ව්‍යාපෘතිය විවෘත කිරීමේ උත්සව අවස්ථාව අමතා කතා කළ කඩුවෙල නගරාධිපති ජී.එච්. බුද්ධදාස මහතා-ඩුවෙල නිවාස 67000 කට අධික ප්‍රමාණයක කුණු ඉවත් කිරීම දැවෙන ප්‍රශ්ණයක්. ප්‍රභාකරන්ගෙ යුද්ධයටත් වඩා යුද්ධයක්, කඩුවෙල කුණු යුද්ධය.මේකට විසදුම් හොයන්න අපි සෑහෙන සටනක් දුන්නා. මේ හින්දා විවිධ අත්දැකීම් වලට මුහුණ පෑවා.කඩුවෙල කුණු වෙලේ හන්දියෙ දානවට විරුද්ධව අධිකරණයේ නඩු දැම්මා.මේවා බුද්ධදාසගේ කුඩු නෙමෙයි. කඩුවෙල ජනථාවගෙම කුණු. උසාවියෙ තහනම් නියෝගය අපි ඉවත් කර ගත්තා. අපේ පාලන කාලය තුළ ජනතාවට කරදරයක් නොවන විදිහට ඒ ප්‍රශ්න විසදන එක අපේ යුතුකම. ව්‍යාපෘතිය භාරව කටයුතු කරන්නේ රසායන විද්‍යාව පිළිබඳ ගෞරව උපාධිධාරියෙකු වන ලලිත් නානයක්කාර මහතායි. අපි මේ වෘපෘතිය වෙනුවෙන් විශේෂ කැප කිරීමක් සිදු කර තියෙනවා.පසුභාවිත ප්ලාස්ටික් අපද්‍රව්‍ය කළමනාකරණ ජාතික ව්‍යාපෘතියේ ව්‍යාපෘති අධ්‍යක්ෂ, බන්දුල සරත් කුමාර, මධ්‍යම පරිසර අධිකාරියේ සභාපති ඩී.ඩබ්. ප්‍රතාපසිංහ, සම්බන්දීකරණ ලේකම් කීර්ති සිරිවර්ධන මහත්වරුන් , නාගරික කොමසාරිස් කුමාරි වාසල මහත්මිය ද කතා කළහ.පරිසර අමාත්‍යංශයේ නිලධාරීන්, කඩුවෙල නාගරික මන්ත්‍රීවරුන්, විදුහල්පතිවරුන්, නගර සභා නිලධාරීන් ඇතුළු විශාල පිරිසක් මේ අවස්තාවට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=r1406241</link>
    <topic>කසිප්පු අල්ලන්න පොලිසිය ගෙට පනිද්දී ගෙහිමියා වස බෝතලයක් කටට හලාගෙන</topic>
    <author>@ අනුරාධපුර මධ්‍යම විශේෂ</author>
    <content>නිතීවිරෝධි මත්පැන් වැටලීමක් සඳහා පොලීසියේ නිලධාරීන් පැමිණි අවස්ථාවේ නිවෙසේ සඟවා තිබු අධික විෂ සහිත කෘමි නාශක බෝතලයක් පානය කිරීම හේතුවෙන් පුද්ගලයකු ජීවිතක්ෂයට පත්වූ පුවතක් රාජාංගණය පොලිස් වසමෙන් වාර්තා විය.මෙසේ ජීවිතක්ෂයට පත්වී ඇත්තේ රාජාංගණය පොලිස් වසමේ යාය 17 ප්‍රදේශයේ පදිංචිව සිටි 44 හැවිරිදි දෙදරු පියෙකි. මීට දින තුනකට පමණ ඉහතදී මේ පුද්ගලයා වස පානය කිරීමෙන් ජීවිතක්ෂයට පත්වී ඇත. මිය ගිය අය දිගින් දිගටම කසිප්පු අලෙවි කරන බවට රාජාංගණය පොලීසියේ ස්ථානාධිපතිවරයාට ලැබුණු පැමිණිලි මත දූෂණ මර්දන අංශයේ නිලධාරීන් යාය 17 ප්‍රදේශයේ පිහිටි මියගිය අයගේ නිවෙසට කසිප්පු ඇල්ලීම සඳහා ගොස් තිබේ.මේ පුද්ගලයාට මීට පෙර අවස්ථා 9ක් නීතිවිරෝධී මත්පැන් සම්බන්ධයෙන් අධිකරණය හමුවේ චෝදනා නැගී ඇති අතර ඔහුගේ බිරියටද අවස්ථා තුනකදි නිතීවිරෝධී මත්පැන් හා ගංජා අලෙවි කිරීමේ චෝදනා අධිකරණය හමුවේ ගොනු කර තිබුණි.පොලිස් නිලධාරීන් සැකකරුගේ නිවෙස වටලද්දී මියගිය පුද්ගලයා නිවෙසේ සඟවා තිබූ අධිවිෂ සහිත කෘෂි රසායන බෝතලයක් මුඛයට වත්කරගෙන ඇති අතර එය දුටු පොලිස් නිලධාරීන් වහාම බෝතලය උදුරාගෙන මූලික ප්‍රථමාධාර ලබාදී සැකකරු රෝහල් ගත කිරීමට කටයුතු කර ඇත.නිවසේ තිබි නීති විරෝධී මත්පැන් බෝතල් කිහිපයක්ද පොලිස් නිළධාරීන්ට අත්අඩංගුවට ගැනීමට හැකියාව ලැබී ඇති අතර මියගිය පුද්ගලයාගේ බිරියපොලිසියට පවසා ඇත්තේ මත්පැන් අලෙවි කර නැවතත් පොලිස් අත්අඩංගුවට පත් වුවහොත් ඇප ලබා දී බේරා ගැනීමට තමන් හෝ වෙනත් කිසිවකු ඉදිරිපත් නොවන බව සැමියාට පැවැසීම හෙයින් පොලීසිය පැමිණීම නිසා බියට පත්වී සැමියා වස පානය කරන්නට ඇති බවයි. සිද්ධිය සම්බන්ධයෙන් රාජාංගණය පොලීසියේ ස්ථානාධිපතිවරයා ඇතුළු නිලධාරීන් වැඩිදුර පරීක්ෂණ පැවැත්වීය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=r1406242</link>
    <topic>රිය අනතුරකින් මියගිය කතකගේ ඇඳුම අස්සේ දසලක්ෂ හතළිස් දහසක්</topic>
    <author>@ මාවරල සමූහ පී මද්දුමගේ</author>
    <content>ත්‍රිරෝද රථයක ගමන් ගත් මුස්ලිම් ව්‍යාපාරික යුවළක් පෙරේදා(22)අලුයම් කාලයේදී මියගොස් ඇත.බලංගොඩ ප්‍රදේශයේ සිට දෙනියාය ප්‍රදේශයට ත්‍රීරෝද රථයකින් ගමන් කරමින් සිටි මේ යුවළ ඌරුබොක්ක පොලිස් වසමේ දංලන්ද වතුයාය අසල මාර්ගයේ වංගුවකදි ත්‍රීරෝද රථය පෙරළී සිදු වූ අනතුරකින් මරණයට පත්ව තිබේ.මෙසේ මියගොස් ඇත්තේ බලංගොඩ පදිංචි මුස්තාපා මොහොමඩ් හමීෂා (49)සහ සිද්ධි ෆරිනා (48) යන යුවළයි.ත්‍රිරෝද රථයේ රියැදුරා වන මොහොමඩ් නිලව්සර් (24) බරපතළ තුවාල ලබා හීගොඩ රෝහලට ඇතුළත් කිරීමෙන් අනතුරුව වැඩිදුර ප්‍රතිකාර සඳහා මාතර මහ රෝහල වෙත මාරු කර යවා ඇත.මෘත දේහ හීගොඩ රෝහල වෙත රැගෙන ගිය පසු මියගිය කාන්තාවගේ උඩුකය ආවරණයේ පපු ප්‍රදේශයට පහළින් රුපියල් දසලක්ෂ හතළිස් දහසක මුදලක් හීගොඩ රෝහලේ උපස්ථායිකා කාන්ති මහත්මිය විසින් සොයාගෙන ඇත.එම මුදල් ප්‍රමාණය රෝහලේ ස්ථානභාර වෛද්‍ය නිලධාරි මහතාගේ බාරයට ගෙන මිය ගිය යුවළගේ දියණිය වන බලංගොඩ පදිංචි රිශ්කා මොහොමඩ් මහත්මියට ලබි දීමට කටයුතු කෙරිණි.එම මුදල්වලින් රු.15 000ක් හීගොඩ රෝහලේ සංවර්ධන කටයුතු සඳහා පරිත්‍යාග කිරීමට මියගිය යුවළගේ ඥාතීන් පියවර ගෙන තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=r1406243</link>
    <topic>මල්වාන අල් මුබාරක් ජාතික පාසලට මහින්දෝදය තාක්ෂණ විද්‍යා පීඨයක්</topic>
    <author>ඡායාරූපය - දෙල්ගොඩ සමූහ සුදත් පුබුදු කීර්ති</author>
    <content>මල්වාන අල්මුබාරක් ජාතික පාසලේ දී මහින්දෝදය තාක්ෂණ විද්‍යා පීඨයට ඊයේ (23) පෙරවරුවේ ආර්ථික සංවර්ධන ඇමැති බැසිල් රාජපක්ෂ මහතා විසින් මුල්ගල තබන ලදී. ඒ අවස්ථාවේ දී පාසල් දූ දරුවන් ඇමැති බැසිල් රාජපක්ෂ මහතා වටා රොක් වූ අයුරු.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=r1406244</link>
    <topic>පාසල් තරගවලට පැමිණි සිසු සිසුවියන් හිස් අතින් ගෙදර ගිහින්</topic>
    <author>ගම්පොළ සමූහ</author>
    <content>ගම්පොළ අධ්‍යාපන කලාපයේ පාසල් අතර සිංහල පාසල් තරග පැවැත්වීමට නියමිතව තිබූ ගම්පොළ ජිනරාජ බාලිකා විද්‍යාලය වෙත පාසල් කීපයක සිසු සිසුවියන් , ගුරුවරුන් හා මවුපියන් පැමිණ සිටිය ද එම තරග පැවැත්වීම හෝ නොමැති බව පැවසීමට කිසිවෙකුත් එම ස්ථානයේ නොසිටීමෙන් පැය ගණනාවක් එහි සිටි පිරිස අතර නොසන්සුන්කාරී තත්ත්වයක් ඇති විය.පසුව එම පිරිස මේ පිළිබඳව ජිනරාජ බාලිකා විද්‍යාලයේ මුරකරුගෙන් විමසූ විට ඔහු පවසා ඇත්තේ කිසි තරගයක් පිළිබඳව තමන් දැනුවත් කර නොමැති බවත් පාසල ඇතුළට යාමට ඉඩදිය නොහැකි බවත්ය.නාවලපිටිය, ගලත, ගඟඉහළ කෝරළේ වැනි දුර පළාත්වලින් පැමිණි සිටි මේ පිරිස අදාළ බලධාරීන් පැමිණෙන තුරු පාසල ඉදිරිපිට පැය කීපයක් සිට අනතුරුව දුරකථන මඟින් අතිරේක අධ්‍යාපන අධ්‍යක්ෂකවරයාගෙන් විමසා ඇත. එවිට එම තරග ලබන 28 දිනට කල්තබා ඇති බව දැනුම් දී ඇත. මේ පිළිබඳ අදහස් දැක්වූ නාවලපිටිය කොට්ඨාස අධ්‍යාපන කලාපයේ සිට පැමිණ සිටි මවක් මෙසේ පැවසූවාය.අපි උදේ 6.30ට මේ ස්ථානයට ආවේ. දැන් පැය ගණනක් වෙනවා. මෙය සංවිධාන කර තිබූ සිංහල අංශ භාර අධ්‍යක්ෂකවරියගෙන් අහන්න උත්සහ කළත් දුරකථනය වැඩ කරන්නෙ නෑ. ළමයි පැය ගාණක් බඩ ගින්නේ ඉන්නේ.ගම්පොළ කළාප භාර අධ්‍යාපන අධ්‍යක්ෂ ආනන්ද ප්‍රේමසිරි මහතාසිංහල භාෂා තරග පැවැත්වීමට නියමිතව තිබුණේ ජූනි 21 සෙනසුරාදා දිනයි. එහෙත් එදින සමස්ත ලංකා පාසල් තරග වගයක් කොළඹ පැවැත්වෙන නිසා මේ කලාපයේ තරග පැවැත්වීමෙන් මේ දරුවන්ට අසාධාරණයක් වන බව අපට පෙනී ගියා. එම නිසා මේ දිනය අවලංගු කොට නැවත එය ජූනි 28 දිනට පැවැත්වෙන බව විදුහල්පතිවරුන් හට දැන්වූවා. ඒත් ඔවුන්ගෙන් දරුවන්ට එම පණිවිඩය නොලැබීම නිසා මෙලෙස පැමිණ තිබෙනවා. පාසල් 05ක දරුවන් පමණයි පැමිළු තිබෙන්නේ. මේ ගැටලුව සමඟ අප එම විදුහල්පතිවරුන් සම්බන්ධයෙන් නිදහස කරුණු විමසීමට තීරණය කොට තිබුණා.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=r1406245</link>
    <topic>නුවරඑළියේ ධාවනයට නුසුදුසු වාහන ඇල්ලීමේ මෙහෙයුමක්</topic>
    <author>අසේල කුරුළුවංශ</author>
    <content>මගී ප්‍රවාහනයට නුසුදුසු තත්ත්වයේ පැවැති බස් රථ දෙකක් සහ වෑන් රථ පහක් තාවකාලිකව ධාවනයෙන් ඉවත් කිරීමට නුවරඑළිය දිස්ත්‍රික් මෝටර් රථ පරීක්ෂකවරයා ඊයේ (23) පියවර ගෙන ඇත.මෝටර් රථ ආඥාපනතේ කරුණු 21ක් පිළිබඳව අවධානය යොමු කරමින් මේ වාහන පරීක්ෂාව සිදුකළ බවත් ගුණාත්මක මගී ප්‍රවාහන සේවාවක් පවත්වාගෙන යෑමේ අරමුණින් මේ වැටලීම සිදුකළ බවත් නුවරඑළිය දිස්ත්‍රික් මෝටර් රථ පරීක්ෂක බී. එස්. හේරත් මහතා කීය.දින 14ක් ඇතුළත මේ වාහනවල අඩුපාඩු සපුරා පෙන්වන ලෙස මෝටර් රථ පරීක්ෂකවරයා වාහන හිමිකරුවන්ට දැනුම් දී ඇත.හැටන් පොලිසියේ රථ වාහන අංශයේ ද සහාය ඇතිව සිදුකළ මේ වැටලීමේ දී ධාවනයෙන් ඉවත් කළ වෑන් රථ පාසල් ළමයින් ප්‍රවාහනයට යොදා ගෙන තිබූ ඒවා බව අනාවරණය වී තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=r1406246</link>
    <topic>අලව්ව තේක්ක කන්දේ උග්‍ර පරිසර විනාශයක්</topic>
    <author>@ අලව්ව විශේෂ ඒ කීර්තිසිංහ</author>
    <content>අලව්ව කන්දේගෙදර තේක්ක කන්ද ගොවි ජනපදයේ දිනපතා කෙරෙන මහා පරිමාණයේ පස් කැපීම නිසා මහා පරිසර විනාශයක් සිදුවෙමින් පවතින බව ප්‍රදේශ වාසීහු පවසති.ස්වර්ණ භූමි ඔප්පු මත ගොවිතැන් කිරීම සඳහා පමණක් බෙදාදෙන ලද මේ ඉඩම්වලින් ජාවාරම් කරුවන් දිනකට පස් ටිපර් 300ක් පමණ පිට පළාත්වලට ගෙනයන බවද කියති ප්‍රදේශයේ ජල උල්පත් පවා සිඳීයන තැනට කරුණු යෙදී ඇති මේ මහා පරිසර විනාශය වහා නතර කර දෙන ලෙස ගම්වාසීහු බලධාරීන් ගෙන් ඉල්ලා සිටිති.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=r1406247</link>
    <topic>මුලටියන වසම් දහසයකට කෝටි හයක සංවර්ධන ව්‍යාපෘති</topic>
    <author>මාකඳුරේ ධර්මසිංහ</author>
    <content>මුලටියන ප්‍රාදේශීය ලේකම් කොට්ඨාසයේ ග්‍රාම සේවා වසම් දහසයක් සංවර්ධනය කිරීමට රුපියල් හය කෝටි විසි තුන් ලක්ෂ පනස් දහසක මූල්‍ය ප්‍රතිපාදන වෙන්කොට ඇති බව මුලටියන සහකාර සැලැසුම් අධ්‍යක්ෂිකා පී. එල්. අයිරාංගනී මහත්මිය පැවැසුවාය.මේ සංවර්ධන ව්‍යාපෘති ක්‍රියාත්මක කිරීමේ දී ආයෝජන ප්‍රවර්ධන ඇමැති ලක්ෂ්මන් යාපා අබේවර්ධන මහතාගේ ප්‍රධානත්වයෙන් සහ මුලටියන ප්‍රාදේශීය සභාවේ සභාපති සුනිල් ඇල්ලදෙණිය, මුලටියන ප්‍රාදේශීය ලේකම් සුසන්ත අත්තනායක යන මහත්වරුන්ගේ අධ්‍යක්ෂණය යටතේ සිදුකිරීමට නියමිතය.පළාත් නැඟුම වැඩසටහන යටතේ ග්‍රාම සේවා වසම් සඳහා මූල්‍ය ප්‍රතිපාදන බෙදා වෙන්කර ඇත්තේ මෙසේ ය.පිටවල්ගමුව ඇටඹේගහවත්ත මාර්ගය සංවර්ධනයට ලක්ෂ හතරක් ද හොරපාවිට දකුණ පත්‍රාමුල්ල මාර්ගය සංවර්ධනයට ලක්ෂ හතරක්, හරපාමුල්ල නැ‍ඟෙනහිර විලේකොරටුව කෘෂි මාර්ග සංවර්ධනයට ලක්ෂ පහක් ද, නෙරලම්පිටිය මලපලාව අමුණේ පැති බැම්ම සැකසීමට ලක්ෂ පහක් වෙන් කොට තිබේ.මුදලිගෙදර බහුකාර්ය ගොඩනැගිල්ලක් ඉදිකිරීම දෙයියන්දර ප්‍රාථමික විද්‍යාලයේ ගොඩනැගිල්ලක් ඉදිකිරීමට රුහුණු උදාව ව්‍යාපෘතිය ක්‍රියාත්මක කිරීම කැමියපේ උතුර සෞඛ්‍ය මධ්‍යස්ථානයේ පිවිසුම් මාර්ගය සංවර්ධනය, ගම්මැදගම පාසල් මාවත කොන්ක්‍රීට් කිරීම ගොම්බද්දල සතිපොළ නැවත ආරම්භ කිරීම, ගොම්බද්දල දකුණ බහුකාර්ය ගොඩනැගිල්ලේ ඉතිරි වැඩ අවසන් කිරීම, මඩුවල සහ බෙල්පාමුල්ල කනිෂ්ඨ විද්‍යාලයේ ගොඩනැගිලි ප්‍රතිසංස්කරණය, රංසෑගොඩ දකුණ සේවා පියසේ වැඩ කිරීම, රංසෑගොඩ නැ‍ඟෙනහිර බහුකාර්ය ගොඩනැගිල්ල ඉදිකිරීම, බටදොල කිත්සිරිපුර මාර්ගය කොන්ක්‍රීට් ඇතිරීම යන සංවර්ධන වැඩ සඳහා මේ මුදල් වැය කර ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=r1406248</link>
    <topic>හබරණ මහා විදුහලේ ප්‍රගතිය බලන්න ආසියානු සංවර්ධන බැංකුවේ සභාපති යයි</topic>
    <author>@ හබරණ සමූහ</author>
    <content>පාසල් අධ්‍යාපනය වැඩිදියුණු කිරීමට විවිධ ව්‍යාපෘති හරහා පසුගිය වසර කිහිපය තුළදී විශාල මුදලක් ශ්‍රී ලංකා රජය මගින් සහ ආසියානු සංවර්ධන බැංකුව මගින් වැයකර ඇත.එසේ මුදල් ආයෝජනය කර පාසල්වල ක්‍රියාත්මක කළ ව්‍යාපෘතිවල ප්‍රගතිය පිළිබඳ නිරීක්ෂණ කිරීමට ආසියානු සංවර්ධන බැංකුවේ සභාපති තකෙහිකෝ තකාඕ , ආසියානු සංවර්ධන බැංකුවේ විධායක අධ්‍යක්ෂ මාපා පතිරණ, මුදල් අමාත්‍යාංශයේ ලේකම් පි.බී. ජයසුන්දර අධ්‍යාපන අමාත්‍යාංශයේ අතිරේක ලේකම් එස්.යූ.විජේරත්න මහතත්වරු ඇතුලු නිලධාරීන් කණ්ඩායමක් පසුගියදා හබරණ මහා විද්‍යාලයට පැමිණියහ. විදුහල්පති ගාමිණී ඒකනායක මහතා ප්‍රමුඛ ගුරුමණ්ඩලය සහ සිසු දරු දැරියන් විසින් මෙ‍සේ පැමිණි නිලධාරීන් ඉතා උණුසුම් අන්දමින් පිළිගන්නා ලදි.මෙහිදී විදුහලේ මහින්දෝදය තාක්ෂණ විද්‍යාගාරය, පරිගණක ඒකකය, විද්‍යාගාර පහසුකම් ආදිය පිළිබඳ අධීක්ෂණය ලක්විය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=r1406249</link>
    <topic>කොළඹ නව නගරය වෙනුවෙන් දේපළ අහිමි වුණාට බිය වෙන්න එපා</topic>
    <author>මැද කොළඹ සමූහ වයිමන් හෙට්ටිආරච්චි</author>
    <content>කොළඹ නව නගරය බිහි වීමත් සමගම නිවාස හා ඉඩම් අහිමිවන ජනතාව වෙනුවෙන් සියලුම ක්‍රමවේද සකසා ඇති බව පවසන නාගරික සංවර්ධන අධිකාරිය 2009 ලියාපදිංචි නාම ලේඛනය අනුව ජනතාවට සියලුම ප්‍රතිලාභ හිමිවන බව කියයි.කොළඹ දිස්ත්‍රික් සම්බන්ධිකරණ කමිටුවේ සභාපති පරිසර හා පුණර්ජනනීය බලශක්ති ඇමැති සුසිල් ප්‍රේමජයන්ත මහතා වෙත වාර්තාවක් ඉදිරිපත් කරමින් එම අධිකාරියේ බස්නාහිර පළාත් නියෝජ්‍ය අධ්‍යක්ෂවරයා ඒ බව දන්වා සිටී.එහිදී කොළඹ නගරය ඇතුළත සංවර්ධනය මෙන්ම කොළඹ නගරයෙන් පිටත නගරවල සංවර්ධනයද මේ වාර්තාව මගින් කෙටි පැහැදිලි කිරීමක් ඉදිරිපත් කර ඇත.මේ වැඩසටහන ක්‍රමානුකූලව සැලසුම් කළ වැඩ සටහනක් බව එමගින් අවධාරණය කෙරේ.මේ වාර්තාවේ සඳහන් කරුණු පිළිබඳව අදහස් දක්වන සභාපති ප්‍රේමජයන්ත ඇමැතිවරයා මෙසේ කියයි.මේ නව නගර සංවර්ධන සැලසුම් එක්එක් ප්‍රාදේශීය සම්බන්ධිකරණ කමිටු රැස්වීම්වලදී ඉදිරිපත්කර අදාළ දේශපාලන නායකත්වයට හා රාජ්‍ය නිලධාරීන්ට කරුණු පැහැදිලි කරදීමක් කරන ලෙස මම කියනවා.මෙමගින් අනාගත සංවර්ධන වැඩසටහන් සැලසුම් කිරීමේදී ජනතාවගේ සහයෝගය ලබාගත හැකියි. එසේ නොවුනහොත් ගැටලු හා අර්බුද පැනනැගීම වැළැක්විය නොහැකියි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=r14062410</link>
    <topic>පිං පෙට්ටියට පඬුරු දමද්දී යකා අත හපලා</topic>
    <author>අලව්ව විශේෂ - ඒ. කීර්තිසිංහ</author>
    <content>රාක්ෂයකු කට ඇරගෙන සිටින සේ ඉදිකර ඇති එක්තරා විහාරස්ථානයක පිං කැටයට පඬුරු කාසි දැමීමට ගිය කුඩා දරුවෙක් “අනේ අම්මෝ යකා අත කෑවායි” කියමින් හඬාගෙන තම මව වෙත දිව ආවේ යැයි කියන සිද්ධියකි මේ.මව සමඟ රාජමහා විහාරය වන්දනා කිරීමෙන් පසු දරුව‍ාට තම මව දුන් පඬුරු කාසි කැටයට දැමීමට රැගෙන ගියේය.කාසි එකින් එක යකාගේ කටින් ඇතුළට දමමින් සිටියදී දරුවා “අනේ අම්මේ යකා කෑවෝ” කියමින් හඬ නැඟීය.කවුරුත් විමසිලිමත් විය. දරුවාගේ මව ද වහා දිවගොස් පරීක්ෂා කිරීමේදී සිද්ධිය වැටහී ගියේය.යකාගේ කටේ බැඳ තිබුණ කලාදුරු කූඩයක් ළමයා කාසි දමද්දී ඇවිස්සී අතට දෂ්ඨ කර ඇති බව කාටත් වැටහිණ.“යකා කෑවෝයි” දරුවාගේ කෑගැසීමෙන් පුදබිමේ සිටි පිරිස භීතියට පත්වුවද කරුණු පැහැදිලි වීමෙන් පසු ඔවුහු සිනා පහළ කළහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=s1406241</link>
    <topic>මොණරාගල මහානාම ජාතික පාසලේ පිහිනුම් තටාකය ජනපති අතින් සිසු අයිතියට</topic>
    <author>ඡායාරූප - සුදත් මලවීර</author>
    <content>මහින්ද චින්තන ඉදිරි දැක්ම යථාර්ථයක් බවට පත් කරමින් 'ක්‍රීඩාවේ සුව දිවියෙන් ලොවක් දිනන්නට' තේමාව මොණරාගල මහානාම ජාතික පාසලේ ඉදි කළ අංග සම්පූර්ණ පිහිනුම් තටාකය ඊයේ (23)ජනාධිපති මහින්ද රාජපක්ෂ මහතා අතින් විවෘත කෙළේය.පාර්ලිමේන්තු කටයුතු පිළිබඳ ඇමැතිනි සුමේධා ජයසේන, අධ්‍යාපන ඇමැති බන්දුල ගුණවර්ධන, ක්‍රීඩා ඇමැති මහින්දානන්ද අලුත්ගමගේ, විදුලිබල හා බලශක්ති ඇමැතිනි පවිත්‍රා වන්නිආරච්චි, වනජීවි හා වන සම්පත් ඇමැති විජිත් විජයමුණි සොයිසා සහ ඌව පළාත් ප්‍රධාන ඇමැති ශෂීන්ද්‍ර රාජපක්ෂ මහත්ම මහත්මීහූ ඇතුළු මැති ඇමැතිවරු රැසක් මේ අවස්ථාවට එක්වූහ.මහානාම ජාතික පාසලේ විදුහල්පති ඇතුළු ආචාර්ය මණ්ඩලය සහ සිසු සිසුවියන් ජනාධිපති මහින්ද රාජපක්ෂ මහතා සමග සමූහ ඡායාරූපයකට පෙනී සිටි අයුරු.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=s1406242</link>
    <topic>මැතිව්ස්ගෙන් නායකත්වයේ ඉනිමක් එංගලන්තය අසීරු ගමනක</topic>
    <author/>
    <content>ඇන්ජලෝ මැතිව්ස්ගේ නායකත්වයේ ඉනිමත්, රංගන හේරත් සමග 8වැනි කඩුල්ලට ගොඩනැගූ ලකුණු 149ක වාර්තාගත සබඳතාවත් ‍හේතුවෙන් එංගලන්තය සමග ලීඩ්ස්හිදී පැවැත්වෙන දෙවැනි හා අවසන් ටෙස්ට් තරගයේ දෙවැනි ඉනිමට ලකුණු 457ක් රැස් කිරීමට ශ්‍රී ලංකා පිල සමත්විය.ජාත්‍යන්තර ටෙස්ට් තරග දිවියේ තම හොඳම ඉනිම ක්‍රීඩා කළ නායක ඇන්ජලෝ මැතිව්ස් ලකුණු 160ක් රැස් කළ අතර රංගන හේරත් ලකුණු 48ක් ලබාසිටියදී දුවද්දී දැවී ගියේය. ශ්‍රී ලංකා පළමු ඉනිම ලකුණු 257කට සීමාවු අතර එංගලන්තය පළමු ඉනිමට ලකුණු 365ක් රැස් කළේය. ලකුණු 108ක පළමු ඉනිමේ වාසියත් සමගින් තරගය ජයගැනීම සඳහා එංගලන්තයට ලකුණු 350ක ඉලක්කයක් හිමිවුණි.ධම්මික ප්‍රසාද්ගේ විශිෂ්ට පන්දු යැවීම හේතුවෙන් ඊයේ දිනය නිමාවනවිට පිළිතුරු ඉනිම ක්‍රීඩා කරන එංගලන්තය ලකුණු 57කට කඩුලු 5ක් දැවී අසීරු තත්ත්වයක පසුවිණි. තරගයේ අවසන් දිනය වන අද දිනයේදී කඩුලු 5ක් අතැතිව සිටින එංගලන්තය ඕවර 90කදී ලකුණු 293ක් ලබාගත යුතුව තිබේ.දිනය නිමාවනවිට ජෝ රූට් ලකුණු 6ක් රැස්කරගනිමින් නොදැවී කඩුල්ලේ රැදී සිටියහ. පිළිතුරු ඉනිම ඇරැඹු එංගලන්තයේ මුල් කඩුලු 4 ලකුණු 52ක් වෙද්දී බිඳ දැමීමට ධම්මික ප්‍රසාද් සමත්විය. නායක ඇලෙස්ටෙයාර් කුක් ලකුණු 16කටත්, ගැරී බැලැන්ස් ලකුණු ලබාගැනීමටත් පෙර දැවීයනවිට මුළු ලකුණු සංඛ්‍යාව 39ක් විය. ලකුණු 50 දී ප්‍රසාද්ගේ පන්දුවකට මහේල ජයවර්ධන උඩ පන්දුවක් රැකගැනීමෙන් සෑම් රොබ්සන් (24) දැවී අතර තවත් ලකුණු 2ක් එක් වෙද්දී ඉයන් බෙල් (8) සිවුවැනි කඩුල්ල ලෙස ප්‍රසාද්ගේ පන්දුවක් කෙළින්ම කඩුල්ලේ වැදීමෙන් දැවී ගියේය. තවත් ලකුණු 5ක් එක් වෙද්දී එංගලන්තයේ පස්වැනි කඩුල්ල ලෙස ලියම් ප්ලන්කට් ලකුණු ලබාගැනීමට පෙර දවාගැනීමට රංගන හේරත් සමත්විය. ධම්මික ප්‍රසාද් ලකුණු 15කට කඩුලු 4ක් දවාගත්තේය.ශ්‍රී ලංකා පිල පෙරේදා තරගය නතර කරනවිට සිය දෙවැනි ඉනිමට කඩුලු 4ක් දැවී ලකුණු 214ක් රැස් කරගෙන සිටියේය. ඒ වනවිට මහේල ජයවර්ධන ලකුණු 55ක් හා නායක මැතිව්ස් ලකුණු 24ක් ලබා නොදැවී කඩුල්ලේ රැඳී සිටියහ. ඊයේ උදෑසන පිටියට පිවිසි මහේල සහ නායක මැතිව්ස් පස්වැනි කඩුල්ලට ලකුණු 92ක අගනා සම්බන්ධතාවක් ගොඩනැගීමට සමත්වූහ. එහෙත් ජේම්ස් ඇන්ඩර්සන්ගේ පන්දුවකට කඩුලු රකින මැට් ප්‍රියර් අතට උඩ පන්දුවක් ලබාදී ලකුණු 79කට මහේල දැවී ගියේය. අනතුරුව දිනේෂ් චන්දිමාල් ලකුණු 7කට දැවී ගිය අතර ධම්මික ප්‍රසාද් ලකුණු නොලබාම දැවී ගියේ ලියම් ප්ලන්කට් විසින් පිට පිට යවනු ලැබූ පන්දු දෙකකිනි.රංගන හේරත් නායක මැතිව්ස් හා එක්වනවිට ශ්‍රී ලංකා ඉනිම දිස්වූයේ කඩුලු 7කට ලකුණු 277ක් ලෙසිනි. ඒ වනවිට මැතිව්ස් නොදැවී ලකුණු 65ක් ලබාසිටියේය. නායකයාට අනගි සහායක් ලබාදුන් රංගන හේරත් සවස තේ පානය ඊයේ සඳහා තරගය නතර කරනවිට ලකුණු 426 දක්වා ලකුණු පුවරුව ඉදිරියට ගෙන ගියේය. ඉනිමේ හොඳම සබඳතාව ලෙස ලකුණු 149කින් ගොඩනැගුණු අටවැනි කඩුල්ලේ සබඳතාව රංගන හේරත් ලකුණු 48කදී දැවී යෑමෙන් බිඳ වැටිණි. පන්දු 82කට මුහුණදුන් රංගන හතරේ පහර 9ක් එල්ල කළේය. අටවැනි කඩුල්ලට ගොඩනැගුණු එම සබඳතාව එංගලන්තය හා ශ්‍රී ලංකාව අතර ටෙස්ට් තරගයකදී ගොඩනැගුණු හොඳම සබඳතාව විය. නවවැනි කඩුල්ල ලෙස මැතිව්ස් දැවී ගියේ පන්දු 249කට මුහුණදෙමින් හතරේ පහර 25ක් හා හයේ පහරක් ඉනිමට ඇතුළත් කරගනිමිනි. මැතිව්ස් හා නුවන් ප්‍රදීප්, ‍ජේම්ස් ඇන්ඩර්සන්ගේ පන්දු හමුවේ දැවී ගියේය. අද තරගයේ අවසන් දිනයි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=s1406243</link>
    <topic>උතුරු මැද පළාත් පාසල් පාපැදි සමස්ත ශූරතාව අනුරපුර නිවත්තකචේතිය මහා විදුහලට</topic>
    <author>වර්නන් ගුණසේකර</author>
    <content>උතුරු මැද පළාත් අධ්‍යාපන දෙපාර්තමේන්තුවේ ක්‍රීඩා අංශය සංවිධානය කළ පළාත් පාසල් පාපැදි තරගාවලියේ සමස්ත ශූරතාව අනුරාධපුර නිවත්තකචේතිය මහා විද්‍යාලයේ පාපැදි කණ්ඩායම දිනා ගත්තේය.තරගාවලියේ බාලක ශූරතාව ජයග්‍රහණය කළේ අනුරාධපුර වලිසිංහ හරිස්චන්ද්‍ර මහා විද්‍යාලයේ ඩී.එම්.අකිල සඳරුවන් ය. බාලිකා ශූරතාව මිහින්තලේ මහා විද්‍යාලයේ කේ.එම්.කේ.යූ.නෙරංජලා කුමාරසිංහ හිමිකර ගත්තාය.අනුරාධපුර පොතානේගම මංසන්ධියේදී පසුගියදා මේ තරගාවලිය පැවැතියේ සිංගර් ශ්‍රී ලංකා ආයතනයේ අනුග්‍රහයෙනි. අනුරාධපුර දිස්ත්‍රික් පාපැදි සංගමයේ සහයෝගයෙන් සංවිධානය කරන ලද තරගාවලිය උතුරු මැද පළාත් අධ්‍යාපන දෙපාර්තමේන්තුවේ සහකාර අධ්‍යාපන අධ්‍යක්ෂ (ක්‍රීඩා) හේමන්ත අබේකෝන් මහතාගේ ප්‍රධානත්වයෙන් පැවැත්විණි.තරග ප්‍රතිඵල මෙසේය.කණිෂ්ඨ බාලක – 1. ඩී.එම්.අකිල සඳරුවන් (අ/වලිසිංහ හරිස්චන්ද්‍ර ම.ව.). 2. කේ.පී.රුක්ෂාන් දිනෙෂ්ක (අ/නිවත්තකචේතිය ම.වි.). 3. එල්.ඒ.චානක (අ/නිවත්තකචේතිය ම.වි.)කණිෂ්ඨ බාලිකා – 1. කේ.එම්.කේ.යූ.එන්.කුමාරසිංහ (අ/මිහින්තලේ ම.වි.). 2. ඩබ්ලිව්.එස්.චන්ද්‍රමාලි (අ/තම්මැන්නාපුර ම.වි.). 3. බී.වී.එස්.අනුරාධිනි (අ/විද්‍යාර්ථ ම.වි.)</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=s1406244</link>
    <topic>පාසල් නෙට්බෝල් කිරුළ පිට පිට හත්වැනි වරටත් කුරුණෑගල ශුද්ධ වූ පවුලේ කන්‍යාරාමය දිනයි</topic>
    <author>ප්‍රින්ස් ගුණසේකර සහ ප්‍රියාන් ද සිල්වා බෙලිඅත්තේ සිට...</author>
    <content>අන්තර් පාසල් මයිලෝ නෙට්බෝල් තරගාවලියේ සමස්ත ශූරතාව පිට පිට හත්වැනි වරටත් දිනා ගැනීමට කුරුණෑගල ශුද්ධ වූ පවුලේ කන්‍යාරාම ක්‍රීඩිකාවෝ ඊයේ සමත්වූහ. බෙලිඅත්ත ඩී.ඒ.රාජපක්ෂ ක්‍රීඩාංගණයේදී දින තුනක් පුරා පැවැති අන්තර් පාසල් නෙට්බෝල් තරගාවලියේ 16න් පහළ හා 14න් පහළ ශූරතා දෙකම ශුද්ධ වූ පවුලේ කන්‍යාරාමය සතුවු අතර 18න් පහළ අනුශූරතාවද හිමිකර ගත්තේය.වසර 2008 සිට පාසල් නෙට්බෝල් ආධිපත්‍ය දිනාගත් ශුද්ධ වූ පවුලේ කන්‍යාරාම නෙට්බෝල් පිල හිටපු ජාතික වොලිබෝල් ක්‍රීඩක ආනන්ද වන්නිතිලක හා අමල්කා ගුණතිලක මහත්ම මහත්මීනගේ පුහුණුව යටතේ ඉදිරියට යයි.මෙවර අන්තර් පාසල් නෙට්බෝල් සමස්ත අනුශූරතාව කොළඹ විශාඛා විදුහලට හිමිවු අතර කලකට පසුව විශාඛාවෝ නැවැත දස්කම් අතරට පැමිණෙමින් සිටිති. තෙවැනි ස්ථාන කළුතර බාලිකාව හා මියුසියස් විදුහල සම සමව බෙදාගත්හ.18න් පහළ දක්ෂතම ක්‍රීඩිකාවට හිමි සම්මානය කළුතර බාලිකා විදුහලේ ගෝල් කීපර් ක්‍රීඩිකා කවීෂා දෙව්මිණි, 16න් පහළ දක්ෂතම ක්‍රීඩිකාව ශුද්ධ වූ පවුලේ කන්‍යාරාම පිලේ ගෝල් ඇටෑක් ක්‍රීඩිකා නවෝද්‍යා සුලක්ෂනී රත්නායක හා 14න් පහළ දක්ෂතම ක්‍රීඩිකාව කොළඹ විශාඛා විදුහලේ ගෝල් ඩිෆෙන්ස් ක්‍රීඩිකා සනුදි ඉදුවරී තුඩුවගේ සම්මාන දිනා ගත්හ.18න් පහළ අවසන් තරගයේදී කළුතර බාලිකා ක්‍රීඩිකා‍වෝ මුල සිටම ඉදිරියෙන් සිටි අතර ලකුණු 20-15ක් ලෙස කුරුණෑගල ශුද්ධ වූ පවුලේ කන්‍යාරාමය පරාජය කළේය.16න් පහළ අවසන් තරග මුල සිටම ඉතා දක්ෂ ක්‍රීඩා රටාවක සිටි කරුණෑගල ශුද්ධ වූ පවුලේ කන්‍යාරාම ක්‍රීඩිකාවෝ 25-10ක් ලෙසද දෙහිවල ප්‍රෙස්බිටීරියන් බාලිකා විදුහල පරාජය කළේය.14න් පහළ ශූරතාව දිනාගත් කුරුණෑගල ශුද්ධ වූ පවුලේ කන්‍යාරාමය ලකුණු 17-10ක් ලෙස විශාඛා විදුහල පරාජයට පත් කළේය. විශාඛා විදුහල දෙවැනි භාගයේදී ලකුණු සම කළද පළමු භාගයේ පරතරය අවාසිදායක විය.18න් පහළ තෙවැනි ස්ථානය කොළඹ විශාඛා විදුහල, සිවුවැනි ස්ථානය මහනුවර හිල්වුඩ් විදුහල, 16න් පහළ තෙවැනි ස්ථානය කොළඹ මියුසියස් විදුහල, සිවුවැනි ස්ථානය කුරුණෑගල ශුද්ධ වූ පවුලේ කන්‍යාරාමය 'බී' පිල, 14න් පහළ තෙවැනි ස්ථානය මියුසියස් විදුහල හා සිවුවැනි ස්ථානය එප්පාවෙල ශ්‍රී සිද්ධාර්ථ මධ්‍ය මහා විදුහල දිනා ගත්හ.13න් පහළ හොඳම අවසන් කණ්ඩායම් අටක් තෝරාගත් අතර එයට දෙහිවල ශුද්ධ වූ පවුලේ කන්‍යාරාමය, සර් ජෝන් කොතලාවල, සිද්ධාර්ථ මහා විදුහල, කුරුණෑගල ශුද්ධ වූ පවුලේ කන්‍යාරාමයේ 'ඒ' හා 'බී' කණ්ඩායම්, ගාල්ල ශ්‍රී හෘදය කන්‍යාරාමය, කුරුණෑගල මලියදේව හා මහනුවර මහා මායා විදුහල අයත් වූහ.මේ තරගාවලියේ 'බී' ‍කොටසේ 18න් පහළ ශූරතාව මහකෙළිය මධ්‍ය මහා විදුහල දිනාගත් අතර අනුශූරතාව හල්දුම්මුල්ල ආනන්ද මධ්‍ය මහා විදුහල සතුවිය. දක්ෂතම ක්‍රීඩිකාව ‍මහකෙළිය මහා විදුහලේ සුමුදු සඳමාලී රාජසිංහ වුවාය.16න් පහළ ශූරතාව සිරිමල්වත්ත මහා විදුහල දිනාගත් අතර අනුශූරතාව රණජයපුර මහා විදුහලට හිමිවිය. දක්ෂතම ක්‍රීඩිකාව ලෙස සිරිමල්වත්ත මහා විදුහලේ කල්හාරී විජේසිංහට හිමිවිය.14න් පහළ ශූරතාව ගම්පොල බෞද්ධ විදුහල අනුශූරතාව කෑරගල සංඝරාජ විදුහල දිනාගත්හ. එහි දක්ෂතම ක්‍රීඩිකාව ගම්පොල බෞද්ධ විදුහලේ ශෂිකලා දිව්‍යාංජලී කුමාරී වුවාය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=s1406245</link>
    <topic>ශ්‍රී ලංකා යූත් කැරම් ශූරතා නාගරික තරුණයා දිස්ත්‍රික්කයට</topic>
    <author/>
    <content>ශ්‍රී ලංකා යූත් 26 වැනි ක්‍රීඩා උළෙලේ කැරම් කාන්තා/පිරිමි ඒකළ හා පිරිමි යුගල ශූරතාව දිනාගැනීම නාගරික තරුණයා දිස්ත්‍රික් කණ්ඩායම සමත්විය. කැරම් කාන්තා යුගල ශූරතාව කෑගල්ල දිස්ත්‍රික්කය විසින් දිනාගත් අතර එහි අනුශූරතාවද නාගරික තරුණයා දිස්ත්‍රික්කයට හිමිවීම ‍විශේෂත්වයකි. යුගල පිරිමි අනුශූරතාව මහනුවර දිස්ත්‍රික්කයට හිමිවිය.කොළඹ දිස්ත්‍රික්කය කේවල කාන්තා අනුශූරතාව දිනාගත් අතර කේවල පිරිමි අනුශූරතාව ගම්පහ දිස්ත්‍රික්කයට හිමිවිය.තරග පසුගියදා ශ්‍රී ලංකා කැරම් සම්මේලන මූලස්ථානයේදී පැවැත්විණි.ක්‍රීඩා උළෙලේ වොලිබෝල් මූලික වටයේ තරග පසුගියදා මහරගම ශ්‍රී ලංකා යූත් ක්‍රීඩාංගණයේදී පැවැත්විණි. එහිදී පිරිමි වොලිබෝල් අවසන් මහා තරගයට පුත්තලම හා ගම්පහ දිස්ත්‍රික්කය සුදුසුකම් ලැබූ අතර කාන්තා අවසන් තරගයට පුත්තලම හා කුරුණෑගල දිස්ත්‍රික්කය සුදුසුකම් ලබාගත්තේය. එම තරග අනිද්දා (26) ශ්‍රී ලංකා යූත් ක්‍රීඩාංගණයේදී පැවැත්වේ. ජාතික තරුණ සේවා සභාව, යෞවන කටයුතු හා නිපුණතා සංවර්ධන අමාත්‍යාංශය, ශ්‍රී ලංකා යෞවන සමාජ සම්මේලනය එක්ව මේ ක්‍රීඩා උළෙල සංවිධානය කරයි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>24</day>
    </date>
    <link>http://www.dinamina.lk/2014/06/24/_art.asp?fn=f1406241</link>
    <topic>ඉදිරි ජයග්‍රහණවලට සහජීවනය ඉතා වැදගත්</topic>
    <author/>
    <content>ආසියානු සංවර්ධන බැංකුවේ සභාපතිවරයා ශ්‍රී ලංකාවේ ආර්ථිකය පිළිබඳ කළ අදහස් දැක්වීම් හා අපේ ආර්ථිකයේ ඉදිරි ගමන්මඟ ගැනත්, රට තුළ අනවශ්‍ය ගැටුම්වලින් තොර සාමකාමී ස්ථාවර වාතාවරණයක් පැවැතීමේ වැදගත්කම හා අවශ්‍යතාව ගැනත් අන්තර්ජාතික මූල්‍ය සහයෝගිතාව පිළිබඳ ජ්‍යෙෂ්ඨ අමාත්‍ය හා නියෝජ්‍ය මුදල් අමාත්‍ය ආචාර්ය සරත් අමුණුගම සමඟ කළ සංවාදයකි.අපේ රටේ ආර්ථිකය ගැන එතුමා ඉතා වැදගත් දේශනයක් කළා. එහි අන්තර්ගත කාරණා එහෙන් මෙහෙන් ලබාගත් ඒවා නෙවෙයි. ඒවා ආසියානු සංවර්ධන බැංකුවේ ආර්ථික පර්යේෂණ අංශය ලබා දුන් දත්ත හා සංඛ්‍යාලේඛනයි. ඒ නිසා එම දේශනය ලෝකයටම පිළිගත හැකි එකක්. එතුමා පළමුවෙන්ම කීවේ අද ආසියාවේ සංවර්ධනය වෙමින් පවත්නා රටවල් අතර ඉහළම වර්ධනය අත්කරගෙන තිබෙන්නේ ශ්‍රී ලංකාව බවයි.මේක වඩාත් වැදගත් වෙන්නේ අද ලෝක ආර්ථිකය ඉදිරියට ගෙන යමින් සිටින්නේ ආසියාව නිසා. ලෝක ආර්ථිකය හසුරුවන අමෙරිකාවේ සහ යුරෝපයේ ආර්ථිකය පසුබෑමට ලක්වුණා. ඔවුන් නැවතත් නැඟිටීමට වෑයම් කරන අතරතුර ආසියාව, විශේෂයෙන් චීනය ලෝක ආර්ථිකය පෙරට ගෙනයමින් සිටිනවා. ඒ නිසා මේ පසුබිම තුළ ආසියානු සංවර්ධන බැංකු සභාපතිතුමා අපට ලබා දුන් සහතිකය ඉතා වටිනවා. ඒ වගේම ලෝක ආර්ථික විශේෂඥයන්ගේ සහ මූල්‍ය ආයතනවල සම්මානයටත් අපේ රටේ ආර්ථික වැඩසටහන් ලක්වී තිබෙනවා.සහශ්‍ර සංවර්ධන ඉලක්ක (MDG) දෙසට අද ලෝකයේම අවධානය යොමුවෙලා තියෙන්නේ. අධ්‍යාපනය, ‍ෙසෟඛ්‍ය, සමාජ සුබසාධනය, පරිසරය ආදී ක්ෂේත්‍ර ඔස්සේ මේ ඉලක්ක සපුරා ගැනීම සම්බන්ධයෙන් ශ්‍රී ලංකාවේ ප්‍රගතිය ඉතා වැදගත් බව එතුමා පෙන්වා දුන්නා. ඒ අනුව ආර්ථික සංවර්ධනය සඳහා හොඳ පදනමක් ඇති වෙලා තියෙනවා.යුද්ධය නිමාවීමෙන් පසුව උතුර සහ නැ‍ඟෙනහිර ආර්ථිකය ජාතික ආර්ථිකයට යාකිරීම සිදුවුණා. එම ප්‍රදේශවල යටිතල පහසුකම් විශාල වශයෙන් නැංවීමට රජය ක්‍රියා කළා. සංඛ්‍යා ලේඛනවලට අනුව රටේ ශීඝ්‍රයෙන් දියුණු වෙන පළාත් ලෙස උතුර සහ නැ‍ඟෙනහිර හඳුනා ගන්නවා. මේ ප්‍රදේශ සංවර්ධනය කිරීමට රජය විශාල මුදලක් වැය කළා. යුද්ධය නිමාවීමෙන් පසු අපගත් ක්‍රියාමාර්ගවල ප්‍රතිඵල දැන් දකින්න පුළුවන්. සංහිඳියාවට හොඳම මඟ මේ පළාත් ආර්ථික වශයෙන් නඟාසිටුවීමයි. ඒ ජනජීවිත වෙළාගෙන පැවැති දිළිඳුකම පිටු දැකීමට අපේ රජය ගත් ක්‍රියාමාර්ග ඉතා ප්‍රශංසනීය බව එතුමා පෙන්වා දුන්නා.ඒ වගේම තිරසාර දැක්මක් ඇති ශක්තිමත් නායකත්වයක් රටට ලැබී තිබීමත් මේ සියල්ලට බලපානවා. යුද්ධය අවසන්වී ගෙවී ගිය පස් වසර තුළ රටේ සාමය ඉතා හොඳින් රැකුණා. මෙතැන දී අප කතා කරන මූලික තේමාවෙන් ටිකක් එහාට යන්න මට සිදුවෙනවා. ඒ අප ලබාගත් ජයග්‍රහණ තවදුරටත් රැකගැනීමට හා ඉදිරි ජයග්‍රහණ ලබා ලබා ගැනීම සඳහා වාර්ගික ආගමික සහජීවනය පවත්වා ගැනීම ඉතා වැදගත් බව පෙන්වා දීමටයි.පසුගියදා ඇතිවූ ගැටුම් ලංකාවේ සදාචාරය වගේම වර්ධනය සම්බන්ධයෙනුත් ඉතා අහිතකර බව මගේ අදහසයි. මෙතැනදී අපට වචන දෙකක් කතා කරන්න බෑ. එකයි කියන්න පුළුවන්. සිංහල, දෙමළ, මුස්ලිම් ආදී සෑම ජන වර්ගයක්මත් බෞද්ධ, කතෝලික, හින්දු, මුස්ලිම් සෑම ආගමිකයන්මත් දීර්ඝ කාලයක් තිස්සේ මේ රටේ සහජීවනයෙන්, සමඟියෙන් ජීවත්වුණා. ඒ පිළිබඳ ඉතා වැදගත් ඉතිහාසයක් අපට තියෙනවා. නමුත් අවාසනාව තමයි, කලින් කළට විවිධ අන්තවාදීන් මතුවී අපේ රටේ ඒ ප්‍රසන්න ප්‍රතිරූපය මකා දැමීමට වෑයම් කිරීම මේ අනුවණ වැඩවල දිගුකාලීන ප්‍රතිඵල ඉතා අවාසනාවන්ත බව ඔය අන්තවාදී කොටස් තේරුම් ගත යුතුයි.අද සන්නිවේදනය ඉතා දියුණුයි. කිසිම දෙයක් සැඟවීමට බෑ. කොතැනක හෝ වෙන දෙයක් ඒ මොහොතේම ලෝකයේ ඕනෑම තැනක ඉඳන් දකින්න ඒ නිසා හැකිවෙලා තියෙනවා. පසුගියදා ඇතිවුණු සිද්ධීන් ද මේ විදිහට විවිධ මාධ්‍ය ඔස්සේ ලෝකයට ගියා. අමෙරිකාවේ නිව්යොර්ක් ටයිම්ස් පුවත්පත මේ ගැන මුල්පිටුවෙම වාර්තාවක් පළ කළා. අල් - ජසීරා රූපවාහිනිය මේ ස්ථානවල ඉඳන්ම ඒ ඇතිවුණු දේවල් ලෝකයට ගෙන ගියා.අපි අමතක නොකළ යුතුයි, සී.එන්.එන්., බී.බී.සී. වගේ මාධ්‍ය එදා අපට එරෙහිව කටයුතු කරද්දී අල්-ජසීරා එක අපට උදව් කළ බව. නමුත් මේ ඇතිවුණු දේවල් ගැන ඔවුන් ලොකු විවේචනයක් මුස්ලිම් රටවලට ගෙන ගියා. මං හිතන හැටියට නම් මේ අවාසනාවන්ත ගැටුම් ඇති වුණේ නරකම වෙලාවට. මේ අන්තිම අනුවණ වැඩේ වුණාට පස්සේ දැන් කවුද වැරැදි. මොකද වුණේ කියලා සොයනවාට වඩා වැදගත් යළි මෙවැනි දෙයක් නොවන අන්දමින් වග බලා ගැනීමයි. ජාතිවාදී අර්බුද නිසා අපි ඉතා කටුක අත්දැකීම් ලැබුවා. රට විශාල වශයෙන් ආපස්සට ගියා. මේ ගැන කවුරුන් වුණත් හුඟාක් දුරට සිතන්න අවශ්‍යයයි.ලෝක තත්ත්වයන් අනුව බැලුවාමත් ආගම දේශපාලනීකරණය වීම දකින්න පුළුවන්. අපේ සමාජයට අදාළව ගත්තොත් ගිහියා සහ භික්ෂුව හෝ වෙනත් පූජක කොටස් අතර පරතරය නැතිවෙලා ගිහින් බවයි පෙනෙන්න තියෙන්නෙ. ගිහියන් භික්ෂුවගේ කාර්ය භාරය කරද්දී භික්ෂුව ගිහියාගේ කාර්යභාරය කරනවා. මේකෙන් දෙදරා යන්නේ බුදුදහමේ මූලික පදනමයි. ඒ නිසා අවංකවම මේ ප්‍රශ්නය සමනය කළ යුතුයි.අද ලංකාවේ ගැටුම තියෙන්නේ නවීකරණය සහ අතීත වන්දනාව අතර බවයි මට නම් පෙනෙන්නේ. සමාජය පරිහානියට ලක්වෙන බව නවීකරණය එහි ප්‍රතිඵලයක් බව අතීත වන්දනාවේ යෙදෙන අයත් තේරුම් ගත යුතුයි. එවිට ගැටුම් සමනය කරගත හැකියි. ගැටුම් සමනය කර ගැනීම, ආසියානු සංවර්ධන බැංකුවේ සභාපතිතුමා පෙන්වා දුන් සාධනීය කාරණා තවදුරටත් වර්ධනය කරගැනීමට හේතුවෙනවා.අපේ රටේ ඇතිවූ මූලික ආර්ථික ප්‍රතිසංස්කරණ කෙරෙහි ADB සභාපතිතුමාගේත් අවධානය යොමුවුණා. එම ප්‍රතිසංස්කරණවල සාර්ථකත්වය අය-වැය පරතරය ක්‍රමයෙන් අඩුකර ගනිමින් තිබීම, උද්ධමනය වසර ගණනාවක් තිස්සේ තනි ඉලක්කමක පවත්වා ගැනීම, විදේශ විනිමය සංචිතය ඉහළ ගෙන තිබීම, විනිමය අනුපාතය යම් ස්ථාවර මට්ටමක පවත්වා ගැනීම වගේ දේවල්වලින් පැහැදිලි වෙනවා.කෘෂිකාර්මික, කාර්මික හා සේවා අංශවලත් ජයග්‍රහණ රැසක් අප පසුගිය වකවානුවේ අත්කර ගත්තා. එය සුබ ලකුණක්. මේ ඔස්සේ අප තව ඉදිරියට යා යුතුයි. අපේ දළ දේශීය නිෂ්පාදනයෙන් 50%කට පමණ හවුල් වෙන්නේ සේවා අංශය. මේ අංශය වඩාත් ගෝලීයකරණයේ බලපෑම්වලට හසු වෙනවා. කෘෂිකර්මාන්තය වගේ ක්ෂේත්‍රයකට වඩා සේවා අංශයට ඒ බලපෑම වැඩියි. එතකොට ඒ ඔස්සේ අපටත් ඒ බලපෑම දැනෙනවා. ඒ වෙනස්කම් ගැන අවධානය දැක්වීමට සිදුවෙනවා. ආර්ථිකය පරිණාමයට ලක්වෙන්නේ මෙවැනි නොයෙක් වෙනස්කම් හරහායි.මෙහිදී රට තුළ වගේම කලාපීය වශයෙනුත් සාමය හා ස්ථාවරත්වයක් පැවැතීම ආර්ථික වර්ධනයට හා සංවර්ධනයට බෙහෙවින්ම අවශ්‍යයි. මැදපෙරදිග රටවල් සමඟ අපට ඉතා හොඳ සබඳතා තියෙනවා. රට තුළ සිදුකරන යම් යම් අනුවණ වැඩවලින් මේ සම්බන්ධතාවලටත් බලපෑම් ඇතිවිය හැකියි. ජිනීවාවල දී මානව හිමිකම් චෝදනා අපට එල්ල කරනවිට මුස්ලිම් රටවල් අපට සහාය දැක්වුවා. අපත් සමඟ සිටියා. අපේ ආර්ථිකයත් විශාල ලෙස මේ රටවල් සමඟ බද්ධයි. ඛනිජ තෙල්, විදේශ රැකියා වගේ ක්ෂේත්‍ර ඒ අතරින් ප්‍රමුඛයි. ඒ නිසා අපි මේ සෑම දෙයක් ගැනම අවධානය යොමුකළ යුතුයි.ඉන්දු-ලංකා සබඳතාත් ඉතාමත් වැදගත්. මෝදි අගමැතිතුමාගේ රජය දිගු ආර්ථික ගමනක් යාමට සූදානම්. ළිං මැඩියන් වගේ බක බක ගාන්න පමණක් දන්න අය අඩුකරගෙන දූපත් මානසිකත්‍‍වයෙන් මිදුණු අය වැඩි සමාජයක් අප නිර්මාණයක් කරගත යුතුයි. එහිදී අපේ බුද්ධිමතුන්ට හා වෘත්තිකයන්ට විශාල කාර්යභාරයක් පැවරෙනවා. ඒ නිසා අපි අවධානය යොමු කළ යුතු සැබෑ ප්‍රශ්නවලට අප පිළිතුරු සෙවිය යුතුයි. අනාගත ලෝකය මුහුණ දෙන එවැනි ප්‍රශ්න තමයි බලශක්ති ප්‍රශ්නය. දේශගුණික වෙනස්කම් පිළිබඳ ප්‍රශ්නය වගේ දේවල්. මේවා අපටත් අදාළයි. අනවශ්‍ය ප්‍රශ්නවලට කාලය යටකරන්න ඉඩනොදී සැබෑ ප්‍රශ්න විසඳා ගැනීමට යොමුවිය යුතුයි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=n14062517</link>
    <topic>ශ්‍රී ලංකාව ටෙස්ට් තරගාවලිය ජය ගනී</topic>
    <author>ඡායාරූප : ක්‍රීක් ඉන් ෆෝ වෙබි අඩවිය</author>
    <content>ශ්‍රී ලංකා ක්‍රිකට් ඉතිහාසයේ වඩාත්ම වටිනා දින කිහිපයක් සටහන් කරමින් ශ්‍රී ලංකා ක්‍රිකට් කණ්ඩායම ඊයේ හෙඩිංලිහිදී එංගලන්තය ලකුණු 101කින් පරාජය කරමින් එංගලන්ත භූමියේ පළමු ටෙස්ට් තරගමාලා ජයග්‍රහණය වාර්තා ‍ෙකළේය.මීට පෙර එංගලන්තයේ ක්‍රීඩා කළ කිසිම අවස්ථාවක ටෙස්ට් තරගමාලාවක ජයක් අත්කර ගැනීමට නොහැකි වූ ශ්‍රී ලංකාව මෙවර තරග දෙකකින් සමන්විත තරගමාලාව ජයග්‍රහණය කළේ දෙවැනි ටෙස්ට් ගැටුමේ ඊයේ අවසන් දිනයේදීය.මේ තරගයේදී ඇන්ජලෝ මැතිව්ස්ගේ නායකත්වයෙන් යුත් ශ්‍රී ලංකා කණ්ඩායමේ ක්‍රීඩාව ඉතාමත් විශිෂ්ට විය. දෙපිල අතර ලන්ඩනයේ ලෝඩ්ස් ක්‍රීඩාංගණයේ පැවැති පළමු ටෙස්ට් තරගය ජය පැරදුමින් තොරව කෙළවර කර ගැනීමට ශ්‍රී ලංකාව සමත් විය.ශතකලාභී ඇන්ජලෝ මැතිව්ස්, කුමාර් සංගක්කාර හා මහේල ජයවර්ධන පිත්තෙන් දස්කම් දක්වමින්ද මැතිව්ස්, ධම්මික ප්‍රසාද් හා රංගන හේරත් පන්දුවෙන් හපන්කම් ප්‍රදර්ශනය කරමින්ද ශ්‍රී ලංකාව මේ ඓතිහාසික ජයග්‍රහණය කරා ගෙන ගියහ.එංගලන්තයට එරෙහිව ශ්‍රී ලංකාව මේ ජනප්‍රිය ටෙස්ට් තරගමාලා ජයග්‍රහණය අත්කර ගත්තේ දෙපිල අතර මෙතෙක් පැවැති 28 වැනි තරගයේදීය. එංගලන්තය හමුවේ ශ්‍රී ලංකාවේ 8 වැනි ටෙස්ට් ජයග්‍රහණය මෙය වෙයි.1998 හා 2006 වසරවලදී එංගලන්තයේ කළ සංචාරයන්හිදී ශ්‍රී ලංකාව ටෙස්ට් තරග ජයග්‍රහණය කළද එක් තරගයකට වැඩි තරගමාලාවක් ජය ගෙන තිබුණේ නැත. මීට තෙවසරකට ඉහත ශ්‍රී ලංකා කණ්ඩායමේ අවසාන එංගලන්ත සංචාරයේදී තරග තුනකින් සමන්විත ටෙස්ට් තරගමාලාව තරග දෙකක ජය පැරදුමක් නැතිවීමෙන් පසුව ශ්‍රී ලංකාව 0–1කින් පරාජය විය. </content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=n1406252</link>
    <topic>කැනඩාව එල්ලකරන අපයෝජන චෝදනා සම්පූර්ණයෙන් ප්‍රතික්ෂේප කරනවා</topic>
    <author>මහින්ද අලුත්ගෙදර</author>
    <content>යුද ගැටුම් පැවති සමයේ දී ශ්‍රී ලංකා රජයේ ආරක්ෂක අංශ කාන්තාවන් සහ ළමුන් අපයෝජනයට ලක් කළ බවට කැනඩාව එල්ලකරන චෝදනා සම්පූර්ණයෙන් ප්‍රතික්ෂේප කරන බව රජය ජගත් මානව හිමිකම් කවුන්සලය හමුවේ අවධාරණය කරයි. විශ්වසනීය සාක්ෂි මත තහවුරු නොකරන ලද එම ප්‍රකාශය සම්පූර්ණයෙන්ම ප්‍රතික්ෂේප කරන බව සඳහන් කරන ශ්‍රී ලංකා රජය එය පදනම් විරහිත චෝදනාවක් බවද එහි කිසිඳු සත්‍යතාවක් නොමැති බවද කියාසිටී.ස්විට්සර්ලන්තයේ ජිනීවාහි දී පැවැත්වෙන ජගත් මානව හිමිකම් කවුන්සලයේ 26 වැනි සැසිවාරයේ දී කැනඩාව විසින් ශ්‍රී ලංකාවට මේ චෝදනාව ඉදිරිපත්කර තිබෙන අතර ශ්‍රී ලංකාවේ ආරක්ෂක හමුදාව රජයට විරුද්ධ යැයි සළකන පිරිස් දූෂණය කරන බවටත් ලිංගික ප්‍රචණ්ඩත්වයට ලක්කරන බවටත් චෝදනා කර තිබේ.එම චෝදනාවන්ට ප්‍රතිචාර දක්වමින් එක්සත් ජාතීන්ගේ සංවිධානයේ ජිනීවා හි ශ්‍රී ලංකා නිත්‍ය නියෝජිත කාර්යාලය ජගත් මානව හිමිකම් කවුන්සල සැසිවාරයේ ප්‍රධාන විවාදයේ දී වාර්තාවක් ඉදිරිපත් කරමින් මේ බව ප්‍රකාශකර ඇතැයි විදේශ කටයුතු අමාත්‍යාංශය පවසයි.ශ්‍රී ලංකාවේ යුධ ගැටුම් පැවති ප්‍රදේශවල දී ආරක්ෂාව පතා පැමිණි කාන්තාවන් සහ ගැහැණු ළමුන් ආරක්ෂක අංශ සාමාජිකයින් විසින් ලිංගික අපයෝජනයන්ට භාජන කළ බවට කැනඩාව විසින් මානව හිමිකම් කවුන්සිල සැසිවාරයේ දී චෝදනා එල්ල කර තිබුණි.ලිංගික සහ කාන්තාවන්ට එරෙහි ප්‍රචණ්ඩත්වය සම්බන්ධයෙන් ශ්‍රී ලංකාව දැඩි ප්‍රතිපත්තියක් අනුගමනය කරන බව පෙන්වාදී තිබෙන ශ්‍රී ලංකා නිත්‍ය නියෝජිත කාර්යාලය කාන්තා ප්‍රචණ්ඩත්වයට වරඳකරුවන් වූවන් සඳහා දැඩි දඬුවම් පමුණුවන්නට කටයුතු කර තිබෙන බවද එවැනි සිදුවීම් ඇති නොවීම සඳහා උපරිම ක්‍රියාමාර්ග ගෙන තිබෙන බවද පෙන්වා දී තිබේ.ලිංගික ප්‍රචණ්ඩත්වයට වරදකරුවන් වූ අය අතර ආරක්ෂක හමුදා නිලධාරීන්ගේ ප්‍රතිශතය ඉතා අඩු මට්ටමක පවතින බව පෙන්වා දී තිබෙන ශ්‍රී ලංකා නිත්‍ය නියෝජිත කාර්යාලය යුද්ධය පැවැති සමයේ දී මෙන්ම යුද ගැටුම් අවසාන වීමෙන් පසු කාල පරිච්ඡේදයට ද මෙය වංලගු බවද යුද ගැටුම් පැවැති 2007 - 2009 අතර මෙවැනි සිද්ධීන්ට සම්බන්ධ වූ බවට චෝදනා ලැබුවේ ආරක්ෂක හමුදාවේ 7 දෙනෙකු පමණක් බවද සිහිපත්කර ඇත.උතුරු පළාතේ මෙවැනි සිද්ධීන් 119 ක් සිදුවූ බව වාර්තා වී ඇති අතර ඒවාට සම්බන්ධ වූ සම්පූර්ණ පුද්ගලයන් සංඛ්‍යාව 125ක් වන බවද යුද ගැටුම් අවසන් වීමෙන් අනතුරුව කාලපරිච්ඡේදයේ මෙවැනි චෝදනාවලට වරදකරුවන් වූයේ ආරක්ෂක හමුදාවේ දස දෙනෙකු පමණක් බවද අදාළ වාර්තාව මඟින් පෙන්වා දී තිබේ.මේ අනුව යුද ගැටුම් පැවැති සමයේ සහ යුද ගැටුම් වලින් පසු කාල පරිච්ඡේදයේ දී මෙවැනි සිද්ධීන්ට සම්බන්ධ වූ හමුදා භටයන්ගේ ප්‍රතිශතය පිළිවෙලින් සියයට 5.6ක් සහ සියයට 3.3 ක් වෙයි. ශ්‍රී ලංකා හමුදාවේ පිරිස් මෙවැනි සිද්ධීන්ට සහභාගි වී ඇති බවට සනාථ වූ සෑම අවස්ථාවකදීම රජය විසින් නීතිමය පියවර ගෙන තිබෙන බවද ඒ අතර හමුදාව විසින්ද ඔවුන්ට එරෙහිව දැඩි පියවර ගෙන තිබෙන බවද සඳහන්කර තිබේ.තවද ශ්‍රී ලංකා ආරක්ෂක හමුදාවේ පිරිසට මානව හිමිකම් පිළිබද පූර්ණ පුහුණුවක් ලබාදීමට රතුකුරුස සංවිධානයේ සහාය ද ඇතිව වැඩපිළීවෙලක් ක්‍රියාත්මක කර තිබෙන බව පෙන්වා දී තිබෙන එම වාර්තාව උගත් පාඩම් සහ ප්‍රතිසංධාන කොමිෂම යටතේ වූ ජාතික ක්‍රියාකාරී සැළැස්ම යටතේ ද විශේෂයෙන්ම කානත්වන්ට සහ ළමුන්ට එරෙහි සිද්ධීන් පිළිබදව විශේෂ අවධානයකින් යුතුව ක්‍රියාකර ඇති බව ප්‍රකාශකර තිබේ.ඊට අමතරව කාන්තාවන්ගේ හා ළමුන්ගේ යහපත වෙනුවෙන් පොලිස් ස්ථානවල වෙනම පැමිණීලි කිරීමේ ස්ථානයක් පිහිටුවා ඇති අතර අරෝග්‍යශාලාවල මෙවැනි ප්‍රචණ්ඩත්වයට ලක්වූ අයට ආධාර කිරීම සදහා වෙනම පහසුකම් සළසා තිබේ.මේ අතර උතුරු සහ නැ‍ඟෙනහිර පළාත්වල ප්‍රාදේශීය ලේකම් කාර්යාලවල ළමා සහ කාන්තා සංවර්ධන ඒකක පිහිටුවා තිබෙන බවද පෙන්වා දී ඇත.තවද පොලීසිය, ආරක්ෂක හමුදාවන්වල අයට සහ ප්‍රජා නායකයන්ට මෙන්ම මහජනතාවට ද ළමා සහ කාන්තා අයිතිවාසිකම් ආරක්ෂාකර ගැනීම පිළිබද විශේෂ වැඩසටහන් ක්‍රියාත්මක කර තිබේ. මෙවැනි ක්‍රියා හේතුවෙන් කැනඩාව එල්ල කරන චෝදනා සම්පූර්ණයෙන්ම ප්‍රතික්ෂේප කරන බවද ශ්‍රී ලංකා නිත්‍ය නියෝජිත කාර්යාලය පවසා තිබේ.සාමය ස්ථාපිත කර ප්‍රතිසන්ධාන ක්‍රියාවලිය සාර්ථකව සිදුකරමින් පවතින අවස්ථාවක මින් ඉදිරියට දෙමල ඩයස්පෝරාවේ අභිමතයන් පරිදි මෙවැනි ව්‍යාජ දත්ත පදනම් කරගනිමින් ආරක්ෂක අංශවලට මෙවන් චෝදනා එල්ල නොකරන ලෙස ඉල්ලීමක් කරන ශ්‍රී ලංකා රජය එය ප්‍රතිසංධාන ක්‍රියාවලියට හානිකර බවද ප්‍රකාශ කරයි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=n1406253</link>
    <topic>ජනපති මහින්ද අද මාලදිවයිනේ හා සීෂෙල්ස්වල නිල සංචාරයක</topic>
    <author>ධනුෂ්ක ගොඩකුඹුර, මහින්ද අලුත්ගෙදර</author>
    <content>ද්වීපාර්ශවික සබඳතා තවදුරටත් ශක්තිමත් කර ගැනීමේ අරමුණින් ජනාධිපති මහින්ද රාජපක්ෂ මහතා අද (25) මාලදිවයින් සහ සීෂෙල්ස් රාජ්‍යයන්ගේ නිල සංචාරය ආරම්භ කරයි.මාලදිවයින් ජනාධිපති අබ්දුල් යමීන් මහතාගේ ආරාධනයකට අනුව මාලදිවයින බලා පිටත්ව යන ජනාධිපතිවරයා අද (25) සහ හෙට (26) එරට රැදී සිටින අතර එම කාලය තුළ දෙරටේ සබඳතා තවදුරටත් ශක්තිමත් කරගනිමින් ද්වීපාර්ශවික සාකච්ඡාවල නිරත වන බව ජනාධිපති මාධ්‍ය අංශය පවසයි.මාලදිවයින සංචාරයෙන් අනතුරුව ජනාධිපති මහින්ද රාජපක්ෂ මහතා සීෂෙල්ස් රාජ්‍යයේ ජනාධිපති ජෙම්ස් මිෂෙල් මහතාගේ ආරාධනයකට අනුව සීෂෙල්ස් බලා පිටත්ව යාමට නියමිතයි.දින දෙකක් සීෂෙල්ස් හි රැඳී සිටින ජනාධිපති මහින්ද රාජපක්ෂ මහතා එහිදී එරට රජයේ ඉහළ පෙළේ නිලධාරීන් රැසක් මුණගැසී සාකච්ඡා කිරීමට නියමිත අතර සීෂෙල්ස්හි ශ්‍රී ලංකා තානාපති කාර්යාලයක් විවෘත කිරීමේ අවස්ථාවට ද සහභාගි වීමට නියමිතයි.ඊට අමතරව ශ්‍රී ලංකා ජනාධිපතිවරයා සහ සීෂෙල්ස් ජනාධිපතිවරයා අතර නිල සාකච්ඡා පැවැත්වීමටද නියමිත බව ජනාධිපති මාධ්‍ය අංශය සඳහන් කරයි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=n1406254</link>
    <topic>ආසියානු සංවර්ධන බැංකුවෙන් අධ්‍යාපනයටකෝටි 2500ක ණයක් ජනපතිට ලැබුණා</topic>
    <author>සුභාෂිණී සේනානායක</author>
    <content>දරුවන්ට සිදු වූ ‍‍ඓතිහාසික අසාධාරණය නිවැරැදි කිරීම සඳහා ජනාධිපතිතුමා ආසියානු සංවර්ධන බැංකුවෙන් කෝටි 2500ක ණයක් ලබා ගෙන තිබෙන බවත් දුන්න ඊතලය අතට ගත් අපේ ආදීවාසීන්ට පරිගණක 40කින් යුතු පරිගණකාගාර ලබා දී තිබෙන බවත් අධ්‍යාපන ඇමැති බන්දුල ගුණවර්ධන මහතා ප්‍රකාශ කළේය.බත්තරමුල්ල සුභූති විද්‍යාලයේ මහින්දෝදය තාක්ෂණික විද්‍යාගාරය අධ්‍යාපන ඇමැති බන්දුල ගුණවර්ධන මහතා අතින්ඊයේ (24) විවෘත කළ අතර එහිදී ඇමැතිවරයා මේ බව සඳහන්කෙළේය.මොනරාගල දිස්ත්‍රික්කයේ රතුගල කනිෂ්ඨ විද්‍යාලයට මහින්දෝදය තාක්ෂණ විද්‍යාගාරයක් විවෘත වීම, මොනරාගල මහසෙන් විද්‍යාලයට පිහිනුම් තටාකයක් ලැබීම, පාසල්වලට මහින්දෝදය තාක්ෂණ පීඨ ලැබෙන විට විරුද්ධ වන්නේ දරුවන් ගැන අබමල් රේණුවකවත් හැගීමක් නැති පිරිසක් බව ඇමැතිවරයා මෙහිදී පෙන්වා දුන්නේය.අධ්‍යාපනයේ සිදු වී තිබෙන වෙනස මහින්දෝදය තාක්ෂණික විද්‍යාගාර සහිත මහින්දෝදය ද්විතීයික පාසල්වලට ගිය විට දැකබලා ගතහැකි බවත් ඇමැතිවරයා මෙහිදී පෙන්වා දුන් අතර අද්‍යතන ලෝකයට ගැළපෙන ආකාරයට අපි කැමැති වුණත් අකමැති වුණත් තොරතුරු තාක්ෂණයත් සමඟ වෙනස් විය යුතු බවත් සඳහන් කෙළේය.මේ වන විට ඉදිකිරීම් අවසන් කර තිබෙන තිබෙන නව මහින්දෝදය තාක්ෂණික විද්‍යාගාර විවෘත කිරීමට වේලාව මදි වී තිබෙන බවත් පාසල්වල සම්පත් බෙදීයාමේ විසමතාව ඉවත් කිරීමේ මහින්ද චින්තනයේ සඳහන් වැඩපිළිවෙළ මේ වන විට ක්‍රියාත්මක කර තිබෙන බවත් ඇමැතිවරයා අවධාරණය කෙළේය.කන්නන්ගර චින්තනයෙන් නිදහස් අධ්‍යාපන දුප්පතුන්ගේ නිත්‍ය උරුමයක් බවට පත්කිරීමට කටයුතු කළ අතර නිදහස් අධ්‍යාපනය ජාත්‍යන්තර පාසල්වල නිත්‍ය උරුමයක් බවට පත් කරනවා කියා නැති බවත් නිදහස් අධ්‍යාපනයට නොනිමි මෙහෙවරක් කළ එකම ආණ්ඩුව මහින්ද රාජපක්ෂ ආණ්ඩුව පමණක් බවත් ඇමැතිවරයා පැවසීය. මෙම පාසලේ මහින්දෝදය තාක්ෂණ පීඨ ද මෙම වසරේ දෙසැම්බර් 31 වැනි දාට පෙර විවෘත කරන බව ඇමැතිවරයා වැඩිදුරටත් සඳහන් කළේය. මෙම අවස්ථාවට අමාත්‍ය සුසිල් ප්‍රේම්ජයන්ත් මැතිතුමා ඇතුළු පිරිසක් එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=n1406255</link>
    <topic>ලංගමට ඉන්දියාවෙන් බස් රථ 2200ක් ගෙන්වයි</topic>
    <author>ශීලා උඩුවර</author>
    <content>ශ්‍රී ලංකා ගමනා ගමන මණ්ඩලයට ඉන්දියාවෙන් ගෙන්වීමට නියමිත බස් රථ 2200 න් ප්‍රථම කොටස ලබන මස මුල් සතිය වනවිට ශ්‍රී ලංකාවට ලැබෙන බව ලංගම ප්‍රධාන මෙහෙයුම් අධිකාරි එච්. එම්. චන්ද්‍රසිරි මහතා පැවසීය.මේ සඳහා බස් රථ 300 ක් පමණ ලැබෙනු ඇතැයිද සම්පූර්ණ බස් තොගය වන බස්රථ 2200 ම දෙසැම්බර් මාසය අවසාන වන විට ලැබෙන බවද ඒ මහතා පැවසීය. බස් තොගයෙන් සියයට 50 ක් මහා භාණ්ඩාගාරයේ මුදලින් වන අතර ඉතිරි කොටස ලංගම මුදලින් බව පැවසූ චන්ද්‍රසිරි මහතා එක් බස් රථයක වටිනාකම රුපියල් මිලියන 4. 8 ක් පමණ වන බවද කීවේය.බස්රථ 2200 න් 1400 ක් ආසන 52 බස්රථ වන අතර ඉතිරි 800 ආසන 48 ඒවාය. ලංගම බස'රථ ඇණිය 6500 ක් කර ගැනිම ඉලක්කය බවත් මේ වන විට 5300 ක් පමණ තිබෙන බවත් , ඒ මහතා පැවසීය. නව බස් රථ ගෙන්වීමෙන් පසු ඵලදායිතාවයෙන් අඩු වසර 20 ට වඩා පැරණි බස් රථ 1000 ක් වෙන්දේසියේ විකිණීමට කටයුතු කරන බ වද චන්ද්‍රසිරි මහතා පැවසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=n1406256</link>
    <topic>චීන-ශ්‍රී ලංකා ද්විපාර්ශ්වික වෙළෙඳාම2013 දී ඩොලර් මිලියන 3087 දක්වා වර්ධනයට</topic>
    <author>චමීර ඇල්ලදෙණිය</author>
    <content>2005 වසරේ දී ඩොලර් මිලියන 659ක්ව තිබූ චීන – ශ්‍රී ලංකා ද්වීපාර්ශ්වික වෙ‍ෙළඳාම, 2013 වසර වන විට ඩොලර් මිලියන 3087ක් දක්වා වර්ධනය වී ඇත. චීනය සම්බන්ධයෙන් වන වත්මන් රජයේ රාජ තාන්ත්‍රික ප්‍රතිපත්ති මේ වර්ධනය කෙරෙහි ඉවහල් වී ඇති බව කර්මාන්ත හා වාණිජ ඇමැති රිෂාඩ් බදියුදීන් මහතා පැවසීය.ශ්‍රී ලංකාවේ දෙවන විශාලතම භාණ්ඩ සැපයුම්කරුවා වන්නේ චීනය බවද ශ්‍රී ලංකාවට සිදුකෙරෙන ආනයන වලින් 17 % ක්ම පැමිණෙන්නේ චීනයෙන් බවද ඇමැතිවරයා පෙන්වා දුන්නේය.මහින්ද රාජපක්ෂ මහතා ප්‍රමුඛ වත්මන් රජය චීනය සම්බන්ධයෙන් දක්වන රාජතාන්ත්‍රික ප්‍රතිපත්ති මේ සඳහා විශේෂයෙන් බලපා තිබෙන බව කී බදියුදීන් මහතා සැලසුම් කොට ඇති චීන – ශ්‍රී ලංකා නිදහස් වෙළද ගිවිසුම ක්‍රියාත්මක වීමත්, ඒහා සම්බන්ධ ද්වීපාර්ශ්වීය උපාය මාර්ගික වෙළඳ සම්බන්ධතා ඵලදැරීමත් මෙය හේතුව බවද කීවේය.මීට පෙර බීජිං නගරයේදී ආරම්භ වූ කුන්මින් ප්‍රදර්ශනය 2007 වසරේදී පටන් ශ්‍රී ලාංකික අපනයනකරුවන් සහභාගී වෙන බවද, එයින් අපනයනකරුවන් විශේෂ දැනුම්වත් කිරීම් සිදු වී ඇති බවද ඇමැතිවරයා කීය. 2009 වසරේදී කුන්මිං ප්‍රදර්ශනයට ශ්‍රී ලාංකික සමාගම් 64 ක් සහභාගී වුණා.මෙවර ඒ සඳහා ශ්‍රී ලාංකික සමාගම් 118 ක් සහභාගී කරවීමට, ශ්‍රී ලංකා අපනයන සංවර්ධන මණ්ඩලය කටයුතු යොදා තිබීම සතුටට කරුණක් බවද හෙතෙම පැවසීය.ඉතිහාසය තුළ අපනයන සංවර්ධන මණ්ඩලයේ සංවිධානයෙන් චීනයට පැමිණි විශාලතම වෙළඳ දූත පිරිස මේ වසරේ ප්‍රදර්ශනයට සහභාගී වූ පිරිස බවද තේ, මැණික් හා ස්වර්ණාභරණ, කලා නිර්මාණ, අත්කම් භාණ්ඩ, පොල් නිෂ්පාදන වැනි භාණ්ඩ හා මැණික් කැපීම හා ඔප දැමීම වැනි සේවා අංශයන් යටතේ මෙවර ශ්‍රී ලාංකික අපනයනකරුවන් තම භාණ්ඩ හා සේවා ප්‍රදර්ශනය කළ බවද බදියුදීන් මහතා වැඩිදුරටත් කීය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=n1406257</link>
    <topic>උ/මැද මත්පැන් ජාවාරමේ යෙදුණු සැක 56ගෙන් ලක්ෂ 13කට දඩ ආදායමක්</topic>
    <author>නිමල් රාජපක්ෂ</author>
    <content>පොසොන් උත්සව සමයේ මත්පැන් ජාවාරමේ යෙදුනු සැකකරුවන් 56 දෙනෙකු කොටුකර එයින් සැකකරුවන් තිස්දෙදෙනකු (32) අධිකරණ වෙත ඉදිරිපත් කොට රුපියල් දහතුන් ලක්ෂ තිස්හත්දහසක දඩ මුදලක් උතුරු මැද පළාතේ සුරාබදු නිලධාරීන් අයකර ගැනීමට සමත් වී ඇත.ඉතිරි සැකකරුවන් විසිහතර දෙනා (24) ඉදිරියේ දී අධිකරණ වෙත ඉදිරිපත් කිරීමට නියමත බව උතුරුමැද පත් සහකාර සුරාබදු කොමසාරිස් රෝයි ප්‍රනාන්දු මහතා පැවසීය.පොසොන් උත්සව සමයේ උතුරුමැද පළාතේ සියලුම සුරාසල් සතියක් වසා තැබීමට සුරාබදු කොමසාරිස් ජෙනරාල් වසන්ත හපුආරච්චි මහතා ‍නියෝග කොට තිබිණ. එම කාල සීමාව තුළ සුරාබදු නිලධාරීන් දිවා රාත්‍රී නොබලා වැටලීම් දියත් කොට තිබිණ.එහිදී තලාව , එප්පාවල , කැකිරාව , මිහින්ත‍ලේ හා අනුරාධපුරය යන ප්‍රදේශවල කළ සෝදිසි මෙහෙයුම්වලදී මත්පැන් ජාවාරම්කරුවන් කොටුකර ගැනීමට සුරාබදු නිලධාරීන් සමත් වී ඇත. එහිදී සකකරුවන් සතුව තිබූ රුපියල් හය ලක්ෂයක් විටිනා මත්පැන් තොගයක් අනුරාධපුර සුරාබදු නිලධාරීන් අත්අඩංගුවට ගෙන ඇත.රජයේ අරක්කු බෝතල් දෙසියයක්(200) , බියර් බෝතල් සියයක් (100), කසිප්පු ස්ප්‍රීතු බෝතල් හත්සිය හැත්තෑපහක් (775), අත්අඩංගුවට ගත් මත්පැන් තොගයේ තිබූ බවද රෝයි ප්‍රනාන්දු මහතා පවසයි.මෙහිදී බලපත්‍ර කොන්දේසි කඩකරමින් මත්පැන් අලෙවි කල අනුරාධපුර නගරයේ බලපත්‍රලාභීන් තිදෙනකු කොටුකර ගෙන සුරාබදු කොමසාරිස් ජෙනරාල් වසන්ත හපුආරච්චි මහතා වෙත ඉදිරිපත්කිරීමෙන් පසු බලපත්‍රලාභීන්ගේ පෙර වැරදි සලකා බලා ඔවුනට රුපියල් දස ලක්ෂ පන්දහසක දඩ මුදලක් ගෙවන ලෙස නියම ක‍‍ළේය.ඉතිරි සැකකරුවන් විසිහතර දෙනා ද අනුරාධපුරය, කැකිරාව , තඹුත්තේගම හා නොච්චියාගම යන අධිකරණ වෙත ඉදිරියේදී ඉදිරිපත් කොට දඬුවම් පමුණුවන බව සුරාබදු නිලධාරීන් පවසයි.උතුරුමැද පළාත් සහකාර සුරාබදු කොමසාරිස් රෝයි ප්‍රනාන්දු, අනුරාධපුර සුරාබදු අධිකාරී එම් .ඒ .සෝමවීර යන මහත්වරුන් ගේ උපදෙස් මත , අනුරාධපුර සුරාබදු ස්ථානාධිපති එස්.කේ . වනිගතුංග,අනුරාධපුර සුරාබදු විශේෂ මෙහෙයුම් ඒකකයේ ස්ථානාධිපති එම්. මලවිපතිරණ යන මහත්වරු අනුරාධපුරය, සුරාබදු විශේෂ මෙහෙයුම් ඒකකය හා කැබිතිගොල්ලෑව යන සුරාබදු ස්ථානවල නිලධාරීන්ගේ සහාය ඇතිව මෙම වැටලීම් සිදු කළහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=n1406258</link>
    <topic>ගමේ දරුවන් ලෝකය දකින එකට අකමැති අයආණ්ඩුවේ වැඩපිළිවෙළ කඩාකප්පල් කරනවා</topic>
    <author>ධනුෂ්ක ගොඩකුඹුර මොණරාගල සිට</author>
    <content>ගමේ දරුවන් අධ්‍යාපනය අතින් ඉහළට ගොස් ලෝකය ජය ගනු දැකීමට අකමැති පිරිසක් අද ආණ්ඩුව අධ්‍යාපනය නැංවීමට ගෙන යන වැඩපිළිවෙළ කඩාකප්පල් කිරීම සදහා උත්සාහ දරමින් සිටින බව ජනාධිපති මහින්ද රාජපක්ෂ මහතා පැවසීය. ජනාධිපති මහින්ද රාජපක්ෂ මහතා මේ බව පැවසුවේ මොණරාගල ගල්ගමුව මහා විද්‍යාලයේ ඉදිකළ මහින්දෝදය තාක්ෂණික විද්‍යාගාරය පෙරේදා (23) සිසු අයිතියට පැවරීමෙන් අනතුරුව පැවති ජන හමුව අමතමිනි.මහින්දෝදය තාක්ෂණ විද්‍යාගාරය සිසු අයිතියට පවරා දීමට ගල්ගමුව මහා විද්‍යාලය වෙත පැමිණි ජනාධිපතිවරයා එහි සිසු දරුවන් පිළිගත්තේ මහත් හරසරිනි.තව දුරටත් කතා කළ ජනාධ්පතිවරයා මෙසේද කීය.මහින්දෝදය තාක්ෂණ විද්‍යාගාර සඳහා ඇතුළු වන දරුවන්ගෙන් රු 50,000 ක් අය කරන බවට බොරු ප්‍රචාර ගෙන යමින් මොවුන් උත්සාහ දරන්නේ ගමේ දරුවන් අධ්‍යාපනයෙන් ඉහළට යාම වැළැක්වීමයි. කවුරුන් කුමක් කීවත් ගමේ දරුවන්ගේ අධ්‍යාපනය නැංවීමට ආණ්ඩුව ගෙන යන වැඩපිළිවෙළ කිසිලෙසකින් නතර කරන්නේ නැහැ.මහින්දෝදය පාසල් දහස වැඩසටහන යටතේ අධ්‍යාපන අමාත්‍යාංශයේ පූර්ණ අධික්ෂණය යටතේ නිර්මාණය කළා. අංග සම්පූර්ණ ගණිතාගාරයකින්, පරිගණක 25කින් සමන්විත භාෂාගාරයකින්, පරිගණක 40කින් සමන්විත පරිගණකාගාරයකින් සහ දුරස්ථ ඉගෙනුම් මධ්‍යස්ථානයකින් මහින්දෝදය තාක්ෂණ විද්‍යාගාරය සමන්විතයි.රට සංවර්ධනය කරමින් ඉදිරියට යන අතර ගමේ දරුවන් ඉහළට ඔසවා තැබිය හැකි එකම මඟ අධ්‍යාපනය පමණයි. මහින්දෝදය තාක්ෂණ විද්‍යාගාර තුළින් ඈත ගම්මානවල දරුවන්ටද තොරතුරු තාක්ෂණ දැනුම ලබාදී එම දරුවන්ට ලෝකය ජය ගැනීමේ අවස්ථාව සළසනවා.ඇමැතිවරුන් වන බන්දුල ගුණවර්ධන, ගාමිණි විජිත් විජයමුණි සොයිසා, පවිත්‍රා වන්නිආරච්චි, ජගත් පුෂ්පකුමාර, සුමේධා ජී. ජයසේන, ඌව පළාත් ප්‍රධාන ඇමැති ශෂින්ද්‍ර රාජපක්ෂ යන මහත්ම මහත්මීන් ඇතුළු පිරිසක් මෙම අවස්ථාවට සහභාගී වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=n1406259</link>
    <topic>පේරාදෙණිය සරසවියේ ප්‍රධාන ආරක්ෂක නිලධාරියාටතර්ජනය කළ සිසුන් තිදෙනකුට ඇප</topic>
    <author>සමන්ති වීරසේකර</author>
    <content>පේරාදෙණිය විශ්වවිද්‍යාලයේ ප්‍රධාන ආරක්ෂක නිලධාරි සූරියබණ්ඩාර මහතාට තර්ජනය කර රාජකාරියට බාධා කිරීම හේතුවෙන් රක්ෂිත බන්ධනාගාර ගතකර සිටි සිසුන් තිදෙනකුට පෙරේදා (23) ඇප ලබා දුන් මහනුවර ප්‍රධාන මහේස්ත්‍රාත් වසන්ත කුමාර මහතා සංජීව මහේෂ් කුමාර සිසුවා තවදුරටත් රක්ෂිත බන්ධනාගාර ගත කරන ලෙස නියෝග කළේය.අන්තර් විශ්වවිද්‍යාල ශිෂ්‍ය බලමණ්ඩලයේ හිටපු කැඳවුම්කරු වන මහේෂ් කුමාර කොළඔ අධිකරණය මඟින් දී තිබූ ඇප කොන්දේසි කඩකිරීම හේතුවෙන් ඔහු තවදුරටත් රක්ෂිත බන්ධනාගාර ගත කරනු ලැබීය.අන්තරේ සභාපති දිමුතු ගුණසේකර, සම සෞඛ්‍ය විද්‍යා පීඨයේ සභාපති රාජිත ප්‍රසාද්, පශු වෛද්‍ය පීඨයේ සභාපති එස්.ඩබ්ලිව්.ජී. සුරංග යන අය රුපියල් පනස් දහස බැගින් වූ ශරීර ඇප මත මුදාහරින ලදි.සාක්ෂිකරුවන්ට බලපෑම් නොකරන ලෙස ඇපකරුවන්ට තදින් අවවාද කළ ප්‍රධාන මහේස්ත්‍රාත්වරයා යළි ජූලි 3වන දින නඩුව කැදවීය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=n14062510</link>
    <topic>හොර Passport-Visaසමඟ ශ්‍රී ලාංකික 6ක් ඉන්දියාවේ දී අත්අඩංගුවේ</topic>
    <author>මහින්ද අලුත්ගෙදර</author>
    <content>ව්‍යාජ විදේශ ගමන් බලපත්‍ර සහ වීසා ළඟ තබාගත් ශ්‍රී ලාංකිකයන් හය දෙනකු ඉන්දියාවේ චෙන්නායිහි දී අත්අඩංගුවට ගෙන ඇත.ශ්‍රී ලංකාවේ සහ වෙනත් රටවල සිටින පිරිස් වෙත ලබාදීමේ අරමුණින් මේ ව්‍යාජ විදේශ ගමන් බලපත්‍ර සහ වීසා ළඟ තබාගෙන තිබෙන අතර ඔවුන් එම විදේශ ගමන් බලපත්‍ර රුපියල් 30,000ක් වැනි මුදලකට අලෙවි කරන බවට මූලික පරීක්ෂණවලදී අනාවරණය කරගෙන ඇත.අත්අඩංගුවට ගත් ශ්‍රී ලාංකිකයන් මේ වනවිට චෙන්නායි නුවර පදිංචිකරුවන් වන අතර මොවුනට මේ ව්‍යාජ විදේශ ගමන් බලපත්‍ර සහ වීසා ලබාදුන්නේ කවුරුන්ද යන්න සම්බන්ධයෙන් ඉන්දීය පොලීසිය මේ වනවිට පරීක්ෂණ ආරම්භ කර තිබෙන බව වාර්තා වෙයි.ඉන්දීය පොලීසිය මඟින් අත්අඩංගුවට ගත් ශ්‍රී ලාංකිකයන් අතරින් දෙදෙනකු මීට පෙරද විවිධ අපරාධ සම්බන්ධයෙන් සිරගතව සිටි පුද්ගලයන් බවට තොරතුරු ලැබී තිබෙන අතර සෙසු පුද්ගලයන් ද මෙවැනි ක්‍රියාවන් දිඟින් දිඟටම සිදුකර තිබේද යන්න සොයා බැලීම සඳහා පරීක්ෂණ පවත්වයි.මේ සැකකරුවන් අධිකරණය වෙත ඉදිරිපත් කිරීමට නියමිත අතර ඔවුන් මොහොමඩ් අබුබකර් සිද්ධික්, දේවසගයම්, ජයසේකර් , රාජන් , ක්‍රිෂ්ණමූර්ති සහ සිවරන්ගන් යනුවෙන් හඳුනාගෙන තිබෙන බවද වාර්තා වෙයි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=n14062511</link>
    <topic>සබරගමුව සමූපකාර සේවකයන්ගේවිශ්‍රාම වැටුප් ප්‍රඥප්තිය සම්මතයි</topic>
    <author>ජයසිරි මුණසිංහ සහ එන්. පී. රාජදොරේ</author>
    <content>සමුපකාර ඉතිහාසයේ සුවිශේෂී සන්ධිස්ථානයක් සනිටුහන් කරමින් සබරගමුව පළාත් සමුපකාර සේවකයන් සඳහා වූ විශ්‍රාම වැටප් ප්‍රඥප්තිය ඊයේ (24) ඒකමතිකව සම්මත කොට ගත්හ.සබරගමුව පළාත් සභාවේ මහ ඇමැති මහීපාල හේරත් මහතා ප්‍රමුඛ මැති ඇමැතිවරු විපක්ෂ නායිකා තුසිතා විජේමාන්න මහත්මිය ප්‍රමුඛ විපක්ෂයේ මන්ත්‍රිවරු මීට සිය කැමැත්ත පළ කිරීම කැපී පෙනුණු සිද්ධියකි.සබරගමුව පළාත් සභාවේ සභාපති කංචන ජයරත්න මහතගේ ප්‍රධානත්වයෙන් පළාත් සභාව ඊයේ රැස් විණි. විෂයභාර ඇමැතිවරයා ලෙස මහ ඇමැතිවරයා මේ ප්‍රඥාප්තිය ඉදිරිපත් කෙළේය.ආණ්ඩු පක්ෂයේ ජී. එම්. කරුණාපාල මෙන්ම විපක්ෂයේ සිරිපාල කිරි ඇල්ල සහ ජගත් පල්ලියගුරු යන මන්ත්‍රීවරු සබරගමු පළාත් සමුපකාර සේවකයන්ට විශ්‍රාම වැටුප් ක්‍රමයක් හඳුන්වාදීම පිළිබඳව මහ ඇමැති මහිපාල හේරත් මහතාට තම ප්‍රණාමය පළ කළහ.සබරගමුව පළාතේ සමුපකාර සමිති 23ක සේවකයන් 3000ට වැඩි පිරිසක් සේවය කරති. යෝජිත විශ්‍රාම වැටුප් වැඩපිළිවෙළේ පළමු අදියරට සේවකයන් 2500ක් ඇතුළත් කර ගැනේ.මෙම විශ්‍රාම වැටුප් අරමුදලට සමුපකාර සේවකයකුගෙන් රුපියල් 5000 බැගින්ද එක සේවකයකු වෙනුවෙන් සමුපකාර සමිතිය තවත් රුපියල් 5000 බැගින්ද දායක කර ගැනේ. ඒ අනුව සමුපකාර සේවක හා සේව්‍ය දේපාර්ශවයෙන්ම අදාළ අරමුදලට රුපියල් කෝටි 2.5ක් එක්වන අතර මසක් පාසා සේවකයෙකු තම වැටුපෙන් 5%ක්ද සේව්‍යා 2.5%කින්ද එම අරමුදලට දායක වේ.කෙසේ වෙතත් සබරගමුව පළාත් සමුපකාර විශ්‍රාම වැටුප් ක්‍රමය ක්‍රියාත්මක කිරීමට රුපියල් හාරකෝටි පනස් ලක්ෂයක් අවශ්‍යව තිබූ අතර සේව්‍ය හා සේවක දෙපාර්ශවයෙන් රුපියල් කෝටි 2.5ක් එකතු වුවද තවත් රුපියල් කෝටි2ක හිඟයක් පැවතිනි.මෙම ගැටලු සැළකිල්ලට ගත් මහ ඇමැති මහීපාල හේරත් මහතා එම ඉතිරි හිඟ රුපියල් දෙකෝටිය වෙනුවට රුපියල් තුන් කෝටියක් සබරගමුව පළාත් සමූපකාර අරමුදලෙන් පළාත් සමුපකාර විශ්‍රාම වැටුප් අරමුදලට නිදහස් කිරීමට පළාත් සමුපකාර කොමසාරිස්වරියට නියෝග කර තිබිණි.මේ විශ්‍රාම වැටුප් වැඩපිළිවෙළ මේ වසරේ ක්‍රියාවට නැ‍ඟෙන අතර සේවා කාලය වසර 25ක් ඉක්ම වූ සබරගමුව පළාතේ සමුපකාර සේවකයකුට අවසන් වරට ලැබූ මාසික වැටුපෙන් 80%ක් විශ්‍රාම වැටුප වශයෙන් ලැබේ. වයස අවු.59ක සමුපකාර සේවකයකුට වුවද වසර 5ක දායක මුදල ගෙවා මෙම සමූපකාර විශ්‍රාම වැටුපට දායක විය හැකිය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=n14062512</link>
    <topic>බටහිර බලවේගවල අතකොළු වී ඇති ඇතැම් සංවිධාන රටේ ගිනි අවුලවන්න හදනවා</topic>
    <author>මධ්‍යම පළාත් සංචාරක එල්.එස්.එගොඩවිට</author>
    <content>බටහිර බලවේගවල අතකොළු බවට පත් වී ඇති ඇතැම් සංවිධාන ජාතීන් අතර භේද ඇති කරමින් කලහ කාරී තත්ත්වයන් මතුකර රට් ගිනි අවුලවන කුමන්ත්‍රණකාරී වැඩපිළිවෙළක යෙදී සිටින බව නියෝජ්‍ය වැවිලි කර්මාන්ත ඇමැති අර්ල් ගුණසේකර මහතා පැවසීය.අද මේ රටේ දෙමළ, මුස්ලිම්, සිංහල ජනතාව සුහදශීලීව සමගියෙන් කටයුතු කරන අවස්ථාවක විදේශීය ආධාර මත යැපෙන සංවිධාන ඔවුන්ගේ අවශ්‍යතා ඉටුකර ගැනීමට මෙවැනි දෑ ක්‍රියාත්මක කරගෙන යනවා. වසර තිහක යුද්ධයකින් බැට කෑ ජනතාව මේ පිළිබඳව බුද්ධිමත්ව සිතා කටයුතු කළ යුතුව තිබෙනවා යැයි ද නියෝජ්‍ය ඇමැතිවරයා ප්‍රකාශ කළේය.නියෝජ්‍ය ඇමැතිවරයා මේ අදහස් ප්‍රකාශ කළේ යටිනුවර ප්‍රාදේශීය ලේකම් කාර්යාලයේ දී ඉකුත් දා පැවැති යටිනුවර සම්බන්ධීකරණ කමිටු රැස්වීමේදීය.එහිදී වැඩිදුරටත් අදහස් දැක්වූ ඒ මහතා මෙසේ ද කීය.අද රටේ නාගරික මෙන්ම ගම්බදවද සංවර්ධන කටයුතු සිදුවෙනවා. මේ සංවර්ධන කටයුතු එක් ප්‍රදේශයක එක් ජනතාවකට සීමා නොවී සියලුම ජන කොටස්වලට බෙදී යනවා.ඉදිරියේදී මේ රටේ වැවිලි සමාගම් සතුව පවතින වගා නොකර ඇති මුඩු බිම් සහිත ඉඩම් අක්කර 27000ක් රැකියා විරහිත තරුණ තරුණියන් අතර බෙදාදීමට සැලසුම් කර තිබේ. දැනටමත් වගා නොකර ඇති මේ ඉඩම් පිළිබඳව අදාළ වැවිලි සමාගම් දැනුවත් කර තිබෙනවා.යටිනුවර ප්‍රාදේශීය ලේකම් චන්ද්‍රා ජයතුංග මත්මිය සංවිධාන කළ මේ කමිටු රැස්වීම අමතා මධ්‍යම පළාත් සභා මන්ත්‍රී ඒ.ජී. සිරිසේන, නියෝජ්‍ය අමාත්‍ය වරයාගේ පෞද්ගලික ලේකම් හිටපු පළාත් සභා මන්ත්‍රී රංජිත් කහවල, කඩුගන්නාව නගරාධිපති එස්.කේ. අබේසිරිවර්ධන, එහි විපක්ෂයේ නායක සිසිර අබේවික්‍රම මහත්වරුන් ඇතුළු පිරිසක් කතා කළහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=n14062513</link>
    <topic>වංචා කළ මුදල් මීපිටිය ග්‍රාම නිලධාරිගේඥාතින්ගේ ගිනුම්වල තිබී සොයා ගත්තා</topic>
    <author>සිරන්ජනී කුමාරි</author>
    <content>විශ්‍රාමිකයන්ගේ හිඟ වැටුප් ගෙවන මුවාවෙන් එක්කොටි විසිපන්ලක්ෂයක මුදලක් වංචා කළ වරකාපොළ ප්‍රාදේශීය ලේකම් කාර්යාලයේ හිටපු විශ්‍රාම වැටුප් භාර නිලධාරිනිය හා ඇගේ සැමියා වන මී පිටිය වසම භාර ග්‍රාම නිලධාරිවරයාගේ ඥාතින්ගේ ගිනුම්වල වංචා කළ මුදල් තිබී සොයා ගත් බවට රහස් පොලිසිය ඊයේ(24) කොළඹ අතිරේක මහේස්ත්‍රාත් මෙ‍හොමඩ් සහබ්දීන් මහතා වෙත කරුණු වාර්තා කෙළේය.රහස් පොලිසිය අත්අඩංගුවට ගත් සැකකාර යුවළ වංචා කළ මුදලින් ලක්ෂ 78.43810.29ක මුදලක් සම්බන්ධයෙන් කරුණු අනාවරණය කර ගත් බව පැවසූ රහස් පොලිසිය වාර්තාවක් අධිකරණයට ඉදිරිපත් කරමින් සඳහන් කළේ මොවුන් වංචා කළ මුදල් ඥාතින්ගේ ගිනුම් හා දෙමාපියන්ගේ ගිණුම්වල තිබු බවත් ඉතිරි මුදල සම්බන්ධයෙන් තව දුරටත් විමර්ශන පවත්වන බවය.දම්මිකා කුමාරි නැමැති සැකකාරියගේ ගිනුමේ තිබි රුපියල් ලක්ෂ 21.9072ක් මුදලක් ද සැකකරු වු අනුරුද්ධ බණ්ඩාරගේ ගිනුමේ තිබි ලක්ෂ 15.98651ක් හා සැකකාරියගේ මව වන එම්. ස්වර්ණලතා නැමැත්තියගේ ගිණුමේ තිබි ලක්ෂ 40.55085ක් සොයා ගත් බවට රහස් පොලිසිය අධිකරණයට වාර්තා කර තිබිණ.වරකාපොළ ප්‍රාදේශීය ලේකම් කාර්යාලයේ විශ්‍රාම වැටුප් භාර ව ක්‍රියා කළ ගීතානී දම්මිකා කුමාරි හා මී පිටිය වසම භාර ග්‍රාම නිලධාරි අනුරුද්ධ බණ්ඩාර යන අය මෙසේ රක්ෂිතබන්ධනාගාර ගත කෙරිණ.විශ්‍රාමිකයන්ගේ හිඟ වැටුප් ලබා ගැනීම සඳහා ව්‍යාජ ලේඛන සකස් කර සිය ඥාතීන්ගේ ගිනුම් අංකයන්ට විශ්‍රාම වැටුප් දෙපාර්තමේන්තුවේ විගණන අංශය වෙත යොමු කිරීමෙන් මෙසේ මුදල් සිය ඥාතීන්ගේ ගිනුම්වලට බැර කරගෙන තිබේ.‍රුපියල් එක්කොටි විසිපන්ලක්ෂයක මුදලක් මෙසේ සැකකරුවන් ව්‍යාජ ලේඛන සකසා වංචාකර සාවද්‍ය පරිහරණය කර ඇති බවට රහස් පොලිසිය අධිකරණයට දන්වා තිබිණ.හේරත්මුදියන්සේලාගේ කල්‍යාණි කුමාරි හේරත් මෙම සිද්ධියේ පැමිණිලිකරු වේ.සැකකාරිය දැනට කෑගල්ල ප්‍රාදේශීය ලේකම් කාර්යාලයේ සේවය කරන අතර ඇය වරකාපොළ ප්‍රාදේශීය ලේකම් කාර්යාලයේ විශ්‍රාම වැටුප් භාරව කටයුතු කළ අවධියේ මෙම වංචාව සිදු කර තිබේ.සැකකරුවන් දෙදෙනා තව දුරටත් ලබන මස 8වන දින දක්වා රක්ෂිතබන්ධනාගාර ගත කරන ලෙසට මහේස්ත්‍රාත්වරයා නියම කළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=n14062514</link>
    <topic>බස්-මෝටර් රථ ගැටුමෙන්එක් අයෙක් මරුට</topic>
    <author>අවිස්සාවේල්ල විශේෂ එස්. පද්මපෙරුම</author>
    <content>කළුඅග්ගල, වනහගොඩ දී ඊයේ (24) උදේ බස් රථයක් සහ මෝටර් රථයක් මුහුණට මුහුණලා ගැටීමෙන් කාර් රථය පැදවූ පුද්ගලයා එම ස්ථානයේම මියගොස් ඇත.කාර් රථයේ ගමන්ගත් ඉතිරි තිදෙනා තුවාල ලබා අවිස්සාවේල්ල රෝහලට ගෙනගොස් ඇති අතර තත්ත්වය බරපතළ නිසා කොළඹ ජාතික රෝහලට මාරු කර යවා තිබේ.බිබිල ලංගම ඩිපෝවට අයත් බස් රථයේ රියදුරා හංවැල්ල පොලිසිය අත්අඩංගුවට ගෙන ඇති අතර මියගිය අයගේ මෘත ශරීරය හෝමාගම රෝහලට බාරදී ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=n14062515</link>
    <topic>කෘෂිකර්ම - කර්මාන්ත - වෙ‍ෙළඳ - සේවා අංශ ආවරණය කරමින් ආර්ථික සංගණනයක්</topic>
    <author>මානෙල් පුෂ්ප කුමාරි</author>
    <content>ශ්‍රී ලංකාවේ ප්‍රථම වරට ජනලේඛන හා සංඛ්‍යාලේඛන දෙපාර්තමේන්තුව මඟින් කෘෂිකර්ම කර්මාන්ත වෙළඳ හා සේවා අංශ සියල්ල ආවරණය කරමින් ආර්ථික සංගණනයක් පැවැත්වීමට පියවර ගෙන ඇත.ශ්‍රී ලංකාවේ 14 වැනි ජන හා නිවාස සංගණනය 2012 වසරේදී පැවැත්වූ නමුත් මෙම සංගණනවලදී වෙළඳ හා සේවා අංශ ආවරණය නොවිණි. බොහෝ දියුණු රටවල මෙන් ශ්‍රී ලංකාවේද ආර්ථික ක්ෂේත්‍රයේ ඇතිවී තිබෙන ව්‍යුහාත්මක වෙනස්කම් සැලකිල්ලට ගෙන කෘෂිකාර්මික,කර්මාන්ත ලෙස සංගණන දෙකක් වෙන් වෙන් වශයෙන් නොපවත්වා එම සියලු ක්ෂේත්‍ර ආවරණය වන පරිදි 2013/2014 වර්ෂවලදී සංගණනයක් පැවැත්වීමට අවශ්‍ය සියලු කටයුතු ජනලේඛන හා සංඛ්‍යාලේඛන දෙපාර්තමේන්තුව මඟින් යොදා ඇති බව ජනලේඛන හා සංඛ්‍යාලේඛන අධ්‍යක්ෂ ජනරාල් ඩී.සී.ඒ.ගුණවර්ධන මහතා ප්‍රකාශ කරයි.ඒ මහතා මේ පිළිබඳව අදහස් දැක්වූයේ ඊයේ (24) ජනමාධ්‍ය හා ප්‍රවෘත්ති අමාත්‍යාංශ ශ්‍රවණාගාරයේ පැවැති කෘෂිකර්ම අංශයේ තොරතුරු රැස් කිරීම සම්බන්ධයෙන් 2013/2014 ආර්ථික සංගණනය පිළිබඳ මාධ්‍ය දැනුවත් කිරීමේ අවස්ථාවේදී ය.ශ්‍රී ලංකාවේ 14 වැනි ජන හා නමුත් බොහෝ දියුණු රටවල මෙන් මේ වන විට ශ්‍රී ලංකාවේද දළ දේශීය නිෂ්පාදිතයට සේවා අංශයේ දායකත්වය අනෙකුත් අංශ එනම් කෘෂිකර්ම හා කර්මාන්ත අංශ අභිබවා ඉදිරියට පැමිණ ඇත.වසර 2014 පළමු කාර්තුව සඳහා දෙපාර්තමේන්තුව මඟින් කරන ලද ගණනය කිරිම්වලට අනුව මේ වන විට කෘෂිකර්මාන්තය,කර්මාන්ත හා සේවා අංශවල දළ දේශීය නිෂ්පාදිතයට දායකත්වය පිළිවෙළින් සියයට දොළහ,සියයට තිස්තුන සහ සියයට පනස් හයක් වන බවත් හෙතෙම පැවසීය.ආර්ථික සංගණනය අදියර 04 කින් පැවැත්වීමට නියමිතව ඇති අතර මෙරට සියලුම වතු (අක්කර 20 වැඩි ගොවි කාණ්ඩ) 2013 වසරේ ජූලි -අගෝස්තු මාසවලදීත් දෙවන අදියර යටතේ සියලුම කර්මාන්ත,වෙළඳ හා සේවා ඒකක 2013 වසරේ ඔක්තෝබර් නොවැම්බර් මාසවලදීත් ලැයිස්තුගත කරන බවද ඒ මහතා කිය.අනතුරුව මෙම වසරේ ජුනි-ජූලි මාස තුළදී කෘෂිකර්මාන්තයට අදාළ සියලුම ඒකක පිළිබඳ විස්තරාත්මක තොරතුරු රැස් කෙරෙන අතර ඔක්තෝබර් නොවැම්බර් කාලපරිච්ඡේදය තුළ කර්මාන්ත,වෙළඳ හා සේවා අංශවලින් සංගණනයේ හතරවන අදියර යටතේ විස්තරාත්මක තොරතුරු රැස් කරන බවද ගුණවර්ධන මහතා මෙහිදී සඳහන් කළේ ය.මේ වන විට‍තෝරාගත් ගෘහ ඒකක 28000 ක නියැදියක් සමීක්ෂණයට භාජනය කර ආහාර සුරක්ෂිතතාව පිළිබඳ තොරතුරු රැස් කිරීමට කටයුතු යොදා ඇති බවත් අධ්‍යක්ෂ ජනරාල්වරයා ප්‍රකාශ කළේ ය.සංගණන ආඥා පනත අනුව මහජනතාව වෙතින් මෙම තොරතුරු රැස් කරන අතර රජයේ ප්‍රතිපත්ති සම්පාදනයට සහ තීරණ ගැනිමට අවශ්‍ය ජාතික වැදගත්කමකින් යුක්ත දත්ත රටේ සංවර්ධනය වෙනුවෙන් ලබා දීමට මහජනතාව බැදී නමුත් එම තොරතුරුවල රහස්‍ය භාවය ආරක්ෂා කිරීමට ජනලේඛන හා සංඛ්‍යා ලේඛන දෙපාර්තමේන්තුව බැදී සිටියි.ජාතික වැදගත්කමකින් යුත් මෙම සංගණන ක්‍රියාවලියේදී එය සාර්ථක කර ගැනීම සඳහා කෘෂිකාර්මික කටයුතු පවත්වාගෙන යන පුද්ගලයින්ගේ නිවැරදි තොරතුරු ලබා දෙන ලෙසත් තොරතුරු ලබා ගැනීමට දෙපාර්තමේන්තුව මඟින් පත් කරන ලද නිලධාරීන්ට එම තොරතුරු ලබා දෙන ලෙසත් ඒ මහතා ඉල්ලා සිටියි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=n14062516</link>
    <topic>දුම්වැටි බද්ද පැනවීම ගැන නිවැරැදි ක්‍රමවේදයක් නොමැතිකමින් කෝටි 4000ක් අහිමිවෙලා</topic>
    <author>සන්ධ්‍යා කරුණාරත්න</author>
    <content>දුම්වැටි බද්ද පැනවීම සම්බන්ධයෙන් නිවැරැදි ක්‍රමවේදයක් නොමැතිකම නිසා පසුගිය වසර පහක කාලය තුළදී රුපියල් කෝටි 4000ක මුදලක් මෙරටට අහිමි වී ඇති බව මද්‍යසාර හා මත්ද්‍රව්‍ය තොරතුරු මධ්‍යස්ථානයේ ආර්ථික විශේෂඥ ආචාර්ය නිෂාන් ඩී.‍ මෙල් මහතා කළ අධ්‍යයනයකින් හෙළි වී ඇත.වර්ෂ 2013 දී රුපියල් කෝටි 719 ක් ද, 2012 වසරේදී රුපියල් කෝටි 819 ක්ද, 2011 වසරේදී රුපියල් කෝටි 1418 ක් ද, 2010 වසරේදී රුපියල් කෝටි 470 ක් ද, 2009 වසරේදී රුපියල් කෝටි 574 ක් ද ලෙස රජයට මුදල් අහිමි වී තිබේ.දුම්වැටි මත පනවන බද්ද අනුව මිල නියම විය යුතු වුවත්, මෙරට ඒක පුද්ගල දළ දේශීය නිෂ්පාදිතයේ හා මිලදී ගැනීමේ හැකියාවේ වැඩි වීමට සාපේක්ෂව දුම්වැටි බදු වැඩි වී නැති බව සොයා ගෙන ඇතැයි ද හෙතෙම පවසයි.නිවැරැදි ක්‍රමවේදයක් සහ නියාමනයක් නොමැතිකම හේතුවෙන් දුම්වැටි බදු අය කිරීම නිශ්චිත ප්‍රතිශතයකින්, නිශ්චිත කාලසීමාවක් තුළ සිදු වන්නේ නැති බව ද මේ අධ්‍යයනයෙන් වැඩිදුරටත් පෙන්වා දෙයි.මීට අමතරව දුම්වැටි වර්ග අතර ද නිශ්චිත අගයකින් බදු මිල වැඩි වී නැති බව ද මෙමඟින් පෙන්වා දී තිබේ.දුම්වැටි භාවිතය හේතුවෙන් මෙරටට අහිමි වන අතිවිශාල මුදල් ප්‍රමාණයේ වාසිය ලංකා දුම්කොළ සමාගම නමින් පෙනීසිටින බ්‍රිතාන්‍ය අමෙරිකානු දුම්කොළ සමාගම වාර්ෂිකව ලබා ගන්නා බව ද ඒ මහතා පවසයි.නිවැරැදි ආකාරයට මිල සකස් වූයේ නම් වර්තමානයේ වෙළඳපොළේ රුපියල් 28 කට අලෙවි කරන ගෝල්ඩ් ලීෆ් දුම්වැටියක මිල 2013 වසරේදී රුපියල් 44 ක් ද, වර්තමානයේ දී රුපියල් 47 ක් ද විය යුතුය. ඒ අනුව එක් දුම්වැටියකින් අය විය යුතු, අයකර ගත හැකි එහෙත් අය කර නොගත් මුදල රුපියල් 19 ක් බව ද ඒ මහතාගේ අධ්‍යයනයෙන් පෙන්වා දී තිබේ.දුම්වැටි බද්ද අයකර ගැනීම සම්බන්ධයෙන් නිවැරැදි ක්‍රමවේදයක් සකස් කිරීම මඟින් වාසි රැසක් අත්පත් කර ගත හැකි බවද එම වාසි අතරට රජයේ බදු ආදායම ඉහළ යාම, දුම්වැටිවල සිල්ලර මිල සියයට 10 කින් ඉහළ දැමූ විට අඩු ආදායම් මට්ටමේ සිටින රටවල ජනතාවගේ දුම්වැටි භාවිතය සියයට 8 කින් අඩු වීම, දරුවන් දුම්වැටි භාවිතයට යොමුවීම සියයට 6 සිට 7 දක්වා ප්‍රමාණයකින් අඩු වීම යනාදිය අයත් වන බවත් ඒ මහතා පවසයි.නොසැලකිලිමත් බව නිසා මෙසේ රජයට අහිමි වන අතිවිශාල බදු මුදල් ප්‍රමාණය ධනවත් රටවලට ඇඳගෙන යාමට තවදුරටත් ඉඩනොදී රට තුළම රඳවා ගැනීමට අඳාළ බලධාරින් හැකි ඉක්මනින් පියවර ගත යුතු බව ද හෙතෙම පෙන්වා දෙයි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=r1406251</link>
    <topic>දස ලක්ෂ 46ක්වැයකර පුර නැඟුමෙන් මතුගමට යටිතල පහසුකම්</topic>
    <author>මතුගම සංචාරක</author>
    <content>පළාත් පාලන හා පළාත් සභා අමාත්‍යාංශය යටතේ ක්‍රියාත්මක පුරනැඟුම ව්‍යාපෘතිය යටතේ රුපියල් දස ලක්ෂ 46.2ක වියදමින් මතුගම සතිපොළ හා මහජන වැසිකිළි පද්ධතිය සඳහා මුල්ගල තැබීම පළාත් පාලන හා පළාත් සභා ඇමැති ඒ. එල්. එම්. අතාවුල්ලා මුල්ගල තැබීය.ප්‍රදේශයේ යටිතල පහසුකම් සංවර්ධනය මඟින් ප්‍රජාවට වඩාත් සමීප කාර්යක්ෂම සේවාවක් සැපයීම සඳහා ක්‍රියාත්මක පුරනැඟුම ව්‍යාපෘතිය ශ්‍රී ලංකාවේ පළාත් 7ක පසුගාමී පළාත් පාලන ආයතන 108ක් නංවාලීම සඳහා ක්‍රියාත්මක කෙරේ.මෙහිදී සභාව ඇමතූ ඇමැතිවරයා ‘ගම හදලා රට හදන්න ඕනෑ’ අතිගරු ජනාධිපතිතුමාගේ සංකල්පය ඒකයි.ගම හදන්න නම් ගමේ ජනතාවට සතිපොළ, පුස්තකාල පහසුකම්, පාසල්, පාරවල්, ජලය, විදුලිය ලබාදෙන්න ඕනෑ. ජනතාවට වඩාත් සමීපතම හා ජනතාවගේ ප්‍රශ්න විසඳිය හැකි ආයතනය වන පළාත් පාලන ආයතනය ශක්තිමත් කිරීමෙන් එය සිදුකළ හැකියි.ජනාධිපතිතුමාගේ උපදෙස් පරිදි පළාත් පාලන ආයතනවලට අවශ්‍ය ගොඩනැඟිලි පහසුකම්, සතිපොළ ඉදිකිරීම්, ට්‍රැක්ටර්, ගලි බවුසර්, රථවාහන ලබාදී පළාත් පාලන ආයතනවල යටිතල පහසුකම් සංවර්ධනය කිරීමෙන් ජනතාවට වඩාත් කාර්යක්ෂම හා ඵලදායි සේවාවක් ඉටුකිරීම තම අමාත්‍යාංශයේ බලාපොරොත්තුවයි.මෙම අවස්ථාවට මතුගම ආසන සංවිධායක හා ප්‍රවාහන ඇමැති කුමාර වෙල්ගම, මතුගම ප්‍රාදේශීය සභා සභාපති එල්. ජී. ලියනාරච්චි, පුරනැඟුම ව්‍යාපෘති අධ්‍යක්ෂ ආනන්ද ගමගේ යන මහත්වරුන් ඇතුළු විශාල පිරිසක් සහභාගි වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=r1406252</link>
    <topic>රෝහලේ නාම පුවරුවකියවගන්න දැන් හරි පහසුයි</topic>
    <author>අතුරුගිරිය විශේෂ වික්‍රම සමරසිංහ</author>
    <content>ගස්වල අතුවලින් ආවරණය වීම නිසා තලංගම රජයේ ප්‍රාදේශීය ‍රෝහලේ නාම පුවරුව පැහැදිලිව බලා ගැනීමට නොහැකි තත්ත්වයක පවතින බව 2014. 06. 10 දිනමිණ පුවත්පතේ ඡායාරූපයක්ද සහිතව පළවූ ලිපියක් මඟින් පෙන්වා දුනි.එම පුවත පළවීමෙන් පසු එම අතු කපා දැමීමට රෝහල් බලධාරීන් විසින් නිසි පියවර ගෙන ඇති හෙයින් දැන් එම නාම පුවරුව ‍ෙකායි කාටත් පැහැදිලිව බලාගැනීමට හැකි තත්ත්වයක පවතී.එම පුවත හෙලිකල දිනමිණ මාධ්‍යයට සහ එකී හෙලිදරව්වෙන් පසු නාමපුවරුව පැහැදිලිව ප්‍රදර්ශනය වීමට සැලැස්වූ රෝහල් බලධාරීන්ට පොදු ජනතාවගේ ගෞරවය සහ ප්‍රසාදය හිමිවන බව දිනමිණට දන්වා සිටිති.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=r1406253</link>
    <topic>කළුතරකහ ඉරෙත් දැන් හරි අනතුරු</topic>
    <author>ඡායාරූපය - කළුතර මධ්‍යම සමූහ</author>
    <content>කළුතර නගරයේ පදික මාරුවක් මතදී පසුගියදා අනතුරක් සිදු විය. යුද හමුදා ට්‍රක් රථයක් හා යතුරු පැදියක් එකිනෙක ගැනීටමන් එම අනතුර සිදුවී තිබූ අයුරු.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=r1406254</link>
    <topic>බොරලැස්ගමුව ජංගම සේවයෙන්ප්‍රදේශවාසීන්ගේ ගැටලු රැසකට විසැඳුම්</topic>
    <author>කැස්බෑව සංචාරක ධර්මසිරි සුරවීර, බොරලැස්ගමුව සමූහ - ‍එස්. කහටපිටිය</author>
    <content>ආර්ථික සංවර්ධන අමාත්‍යාංශයේ උපදේශකත්වයෙන් කැස්බෑව ප්‍රාදේශීය ලේකම් කාර්යාලය මගින් මෙහෙයවනු ලබන ගමින් ගමට දොරින් දොරට ප්‍රාජා සත්කාරක වැඩසටහන් මාලාවේ 9 වැනි ජංගම සේවාව පසුගියදා බොරලැස්ගමුව මහා විද්‍යාලයේදී පැවැත්විණි.බොරලැස්ගමුව නගර සභා බල ප්‍රදේශයට අයත් ග්‍රාම නිලධාරි වසම් 07ක් ආවරණය වන පරිදි එම ග්‍රාම නිලධාරි වසම්වල සියලු රාජ්‍ය නිලධාරින්ගේ සහභාගීත්වයෙන් මෙම ජංගම සේවාව පවත්වන ලදී.බොරලැස්ගමුව නගර සභාව, කැස්බෑව ප්‍රාදේශීය ලේකම් කාර්යාලය, බොරලැස්ගමුව සෞඛ්‍ය වෛද්‍ය නිලධාරි කාර්යාලය, බොරලැස්ගමුව පොලිසිය ඇතුළු රාජ්‍ය හා පෞද්ගලික ආයතනවලින් සිදු කෙරෙන සෑම ජනතා සේවයක්ම මේ ජංගම සේවා තුළින් ඉටුකර දෙන ලදී.කැස්බෑව ආසනයේ ශ්‍රීලනිප සංවිධායක කොළඹ දිස්ත්‍රික් පාර්ලිමේන්තු මන්ත්‍රී හා කම්කරු හා කම්කරු සබඳතා ඇමැති ගාමිණී ලොකුගේ, බොරලැස්ගමුව නගර සභාවේ සභාපති දේශබන්දු අරුණ ප්‍රියශාන්ත මහත්වරුන්ගේ අධීක්ෂණය යටතේ කැස්බෑව ප්‍රාදේශීය ලේකම් එල්. ඒ. කලුකපුආරච්චි මහතාගේ නිරීක්ෂණය යටතේ මෙම ගමින් ගමට දොරින් දොරට ප්‍රජා සත්කාරක ජංගම සේවා වැඩසටහන ක්‍රියාත්මක කරන ලදී.අමාත්‍ය ගාමිණී ලොකුගේ, නගර සභාවේ සභාපති අරුණ ප්‍රියශාන්ත, බොරලැස්ගමුව නාගරික මන්ත්‍රීවරුන් වන ශ්‍රීලාල් සිගේරා, ඇම්. ඔලිවර් පෙරේරා, ස්වර්ණා ඩයස් රාජ්‍ය ඖෂධ සංස්ථාවේ සභාපති සෝමවීර චන්ද්‍රසිරි මහත්ම මහත්මීන් ඇතුළු උසස් රාජ්‍ය නිලධාරීහු රැසක් මේ ප්‍රජා සත්කාරක ජංගම සේවාවට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=r1406255</link>
    <topic>එම් කෑෂ් ක්‍රමයටමුදල් ගෙවීමේපහසුකම්</topic>
    <author>බුලත්කොහුපිටිය සමූහ ඩබ්ලිව්. රෝහණ</author>
    <content>එම්. කෑෂ් ක්‍රමයට වරිපනම් හා වෙනත් ගෙවිය යුතු මුදල් බුලත්කොහුපිටිය ප්‍රාදේශීය සභාවට ගෙවීමේ ක්‍රමවේදයක් ලබන ජූලි මාසයේ සිට ජනතාවට හඳුන්වාදෙන බව බුලත්කොහුපිටිය ප්‍රාදේශීය සභාවේ සභාපති රුවන් සංජීව මහතා පවසි.මෙම ක්‍රමය ක්‍රියාත්මක කිරීමත් සමඟ ජනතාවට සභාවට නොපැමිණ වෙනත් ස්ථානයක සිට මුදල් ගෙවීමේ හැකියාව ලැබෙයි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=r1406256</link>
    <topic>ගංවතුරින් අපිරිසුදු වූපානීය ළිං පිරිසුදු කර දෙයි</topic>
    <author>ඉංගිරිය මධ්‍යම සමූහ ප්‍රියදර්ශනී කහවල</author>
    <content>ගංවතුර බැසයාමත් සමඟ ඇතිවිය හැකි වසංගත රෝගවලට මුහුණදීමේ අරමුණින් ප්‍රදේශවාසීන්ගේ සෞඛ්‍යය ආරක්ෂෘ කිරීමේ වැඩපිළිවෙළක් බුලත්සිංහල, ගල්කැටිය ප්‍රදේශයේදී පසුගියදා ක්‍රියාත්මක විය.බුලත්සිංහල ප්‍රාදේශීය සභාව සහ සෞඛ්‍ය වෛද්‍ය නිලධාරී කාර්යාලය එක්ව සංවිධාන කර තිබූ මෙම වැඩසටහනේදී ගංවතුරින් යට වූ පානීය ළිං මෝටර් මාර්ගයෙන් ඉස පිළිසකර කිරීම සිදුවිය.බුලත්සිංහල ප්‍රාදේශීය සභාවේ සභාපති ඉන්දික හේවගේ මහතා ඇතුළු ප්‍රාදේශීය සභාවේ මහත්ම මහත්මීහු ද, සෞඛ්‍ය වෛද්‍ය නිලධාරි කාර්යාලයේ නිලධාරීහු රැසක්ද මෙම අවස්ථාවට සහභාගි වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=r1406257</link>
    <topic>කළුතරින් පළමු තැන ගත් සෙනල්ජනතාවට තුති පුදන්න ගමින් ගමට යයි</topic>
    <author>නාගොඩ විශේෂ - එන්. විජේරත්න</author>
    <content>බස්නාහිර පළාත් සභා මැතිවරණයේදී එක්සත් ජනතා නිදහස් සන්ධානය ජයග්‍රහණය කිරීමටත්, තමන් පළමු තැනට පත් කිරීමටත් කටයුතු කළ කළුතර දිස්ත්‍රික්කයේ ජනතාවට සිය ස්තුතිය පළ කිරීමට බස්නාහිර පළාත් සභා මන්ත්‍රී සෙනල් වෙල්ගම මහතා දිස්ත්‍රික්කයේ ගමින් ගමට ගොස් ජනතාවට ස්තුතිය පළ කරයි.විශේෂයෙන්ම එම මැතිවරණයේදී ගම් මට්ටමින් ජන හමු සංවිධානය කළ ස්ථාන වෙත නැවත යමින් මෙසේ ජනතාවට කෘතඥතාව හා ස්තූතිය පළ කිරීමට ඒ මහතා ක්‍රියා කළේය.මෙවැනි අවස්ථාවකට සහභාගි වූ සෙනල් වෙල්ගම මහතා නාගොඩ, නාමල්‍ගමදී සිය අදහස් මෙසේ ප්‍රකාශ කළේය.කළුතර දිස්ත්‍රික්කයේ වැඩිම මනාපයෙන් මා පළමු තැනට පත්කළ ජනතාවට මගේ වි‍ශේෂ ස්තුතියත් ගෞරවයත් මේ අවස්ථාවේදී ප්‍රකාශ කරනවා.දුකේදීත් සැපේදීත් ජනතාව සමඟ එකට සිටිමින් කටයුතු කරන ප්‍රවාහන ඇමැති කළුතර දිස්ත්‍රික් නායක කුමාර වෙල්ගම මහතා කෙරෙහිද මේ මැතිවරණයේදී ජනතාව විශ්වාසය පළකර තිබෙනවා. එමනිසා ප්‍රවාහන ඇමැති කළුතර දිස්ත්‍රික් නායක කුමාර වෙල්ගම මහතාගේ ශක්තියත්, බ. පළාත් සභාවේ ශක්තියත් තුළින් කළුතර දිස්ත්‍රික්කයේ ජනතාවට විශාල සේවාවක් ඉටුකිරීමට මා කටයුතු කරනවා.මේ ජයග්‍රහණයට සහයෝගය ලබාදුන් නාගොඩ නාමල්ගම ජනතාවටත් මගේ ගෞරවයත්, ස්තූතියත් මේ අවස්ථෘවේදී ප්‍රකාශ කරනවා.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=r1406258</link>
    <topic>කළුතර නෑබඩ බස්තෙබුවනට පමණයි</topic>
    <author>කළුතර විශේෂ ‍</author>
    <content>කළුතර - නෑබඩ මාර්ගයේ ධාවනය කෙරෙන ලංගම පෞද්ගලික බස් රථ තෙබුවන නගරය දක්වා ධාවනය කිරීම නිසා පාසල් සිසුන් ඇතුළු මහජනතාව දැඩි දුෂ්කරතාවකට පත්ව සිටිති.මෙයට ‍හේතු වී තිබෙන්නේ තෙබුවන පොලිසිය අසල ඇති පාලම අලුතින් ඉදිකිරීමේ කටයුතු නිසා එම මාර්ගය තාවකාලිකව වසා දැමීම නිසාය.මේ නිසා අඩුතරමින් දිනකට දෙවරක් (උදේ- සවස) කළුතරින් පිටත්වන බස් රථ තෙබවුන - පැලපිටියගොඩ, කොට්ටයාහේන හරහා නෑබඩ දක්වා ධාවනය කරන ලෙස ප්‍රදේශවාසීහු කළුතර ලංගම ඩි‍පෝවෙන් ඉල්ලා සිටිති.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=r1406259</link>
    <topic>හෙට්ටිගේ ඇළ දෙපස කුඹුරු ගොවීහුප්‍රමාණවත් ලෙස පොහොර ලබාදෙන ලෙස ඉල්ලති</topic>
    <author>මංජුල හිරිපිටිය හෝමාගම සංචාරක</author>
    <content>හෝමාගම, පනාගොඩ, මීගස්මුල්ල ප්‍රදේශයේ හෙට්ටිගේ ඇළ දෙපස කුඹුරු වගාවන් කරන ගොවීන්ට ලබාදුන් පොහො‍ර ප්‍රමාණය අඩු කිරීම නිසා තමන්ට යල මහ කන්නයේ ගොවිතැන් කිරීම අපහසුවී ඇතැයි එම ගොවීහු පවසති.හෝමාගම සහ කඩුවෙල යන ප්‍රාදේශීය ලේකම් කොට්ඨාස සම්බන්ධ හෙට්ටිගේ ඇළ දෙපස පවතින කුඹුරු අක්කර දෙදහසක ආසන්න ප්‍රමාණයක් වගා කරති. පොහොර සහනාධාර යටතේ ලබාදුන් පොහොර පනාගොඩ මීගස්මුල්ල ප්‍රදේශයේ ගොවීන්ට පමණක් අඩු කර ඇති අතර, එම ප්‍රදේශයේ කුඹුරු අක්කර එකසිය හැත්තෑවක් පවතින අතර ගොවි පවුල් දෙසිය තිහක් ජීවත් වෙති.ජගත් ශාන්ත දඹරගේ ගොවි මහතා, වසර විස්සක පමණ කාලයක සිට කුඹුරු වගාව කරගෙන යනවා. සාමාන්‍යයෙන් මේ ප්‍රදේශයේ කුඹුරු අක්කරයට කැට පොහොර කිලෝ ග්‍රෑම් විස්සක්, රතු කුඩු (එම්.ඕ.පී) කිලෝ ග්‍රෑම් දහඅටක් සහ යූරියා කිලෝ ග්‍රෑම් පනස් හතරක් ලබාදෙනවා.එයයි සම්මත ප්‍රමාණය. මෙවර යල කන්නයේ සිට නව ක්‍රමයකට කැට පොහොර ලබාදෙන බවට ප්‍රදේශයේ ගොවි පර්යේෂණ නිලධාරි දන්වා තිබෙනවා.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=r14062510</link>
    <topic>ඩෙංගු මඬින්න මරණාධාරසමිතිවල සහායත් ඕනෑ</topic>
    <author>ගම්පහ මධ්‍යම සමූහ වී. ඒ. ඔලිවර් පෙ‍රේරා</author>
    <content>ඩෙංගු මදුරුවාගෙන් මිනිස් ජීවිත බේරා ගැනීමට ගම් මටිටමින් පිහිටුවාගෙන ඇති මරණාධාර සමිතිවලට ගම්වල ඩෙංගු මර්දනය සඳහා මූලිකත්වය ගෙන කටයුතු කරන ලෙස මල්වතු හිරිපිටිය පොලිස් බල ප්‍රදේශයේ පිහිටුවා ඇති සියලුම මාරණාධාර සමිති ප්‍රධානීන්ගේ මල්වතු හිරිපිටිය පොලිස් ස්ථානාධිපති ප්‍රධාන පොලිස් පරීක්ෂක සනත් මහේලගොඩ මහතා ඉල්ලීමක් කර සිටී.ශ්‍රමදාන මට්ටමින් වතුපිටි මාංමාවත් කානු පද්ධති ඇතුළු මදුරුවන් බෝවිය හැකි ස්ථාන විනාශ කළ හැකි බවද ස්ථානාධිපතිවරයා කියා සිටී.ගමේ මරණාධාර සමිති මූලික වෙමින් ග‍ෙම් ඇති සෙසු සංවිධාන ද සමඟ ඒකාද්ධව ගමෙහි ග්‍රාම නිලධාරිවරයා ඇතුළු රාජ්‍ය නිලධාරීන් සම්බන්ධීකරණය ඇතිව මෙම ශ්‍රමදාන කටයුතු සඳහා තමන් ඇතුළු පොලිස් පූජ්‍ය සේවා ඒකකයෙහි සහාය ලබා දීමට හැකි බැවින් මලවතු හිරිපිටිය පොලිස් බල ප්‍රදේශයට අයත් ග්‍රාම නිලධාරී වසම් 29 තුළ මෙවන් වැඩපිළිවෙළක් ඇරැඹීම පිණිස මරණාධාර සමිතිවලට ආරාධනා කරන බව පනන් ‍මහේලගොඩ මහාතා වැඩිදුරටත් පැවසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=s1406251</link>
    <topic>ශ්‍රී ලංකාවට එංගලන්තයේ දී ප්‍රථම වතාවට ටෙස්ට් ක්‍රිකට් තරගමාලාවක ජය</topic>
    <author/>
    <content>හෙඩිංලිහිදී ඊයේ නිමාවු දෙවැනි හා අවසන් ටෙස්ට් තරගයෙන් සත්කාරක එංගලන්තයට එරෙහිව ලකුණු 100ක ජයක් හිමිකර ගැනීමට ශ්‍රී ලංකා පිල සමත්විය.ඒ අනුව තරග දෙකකින් සමන්විත තරගාවලිය  1-0ක් ලෙස ජයගැනීමට ශ්‍රී ලංකාවට හැකිවිය.මෙය ශ්‍රී ලංකා කණ්ඩායමක් එංගලන්තයේදී වාර්තා කළ මුල්ම ටෙස්ට් තරගමාලා ජය වන අතර එංගලන්තයට එරෙහිව වාර්තා කළ 8වැනි තරග ජය ලෙස වාර්තා විය.ලකුණු 350ක ඉලක්කයක් හඹාගිය එංගලන්ත පිලට සියල්ලන් දැවී ලබාගත හැකිවුයේ ලකුණු 249ක් පමණි. මුයින් අලී ‍හුදකලා සටනක් දියත් කරමින් තම ජාත්‍යන්තර මංගල ටෙස්ට් ශතකය වාර්තා කළේය. නොදැවී ලකුණු 108ක් රැස්කළ අලී පන්දු 281කට මුහුණදෙමින් හතරේ පහර 17ක් ඉනිමට ඇතුළත් කර තිබිණි. ‍එංගලන්ත ඉනිම බිඳ දැමූ ධම්මික ප්‍රසාද් කඩුලු 5ක් දවාගත් අතර රංගන හේරත් කඩුලු 3ක් දවාගත්තේය.ලකුණු 57කට කඩුලු 5ක් බිඳ වැටීමෙන් පෙරේදා තරගය නතරකරන විට එංගලන්ත පිල අසීරු තත්ත්වයකින් පසුවිය. ඊයේ උදෑසන පිටියට පැමිණි පෙරදින නොදැවී සිටි ජෝ රූට් සමගින් එක්වු මුයින් අලී සිය කඩුලු ආරක්ෂා කරගැනීමේ සටන අරඹා වැඩි වේලා යාමට පෙර හෙඩිංග්ලි ක්‍රීඩා පිටියට වර්ෂාව ඇද වැටිණි. ඒ වනවිට එංගලන්තය කඩුලු 5කට ලබා සිටි ලකුණු සංඛ්‍යාව 83කි. අලී නොදැවී ලකුණු 22ක් ද, රූට් නොදැවී ලකුණු 9ක් ද ලබා සිටියහ. ‍නොකඩවා ඇද හැලුණු වර්ෂාව හේතුවෙන් දෙපිලම වේලාසනින් දිවා ආහාරය ලබා ගත්තේය.අලී හා රූට් දෙදෙනාට දිවා විවේක‍යෙන් පසුව තවත් එක් කළ හැකිවුයේ ලකුණු 41ක් පමණි. නුවන් ප්‍රදීප්ගේ පන්දුවකට ළහිරු තිරිමාන්න උඩ පන්දුවක් රැකගැනීමෙන් රූට්ගේ ඉනිම නිමාවට පත්විය. පන්දු 108කට මුහුණදෙමින් ඉවසිලිවන්ත ඉනිමක් දියත් කළ රූට් හතරේ පහර 4ක් සමගින් ලකුණු 31ක් රැස් කළේය.ඒ වනවිට මුළු ලකුණු සංඛ්‍යාව 124ක් විය. අනතුරුව අලී සමග එක්වු මැතිව් ප්‍රයර්ට ශ්‍රී ලංකා ඉනිමේ සාර්ථක පන්දු යවන්නා වූ ධම්මික ප්‍රසාද් හමුවේ වැඩි වේලාවක් කඩුල්ලේ රැදී සිටිමට නොහැකි විය. කෞෂාල් සිල්වාගේ දක්ෂ උඩ පන්දු රැකගැනීමක් හමුවේ ප්‍රයර් දැවී යනවිට රැස්කරගෙන සිටියේ ලකුණු 10ක් පමණි. ඒවනවිට මුයින් අලී තම ප්‍රථම අර්ධ ශතකය වාර්තා කරමින් ලකුණු 52ක් රැස්කරගෙන සිටියේය. සවස තේ පානය සඳහා තරගය නතර කරනවිට එංගලන්තය කඩුලු 7කට ලකුණු 173ක් ලබා සිටියේය. ඔවුන්ට තරගය ජයගැනීමට නම් ඕවර 40කදී තවත් ලකුණු 177ක් ලබාගත යුතුව තිබිණි.හුදකලා සටනක නිරත වූ අලී සමග එක්වු ක්‍රිස් ජෝඩ්න් 7වැනි කඩුල්ලට ලකුණු 52ක් එක් කරමින් සිටියදී රංගන හේරත් හමුවේ කඩුල්ල මුවා කිරීමේ වරදට හසුවිය. පිටියේ විනිසුරු ලබාදුන් දැවී යෑමේ තීරණය ජෝඩ්න් නැවැත විමසුවද එය ස්ථිර විය. ‍ඔහු පන්දු 62කදී ලකුණු 21ක් රැස්කර තිබිණි. ලකුණු 228දී ස්ටුවට් බ්‍රෝඩ්ද නවවැනි කඩුල්ල ලෙස හේරත්ගේ ගොදුරක් බවට පත්විය. තරගය පරාජයෙන් බේරාගැනීමට අලී සමග එක්වු ඇන්ඩර්සන් (0) ඕවර 20.1කදී ලකුණු 21ක් එක් කරමින් සිටියදී ශමින්ද එරංග හමුවේ දැවී ගියේය.පෙරේදා සවස් කාලයේ පිළිතුරු ඉනිම ඇරැඹු එංගලන්තයේ මුල් කඩුලු 4 ලකුණු 52ක් වෙද්දී බිඳ දැමීමට ධම්මික ප්‍රසාද් සමත්විය. එය ප්‍රසාද්ගේ හොඳම ටෙස්ට් පන්දු යැවීම විය. නායක ඇලෙස්ටෙයාර් කුක් ලකුණු 16කටත්, ගැරී බැලැන්ස් ලකුණු ලබාගැනීමටත් පෙර දැවීයනවිට මුළු ලකුණු සංඛ්‍යාව 39ක් විය. කුක් පන්දු කෙළින්ම කඩුල්ලේ වැදීමෙන්ද, බැලැන්ස් කඩුල්ල මුවා කිරීමේ වරදට හසුවෙමින්ද දැවී ගියේය.ලකුණු 50 දී ප්‍රසාද්ගේ පන්දුවකට මහේල ජයවර්ධන උඩ පන්දුවක් රැකගැනීමෙන් සෑම් රොබ්සන් ලකුණු 24කට දැවී ගිය අතර තවත් ලකුණු 2ක් එක් වෙද්දී ඉයන් බෙල් (8) සිවුවැනි කඩුල්ල ලෙස ප්‍රසාද් පන්දුවක් කෙළින්ම කඩුල්ලේ වැදීමෙන් දැවී ගියේය.තවත් ලකුණු 5ක් එක් වෙද්දී එංගලන්තයේ පස්වැනි කඩුල්ල ලෙස ලියම් පෙරේදා දිනයේ පස්වැනි කඩුල්ල ලෙස ලයම් ප්ලන්කට් ලකුණු ලබාගැනීමට පෙර දවාගැනීමට රංගන හේරත් සමත්විය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=s1406252</link>
    <topic>‘බී’ කොටසේ මුදුනා වෙමින් නෙදර්ලන්තය 16දෙනාගේ වටයට</topic>
    <author/>
    <content>තරගකාරී චිලී කණ්ඩායමට එරෙහි තරගයේ අවසන් අවස්ථාවලදී ලෙරෝයි ෆර් හා මෙම්ෆිස් ඩිපේ යන ආදේශ ක්‍රීඩකයන් ලබා ගත් ගෝල මත නෙදර්ලන්තය ‘බී’ කොටසේ ඉහළටම පිවිසියේය.තරගයේ දිගු වේලාවක් චිලී හොඳම කණ්ඩායම වී සිටියද ලුයිස් වැන් ගාල්ගේ ක්‍රීඩකයන්ගේ අවස්ථා දෙකක දස්කම් මත තරගය තීරණය විය.නෙදර්ලන්තය ඔවුන්ගේ කොටසේ ඉහළටම පිවිසීම නිසා දෙවැනි වටයේදී බ්‍රසීලය හමුවීම ඔවුනට මගහැරෙනු ඇත.තරගය ජය පැරදුමකින් තොර විසඳුමක් කරා යන අයුරු පෙනෙන්නට තිබූ අතර ඇත්ත වශයෙන්ම ගෝල් ලබා ගන්නා කණ්ඩායම ලෙසින් දිස්වූයේ චිලී ය. එහෙත් එතරම් සාර්ථක ක්‍රීඩාවක් නොකළ වෙස්ලි ස්නෙයිජ්ඩර් වෙනුවට ආදේශ ක්‍රීඩක ෆර් පිටියට පිවිසි වහාම ඔහුගේ පැමිණීම සටහන් කළේය. ඩැරිල් ජන්මාට් පිටිය කොණේ සිට එල්ල කළ හරස් පහරට හිස ඔසවමින් ෆර් ගෝලය ලබා ගත්තේය.ගෝල් ලබා ගැනීමේ අවස්ථා කිහිපයක්ම උදාකර ගත් චිලී කණ්ඩායම මෙවැනි තියුණු තරගයක පරාජිතයන් වීම ඔවුන්ගේ අවාසනාව යැයි සිතනු ඇත. එහෙත් තරගාවලියේ දෙවැනි වටයට පිවිස සිටින ඔවුන් එහිදී මුණගැසෙන ඕනෑම ප්‍රතිවාදියෙකුට තියුණු අභියෝගයක් එල්ල කිරීමේ අපේක්ෂාවෙන් සිටී.මේ තරගයේදී ෆර් ගෝලය ලබා ගත්තේ බංකුවෙන් පිටව පැමිණ තත්පර 90කට පසුවය. එය මේ තරගාවලියේ ආදේශ ක්‍රීඩකයෙකු වෙතින් මෙතෙක් වාර්තා වූ වේගවත්ම ගෝලය වෙයි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=s1406253</link>
    <topic>මෙක්සිකෝව දෙවැනි වටයට</topic>
    <author/>
    <content>තියුණු මුහුණුවරක් ගත්තද අවසාන මිනිත්තු විස්සේදී පමණක් ප්‍රාණවත් වූ ලෝක කුසලාන පාපන්දු තරගයකදී මෙක්සිකෝව ගෝල් 3–1කින් ක්‍රොඒෂියාව පරාජය කරමින් තරගාවලියේ දෙවැනි වටයට පිවිසියේය.මෙක්සිකෝව තරගාවලියේ ඊළඟ වටයේදී නෙදර්ලන්තය සමග ගැටෙනු ඇත.මෙක්සිකෝව මීට පෙර සහභාගි වූ ලෝක කුසලාන තරගාවලි හතේදීම මූලික වටයෙන් පසුව දෙවැනි වටයට ගොස් තිබේ.ක්‍රොඒෂියාව ලෝක කුසලාන තරගාවලියක මූලික වටයේ ඔවුන්ගේ අවසාන තරගයක් මෙතෙක් ජය ගෙන නැත.ක්‍රොඒෂියාව ඔවුන්ගේ ඉතිහාසයේ ගෝලයකට වැඩියෙන් මෙක්සිකෝවට ගෝල් ලබා දුන් ප්‍රථම අවස්ථාව මෙය වෙයි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=s1406254</link>
    <topic>හිටපු ලෝකශූර ස්පාඤ්ඤය ගෙදර යයි</topic>
    <author/>
    <content>හිටපු ලෝක ශූරයන් වන ස්පාඤ්ඤය මෙවර තරගාවලියේ ඔවුන්ගේ අවසාන තරගයේදී පොඩි ආඩම්බරයක් නැවත ඇතිකර ගනිමින් ඔස්ට්‍රේලියාව ගෝල් 3–0කින් පරාජය කළේය.සිය ක්‍රීඩා දිවියේ 59 වැනි ජාත්‍යන්තර ගෝලය වාර්තා කරමින් විලා ස්පාඤ්ඤය වෙනුවෙන් වූ ඔහුගේ පාපන්දු ක්‍රීඩා දිවිය අවසන් කළේය. ඔස්ට්‍රේලියාව සමග පැවැති තරගය විලාගේ 97 වැනි හා අවසාන තරගය විය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=s1406255</link>
    <topic>බ්‍රසීලය ගෝල් 4යි කැමරූන් 1යි</topic>
    <author/>
    <content>100 වැනි ලෝක කුසලාන පාපන්දු තරගයට සහභාගි වූ බ්‍රසීලය විශිෂ්ට ක්‍රීඩාවක යෙදෙමින් කැමරූන් ගෝල් 4–1කින් පරදවා ‘ඒ’ කොටසේ ඉහළටම පිවිසියේය.උද්යෝගිමත් තරගාවලියේ 100 වැනි ගෝලය නෙයිමා ලබා ගනිමින් බ්‍රසීලය තරගයේ පෙරමුණට ගෙන ආවේය. එහෙත් තරගයේ පැය භාගයක් ගත වීමට පෙර ජොයෙල් මටිප් තරගය සම තත්ත්වයට ගෙන එන ගෝලය ලබා ගනිමින් සෙනඟ නිහඬ කළේය.එහෙත් අතිදක්ෂ නෙයිමාගේ දෙවැනි ගෝලය, ෆ්‍රෙඩ් ගේ පළමු ලෝක කුසලාන ගෝලය හා ආදේශ ක්‍රීඩක ෆර්නැන්ඩිනෝගේ ගෝලයෙන් තරගයේ ප්‍රතිඵලය සැකයෙන් එහාට ගෙන ගියේය. බ්‍රසීලය දැන් තරගාවලියේ දෙවැනි වටයේදී චිලී සමග තරග වදිනු ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=s1406256</link>
    <topic>ලෝක කායවර්ධන සම්මේලනයෙන් ශ්‍රී ලංකාවට රන් සම්මානයක්</topic>
    <author>ප්‍රින්ස් ගුණසේකර</author>
    <content>කායවර්ධන ක්‍රීඩාව ප්‍රචලිත කිරීමට හා සංවර්ධනය කිරීමට ලබාදෙන අති විශිෂ්ට දායකත්වය වෙනුවෙන් ලෝක කායවර්ධන සම්මේලනය ශ්‍රී ලංකාවට රන් සම්මානයක් ප්‍රදානය කරයි.ලෝක කායවර්ධන හා ශාරීරික යෝග්‍යතා සම්මේලනයේ සභාපති ආචාර්ය රැෆල් සන්ටෝජා මහතා අතින් පිරිනැමුණු එම රන් සම්මානය හිමිවීම ශ්‍රී ලංකා කායවර්ධන ඉතිහාසයේ පළමුවරට සිදුවීම විශේෂත්වයකි.එම රන් සම්මානය ශ්‍රී ලංකා කායවර්ධන සම්මේලනයේ වත්මන් සභාපති කපිල කුමාර මහතාට පිරිනැමුණේ කායවර්ධන ක්‍රීඩාව රුක ගනිමින් කරන ලද සේවයද අගැයීමට ලක් කරමිණි.කායවර්ධන ක්‍රීඩාවට අනුග්‍රාහකයකු නොමැතිව රටවල් 23ක ක්‍රීඩකයන් 200ක් පමණ හා ක්‍රීඩිකාවන් කිහිපදෙනකුගෙන් සමන්විත ආසියානු තරගාවලිය ඉතා සාර්ථකව හා ආකර්ශනීයව සංවිධානය කිරීම ලෝක කායවර්ධන සම්මේලනයේ නිලධාරීන්ගේ විශේෂ පැසසුමට ලක්වීම ශ්‍රී ලංකාවට අති මහත් ගෞරවයක් ගෙන දුන්නේය.ක්‍රීඩා ඇමැති මහින්දානන්ද අලුත්ගමගේ මහතා උපරිම සහාය ලබාදීම ආසියානු කායවර්ධන ශූරතාවලියේ සාර්ථකත්වයට විශාල පිටු බලයක් වු ශ්‍රී ලංකා කායවර්ධන සම්මේලනයේ සභාපති කපිල කුමාර මහතා ප්‍රකාශයක් කරමින් පැවැසීය.මේ ආසියානු කායවර්ධන ශූරතාවලිය පැවැත්වෙන අතරතුරේදී ශ්‍රී ලංකාවට පැමිණි ලෝක කායවර්ධන හා ශාරීරික යෝග්‍යතා සම්මේලනයේ සභාපති ආචාර්ය රැෆල් සන්ටෝජා මහතා මෙරට කායවර්ධන ක්‍රීඩාව ලබා ඇති ප්‍රගතිය පිළිබඳව විශේෂ ඇගැයීමක් කිරීම ක්‍රීඩකයන් හා නිලධාරීන් දිරිගන්වන්නට සමත්විය.ආසියාතික කායවර්ධන හා ශාරීරික යෝග්‍යතා සම්මේලනයේ සභාපති ශේක් අබ්දුල්ලා, ලෝක කායවර්ධන විධායක කමිටු නිලධාරී විලියම් ට්‍රිනිටි, ලෝක කාන්තා කායවර්ධන සම්මේලනයේ සභාපති වැන්ඩා ට්‍රිනිට් යන මහත්ම මහත්මීන්ද ශ්‍රී ලංකාවට පැමිණීම දුර්ලභ අවස්ථාවක් වූහ.ආසියාවේ කායවර්ධන ක්‍රීඩාව කරන සියලු රටවල සහභාගීත්වයෙන් ආසියානු කායවර්ධන විශේෂ සභාව කොළඹදී පැවැති අතර එහදී ක්‍රීඩාවේ දියුණුව විශේෂ තීරණ රැසක් ගෙන ඇත.මේ ආසියානු කායවර්ධන ශූරතාවලියේදී වසර 50ට වැඩි මාස්ටර්ස් තරග අංශයෙන් කේ.එම්.ඩී.සිල්වා, කිලෝග්‍රෑම් 60 බර පන්තියෙන් වයි.එම්.අමිල, කිලෝග්‍රෑම් 65 බර පන්තියෙන් එස්.පී.සිරිවර්ධන, කිලෝග්‍රෑම් 70 බර පන්තියෙන් නිරංජන කුමාර රන් පදක්කම් දිනා ගත්හ.කිලෝග්‍රෑම් 100 බර පන්තියෙන් අන්ටන් පුෂ්පරාජ්, කිලෝග්‍රෑම් 60 බර පන්තියෙන් රනිල් සම්පත් හා කිලෝග්‍රෑම් 55 බර පන්තියෙන් බී.ඒ.එස්.ප්‍රසන්න රිදී පදක්කම් දිනාගත් අතර කිලෝග්‍රෑම් 70 බර පන්තියෙන් ඩී.එම්.අධිකාරම් හා කිලෝග්‍රෑම් 55 බර පන්තියෙන් දර්ශන රන්මුදු ලෝකඩ පදක්කම් දිනා ගත්හ.හතලිස් අටවැනි වරටත් පැවැති ආසියානු කායවර්ධන ශූරතාවලියේ සමස්ත ශූරතාව ඉරානයට හිමිවු අතර ශ්‍රී ලංකාවට අනුශූරතාව හිමිවිය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=f1406251</link>
    <topic>මැතිවරණයක් එනකොට විපක්ෂය කඩිගුලක් ඇවිස්සුණා වගෙයි</topic>
    <author>සාකච්ඡා කළේ උදිත ගුණවර්ධන</author>
    <content>ඌවේ පළාත් සභා මැතිවරණය, එහි දේශපාලන වැදගත්කම ,මැතිවරණය සඳහා පක්ෂ,විපක්ෂ සූදානම හා තවත් දේශපාලන හා සමාජ කරුණු පිළිබඳව බදුල්ල දිස්ත්‍රික් පාර්ලිමේන්තු මන්ත්‍රී උදිත ලොකුබණ්ඩාර මහතා සමඟ කළ සාකච්චාවකි.* ඌව පළාත් සභා මැතිවරණය ඉදිරි මාස කිහිපය ඇතුළත පැවැත්වීමට නියමිතයි. මේ මැතිවරණයට එජාපය විශේෂ ප්‍රතිසංවිධාන වැඩපිළිවෙළක නියැළෙනවා. ජනතා විමුක්ති පෙරමුණත් අලුත් ප්‍රචාරක වැඩපිළිවෙළක නියැළෙනවා. මේ දේශපාලන ප්‍රවණතාවය ආණ්ඩුවට අභියෝගයක් නොවෙයිද?ආණ්ඩුවක් විදිහට අපි විශාල වැඩ ප්‍රමාණයක් ඉෂ්ට කර තිබෙනවා. අපි තරම් ගම් මට්ටමට කාර්ය ප්‍රමාණයක්, සංවර්ධනයක් ඉටුකළ ආණ්ඩුවක් නොමැති තරම්. ඒ නිසා අපට අමුතුවෙන් ලෑස්ති වෙන්න දෙයක්වත්, සැලැසුම් කරන්න දෙයක්වත් නැහැ. මේ ආණ්ඩුව තරම් හැමදාම ජනතා සේවය වෙනුවෙන් කැප වූ ආණ්ඩුවක් නොමැති තරම්. අපි කිසිම මොහොතක දේශපාලන වාසි බලාගෙන ජනතා සේවය ඉටුකළ ආණ්ඩුවක් නොවෙයි. අපි විසිහතර පැයම ජනතාව වෙනුවෙන් අවදිව සිටින ආණ්ඩුවක්.ඒ නිසා අප මැතිවරණ ඉලක්ක කර කටයුතු කරනවා යැයි කවුරුන් හෝ කියනවා නම් ඒක වැරැදි තර්කයක්.ඒත් විපක්ෂය එහෙම නෙමෙයි. මැතිවරණයක් එනවා කියපුවාම කඩි ගුලකට වතුර ගියා වගේ කලබල වෙනවා. මේ අය දේශපාලනය කරන්නේ මැතිවරණ කාලයේදී පමණයි. ඒ කාලයේදී විතරයි මේ අය දේශපාලනය කරන්නේ. එජාපය හැමදාම ප්‍රතිසංස්කරණය කරනවා. මැතිවරණයක් ආපුවාම පරාදයි. ජනතා විමුක්ති පෙරමුණ ගැන නම් කතා කරලා වැඩක් නැති තරම්.පසුගිය පළාත් සභා මැතිවරණයකදී ජාම බේරාගත් පමණින් ඔවුන්ට ඉදිරි දේශපාලනයක් ඇතැයි සිතන්න බැහැ.ඌව පළාත් සභා මැතිවරණයේදී එක්සත් ජනතා නිදහස් සන්ධානය විදිහට අපට ජයග්‍රහණය ගැන ගැටලුවක් නැහැ. අපට ඉතාමත් පහසුවෙන් මැතිවරණය දිනාගන්න පුළුවන්.* ඌව මැතිවරණය දේශපාලන වශයෙන් ඉතාමත් තීරණාත්මක මැතිවරණයක් විදිහටයි විචාරකයන් සලකන්නේ. මේ විශ්ලේෂකයන්ගේ අදහස් ගැන ඔබේ මතය පැහැදිලි කළ හැකිද?ඕනෑම තීරණාත්මක මැතිවරණයක් බැරෑරුම් එළඹුමක් විදිහටයි අප සලකන්නේ. ඒත් මොන තීරණාත්මක තත්ත්වයකදී වුවත් අපට මැතිවරණයේදී ජයග්‍රහණය පිළිබඳවත් ජනතා මතය ජය ගැනීම ගැනත් ගැටලුවක් නැහැ.අපට මේ මැතිවරණයේදී ජනතාවගෙන් එක් ඉල්ලීමක් කිරීමට තිබෙනවා. අද අපව අන්තර්ජාතිකව කුමන්ත්‍රණකාරී තත්ත්වයකට හසුවෙලා තිබෙනවා. මේ තත්ත්වය ජය ගැනීමටත් රටේ ජනතා මතය කුමක්ද කියලා අන්තර්ජාතික ප්‍රජාව ඉදිරියේ තහවුරු කිරීමටත් ලැබෙන අවස්ථාවක් විදිහට ඌව පළාත් සභා මැතිවරණය හඳුන්වන්න පුළුවන්. ඒ නිසා මේ මොහොත තීරණාත්මක හා රට වෙනුවෙන් තීන්දු තීරණ ගන්න අවස්ථාවක් විදිහට ඌව පළාත් සභා මැතිවරණය හඳුන්වන්න පුළුවන්. ඒ නිසා ජනතාව විපක්ෂයේ කුමන්ත්‍රණකාරී ප්‍රයත්නවලට නොරැවටී බුද්ධිමත්ව තීරණ ගැනීම තමයි සිදුකළ යුත්තේ.* ජනාධිපතිවරණයක් එළැඹියහොත් විපක්ෂය පොදු අපේක්ෂකයකු හරහා තරඟ බිමට පිවිසීමේ ප්‍රයත්නයක් තිබෙනවා. මේ තත්ත්වය එක්සත් ජනතා නිදහස් සන්ධානයට අභියෝගයක් නොවේද?විපක්ෂයට එක් එක් කාලයට විවිධ ආකාරයේ ලෙඩ හැදෙනවා. මේ දවස්වල ඒ අයගේ රෝගය වෙලා තිබෙන්නේ පොදු අපේක්ෂකයකු සෙවීමේ රෝගයයි. මේ රෝගයම මේ අයට 2010 දී වැළඳුණා. මේ අය නිතරම උත්සාහ කරන්නේ තමන්ව ගැලවිලා වෙන කාවහරි බිලි දෙන්න මේ අය හොඳාකාරවම දන්නවා. තමන්ට ඉදිරි ජනාධිපතිවරණයේදී ජනාධිපතිතුමාව පරාජය කිරීමට බැරි බව. ඒ නිසාම තමයි තමන්ගේ නම්බුව බේරාගෙන කාවහරි බිලිදීමට මේ අය උත්සාහ කරන්නේ. ඒ හැර මෙතැන දේශපාලන අර්ථයක් නැහැ.අද රටම පිළිගන්න පොදු අපේක්ෂකයා පමණක් නොවෙයි පොදු අපේක්ෂාව ද වෙලා තිබෙන්නේ ජනාධිපති මහින්ද රාජපක්ෂ මහතායි. තව දශකයක් ඉදිරියට ගියත් ජනාධිපතිතුමාගේ ජනප්‍රියත්වය අභිබවා යා හැකි නායකයෙක් බිහිවෙතැයි අනුමාන කරන්නවත් බැහැ.ජනාධිපතිවරණයක් නොවෙයි මහ මැතිවරණයක් තිබ්බත් අපට පහසු ජයග්‍රහණයක් ලබා ගන්න පුළුවන්. එදා එක්සත් ජාතික පක්ෂ ආණ්ඩු තිබූ කාලයේදී මැතිවරණයක් ජයග්‍රහණය කිරීමට විවිධ නරක උපක්‍රම සිදුකළා. එදා එජාපය මැතිවරණ දේශපාලනය කළේ මේ විදිහටයි. ඒත් අද මේ අයට එදා තත්ත්වයත්, ඔවුන් කළ වැඩත් අමතක වෙලා තිබෙන්නේ.එක්සත් ජනතා නිදහස් සන්ධානය විදිහට අප ජනතා කැමැත්ත දිනාගත්තේත් ආරක්ෂා කළේත් ඒ විදිහේ පහත් පෙළේ උපක්‍රමවලින් නොවෙයි. මහත්මා දේශපාලනයක්, ජනතාවාදී දේශපාලනයක් ක්‍රියාත්මක කරමිනුයි. ඒ නිසා තමයි අප ජනතාව ඉදිරියට ගමන් කිරීමට කිසිදු බියක් හෝ චකිතයක් නැත්තේ. අපට හැමදාමත් ජනතාව විශ්වාසයි ජනතාවට අප විශ්වාසයි.* ජිනීවා යෝජනාවලිය අනුව මෙරට යුද කාලයේ දී සිදු වූ සිදුවීම් ගැන අන්තර් ජාතික පරීක්ෂණයක් පැවැත්විය යුතු බවට යෝජනා වී තිබෙනවා. මේ ගැන ඔබේ මතය පැහැදිලි කළ හැකිද?මේ අය අවධානය යොමු කර තිබෙන්නේ යුද්ධයේ අන්තිම කාලය ගැන පමණයි. මේ නිර්ණායකය වැරැදි නිර්ණායකයක් විදිහට පෙන්වා දීමට පුළුවන්. යුද්ධය අවුරුදු තිහක් තිබුණා. සිංහල , දෙමළ , මුස්ලිම් ජන කොටස්වලට බරපතළම හානිය කළේ බරපතළ වැරැදි කළේ, එල්. ටී.ටී. ඊ. සංවිධානය විසිනුයි. පූජ්‍ය පක්ෂයේ වගේම පූජක පක්ෂයේ උතුමන්වත් අමු අමුවේ මරා දමන්නට පන්සල්, පල්ලි, කෝවිල්වලට ප්‍රහාර එල්ල කිරීමටත් එල්. ටී. ටී. ඊ සංවිධානය කටයතු කළා. ඒත් ඊනියා අන්තර් ජාතික පරීක්ෂණ කණ්ඩායම් වලට හෝ අන්තර් ජාතික ප්‍රජාවට මේවා නොපෙනීම ගැටලුවට කාරණයක්. මම හිතන්නේ පරීක්ෂණයක් කරනවානම් මේ සියලු දේ ගැන මැදිහත් හා සාධාරණ පරීක්ෂණයක් පැවැත්විය යුතුයි. ඒත් අද අන්තර් ජාතික ප්‍රජාව උත්සාහ කරන්නේ මෙවැනි සාධාරණ පරීක්ෂණ ගැන විශ්වාස නොකර අන්තවාදී ලෙස කටයුතු කිරීමට. මේක ඉතාමත් වැරැදි දෙයක් විදිහටයි මම දකින්නේ.* අන්තර් ජාතික පරීක්ෂණයක් පැවැත්වීමට එරෙහිව යෝජනාවක් මෙරට පාර්ලිමේන්තුවට ඉදිරිපත් වුණා. මෙතැනදී මෙරට ප්‍රධාන විපක්ෂය වන එජාපයත්, ජවිපෙත් ඡන්දය පාවිච්චි කිරීමෙන් වැළකී සිටියා. මේ ගැන ඔබේ මතය පැහැදිලි කළ හැකිද?මෙතැනදී ද්‍රෝහීන් කවුද, පාවා දෙන්නන් කවුද, රටට ආදරය නොකරන්නන් කවුද කියලා ඉතාමත් හොඳින් තහවුරු වුණා. එදා එක්සත් ජාතික පක්ෂයත්, ජනතා විමුක්ති පෙරමුණත් ඉතාමත් ද්‍රෝහි හා අවස්ථාවාදී පිළිවෙතකුයි අනුගමනය කළේ. ඒ ගැන අපට තිබෙන්නේ කනගාටුවක් හා අප්‍රසාදයක් පමණයි. දේශපාලනය හා රට දැය කුමක්ද කියලා තේරුම් නොගැනීමේ අවාසනාව නිසා තමයි වගකිය යුතු විපක්ෂයක් මේ විදිහට හැසිරෙන්නේ.* ජාති භේදවාදි තත්ත්වයකට ර‍ට තල්ලු කිරීමේ ප්‍රශ්නයක් ඇතැයි චෝදනාවක් එල්ල වෙනවා. මේ ගැන ඔබේ මතය කුමක්ද?ජාති භේදවාදී තත්ත්වයක් හෝ ජාතිවාදි තත්ත්වයක් නොවෙයි පසුගිය දිනවල ඇති වුණේ. දෙපිරිසක් අතර ගැටුමක්. මේ තත්ත්වයට දේශපාලන අර්ථයක් ඇති කිරීමට උත්සාහ කරන්නේ බංකොළොත් විපක්ෂය විසිනුයි.අද විපක්ෂයට එල්ලෙන්න වැලක් නැහැ. ඒ නිසා තමයි ජාතිවාදි තුරුම්පුවල එල්ලී හෝ ගොඩයාමටයි මේ අය උත්සාහ කරන්නේ .</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=f1406252</link>
    <topic/>
    <author>සංවාද සටහන ඉරෝෂිණී දීපිකා</author>
    <content>වැලිවිටියේ සිරිනිවාස ලොකු හාමුදුරුවන් සහ බද්දේගම වාදයේ නොපළ පසුතලය පිළිබඳ තතු සොයා යමින් ඔහු සිය කුළුඳුල් අපදානය ලියුවේය. සිරිපද වෙහෙරපති සිරිනිවෙස් මහ යති යැයි නම්ලද මේ කෘතිය මඟින් මෙරට අප්‍රකට චරිතයක් වන, එනමුදු සිය දිවි කාලය තුළ අප්‍රමාණ මෙහෙවරක නිරතවුණ වැලිවිටියේ සිරිනිවාස හිමියන් පිළිබඳ තතු අනාවරණය කෙරේ. මේ එම කෘතියේ කතුවර සමන් සී. ලියනගේ සමඟ කළ කතාබහකි.* සිරිපද වෙහෙරපති සිරි නිවෙස් මහ යති කෘතිය මඟින් කියවෙන්නේ මොකක්ද?වැලිවිටියේ සිරි නිවාස ලොකු හාමුදුරුවන් සහ බද්දේගම වාදයේ නොපළ පසුතලය නමින් මා මේ කෘතිය හඳුන්වා දී තිබෙනවා. මේ කෘතිය හරහා මං කතාබහට ලක් කරන්නේ බද්දේගම, ගොතටුව ශ්‍රී පාද චෛත්‍යාරාමයේ ලොකු හාමුදුරුවන් වහන්සේ වන වැලිවිටියේ සිරිනිවාස හාමුදුරුවන්ගේ ජීවන අත්දැකීම්. උන්වහන්සේගේ චරිතය අළලා මා මේ කෘතිය රචනා කළා. මෙය මගේ කුළුඳුල් ග්‍රන්ථ වෑයම කිව්වොත් නිවැරැදියි.* මේ කෘතියේ සඳහන් වන පරිදි සිරි නිවාස ලොකු හාමුදුරුවන් කියන්නේ මෙරට අධ්‍යාපනික, ආගමික, සාමයික සහ සමාජීය යන චතුර්විධ ක්ෂේත්‍ර කෙරෙහි අප්‍රමාණ මෙහෙවරක නිරතවුණ යතිවරයෙක්. උන්වහන්සේ බද්දේගම ප්‍රදේශයේ සහ ඒ ආශ්‍රිත ප්‍රදේශවල ප්‍රකට චරිතයක් වුවත්, රටේ සුප්‍රකට හිමි නමක් නෙමෙයි. ඔබේ ප්‍රථම කෘතිය ලෙස එවන් චරිතයක් තෝරා ගත්තෙ ඇයි?මං දන්නා විදිහට බොහෝදෙනා චරිත කතාවලට කැමැතියි. මාත් මෙතෙක් කාලයක් පුරාවට වැඩිපුර කියවලා තියෙන්නෙ චරිත කතා. මගේ පොත් එකතුව තුළ තිබෙන්නෙත් වැඩිපුරම චරිත කතා. මේ කෘති මගින් මගේ ජීවිතයට බොහෝ අත්දැකීම් උකහා ගන්න හැකියාව ලැබුණා. මේ වගේ චරිතකතා කෙනෙක්ගෙ දිවියට පුදුමාකාර ආලෝකයක් ලබා දෙනවා. චරිත කතාවේ තිබෙන ප්‍රබලත්වය අනුව කෙනෙක්ගේ ජීවිතයට ආදර්ශ ලැබෙන ආකාරය වෙනස් වෙන්න පුළුවන්.මා දුටු කියැවූ බොහෝ චරිත කතා කෘති ලියැවී තිබෙන්නේ ලෝ ප්‍රකට, එහෙමත් නැත්නම් අපේ රටේ ප්‍රකට ආගමික, දේශපාලනික, සමාජ මෙහෙවරෙහි අනභිභවනීය මෙහෙයක් ඉටුකළ චරිත කීවොත් සිරිනිවාස හාමුදුරුවො පුළුල් සමාජ සබඳතා පැවැත්වූ ඒ වගේම බොහෝ ඇසූපිරූ තැන් ඇති හිමි නමක්. උන්වහන්සේ ලොව පුරා, රට පුරා අප්‍රකට චරිතයක් වුණත්, බද්දේගම ප්‍රදේශයේ සුප්‍රකට චරිතයක්. මේ යතිවරයාණන් කළ සේවය අප්‍රකටයි.ඒත් මේ චරිතය විනිවිද යමින්, උන්වහන්සේ පිළිබඳ තතු සොයා යා යුතු කෙනෙක් බව මාහට පවසා සිටියේ ආචාර්ය බද්දේගම සමිත හිමිපාණන් වහන්සේයි.උන් වහන්සේගේ ඇරියුම හා මඟ පෙන්වීම නොවන්නට සිරිනිවාස ලොකු හාමුදුරුවන්ගේ ජීවන අත්දැකීම් පමණක් නෙමෙයි. උන්වහන්සේ හෙළි කරන බද්දේගම පිළිබඳ අප්‍රකට ඓතිහාසික තොරතුරු පවා ගිංග‍ඟේ වැලිතලාවෙන් වැහිලා යන්න බොහෝවිට ඉඩ තිබුණා. ඒ නිසා මෙය කාලීන කටයුත්තක් සේ සිතා මා මේ චරිතය පිළිබඳ මේ කෘතිය රචනා කළා.මගේ කුළුඳුල් ග්‍රන්ථ වෑයම ප්‍රකට චරිතයක් වටා ගෙතුණු එකක් විය යුතුයැයි මා හිතුවේ නෑ. මේ කෘතිය රචනයේදී මේ අප්‍රකට චරිතය, මෙරට ප්‍රකට චරිතයක් බවට පත් කිරීමට මා උත්සාහ ගත්තා. ඒ අනුව විවිධ වෙනස්කම් සිදු කරමින්, මේ චරිත කතාව ප්‍රාණවත් අයුරින් පාඨකයා වෙත සමීප කිරීමට මා ක්‍රියා කළා. ලැබෙන ප්‍රතිචාර අනුව මට හැ‍ඟෙන්නේ අප්‍රකට චරිතයක් පාදක කර ගත්තත්, එය අසාර්ථක එකක් නොවුණු බවයි.* මේ කෘතියේ පරිච්ඡේද ඉතාමත් ම කෙටියි. ඒ වගේම ආකර්ෂණීය ශීර්ෂ යොදා තිබෙනවා.ඔබ චරිත කතාව ප්‍රාණවත්ව ඉදිරිපත් කරමින් විවිධ වෙනස්කම් කළායැයි කිව්වේ ඒ ආකාරයට ද?ඒවාත් සමඟම චරිතයක් ඇසුරින් සමාජ වටාපිටාව ඉතිහාසය ලේඛනගත කරන්නෙ කොහොමද කියන කරුණු කාරණාත් මා මේ කෘතිය හරහා ඉදිරිපත් කළා. භාෂාවේ විවිධ වෙනස්කම් කළා. හැමෝටම කියවන්න පුළුවන් සරල නිර්මාණශීලී බස් වහරක් යොදා ගත්තා. අතීතය පිළිබඳ තතු හෙළිදරව් කිරීමේදී ඒ කාලෙ ගමේ මිනිස්සු භාවිත කළ බස් වහර යෙදුවා.* මෙහි අන්තර්ගත තොරතුරු අපූර්ව ආකාරයෙන් ඉදිරිපත් කෙරුමට ඔබ ක්‍රියා කර තිබෙනවා. ඒ පිළිබඳ කතා කළොත්?සිරිනිවාස හාමුදුරුවන් කිසිදු ලේඛනයක් උපයෝගී කරගන්නෙ නැතිව, උන්වහන්සේ වදාළ අතීත විත්ති අනුව මේ කෘතියේ අන්තර්ගතය සැකසුණා. ගිංගඟබඩ පාත වැලිවිටිය නමැති සොඳුරු සාරභූමියේ ගෙවුණු ළමාවිය පිළිබඳ තොරතුරු, ගොතටුව ශ්‍රීපාද චෛත්‍යාරාමය නම් ඓතිහාසික පිං බිමේ අරහත් ධජය දරමින් එහි වැඩසිටි තෙරවරුන් පාදමූලයේ ගෙවුණු අතීතය, පරපුරක සිහින අපේක්ෂා දල්වමින් ගෙවූ දිසාපාමොක් දිවිය, සසුන් කෙත පොහොණි කළ සාරවත් පැවිදි ජීවිතයක ඇසූපිරූ තැන් පිළිබඳව සහ රට තොට දැන හැඳින සත්සමුදුරෙන් එහා ලෝකයේ හැඩරුව විඳ ජීවිතයට එකතුකරගත් අත්දැකීම් ගැන නැවුම් තොරතුරු මෙහිදී මා ඉදිරිපත් කළා.පාතවැලිවිටිය ඇතුළු ගිංගඟබඩ ගම් බිම්වල අතීත පාරිසරික පසුබිම, එහි ගැමියන්ගේ ජීවිත සහ ඉපැරැණි සිරිත් විරිත් පිළිබඳ රසාලිප්ත තොරතුරු මෙහි ඇතුළත් ගොතටුව පන්සලේ ඓතිහාසික කතා පුවත, ඒ හා බැඳුණු බද්දේගම පිළිබඳ අප්‍රකට තොරතුරු, පසුකලෙක මුළු රටේම ආගමික, සාමයික, සංස්කෘතික සහ අධ්‍යාපනික ප්‍රබෝධයකට මං හෙළි කළ ඉතිහාසගත බද්දේගම වාදයේ මූලාරම්භය පිළිබඳ ලේඛනගත නොවූ තොරතුරු රාශියක් හාමුදුරුවන් පැවසුවා.මේ කෘතියට ඒවා සියල්ලම ඇතුළත් කළා. ඒ වගේම තමයි, මෙරට අධ්‍යාපනික, ආගමික, සාමයික සහ සමාජීය චතුර්විධ ක්ෂේත්‍රයන්ට වැලිවිටියේ සිරිනිවාස හාමුදුරුවන් අතින් සිදුවුණු සමාජ මෙහෙය දෙස් විදෙස්හි ලැබූ අත්දැකීම් සහ ඇතිකරගත් සමාජ සබඳතා පිළිබඳ තොරතුරු උන්වහන්සේගේ අතීත කතා අතරින් තෝරාගෙන මේ කෘතියේ දී යොදා ගැනුණා. අන්තර්ගතය පොහොසත් කිරීමට තමයි මං මේ සෑම තොරතුරක්ම යොදාගත් තෙ.* ශ්‍රී ලංකාවේ චරිත කතා රචනයේ නිරත ලේඛකයො ඉතාමත්ම අඩුයි. එවන් තත්ත්වයක් තුළ ශ්‍රී ලාංකේය චරිත කතා රචකයා මුහුණ දෙන ගැටලු මොනවාද?නවකතා, කෙටිකතා, කවි ළමා සාහිත්‍ය, පරිවර්තන කියන කෘති ඇගැයීමට ලක් වුණත්, චරිතකතා රචකයාට ඇගැයීමක් නෑ. ඇගැයීමට ලක් නොවීම තුළ ම අප අධෛර්යමත් වෙනවා. ඒ නිසා ඒ ක්ෂේත්‍රය තුළ ප්‍රබෝධයක් නෑ. මේ සඳහා සම්මාන උ‍ෙළල නෑ. ඒ නිසා ආපදාන සාහිත්‍ය සඳහාත් අවධානය ‍ෙයාමු කරන්න කියා මා මෙවැනි උළෙල සංවිධානය කරන සංවිධායකයන්ගෙන් ඉල්ලා සිටිනවා. එහෙම වුණොත් මේ සාහිත්‍යයත් කියවන තැනට පත්වේවි. චරිත කතා කලාව තවදුරටත් ඇගැයීමට ලක්විය යුතු සාහිත්‍යාංගයක් දරුවන්ගේ, පෞරුෂය මනස වැඩීමට එය බෙහෙවින්ම බලපානවා. ඒත් ගැටලුව දරුවන්ට උචිත පරිදි චරිත කතා ර චනා නොවීමයි. ශ්‍රී ලංකාවේ චරිත කතා සාහිත්‍යයට නිසි තැන නොලැබීම නිසා, අද එයින් ප්‍රකට කෙරෙන්නේ පරිහාණීය ලක්ෂණ* ශ්‍රී ලාංකේය පාඨකයන් අපදාන සාහිත්‍ය කෙරෙහි වැඩි කැමැත්තක් නැති බව පැවසෙනවා. ඔබ ඊට එකඟද?අනෙකුත් සාහිත්‍ය කෘතිවලට සාපේක්ෂව මෙවැනි කෘති කියවීම් අඩු ප්‍රවණතාවක් තිබුණත්, බොහෝදෙනා චරිත කතා කියවනවා. එය පොත් ප්‍රදර්ශනයේ දී පවා පෙනෙන්න තිබෙන දෙයක්. ප්‍රකට විදෙස් චරිත, ශ්‍රී ලංකාවේ ප්‍රකට දේශපාලන චරිත බෙහෙවින් අලෙවි වෙනවා. බොබ්මාලේ, මොහොමඩ් අලි, චාලි චැප්ලින් කියන්නෙ ක්ෂේත්‍ර තුනක අය. ඒ අය ගැන දැනගන්නවා වගේම, කාල් මාක්ස්, ලෙනින් වගේ අයගෙ චරිත කතා කියවන්න බොහෝ දෙනා උනන්දු වෙනවා. විශිෂ්ට පුද්ගලයකු ලෙස චරිතය හැඩගසා ගැනීමට මෙවැනි කෘති මගින් ලැබෙන්නෙ අප්‍රමාණ දායකත්වයක්.කෙසේ වුවත් ශ්‍රී ලංකාවෙ චරිත කතා සාහිත්‍ය කියන්නෙ තවදුරටත් වර්ධනය වෙන්න ඕන දෙයක්.අපේ රටේ අවධානයට ලක්වෙලා තියෙන්නෙ ජනප්‍රිය චරිතවල අපදාන පමණයි. ඒත් අපට ආදර්ශයට ගන්න පුළුවන් සුවිශේෂ චරිත සමාජ‍ෙය් සැඟවී සිටිනවා. හාමුදුරුවරු, ගමේ වෙදමහත්මයා, ගුරුවරු, වගේ විවිධ චරිත ඒ අතර සිටින්න පුළුවන්. ප්‍රසිද්ධියේ කතාබහට ලක් නොවුණත්, ඒ අය අතින් ප්‍රසංශනීය කාර්යභාරයක් ඉටුවී තිබෙන්න පුළුවන්. මේ නිසා මේ සාහිත්‍යාංගය මගින් එවැනි අප්‍රකට චරිත හඳුන්වා දෙමින්, චරිත කතාව තුළ නවමං සොයා යාමට ක්‍රියාකළ යුතුයි.* මේ කෘතිය මඟින් ඓතිහාසික බද්දේගම වාදය පිළිබඳත් කතා කෙරෙනවා.මේ කෘතියේ විශේෂත්වයක් තමයි චරිත කතාව හරහා, ඉතිහාසගත කරුණු බොහොමයක් හෙළිදරව් කිරීම, බද්දේගමවාදය අපේ ඉතිහාසයේ වැදගත්ම අවස්ථාවක්. ලංකාවේ සමාජ සංස්කෘතික වශයෙන් විශාල වෙනසකට තුඩුදුන් කාරණයක් විදිහටත් මේ සිදුවීම හඳුන්වන්න පුළුවන්. එහි පසුබිම මේ හිමි චරිත කතාව හරහා කතා කෙරෙනවා.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>25</day>
    </date>
    <link>http://www.dinamina.lk/2014/06/25/_art.asp?fn=f1406253</link>
    <topic>යන්නෙ කොහෙද? මල්ලෙ පොල් කතාවක්!</topic>
    <author>රන්ජන් අමරරත්න</author>
    <content>නවකතාවක් රචනා කිරීමේ අර්ථය කුමක් ද? ඉතා සරල නියැදියකට ගියහොත් කරුණු හතරක් දැක්විය හැකි ය.(i) කතා රසය ලබාදීම (වින්දනය)(ii) සමාජ යථාර්ථය හෙළිදරව් කිරීම(iii) ජීවිතය පිළිබඳ නවඅර්ථකථනයක් ලබාදීම(iv) භාෂාව පෝෂණය කිරීමකුමන අර්ථයකින් ගත්ත ද සෑම නවකතාවක ම කථාන්දරයක් තිබේ. කතාවක් නැති තැන නවකතාවක් ද නැත. එම කතාව සත්‍යයට සමීප දෙයක් විය යුතු ය. පිළිගත හැකි සිදුවීම්වලින් එය සමන්විත විය යුතු ය. නැතහොත් කතාවේ සිදුවීම්වලට තර්කයක් තිබිය යුතු ය. හසලී රාජපක්ෂගේ “මව්බිමෙන් පර්චස් දහයක්” නම් ප්‍රබන්ධයේ බොහෝ සිදුවීම්වලට තර්කයක් නැත. එම සිදුවීම් සත්‍යයෙන් බොහෝ දුරස් ය.මෑත කාලයේ සිංහල නවකතාවේ එක් ප්‍රවණතාවක් වන්නේ කතුවරයා දකින සිහින ලියා තැබීම ය. නැතහොත් තමන්ගේ උපකල්පන - පරිකල්පන ලියා තැබීම ය. පරිකල්පිත සියල්ල නවකතාවකට සුදුසු නො වේ. ඒවා ජීවිතයේ සත්‍යය ස්පර්ශ නො කරන්නේ නම්; විශ්වසනීයභාවය බිඳී යයි. එවිට කතා රසය ද බිඳී යයි. හසලී රාජපක්ෂ සිය ප්‍රබන්ධය සඳහා යොදාගෙන ඇති යුදමය සිදුවීම් අන්තිම බොරු ය. ඒවා ඉතා බොළඳ ය. යුද්ධයෙහි අත්දැකීම් ඇති හමුදා නිලධරයකු මේ කතාව කියෙව්වොත් ඔහු සිනාසී පොත වීසි කරනු ඇත.නවකතාවේ ප්‍රධාන චරිතය සේනානායක ය. ඔහුට තාත්තෙක් නැත. අම්මෙක් ඇත. ඉඩම් බිම් අඟලක් ද නැත. අ. පො. ස. උ/පෙළ සමත් ව රැකියා විරහිත ව සිටින ඔහු දේශපාලකයන්ට උදවු කරමින් ජීවිතය ගොඩනැඟීමට සැලැසුම් කරයි. එය වතුරේ යයි. පසු ව කළ හැකි දෙයක් නො වූයෙන් හමුදාවට බැ‍ඳෙයි. දරුණු යුද කලාපයක අතරමං වන ඔහුට කොටි සෙබළියක වන ලක්ෂ්මී හමුවෙයි. පුදුමයකට මෙන් ලක්ෂ්මී වෛද්‍යවරියෙකි. ඇයට සිංහල හොඳින් පුළුවන. ඇය සේනානායකට ආදරය කරයි.“පිළියෙළ කර ගත් ආහාරයෙන් පසු දෙදෙනා ම උත්සාහ කළේ නිදා ගැනීමට ය.“ඔයා ඔය මැස්ස උඩ නිදාගන්න මම යට නිදාගන්නම්!”“ඇයි මම ළඟ නිදාගන්න බය ද?“ඔයා පිරිමියෙක්නෙ අයියා!”“ඔයා හිතනවද මම කරදරයක් කරයි කියලා”“මැරෙන්න ඉන්න මට කරදරයක් කළා කියල මොකක්ද වෙනස?”“දෙයියනේ ලක්ෂ්මී ‍එහෙම හිතන්න එපා!”(පිටු - 84)කතුවරයාට දෙමළ තරුණියක හා යහන් ගතවීමේ සිහිනයක් තිබේ. ඔහු එම සිහිනය සේනානායක ලවා ඉටු කරවා ගන්නේ බොළඳ ලෙස ය. යුද්ධය පිළිබඳ කිසිදු අත්දැකීමක් හෝ වැටහීමක් හෝ කතුවරයාට නැති බව ඉතා පැහැදිලි ය. ඔහුගේ නිරූපණ දකින බුද්ධිමත් පාඨකයා සිනාසෙනු ඇත. ලක්ෂ්මීගේ හා සේනානායකගේ ප්‍රේමය අතිශය බොළඳ ලෙස ගොඩනඟන ලේඛකයා එය ජනවාර්ගික සමඟියට අදාළ සාධකයක් ලෙස ඉදිරිපත් කරයි.ජනවාර්ගික අර්බුදයට විසැඳුමක් ලෙස අන්තර් විවාහ ක්‍රමය යෝජනා වූයේ 1970 ගණන්වල ය. එහෙත් 1950 ගණන්වල සිට ඒ පිළිබඳ සංවාදයක් පැවැතිණි. ඇතැම් ආදර්ශ සිදුවුව සංස්කෘතියට අදාළ විවිධ සාධක නිසා අන්තර් විවාහ ක්‍රමය සාර්ථක වූයේ නැත. අදත් ඉඳ-හිට මෙබඳු අවස්ථා දැකගත හැකි’මුත් ඒවා අහම්බ මිස පොදු දේවල් නොවේ. කුමක් වුව හමුදා නිලධරයකු හා කොටි සෙබළියක අතර ආදර සම්බන්ධයක් ඇතිවීමට පුළුවන. එම සම්බන්ධයට අවශ්‍ය පසුබිම හා සියුම් මානසික හැඟීම් කතුවරයා දන්නේ නැත. ඔහුට ඒ පිළිබඳ අධ්‍යයනයක් ද නැත. එබැවින් ලක්ෂ්මීගේ හා සේනාගේ ආදරය හා විවාහය කතුවරයාගේ හිතලුවක් බවට පත් වේ.නවකතාවක කැපී පෙනෙන ලක්ෂණය සංකීර්ණ චරිත නිරූපණය යැයි කියනු ලැබේ. සාර්ථක නවකතාකරුවෝ සංකීර්ණ චරිත නිරූපණය සඳහා මහත් පරිශ්‍රමයක් දරති. චරිත නිරූපණය යනු අධ්‍යයනය කළ යුතු පුළුල් විෂයයෙකි. සමහරු සැබෑ චරිත පසුපස හඹා යමින් ඔවුන් අනුකරණය කරති. තව සමහරු පොත-පතින් චරිත අධ්‍යයනය කරති. තවත් සමහරු මේ දෙඅංශය ම භාවිත කරති. හසලී රාජපක්ෂ කිසිදු පරිශ්‍රමයකින් තොරව උඩින් - මත්තෙන් චරිත අතගා ගෙන යයි. සේනානායක, ලක්ෂ්මී, අම්මා, දේශපාලකයන් ඔහු අතින් නිරූපණය වන්නේ අති සරල බොල් ආකාරයකට ය.අන්තර්ගතය අතින් ගත් කළ ප්‍රධාන මාතෘකා කිහිපයක් කෙරෙහි ඔහුගේ අවධානය යොමු වී තිබේ.(i) පියා අහිමි දිළිඳු පවුලක ජීවන අරගලය.(ii) රැකියා විරහිත තරුණ පරපුරේ ඛේදවාචකය.(iii) මජර දේශපාලකයන්ගේ කුපාඩිකම්(IV) ජනවාර්ගික අරගලය(V) යුද්ධය(VI) අන්තර් විවාහයකතුවරයා විෂයයන් ගණනාවක් ගැන සාකච්ඡා කිරීමට ඉදිරිපත් වෙයි. එහෙත් එක දෙයක් වත් ඔහු අතින් නිසි ලෙස නිරූපණය වන්නේ නැත.සාකච්ඡා වන්නේ නැත. සරල කථාන්දරයක් හා මහා පටලැවිල්ලක් අන්තිමට ඉතිරි වී තිබේ. බොළඳ පෙම් කතාවක, සරල පැණි කතාවක ඇති දෙයින් ඔබ්බට යන්නට කතුවරයා සමත් වී නැත. දීර්ඝ කාලයක් තිස්සේ විවිධ සමාජ කාර්යයන්හි නියුතුව අත්දැකීම් ලද බව ද, සාහිත්‍යකරුවන් හා කලාකරුවන් ඇසුරු කොට සමාජ විඥානය ලබා ගත් බවද කතුවරයා ඉඟිකොට කියන්නේ වුව ඒ කිසිවක් මේ පොතෙන් නම් ප්‍රකට නොවේ.ජනවාර්ගික අරගලය කෙරෙහි හසලි රාජපක්ෂගේ විශේෂාවධානය යොමු වී ඇති බවද පෙනී යයි. ඔහු ඒ වගත් පෙරවදනෙහි ලා සටහන් කරයි. 1950 ගණන්වල අත්දැකීම් ගැන මෙන්ම 1983 අත්දැකීම් ගැන ද ඔහු සඳහන් කරයි. එය සත්‍යයක් වන්නට පුළුවන. එහෙත් මේ අත්දැකීම් මනුෂ්‍යත්වය ඔස්සේ විග්‍රහ කර ගැනීමට ද, ඒවා කලාත්මක ලෙස නිරූපණය කර ගැනීමට ද කතුවරයා අසමත්ය. ශ්‍රී ලංකාව ප්‍රබන්ධ කථාවට අදාළ අත්දැකීම් සපයන තෝතැන්නක් ලෙස හඳුන්වති. ත්‍රස්තවාදය, ජනවාර්ගික අරගලය, දීර්ඝ කාලීනව යුද්ධය හා තරුණ නැගිටීම් එම පසුබිම නිර්මාණය කරයි. එහෙත් කිසිඳු ලේඛකයෙක් මේ අත්දැකීම් ඔස්සේ සාර්ථක නවකතාවක් බිහිකර නැත. එය අපේ සාහිත්‍යයහි ඇති පොදු දුර්වලතාවක් සේ සැලකිය හැකිය.අපේ නවකතාකරුවන් ළඟ සුලබව දක්නට ලැබෙන දුර්වලතා තුනක් සඳහන් කළ හැකියි.(I)ප්‍රබන්ධ කථාවේ ශිල්පී අංශය ගැන නොසැලකීම.(II) ප්‍රබන්ධ කථාවට අවශ්‍ය පර්යේෂණවල නොයෙදීම.(III) සංස්කරණය ගණන් නොගැනීම.කථා වස්තුව, භාෂාව, ශෛලිය, දෘෂ්ටි කෝණය, සංකේත යෙදීම, සංවාද ගොඩනැගීම වැනි ශිල්පීය ලක්ෂණ අවධාරණයෙන් ගෙන ප්‍රබන්ධකරණයෙහි යෙදෙන සිංහල නවකතාකරුවකු දැකිය හැක්කේ කලාතුරකින්ය. වැඩි දෙනා හදිස්සියේ කතාවක් ලියති. එය ප්‍රකාශන ආයතනයකට භාර දෙති. එතනින් ලේඛකයාගේ කාර්ය භාරය අවසන් යැයි ඔව්හු කල්පනා කරති. හසලි රාජපක්ෂ තම කෘතිය ගැන කෙතරම් නොසැලකිල්ලෙන් කටයුතු කර තිබේද යත්; මේ පොතෙහි මුලින් සඳහන් කර ඇත්තේ කතුවරියගේ වෙනත් කෘති යන්නය. කතුවරයකු විසින් මීට පෙර පළ කරන ලද කෘති සඳහන් කිරීම සාමාන්‍ය සිරිතකි. මේ පොතේ කතුවරයා එහිදී ගැහැනියක බවට පත් කර තිබේ. හසලි රාජපක්ෂට එම වැරැද්දවත් හසු වී නැත.“මව් බිමෙන් පර්චස් දහයක්” යන නම දුටු සැණෙන් පාඨකයාගේ කල්පනාවට නැ‍ඟෙනුයේ ඉඩම් පිළිබඳ ප්‍රශ්නයකි. ඉඩම් ගැටලු ගම, නගරය, වතු අංශය යන ක්ෂේත්‍ර තුනෙහිම ව්‍යාප්ත වූ සංවේදී අර්බුදයකි. මේ කතාවේ එන ප්‍රධාන චරිතයට ද බිම් අඟලක් නැත. ඔහු ඇතුළු පවුලේ අය ආණ්ඩුවේ ඉඩමක අනවසරයෙන් ජීවත් වෙති. මේ සංවේදී ගැටලුව කතාවේ මුල් භාගයේ දී යම් පමණකට විග්‍රහ වන අතර පසු භාගයේ දී එම ගැටලුව අමතක කර තිබේ. කතුවරයා දුප්පත්කම, විරැකියාව, යුද්ධය, හමුදා සේවය, දේශපාලනය, ජනවාර්ගික අරගලය, ප්‍රේමය යන විෂය ක්ෂේත්‍ර ගණනාවක පැටලී කතාව විනාශ කරගෙන තිබේ. ඒ හැරත් ඔහුගේ සිද්ධි අස්වාභාවිකය. යථාර්ථයෙන් දුරස්ය. නිරූපණයේ දී ඔහු දක්වන දුර්වලතාව නිසා එය තවදුරටත් විකෘත වෙයි.නවකතාකරු පාඨකයා තුළ යම් කම්පනයක් ඇති කිරීම සඳහා බාල ගණයේ උපක්‍රම ද යොදයි. සේනානායක පොට්ටයකු කිරීම එබඳු එක් උපක්‍රමයකි. පවුලේ ඇතැම් සිදුවීම් - ගැටුම් කතුවරයා බලහත්කාරයෙන් ඔබා ඇති බවක් ද පෙනෙන්නට තිබේ. නවකතාවක මූලික ලක්ෂණය වන්නේ රසවත් හා විස්මිත කථාන්දරයක් මඟින් පාඨකයාට අපූරු ආස්වාදයක් ලබාදීම ය‍. එබඳු කතාවක් ගෙතීම පහසු නැත. ඒ සඳහා ජීවන අත්දැකීම් මෙන්ම භාෂාමය විභවතා ද තිබිය යුතුය. හසලි රාජපක්ෂට මේ කියන ශක්‍යතා එකක්වත් නැති බව ඉතා පැහැදිලිය.හසලිගේ භාෂාව ද අතිශයින් දුර්වලය. නවකතාවකට උචිත හැඟුම්බර භාෂාවක් ඔහු ළඟ නැත.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=n1406261</link>
    <topic>මංගලගේ හෙළිදරව්ව ගැන පොලිස් පරීක්ෂණ</topic>
    <author>විජයානි එදිරිසිංහ</author>
    <content>ජාතික ආරක්ෂාවට හානි කරවන ආකාරයෙන් රාජ්‍ය රහස් හෙළිදරව් කිරීම බරපතළ වරදක් බැවින් එසේ තොරතුරු හෙළිකරන පුද්ගලයන්ට එරෙහිව 1955 අංක 32 දරන රාජ්‍ය රහස් පනත (OFFICIAL SECRET) අනුව කටයුතු කිරීමට හැකි බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නීතිඥ අජිත් රෝහණ මහතා පැවැසීය.ජාතික බුද්ධි සේවයේ නිලධාරින් ‍තිදෙනකුගේ නම් මාධ්‍ය හමුවක් ඉදිරියේ දී පාර්ලිමේන්තු මන්ත්‍රී මංගල සමරවීර මහතා විසින් හෙළි කිරීම සම්බන්ධව මේ වනවිටත් පොලිසිය මඟින් පරීක්ෂණයක් සිදුකරගෙන යන බවද පොලිස් මාධ්‍ය ප්‍රකාශකවරයා පවසයි.පාර්ලිමේන්තු වරප්‍රසාද යටතට ගැනෙන්නේ පාර්ලිමේන්තු ගර්භය තුළ කළ ප්‍රකාශ පමණයි. මංගල සමරවීර මහතා මාධ්‍ය හමුවක් ඉදිරියේ එම නම් හෙළිකර ඇත්තේ වෙනත් ස්ථානයකදීය.පැමි‍ණිල්ලක් නැතත් මෙම සිද්ධිය සම්බන්ධව පොලිසියට කරුණු වාර්තාවී ඇති නිසා මේ වනවිට ඒ සම්බන්ධව පරීක්ෂණයක් ආරම්භ කර ඇති බවද අජිත් රෝහණ මහතා පවසයි.මේ පරීක්ෂණයෙන් අනතුරුව මංගල සමරවීර මහතා යම් වරදක් සිදුකර ඇති බව අනාවරණය වුවහොත් නීතිපතිවරයා වෙත වාර්තාව ඉදිරිපත් කර නීතිපති උපදෙස් මත ක්‍රියා කිරීමට කටයුතු කරන බවද හෙතෙම ප්‍රකාශ කළේය.ජාතික බුද්ධි සේවයේ ප්‍රධානියකු ඇතුළු තිදෙනකුගේ නම් මංගල සමරවීර මහතා විසින් පෙරේදා (25) හෙළි කර තිබේ.ජාතික බුද්ධි සේවය රටේ ජාතික ආරක්ෂාව වෙනුවෙන් කටයුතු කරන වගකිව යුතු අංශයකි.මෙම නිලධාරීන් රහසිගතව තම රාජකාරිය සිදු කරන අතර රටේ ජාතික ආරක්ෂාවට එල්ලවන තර්ජන බලපෑම් සම්බන්ධ සියලු තොරතුරු රහසිගතව සොයා ගැනීම එම නිලධාරින්ට පැවරී ඇති රාජකාරිය වෙයි. එම නිසා ඔවුහු එම තොරතුරු එකතු කිරීමේදී අනන්‍යතාව හෙළිවන අයුරින් පෙනී නොසිටිති. ඔවුන්ගේ අනන්‍යතාව හෙළිවීම ජීවිතවලට විශාල තර්ජනයකි.පාර්ලිමේන්තු වරප්‍රසාදවලට මුවාවී හෝ නොමැතිව එවැනි පුද්ගලයන්ගේ අනන්‍යතාව හෙළිකිරීම ජාතිද්‍රෝහි ක්‍රියාවකි. ජාතික ආරක්ෂාවට හානි කිරීමක් ද වෙයි.එම නිසා 1955 අංක 32 දරන රාජ්‍ය රහස් පනත යටතේ එවැනි රහස් හෙළි කරන පුද්ගලයන්ට එරෙහිව නීති මගින් කටයුතු කිරීමට බලතල ලැබී තිබේ.ඒ අනුව මංගල සමරවීර මහතා එම තොරතුරු හෙළි කිරීම පිළිබඳව එම පනත යටතේ ඔහුට එරෙහිව ක්‍රියා කළ හැකි බව අජිත් රෝහණ මහතා කීය.මේ අතර මංගල සමරවීර මහතා ජාතික බුද්ධි සේවයේ නිලධාරින් තිදෙනකුගේ නම් හෙළිකිරීම සම්බන්ධව ආරක්ෂක අංශ මගින් දැඩි කනගාටුවට පත්වන බව යුද්ධ හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතා පැවසීය.එම නම් හෙළි කිරීම තුළින් රටේ ජාතික ආරක්ෂාවට සිදුවිය හැකි හානිය අප්‍රමාණයි. මිලේනියම් සිටි බුද්ධි අංශ නිලධාරින් 21 දෙනාගේ අහිමිවීම මේ ර‍ටට තවමත් බලපානවා.මංගල සමරවීර මහතා ජාතික බුද්ධි සේවයේ නිලධාරින්ගේ නම් හෙළි කිරීමේ අරමුණ කුමක්දැයි අප දන්නේ නැහැ.බුද්ධි අංශ නිලධාරින් කටයුතු කරන්නේ ජාතික ආරක්ෂාව පෙරදැරි කරගෙනයි. ඔවුන් කිසිවිටෙකත් දේශපාලන අවශ්‍යතා පෙරදැරි කරගෙන කටයුතු කරන්නේ නැත. බුද්ධි නිලධාරියකුට එරෙහිව පැමිණිලි තිබේනම් එම පැමි‍ණිල්ල අදාළ අංශ වෙත යොමුකරනවා මිස මාධ්‍ය හමුවක් ඉදිරියේ පැමිණිලි විභාග කිරීමක් සිදුවෙන්නේ නැත.යම් දෙයක් ඉදිරිපත් කළ යුතු ක්‍රමවේදයක් ඇත‍. ‍ලෝකයේ සෙසු බුද්ධි අංශ හා සසඳනවිට අපේ බුද්ධි අංශ ප්‍රමුඛ තැනක සිටියි. ත්‍රස්තවාදය අවසන් කිරීමට ශාරීරික වශයෙන් ආරක්ෂක අංශ කැපවෙද්දී මානසිකව බුද්ධි අංශ කළ සේවය අප්‍රමාණ බවද බ්‍රිගේඩියර් වනිගසූරිය මහතා පැවසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=n14062611</link>
    <topic>ජනපති මාලදිවයිනේ රාජ්‍ය චාරිකාවක් අරඹයි</topic>
    <author/>
    <content>මාලදිවයින් හි සහ සීෂෙල්ස් හි සිව් දින රාජ්‍ය චාරිකාවක් සඳහා ඊයේ (25) දහවල් දිවයිනෙන් පිටත්ව ගිය ජනාධිපති මහින්ද රාජපක්ෂ මහතා සවස ඊබ්‍රහිම් නසීර් අන්තර්ජාතික ගුවන්තොටුපළින් මාලදිවයිනට ළඟා විය. ජනාධිපති ආර්යා ශිරන්ති වික්‍රමසිංහ රාජපක්ෂ මහත්මිය ද එතුමා සමඟ එක්ව සිටින්නීය.මාලදිවයින් ජනාධිපති අබ්දුල්ලා යමීන් අබ්දුල් ගයුම් මහතා සහ ආර්යා ෆාතිමා ඊබ්‍රහිම් මහත්මිය ජනාධිපතිතුමා සහ ආර්යාව ගුවන්තොටුපළේ දී මහත් හරසරින් පිළිගත්හ.එහිදී ජනාධිපතිතුමා වෙනුවෙන් මාලදිවයින් ජාතික ආරක්ෂක බළකාය විසින් ආචාර වෙඩිමුර 21ක උත්තමාචාරයක් පුද කෙරිණ. දෙරටේ ජාතික ගී වාදනය කිරීමෙන් අනතුරුව හමුදා ආචාර පෙළපාලියක් පැවැත්විණ. පිළිගැනීමේ උත්සවය මාලදිවයින් ශිෂ්‍ය ශිෂ්‍යාවන් ඉදිරිපත් කළ සංස්කෘතික අංගයන්ගෙන් අලංකාර විය. ඉන්පසු ජනාධිපතිතුමා ප්‍රමුඛ පිරිස සංස්කෘතික පෙරහරකින් මාලේ හි ජනාධිපති කාර්යාලය බලා පිටත්වූහ.ජනාධිපතිතුමා මාලදිවයිනේ රැඳී සිටින කාලය තුළ මාලදිවයින් ජනාධිපති අබ්දුල්ලා යමින් අබ්දුල් ගයුම් මහතා සමඟ නායක මට්ටමින් ද්විපාර්ශ්වික සාකච්ඡාවල නිරත වෙයි. අනතුරුව දෙපාර්ශ්වය අතර නිල සාකච්ඡා ඇරඹෙයි. සෞඛ්‍ය, ආයෝජන ක්ෂේත්‍රවල ද්විපාර්ශ්වික ගිවිසුම් කිහිපයක් ද අත්සන් තැබෙයි.මාලදිවයින්හි හිටපු ජනාධිපති මවුමූන් අබ්දුල් ගයුම් මැතිතුමා ද ජනාධිපති රාජපක්ෂ මැතිතුමා මුණ ගැසෙයි. මාලදිවයින් ජනාධිපතිතුමා, රාජපක්ෂ මැතිතුමා සහ ආර්යාව වෙනුවෙන් රාත්‍රී භෝජන සංග්‍රහයක් පවත්වයි. මාලදිවයින් චාරිකාවෙන් පසු ජනාධිපතිතුමා සීෂෙල්ස් බලා පිටත් වෙයි.විදේශ ඇමැති මහාචාර්ය ජී.එල්. පීරිස් උසස් අධ්‍යාපන ඇමැති එස්.බී. දිසානායක, විදේශ අමාත්‍යාංශයේ අධීක්ෂණ මන්ත්‍රී සජින් ද වාස් ගුණවර්ධන, පාර්ලිමේන්තු මන්ත්‍රීවරුන් වන ඒ.එච්.එම්. අස්වර්, උදිත ලොකුබණ්ඩාර, ජනාධිපති ලේකම් ලලිත් වීරතුංග මහත්වරු සහ විදේශ අමාත්‍යාංශයේ ලේකම් ක්ෂෙනුකා සෙනෙවිරත්න මහත්මිය ද ජනාධිපතිතුමා සමග චාරිකාවට එක්ව සිටිති.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=n1406262</link>
    <topic>19 වෙනි නාවික හමුදාපති රියර් අද්මිරාල් ජයන්ත පෙරේරා</topic>
    <author>රක්ෂණ ශ්‍රියන්ත</author>
    <content>නාවික හමුදාවේ 19 වෙනි නාවික හමුදාපතිවරයා ලෙස රියර් අද්මිරාල් ජයන්ත පෙරේරා මහතා ජුලි 1දා සිට පත්කෙරෙන බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා පවසයි.නාවික මෙහෙයුම් විශේෂ බලකායේ අධ්‍යක්ෂ, නාවික අවි අංශ‍යේ අධ්‍යක්ෂ, නාවික බුද්ධි අංශයේ නියෝජ්‍ය අධ්‍යක්ෂ, නාවික පුහුණ ඒකකයේ නියෝජ්‍ය අධ්‍යක්ෂ, මාධ්‍ය ප්‍රකාශක ඇතුළු තනතුරු රැසක්ම ඔහු විසින් දරා ඇත.මේ වන විට ජයන්ත පෙරේරා මහතා නාවික හමුදා මාණ්ඩලික ප්‍රධානී ලෙස රාජකාරී කටයුතු වල යෙදී සිටී.නාවික හමුදාපතිවරයා ලෙස මේ දක්වා කටයුතු කරමින් සිටින්නේ ජයනාත් කොළඹගේ මහතාය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=n1406263</link>
    <topic>බදු එකතුව විධිමත් කිරීමෙන් 15%කින් ආදායම ඉහළට</topic>
    <author>මහින්ද අලුත්ගෙදර</author>
    <content>බදු එක්රැස් කිරීමේ ක්‍රියාවලියේ සාර්ථකත්වයක් පෙන්නුම් කරන ශ්‍රී ලංකාවේ බදු පැහැර හරින්නන්ගෙන් බදු එක්රැස් කිරීමට පියවර ගැනීමත් සමඟ ශ්‍රී ලංකාවේ සමස්ත බදු ආදායම සියයට 15 ක වර්ධනයක් පෙන්නුම් කරන බව දේශීය ආදායම් දෙපාර්තමේන්තුව පවසයි.බදු නොගෙවන්නන් කෙරෙහි විශේෂ අවධානයක් යොමුකර තිබෙන අතර ඔවුන්ට එරෙහිව ක්‍රියාමාර්ග ගන්නා බවද ගත වූ මාස හතරක කාලයේ දී බදු පැහැර හරින්නන් සඳහා රතු නිවේදන 3,700 ක් නිකුත්කර තිබෙන බවද දේශීය ආදායම් කොමසාරිස් ජනරාල් මල්ලිකා සමරසේකර මහත්මිය ප්‍රකාශ කරයි.ඒ අනුව පසුගිය 2012 වර්ෂයට සාපේක්ෂව 2013 වර්ෂය අවසන් වනවිට මේ වර්ධනය ලබා තිබෙන අතර සාමාන්‍ය බදු ආදායම සියයට 20 ක්ද උපයන විට අයකරන බද්ධ සියයට 22 ක්ද සහ අඟය එකතු කළ බද්ධ සියයට 11ක් ද වශයෙන් බදු ආදායමේ වර්ධනයක් පෙන්නුම් කරන බවද බදු ආදායම් එක්රැස් කිරීමේ නිලධාරීන්ගේ උත්සාහය සහ කැපවීම මේ සඳහා බෙහෙවින්ම බලපා තිබෙන බවද ඒ මහත්මිය කියාසිටී.කොමසාරිස් ජනරාල්වරිය මේ බව සඳහන් කළේ කොළඹ දී ඊයේ (25) පැවැති දේශීය ආදායම් නියෝජ්‍ය කොමසාරිස්වරුන්ගේ 14 වැනි සැසිවාරය සඳහා එක්වෙමිනි.එහිදී වැඩිදුරටත් අඳහස් දක්වමින් ඒ මහත්මිය සඳහන් කළේ ඉහළ මැදි ආදායම් ලබන රටක් වශයෙන් ශ්‍රී ලංකා රජයේ සමස්ත වියදම මේ වසරේ දී රුපියල් බිලියන 1,900 ක් වන බවත් රජයේ සමස්ත ආදායම රුපියල් බිලියන 1,400 ක් වන බවත්ය.මේ වර්ෂය අවසන් වනවිට රුපියල් බිලියන 494 ක ආදායමක් ඉපයීමේ ඉලක්කය දේශීය ආදායම් දෙපාර්තමේන්තුව වෙත බාරදී තිබෙන බව සඳහන් කළ ඒ මහත්මිය රටේ සංවර්ධනය වෙනුවෙන් අවශ්‍ය ප්‍රතිපාදන සඳහා තම දෙපාර්තමේන්තුවට විශාල වගකීමක් තිබෙන බවද නිලධාරීන්ගේ දක්ෂතා, කැපවීම් මත එවැන්නක් සාර්ථක කරගන්නට හැකි බවද පෙන්වා දුන්නාය.බදු පැහැර හරින්නන් සම්බන්ධයෙන් සොයා බැලීම සඳහා ක්‍රියාමාර්ග ගන්නා බව සඳහන් කළ මල්ලිකා සමරසේකර මහත්මිය මේ සඳහා තාක්ෂණික මෙන්ම තොරතුරු ලබාගැනීමේ ගැටළු තිබෙන බවද ඉදිරි වර්ෂ හතරක කාලයේ දී ශ්‍රී ලංකාවේ දේශීය ආදායම් දෙපාර්තමේන්තුව ආසියාවේ හොඳම බදු අයකිරීමේ දෙපාර්තමේන්තුව බවට පත්කිරීම අරමුණ වී තිබෙන බවද පැවසුවාය.ජාත්‍යන්තර මූල්‍ය සහයෝඟීතාවය පිළිබඳ ජ්‍යෙෂ්ඨ ඇමැති සහ මුදල් හා ක්‍රමසම්පාදන නියෝජ්‍ය ඇමැති ආචාර්ය සරත් අමුණුගම, දේශීය ආදායම් නියෝජ්‍ය කොමසාරිස් ජනාරල්වරුන් වන කළ්‍යාණි දහනායක, අයිවන් දිසානායක, නදුන් ගුරුගේ මහත්ම මහත්මීන් ද මේ අවස්ථාවට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=n14062612</link>
    <topic>මංගල සමරවීරරට පාවාදීමේ මෙහෙයුමක</topic>
    <author>ඉන්දික පොල්කොටුව</author>
    <content>තම පටු දේශපාලන අරමුණු ඉටු කැර ගැනීමට නොහැකිව වෛරී දේශපාලනයක නිරත වී සිටින මංගල සමරවීර ප්‍රමුඛ එ.ජා.පයේ ඇතමුන් අද සීමා මායිම් නොතකා රට පාවා දීමේ මෙහෙයුමක නිරත වන බව ජනමාධ්‍ය හා ප්‍රවෘත්ති අමාත්‍ය කැබිනට් ප්‍රකාශක කෙහෙළිය රඹුක්වැල්ල මහතා පවසයි.ලොවම මවිත වන අයුරින් ප්‍රභාකරන්ගේ ම්ලේච්ඡ ත්‍රස්තවාදය පරාජය කිරීම පිළිබඳ ජාත්‍යන්තරයේ ඇතමුන් අපේ රටත් රාජ්‍ය නායකත්වයත් කෙරෙහි දැඩි වෛරයකින් පසු වන බවත් එයට නොදෙවෙනි මහා වෛරයකින් හා ඊර්ෂ්‍යාවකින් පසුවන මංගල සමරවීර ඇතුළු කණ්ඩායම ඒ වෙනුවෙන් ලද සෑමවිටම සීමා රහිතව ඕනෑම පාවාදීමක් සිදු කරන බවත් අමාත්‍යවරයා කීය.ඊයේ (25) මහනුවර පැවැති මාධ්‍ය හමුවක දී හෙතෙම මේ බැව් පැවසීය.රටට එරෙහි ජාත්‍යන්තර බලවේගයන්හි ඕනෑ එපාකම් ඉටු කැර දෙමින් බලයට කෑදර කමින් ඕනෑම පාවාදීමක් කරන මෙවැනි කණ්ඩායම් සිදු කරන්නේ තමනට ඡන්දය දුන් ජනතාවට ද්‍රෝහි වෙමින් ඔවුන් ද පාවා දීමක් යැයි ද අමාත්‍යවරයා කීය.තම න්‍යායපත්‍රයට අනුව තමන් පෙනී සිටින තමන් මෙහෙයවන ඇතැම් අසභ්‍ය වෙබ් අඩවි උපයෝගී කැර ගනිමින් ලද සෑමවිටම රටට එරෙහි වෙමින් ද්‍රෝහි වෙමින් හා පාවා දෙමින් ක්‍රියා කරන මෙම කණ්ඩායම අදට වඩා හෙට දිනයේ භයානක වනු ඇතැයිද ඇමැතිවරයා අනතුරු අඟවයි.අද මංගල සමරවීර ඇතුළු කණ්ඩායම සිදු කරන්නේ සමස්ත එ.ජාපයේ මතය නොවුව ද ඉන් එ.ජාපයට සිදුවන අවමානය අතිවිශාල යැයිද හෙතෙම පැවැසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=n14062613</link>
    <topic>වටරැක විජිතහිමි2දා තෙක් රිමාන්ඩ්</topic>
    <author>විජයානි එදිරිසිංහ</author>
    <content>තමන් විසින්ම තුවාල සිදුකරගෙන පිටස්තර කණ්ඩායමක පහර දීමකට ලක්වූයේ යැයි ව්‍යාජ පැමිණිල්ලක් කිරීම සම්බන්ධයෙන් අත්අඩංගුවට ගත් වටරැක විජිත හිමියෝ ඊයේ (25) පාණදුර මහේස්ත්‍රාත් අධිකරණය මගින් ලබන දෙවන දින දක්වා රිමාන්ඩ් භාරයට පත් කර තිබේ.පොලිසිය නොමග යවමින් ව්‍යාජ පැමිණිල්ලක් කිරීම සම්බන්ධව එම හිමියන්ට එරෙහිව පරීක්ෂණ සිදුකරන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා කීය.විජිත හිමියෝ මීට දින කිහිපයකට ඉහතදී පහරදීමකට ලක්වූයේ යැයි පවසා උන්වහන්සේගේ ඥාතියකු සමඟ එක්ව උන්වහන්සේ විසින්ම තුවාල සිදුකරගෙන මාලඹේ ප්‍රදේශයේ ස්ථානයක වැටී සිටියදී ඉන් රැගෙන ගොස් රෝහල් ගත කර තිබිණි.වෛද්‍ය වාර්තාවලින් හෙළිවූයේ උන්වහන්සේගේ සිරුරේ වූ තුවාල යතුරක ආධාරයෙන් සිදුකරගත් ඒවා බවය. ඥාතියා ප්‍රකාශ කර තිබුණේ හිමියන්ගේ ඉල්ලීම මත ඔහුගේ වෑන් රථයෙන් අදාළ ස්ථානයට හිමියන් රැගෙන ගොස් දැමූ බවයි.පොලිස් පරීක්ෂණවලින් අනාවරණය වූ කරුණු සහ වෛද්‍ය වාර්තාවලින් හෙළිවූ කරුණු මත විජිත හිමියෝ සුවපත්වී රෝහලින් පිටවීමෙන් පසු පොලිස් අත්අඩංගුවට ගෙන ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=n14062614</link>
    <topic>රෙදිපිළි ආයතනයේ ගින්නටඑජාප මන්ත්‍රීගෙන් ප්‍රශ්න කරයි</topic>
    <author>විජයානි එදිරිසිංහ</author>
    <content>පාණ දුර රෙදිපිළි ප්‍රදර්ශන ආයතනයකට ගිනි තැබීමේ සිද්ධිය සම්බන්ධයෙන් රහස් පොලිසිය බස්නාහිර පළාත් සභා එ.ජා.ප. මන්ත්‍රී මුජිබුර් රහුමාන් මහතාගෙන් ඊයේ (25) ප්‍රශ්න කළේය.එම රෙදිපිළි ප්‍රදර්ශනාගාරය වසා දමන ලෙසට මුස්ලිම් ජාතිකයන් කිහිපදෙනකු විසින් එම ආයතනය වෙත පැමිණ පවසා තිබූ අතර ඔවුන් මෙම මන්ත්‍රීවරයාගේ කාර්යාලයේ සිට පැමිණි බවට ලැබුණ තොරතුරු මත මෙම ප්‍රශ්න කිරීම සිදු කරන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නීතිඥ අජිත් රෝහණ මහතා පැවසීය.ඊයේ (25) දහවල් රහස් පොලිසිය වෙත කැඳවා තිබූ මන්ත්‍රීවරයාගෙන් ඊයේ සවස් වනතුරුම ප්‍රශ්න කිරීම් සිදු කරමින් තිබිණි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=n1406264</link>
    <topic>යුද හමුදා නිලධාරීන්ට දුම්රිය ධාවන පුහුණුව ලබා දීමෙන් මගීන්ට සෙත සැලසිය හැකියි</topic>
    <author>නිමල් රාජපක්ෂ</author>
    <content>යුද හමුදා නිලධාරීන්ට දුම්රිය ධාවනය පිළිබඳව පුහුණුවක් ලබා දෙන්නේ නම් මගීන්ට හොඳ ප්‍රවාහන සේවයක් සැපයිය හැකි බව දුම්රිය දෙපාර්තුමේන්තුව පවසයි.අද දුම්රිය රියදුරන් ඇතුළු සමහරක් දුම්රිය සේවකයින් විටින් විට කුමක් හෝ ප්‍රශ්නයන් මතු කරගෙන දුම්රිය වැඩ වර්ජන මතු කිරීම නිසා එයින් පීඩා විඳින්නේ අහිංසක දුම්රිය මගීන් ය . මගීන්ගෙන් ගාස්තුවක් අයකරගෙන ප්‍රවේශ පත්‍ර , වාර ප්‍රවේශ පත්‍ර නිකුත් කරන්නේ නම් ඔවුනට හොඳ සේවාවක් සැපයීම දුම්රිය දෙපාර්තුමේන්තුවේ වගකීම යැයි එහි ජ්‍යෙෂ්ඨ නිලධාරියකු පවසයි.කුමක් හෝ කරුණක් නිසා දුම්රිය ධාවනයේ දෝෂ, මුහුණට මුහුණ දුම්රිය ගැටීම , පිටු පසින් ගොස් හැපීම ,අනවශ්‍ය ආකාරයෙන් ප්‍රමාද කිරීම , තමන්ට හිරි අයුරින් වර්ණ සංඥා ලබාදීම යන කරුණු හේතුවෙන් දුම්රියවල ගමන් ගන්නා අහිංසක මගීන්ට සිදුවන අනතුරුවලින් මියයන අවස්ථාද බොහෝයි.තවද දුම්රිය ස්ථානවලින් සිදුවන වංචා ද දිනෙන් දින ඉහළ යන බැවින් දෙපාර්තුමේන්තුවට විශාල වශයෙන් පාඩු සිදුවන අවස්ථා බොහෝයි. අදාළ කරුණු සම්බන්ධයෙන් දුම්රිය සේවකයින් ගේ වැඩ තහනම් කොට පරීක්ෂණ ආරම්භ කළහොත් ඔවුන් වැඩ වර්ජන පැවැත්වීමට පවා යන අවස්ථා බොහෝයි.‍එසේ වූ විටද දුක් විඳින්නේද අහිංසක මගීන් ය. මේ හේතු සැලකිල්ලට ගෙන ඉදිරියේදී යුද හමුදා නිලධාරීන්හට ප්‍රථම අදියර වශයෙන් දුම්රිය රියදුරු පුහුණුව ලබා දීමට කටයුතු කරන්නේ නම් ගැටලුවකින් තොරව හොඳ දුම්රිය සේවයක් ලබාදිය හැකි බවද අදාළ නිලධාරියා දිනමිණට පැවසීය‍.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=n1406265</link>
    <topic>බීජ පනතක් හරහා NGO ගෙන එන ව්‍යාජ සටන්වලට රැවටෙන්න එපා</topic>
    <author/>
    <content>බීජ පනතක් ගැන පවසමින් ඇතැම් රාජ්‍ය නොවන සංවිධාන ගෙන යන ව්‍යාජ සටන්වලට නොරැවටෙන ලෙස මෙරට ගොවි ජනතාවගෙන් ඉල්ලා සිටින බව ජාතික නිදහස් පෙරමුණ පවසයි.නව බීජ පනතක් ගෙන ඒමටත් එමගින් ගොවියාගේ බීජ අයිතිය බහුජාතික සමාගම් වෙත පැවරීමේ සූදානමක් පිළිබඳවත් දැන ගැනීමට ලැබුණු ජාතික නිදහස් පෙරමුණ එවැනි නව බීජ පනතක් ගෙන ඒම වහා නතර කළ යුතු බව පසුගියදා ජනාධිපතිතුමන් වෙත පිළිගන්වන ලද තම යෝජනාවලියේ 08 වැනියෝජනාවෙන් ඉල්ලා තිබිණි.පසුගිය මැයි 24 වැනිදා ජනාධිපතිතුමන් හා ජානිපෙ නායකත්වය අතර පැවැති ඉහත යෝජනාවලිය පිළිගැන්වීමේ සාකච්ඡාවේදී ජනාධිපතිතුමන් දැඩිව අවධාරණය කර සිටියේ, එවැනි බීජ පනතක් ගෙන ඒමට කිසිසේත්ම ඉඩ නොතබන බවය.ජනාධිපතිතුමන් එසේ ජානිපෙ නායකත්වයට පොරොන්දුවක් දී තිබියදී ඊට පසුදින ජාතික පුවත්පතක කෘෂිකර්ම අමාත්‍යාංශය විසින් පළ කළ දැන්වීමක් මගින් නව බීජ හා රෝපණ ද්‍රව්‍ය පිළිබඳ යෝජනාවලියකට මහජන අදහස් ඉල්ලා තිබිණි. එසේ යෝජනා ඉල්ලා තිබුණේ දැනට ක්‍රියාත්මක බීජ පනත අහෝසි කොට ගෙන ඒමටය. මෙසේ කෘෂිකර්ම අමාත්‍යාංශ නිලධාරීන් පුවත්පත් දැන්වීම් පළ කිරීම පිළිබඳව දැනගත් ජනාධිපතිතුමන් ඔවුනට දෝෂාරෝපණය කර තිබුණු බවද අපට දැන ගැනීමට ලැබිණි.ඒ සියලූ කරුණු අනුව අපට ඉතා වගකීමෙන් පෙන්වා දිය හැක්කේ අප රට හමුවේ තබන ලද හදිසි ප්‍රතිසංස්කරණ යෝජනාවලියේ ප්‍රමුඛතම යෝජනාවක් වූ නව බීජ පනතක් මගින් ගොවියාගේ බීජ අයිතිය බහුජාතික සමාගම්වලට පැවරීමේ නිලධාරීවාදී ආර්ථීක ඝාතක පියවර නැවැත්විය යුතුය යන යෝජනාව දැනටමත් ජනාධිපතිතුමන් විසින් ඉටු කොට ඇති බවය. ඒ අනුව ගොවියාගේ බීජ අයිතිය උදුරා ගැනෙන බීජ පනතක් පිළිබඳ ගැටලුව අපගේ මැදිහත්වීමෙන් මේ වන විට විසඳී අවසන්ය.එසේම පසුගිය කැබිනට් මණ්ඩලයට ඉදිරිපත් වූ කෘෂිකර්ම අමාත්‍යාංශය සහ ආසියානු එළවළු පර්යේෂණ මධ්‍යස්ථානය අතර අවබෝධතා ගිවිසුමක් අත්සන් කිරීමට අදාළ කැබිනට් පත්‍රිකාවෙහි හානිකර බව අපිද, බැසිල් රාජපක‍ෂ, වාසුදේව නානායක්කාර යන අමාත්‍යවරුද පෙන්වා දුන්නෙමු.ජාත්‍යන්තර රාජ්‍ය නොවන සංවිධානයක් වූ ඉහත කී ආසියානු එළවළු පර්යේෂණ මධ්‍යස්ථානයට එකී කැබිනට් පත්‍රිකාව මගින් එක්සත් ජාතීන්ගේ සංවිධානයට හිමි තානාපති වරප්‍රසාද පිරිනැමීමට යෝජනා කර තිබිණි.එම කැබිනට් පත්‍රිකාව ක්‍රියාත්මක වූවා නම් සිදු වන්නේ මෙරට ජාන සම්පත මංකොල්ලකෑමට මහා දොරටුවක් විවර වීමය. නමුත් අපගේ කරුණු පෙන්වා දීම හමුවේ එම කැබිනට් පත්‍රිකාව ඉල්ලා අස්කර ගන්නා ලෙස ජනාධිපතිතුමන් අදාළ විෂය භාර අමාත්‍යවරයාට දැනුම් දුන්නේය.එසේ මෙරට ගොවි ජනතාවට එරෙහි නිලධාරිවාදී ආර්ථීක ඝාතක පියවර ආපසු හැරවීමට අපි සමත් වූ බවත් ඉදිරියේදීද එම වගකීම නොපිරිහෙලා ඉටු කිරීමට සූදානම් බවත් අවධාරණය කරනු කැමැත්තෙමු. එහෙයින් බීජ පනතක් ගැන පවසමින් ඇතැම් රාජ්‍ය නොවන සංවිධාන ගෙන යන ව්‍යාජ සටන්වලට නොරැවටෙන ලෙස මෙරට ගොවි ජනතාවගෙන් ඉල්ලා සිටින්නෙමු.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=n1406266</link>
    <topic>බීජ පනත දේශපාලනීකරණය කර ගොවි ජනතාව මුලා කරන්න එපා</topic>
    <author>සමන්මලී ප්‍රියශාන්ති</author>
    <content>බීජ පනත දේශපාලන මාතෘකාවක් කර ගනිමින් ගොවීන් මුලා කිරීමට සුදානම් වන්න එපා, යැයි කෘෂිකර්ම ඇමැති මහින්ද යාපා අබේවර්ධන මහතා ගොවි සංවිධානවලින් ඉල්ලීමක් කරයි.දේශීය බීජ ආරක්ෂා කිරීමේ වගකීම රජය සතුව තිබෙන බැවින් බීජ පනත සකස් කිරීමට පියවර ගත් නමුත් රටේ සියලු දෙනාගේ එකඟතාවයකින් තොරව එය පාර්ලිමේන්තුවේ සම්මත කර ගැනීමට හෝ ක්‍රියාත්මක කිරීමට අදහසක් නොමැති බවත් අබේවර්ධන මහතා ප්‍රකාශ කළේය.බීජ පනත තමාගේ වැඩක් නොවන බවත් එය ජාතික අවශ්‍යතාවක් බවත් බීජ පනත ගෙන ඒමට අදහස් කළේ බීජ සම්බන්ධයෙන් කිසියම් නියාමනයක් අවශ්‍ය බැවින් බවත් ඒ මහතා කියා සිටියේය.ගොවීන් සතුව පමණක් පැවැති බීජ නිෂ්පාදන අයිතිය පෞද්ගලික අංශයට ලබා දී රටට ජාතියට මහා විනාශයක් සිදු කළේ එක්සත් ජාතික පක්ෂ ආණ්ඩුව කාලයේ යැයි කෘෂිකර්ම ඇමැතිවරයා පැවසීය.පෞද්ගලික අංශය විසින් පසුකාලීනව මෙරටට ආනයනය කරන ලද බීජ වලට හුරු පුරුදු වූ නිසා දේශීය බීජ ‍කෙරෙහි ගොවින් තුළ වූ උනන්දුව අඩු වු බවත් ඇමැතිවරයා කීවේය.ඇමැතිවරයා මේ අදහස් පළ කළේ කෘෂිකර්ම අමාත්‍යාංශයේ දී පැවැති මාධ්‍ය හමුවකදී ය.බීජ පනත සම්බන්ධයෙන් ඕනෑම අයෙකුට, ගොවි සංවිධානයකට හෝ ඕනෑම පක්ෂයකට හෝ අදහස් යෝජනා ඉදිරිපත් කළ හැකි අතර එය පෙළපාලිවලින් පැමිණ සිදු කළ යුත්තක් නොවන බවත් කීවේය. තමන් හෝ ලේකම්වරයා හෝ හමුවීමට එම සංවිධානවලින් පැමිණෙන කිහිප දෙනකුට අවස්ථාව ලැබෙන බව පැවසු අබේවර්ධන මහතා, සන්දේශයක් බාර දීමට පෙළපාලිවලින් පැමිණිය යුතු නැති බවත් අවධාරණය කළේය.දේශපාලන සංවිධාන වෙන අරමුණු ඇතිව මේ සම්බන්ධයෙන් සාකච්ඡා කිරීමට පැමිණෙන්නේ නම් තමන් හෝ අමාත්‍යාංශය ඒ සඳහා සුදානම් නැතැයි ද අවධාරණය කළේය. එසේ පැමිණෙන්නන්ගේ දේශපාලන අවශ්‍යතාව ඉටු කිරීමට තමන් සුදානම් නොමැති බව කී ඇමැතිවරයා කෘෂිකර්මාන්තය යොදා ගනිමින් කවුරුන් හෝ දේශපාලනය කරන්නේ නම් එය ඉතා පහත් ක්‍රියාවක් යැයි ද සඳහන් කළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=n1406267</link>
    <topic>ශ්‍රී ලංකාවේ ධනය ඉහළ නැංවීමටකටයුතු කරන්නන්ව දිරිගැන්වීම</topic>
    <author>මහින්ද අලුත්ගෙදර</author>
    <content>මධ්‍ය මට්ටමේ ආදායම් ලබන රටක් බවට පත්ව සිටින ශ්‍රී ලංකාවේ ධනය ඉහළ නැංවීම සඳහා කටයුතු කරන පුද්ගලයන්ගේ සහ ආයතනයන්හි ගෙල මිරිකීම නොව ඔවුන්ව උනන්දු කරවීම වත්මන් රජයේ ප්‍රතිපත්තිය බව ජාත්‍යන්තර මූල්‍ය සහයෝඟීතාවය පිළිබඳ ජ්‍යෙෂ්ඨ ඇමැති සහ මුදල් හා ක්‍රමසම්පාදන නියෝජ්‍ය ඇමැති ආචාර්ය සරත් අමුණුගම මහතා පවසයි.හොඳ බදු පරිපාලනයක් රට තුළ පවතින්නේ නම් රජයට හිමිවන ආදායම ඉහළ අගයක් ගන්නා බව පෙන්වාදෙන ඒ මහතා නියමිත පරිදි බදු ගෙවන්නන් සඳහා නැවත නැවත කරදර සිදුකිරීම සමස්ත බදු එක්රැස් කිරීමේ ක්‍රියාවලියට සුබවාදී ක්‍රියාවක් නොවන බවද නියමිත පරිදි බදු නොගෙවන්නන් සම්බන්ධයෙන් විශේෂ අවධානයක් යොමු කළයුතු බවද ප්‍රකාශ කරයි.නියෝජ්‍ය ඇමැති ආචාර්ය සරත් අමුණුගම මහතා මේ බව සඳහන් කළේ කොළඹ දී ඊයේ (25) පැවැති දේශීය ආදායම් නියෝජ්‍ය කොමසාරිස්වරුන්ගේ 14 වැනි සැසිවාරය සඳහා එක්වෙමිනි.එහිදී වැඩිදුරටත් අදහස් දක්වමින් නියෝජ්‍ය මුදල් ඇමැතිවරයා සඳහන් කළේ දේශීය ආදායම් දෙපාර්තමේන්තුවේ ක්‍රියාවලිය නිවැරැදිව සිදු නොවන්නේ නම් රටේ සිදුවන එක් එක් ව්‍යාපෘති වෙනුවෙන් මුදල් වෙන්කිරීමට හැකියාවක් නොලැබෙන බවත් පසුගිය වසර කිහිපයක කාලයේ දී එම දෙපාර්තමේන්තු නිලධාරීන්ගේ සේවය ඉහළින්ම ලැ‍බී තිබෙන බවත්ය.පසුගිය 2013 වසරේ දී එම දෙපාර්තමේතුවේ ආදායම රුපියල් බිලියන 411 ක අගයක් ගත්තද එම ඉලක්කයේ දී රුපියල් බිලියන 353ක ආදායමක්උපයා තිබෙන බව සිහිපත් කළ ආචාර්ය සරත් අමුණුගම මහතා කෙසේ වුවද මේ වසරේ දී එම ආදායම් ඉලක්කය රුපියල් බිලියන 494 ක් බවද එවැනි ආදායමක් ලබා ගැනීමෙන් අයවැය තුළින් අපේ ඉදිරි කටයුතු සිදුකිරීමේ හැකියාව තිබෙන බවද පෙන්වා දුන්නේය.යම් යම් අවස්ථාවන්හිදී සැළකිය යුතු ප්‍රමාණයක් බදු ගෙවීමෙන් ලිස්සා යන බව සඳහන් කළ ඒ මහතා රජයට හිමිවිය යුතු බදු ප්‍රමාණය නියමිත පරිදි නොලැබෙන බවද එවැනි බදු නොගෙවන්නන් සම්බන්ධයෙන් විමර්ශනය කළයුතු බවද පැවසීය. මේ අතර ඒ මහතා සඳහන් කළේ මේ වෙනුවෙන් නව තාක්ෂණය උපරිමයෙන් ප්‍රයෝජනයට ගතයුතු බවත් දැනට බදු ගෙවන පිරිසට අත පොවනවා මිස බදු නොගවන්නන් සම්බන්ධයෙන් ක්‍රියාමාර්ග නොගන්නා බවට චෝදනා තිබෙන බවත්ය.බදු ඉලක්කයන් හා ආර්ථික සංවර්ධනය අතර පරස්පරය නැති කළ යුතු බව සඳහන් කළ ආචාර්ය සරත් අමුණුගම මහතා ඌණ සංවර්ධිත රටක් නොව මධ්‍ය ආදායම් ලබන මට්ටමට පැමිණි විට රටකට සහන ණය හිමි‍ නොවන බවද විවිධ කොන්දේසි වලට යටත් වීමට සිදුවන බවද කීවේය.මේ රටතුළ ජාති ආගම් භේද කිසිවක් නොමැති බව සඳහන් කළ ඒ මහතා සියලු පාර්ශවයන් එක්ව රටේ ධනය, ආදායම ඉහළ නැංවීම වෙනුවෙන් පියවර ගතයුතු බවද පෙන්වා දුන්නේය.දේශීය ආදායම් කොමසාරිස් ජනරාල් මල්ලිකා සමරසේකර, නියෝජ්‍ය කොමසාරිස් ජනාරල්වරුන් වන කළ්‍යාණි දහනායක, අයිවන් දිසානායක, නදුන් ගුරුගේ මහත්ම මහත්මීන් ද මේ අවස්ථාවට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=n1406268</link>
    <topic>ජාත්‍යන්තර මත්ද්‍රව්‍ය විරෝධී දිනය අද</topic>
    <author/>
    <content>ජාත්‍යන්තර මත්ද්‍රව්‍ය විරෝධී දිනය අද (26) යෙදී තිබේ. මෙම මත්ද්‍රව්‍ය විරෝධී දිනය අර්ථවත් අයුරින් සැමරීම සඳහා “සාමූහිකත්වය තුළින් ජයග්‍රහණය කරා පියනගමු” යන තේමාව පෙරදැරි කර ගනිමින් ශ්‍රී ලංකාව මතින් තොර දේශයක් කිරීමේ අරමුණින් කටයුතු කරයි.රාජ්‍ය ආරක්ෂක හා නාගරික සංවර්ධන අමාත්‍යාංශය යටතේ පවත්නා අන්තරායකර ඖෂධ පාලක ජාතික මණ්ඩලය මත්ද්‍රව්‍ය අනිසි භාවිතය වැළැක්වීම, මත්ද්‍රව්‍ය නිවාරණය, මත්ද්‍රව්‍යවලට ඇබ්බැහිවූවන් සඳහා ප්‍රතිකාර කටයුතුවල නියැළීම, මත්ද්‍රව්‍ය ආශ්‍රිත පර්යේෂණ සිදු කිරීම හා රසායනාගාර සේවාවන් පවත්වාගෙන යාම, ජාත්‍යන්තර කලාපීය හා ජාතික වශයෙන් මත්ද්‍රව්‍ය සම්බන්ධව ක්‍රියාකරන ආයතන සමඟ සම්බන්ධීකරණය කිරීම වැනි කාර්යයන් රැසක් ඉටු කරනු ලබයි.මත්ද්‍රව්‍ය විරෝධී දිනය සැමරීම අද ශ්‍රී ලංකා මහ බැංකු අධ්‍යයන ආයතන ශ්‍රවනාගාරයේදී පැවැත්වීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=n1406269</link>
    <topic>කොටි සංවිධානයට ආයුධ ගෙනානැව් කපිතාන්ට රතු නිවේදනයක්</topic>
    <author>විජයානි එදිරිසිංහ</author>
    <content>පසුගිය කොටි ත්‍රස්තවාදී සමයේදී කොටි සංවිධානයට ජාත්‍යන්තරයේ සිට මිසයිල සහිත ආයුධ නැව් තුනක් ගෙන්වන ලද නැව් කපිතාන්වරයා අත්අඩංගුවට ගැනීම සඳහා මෙරට පොලිසිය මඟින් ජාත්‍යන්තර පොලිසිය වෙත රතු නිවේදනයක් කර තිබේ.මෙසේ රතු නිවේදන නිකුත් කරනු ලැබුවේ දැනට කැනඩාවේ රැඳී සිටින කනකරාජා රවි ශංකර් නැමැති පුද්ගලයාටය.මෙරටට ආයුධ නැව් තුනක් ගෙනා නැව්වල කපිතාන් ලෙස කටයුතු කළ මොහුට එරෙහිව වව්නියාව මහාධිකරණය ඉදිරියේ නඩුවක්ද විභාග වූ අතර එහිදී ඔහු ඊට වරදකරු වීමෙන් අනතුරුව ඊයේ (25) ‍එම චෝදනාවලට වසර 30ක බරපතළ වැඩ සහිත සිරදඬුවම්ද නියම වී ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නීතිඥ අජිත් රෝහණ මහතා පැවසීය.1996, 1997 සහ 1999 යන වර්ෂවල කොටි සංවිධානය මෙරටට ආයුධ නැව් තුනක් ගෙන්වා ඇත. එම ආයුධ නැව් තුනේම කපිතාන්වරයා ලෙස කටයුතු කර ඇත්තේ රවි ශංකර් නැමැති මෙම සැකකරුය.පසුව මොහු ජාත්‍යන්තර කොටි නෞකා ජාලයට සම්බන්ධ කර 2005 වර්ෂයේ කැනඩාවට යවා තිබේ.සැකකරු මෙරටට ගෙන ආ ආයුධ නැව් තුනේ මිසයිල ඇතුළු භයානක අවි ආයුධ විශාල ප්‍රමාණයක් තිබී ඇත. ඒවා උතුරු නැඟෙනහිර මුහුදු තීරය ඔස්සේ කොටි ත්‍රස්තවාදීන් විසින් රට තුළට ගෙනවිත් තිබේ.මිනිස් ජීවිත දහස් ගණනක් විනාශ කළ ‍එම ආයුධ නැව් තුන මෙරටට ගෙන ආ එම කොටි ත්‍රස්තවාදී කපිතාන්වරයාට එරෙහිව වව්නියාව අධිකරණයේ පැවැති නඩු විභාගයේදී සාක්ෂි දී ඇත්තේ ද්‍රවිඩ ජාතික පුද්ගලයන් විසින්ම වෙයි. ලෝකයේ ත්‍රස්තවාදී සංවිධාන පුද්ගලයන් පිළිබඳව එක්සත් ජාතීන්ගේ සංවිධානයේ 1373 සම්මතයට අනුව ප්‍රබල ත්‍රස්තවාදී අපරාධකරුවකු බවටද ලයිස්තු ගත කර තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=n14062610</link>
    <topic>පසුගිය වසර 5ට ඔස්ට්‍රේලියාවට පනින්න හැදූ 4000ක් අල්ලාගෙන</topic>
    <author>විජයානි එදිරිසිංහ</author>
    <content>මෙරටින් හොර රහසේ ඔස්ට්‍රේලියාවට පැනගැනීම සඳහා පලාගිය ශ්‍රී ලාංකිකයන් හාරදහසකට අධික සංඛ්‍යාවක් පසුගිය වසර පහ තුළ නාවික හමුදාව මගින් අත්අඩංගුවට ගෙන තිබේ. 2009 සිට පසුගිය මාසය දක්වා එසේ පලායාමේදී අත්අඩංගුවට ගැනීමට හැකිවූ පිරිස 4327ක් බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා පැවසීය.ඔස්ට්‍රේලියාවට නීතිවිරෝධී ලෙස ඇතුල්වීමට ගිය මේ පිරිස අත්අඩංගුවට ගෙන නීති මගින් ක්‍රියා කිරීම සම්බන්ධව ඔස්ට්‍රේලියා රජය මෙරට නාවික හමුදාව දැඩි ප්‍රශංසාවට ලක්කර තිබේ. ඒ සමඟම එම ඇගයීම වෙනුවෙන් මෙතෙක් මෙරටට නොතිබූ රුපියල් කෝටි ගණනක් වටිනා Bay Boat නමැති මුර සංචාරක යාත්‍රාවක්ද පරිත්‍යාග කර ඇත.එම යාත්‍රාව ඊයේ (25) කොළඹ වරායේදී එරට නියෝජිතයන් විසින් නාවික හමුදාපතිවරයා වෙත පරිත්‍යාග කරනු ලැබිණි. පසුගිය වසර ගණනාව තුළ මෙරටින් ඔස්ට්‍රේලියාව බලා ගිය පිරිසෙන් වැඩි පිරිසක් ද්‍රවිඩ ජාතික අය බව නාවික හමුදා මාධ්‍ය ප්‍රකාශකවරයා කීය.මෙසේ අත්අඩංගුවට ගත් පිරිස් අදාළ ආරක්ෂක අංශ වෙත යොමුකර තිබිණි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=n14062615</link>
    <topic>දෙල්දූවේ ඥානසුමන හිමියන්ට ජනපති උපහාර</topic>
    <author/>
    <content>රාජගිරිය කලපලුවාවේ ශ්‍රී ධර්ම විහාරාධිපති ආචාර්ය දෙල්දූවේ ඥානසුමන හිමියන්ගේ පැවිදි ජීවිතයට 50 වසරක් පිරීම නිමිත්තෙන් උන්වහන්සේට උපහාර පිදීමේ චාම් උත්සවයක් ජනාධිපති මහින්ද රාජපක්ෂ මහතාගේ ප්‍රධානත්වයෙන් පෙරේදා (24) සවස අරලිය ගහ මන්දිරයේ දී පැවැත්විණ.රාමඤ්ඤ නිකායේ අනුනායක මාතලේ ධම්මකුසල නාහිමිපාණන් ප්‍රමුඛ නායක සංඝයා වහන්සේ කිහිප නමක් සහ ඥානසුමන හිමියන්ගේ ‘විශ්ව ශක්ති’ වැඩසටහනින් සුවය ලැබූ ජපානයේ සහ එංගලන්තයේ විශාල බෞද්ධ දූත පිරිසක් මේ අවස්ථාවට එක්ව සිටියහ.කෙටි අනුශාසනාවක් කළ සබරගමුව විශ්වවිද්‍යාලයේ කුලපති ආචාර්ය කුඹුරුගමුවේ වජිර හිමියෝ ඥානසුමන හිමියන් ථෙරවාද බුදුදහම පිළිබඳ හසල දැනුමක් ඇති යතිවරයකු බව පැවසූහ.ඥානසුමන හිමි තමන් සතු ගැඹුරු දහම් දැනුම ඇසුරින් සකසාගෙන ඇති විශ්වශක්ති වැඩසටහන මඟින් මෙරට මෙන්ම පිටරට ද විශාල පිරිසකට කායික මානසික සුවය දානය කර ඇතැයි වජිර හිමියෝ සඳහන් කළහ.පූජ්‍ය ඥානසුමන හිමි අනුශාසනාවක් කරමින් තමන් වහන්සේ ශ්‍රී ලංකාවේ දේශපාලන අවධි කිහිපයක් දැක ඇතත් ජනාධිපති රාජපක්ෂ මැතිතුමාගේ පාලන සමය තරම් යහපත් අවධියක් නොදුටු බව සඳහන් කළහ. යුද්ධය අවසන් කළ ජනාධිපතිතුමා ප්‍රජාතන්ත්‍රවාදය පෝෂණය කරමින් ශ්‍රී ලංකාව ආසියාවේ ආශ්චර්යය බවට පත් කිරීමට සාර්ථකව ක්‍රියා කරමින් සිටින බවද උන්වහන්සේ කීහ.යුද්ධය නිම කිරීම ගැන ජනාධිපතිතුමාට ප්‍රසාදය පළ කළ ජපාන බෞද්ධ දූත පිරිසේ නායිකා නොරීකෝ සකමෝතේ මහත්මිය ශ්‍රී ලංකාවේ පරිසර පවිත්‍රතාව සඳහා උදව් කිරීමට කැමැත්ත පළ කළාය. ඊට ජනාධිපතිතුමාගේ අනුකුලතාව පළ විණි.අමෙරිකාවේ ප්‍රධාන සංඝනායක වල්පොල පියනන්ද නාහිමියෝ ද මේ උත්සවයට වැඩම කර සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=n14062616</link>
    <topic>බෝංචි බීජ ඇති තරම් තිබෙන නිසා පිටරටින් ගේන්න බලපත් දෙන්නේ නෑ</topic>
    <author>සමන්මලී ප්‍රියශාන්ති</author>
    <content>බෝංචි බීජ අවශ්‍ය ප්‍රමාණයටත් වඩා රටේ තිබෙන නිසා ඒවා පිටරටින් ගෙන්වීමට කිසිවකුටත් බලපත්‍ර ලබා දෙන්නේ නැතැයි කෘෂිකර්ම ඇමැති මහින්ද යාපා අබේවර්ධන මහතා කීවේය.මේ වන විටත් බෝංචි බිජ කිලෝ ලක්ෂයකට අධික ප්‍රමාණයක් රටේ පවතින බැවින් පිටරටින් ගෙන්වීම අවශ්‍ය නැති බවත් අබේවර්ධන මහතා ප්‍රකාශ කළේය.ඇමැතිවරයා මේ අදහස් පළ කළේ කෘෂිකර්ම අමාත්‍යාංශයේදී පසුගිය දා පැවැති මාධ්‍ය හමුවකට සහභාගී වෙමිනි‍.එහිදී ඒ මහතා මෙසේද ප්‍රකාශ කළේය.අපි වසරකට රුපියල් මිලියන 900ක් වැය කරලා වියළි මිරිස් මෙරටට ගෙන්වනවා. වියළි මිරිස් අවශ්‍යතාව අපි මේ රටේදීම නිෂ්පාදනය කරන්න බලාපොරොත්තු වෙනවා. රුපියල් 350ක් ස්ථාවර මිලක් වියළි මිරිස්වලට ලබා දීලා වියළි මිරිස් වගා කරන්න අපි පියවර ගෙන තිබෙනවා. මේ දිනවල බහුලව පවතින කොළ කොඩවීමේ රෝගයට ඔරොත්තු දෙන බීජ නිෂ්පාදනය කරන්නත් අපි බලාපොරොත්තු වෙනවා.මේ වන විට අපට ලොකු‍ ලූණු මෙට්‍රික් ටොන් දෙලක්ෂ විසිදහසක ප්‍රමාණයක් අපට වසරකට අවශ්‍ය වෙනවා. නමුත් අපි නිෂ්පාදනය කරන්නේ ලක්ෂයක් පමණයි. ජුලි, අගෝස්තු, සැප්තැම්බර්, ඔක්තොම්බර් මාසවල තමයි ලොකුළුණු මාකට් එකට එන්නේ. මාතලේ, අනුරාධපුර, පොළොන්නරුව, මහවැලි සී. කලාපවලින් තමයි ලොකු ලූණු වෙළෙඳපොළට එන්නේ. අප්‍රේල්, මැයි, ජුනි මාසවලට අවශ්‍ය ලොකු ලූණු මිලියන 700ක් වැය කරලා පිටරටින් ගෙන්වන්න අපට සිදු ‍වෙලා තිබෙනවා.දැන් අපිට මේ කාලය තුළත් ලූණු වගා කරන්න පුළුවන් ප්‍රදේශ තිබෙනවා කියලා අපේ පර්යේෂකයන් පිරිසක් සොයා ගෙන තිබෙනවා. හම්බන්තොට හා මොනරාගල ප්‍රදේශවල අපි හෙක්ටයාර් 2000ක මේ කාලය තුළ ලූණු වවන්න බලාපොරොත්තු වෙනවා. එසේ වුවහොත් අපිට ආනයනය සම්පුර්ණයෙන්ම නවත්වන්නට හැකියාව ලැබෙනවා.අපට අවශ්‍ය වන්නේ අපේ නිෂ්පාදන ප්‍රචලිත කිරීමටයි. දවසකට එළවළු පළතුරු වර්ගවලින් ග්‍රෑම් 200 බැගින් අපි ආහාරයට ගත යුතු වුවත් කිසිම අයෙක් එසේ කරන්නේ නැහැ. අපට එහෙම පුරුද්දක් නැහැ. නමුත් අපි ඒ පුරුද්ද ඇති කර ගත යුතු වෙනවා. අපි මේ රටේ කොහේවත් පළතුරු වතු වගා කරලා නැහැ. නමුත් අපි තිබෙන සුළු ඉඩකඩේ හෝ පළතුරු වවන්න ඕනේ.අද බීජ පනත ගැන විවිධ කතා යනවා. අද ගොවීන් බොහෝ දෙනා රැදෙන්නේ ආනයනික බීජ මතයි. රන්නේ වැටකොළු වගාව වරක් විනාශ වුණා. ගොවීන් ආනයනික බීජ වගා කරලා තිබුනේ. වගකිව යුතු කිසිම අයෙක් හිටියේ නැහැ. ජනාධිපතිතුමා කිව්වා මේ ගැන මොනවා හරි කරන්න කියලා.පස්සේ අපි සොයා බලා වන්දි දුන්නා. වගාව විනාශ වුණාම තමයි හැමදේම මතක් වෙන්නේ. අපි වන්දි දුන්නට අපිට නීතිමය සම්බන්ධයක් තිබුණේ නැහැ. දේශීය බීජ ආරක්ෂා කිරීමේ වගකීම අපට තිබෙන නිසා අපි දෙමුහුන් බීජවලට ගියේ නැහැ. අනිත් රටවල් දෙමුහුන් බීජ පිළි ගත්තා. අපේ බීජවල ගුණාත්මකභාවය ඉහළයි. නමුත් නිෂ්පාදනය සලකලා ගොවීන් ගන්නේ පිටරටින් ගේන බීජයි.අපට එළවළුවලින් කැරට්, බීට්, ගෝවා, ලීක්ස් බීජ අපේ රටේ හදන්න බැහැ. නමුත් බෝංචි පුළුවන්. ඒ නිසා බෝංචි බීජ ආනයනය අපි නැවැත්වුවා. 2005 දී සහල් කිලෝව රුපියල් 150 ට ගියා. රජයට සිදු වුණා මියන්මාරයෙන් සහල් ගෙන්වන්න. අද වන විට ඒ තත්ත්වය තුරන් වෙලා. අද සහල් අපට වුවමනා තරම් තිබෙනවා‍. මේ කන්නයේ අස්වැන්න ඊළග මාස දෙක තුනේ ලැබෙනවා. අපේ බීජ‍ ආරක්ෂා කර ගනිමින් ගොවීන්ට හොද කලක් උදා කිරීම රජයේ වගකීමයිමේ අවස්ථාවට කෘෂිකර්ම අමාත්‍යාංශයේ නිලධාරීහු පිරිසක් ද එක් වුහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=n14062617</link>
    <topic>ලංකාවේ පළමු අංගම්පොර ගම්මානය ඉදිකිරීම ඇරඹේ</topic>
    <author>සකුන්තලා ජයසිංහ</author>
    <content>ලංකාවේ ඉපැරුණි ශිල්ප ආරක්ෂා කර ගැනීමේ අත්පර්ෂ උරුමයන් ආරක්ෂා කිරීම හා ප්‍රවර්ධනය කිරීමේ ජාතික වැඩසටහන යටතේ යෝජිත යාපහුව කලා ශිල්ප ගම්මානයට සමගාමීව ලංකාවේ ප්‍රථම අංගම්පොර ගම්මානය ඉදිකිරීම සඳහා මුල්ගල තැබේ.රුපියල් මිලියන පනස් හතක එනම් රුපියල් ලක්ෂ පන්සිය හැත්තෑවක වියදමින් මහව දිගන තිඹිරිකැලේ ඉදිකෙරෙන මෙම ගම්මානය සඳහා සුබ මොහොතින් මුල්ගල තැබීම සංස්කෘතික හා කලා කටයුතු අමාත්‍ය කුරුණෑගල දිස්ත්‍රික් පාර්ලිමේන්තු මන්ත්‍රි ටී. බී. ඒකනායක මහතාගේ ප්‍රධානත්වයෙන් ඉකුත්දා සිදු කෙරිණි.රට පුරා විසිරී සිටින අංගම්පොර ශිල්පීන්ට සිය ශිල්පය ව්‍යාප්ත කිරීම, වැඩිදුර හැදෑරීම සහ සිය පරම්පරාගතව ආරක්ෂා කරගෙන ආ ශිල්පීය දැනුම ආරක්ෂා කරගැනීම සඳහා රජයේ අනුග්‍රහය ලබා දීමේ අරමුණින් මෙම අංගම්පොර ගම්මානය ඉදිකෙරේ. ඉතිහාසයේ රාවණා රජ්ජුරුවන්ට පුජා කළ ගම්මානයක් ලෙස ජනප්‍රවාදයේ එන තිඹිරිකැලේ අක්කර පහළොවක භූමි භාගයක ඉදිකෙරෙන ගම්මානය තුළ රුපියල් ලක්ෂ විසිතුනක වියදමින් වැවක් ඉදිකෙරෙන අතර විදුලිය සඳහා රුපියල් ලක්ෂ පනස් හතක්, මාර්ග සංවර්ධනය සඳහා රුපියල් එක්කෝටි තිස් හය ලක්ෂයක් වැය කිරීමට යෝජිතය.මීට අමතරව ඉපැරැණි වෙද ගෙදර, නැකැත් ගෙදර, ගුරුගෙදර, රාවණා කොටුව, අංගම්මඩුව සහ බොදු මැදුර ආදිය ද ඉදිකෙරේ. එමෙන්ම පැරැණි ගමක අංග ලක්ෂණ ඉස්මතු කරවනු වස් ඉංජිනේරු ගඩොලින් අශ්ව රථ මාර්ගයක් ඉදිකිරීමට ද සැලැසුම් කර ඇත. දේශීය පැරැණි කලාවන් අභාවයට යා නොදී රැක ගැනීම සේම වර්තමාන පරපුරට එම ශිල්පයන් පිළිබඳ අවබෝධයක් ලබා ගැනීම සහ හැදෑරීම සඳහා සුදුසු කෞතුක ස්ථානයක් ලෙස මෙම අංගම්පොර ගම්මානය පවත්වා ගෙන යාමට රජය අපේක්ෂා කරයි.මෙම අභිනව අංගම්පොර ගම්මානය ට මුල් ගල තැබීමේ උත්සවයට වයඹ පළාත් සභා මන්ත්‍රි බණ්ඩාර රාජපක්ෂ, සංස්කෘතික හා කලා කටයුතු අමාත්‍යංශයේ ලේකම් වසන්ත ඒකනායක,සංස්කෘතික කටයුතු අධ්‍යක්ෂ විජිත් කණුගල,රාජ්‍ය අංගම්පොර ශිල්ප කලා අනු මණ්ඩලයේ සභාපති සිරි කොතලාවල යන මහත්වරු ද,මරුවල්ලිය පරම්පරිවේ වාගීෂ වික්‍රමවංශ බණ්ඩාරයන් ඇතුළු කෑගල්ල, අන්රාධපුර, කෑගල්ල සහ බස්නාහිර පළාතේ අංගම්පොර පරම්පරාවේ ඇත්තන් සහ ප්‍රදේශවාසීහු විශාල පිරිසක් මෙම අවස්ථාවට සහභාගි වුහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=n14062618</link>
    <topic>ආගමික අන්තවාදීන් සෑම ආගමකමත් සිටිනවාඒ අයට හිස ඔසවන්නට නොදීම අපේ වගකීමක්</topic>
    <author/>
    <content>ආගමික අන්තවාදීන් සෑම ආගමකත් සිටින බවත් ඒ අයට හිස ඔසවන්නට නොදීම අපේ වගකීම බවත් උසස් අධ්‍යාපන ඇමැති එස්.බී.දිසානායක මහතා කීවේය.මහනුවර හන්දෙස්ස අල්-මනාර් මුස්ලිම් ජාතික පාසලේ පැවති ‘‘මහින්දෝදය තාක්ෂණික විද්‍යාගාරයට’’ මුල්ගල තැබීමේ උත්සවය අමතමින් ඇමැතිවරයා මේ අදහස් පළ කෙළේය.එහිදී දිසානායක මහතා මෙසේ ද කීවේය.ආගමික අන්තවාදි කොටස් මුස්ලිම් ආගමේ, බෞද්ධ ආගමේ, හින්දු ආගමේ පමණක් නොවෙයි කතෝලික ආගමෙත් ඉන්නවා. ඒ අය තනි කරන්න ඕනෑ. අපි දන්නවා අලූත්ගම සිද්ධිය නිසා විශාල දේපල හානියක් සිදු වුණා. හාමුදුරුවන්ට ගහපු මුස්ලිම් තරුණයන් තිදෙනා ම තමයි පල්ලියට ගහලා තියෙන්නෙත්. ඒවගේ අන්තවාදීන්ට නැඟිටින්න ඉඩ තබන්න එපා. ඒ අය නීතියට භාර කිරීම සමස්ත සමාජය උදෙසා අප කළ යුතු වැඩක්.අවුරුදු 30ක යුද්ධයකින් හිස එසවූ අපි නැවත යුද්ධයකට යා යුතු නැහැ. මේ අපි සංවර්ධනය කරා යන යුගය. ඔබට මතක නම් එදා ප්‍රභාකරන් උතුරේ මුස්ලිම් ජනතාවට ඒ අයගේ ගම් බිම්වලින් පිටත් වෙන්න දුන්නේ පැය 12යි. ඒ අයගේ රන්, රිදී, යාන-වාහන සියලූ දේ තියලා එක ඇඳුමක් පමණක් පුංචි ෂොපින් බෑගයක දමාගෙන පිටත් වෙන්න සිදු වුණා.එදා කාත්තන්කුඩි පල්ලියේ මුස්ලිම් වැඩිහිටියන් යාඥාකරන විට එළියේ පුංචි දරුවන් සෙල්ලම් කරමින් සිටින මොහොතේ තමයි පල්ලියට වෙඩි තිබ්බේ. අපි ඒ තත්ත්වයක් නැවත ඇතිකරගත යුතු නැහැ. අන්තවාදීන්ට අවශ්‍ය විධියට හැසිරෙන්නට ඉඩ දෙන්න එපා. අපි සංවර්ධනයට වැඩකටයුතු කරමු.ඒවගේ ම පසුගිය දවස්වල විශ්වවිද්‍යාල ආචාර්වරු පිරිසක් එළියට බැහැලා උද්ඝෝෂණය කළා. ඒ අය ප‍්‍රධාන ඉල්ලීම විධියට පෙන්නුවේ අධ්‍යාපනයට සියයට 6ක් රජයෙන් වෙන් කළ යුතු යි කියලා. නමුත් ඒ අයගේ සැඟවුණු අරමුණ වුණේ වෙන දෙයක් නොවෙයි පඩි වැඩිකර ගන්න එක. ඒ අය එක්සත් ජාතීන්ගේ සංවිධානයෙන් නිකුත් කරපු ලියවිල්ලක් ඉදිරිපත් කරමින් ජාත්‍යන්තර ප්‍රමිතීන්ට අනුව අධ්‍යාපනයට මුදල් වියදම් කළ යුතු යි කියලා තර්ක ඉදිරිපත් කරනවා. නමුත් එම සංවිධානය එම නිර්නායකයන් ඉදිරිපත් කළේ සියයට 50කට වඩා අඩු සාක්ෂරතාවක් පවතින රටවල් සම්බන්ධයෙන්.සාක්ෂරතාවය වැඩිකර ගැනීමේ පියවරක් වශයෙන් තමයි එම නිර්නායක යෝජනා කෙළේ. නමුත් අප මතක තබාගත යුතුයි අපේ රටේ සාක්ෂරතාවය සියයට 96 ක් බව. අනෙක් අතට සත්‍ය වශයෙන් ම අපි රජයක් වශයෙන් අධ්‍යාපන අමාත්‍යංශය, උසස් අධ්‍යාපන අමාත්‍යංශය සහ අධ්‍යාපන සේවා අමාත්‍යංශය හරහා පමණක් නොවෙයි අධ්‍යාපනයට මුදල් වෙන් කරන්නේ.සැලසුම් අමාත්‍යංශය, රාජ පරිපාලන අමාත්‍යංශය, පළාත් සභා, ප්‍රාදේශීය සභා, නගර සභා හරහාත් අධ්‍යාපනයට මුදල් වියදම් කරනවා. මේ සියල්ලම එකතු කළා ම ඒක සියයට 6ටත් වඩා වැඩි වෙනවා.අපි දැන් රට දියුණු කරන කාලයට ඇවිත් ඉන්නේ.රටේ හතර දිග්භාගයේ ම සංවර්ධන ව්‍යාපෘති ක‍්‍රියාත්මක වෙන්නේ. රට වටේ වරායයන් ඉදි වෙනවා.රට ඇතුළේ ගුවන් තොටුපළවල් ඉදිවෙනවා. රාජ්‍ය අංශය වගේ ම පෞද්ගලික අංශයේ දායකත්වය මේ සඳහා නොඅඩුව ලැබෙනවා. පෞද්ගලික අංශයට අවශ්‍ය ණය මුදල් ලබා දෙන්නට රාජ්‍ය බැංකු ශක්තිමත් වෙලා තිබෙන්නේ. අපේ පාසල්වල ඉස්සර වගේ ගුරු පුරප්පාඩු දැන් නැහැ. විද්‍යාගාර, තාක්ෂණික පීඨ යන් ඇතිවෙනවා. විශේෂයෙන් ම මහින්දෝදය විද්‍යාගාර වැඩසටහන සාර්ථකව රට පුරා ම ක්‍රියාත්මක වුණා. මේ විද්‍යාලයේත් විද්‍යාගාරයේ වැඩ අවසානයි.අද තාක්ෂණික පීඨයේ වැඩ ආරම්භ වෙනවා. මේ තාක්ෂණික විද්‍යාගාර ජාතික වැඩසටහන සඳහා අපි රුපියල් බිලියන 18.3ක් වෙන් කරනවා. ඒ අනුව පාසල් දරු දැරියන්ට තාක්ෂණික ඉංජිනේරු පාඨමාලාවට ඇතුළත් වී විශ්වවිද්‍යාලයේ උපාධිය හැදෑරීමට ඉතා පහසු වෙනවා. මෙය රටේ සංවර්ධනය උදෙසා සිදු කෙරුණු දැවැන්ත වැඩසටහනක්.මෙහි වැඩ අවසන් වෙලා අතිගරු ජනාධිපතිතුමාගේ සුරතින් විවෘත කරන දිනය වැඩි ඈතක නොවන බව ද මෙහි දී සඳහන් කළ යුතු යි. යනුවෙන් ද පැවසී ය.මේ අවස්ථාවට මධ්‍යම පළාත් සභා මන්ත්‍රි මානෙල් බණ්ඩාර, උඩුනුවර ප්‍රාදේශීය සභා සභාපති බන්දුල සෙනෙවිරත්න, අල් මනාර් විද්‍යාලයේ විදුහල්පති එම්.එස්. මීරාස් මහත්වරු ඇතුළු පිරිසක් ද සහභාගී වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=n14062619</link>
    <topic>රතුගල ආදිවාසී නිජබිමට විදුලිය ලබාදීම ගැන ජනපතිට ප්‍රසාදය</topic>
    <author/>
    <content>මොනරාගල දිස්ත්‍රික්කයේ ආදිවාසී නිජබිමක් වූ රතුගල ගම්මානයට විදුලි ආලෝකය ලබාදීම සම්බන්ධයෙන් රතුගල ගම්වාසීහු ජනාධිපතිතුමාට සිය ස්තූතිය පළ කරති.ලෝකයෙන් ම හුදකලාව ජීවත්වූ මොනරාගල දිස්ත්‍රික්කයේ ආදිවාසී නිජබිමක් වූ රතුගල ගම්මානය බොහෝ දෙනෙකුගේ අවධානයෙන් ගිලිහී ගිය ගම්මානයක් විය. මෙතෙක් කිසිදු රජයක අවධානය යොමු නොවූ මේ ගම්මානයේ ජනතාව අතිදුෂ්කර දිවි පෙ‍වතක් ගත කළහ. නිසි මංමාවතක් ඔවුන්ට තිබුණේ නැත. කාපට් මාර්ග, කොන්ක්‍රීට් මාර්ග ඔවුන්ට සිහිනයක් ම විය. විදුලි ආලෝකය තවත් වසර සියයකටවත් නොලැබෙනු ඇතැයි ඔවුහු සිතා සිටියහ.එහෙත් වත්මන් ජනාධිපති මහින්ද රාජපක්ෂ මැතිතුමා පිළිබඳ ඔවුන් තුළ විශ්වාසයක් පැවතිණ. නගරය සංවර්ධනය කරනවා සේම අතිදුෂ්කර ගම්මානවලටත් රාජපක්ෂ මැතිතුමා ගෙන යන දැවැන්ත සංවර්ධනය පිළිබඳ ඔවුන්ට විශ්වාසයක් පැවතිණ. මේ නිසාම රතුගල ආදිවාසී නායක සුදාලා වන්නිලා ඇත්තන් සිය වරිගයේ ඇත්තන් සහ ගම්මානයේ පවුල් 1500ක් විඳින දුක් ගැහැට පෞද්ගලිකව ම ජනාධිපතිතුමාට දැනුම් දෙන්නට වගබලා ගත්තේය.ජනාධිපතිතුමා කෙරෙහි වන්නිලා ඇත්තන් තැබූ විශ්වාසය කිසි ලෙසකින්වත් බිඳ හෙළන්නට ජනාධිපතිතුමන් කටයුතු කළේ නැත. දින වකවානු ගෙවී ගියේය. රතුගල ගම්මානයේ මංමාවත්වලට අනිකුත් ගම්මානවලට මෙන් සංවර්ධන කිරණ දැල්වෙන්නට විය. මංමාවත්වලට කාපට් වැටුණි. යටිතල පහසුකම්වලට අවශ්‍ය ව්‍යාපෘති දිනෙන් දින ක්‍රියාත්මක වන්නට විය. වසර සියයකින්වත් තමන්ට රාත්‍රියේ දී විදුලි බල්බයක් දල්වන්නට සිහිනෙන්වත් නොසිතූ රතුගල ආදිවාසීන්ගේ ගම්මානය අද විදුලි ආලෝකයෙන් ආලෝකමත් වී තිබේ.අතිදුෂ්කර ක්‍රියාදාමයක් අවසානයේ විදුලි බල හා බලශක්ති අමාත්‍යාංශයේත්, ලංකා විදුලිබල මණ්ඩලයේ පූර්ණ කැපවීම යටතේ අද රතුගල ආදිවාසීන් විදුලි ආලෝකය ලබාගෙන තිබේ. එම ව්‍යාපෘතිය පසුගියදා රතුගල ආදිවාසී ජනතා අයිතියට පැවරුණේ ජනාධිපතිතුමන්ගේ ප්‍රධානත්වයෙනි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=n14062620</link>
    <topic>වෙන්කළ ආසන තිබියදීත් ගුවන් හමුදා නිලධාරියාටඅදාළ ආසනය සඳහා ප්‍රවේශ පත්‍රයක් ලබාදී නැහැ</topic>
    <author>නිමල් රාජපක්ෂ</author>
    <content>වෙන්කළ ආසන තිබිදීත් පලෙයි සිට කොළඔ කොටුව දක්වා ධාවනය වු සීඝ්‍රගාමී දුම්රියේ ගමන් කිරිමට පැමිණි ගුවන් හමුදා නිලධාරියකුට වව්නියාව දුම්රිය ස්ථානාධිපතිවරයා අදාළ ආසනය සඳහා ප්‍රවේශ පත්‍රයක් ලබානොදීමේ සිද්ධියක් (24) දහවල් වාර්තාවිය.අදාළ නිලධාරියා සිය නිදහස් ගමන් බලපත්‍රය වව්නියාව දුම්රිය ස්ථානයට දී වෙන්කළ ආසන සඳහා ප්‍රවේශ පත්‍රයක් කො‍ටුව දුම්රිය ස්ථානයට ලබා දෙනමෙන් ඉල්ලා ඇත. එවිට වව්නියාව දුම්රිය ස්ථානාධිපතිවරයා වෙන්කළ ආසන තිබිදීත් එසේ නොමැතිබව පවසා පළමු පංතියේ ප්‍රවේශ ලබාදී ඇතැයි ද අදාළ නිලධාරියා පවසයි.සිද්ධිය විඇත්තේ (24) දහවල් 12.20 ට පමණය. අදාළ නිලධාරීයා ‍පලෙයි සිට කොටුව දුම්රිය ස්ථානය දක්වා ගමන් කරන සිඝ්‍රගාමී දුම්රියේන් සිය රාජකාරී කටයුත්තක් සඳහා කොටුව දුම්රිය ස්ථානයට ගමන් කිරීමට පැමිණ තිබේ. මුලින්ම සිය නිදහස් ගමන් බලපත්‍රය වව්නියාව දුම්රිය ස්ථානාධිපතිට දී ඒ සඳහා පළමු පංතියේ වෙන්කළ ආසන සඳහා ප්‍රවේශ පත්‍රයක් ඉල්ලා ඇත.එවිට දුම්රිය ස්ථානාධිපති වරයා වෙන්කල ආසන සියල්ල වෙන්කර අවසන් බව පවසා ඇත. පසුව ගුවන් හමුදා නිලධාරියාට ‍පලමු පංතියේ රුපියල් 251.50 ක් වටිනා ප්‍රවේශ පත්‍රයක් අදාළ නිදහස් බලපත්‍රය වෙනුවෙන් ලබා දී තිබේ.6450 දරණ එම ප්‍රවේශ පත්‍රයේ දිනය පෑනකින් ලියා ඇති අතර මුද්‍රණය කර නොමැති බව ද පවසයි.රුපියල් 1200/= ක් වටිනා ප්‍රවේශ පත්‍රය වෙනුවට පළමු පංතියේ සාමාන්‍ය ප්‍රවේශ පත්‍රයක් හිතුමතේට නිකුත් කළ හැකිද? එසේ වුවද වව්නියාව දුම්රිය ස්ථානයේ ආසන වෙන්කරන පොලිස්මන් වරයකුගෙන් ඇසුවිට වෙන්කළ ආසන සියල්ල පිරී නොමැති බව පවසා ඇතැයිද අදාළ ගුවන්හමුදා නිලධාරියා පවසයි. මේ සියල්ල විදදරා දුම්රියට පැමිණි ගුවන් හමුදා නිලධාරයා ට දැකිය හැකිවී ඇත්තේ වෙන්කළ ආසනවල මගීන් කිහිපදෙණෙකු පමණක් සිටි බවත් ආසන ‍පහළොවක් පමණ හිස්ව තිබු බවයි. ගුවන් හමුදා නිලධාරියාට සිදුවු ප්‍රථම සිදුවිම මෙය නොවු බව ද ඔහු පැවසීය.මෙවැනිම සිද්ධියක් ජුනිමස 13 දින ද සිදුවු බව පවසයි.මෙවැනි සිද්ධීන් හරහා සමහරක් නිලධාරීන් මුදල් ඉපයීමේ ජවාරමක නිරතවි ඇත්දැයි ද සැකලමතුවන අවස්ථාද බොහෝයි.සිද්ධිය පිළිබඳ තොරතුරු සොයා බැලීමේදී වව්නියාව දුම්රිය ස්ථානයෙන් දහවල් 123.38 ට කොටුව බලා ධාවනය වන දුම්රිය පැමිණිමට විනාඩි පහකට පරිගණකය විසන්ධිවන බැවින් වෙන්කළ ආසන පිළිබඳ තොරතුරු වේලාව කිට්ටුවන අවස්ථාව වනවිට ලබාදිය නොහැකි බවයි. එය කෙසේ වුවත් ඊයේ වව්නියාව දුම්රිය ස්ථානයෙන් කොටුව බලා ධාවනයවු දුම්රිය දහවල් 01.00 ගමන් අරඹා තිබේ.දුම්රිය දෙපාර්තුමේන්තුව තාක්ෂණය අතින් දියුණු බව පැවසුවත් ඇතැම් සේවකයන්ගේ නොයෙක් අඩුලුහුඩු කම් නිසා සිය වරප්‍රසාද අත්විදීමට නොහැකිව දුක්විදීමට සිදුවන්නේ අහිංසක මගින්ටය . මෙවැනි සිදුවීම් මින් ඉදිරියට සිදු නොවීමට දුම්රිය බලධාරීන්ගේ අවධානය යොමු වන්නේ නම් මගීන්හට මීට වඩා පහසුකම් අත්විදිමට හැකි බවද දුම්රිය මගීහු පැවසුහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=n14062621</link>
    <topic>පාප් වහන්සේගේ ශ්‍රී ලංකා සංචාරයට අවශ්‍ය කටයුතු සම්පාදනය ඇරඹේ</topic>
    <author/>
    <content>ලබන වසරේ ජනවාරි 13 සිට 15 දක්වා දිනවලදී අති උතුම් ෆැන්සිස් ශුද්ධෝත්තම පාප් වහන්සේ ශ්‍රී ලංකාවේ නිරතවීමට නියමිත රාජ්‍ය සංචාරය සඳහා අවශ්‍ය කටයුතු සම්පාදනය පිළිබඳ අන්තර් ඇමැති කාර්ය සාධන බළකායේ පළමු රැස්වීම ඉකුත්දා (24) පස්වරුවේ විදේශ කටයුතු අමාත්‍යාංශයේදී පැවැත්විණි.විදේශ කටයුතු ඇමැති මහාචාර්ය ජී. එල්. පීරිස් මහතා විසින් මෙහිදී මේ සාකච්ඡාව සඳහා පැමිණි අති උතුම් අගරදගුරු මැල්කම් කාදිනල් රංජිත් හිමිපාණන්, අපෝස්තලික තානාපති න්ගුයෙන් වැන් ටොට් උතුමාණන්, හලාවත රදගුරු වැලන්ස් මෙන්ඩිස් හිමිපාණන්, ගාලු රදගුරු රේමන්ඩ් වික්‍රමසිංහ රදගුරු හිමිපාණන්, රාජ්‍ය ආරක්ෂක හා නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ මහතා, නීතිය හා සාමය පිළිබඳ අමාත්‍යාංශයේ ලේකම් මේජර් ජනරාල් නන්ද මල්ලවාරච්චි මහතා, ජන සන්නිවේදන අමාත්‍යාංශයේ ලේකම් ආචාර්ය චරිත හේරත් මහතා, ආරක්ෂක ප්‍රධානී ජගත් ජයසූරිය, යුද හමුදාපති ආර්. එම්. ඩී. රත්නායක, නාවික හමුදාපති ජයන්ත කොළඹගේ, ගුවන් හමුදාපති කේ. ඒ. ගුණතිලක, පොලිස්පති එන්. කේ. ඉලංගකෝන්, රාජ්‍ය පරිපාලන හා ස්වදේශ කටයුතු අමාත්‍යාංශය, මහාමාර්ග අමාත්‍යාංශය, ගුවන් තොටුපළ හා ගුවන් සේවා (පුද්ගලික) සමාගම, ශ්‍රී ලංකන් එයාර්ලයින්ස්, සිවිල් ගුවන් සේවා අධිකාරිය, ආගමන විගමන දෙපාර්තමේන්තුව සහ කොළඹ මහ නගර සභාව යන ආයතන ඇතුළුව වෙනත් පාර්ශ්වකාර ආයතනයන්හි නියෝජිතයන් පිළිගන්නා ලදී.රැස්වීමේදී අති උතුම් ශුද්ධෝත්තම පාප් වහන්සේගේ රාජ්‍ය සංචාරය සම්බන්ධයෙන් සූදානම් කළයුතු සියලුම වැඩ කටයුතු පිළිබඳව පූර්ණ වශයෙන් සාකච්ඡා කරන ලද අතර, ඉදිරි සතියේදී ශ්‍රී ලංකාවට වතිකානුවෙන් පැමිණීමට නියමිත වතිකානු ඉහළ පෙළේ කණ්ඩායමක් සමග තවදුරටත් මේ පිළිබඳව සාකච්ඡාවක් පැවැත්වීමට එකඟතාවය පළකරන ලදී.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=n14062622</link>
    <topic>පාසල්වල භෞතික සම්පත් නඟා සිටුවන්න වැඩිම මෙහෙයක් වුණේ මේ යුගයේ දී</topic>
    <author>චන්දිමා එදිරිමාන්න</author>
    <content>අපේ රටේ පාසල්වල භෞතික පහසුකම් සංවර්ධනය කරළීම සඳහා මෑත ඉතිහාසයේ වැඩිම අවධානයක් යොමු වූ යුගය වත්මන් යුගය බව ඉදිකිරීම් ඉංජිනේරු සේවා නිවාස හා පොදු පහසුකම් ඇමැති විමල් වීරවංශ මහතා පැවැසීය. පාසල්වල විවිධ අවශ්‍යතා වෙනුවෙන් විශාල ආයෝජනයක් කරන්න රජය පියවර ගත් බව ද හෙතෙම අවධාරණය කෙළේය.මෙහිදී වැඩිදුරටත් අදහස් දැක්වූ විමල් වීරවංශ මෙසේ ද කීය.මහින්දෝදය තාක්ෂණාගාර දහසක් මේ වන විට රට පුරා ඉදිවෙමින් පවතිනවා. වෘත්තීය පුහුණු අධ්‍යාපනය වෙනුවෙන් යුනිවර්සිටි කොලේජ් විශ්ව විද්‍යාල විද්‍යායතන 25 ක් ඉදිවෙමින් පවතිනවා. අ.පො.ස. සාමාන්‍ය පෙළින් එළියට එන දරුවන්ට විවිධ තාක්ෂණික දැනුම ලබාදීම තමයි එහි පරමාර්ථය.එමපණක් නොවෙයි මේ පාසල්වල විවිධ අවශ්‍යතා වෙනුවෙන් විශාල ආයෝජනයක් කරන්න රජය පියවර ගත්තා. මේ පාසල්වල අධ්‍යාපනය ලබන දරුවන්ගේ අධ්‍යපානය ගුණාත්මකව ඉහළ යාමට එය විශාල හේතුවක් වුණා. අද දින ඉදිකිරීමට මුල්ගල් තැබූ මේ ගොඩනැඟිල්ල පමණක් නොවෙයි මේ ප්‍රදේශයේ පාසල් ගණනාවක අද වන විට විශාල සංවර්ධන වැඩසටහන් ප්‍රමාණයක් සිදුකෙරෙමින් පවතිනවා.කඩුවෙල රත්න කණිෂ්ඨ විදයාලයට පුස්තකාලයක් අලුතින් ගොඩනැඟෙනවා. එම්.ඩී.එච්. ජයවර්ධන විද්‍යාලයේ පරිගණකාගාරය හා පුස්තකාලයක් ගොඩනැඟෙනවා. කළපළුවාව සිද්ධාර්ථ විද්‍යාලයේ ක්‍රීඩා පිටය හා ක්‍රීඩාගාරය නවීකරණය කිරීමට කටයුතු සංවිධානය කරමින් යනවා.මෙවර අපි ප්‍රාදේශීය සංවර්ධන කමිටුවේ ප්‍රතිපාදන රුපියල් මිලියන 150 ක් පමණ මේ පාසල්වල සංවර්ධනය වෙනුවෙන් යෙදවිමට කටයුතු සංවිධානය කර තිබෙනවා. ඒ යොදවා තිබෙන මුදලට අමතරව සුසිල් ප්‍රේමජයන්ත හෙක්ටර් බෙත්මගේ වැනි මහත්වරුනගේ යෝජනාවට අනුව සුසාන භූමි වෙනුවෙන් වෙන්කළ මුදල්වලින් ද පාසල් සංවර්ධනය සඳහා මුදල් යොදවා ගැනීමට අදහස් කරගෙන තියෙනවා. අද මේ ආසනයේ පාසල්වල කිසියම් අඩු පාඩුවක් තිබේ නම් මේ ඉදිරි මාස 6 කියන්නේ ඒ සෑම අඩු පාඩුවක්ම නිවැරදි කිරීම සඳහා ප්‍රමාණවත් ප්‍රතිපාදන යෙදවෙන මාස 6 ක් බවට පත්වේවි.ඇමැතිවරයා මේ අදහස් පළ කෙළේ කඩුවෙල බොමිරිය මධ්‍ය මහා විද්‍යාලයේ මහින්දෝදය තාක්ෂණ පීඨය සඳහා මුල්ගල් තැබීමේ අවස්ථාවට සහභාගී වෙමිණි.මහින්ද චින්තන ඉදිරි දැක්ම අනුව අධ්‍යාපන ක්ෂේත්‍රයේ ද්විතීක පාසල් 1000 ක් සංවර්ධනය ආරම්භ කරමින් ඒ සඳහා මහින්දෝදය තාක්ෂණ විද්‍යාගාර 1000 ක් රට පුරා ඉදිවෙමින් පවතී.එම පාසල් අතරින් තෝරාගත් පාසල් 250 ක් තුළ ක්‍රියාත්මක කරන තාක්ෂණික විෂය ධාරාව සඳහා ඉදිකරනු ලබන මහින්දෝදය තාක්ෂණ පීඨයට මුල්ගල තැබීම සිදු කෙරින.පුරා සියවසකට වඩා ඉතිහාසයකට හිමිකම් පාන බෝමිරිය මධ්‍ය මහා විද්‍යාලයේ දැනට ශිෂ්‍ය ශිෂ්‍යාවන් 3200 ක් පමණ අධ්‍යාපනය හදාරන අතර ගුරු මණ්ඩලය 144 කි.මේ අවස්ථාවට පරිසර හා පුනර්ජනනීය බලශක්ති ඇමැති සුසිල් ප්‍රේමජයන්ත, බස්නාහිර පළාත් සභා මන්ත්‍රීවරුන් වන ජගත් කුමාර, හෙක්ටර් බෙත්මගේ, ප්‍රදීප් උඳුගොඩ, මහේෂ් අල්මේදා, ජී. එච්. මංජුල බුද්ධදාස, කඩුවෙල නගරාධිපති ජි. එච්. බුද්ධදාස එහි නියෝජ්‍ය නගරාධිපති බුද්ධික ජයවිලාල්, ශ්‍රී යවර්ධනපුර කෝට්ටේ කලාප අධ්‍යාපන අධ්‍යක්ෂ අශෝක සේනානි හේවගේ, කඩුවෙල බෝමිරිය මධ්‍ය මහා විද්‍යාලයේ විදුහල්පති යූ.ඩී. අයි. සී. ද සිල්වා මහතා අවට විදුහල්වල විදුහල්පතිවරු, පාසලේ ගුරු මණ්ඩලය, මවුපියන් ශිෂ්‍ය ශිෂ්‍යාවන් ආදී ඇතුළු විශාල පිරිසක් සහභාගී වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=n14062623</link>
    <topic>ගමත්, නගරයත් එක සේ සංවර්ධනය කරරටේ නව ආර්ථික ව්‍යුහයක් ගොඩනඟනවා</topic>
    <author>ධනුෂ්ක ගොඩකුඹුර</author>
    <content>ගමත්, නගරයත් එක සේ සංවර්ධනය කර නව ආර්ථික ව්‍යුහයක් ශ්‍රී ලංකාව තුළ ගොඩනැඟීමට රජය කටයුතු කරමින් සිටින බව ජනාධිපති මහින්ද රාජපක්ෂ මහතා ප්‍රකාශ කළේය.නගරයේ ජනතාවගේ මෙන්ම ගමේ ජීවත්වන ජනතාවගේද ජන ජීවිතය ඉහළ නැංවීමට රජය කටයුතු කරමින් සිටින බව පැවසූ ජනාධිපතිතුමා ඒ තුළින් රටම සංවර්ධනය කරා ගෙන යා හැකි බව පැවසීය.සංවර්ධනය වූ ශ්‍රී ලංකාවක් නිර්මාණය කිරීමේ වගකීම අද මේ රටේ ජනතාව තමාට පවරා තිබෙන බවත් ඒ සඳහා රජය ඇරඹූ වැඩපිළිවෙල කිසිසේත් අතරමඟ නවතා නොදමන බවත් ජනාධිපතිතුමා අවාධරණය කළේය.ජනාධිපති මහින්ද රාජපක්ෂ මහතා මේ බව පැවසූවේ මොණාරාගල දිස්ත්‍රික් සංවර්ධන කමිටු රැස්වීම පසුගිය22දා මොණරාගල පුස්තකාල ශ්‍රවණාගාරයේ දී එක් වෙමිනි.මොණරාගල දිස්ත්‍රික්කයේ දැනට සිදු කෙරෙන සංවර්ධන ක්‍රියාදාමය සහ ඉදිරියේදී ක්‍රියාත්මක කිරීමට නියමිත සංවර්ධන ව්‍යාපෘති පිළිබඳ විමසා බැලීමට ජනාධිපතිතුමා විසින් මෙම හමුව කැඳවා තිබුණි.මොණරාගල දිස්ත්‍රික්කයේ ජනතාව මුහුණ දී තිබෙන පානීය ජල ගැටලුව පිළිබඳව මෙහිදී විශේෂ අවධානය යොමු කෙරිණි.මොණරාගල දිස්ත්‍රික්කයේ පමණක් නොව මුළු රටේ පානීය ජල ගැටලුව විසැඳීමට රජය විශේෂ වැඩපිළිවෙළක් ක්‍රියාවට නංවා ඇති බව පෙන්වා දුන් ජනාධිපතිතුමා දැනට ජනතාවගේ පානීය ජල අවශ්‍යතාවයෙන් සියයට 44ක් සපුරාලීමට රජය පියවර ගෙන ඇති බවත් ඉදිරියේදි එය සියයට 100 දක්වා ඉහළ නැංවීමට රජය මේ වන විටත් සැළසුම් සකස් කර අවසන් බවත් පැවසීය.එම වැඩපිළිවෙළේ දී වකුගඩු රෝගය පවතින ප්‍රදේශවලට ප්‍රමුඛත්වය ලබාදෙන ලෙස තමා උපදෙස් ලබා දී තිබෙන බවත් ජනාධිපතිතුමා ප්‍රකාශ කළේය.මොණරාගල දිස්ත්‍රික්කයේ මේ දිනවල පවතින දැඩි නියඟය හේතුවෙන් එම ජනතාවට අවශ්‍ය පානීය ජලය සැපයීම සඳහා විශේෂ වැඩපිළිවෙළක් ක්‍රියාත්මක කිරීමටද ජනාධිපතිතුමා මෙහිදී ජල සම්පාදන මණ්ඩලයේ සභාපතිවරයා වෙත උපදෙස් දුන්නේ ය.බවුසර් මඟින් එම ජනතාවට අවශ්‍ය ජලය සැපයීම අඛණ්ඩව සිදු කරන බව ජල සම්පාදන මණ්ඩලයේ සභාපතිවරයා ප්‍රකාශ කළේය.මොණරාගල දිස්ත්‍රික්කයේ ජනතාවගේ ජල අවශ්‍යතාවය සපුරාලීම සඳහා කුඹුක්කන් ඔය ජලාශය ආරම්භ කළද විවිධ විරෝධතා නිසා එය ඉදිරියට පවත්වාගෙන යාමට නොහැකි තත්ත්වයක් මතුව ඇති බව මෙහිදී මහජන නියෝජිතයින් ජනාධිපතිතුමා වෙත පෙන්වා දුන් අතර සියලු පාර්ශවයන් ගෙන්වා සාකච්ඡා කර ඒ සඳහා තීරණයකට එළඹෙන ලෙස ජනාධිපතිතුමා දිස්ත්‍රික් ලේකම්වරයා වෙත උපදෙස් දුන්නේ ය.සංවර්ධන ව්‍යාපෘති ක්‍රියාත්මක කිරීමේදී මතුවන ගැටලුවලදී සෑම විටම ජනතාවගේ පැත්තෙන් සිතා කටයුතු කළයුතු බව පෙන්වා දුන් ජනාධිපතිතුමා කළ යුත්තේ උද්ඝෝෂණ කර සංවර්ධන ව්‍යාපෘති නතර කර දැමීම නොව රටේ අනාගතය පිළිබඳ සිතා සියලුදෙනා සහයෝගයෙන් ඒවා ඉදිරියට ක්‍රියාත්මක කිරීම බව පැවසීය.වෙහෙරගල ජලාශය ආශ්‍රිතව මිරිදිය කර්මාන්තයේ නිරතව සිටින ධීවරයින් මුහුණ දී තිබෙන ගැටලු පිළිබඳ මෙහිදී ජනාධිපතිතුමාගේ අවධානය යොමු කෙරුණු අතර අණ පනත්, නීති රීති ආරක්ෂා කළ යුතු අතරම ජනතාවගේ පෝෂණ තත්ත්වය ගැනත් අවධානය යොමු කරමින් කටයුතු කිරීමේ වැදගත්කම ජනාධිපතිතුමා නිලධාරින්ට පෙන්වා දුන්නේ ය.ඉඟිනියාගල, සේනානායක ජලාශය ආශ්‍රිත බදුලූවෙල ධීවර තොටුපළ සඳහා අවසර ලබා නොදීම පිළිබඳ මහජන නියෝජිතයින් මෙහිදී ජනාධිපතිතුමා වෙත කරුණු ඉදිරිපත් කළ අතර එම තොටුපළ ලබාදී එම ධීවරයින්ට ධීවර කටයුතු සඳහා අවශ්‍ය පහසුකම් සළසන ලෙස ජනාධිපතිතුමා නිලධාරින්ට උපදෙස් දුන්නේ ය.රාජ්‍ය ආයතන එකිනෙකා අතර සම්බන්ධීකරණයෙන් කටයුතු නොකිරීම නිසා ජනතාවට අසාධාරණයක් සිදුවන බව පෙන්වා දුන් ජනාධිපතිතුමා එවන් තත්ත්වයක් ඇති වීමට ඉඩ නොතබන ලෙසත් අවධාරණය කළේය.තණ බිම් නොමැතිවීම නිසා කිරි ගොවීන් මුහුණ දී සිටින අපහසුතාවය සම්බන්ධයෙන් ජනාධිපතිතුමා දැනුවත් කෙරුණු අතර එහිදි ජනාධිපතිතුමා පැවසූවේ ඒ සඳහා ජාතික මට්ටමින් වැඩපිළිවෙළක් ක්‍රියාත්මක කිරීමට අපේක්ෂා කරන බවයි.තමා රට පුරා සංචාරය කිරීමේදි ඒ පිළිබඳ ඉල්ලීම් රැසක් ඉදිරිපත් කෙරුණු බව පැවසූ ජනාධිපතිතුමා තණ බිම් සඳහා සුදුසු ස්ථාන සමීක්ෂණය කර වාර්තා කිරීමට කමිටුවක් පත් කර ඇති බවත් එම කමිටු වාර්තාව සැළකිල්ලට ගනිමින් ඉදිරි පියවර ගන්නා බවත් පැවසීය.මොණරාගල දිස්ත්‍රික් ස්වයං රැකිලාභිහූද මෙහිදී අදහස් දැක්වූහ. හම්බන්තොට වරාය, මත්තල ගුවන්තොටුපළ වැනි දැවැන්ත සංවර්ධන ව්‍යාපෘති මඟින් තමන්ට ප්‍රතිලාභ රැසක් හිමිව ඇති බවත් ඒ තුළින් තම ව්‍යාපෘති උසස් මට්ටමින් කරගෙන යාමට අවස්ථාව ලැබී ඇති බවත් ඔව්හු පෙන්වා දුන්හ.අපනයන සඳහා මල්වගාව අද මොණරාගල දිස්ත්‍රික්කයේ බුත්තල, වැල්ලවාය සහ බිබිල ප්‍රදේශවල ව්‍යාප්තව ඇති බවද පෙන්වා දුන් අතර ඒ සඳහා අවශ්‍ය සහාය ලබා දෙන ලෙසද ඉල්ලා සිටියහ.එහිදී අදහස් දැක්වූ ජනාධිපතිතුමා පෙන්වා දුන්නේ ස්වයං රැකියාවල නිරතවන කාන්තාවන් වෙනුවෙන් රජය පහසුකම් රැසක් සළසා ඇති බවයි. විශේෂ බැංකු ණය යෝජනා ක‍්‍රම හඳුන්වාදීම වැනි සහන රැසක් ඒ අතර වන බව පෙන්වා දුන් ජනාධිපතිතුමා ඉදිරියේදීද අවශ්‍ය සියලූ පහසුකම් සැලසීමට රජය බැඳී සිටින බව කියා සිටියේ ය.රජය ස්වයං රැකියාලාභින් සඳහා සළසා ඇති සහන පිළිබඳ තොරතුරු දිස්ත්‍රික් ලේකම් කාර්යාල වෙත ගොස් ලබා ගන්නා ලෙසද ජනාධිපතිතුමා ඔවුන්ට උපදෙස් දුන්නේ ය.මොණරාගල දිස්ත්‍රිකය අද කෘෂිකාර්මික ක්ෂේත්‍රය තුළ ලබා ඇති ප්‍රගතිය පිළිබඳවද මෙහිදී කරුණු ඉදිරිපත් කෙරිණි. කෘෂි නිෂ්පාදන ක්ෂේත්‍රය තුළ 2012-2015 සඳහා මෙට්ට්‍රික් ටොන් 2,37,772 ක ඉලක්කයක් අපේක්ෂා කළද 2013 වර්ෂය වන විටම 2,9,165 ක ඉලක්කයක් සුපරා ගැනීමට හැකි වූ බව අනාවරණය කෙරිණි.පශු සම්පත් සංවර්ධන තුළින්ද මොණරාගල දිස්ති‍්‍රක්කය ඉහළ ප්‍රගතියක් අත්කරගෙන තිබේ. 2012-2015 සඳහා වර්ෂික දියර කිරි නිෂ්පාදන ඉලක්කය 19,200,000 ක් වුවද 2013 වර්ෂය වන විට 16,043,400 ක ඉලක්කයක් සපුරා ඇති බව ප්‍රකාශ කෙරිණි.දිස්ත්‍රික්කය තුළ මාර්ග සංවර්ධන කටයුතුවල ප්‍රගතිය පිළබවත් විමසා බැලිනි. අධ්‍යාපන ක්ෂේත්‍රය තුළද ඉලක්කගත අරමුණ සපුරා ඇත. දිස්ත්‍රික්කයේ ජනතාවගෙන් සියයට 83කට මේ වන විට විදුලි බලය හිමිව ඇත. මොණරාගල දිස්ත්‍රික්කය සංවර්ධනය කලාපයක් ලෙසද මේ වන විට සංවර්ධනය කෙරෙමින් පවතී.ඇමැතිවරුන් වන බැසිල් රාජපක්ෂ, මහින්ද යාපා අබේවර්ධන, තිස්ස විතාරණ, විජිත් විජිතමුණි ද සොයිසා, ලක්ෂ්මන් සෙනෙවිරත්න, බන්දුල ගුණවර්ධන, පවිත්‍රා වන්නිආරච්චී, සුමේධා ජී. ජයසේන, ෆිලික්ස් පෙරේරා, ජගත් පුෂ්පකුමාර, නියෝජ්‍ය අමාත්‍ය විජය දහනායක, පාර්ලිමේන්තු මන්ත්‍රී විජිත බේරුගොඩ, ඌව පළාත් ආණ්ඩුකර නන්ද මැතිව්, ප්‍රධාන අමාත්‍ය ශෂේන්ද්‍ර රාජපක්ෂ, ජනාධිපති කාර්ය මණ්ඩල ප්‍රධානී ගාමිණී සේදර සෙනරත්, මුදල් අමාත්‍යාංශයේ ලේකම් ආචාර්ය පී.බී. ජයසුන්දර යන මහත්ම මහත්මීන් ඇතුළු රජයේ නිලධාරිහුද මීට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=n14062624</link>
    <topic>විශ්‍රාමික පාරිතෝෂිකය පෙර පරිදි ගෙවීමට ගත් තීරණයෙන්ජනපති වෘත්තීය සමිතිවලට ඇහුම්කන්දෙන බව තහවුරු කළා</topic>
    <author>අනුර ප්‍රේමලාල්</author>
    <content>විශ්‍රාමික පාරිතෝෂිකය පෙර පරිදි ගෙවීමට තීරණය කිරීම ජනාධිපති මහින්ද රාජපක්ෂ මහතා වෘත්තීය සමිතිවලට ඇහුම්කන්දෙන බව තහවුරු කළ අවස්ථාවක් යැයි වෘත්තීය සමිති රැසක් පෙනවා දෙති.මේ සම්බන්ධයෙන් ශ්‍රී ලංකා නිදහස් රජයේ වෘත්තීය සමිති සම්මේලනය පසුගිය 23දා ශ්‍රී ලංකා නිදහස් පක්ෂ ප්‍රධාන කාර්යාලයේ දී පැවැත් වු මාධ්‍ය හමුවේ දී අදහස් දැක්වු එම සම්මේලනයේ ජ්‍යෙෂ්ඨ උපසභාපති බන්දු ජයසිංහ මහතා මෙම වකවානුව රජයේ සේවකයන් විශාල පිරිසක් විශ්‍රාම යෑමට නියමිත බැවින් රජය මේ තීරණය ගත් බව තම සම්මේලනය අදාළ බලධාරීන්ගෙන් කළ විමසුමක දී දැනගන්න ලැබුණ බව පැවසීය.ඇතැම් වෘත්තීය සමිති මේ කරුණ සම්බන්ධව උද්ඝෝෂණ හා වෙනත් විරෝධතා මතු කරන්න පමණක් කටයුතු කළ අතර ශ්‍රී ලංකා නිදහස් රජයේ වෘත්තීය සමිති සම්මෙලනය ජනාධිපති මහින්ද රාජපක්ෂ මහතා හා භාණ්ඩාගාර ලේකම් ඇතුළු නිලධාරීන් හමුවී කරුණු පැහැදිලි කිරීමෙන් අනතුරුව වහාම විශ්‍රාම පාරිතෝෂිකය පෙර ලෙස ගෙවන මෙන් ජනාධිපතිවරයා නියෝග කිරීමෙන් අනතුරුව 5‍/2014 චක්‍රලේඛය නිකුත් කරමින් එය එලෙස ගෙවන්නත් දැනට තුන්සීයක් පමණ බැංකුවලින් මෙය ලබගෙන තිබෙන ඒ අයට ද අසාධාරණයක් නොවන පරිදි ක්‍රියාකරීම සම්බන්ධව අපගේ ප්‍රසාදය හිමිවන බව පැවසීය.මෙහිදි ශ්‍රී. ල.නි.ර. වෘත්තීය සමිති සම්මේලනයේ ජාතික සංවිධායක එරික් ජයලත් මහතාපැවසුවේ මේ සම්බන්ධයෙන් එක්සත් ජාතික පක්ෂය අද කිඹුල් කඳුළු හෙලන බවයි. එදා ඔවුන්ගේ රජය සමයේ විශ්‍රාම වැටුප කප්පාදු කිරීමට තීරණය කළ අයුරු ද ඒ මහතාසිහිපත් කළේය.ටියුඩර් රණසිංහ, කුමාර උදයරත්න යන වෘත්තීය සමිති නායකයෝ ද මේ අවස්ථාවට එක්වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=r1406261</link>
    <topic>ශ්‍රී ලාංකිකයන්ට විමුක්තිය ලබා ගත හැක්කේදේශීයත්වය තුළින් පමණයි</topic>
    <author>වතුරුගම සමුහ - කේ. කේ. එස්. ආරියදාස</author>
    <content>ශ්‍රී ලාංකිකයන්ට, රටට, දේශයට විමුක්තිය ලබා ගත හැක්කේ දේශීයත්වය තුළින් පමණයි. එම උතුම් තේමාව අරමුණු කරගෙනයි කැලණිය මානෙල්වත්ත නාගානන්ද අන්තර් ජාතික බෞද්ධ අධ්‍යයන ආයතනය කටයුතු කරන්නේ. දේශීය වෙදකම, ආයුර්වේදය, දේශීය ආහාර රටාව, බෞද්ධ ආගමික ප්‍රබෝධය, ආගමික සංවර්ධනය, ජන ආර්ථිකය නඟාසිටුවීම මෙහි මුලික සේවාවන් වෙනවා යැයි කැලණිය මානෙල්වත්ත විහාරස්ථ නාගානන්ද අන්තර් ජාතික බෞද්ධ අධ්‍යයන ආයතනයේ බෞද්ධායුර්වේද වෛද්‍ය පීඨ ප්‍රධානී, මහාචාර්ය සුමනපාල ගල්මන්ගොඩ මහතා පැවැසීය.නාගානන්ද අන්තර්ජාතික බෞද්ධ අධ්‍යයන ආයතනය බෞද්ධායුර්වේද අංශය මඟින් සංවිධානය කරන ලද වෛද්‍ය සායනය නොමිලේ වෛද්‍ය ප්‍රතිකාර ලබාදීමත් ආයතනය මූලිකත්ව‍යෙන් ආරම්භ වන නාගානන්ද අන්තර්ජාතික බෞද්ධායුර්වේද විශ්වවිද්‍යාලය ඉදිරි සමාජ මෙහෙවර එළිදැක්වීම වෙනුවෙන් පැවැති උත්සව සභාව අමතා කතා කරමින් මහාචාර්යවරයා එසේ පැවැසීය.මෙදින පැවැති දේශීය හා පාරම්පරික ආයුර්වේද වෛද්‍ය සායන සඳහා දේශීය වෛද්‍යවරුන් සියයක් පමණද ශාන්තිකර්ම, බලි තොවිල් බෞද්ධාගමික කටයුතු ආගමික අංශ ඇතුළු වෛද්‍ය සායන සඳහා ගිහි පැවිදි විශාල පිරිසක් ද සහභාගි වූහ.මෙදින වෛද්‍ය සායනය යටතේ රෝගීන් දහසකට පමණ නොමිලේ වෛද්‍ය සායනය පවත්වා නොමිලේ වෛද්‍ය ප්‍රතිකාර ද ලබාදෙන ලදී.තවදුරටත් කතා කළ මහාචාර්ය ගල්මංගොඩ මහතා,නාගානන්ද අන්තර්ජාතික බෞද්ධ අධ්‍යයන ආයතනයේ විධායක අධ්‍යක්ෂ ජාත්‍යන්තර බෞද්ධාගමික සංවර්ධන කටයුතු පිළිබඳ ජනාධිපති උපදේශක පූජ්‍ය පණ්ඩිත ආචාර්ය බෝදාගම චන්දිම හිමියන්ගේ අරමුණ උත්සාහය මත අනාගතයේ බෞද්ධ ආයුර්වේද විශ්වවිද්‍යාලයක් බිහිවීමේ කටයුතු ද නිමවෙමින් පවතිනවා.ඉදිරියේ දී අප ආයතනය සමඟ නාගානන්ද බෞද්ධායුර්වේද විශ්වවිද්‍යාලය මඟින් ගම්බද ජනතාවගේ ආර්ථික, සමාජීය ආගමික සහජීවනය, සෞඛ්‍ය යන සෑම අංශයක්ම සොයා බලනවා. අපේ පුහුණුව ලබන පිරිස එදාට ගමින් ගමට ගොස් මේ සේවය ලබා දෙනවා.ජනතාව ළඟටම ගොස් ජනතා අවශ්‍යතා ඉටුකරන ජන ‍මෙහෙවරක් අරඹන දේශීයත්වයට බෞද්ධ ධර්මයට මූලිකත්වය දෙමින් මේ හැම කාර්යයක්ම කෙරෙනවා.නාගානන්ද අන්තර්ජාතික බෞද්ධ අධ්‍යයන ආයතනය නියෝජ්‍ය අධ්‍යක්ෂ ආචාර්ය පල්ලේවෙල සාරද හිමියන් ද සංවිධායක සමන් උදය කුමාර මහතාද තවත් කිහිපදෙනෙක්ද මෙහිදී කතා කළහ.පූජ්‍ය පණ්ඩිත අමිතිරිගල පාලිත ධම්ම, මහාචාර්ය අනුර තිසේරා, මහාචාර්ය පියදාස රණසිංහ, මහාචාර්ය රත්න විජේතුංග, මහාචාර්ය මකුරුප්පේ ධම්මානන්ද, ආචාර්ය දේශප්‍රිය ගුණසේන, ආචාර්ය සී. සී. සේනාධීර, ආචාර්ය හසන්ත හෙට්ටිආරච්චි යන මහත්වරුන් ද ගිහි පැවිදි විද්වතුන් රැසක් ද දේශීය ආයුර්වේද වෛද්‍යවරුන් ඇතුළු විශාල පිරිසක් මේ අවස්ථාවට සහභාගි විය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=r1406262</link>
    <topic>කුරුණෑගල සහිරා ළමා උයනටමන්ත්‍රී රිස්විගෙන් ලක්ෂයක්</topic>
    <author>වයඹ පළාත් සංචාරකසේන ඉදිරිසිංහ</author>
    <content>කුරුණෑගල සහිරා මහා විද්‍යාලයේ ළමා උදායනයට අවශ්‍ය උපකරණ ලබා ගැනීම සඳහා වයඹ පළාත් සභා මන්ත්‍රී රිස්වි ජවහර්ෂා මහතා පළාත් සභා ප්‍රතිපාදනවලින් රුපියල් ලක්ෂයක මුදලක් ලබා දී ඇති බැව් විද්‍යාලීය ආදි ශිෂ්‍ය සංගමයේ ප්‍රධාන ලේකම් ඉක්බාල් ෂෙරින් මහතා පවසයි.ආදි ශිෂ්‍ය සංගමය විසින් කරන ලද ඉල්ලීමක් මත මන්ත්‍රීවරයා මේ මුදල ලබාදී ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=r1406263</link>
    <topic>කොළඹ මහනගර සභාවෙන් නව නිවාස ව්‍යාපෘති කිහිපයක්</topic>
    <author>මැද කොළඹ සමූහ - වයිමන් හෙට්ටිආරච්චි</author>
    <content>ඩොලර් මිලියන 50ක මහ නගර සභා බැඳුම්කර නිකුත් කර එයින් සම්පාදනය කරගන්නා අරමුදල්වලින් නිවාස ව්‍යාපෘති කීපයක් මෙම වසර තුළදී ආරම්භ කිරීමට කොළඹ මහ නගර සභාව පියවර ගනී.මේ සඳහා වන නගරාධිපති ඒ. ජේ. එම්. මුසම්මිල් මහතා ඉදිරිපත් කළ යෝජනාවට අනුමැතිය ලැබී ඇත. මේ වැඩසටහන මඟින් නාගරික ජනතාවගේ නිවාස ප්‍රශ්නය විසැ‍ඳෙනවා පමණක් නොව නගරයේ ඉඩම්වලින් උපරිම ප්‍රයෝජනය ද ලබාගැනීමට හැකිවන බව මුසම්මිල් මහතා කියයි.අප විසින් ජනතාව ඉදිරියේ තබන ලද ප්‍රධාන යෝජනාවක් වූයේ නගරයේ වතුවල ජීවත්වන ජනතාවට නිවාස උපරිම සංඛ්‍යාවක් ලබාදීමය. ඒ අනුව දැනටමත් පැරඩයිස් ලොන්ඩරිය පිහිටා තිබෙන ස්ථානයේ නිවාස ව්‍යාපෘතියක් ආරම්භ කර ඇති අතර 2014 වසරේ අයවැය ලේඛනයෙන්ද රුපියල් මිලියන 400ක් මෙම කාර් සඳහා වෙන් කර ඇති බවද පුරපති මුසම්මිල් මහතා කියයි. ඊට අමතරව තවත් රුපියල් මිලියන 250ක් අඩු ආදායම්ලාභින්ගේ නිවාස වැඩි දියුණු කිරීම සඳහා ද වෙන් කර තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=r1406264</link>
    <topic>මේ කාණුවපිළිසකර කර දෙන්න</topic>
    <author>මාවනැල්ල සමූහ පී. සෙනෙවිරත්න</author>
    <content>මාවනැල්ල - කෑගල්ල ප්‍රධාන මහා මාර්ගයේ දකුණට හැරී හෙම්මාතගමට ගමන් කරන මහා මාර්ගය පටන් ගන්නා ස්ථානයට මදක් ඉහළින් පිහිටි ඉතාම අපවිත්‍ර කානුවකි මේ. ඩෙංගු රෝග මදුරුවන් බෝ කරන මේ ස්ථානය වහාම පිරිසුදු කර යථා තත්ත්වයට පත් කරදෙන ලෙසට මේ ස්ථානයේ ආසන්න ව්‍යාපාරික පිරිස් සහ මාවනැල්ල නගරයට එන යන අයද පවසා සිටිති. ඡායාරූපය</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=r1406265</link>
    <topic>ඩෙංගු මඬින වැඩටනිලධාරීන් හිඟයක්</topic>
    <author>කොච්චිකඩේ විශේෂ ඩී. මිහිඳුකුල</author>
    <content>ඩෙංගු මර්දන ව්‍යාපෘති සඳහා මීගමුව පොලිසියට වාහන හා නිලධාරීන් හිඟය නිසා මහත් දුෂ්කරතාවයන්ට මුහුණ දෙති.මීගමුව පොලිසියේ පාරිසරික ඒකකය ආරම්භ කරන විට එහි පොලිස් නිලධාරීන් හා නිලධාරිනියන් 12 දෙනෙකුගෙන් සමන්විත කණ්ඩායමක් සිටියහ. වාහන පහසුකම් ද සපයා තිබුණි. එම මුල්කාලයේ දී ඩෙංගු මර්දන ව්‍යාපෘති ගණනාවක් පොලිසිය විසින් සිදු කරන ලදී.එහෙත් දැනට මීගමුව පොලිසියේ පාරිසරික ඒකකයේ උප පොලිස් පරීක්ෂකවරයකු, සැරයන් වරයකු හා පොලිස් කොස්තාපල්වරුන් දෙදෙනකු පමණක් රාජකාරි කරති.පොලිස් - සැරයන්වරයාද අධිකරණ කටයුතුවල යෙදෙයි. තිබූ වාහනයද වෙනත් අංශයකට යොදවා ඇත. මීගමුව ඩෙංගු මදුරු උවදුරෙන් පීඩා විඳින නගරයෙකි. ව්‍යාප්තියද වැඩිවෙමින් පවතී. එබැවින් වගකිවයුත්තන්ගේ අවධානය මේ සඳහා යොමුකරවන ලෙස ජනතාව ඉල්ලා සිටිති.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=r1406266</link>
    <topic>දහම් පාසල් ගුරු පුස්තකාලදීමනාව වැඩිපුර ගන්නේ කතුන්</topic>
    <author>වාද්දුව සමූහ එස්. ආර්. පියදාස</author>
    <content>කළුතර ප්‍රාදේශීය ලේකම් කොට්ඨාසය ප්‍රාදේශීය ශාසනාරක්ෂක මණ්ඩල දෙකේ (කළුතර උතුර හා දකුණ) දහම් පාසල්වල දහම් පාසල් ගුරු පුස්තකාල දීමනාව ලබාගන්නා වැඩිම පිරිස කාන්තාවන් යයි එම ප්‍රාදේශීය ලේකම් කාර්යාලයේ බෞද්ධ කටයුතු සමායෝජක කාර්යාලය පවසයි.එම ශාසනාරක්ෂක මණඩල දෙකේ දහම් පාසල් හැත්තෑ හතක (77) දහම් පාසල් ගුරු පුස්තකාල දීමනාව ලබාගන්නා දහම් ගුරුවරියන් 532ක් සිටින බව කළුතර ප්‍රාදේශීය ලේකම් කාර්යාලය බෞද්ධ කටයුතු සමායෝජන සමන් අතු‍කෝරාල මහතා කීවේය.පිරිමි දහම් පාසල් ගුරුවරුන් 177 දෙනෙක් සිටින අතර ස්වාමීන් වහන්සේලා 120 නමක් දහම් පාසල් ගුරු පුස්තකාල දීමනාවට හිමිකම් කියන බවද අතුකෝරාල මහතා කීවේය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=r1406267</link>
    <topic>අක්ෂි රෝගීන් පන්දහසකට කාච‍ලබාදීමේ සෞඛ්‍ය වැඩසටහනක්</topic>
    <author>මාවනැල්ල සමූහ පී. සෙනෙවිරත්න</author>
    <content>මාවනැල්ල අරණායක ඇතුළු කෑගල්ල දිසාවේ ගම්මානවල සහ නගර ආශ්‍රිත පෙදෙස්වල වෙසෙන ඇසේ සුද රෝගයෙන් පෙළෙන රෝගීන් පන්දහසකට අක්ෂි කාච ලබාදීමේ සෞඛ්‍ය සේවා වැඩසටහන් මාලාවක් සබරගමුව පළාත් සභා මහ ඇමැතිවරයාගේ ඉල්ලීම මත කෑගල්ල සෞඛ්‍ය සේවා අධ්‍යක්ෂවරයා ඇතුළු එහි නිලධාරීහු කටයුතු කරගෙන යයි.පළාත් සෞඛ්‍ය සේවා අධ්‍යක්ෂ කපිල කන්නන්ගර මහතා මේ වැඩසටහන සැලසුම් කර මේ වන විට ඇසේ සුද ඇති පිරිස් පිළිබඳව ග්‍රාම සේවා වසම් මට්ටමින් සොයා බලා එම රෝගීන්ගේ ලේඛනයක් සකස්කර පළාත් හා දිසා සෞඛ්‍ය සේවා අංශයන් වෙත ලබාදී ඇත.මෙහිදී අක්ෂිකාච යෙදීම ඇසේ සුද ඉවත් කිරීමට තෝරා ගන්නා රෝගීන් සීදුව විජය කුමාරතුංග අක්ෂි රෝහල වෙත යවා එහිදී අවශ්‍ය ශල්‍යකර්මයන් සිදුකැර අක්ෂි කාච බද්ධ කැර ආපසු තමන්ගේ ගම්මානයන් වෙත, ගෙන එන්නට රෝගීන්ට අමාත්‍යාංශය විසින් පහසුකම් සලසයි.මේ වැඩසටහනට දායක වන්නට ඉඩ කඩ නොමැතිව සිටින පිරිස් ද වහාම ඉදිරිපත්ව කෑගල්ල දිසා සෞඛ්‍ය සේවා කාර්යාල වෙතින් තොරතුරු ලබාගෙන මෙයට එක්වීමට පියවර ගන්නා ලෙස දිසා සෞඛ්‍ය සේවා අධ්‍යක්ෂ කපිල කන්නන්ගර මහතා පැවැසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=r1406268</link>
    <topic>බස්නාහිරට බෝග වගා ව්‍යාපෘති</topic>
    <author>නාගොඩ විශේෂ - එන්. විජේරත්න</author>
    <content>බස්නාහිර පළාත් නියෝජ්‍ය කෘෂිකර්ම අධ්‍යක්ෂක ව්‍යාපෘති (කළුතර) කාර්යාලයේ මෙහෙයවීම යටතේ යල කන්නයේ දී වී වගාව ඇතුළුව අනෙකුත් බෝග වගා ව්‍යාපෘති කීපයක් ක්‍රියාත්මක කෙරේ.බස්නාහිර පළාත් නියෝජ්‍ය කෘෂිකර්ම අධ්‍යක්ෂ කේ .වී ඒ. යු කුමාරසිංහ මහතා මේ ව්‍යාපෘති පිළිබඳව මෙසේ පැවසීය.2014 යල කන්නයේ දී කළුතර දිස්ත්‍රික්කයේ හෙක්ටයාර 230 ක අස්වනු නැංවීමේ ගිය වැඩසටහන සහ බිත්තර වී ගොවිපළ ඇතිකිරීම හෙක්ටයාර 50ක වැඩසටහනක් ද ක්‍රියාත්මක කිරීමට පියවර ගෙන තිබෙනවා.මීට අමතරව බදුරලිය හා බුලත්සිංහල ප්‍රදේශවල ජමනාරං ගම්මාන දෙකක් ඇති කිරීමේ ව්‍යාපෘතින් ක්‍රියාත්මක කරනු ලබන අතර ඒ සඳහා ජමනාරං පැළ 3000ක් වගා කරුවන් අතර බෙදා දීමට පියවර ගෙන තිබෙනවා. මින් ජමනාරං පැළ 1500ක් පමණ මේ වන විට එම ගෙවතු වගා කරුවන්ට ලබා දී තිබෙනවා.කිරිඅල වගා කිරීමේ ව්‍යාපෘතියක් සහ පලතුරු වගා ව්‍යාපෘති යටතේ අන්නාසි, වැල්දොඩම් සහ කෙසෙල් වගා ව්‍යාපෘතින්ද ක්‍රියාත්මක කරනවා.මෙම ව්‍යාපෘති ක්‍රියාත්මක කිරීම සදහා අවශ්‍ය ප්‍රතිපාදන බස්නාහිර පළාත් කෘෂිකර්ම දෙපාර්තමේන්තුව මගින් ලබා දීම සිදුකෙරේ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=r1406269</link>
    <topic>කෘෂි පුහුණු පාඨමාලාවටඅයැදුම්පත් කැඳවයි</topic>
    <author>ගම්පහ සංචාරක - නිමල් ජයසිංහ</author>
    <content>බස්නාහිර පළාත් කෘෂිකර්ම දෙපාර්තමේන්තුව මෙහෙයවන එක් අවුරුදු වෘත්තීය කෘෂිකර්ම පුහුණු පාඨමාලාව සැප්තැම්බර් මස ඇරැඹේ.වයස අවුරුදු 17 – 25 අතර අවිවාහක තරුණ තරුණියන්ට අයදුම් කළ හැකි මේ පාඨමාලාවට මූලික අධ්‍යාපන සුදුසුකම් අ. පො. ස. (සාමාන්‍ය පෙළ) සිංහල භාෂාව, ගණිතය, විද්‍යාව, සමාජ අධ්‍යයනය හා තාක්ෂණ විෂය , කෘෂිකර්මය, මැහුම් වැඩ, ගෘහ ආර්ථික විද්‍යාව, වානිජ්‍ය හා ගිණුම්, මෝටර් කාර්මික ශිල්පය ඇතුළුව විෂයන් 6 කින් දෙවරකට නොවැඩි වාර ගණනකදී සමත්වීමයි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=r14062610</link>
    <topic>නායයෑමට ලක්වූ පවුල්83ක් ආරක්ෂිත තැන්වලට</topic>
    <author>මතුගම සංචාරක</author>
    <content>අගලවත්ත හා පාලින්දනුවර ප්‍රාදේශීය ලේකම් කොට්ඨාසවල කඳුවැටිවල නායයාමේ හේතුවෙන් ඒ ආශ්‍රිත පදිංචිව සිටි පවුල් 83 ක් ආරක්ෂිත ස්ථාන වෙත යොමුකර ඇත.අගලවත්ත ප්‍රාදේශීය ලේකම් කොට්ඨාසයේ කිතුල්ගොඩ කඳුවැටියේ නායයාමෙන් පවුල් දෙකක පස්දෙනකු මියගොස් ඇත. ඒ ආශ්‍රිතව පදිංචිව සිටි පවුල් 24 ක් ආරක්ෂිත ස්ථාන වෙත යොමුකරන ලදී.පාලින්දනුවර වලදුගල කන්ද නායයාම නිසා ඒ ආශ්‍රිත පදිංචි පවුල් දහසයක් ආරක්ෂිත ස්ථානයනට ඉවත් කර ඔවුන් ලත්පදුර පඤ්ඤාසේන විහාරස්ථානයේ කඳවුරේ ජීවත්වෙති.අගලවත්ත හා පාලින්දනුවර ප්‍රදේශවල ජලයෙන් යටවූ ළිං ඉසීම මේ දිනවල ආරම්භ කොට ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=s1406261</link>
    <topic>ශ්‍රී ලංකා නාමය එංගලන්තයේ රැව් පිළිරැව් දෙයි</topic>
    <author/>
    <content>ශ්‍රී ලංකා ක්‍රිකට් පිලේ එංගලන්ත සංචාරය ඇරැඹීමත් සමග සචිත්‍ර සේනානායකගේ පන්දු යැවීමේ ඉරියව් සැක සහිත බවට චෝදනා එල්ල කළ එංගලන්තය එක්දින තරගමාලාව අතරතුර ඔහු මන්කාඩ් ක්‍රමයට එංගලන්තයේ ‍ජොස් බට්ලර් දවාලීමත් සමග ශ්‍රී ලංකා කණ්ඩායම දරුණු විවේචනයට ලක් කළේය.පළමුව විස්සයි20 තරගයත් අනතුරුව එක්දින තරගාවලියත් ජය ගත් ශ්‍රී ලංකාව ටෙස්ට් තරගමාලාව ඇරැඹීමට පෙර එංගලන්ත පුවත්පත් ශ්‍රී ලංකාවට දිගට හරහට පහර එල්ල කිරීමට පටන් ගත්තේය.ටෙස්ට් තරගමාලාවේ එංගලන්ත ජයග්‍රහණය අරමුණු කරගනිමින් ශ්‍රී ලංකා ක්‍රීඩකයන් මානසික පසුබෑමකට ලක් කිරීම ඔවුන්ගේ අරමුණ වී තිබිණි. ශ්‍රී ලංකා කණ්ඩායමේ ඇත්තේ ප්‍රාන්ත තරග සඳහා පමණක් භාවිතා කළ හැකි අන්දමේ පන්දු යැවීමක් බව එරට හිටපු ටෙස්ට නායකයකු වන මයිකල් වෝගන් ශ්‍රී ලංකා කණ්ඩායමට ලේබල් ගැසුවේය.එහෙත් ඒ සියලු විවේචන උපේක්ෂාවෙන් යුතුව විඳ දරාගත් ඇන්ජෙලෝ මැතිව්ස් පෙරේදා හෙඩිංග්ලි හී පැවැති දෙවැනි හා අවසන් ටෙස්ට් තරගයෙන් එංගලන්තය ලකුණු 100කින් පරදවා එංගලන්ත භූමියේ දී ශ්‍රී ලංකාව ලැබූ පළමු ටෙස්ට් තරගමාලා ජයග්‍රහණය සටහන් කළේය.'මම හිතන්නේ මගේ කණ්ඩායමේ පන්දු යැවීම එංගලන්ත ප්‍රාන්ත තරගාවලියේ පන්දු යවන්නන්ට වඩා හොඳයි.' ඓතිහාසික ජයග්‍රහණයෙන් පසුව මැතිව්ස් එසේ ප්‍රකාශ කළේය.'මගේ ක්‍රීඩකයන්ගේ පන්දු යැවීම ප්‍රාන්ත තරගවලට පමණක් සුදුසු පන්දු යැවීමක් කියමින් විවේචන රැසක් එල්ලවී තිබුණා. නමුත් එය අපේ ආත්ම ශක්තිය වැඩි කිරීමට ඉවහල් වුණා. අපිට චමින්ද වාස් හෝ මුත්තයියා මුරලිදරන් දැන් නැති බව ඇත්ත. ඒත් ඒ වගකීම භාරගෙන දස්කම් පෙන්වීමට තරම් සමත් පන්දු යවන්නන් කීපදෙනෙක් අපිට ඉන්නවා. ඔවුන් ඉතා කැපවීමෙන් යුතුව ඔවුන්ගේ වගකීම ඉටු කළා. ' මැතිව්ස් පැවැසීය.ලෝඩ්ස් හී පැවැති පළමු ටෙස්ට් තරගය අවසන් මොහොතේ දි ජය පරාජයෙන් තොරව නිමා කරගත් ශ්‍රී ලංකාවට එරෙහිව දෙවැනි ටෙස්ට් තරගය ජයගැනීමේ මානසිකත්වයකින් සිටි ඇලෙස්ටෙයාර් කුක්ගේ නායකත්වයෙන් යුතු එංගලන්ත කණ්ඩායම සිවුවැනි දිනය වනවිටත් දෙපිලටම විවෘතව තිබූ තීරණාත්මක ටෙස්ට් තරගයෙන් අන්ත පරාජයට පත්වූයේ ශ්‍රී ලංකාවේ නාමය එරට පුවත්පත්වල ශීර්ෂපාඨවල විශාල අකුරින් සටහන් කරමිනි.දෙවැනි ටෙස්ට් තරගයේ ශ්‍රී ලංකා දෙවැනි ඉනිම ගොඩ නැගූ නායක මැතිව්ස් රැස් කළ විශිෂ්ට ශතකය මත ජයග්‍රහණය සඳහා එංගලන්තයට ලකුණු 350ක දැවැන්ත ඉලක්කයකට මුහුණදීමට සිදුවිය. තරගයේ අවසන් දිනය වූ පෙරේදා දිනය ආරම්භ වනවිට එංගලන්ත දෙවැනි ඉනිමේ කඩුලු 5ක් ලකුණු 57කට බිඳ වැටී තිබිණි. ඒ අනුව ජයග්‍රහණයට නොව ජයපරාජයෙන් තොරව තරගය නිමාකරගැනීමේ සටනක නිරතවීමට ඔවුන්ට සිදුවිය.දිනයේ අවසන් ඕවරය එළැඹෙන විට එංගලන්ත ඉනිම දිස්වූයේ කඩුලු 9කට ලකුණු 249ක් ලෙසිනි. ඒ වනවිට හුදෙකලා සටනක නිරතව සිටි එංගලන්ත මැද පෙළ පිතිකරු මුයින් අලි නොදැවී ලකුණු 108ක් ලබා එංගලන්තය බේරාගැනීමේ සටනක නිරතව සිටි අතර අවසන් පිතිකරු ලෙස පිටියට පැමිණි ජේම්ස් ඇන්ඩර්සන් ලකුණු නොලබා පන්දු 50කට මුහුණ දී තිබිණි.දිනයේ අවසන් ඕවරය යැවිමට නායක මැතිව්ස් භාර කළේ වේගපන්දු යවන ෂාමින්ද එරංගටය. ඔහුගේ පළමු පන්දු 4ට යන්තම් කඩුල්ල ආරක්ෂා කරගත් ‍ඇන්ඩර්සන් කෙටි පන්දුවක් ලෙස එල්ලවූ පස්වැනි පන්දුවේදී රංගන හේරත් අතට උඩපන්දුවක් ලබා දීමෙන් ශ්‍රී ලංකාවේ ඓතිහාසික ටෙස්ට් ජයග්‍රහණය වාර්තා විය.මේ තරගයේ දී මහේල ජයවර්ධන ද ඕවර 6ක් යැවීම කැපී පෙනුණි. ටෙස්ට් තරග 145කට සහභාගිවී ඇති මහේල ඔහු සතු පිටදඟ පන්දු යැවීමේ හැකියාවෙන් කඩුලු 6ක් බිඳ දමා තිබේ.'මගේ පන්දු යවන්නන් හැමෝටම අවස්ථාව දීලා හැකියාව උරගා බලන්න මම උපරිම උත්සාහ කළා. ඇන්ඩර්සන් හේරත්ගේ පන්දුවලට සාර්ථකව මුහුණ දුන්නා. ඒ අනුව අන්තිම ඕවරයේ දී මම තීරණය කළා එරංගට අවස්ථාව දෙන්න. ඔහුට තරමක් වේගයෙන් පන්දු යවන්න පුළුවනි. ඒ වගේම ඇන්ඩර්සන්ගේ සිරුරට කෙටිපන්දු යැවීමටත් ඔහුට පුළුවන් කම තිබුණා. පළමු ඉනිමේදිත් අපි එහෙමයි ඇන්ඩර්සන් දවාලුවේ. අ‍පේ වාසනාවට ෂමින්ද ඒ මොහොතේ අති විශිෂ්ට පන්දුවක් යැව්වා. ' මැතිව්ස් පැවැසීය.එංගලන්ත පිල අවසන් දිනයේ මුහුණපෑවේ දෙපිල අතර ලෝඩ්ස් පිටියේ පැවැති පළමු ටෙස්ට් තරග‍යේ දී ශ්‍රී ලංකාව මුහුණදුන් අත්දැකීමටය. ලෝඩ්ස් ටෙස්ට් තරගයේ අවසන් ඕවරය වනවිට ශ්‍රී ලංකාව කඩුලු 8ක් දැවී ලකුණු 201ක් ලබා සිටි අතර පරාජයෙන් බේරීමට ශ්‍රී ලංකාව දැඩි උත්සාහයක නිරතව සිටියේය.තරගය නිමා කිරීමේ අවසන් ඕවරය යැවූ බ්‍රෝඩ් සිය පළමු පන්දුවෙන් රංගන හේරත් දවාලීය. අවසන් කඩුල්ල ලෙස නුවන් ප්‍රදීප් පිටියට පැමිණියේ දිනයේ අවසන් ඕවරයේ දෙවැනි පන්දුවට මුහුණදීමටය. එය බවුන්සර් පන්දුවක් විය.ක්‍රීඩා ඇමැතිගෙන් සුබ පැතුම්ඔහු එය නිදැල්ලේ යන්නට හැරියේය. ඊළඟ පන්දුව ද කඩුලු රකින මැට් ප්‍රයර් අතට ගියේය. ඕවරයේ සිවුවැනි පන්දුවට නුවන් ප්‍රදීප් පොයින්ට් කලාපයට පහරක් එල්ල කළේය. පස්වැනි පන්දුව නුවන් ප්‍රදීප්ගේ පා ආවරණයේ වැදුණු අතර කඩුල්ල මුවාකිරීමේ වරදට ඔහු හසුකර ගැනීමට බ්‍රෝඩ් ඇතුලු එංගලන්ත ක්‍රීඩකයෝ දැඩි ඉල්ලීමක් කළහ.එය තහවුරු කරමින් ප්‍රධාන විනිසුරු පෝල් රයිෆල් නුවන් ප්‍රදීප් දැවී ගිය ක්‍රීඩකයකු බවට සංඥා කළේය. එය එංගලන්තයේ ජයග්‍රහණය තහවුරු කළ දැවීයාමක් ලෙස දිස් වූ අතර එංගලන්ත පිලේ සියලුම ක්‍රීඩකයෝ එක්ව ලෝඩ්ස් ටෙස්ට් ජයග්‍රහණය සැමරීමට පටන් ගත්හ.එහෙත් දැඩි විශ්වාසනීයත්වයකින් යුතුව සිටි නුවන් ප්‍රදීප් විනිසුරු රෙෆරල් ක්‍රමවේදය ඉල්ලා සිටියේය. රූපවාහිනී පුනරූපවලින් තහවුරු වූයේ පන්දුව නුවන් ප්‍රදීප්ගේ පා ආවරණයේ වැදිමට පෙර ඔහුගේ පිත්තේ ගැටුණු බවය. ඒ අනුව එංගලන්ත පිලේ බලාපොරොත්තු බිඳ දමා තරගයට යළි අවතීර්ණ වීමට ශ්‍රී ලංකාවට අවස්ථාව උදාවිය. බ්‍රෝඩ්ගේ අවසන් පන්දුවෙන් කඩුල්ල බේරාගත් නුවන් ප්‍රදීප් ශ්‍රී ලංකාව පරාජයෙන් බේරාගත්තේය.එංගලන්ත භූමිය තුල පළමු වතාවට ටෙස්ට් තරගමාලාවක් ජයගැනීම ශ්‍රී ලංකා කණ්ඩායමේ මානසිකත්වය ඉහළ දැමීමට සමත්වූ බව මැතිව්ස්ගේ අදහසය.'අපි හැමෝටම ඕන වුණේ කැපවීමෙන් ක්‍රීඩා කරලා මේ සංචාරය ශ්‍රී ලංකා ක්‍රිකට්වලට විශේෂ එකක් කිරීමටයි. අපි ඒක හරියට කළා.' මැතිව්ස් කීවේය.මේ පරාජයත් සමග එංගලන්තය කුක්ගේ නායකත්වය යටතේ පිට පිට ටෙස්ට් තරග 8ක් පරාජයට පත්වී සිටී. එහෙත් එංගලන්ත ක්‍රිකට් පාලක මණ්ඩලය ඔහු නෙරපා දැමීම හැරෙන්නට ස්වකැමැත්තෙන් නායකත්වයෙන් ඉවත්වීමේ අදහසක් තමාට නැති බව කුක් පෙරේදා ප්‍රකාශ කළේය.‍මේ තරගයේදී සෑම් ‍රොබ්සන් හා මුයින් අලි හැරෙන්නට සෙසු එංගලන්ත පිතිකරුවන්ගේ දස්කම් ඉතා ප්‍රාථමික මට්ටමක තිබූ බව ඔහු පිළිගත්තේය.අවසන් දිනයේ දී එංගලන්ත පිතිකරුවන් ශ්‍රී ලංකාවේ කෙටි පන්දු හමුවේ අසරණ වූ බවත්, අවසන් මොහොත දක්වා සිය කඩුල්ල ආරක්ෂා කරගැනීමට ඇන්ඩර්සන් ගත් උත්සාහය අගය කළ යුතු බවත් කුක් කීවේය.‍'ලෝඩ්ස් ටෙස්ට් තරගයේ අවසන් ඕවරයේ පස්වැනි පන්දුවෙන් ශ්‍රී ලංකා පිලේ අන්තිම කඩුල්ල දැවී ගිය බවට තීරණය වුණාම අපි ජයග්‍රහණය සැමරුවා. ඒ තීරණය වැරැදි තීරණයක් වීමෙන් තරගය නිමාවුණේ ජයපරාජයෙන් ‍තොරවයි. ඒත් හෙඩිංග්ලි ටෙස්ට් තරගයේ අවසන් ඕවරයේ පස්වැනි පන්දුවෙන් අපේ අන්තිම කඩුල්ල බිඳ වැටුණා.' කුක් කණගාටුවෙන් යුතුව පැවැසීය.එංගලන්තයේ දෙවැනි ඉනිම සුණුවිසුණු කළ ධම්මික ප්‍රසාද් කඩුලු 5ක් බිඳ දැමූ අතර හේරත් කඩුලු 3ක් දවාලීය. නායකත්වයේ ඉනිමක් ක්‍රීඩා කරමින් ශ්‍රී ලංකා දෙවැනි ඉනිමේ දී ලකුණු 160ක් රැස් කළ නායක මැතිව්ස් එංගලන්ත පළමු ඉනිමේ දී කඩුලු 4ක් බිඳ දමමින් පන්දුවෙන් ද දස්කම් දැක්වීම කැපී පෙනුණි. තරගයේ වීරයා සම්මානය සමග ජේම්ස් ඇන්ඩර්සන් හා සමව තරගාවලියේ වීරයා සම්මානය ද ඔහුට හිමිවිය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=s1406262</link>
    <topic>ගම්පොල පාපන්දු තරගාවලිය 29දා</topic>
    <author/>
    <content>ලෝක කුසලාන පාපන්දු තරගමාලාව සමරමින් පාපන්දු තරගාවලියක් පැවැත්වීමට ගම්පොල පාපන්දු ලීගය කටයුතු ‍යොදා තිබේ. එක් පිලකට ක්‍රීඩකයන් 9දෙනකු සහභාගි වන මේ තරගාවලිය ලබන29වැනිදා ගම්පොල සහිරා විදුහල් ක්‍රීඩා පිටියේ දී පැවැත්වේ.ගම්පොල සිසිල් වර්ල්ඩ් ප්‍රදර්ශනාගාරයේ අනුග්‍රහයෙන් පැවැත්වෙන මේ තරගාවලියේ ශූරයන්ට රුපියල් විසිදහසක මුදල් ත්‍යාගයක් පිරිනැමෙන බවත්, අනුශූරයන්ට රුපියල් දසදහසක මුදලක් පිරිනැමෙන බවත් තරග සංවිධායකයෝ පවසති. මීට අමතරව හොඳම ක්‍රීඩකයා සහ හොඳම දැල් රකින්නා තෝරා ගැනීමට ද නියමිතය. මේ සඳහා අයැදුම්පත් බාරගැනීම අදින් අවසන් වන බව ද තරග සංවිධායකයෝ දන්වා සිටිති.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=s1406263</link>
    <topic>විවෘත මේස පන්දු තරගාවලිය හෙට සිට කෑගල්ලේ දී</topic>
    <author>ජයසිරි මුණසිංහ, කෑගල්ල සමූහ, කෑගල්ල දිස්ත්‍රික් සමූහ සහ බුලත්කොහුපිටිය සමූහ</author>
    <content>ශ්‍රී ලංකා මේස පන්දු සංගමය සංවිධාන කරන සමස්ථ ලංකා විවෘත මේස පන්දු තරගාවලිය හෙට (27) සිට 29 වැනිදා දක්වා කෑගල්ල බාලිකා මහා විදුහලේ ගෘහස්ථ ක්‍රීඩාංගණයේ දී පැවැත්වේ.ශ්‍රී ලංකා මේස පන්දු සංගමයේ උප සභාපති, පාර්ලිමේන්තු මන්ත්‍රී කනක හේරත් මහතාගේ ප්‍රධානත්වයෙන් තරගාවලිය පිළිබඳ දැනුවත් කිරීමේ හමුවක් පසුගියදා කෑගල්ල කුරුළු කැළේ අවන්හලේ දී පැවැත්විණි.මෙහිදී අදහස් දැක්වු මන්ත්‍රීවරයා “මේ තරගාවලිය සඳහා දිවයිනේ පාසල් සියයක්, ක්‍රීඩා සමාජ විස්සක් නියෝජනය කරමින් ක්‍රීඩක ක්‍රීඩිකාවෝ හත් සියයක් පමණ සහභාගි වෙනවා.මෙතෙක් අගනුවරට පමණක් සීමා වී තිබු මෙවැනි තරග කෑගල්ලට ගෙන ඒමට ලැබීම නිසා ගම්බද ක්‍රීඩක ක්‍රීඩිකාවන්ට ජාතික තලයට ඒමට හැකියාව ලැබෙනවා.පසුගිය කාලයේ පාසල්වල මේස පන්දු ක්‍රීඩාව දියුණූ කිරීමට මේස පන්දු සංගමය විශාල කාර්යය භාර්යක් ඉටුකර තිබෙනවා" යැයි පැවැසීය.මේස පන්දු ක්‍රීඩාව සබරගමු පළාතේ ප්‍රචලිත කිරීමේ අරමුණින් දැනටමත් මේස පන්දු මේස 55ක් පළාතේ පැසල් අතර බෙදා දී ඇති බවත්, අගනුවර ඇතුළු ප්‍රධාන නගර කිහිපකට සීමාව තිබු මේස පන්දු ක්‍රීඩාව දිවයින පුරා ව්‍යාප්ත කිරීමේ අටියෙන් ශ්‍රී ලංකා මේස පන්දු සංගමය අවශ්‍ය භෞතික හා මානව සම්පත් සේම එම ක්‍රීඩා ඉතිහාසයේ පළමු වරට සමස්ත ලංකා ශ්‍රේණිගත තරග අගනුවර හා ප්‍රධාන නගර වලින් බැහැර දිවයිනේ සෙසු උප නගරවලත් පැවැත්වීමේ තීරණය යටතේ කෑගල්ලේදී තරගාවලිය පැවැත්වෙන බවද හේරත් මහතා කියා සිටියේය.මේ වසරේ මේස පන්දු ශ්‍රේණිගත විවෘත තරග 04ක් පැවැත්වෙන අතර ඉන් පළමුවැන්න කෑගල්ලේදී පැවැත්වේ. අවසන් ජාතික තරගාවලිය ලබන නොවැම්බර් මස කොළඹ සුතදාස ගෘහස්ත ක්‍රීඩාංගණයේ පැවැත්වීමට නියමිතය.තරගාවලියේ ජය සංකේත ප්‍රදානය සමස්ත ලංකා මේස පන්දු සංගමයේ සභාපති නියොජ්‍ය ඇමති ලසන්ත අලගියවැන්න, සබරගමු මහ ඇමති මහීපාල හේරත්, කෑගලු දිස්ත්‍රික් පාර්ලිමේන්තු මන්ත්‍රී කනක හේරත් මහත්වරුන්ගේ ප්‍රධානත්වයෙන් පැවැත්වේ.මේ මාධ්‍ය හමුවට ශ්‍රී ලංකා මේස පන්දු සංගමයේ උප සභාපති මන්සිල් මුතාලිප්, තරග ලේකම් එම්.ඒ ඩී.ඒ පෙරේරා, ප්‍රධාන විනිසුරු ප්‍රභාත් ප්‍රියන්ත යන මහත්වරුද සහභාගී වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=s1406264</link>
    <topic>‘ඇවැන්ට් ගාර්ඩ්’ බාස්කට්බෝල් ශූරතාව හම්බන්තොට බ්ලූස් දිනයි</topic>
    <author>නිරෝෂාන් ප්‍රියංකර</author>
    <content>‘ඇවැන්ට් ගාර්ඩ්’ බාස්කට්බෝල් තරගාවලියේ ශූරතාව සමගින් රුපියල් ලක්ෂ පහක මුදල් ත්‍යාගය දිනාගැනීමට හම්බන්තොට බ්ලූස් කණ්ඩායම පසුගියදා සමත්විය. කොළඹ හෙන්රි පේද්‍රිස් පිටියේ දී ඇවන්ට් 'ඒ' පිල සමග පැවැති අවසන් තරගයෙන් ලකුණු 58-57ක් ලෙස තියුණු ජයක් බ්ලූස් කණ්ඩායම හිමිවිය.තරගයේ පළමු භාගය නිමාවුයේ දෙපිලම ලකුණු 30ක් ලෙස සම තත්ත්වයේ හිදිමිනි. ඇවන්ට් 'ඒ' පිලට අනුශූරතා කුසලානය සමගින් රුපියල් ලක්ෂ දෙකහමාරක මුදලක් හිමිවිය.තරගාවලියේ තෙවැනි ස්ථානය තෝරාගැනීම සඳහා කොළඹ බාස්කට්බෝල් පිල සමග පැවැති තරගයෙන් ලකුණු 62-54ක් ලෙස ජය හිමිකර ගැනීමට හම්බන්තොට බ්ලැක්ස් කණ්ඩායමට හැකිවිණි. තරගයේ පළමු භාගය නිමාවුයේ ලකුණු 29-32ක් ලෙසිනි. ජයග්‍රාහී බැලැක්ස් කණ්ඩායමට රුපියල් එක් ලක්ෂ පනස් දහසක් හිමිවිය.ඇවැන්ට් කුසලානය දිනූ බ්ලූස් කණ්ඩායම වෙනුවෙන් මිතිල අබේසේකර හා රොෂාන් රන්දිම ලකුණු 18 බැගින් රැස් කළහ. පිලිප් පාරීල් ලකුණු 27ක් හා ක්‍රිස්ටෝපර් ඉමොස්කෙමී ලකුණු 9ක් ඇවැන්ට් පිලට එක් කළේය.තරගාවලියේ හොඳම ක්‍රීඩකයා ලෙස හම්බන්තොට බ්ලූස් කණ්ඩායමේ මිතිල අබේසේකර සම්මාන දිනාගත් අතර අවසන් තරගයේ වීරයා ලෙස රොෂාන් රන්දිම (බ්ලූස්) තෝරා ගැනිනි. මේ ක්‍රීඩකයන් දෙදෙනාට රුපියල් විසිපන්දහස බැගින් මුදල් ත්‍යාග පිරිනැමිණි.ශ්‍රී ලංකා බාස්කට්බෝල් තරග ඉතිහාසයේ ප්‍රථම වරට ජයග්‍රාහකයන්ට රුපියල් මිලියනයකට ආසන්න මුදල් තෑගි පිරිනැමුණු ‘ඇවැන්ට් ගාර්ඩ්’ කුසලාන බාස්කට්බෝල් තරගාවලිය මෙරට ප්‍රකට ආරක්ෂක සේවා සපයන ආයතනයක් වන ඇවන්ට් ගාර්ඩ් ආයතනය, ශ්‍රී ලංකා බාස්කට්බෝල් සංගමයේ සහයෝගයෙන් සංවිධාන කෙරිණි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=s1406265</link>
    <topic>සුආරස් ප්‍රතිවාදියකු සපාකද්දී උරුගුවේ පිල ඉතාලිය තරගාවලියෙන් ඉවතට වීසි කරයි</topic>
    <author/>
    <content>ලුයිස් සුආරස් ඔහුගේ ක්‍රීඩා දිවියේ තෙවැනි වතාවටත් ප්‍රතිවාදියෙකු සපාකමින් මතභේදයක් ඇති කරද්දී ඩියෙගෝ ගොඩින්ගේ දර්ශනීය ගෝලයෙන් ඉතාලිය ගෝල් 1–0කින් පැරදවූ උරුගුවේ ලෝක කුසලාන පාපන්දු තරගාවලියේ පිළිමළුන් පිටුදැකීමේ වටයට පිවිසියේය.ඉතාලියේ ආරක්ෂක ක්‍රීඩක ගියෝගියො චීලිනිගේ උරහිස සුආරිස් සපාකන අයුරු රූපවාහිනී පුනරූපනවලින් දිස්විය. චීලිනි ඔහුගේ උරහිසේ තිබූ දත් සලකුණු තරග විනිසුරුට පෙන්වද්දීත් සුආරිස් වරදට දඬුවම් නොලබා බේරිණි. එහෙත් ඉදිරියේදී ඔහුට ප්‍රබල දඬුවමක් ලැබෙනු නියතය.2010 හා 2013 වසරවලදී සුආරිස් ප්‍රතිවාදීන් සපාකෑම නිසා දඬුවම් විඳ තිබේ. හිතාමතාම පන්දුවට අතින් ගැසීම නිසා උරුගුවේ කණ්ඩායමට පෙනල්ටි මගින් ඝානා පිල පරාජය කිරීමට හැකිවීම නිසා සුආරිස් 2010 ලෝක කුසලාන තරගාවලියේදී අපකීර්තියට පත්විය.උදාසීන අයුරින් පැවැති තරගයේ පළමු භාගයේදී ගෝල් ලබා ගැනීමේ අවස්ථා විරල විය. සුආරස් කෙළින්ම දැල රකින්නා වෙත පන්දුව එල්ල කිරීමෙන් උරුගුවේ ගෝල් ලබා ගැනීමේ ආසන්නයට පිවිසි අතර ඉතාලිය දුර සිට පහර දෙකක් එල්ල කළේය.විවේකයෙන් පසුව 58 වැනි මිනිත්තුව තෙක් සිදුවූයේ සුළු සිද්ධීන් පමණකි. 58 වැනි මිනිත්තුවේදී ක්‍රිස්ටියන් රොඩ්රිගුස් ඔහුට ලැබුනු අවස්ථාව අපතේ හැරියේය.සුආරස්ගේ උමතු ක්‍රියාවෙන් මිනිත්තු දෙකකට පසුව හරස් පහරකින් පැමිණි පන්දුව සාර්ථකව ලබා ගත් ගොඩින් තරගයේ මිනිත්තු දහයක් ඉතිරිව තිබියදී සිය කණ්ඩායම පෙරමුණට ගෙන ආවේය. මේ ප්‍රතිඵලයත් සමග උරුගුවේ තරගාවලියේ ‘ඩී’ කොටසේ කොස්ට රිකා ට පිටුපසින් දෙවැනි ස්ථානයට පත්වූ අතර ඉතාලිය පිට පිට දෙවැනි වතාවටත් ලෝක කුසලාන පාපන්දු තරගාවලියේ මූලික වටයෙන්ම ඉවතට වීසි විය.  </content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=f1406261</link>
    <topic>විසඳුමක් නොමැති එළවළු මිල</topic>
    <author/>
    <content>කෘෂිකර්ම ක්ෂෙත්‍රයට රජයේ මැදිහත් වීම ආකාර කීපයකින් සිදු වෙනවා. සහන මිලට පොහොර, හොඳ බීජ වර්ග සොයා දීම, කෘෂි උපදේශන සේවා සහතික මිල, පර්යේෂණාගාර මගින් ලෙඩරෝග හඳුනා ගැනීම කෘෂිභෝග මිල දී ගැනීම ආදී වශයෙන් එම මැදිහත්වීම විග්‍රහ කළ හැකියි. මීට අමතරව වාරි ජල පහසුකම් සැපයීම ද එම පැකේජයටම අයත්.සෑම ආණ්ඩුවක් යටතේ ම කෘෂිකර්ම ඉඩම් හා වාරිමාර්ග යන ක්ෂෙත්‍ර අයත් වන්නේ ප්‍රධාන අමාත්‍යාංශ අතරට. විශේෂයෙන් ම සංවර්ධනය වන්නා වූ රටවල ආර්ථික ක්ෂෙත්‍රයේ ප්‍රධාන භුමිකාවක් නියෝජනය කරන්නේ කෘෂි ක්ෂෙත්‍රයයි.කෘෂිකර්ම කර්මාන්ත හා සේවා යනුවෙන් ප්‍රධාන ක්ෂෙත්‍ර තුනක් ඔස්සේ ශ්‍රී ලංකාවේ සංවර්ධන ප්‍රගතිය වාර්තා වෙනවා. මෙහි දී අනෙක් ක්ෂෙත්‍රය අභිබවා ඉදිරියට පැමිණ තිබෙන්නේ සේවා අංශ යයි. අපේ ආර්ථිකයේ සේවා අංශයේ දායකත්වය 60%ක් පමණ වෙනවා. මේ නිසා ශ්‍රී ලංකාව ඉදිරියට ගමන් කරන්නේ සේවා ආර්ථිකයක් සමඟින්.එහෙත් අපට කෘෂික්ෂෙත්‍රය අමතක කළ නොහැකියි. ව්‍යාපාරික කෘෂි ක්ෂෙත්‍රය රටට විදේශ විනිමය රැගෙන එන අතර පාරිභෝගික කාෂිකර්මය ද වැදගත්. මේ වන විට රට සහලින් ස්වයංපෝෂිත මට්ටමට ළඟා වී අවසන්. ස්වභාවික හේතූන් නිසා සමහර කන්නවල අස්වැන්න අඩු වුණත් ‘බත’ පිළිබඳ ප්‍රශ්නය අප විසඳාගෙන තිබෙනවා. එපමණක් නොව වී වගාව ලාභදායී මෙන් ම ගොවියා අතට මුදල් ලැබෙන භෝගයක් බවට පත් වෙලා.ඊට හේතුව පොහොර සහනධාරය හා සහතික මිලට රජය වී මිල දී ගැනීමයි. දැන් ගොවියා අතට සල්ලි ලැබෙනවා. වී විකුණාගැනීමට නොහැකිව ගොවියා බීමට වැටෙන්නේ නැහැ. කොටින්ම අද වී ගොවිතැන ‘අතින් කා හරක් බලන’ තත්ත්වය නැහැ.එහෙත් එළවළු වගාව සම්බන්ධයෙන් මෙවන් සහතිකයක් දිය නොහැකියි. පසුගිය සමයේ සමහර පළාත්වල ගොවීන් එළවළු විකුණා ගැනීමට නොහැකි තත්ත්වයකට පත් වුණා. දඹුල්ල ආර්ථික මධ්‍යස්ථානයට ගෙන එනු ලැබු එළවළු ලොරි පිටින් කසල ගොඩට දමන දර්ශන රූපවාහිනියෙන් දැක ගැනීමට ලැබීමෙන් මෙය පැහැදිලි වෙනවා.ඇඹිලිපිටිය පළාතෙන් පොළවල්වලට ගෙන එනු ලබන කෙසෙල් ලොරි පිටින් භුමිතෙල් ගල්වා විනාශ කළ දර්ශන දකින විට ඇති වන්නේ ඛේදජනක හැඟීමක්. මේ නිසා සමහරු ඊළඟ කන්නයේ දී එළවළු හා කෙසෙල් වගාවන් අත් හැර දැමු අවස්ථා ගැන අසන්නට ලැබෙනවා.‘තෙල් පොහොර ටිකට යන වියදමවත් සොයා ගන්න බැහැ මේ නිසා අපි මේ කන්නයේ වගාව අත් හැරියා.’සමහරු තම මතය ප්‍රකාශ කළේ එහෙමයි. 2012 වසරේ මේ රටෙ සමස්ත එළවළු නිෂ්පාදනය මෙ.ටො. 999,268 යි. මෙය 2011ට සාපේක්ෂව වර්ධනයක්. මේ අතර සමස්ත එළවළු සැපයුමෙන් 50%ක් ම අයත් වන්නේ උඩරට ප්‍රදේශවලට. ඉඩම් ප්‍රමාණයේ වැඩවීමක් නොමැතිව මෙසේ එළවළු සැපයීමේ වැඩිවීමක් වර්තා වන්නේ පොහොර සහනාධාරය, හා හොඳ බීජ භාවිතය නිසාබව පැහැදිලියි.එහෙත් මෙම සරු සාර වටාපිටාව ටික කලක්වත් පවත්වා ගෙන යෑමට හැකි වී නැහැ. මේ වන විට එළවළු මිලේ දක්නට ලැබෙන්නේ අස්වාභාවික මට්ටමේ වැඩිවීමක්. මෑත කාලයේ එළවළු මිල මෙතරම් ඉහළ ගිය ප්‍රථම අවස්ථාව මෙය බවයි සමහර වෙළෙඳුන් සඳහන් කරන්නේ. එහි සත්‍ය අසත්‍යතාවය කෙසේ වෙතත් ”එළවළු මිල වැඩි නම් තමයි” සමහර වෙළෙඳුන් සඳහන් කරන්නේ එහෙමය.2013 වසරේ ජුනි මස හා සැසඳීමේ දී වර්තමානයේ මිල ඉහළ යෑම සියයට සියයක් වැඩිවීමක් බවයි වාර්තා වෙන්නේ. දඹුල්ල ආර්ථික මධ්‍යස්ථානයට අවශ්‍ය තරම් එළවළු තොග නොලැබීම නිසා එළවළු මිල ඉහළ යෑමට හේතු වී තිබෙන බවයි එහි වෙළෙඳුන් සඳහන් කරන්නේ. මෙහි කෙටි අදහස ඉල්ලූමට වඩා සැපයුම අඩු වෙලා.පසුගිය සමයේ සිදු වූ කාලගුණ විපර්යාසයන් නිසා එක් ප්‍රදේශයකට දැඩි නියඟ හා තවත් ප්‍රදේශවල ඇති වූ ගංවතුර තර්ජන දෙපළාත්වලම එළවළු වගාවට බලපා තිබෙනවා. මේ අතර ගිය කන්නයේ සැපයුම වැඩි වී එළවළු අලෙවි කිරීමේ ගැටලුවක් ඇති වූ නිසා අත්හැර දැමු වගා බීම් ද මේ හිඟයට එක් හේතුවක් බවයි අදාළ ක්ෂෙත්‍රයේ උපදේශකයන් සඳහන් කරන්නේ.සාමාන්‍යයෙන් ඕනෑම රටක එළවළු අස්වැන්නට ස්වභාවික අපදා මඟින් එල්ල වන තර්ජනය කිසිවෙකුට වැළකිය නොහැකියි. එහෙත් වසරකට දෙවරක් අනිවාර්යයෙන් ම ඊට අවේණික ප්‍රදේශ ඉලක්ක කර ගනිමින් සිදු වන ‘මෝසම් වැස්ස’ අහඹු සාධකයක් නොවෙයි. එය අදාල කාලයේ නිරතුරුවම සිදු වන ක්‍රියාවලියක්. ඒ සමඟ ම සිදු වන නාය යෑම් වැනි ආපදා ද මේ වන විට වැස්සක් සමඟ නිරතුරුවම සිදු වන ක්‍රියාදාමයක් බවට පත් වෙලා. මේ නිසා සිදු විය හැක්කේ වර්ෂා පනතයේ අඩු වැඩි වීමක් බව පැහැදැලියි. මෙ මඟින් එළවළු මිලට කරනු ලබන බලපෑම කල්වේලා ඇතුළු හඳුනාගත යුතු වෙනවා.ඉන්දියාවේ ‘ගාන්ධිගාමන්’ විශ්වවිද්‍යාලයට අනුබද්ධ ‘කෘෂිවිඥාණ කේන්ද්‍ර’ වැඩ සටහන මීට හොඳම උදාහරණයක්. එහි වර්ෂා පතන දත්ත ඉදිරිපත් කරන්නේ ‘සැටලයිට්’ ඇසුරින්. කෘෂිවිඥාණ කේන්ද්‍රයට රැස්වන ගොවීන් කෘෂි උපදේශකයින් සමඟ එක් වී අදාළ ප්‍රදේශවල වගා කළ යුතු භෝග හා ප්‍රමාණයන් සාකච්ඡා කර ගනු ලබනවා. එහි දී වෙළෙඳ පොළට ලැබෙන අස්වැන්න ප්‍රමාණය කල් වේලා ඇතිව හඳුනා ගැනීමට හැකි වීම ද වැදගත්.කෘෂි විඥාණ කේන්ද්‍ර ඇසුරින් අදාළ ප්‍රදේශවල වෙළෙඳ පොළේ එළවළු මිල පාලනය කිරීමට හැකි වීමද වැදගත්. අනවශ්‍ය ලෙස අස්වැන්න වැඩි වන ආකාරයෙන් අදාළ භෝගවර්ග වගා කරන්නේ ද නැහැ. එසේ ම ලාබෙට පොහොර ලැබෙන නිසා අපේ රටේ මෙන් හිතුමතයට කරනු ලබන පොහොර හා කෘමිනාශක භාවිතයේ පවා සීමාවන් හඳුනා ගෙන කාබනික හා රසායනික පොහොර මිශ්‍ර වූ ගොවි තැනක් ‘කෘෂි විඥාණ කේන්ද්‍ර’ ඇසුරින් සැකසීම එම වැඩපිළිවෙළේ තවත් විශේෂත්වයක්.වත්මන් එළවළු මිල දෙස බලන විට මෙවන් වැඩ පිළිවෙළක අවශ්‍යතාවයක් අපේ රට තුළ ද දක්නට ලැබෙනවා. එහෙත් ඒ පිළිබඳ අවධානයක් යොමු කරන පාටක් පෙනෙන්නට නැහැ. කෘෂි ක්ෂෙත්‍රයට අදාළ විවිධ රාජ්‍ය ආයතන, කෘෂි උපදේශන සේවා හා ණය වැඩසටහන් පැවතිය ද වැඩි අස්වැන්න සුරක්ෂිතව කල් තබා ගෙන අදාළ කෘෂි නිෂ්පාදනවල හිඟයක් පවතින විට ඒවා වෙළෙඳ පොළට නිකුත් කළ හැකි ආකාරයේ ක්‍රමවේදයක් අපේ රටේ දක්නට ලැබෙන්නේ නැහැ. මේ ගැන ප්‍රශ්න කරනු ලැබුවහොත් ඊට අදාළ විවිධ උත්තර තිබිය හැකියි.එහෙත් ප්‍රශ්නය කර කැවෙන්නේ එකම රටාවකට බවයි පෙනෙන්නේ. තක්කාලි, වට්ටක්කා, අමුමිරිස් ආදි ද්‍රව්‍යවල අස්වැන්න වැඩවී මිලක් නොමැතිකමින් විනාශ කිරීමට පවා පෙළඹෙන අවස්ථා විවිධ කාලවල දක්නට ලැබෙන නමුත් කෘෂි ක‍්ෂෙත්‍රයේ බලධාරින් ඒ සම්බන්ධයෙන් ක්‍රියාත්මක වන බවක් දක්නට ලැබෙන්නේ නැහැ. සමහර තැනක නොවැදගත් මට්ටමේ ප්‍රතික්‍රියා තිබිය හැකියි.කරවිල හතු වැනි ද්‍රව්‍ය පැකට් කර වෙළෙඳ පොළට එන්නේ මෙම වැඩි අස්වැන්න ප්‍රශ්නයට විසඳුමක් ලෙසින් විය හැකියි. එහෙත් එවන් ක්‍රියා තායිලන්තයේ වැනි රටවල මෙන් ජාතික මට්ටමේ වැඩ සටහනක් මෙන් අපේ රටේ ඉස්මතු වන බවක් දක්නට ලැබෙන්නේ නැහැ. ලොව පුරා සැරිසරන දියුණු තාක්ෂණය අවශ්‍ය වන්නේ මෙවන් කාර්යයන් සඳහා බව අමුතුවෙන් කිව යුතු නැහැ. ඊට අදාළ රාජ්‍ය ආයතනවල මඟ පෙන්වීම ද අවශ්‍යයි.ගොවිජනතාවට අඩු මිලට පොහොර බෙදා හැරීමට පමණක් රාජ්‍ය ආයතන තිබී පළක් නැහැ. සාර්ථක බිජ, ලෙඩරෝගවලට විසඳුම් ඒ ආශ්‍රිතව සිදු වන පර්යේෂණ මෙන් ම වැඩි අස්වනු කල් තබා ගැනීමේ ක්‍රමවේදය හඳුන්වා දීම ද කෘෂි ක්ෂෙත්‍රයේ රාජ්‍ය ආයතනවලින් ඉටු විය යුතු කාර්යක් බව බැලූ බැල්මට වුවද පැහැදැලියි. එසේ නොමැතිව රුපියල් බිලියන ගණන මහජන ප්‍රතිපාදන වෙන් කරමින් අදාළ අමාත්‍යාංශ හා රාජ්‍ය ආයතන පවත්වාගෙන යෑමෙන් පළක් නැහැ.මේ නිසා විවිධ කාල වකවානුවල එළවළු මිලේ වැඩිවීම අහඹු කාරණයක් පමණක් නොව පුදුම විය යුතු සිදු වීමක් ද නොවෙයි. පුදුම විය යුත්තේ විටින් විට සිදුවන වැඩි අස්වනු හා පසු අස්වනු නාස්තියට විකල්ප ක්‍රියා මාර්ගයක් සකසා ගැනීමට තවමත් අපට නොහැකි වී තිබීමයි. ඒ වෙනුවට ඉදිරිපත් කරනු ලබන නිදහසට කරුණු හා කයිවාරුවලින් පළක් වන්නේ නැහැ. දැන්වත් මේ ගැන කල්පනා කිරීම වැදගත්.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=f1406262</link>
    <topic>පාතාලයේ වීරයෝ නැහැ</topic>
    <author>සටහන සමදරා ජයසිංහ</author>
    <content>සාරංග මෙන්ඩිස් කියන්නේ වර්තමානයේ අපට සිටින ඉතා දක්ෂ අධ්‍යක්ෂවරයෙක්. ඔහු නියෝජනය කරන්නේ තරුණ පරපුර වුවත්, ඔහුගේ හැකියාව ඊට බොහෝ එහා ගිය පරිණත බවක් පෙන්නුම් කරනවා. ගඟ අද්දර, භාර්යාවෝ, සිහින වසන්තයක්, ආදරේ අහස තරම් සාරංගගේ නිර්මාණ අතරින් කිහිපයක්.මේ දිනවල දෙරණ නාළිකාවේ රාත්‍රී 9.30ට විකාශය වන ගිනි අවි සහ ගිනිකෙළි ටෙලි නාට්‍යයේ අධ්‍යක්ෂවරයා වෙන්නෙත් සාරංග මෙන්ඩිස්. මේ ගැන කතා කරන්න සාරංග අද ‍රසමංජරිය හා එක්වුණේ මෙන්න මේ විදිහට.මේ දවස් ගතවෙන්නේ ‘ ගිනි අවි සහ ගිනිකෙළි’ එක්කම නේද?ඇත්තටම දිනපතාම රූගත කිරීම්වල නියැළෙන නිසා විවේකයත් හරිම අඩුයි. මහන්සිය නොබලා අපේ කාණ්ඩායම ගොඩක් කැපවෙලා වැඩ කරනවා. මහන්සියේ ප්‍රතිඵල තමයි මේ නාට්‍යයට ලැබෙන යහපත් ප්‍රතිචාර.ගිනි අවි සහ ගිනිකෙළි පළමුව නිර්මාණය වුණේ චිත්‍රපටයක් විදිහට, ටෙලි නාට්‍යයට පාදක කරගන්නේත් එයමද?චිත්‍රපටයේ තිබුණු ඇතැම් ජවනිකා මෙයට ඇතුළත් වුණත් චිත්‍රපටයට වඩා ‍නාට්‍ය නිර්මාණය තරමක් වෙනස්. අනුර හො‍ෙර්ෂස්ගේ ගිනි අවි සහ ගිනිකෙළි කෘතියේ දෙවැනි කොටස මේ සඳහා උපයෝගී කරගත්තා. මෙහි පළමු අදියර කො‍ටස් 75න් අවසන් වෙනවා. ඒ මෙහි ප්‍රධාන චරිතය වන තුම්මුල්ලේ පද්මේගේ මරණයත් එක්ක. ඊට පස්සේ විකාශය වෙන්නේ දෙවැනි කොටස. මේ දිනවල අප රූපගත කරන්නේ එම කොටස. සම්පූර්ණ නාට්‍යයම කොටස් එකසිය පනහක් තියෙනවා.මේ ගතවෙන්නේ පාතාලය තරමක් මර්දනය වූ යුගයක්. එහෙම වකවානුවක මෙය නිර්මාණය කරන්න හිතුවේ ඇයි?පාතාලය කියන්නේ අපේ සමාජය විනාශ කළ පිළිලයක් . මෙහි මූලික බීජ තවමත් සැඟවී තිබෙනවා. දේශපාලනයේ තවත් එක් පැත්තක් බවට පත් වී තිබුණේ පාතාලය. මෙහි සිදුවන බිලිගැනීම අප නොදන්නා නමුත් තවමත් සිදුවෙනවා.සරල, බොළඳ , ආදර කතා වෙනුවට සමාජයේ තවත් පැතිකඩක් පෙන්වන ගැඹුරු සිද්ධාන්තයක් මේ නාට්‍යට තිබෙනවා. ඒකාකාරි නාට්‍ය රැල්ලේ ඇතුළත් වී තිබෙනවා. ප්‍රේක්ෂකයා ටෙලිවිෂනයෙන් ඈත්වන එක තරමක් හෝ වළක්වා ගන්න කළ උත්සාහයක් තමයි ගිනි අවි සහ ගිනිකෙළි.මෙහි එන චරිත නිරූපණය හරහා ‍පතාලයට වීරත්වයක් එක්වන්න පුළුවන් නේද?මෙහි එන චරිත සියල්ල සැබෑ පාදඩ චරිත. මට අවශ්‍ය පාතාලයේ මිනිස්සු වීරයෝ කරන්න නොවේ. මේ චරිත ගැන අනුර හොරේෂස් සමඟ දීර්ඝ වශයෙන් සාකච්ඡා කළා.වෙනස් විය යුතු යැයි හැ‍ඟෙන තැන් වෙනස් කළා. පාතාල ලෝකය කියන සංස්කෘතිය නිර්මාණය වු‍ෙණ් සමාජයේ වරදින්ම ද? ඔවුන්ට අවසානයේ උරුම වන ඉරණම පිළිබඳ ප්‍රේක්ෂකයට දැක බලා ගන්න මේ හරහා පුළුවන්. හොඳ සහ නරක කියන දෙකම අඩු වැඩි වශයෙන් මේ චරිත තුළ තිබෙනවා. හැබැයි කවුරුත් වීරයෝ නොවේ.මෙහි වැඩිපුර තිබෙන්නේ බිහිසුණු දර්ශන, රූපගත කිරීමේදී එය සැලැසුම් ක‍ෙළ් කොහොමද?ඇත්තටම එක ලොකු අභියෝගයක්. මොකද අපි වැඩිපුරම රූපගත කරන්නේ මහ පාරේ. මුලින් අපිට තිබුණු ප්‍රශ්නෙත් මෙහි ඇති න්‍යායික හා සිද්ධාන්න කරුණු නිරූපණය කරන්නේ කොහොමද කියන එක. මෙහි රඟපාන්නේ ප්‍රවීණ නළු නිළියන්. විශේෂයෙන්ම ශ්‍රියන්ත අයියා, මහේන්ද්‍ර අයියා, පාලිත සිල්වා ඇතුළු සියල්ලන්ටම රංගනය ගැන අත්දැකීම් සහ අවබෝධයක් තිබෙන අය. ඒ අයගේ රංගන පරාසයන් ඒ අය තේරුම් ගෙන තිබුණා.මේ නිසා ඔවුන් සමඟ වැඩ කරන එක මටත් පහසුවක්. මහ පාරේ රූපගත කරන කොට මුල් කාලේ නම් පොඩි පොඩි ප්‍රශ්න ඇති වුණා. මිනිස්සු බය වුණා. මොකද කලබයක් ද කියලා ඇහුවා. දැන් නම් පාරේ තොටේ ඉන්න අයගෙන් පවා අපට විශාල සහයෝගයක් ලැ‍ෙබනවා. මෙතැන ඉන්න කවුරුත් ප්‍රේක්ෂකයෝ හොඳින් හඳුනන අයනේ.ඔබේ නිර්මාණ වල විශේෂත්වයක් තිබෙනවා. එහි රූප රාමු ඉතා විචිත්‍ර ලෙස ගොඩනඟන්න ඔබ උත්සහා ගන්නේ එය අලෙවි කිරීමේ අරමුණින් ද?ටෙලි නාට්‍යයක් හදලා ලාභ ලබන්න අද හරි අමාරුයි. කලාවෙන් මුදල් උපයන්නේ අතරමැදියෝ. 1995 දී දඬුබස්නාමානය හදන්න ගතවුණේ මාස 6යි. එහි එක කොටසක් විකුණුවේ ලක්ෂ ගාණකට. කඩුල්ලත් ඒ වගේ. අපිට අද තියෙන ලොකුම අභියෝගය කලාව ඇතුළේ මුදල අවප්‍රමාණය වීම.ආර්ථික වශයෙන් සිදුවන පාඩුව පියවගන්න එක අපහසුයි. මේවා ගැන කතා කරන්න පුළුවන් සංවිධාන තිබුණාට ඒවායේ ඉන්නේත් කුහක මිනිස්සු. කොහොම වුනත් මම මේ ක්ෂේත්‍රයට ඇවිත් සුළු කාලයයි. ඒත් නව තේමාවක් ඔස්සේ ලස්සන දෙයක් කරන්න මම කැමැතියි. යාවත්කාලීන බව නිර්මාණයකට වැදගත්.‘ගඟ අද්දර’ ටෙලි නාට්‍යයත් ඔබේ නිර්මාණයක් චිත්‍රපට ලෙස අප දුටු මේ නිර්මාණ ටෙලි නාට්‍ය ලෙස නැවැත නිර්මාණය කරන්න හේතුව...මේ සිනමා නිර්මාණය තුළ සදාකාලික වටිනාකමක් තිබෙනවා. ඒ වටිනාකම ටෙලිවිෂනය දක්වා ගෙන එන්න මට අවශ්‍ය වුණා.සිනමා පටයක් පැය කිහිපකට සීමා වුණත් ටෙලි නිර්මාණයක් කියන්නේ දීර්ඝ කාලයක් ප්‍රේක්ෂකයා සමඟ රැ‍ඳෙන ෙදයක් සිනමා පටයට වඩා තව බොහෝ සිදුවීම් ටෙලි නාට්‍යයට එකතු කරන්න අවකාශ ලැබෙනවා.තවත් අලුත් නිර්මාණයකට සූදානම්ද?දැන්ම නැහැ, වස්සාන සමය, සුසුමට පවා රහසින්, ස්වේත කුසුම් ළඟදි විකාශය වීමට නියමිතයි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=f1406263</link>
    <topic>'රනා' මට අභියෝගයක්</topic>
    <author>තිලානි ශානිකාවිතානාච්චි</author>
    <content>පසුගියදා පැවැති දහවැනි රයිගම් ටෙලීස් සම්මාන උළෙලේදී ජනප්‍රියම නිළිය ලෙස කිරුළ දිනූ ඈ ආශා එදිරිසිංහයි. ජයග්‍රහණය පිළිබඳත්, සිය කලා ගමන පිළිබඳත් ඈ රස මංජරිය සමඟ කතාබහක යෙදුණේ මෙලෙසිනි.ලැබූ ජයග්‍රහණය පිළිබඳ ඔබට තිබෙන්නේ කුමන හැඟීමක්ද?ඒ ගැන ගොඩක් සතුටුයි. මේ සම්මානය මට ලැබෙන්නේ ‘රනා’ ටෙලි නාට්‍යය නිසයි. දීර්ඝ ටෙලි නාට්‍ය කලාව ඇතුළේ යමක් කරන්නට තැත් කරන ටෙලි නාට්‍යයක් විදියට එහි තිබෙන සාර්ථකත්වය මේ ලැබුණු සම්මාන වලින් ම පෙනෙනවා. ඒ නිසා පෞද්ගලිකව මට මේ සම්මානය හිමි වුණා වගේම ඒ මඟින් හෙළි වන්නේ ‘රනා’ ටෙලි නාට්‍යයට මිනිස්සු කොයි තරම් කැමැති ද කියලයි.‘රනා’ ටෙලි නාට්‍යයෙහි රඟපාන චරිතයට ඔබට ලැබෙන ප්‍රතිචාර මේ සම්මානයෙන් පස්සේ වර්ධනයවීමක් දකින්න ලැබෙනවාද?මම මෙතෙක් රඟපෑ චරිත පිළිබඳ සිතුවොත් යමක් කළ හැකි චරිතයක් ලැබෙන්නේ ‘අළු බඳුන’ ටෙලි නාට්‍යයෙන්. ඊළඟට තමයි මේ ‘රනා’ ටෙලි නාට්‍යයේ කරන ශ්මේකා නැත්නම් සුදු නෝනාගේ චරිතය. දරුණු අසනීපයක් හැදිලා මරණයත් අතර සටනකයි ඈ ඉන්නේ. කිසිම කෙනෙක් ඈට නෑ. අම්මා විතරයි ඈ ළඟ ඉන්නේ.මේ වගේ චරිතයක් ලැබෙන විටත් රඟපාන්න පුළුවන් වේවි ද කියන හැඟීම මගේ සිතේ ඇති වුණා. ඒ නිසා ඒ චරිතය මට අභියෝගයක් වුණා. ටික දවසක් රඟපාන අතරතුර ලැබුණු නරඹන්නන්ගේ ප්‍රතිචාර මාව ධෛර්යමත් කළාා. අද වන විට නම් ඒ නරඹන්නන්ගේ ප්‍රතිචාර පුදුම විදියට වර්ධනය වෙලා. ඒ වගේම ඔවුන් කතා කරන ආදරණීය ස්වභාවය ගැන මටම පුදුමයි. නරඹන්නන්ගෙන් ලැබුණු ඒ ප්‍රතිචාර මාව තව තවත් මේ චරිතයට ඇද බැඳ තබනවා.මෙවැනි චරිතයක් රඟපෑම සඳහා ඔබ අත්දැකීම් ලබා ගත්තේ කොහොමද?අභ්‍යන්තරයනේ ලේ ගලන, ඕනෑම වෙලවක මරණයට පත් විය හැකි තත්ත්වයේ සිටින රෝගියෙකුගේ මේ චරිතය මට අභියෝගයක් වුණා. රූගත කිරීම් ආරම්භ කරන්න ප්‍රථම ඒ රෝගය ආශ්‍රිත රෝගීන් කිහිප දෙනෙක් සමඟ කතාබහ කරන්න මට පුළුවන් වුණා. ඔවුන්ගේ හැසිරීම, ප්‍රතිචාර දැක්වීම කොහොමද කියලා හඳුනා ගන්න මට අවස්ථාව උදා වුණා. ඒ ලැබුණු අත්දැකීම රඟපෑමේදී මට බොහොම ප්‍රයෝජනවත් වූ බවත් කිව යුතුයි.ඊට අමතරව අධ්‍යක්ෂවරයාගෙන් වගේම පිටපත් රචකයා වුණු සරත් ධර්මසිරි අයියාගෙන් මේ චරිතය පිළිබඳ මා අවබෝධ කර ගත් බොහෝ දේ රඟපෑමේදී මට වැදගත් සාධක බවට පත් වුණා.ඒ විතරක් නෙවෙයි අංග රචනා ශිල්පීන් මට දැමූ මේකප් එකත් මා මෙතනදි සිහිපත් කළ යුතුයි. මගේ මුහුණෙන් ඒ ලෙඩ පාට ගන්න ඔවුන් ගොඩක් මහන්සි වුණා. මට ගොඩක් වෙලාවට රඟපාන්න තිබුණේ ඇඳක ඉඳගෙන වගේ අවස්ථායි. ඒ නිසා මුහුණෙන් තමයි ඒ හැඟීම් ප්‍රකාශ කරන්න සිද්ධ වුණේ. මෙ සියලු අභියෝග අවසානයේ ජය ගත්ත විතරක් නෙවෙයි තවමත් ජය ගනිමින් සිටින බවත් මට හැඟෙනවා.නිළි රැජින මාලිනී ෆොන්සේකා වගේ ප්‍රවීණ රංගන ශිල්පිනියක් සමඟ රඟපාන්න ලැබීම දුර්ලභ අවස්ථාවක්. ඒ දුලබ අවස්ථාව ඔබට හිමි වුණා?නව පරපුරේ කෙනෙක් විදියට ඒ ලැබුණු අවස්ථාව ගැන කියන්න වචන මට නැහැ. මොකද මට හමු වුණු බොහෝ දෙනෙක් කියලා තියෙන්නේ ඈත් සමඟ රඟපාන්න නෙවෙයි, ඒ රූප රාමුවක කොණක සිටියත් ඇති කියලයි. ඒත් ඒ කිසිම කෙනෙකුට නොලැබෙන අපූරු අවස්ථාව මට හිමි වුණා.නිකම්ම නිකම් කෙනෙක් නෙවෙයි ඇගේ දියණිය ලෙස රඟපාන්න හිමි වුණු ඒ අවස්ථාව මගේ ජීවිතයේ අමතක නොවන සිදුවීමක් වේවි. කාලයක් මගේ ජීවිතයේත් ඒ වගේ හීනයක් තිබුණා. ඒක දැන් සැබෑ වෙලා. රංගනයේදී ඇගෙන් ලැබුණු උපදෙස් ආදී මේ සියල්ල මගේ රංගන ජීවිතයට ආලෝකයක් ගෙනාවා. ඒ අතරම ‘රනා’ ටෙලි නාට්‍යයට සම්මාන තුනක් ලැබුණා.ඒ සම්මානය ලැබුණු ජගත් චමිල අයියාවත් මා මෙහිදී සිහිපත් කළ යුතුයි. මගේ රංගන කටයුතුවලදී ඔහුගෙන් ලැබුණු සහයෝගය මා අගය කළ යුතුයි.නමුත් ජනප්‍රිය නළුවා හා නිළිය තේරෙන්නේ කුසපත්වලින්. මේ නිසා ඒ පිළිබඳ බොහෝ දෙනාගේ සිත්වල තිබෙන මතය වෙනස්ම එකක් බව පෙනෙනවා?ඔව්. ඕනෑම කෙනෙකුට ඕනෑම මතයක් පල කිරීමේ අයිතියක් තිබෙනවා. නමුත් මේ සම්මානය මට හිමි වන්නේ ‘රනා’ ටෙලි නාට්‍යය හරහායි. ඒ කියන්නේ ස්වාධීන රූපවාහිනියටයි මේ සම්මානය හිමි වෙන්නේ. සමහරු කියාවි ඔය සම්මානය ගත්තේ ඕගොල්ලොම එස්. එම්. එස්. ගහලා හරි කුසපත් දමලා හරි කියලා. නමුත් මා විශ්වාස කරන්නේ අපි හරි දේ, යහපත් දේ නරඹන්නන්ට දුන්නොත්, ඔවුන්ගෙන් වුණත් ඒ යහපතම අපට ලැබෙනවා කියන කාරණයයි.ඒ නිසා විවිධ මතවලට වඩා මා ඒ කාරණය විශ්වාස කරනවා. අවසාන වශයෙන් මාව මෙතනට ඔසවා තැබුව මගේ රසික – රසිකාවන්ට ස්තූතිය පල කරනවා. ඒ වගේම මගේ නාට්‍ය කණ්ඩායමටත්, ස්වාධීන රූපවාහිනියේ සභාපතිතුමාගේ පටන් සියලුම දෙනාටත් මා කෘතඥ වෙනවා. ඒ මගේ ජයග්‍රහණය පිටුපස සිටින්නේ ඒ සියල්ලන් බව මගේ හැඟීම වන නිසයි. </content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=f1406264</link>
    <topic>නක්ෂත්‍රකරුවාගේ අනාවැකියඇත්තක් වුණා</topic>
    <author>ඉරෝෂිණී දීපිකා ඡායා-තුෂාර ප්‍රනාන්දු</author>
    <content>ළමයි, මේ අකුරට කියන්නෙ “අ” කියලා. හැමෝම “අ” ලියලා පුරුදු වෙන්න.”කිරි කොක් සුදෙන් බැබළෙමින් අම්බලන්ගොඩ මීටියාගොඩ නින්දාන පිරිමි පාසලේ හෝඩියේ පන්තියට ඇතුළුවුණ පුංචි එවුන්ට පන්ති භාර ගුරුතුමිය කිව්වා.ගුරුතුමිය කිව්වා වගේ හැමෝම “අ” ලියන්න පටන් ගත්තා. එක එක්කෙනා ලියන “අ” එක එක විදිහෙ හැඩයෙන් ලියැවුණා. ඔය අතරේ ජයසිරි සේමගේ කියන පුංචි කොලු පැටියා ලිව්ව “අ” අකුරු කාගෙත් සිත් ගත්තා. “ඒක හරියට සිත්තරෙක් ඇඳපු අලියෙක්ගෙ රූ සටහනක් වගෙයි” හැමෝම හිනහවෙවී සේමගේ ඇන්ද අකුර පිළිබඳ වර්ණනා කළේ ඒ විදිහටයි. ගුරුවරු පවා කසුකුසු ගගා හෙමිහිට කතා කළේ අලියෙක් වගේ ලිව්ව “අ” අකුර ගැනයි.මේ ගැන දැනගත්ත මුල් ගුරුතුමා සේමගේගෙ “අ” දිහා ඇසිපිය නොහෙලා බලා හිටියෙ අදහාගන්නත් බැරි ආකාරයටයි.“පුතා ඔයාට හොඳ අනාගතයක් තියෙනවා. ඔයා කවදාහරි චිත්‍ර ශිල්පියෙක් වෙනවා. මං ඔයාට සුබ පතනවා” එදා මුල්ගුරුතුමා සේමගේ ගෙ හිස අතගාලා අනාවැකියක් කිව්වා.සේමගේ ඉපැදුණේ 1937 වෙසක් මහේ 29 වැනිදා. කුරුඳු වැවිලිකරුවෙක් වුණ සේමගේ උපසිරි ද සිල්වා, එහෙමත් නැත්නම් සේමගේ ගෙ පියාටත්, ගෘහණියක් වුණ ඩබ්ලිව්. සෝමවතී මහත්මියටත් ඒ දවස තරම් ප්‍රීතිමත් දවසක් තවත් නෑ. ඒකට හේතුව කුළුඳුල් දරුවෙක් ඉපැදිලා දෙන්නා තුන්දෙනා වෙලා කැදැල්ල ඒකාලෝක වුණ දවස එදා නිසයි.“ම්හ්... දරුවා ඉපදුණු වෙලාව ලියලා මෙහාට දුන්නා නම්”සේමගේ ගෙ හඳහන හදාගන්න ගිය වෙලාවෙ ජ්‍යොතිර්වේදියා කිව්වේ, ‍ “මේ ළමයට යන්න පාරවල් දෙකක් තියෙනවා. එක පාරක ගියොත් එක්තරා ක්ෂේත්‍රයකින් විශේෂ දක්ෂතා පෙන්වන, ඒ හරහාම රටේ දීපංකරේ ප්‍රකට පුද්ගලයෙක් වෙනවා කියලයි. අනෙක් පාරේ ගියොත් අයි. ආර්. සී. කාරයෙක් වෙන්න පුළුවන් කියලත් කිව්වා.පාසලේදී චිත්‍ර කලාව කෙරෙහි දස්කම් දැක්වූ සේමගේ, මීටියාගොඩ පාසලෙන් ඉවත්වෙලා ක්‍රිස්තුදේව විද්‍යාලයට ඇතුළත් වුණා. ඒ දෙහිවල පදිංචි වෙලා හිටිය, තැපැල් ස්ථානාධිපතිවරයෙක් විදිහට සේවය කළ සිය මාමාගේ බලවත් පෙරැත්ත නිසයි.එයින්ද ඉවත් කර හයේ පන්තියේදී සහිරා විද්‍යාලයට යැවීමට මාමා ක්‍රියා කළේ ඉංග්‍රීසි දැනුම පිළිබඳ පරිචය එම පාසලෙන් ලබාගත හැකි යැයි විශ්වාස කළ නිසයි.“ඒ පාසලේ ටික දවසක් ඉන්නකොට මට ඒකෙ ඉගෙන ගන්න එක එපා වුණා. ළමයි විහිළු තහළු කරනවා. මට ඒ පාසලේ ඉන්න එක මොන තරම් අපුලක් වුණා ද කිව්වොත්, මං මාමටත් නොකියා කෝච්චියේ නැගලා අම්බලන්ගොඩ ගියා.ඔය කාලෙ වෙනකොට සහිරා විද්‍යාලයේ නියෝජ්‍ය විදුහල්පති වෙලා හිටි ඩී. ටී. විජේරත්න මහත්මයා අම්බලන්ගොඩ ධර්මාශෝක විද්‍යාලයේ විදුහල්පතිවරයා වුණා. මටත් කොහොම හරි අවසානයේදී ඒ පාසලටම යන්න හැකියාව ලැබුණා.”ඒ කාලෙදි ධර්මාශෝක විද්‍යාලය චිත්‍ර කලා විෂය කෙරේ වැඩි නැඹුරුවක් දක්වන පාසලක් ලෙස චිර ප්‍රකටව තිබුණා. ඒ කාලෙ හයේ පන්තියට චිත්‍ර ඉගැන්නුවෙ ඇම්. ඩබ්ලිව්. ඇල් ද සිල්වා කියන චිත්‍ර ගුරුතුමායි. මේ පාසලේ චිත්‍ර කලා සංගම් පවා තිබුණා. පාසලට ගියදා ඉඳන් පාසලෙන් ඉවත් වෙනකම්ම හැම වසරකම එම පාසලෙන් පිදෙන චිත්‍ර කලා ත්‍යාගය ලැබුණෙත් සේමගේටයි.“ඒ වන විට අම්බලන්ගොඩ ප්‍රදේශය තොරණවලට හරිම ප්‍රසිද්ධයි. මගේ හිත මුලින්ම ඇදිලා ගියේ තොරණ් කලාවටයි.” ඔය කාලෙ වෙනකොට ධර්මාශෝකෙට අලුතෙන් චිත්‍ර කලා ගුරුවරයෙක් ආවා. එයා ශාන්ති නිකේතනයට ගිහින් චිත්‍ර කලාව පිළිබඳ වැඩිදුර හැදෑරූ කෙනෙක්.මේ නිසා එයාගෙ චිත්‍රවලින් තාගෝර්තුමා වැනි ඉන්දීය චිත්‍ර කලාකරුවන්ගෙ ශෛලියට සමාන පෙරදිග ශෛලියකින් පෝෂණය වෙලයි තිබුණෙ. එම ගුරුතුමාගේ ශෛලියට අවසානයේදී මාත් හැඩගැසී තිබුණා. මේ නිසා මා අතින් නිර්මාණය වුණ තොරණ, ගොක්කොළ කලාව නව මුහුණුවරක් ගත්තා.චිත්‍ර කලාව සම්බන්ධයෙන් මේ වෙනකොට මං කා අතරත් ජනප්‍රිය වෙලයි හිටියෙ. මගේ හැකියාව හඳුනාගත් ගුරුවරු බොහෝ දෙනෙක් මට කිව්වෙ චිත්‍රකර්ම ගුරු විභාගයට ඉදිරිපත් වෙන්න කියලයි. ඔවුන්ගේ පෙරැත්තය නිසා ම මං එම විභාගයට ඉදිරිපත් වුණා. මං විභාගය ලිව්වා. හොඳින් ම ඒක සමත් වුණා.පාසලේ අවසන් පන්තිවල සිටිද්දී ගුරුවරු මට කිව්වේ “දරුවෝ, ඔය හැකියාව රටට ම පෙන්වන්න චිත්‍ර ප්‍රදර්ශනයක් තියන්න කියලයි. ඒ අනුව මං කොළඹ කලාභවනේදී මගේ කුළුඳුල් චිත්‍ර ප්‍රදර්ශනය පැවැත්වූවා. ඒ 1956 වසරේදියි. දෙහිවල හිටිය මාමගෙ සහ එයාගෙ නෑයන්ගෙ, යාළුවන්ගෙ සහයෝගය මට මෙහිදී ලැබුණා.”මේ අතරේදී ඔහු මාපලගම විපුලසාර හිමියන්ගේ ජාතික කලා පෙරමුණට එක්වෙනවා. ඒ වගේ ම පුවත්පතක චිත්‍ර ශිල්පියකු වීමට ඔහුගේ සිතේ ඇල්මක් ඇති වුණත් ඒ අවස්ථාව ලබාගැනීම සඳහා මඟක් නොවූයෙන්, සිය ඥාතියකු ද වන අග්ගමහා පණ්ඩිත පොල්වත්තේ බුද්ධදත්ත නාහිමියන් මුණගැසීමට යනවා.හාමුදුරුවන්ට තමන්ගේ අපේක්ෂාව කුමක්දැයි පැවසූ විට උන්වහන්සේ විහිළුවට වගේ කිව්වේ ඕවා කරන්න ඔයාට බෑ කියලයි. එසේ කියූ උන්වහන්සේ හෙට පාන්දර හතරට නොවරදවාම පන්සලට එන්න” යැයි පැවසුවා. උන්වහන්සේ සේමගේව පසුදාම ලංකාදීප කාර්යාලයට කැඳවාගෙන ආවා. ඩී. බී. ධනපාල මහතා ඒ වන විට එම පුවත්පතේ කතුවරයා වී සිටියා. ඔහු සේමගේ ගේ හැකියාව හඳුනාගෙන, ස්වාධීන චිත්‍ර ශිල්පියකු ලෙස ලංකාදීප පුවත්පතට බඳවා ගත්තා.මේ අතරතුර ඔහු රටේ විවිධ ප්‍රදේශවල චිත්‍ර ප්‍රදර්ශන පැවැත්වූවා. 1956 සිට 1960 අතර කාලය තුළ ඔහු ගාල්ල, මාතර, වැලිගම, නුවර වැනි ප්‍රදේශවල ඒක පුද්ගල චිත්‍ර ප්‍රදර්ශන පැවැත්වූවා.“ධනපාල මහත්මයා ඔය අතරතුරේදී “දවස” පුවත්පතට ගියා. ඒ පුවත්පතේ සේවය සඳහා එන ලෙස ඔහු මට ද දැන්නුවා. ඒ පුවත්පතේ ටික කාලයක් සේවය කළාට පස්සේ ජ්‍යෙෂ්ඨ චිත්‍ර ශිල්පියා බවට මා පත්වුණා. මං හැම වෙලාවෙම චිත්‍ර ඇන්දෙ මට අනන්‍ය වුණ ශෛලියෙන්. 1962 ඉඳන් 1982 වෙනකං මං ඒ ආයතනයේ සේවය කළා. දවසෙ හිටිද්දී පංචකල්‍යාණි තරග සහ වෙනත් විවිධ උත්සව අවස්ථාවලදී වේදිකා සැරසීම, භක්ති ගීත සංදර්ශන රථ සැරසීමටත් මට අවස්ථාව ලැබුණා.ජාතික කලා පෙරමුණට එක්වීම නිසා මට කලා ක්ෂේත්‍රයේ ඉදිරියට යාමට ඉඩ ප්‍රස්ථා ලැබුණා. ඒ අනුව එම කලා පෙරමුණ සංවිධානය කළ සෝවියට් රුසියාවේ පැවැති චිත්‍ර ප්‍රදර්ශනයකදී “සාකුන්තලා” නමින් චිත්‍රයක් ඉදිරිපත් කිරීමට අවස්ථාව ලැබුණා. ඊට පසුව 1974 දී ක්වාලාලාම්පූර්වල චිත්‍ර ප්‍රදර්ශනයක් තිබුණා. ඒකට සහභාගි වීමට ඉඩ ප්‍රස්ථා ලැබුණෙත් ජාතික කලා පෙරමුණ නිසයි. මං ඒ රටේ ඉඳන් ඒ චිත්‍ර ප්‍රදර්ශනය කළා.ඒ කාලෙ ශ්‍රී ලංකාවෙ කැන්වස් මත චිත්‍ර ඇන්දෙ අඩුවෙන්. මං ඒ දවස්වල පැදුරුවල චිත්‍ර ඇඳලා සමුද්‍ර කලාගාරයේ ඒ ප්‍රදර්ශනය පැවැත්වීමට කටයුතු කළා. මං මලයාසියාවේ පැවැත්වූ චිත්‍ර ප්‍රදර්ශනයට මේ චිත්‍රත් අරගෙන ගියා. මගේ චිත්‍ර‍ ශෛලිය ගැන පැහැදුණු, ප්‍රදර්ශනය නැරැඹීමට ආව ඒ රටේ අය බොහෝ දෙනෙක් ඒවා මිලදී ගත්තා. ඒකට හේතුව මගේ චිත්‍රවලින් ශ්‍රී ලාංකේය අනන්‍යතාව ප්‍රකට කිරීමයි.”. ප්‍රදර්ශන පවත්වන අතරතුර ඔහුගේ කලා කුසලතා පිළිබඳ පැහැදුණු, එවකට ක්වාලාලම්පූර් නුවර බෞද්ධ විහාරාධිපතිව වැඩ විසූ කිරින්දේ ධම්මානන්ද හිමිගෙන් ඔහුට ඇරියුමක් ලැබුණා. ඒ, එම විහාරයේ චිත්‍ර ප්‍රතිසංස්කරණය කරනා ලෙසයි. එම ඇරියුම පිළිගත් සේමගේ, විහාරයේ සියලුම චිත්‍ර ප්‍රතිසංස්කරණය කළා..“ඊට පස්සෙ මට තවත් විහාරයක පැරැණි බෞද්ධ චිත්‍ර සහ මුර්ති ප්‍රතිසංස්කරණය කරන ලෙස ඇරියුම් ලැබුණා. ඒ පෙනැන්ගුවේ මහින්දාරාමයෙන්. ඒ විහාරයටත් ගිහින් මගේ උපරිම ශක්තියෙන් මට පැවරූ කාර්යභාරය මං ඉෂ්ට කළා.මේ විහාරයේ වැඩ කටයුතු කරන අතරේ සිංගප්පූරුවේ මංගල විහාරයේ උප විහාරාධිපතිව වැඩ විසූ බෙල්ලන්විල ධම්මරතන හිමියන්ගෙන් ඇරියුමක් ලැබුණෙන් එම විහාරයේ චිත්‍ර ඇඳීමටයි. මං ඒ ඇරියුමත් පිළිගත්තා. ඒ රටට මං ගියා. එම විහාරයේ අලුතෙන්ම චිත්‍ර අඳින්නයි තිබුණෙ. සත්සතිය, බෞද්ධ චරිතයට අදාළ විවිධ අවස්ථා මං එහිදී සිතුවමට නැගුවා. ඒ සිතුවම් කෙරෙහිත් හාමුදුරුවො ප්‍රසාදයක් දැක්වූවා.”මේ විදිහට චිත්‍ර ප්‍රදර්ශනය පැවැත්වීමට මැලේසියාවට ගිය මං, ආපහු ශ්‍රී ලංකාවට ආවෙ අවුරුද්දකට පස්සෙයි. එහෙම වෙන්න හේතු වුණේ ඒ රටේදී මට විවිධ කාර්යයන් පැවරුණු නිසයි. මං හිතන්නෙ ඒ රටට යාමට ඉඩ ප්‍රස්ථා ලැබීම මං ලැබූ භාග්‍යයක් විදිහටයි.”ශ්‍රී ලංකාවෙන් පිටව ගොස් වසරක් ගෙවී නැවත මෙරටට එන විට, සිය සේවා ස්ථානය වුණ “දවස” පුවත්පත් ආයතනයට සීල් තබා තිබුණා. ඉන් අනතුරුව ස්වාධීනව වැඩ කටයුතු කළ ඔහු, පසුව මහජන බැංකුවේ ප්‍රචාරක අංශයට එක්වෙනවා. ඔය අතරතුර නැවතත් දවස පුවත්පත ආරම්භ කෙරුණා. සේමගේ නැවතත් දවස පුවත්පත් ආයතනයේ සේවයට ගියා.ඊට පස්සෙ මං හාපුරා කියලා නැවතත් චිත්‍ර ප්‍රදර්ශනයක් පවත්වන්න තීරණය කළා. 1978, 1979, 1980 වගේ වසරවලදී මං මේ චිත්‍ර ප්‍රදර්ශන පැවැත්වූවා. ඒ ලයනල් වෙන්ඩ්ට් කලාගාරයේදියි. 1988 දී නැවතත් “ලයිෆ්” නමින් ලයනල් වෙන්ඩ්ට් කලාගාරයේ චිත්‍ර ප්‍රදර්ශනයක් කළා.ප්‍රේමදාස මැතිතුමාට හැම වසරකම අලුත් දෙයක් කිරීමට වුවමනාවක් තිබුණා. ඒ අනුව එතුමා සෑම වසරකම වෙසක් පොහොය නිමිතිකරගෙන අරලියගහ මැදු‍රේ තොරණක් කිරීමට පියවර ගත්තා. 1978 සිට 1988 දක්වාම මට හැම අවුරුද්දකම ඒ තොරණ නිර්මාණ කටයුතු පැවරුවා. “ගම් උදාව” පවත්වන විට, ඒ සඳහා සකස් කරන හැම තොරණක්ම නිර්මාණය කිරීමට පැවරුණෙත් මටයි. ඒ අනුව 1982 සිට 1992 දක්වා ගම් උදාව තොරණ නිර්මාණය කිරීමටත් මට හැකියාව ලැබුණා.ඔය කාලයේදී මට ප්‍රදර්ශන පැවැත්වීමට හැකිවුණේ නෑ. ඒකට හේතුව ප්‍රේමදාස මහත්මයා පවරා තිබුණු මේ කාර්යයන් කරන්න ගියහම අවුරුද්ද පුරාම කාලය කැප කරන්න වුණ නිසයි.”1999 දී ස්වීඩනයේ ස්ටොක්හෝම්වලදීත්, 2000 වසරේදී තායිලන්තයේ බැංකොක් නුවරදීත් ඔහු චිත්‍ර ප්‍රදර්ශන පැවැත්වූවා. 2001 දී “මිරෑකල් ඔන් කැන්වස්” නමින් ලයනල් වෙන්ඩ්ට් කලාගාරයේදී ප්‍රදර්ශනයක් පවත්වන සේමගේ, එම වසරේ දෙසැම්බරයේදී නේපාලයේ කත්මණ්ඩු නුවරදීත්, 2002 ජනවාරියේ දී ස්විට්සර්ලන්තයේ ජිනීවා නුවර එක්සත් ජාතීන්ගේ සංවිධානයේදී ප්‍රදර්ශනයක් පැවැත්වීමට ක්‍රියා කළා.1989 දී ජපානයේ ආසියා පැසිෆික් ප්‍රදර්ශනය පැවැත්වූවා. එම ප්‍රදර්ශනයට ඇතුළුවන ස්ථානයේ අඩි 80 ක විතර තොරණක් සකස් කිරීමට මට ඇරියුම් ලැබුණා. ඒක විශාල බෞද්ධ තොරණක් විදිහට සැකසීමට මට පැවරුණා. ඒ රටේ දේශගුණ රටාවන්ට උචිත වන විදිහට මාස හයක කාලයක් පවතින විදිහට එය නිර්මාණය කිරීමේ භාරධූර වගකීම තමයි මට පැවරිලා තිබුණෙ. මෙහෙදි අවශ්‍ය චිත්‍ර ඇඳලා ඒවා ඒ රටට යැව්වා. තොරණ හදන කටයුතුවලට අපට මාස හතරක විතර කාලයක් ගතවුණා.මේ තොරණ ගැහුවට පස්සෙ තොරණ මැදි කරගෙන යටින් වාහන යන්න පුළුවන් විදිහටයි ඒක සැකසුවෙ. මේ තොරණෙ විදුලි ආලෝකකරණ කටයුතු කළේ තොටලඟ ආරියදාස මහත්මයයි. ඒ තොරණ කිරීමට ලැබීමත් අප ලැබූ විශාල භාග්‍යයක්.”ඉන් අනතුරුව සිංගප්පූරුවේ ඉදිකෙරුණු මංගල විහාරයේ මුළු ගොඩනැගිල්ලේම චිත්‍ර සිතුවම් කිරීමට අවස්ථාව සේමගේට ලැබෙනවා. තට්ටු ගොඩනැගිල්ලක් වුණ එම විහාරයේ සිතුවම්කරණ කටයුතු සඳහා ඔහු එහි වසරක පමණ කාලයක් නතර වී එම කාර්යයේ නියැළුණා.“ඒ විහාරෙ උඩු වියන් හදන්න අනුරාධපුර, පොළොන්නරු යුගවල දඹුලු ලෙන්වල නිර්මාණය කර තිබූ නෙළුම් පෙති, පලා පෙති වගේ නිර්මාණ අප යොදා ගත්තා. මුළු විහාරයේම ජාතක කතා, බෞද්ධ චරිත කතා ඇතුළත් වන පරිදි සිතුවමට නැඟුවා. මේ විහාරයේ චිත්‍ර නිර්මාණය කිරීම, මගේ දිවියේ මං කළ විශාලම කර්තව්‍යයක්.බුදුන් උපන් තැන තැනූ ශ්‍රී ලංකා විහා‍රයේ චිත්‍ර ඇඳීමටත් මට අවස්ථාව ලැබුණා. මං මෑතකදීම සිතුවම් කළ විහාර දිවුල්පිටියේ බෝධිරාජ පුරාණ විහාරයයි. ඊට අමතරව දෙහිවල පියරතනාරාමයේ තිබෙන චිත්‍රත් මගේ නිර්මාණයි.”මේ වන විට සිය දිවියේ 77 වැනි කඩඉම ද පසුකර ඇති සේමගේ ගේ තෙලිතුඩෙන් නිමැවුණු සිතුවම් කොතෙකුත් ඇතිද? ඊට අමතරව ඔහු අතින් නිමැවුණු මාහැඟි මුර්ති, ගල්කිස්ස මහ හෝටලය, ගල්කිස්ස බීච් හෝටලය, පාසිකුඩා බීච් හෝටලය, මහජන බැංකු ප්‍රධාන කාර්යාලය, මහ බැංකු ගොඩනැගිල්ල, සරසවි චිත්‍රාගාරය, සිංගප්පූරුවේ මංගල විහාරය, මැලේසියාවේ පෙනන්ග් විහාරය, නේපාලයේ ශ්‍රී ලංකා විහාරය, දෙහිවල ශ්‍රී පියරතනාරාමය, ස්විට්සර්ලන්තයේ එක්සත් ජාතීන්ගේ ශාලාව වැනි දෙස් විදෙස් ප්‍රකට ස්ථානවල අදටත් මනස්කාන්ත දසුන් බවට පත්ව තිබෙනවා. රිද්ම රේඛා, චිත්‍ර ලේඛා නමින් චිත්‍ර කලාව පිළිබඳ කෘති දෙකක් ද ඔහු මේ වන විට ප්‍රකාශයට පත් කර තිබෙනවා.ලංකා කලා සංගමයේ හිටපු සභාපතිවරයකු වූ ඔහු, දම්සෝ ආදි ශිෂ්‍ය කලා පර්ෂදයේ සභාපතිවරයා සෙ කටයුතු කරනවා.1969 දී බී. එච්. චන්ද්‍රකාන්ති මෙනෙවිය හා විවාහ වුණ සේමගේ හට ගුම්නා සේමගේ නමින් දියණියක් සිටිනවා.කලා සංගමයෙන් කලාපති, සංස්කෘතික අමාත්‍යාංශය මඟින් කලාභූෂණ සහ රාජකීය විද්‍යාලය මඟින් කලාකීර්ති යන ගෞරව නාමවලින් පිදුම් ලැබූ ඔහු, එදා සිට මේ දක්වා මෙරට චිත්‍ර කලාව හදාරන සිසුන් වෙනුවෙන් ඔවුන්ගේ නැණ නුවණ වැඩුමට කළ මෙහෙවර ද අප්‍රමාණයි.“මට මේතාක් දුරක් එන්න හැකිවුණේ මගේ පාසල වුණ අම්බලන්ගොඩ ධර්මාශෝක විද්‍යාලය නිසයි. ඒ නිසා මං 2011 වසරේදී එම පාසලේදී මගේ ප්‍රදර්ශනයක් පැවැත්වූවා. චිත්‍ර කලාව මඟින් මං බොහෝ දෙනාගේ නෙත් සිත් සුවපත් කළා. ඉදිරියටත්, මට හැකි තාක් කල් මං ඒ මෙහෙවර කරනවා.”</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>26</day>
    </date>
    <link>http://www.dinamina.lk/2014/06/26/_art.asp?fn=f1406265</link>
    <topic>ශ්‍රී ලංකාවේ ඇට මැස්සන්ගේ දේශපාලනය</topic>
    <author>බන්ධුල ආර්. ගුලවත්ත</author>
    <content>1931 රාජ්‍ය මන්ත්‍රණ සභාවේ මොරවක ආසනයට ‍දොස්තර එස්. ඒ. වික්‍රමසිංහ මහතා ඉදිරිපත්වූයේ නිදහස් අපේක්ෂකයකු වශයෙනි. පළාතේ ඉඩම් හිමි වැවිලිකරුවකු මෙන්ම බලවතෙකු වූ ඊ. වයි. ඩී. අබේගුණවර්ධන වික්‍රමසිංහගේ ප්‍රතිවාදියා විය. වික්‍රමසිංහ වඩාත් ජනප්‍රිය වූයේ දොස්තර සහෝදරයා යනුවෙනි.ඉඩම් හිමි වැවිලිකරුවන්ගේ, රදල වලව්කරුවන්ගේ ඉඳුල් බත් කෑ අදිකාරම්ලාගේ , ආරච්චිලාගේ, කෝරලේළාගේ ආධිපත්‍ය මැද ඡන්ද කිරීම ගින්දරත් සමඟ කරන මහා වියවුලක් විය. සමාජවාදී තරුණ සංගමයක් තිබුණු නමුත් සමසමාජ පක්ෂය පවා ‍‍ගොඩ නැඟී නැත. ‘දොස්තර සහෝදරයා’ ශුද්ධවන්ත මාක්ස්වාදියකු විය. මාක්ස්වාදීන් යනු පල්ලි, පන්සල් ගිනි තියන යමක් කමක් ඇති මිනිසුන් මරා දමන මිලේච්ඡ යක්ෂයින් ලෙස එකල හංවඩු ගසා තිබුණි.කෙසේ නමුත් දොස්තර සහෝදරයා මොරවක් කෝරළයේ බුද්ධිමතුන්ගේ වැඩි ඡන්දයෙන් මොරවක ආසනයට පත්විය. රදළයන්ට තරු පෙණුනි‍. රාජ්‍ය මන්ත්‍රණ සභාවේ වැජඹුණු ඩී. එස්. සේනානායක, සර්. ඩී.බී. ජයතිලක,ඊ. ඇස්. මොලමුරේ - ඇමැතිවරු ‍දොස්තර වික්‍රමසිංහ හැඳින්වූයේ “මොරවක ඇට මැස්සා” නමිනි.‍“මොරවක ඇට මැස්සා” කවදා හරි මීහරක් රංචුවට එළවා එළවා දෂ්ට කරන්නේ යැයි දොස්තර සහෝදරයා වරක් මන්ත්‍රණ සභා විවාදයක දී සභාවම හිනස්සවමින් ප්‍රකාශ කළේය.කාලය ගෙවී ගියේය. ශ්‍රී ලංකාවේ කොමියුනිස්ට් පක්ෂය ද ආරම්භ විය. ඇට මැස්සෝ පාර්ලිමේන්තු සභා ගර්භය ද ආක්‍රමණය කළහ. 1956 මැතිවරණයෙන් පසු ඇට මැස්සෝ තවත් උස් මහත් වූහ. 1965 මාර්තු මස මහා මැතිවරණයක් ද පැවැත්විණි.1947 සිට 1977 දක්වා නොකඩවා මැද කොළඹ කොට්ඨාසයෙන් පාර්ල‍ිමේන්තුව නියෝජනය කළ කොමියුනිස්ට් පක්ෂයේ ලේකම් පීටර් කේනමන් මහතා 1968 දී ඇට මැස්සන් ගැන ඉංග්‍රීසි භාෂාවෙන් මෙසේ කීවේය.විශිෂ්ට පුවත්පත් කලාවේදියකු වූ පීටර් කේනමන් ඉංග්‍රීසි භාෂාවේත් හසල බුද්ධිමතකු මෙන්ම ව්‍යක්ත කථිකයෙකු විය. සිංහල වචන ද ඇතුළත් කරමින් ව්‍යක්ත ඉංග්‍රීසි භාෂාවෙන් ඔහු කළ රසබර හරබර කතාවලට ගමේ වමේ මිනිසුන් ඇහුම් කන් දුන්නේ ඉතා ආශාවෙනි.1968 පැවැති දේශපාලන ප්‍රචාරක රැස්වීමක දී කළ ඒ කතාවේ ඇට මැස්සන් ගැන සඳහන් වූයේ මේ ආකාරයෙනි.“ In 1936 we have only one ‘ATMASSA’ (ඇට මැස්සා) in Parliament. Now we have Five a ‘ATAMASAS’ ඇට මැස්සාස් in Parliament” එද‍ා 1936 අපට හිටියෙ එක ඇට මැස්සයි. දැන් ඇට මැස්සෝ පස් දෙනෙක් ඉන්නවා‍.ඒ මෙසේය. මැද කොළඹ - පීටර් ‍කෙනමන්, අකුරැස්ස, දොස්තර එස්. ඒ. වික්‍රමසිංහ, කඹුරුපිටිය, පර්ඩි වික්‍රමසිංහ, මාතර බී. වයි. තුඩාව, කෝට්ටේ - ස්ටැන්ලි තිලකරත්න,(1960 ජූලි මහා මැතිවරණයේ දී කොමියුනිස්ට් පක්ෂ අපේක්ෂක ලෙස කෝට්ටේ ජයග්‍රහණය කළ ස්ටැන්ලි 1965 නිතරග ගිවිසුම යටතේ ශ්‍රී.ල.නි.ප. යෙන් ජයග්‍රහණය කළ ද ඔහු කොමියුනිස්ට් පාක්ෂිකයකු වූ බව ද විශේෂයෙන් සඳහන් කළ යුතුයි.)(ඇට මැස්සන් ව්‍යාප්ත වූ අයුරු ඊළඟ ලිපියෙන් ද කතා කරමු)</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=n1406271</link>
    <topic>අන්තර් ජාතික වේදිකාවේ දී ශ්‍රී ලංකාව වෙනුවෙන් අප හැමදාම පෙනී සිටිනවා</topic>
    <author/>
    <content>රටවලට කෙරෙන අනිසි බාහිර අතපෙවීම් තමන් කිසිසේත් අනුමත නොකරන බවත් අප කලාපය නොඉවසිය හැකි තරම් හිරිහැරයට ලක්ව තිබෙන බවත් එය නතර කළ හැක්කේ එක්ව නැඟී සිටීමෙන් පමණක් බව මාලදිවයින් ජනාධිපති අබ්දුල්ලා යමීන් අබ්දුල් ගයූම් මහතා ප්‍රකාශ කළේය.ශ්‍රී ලංකාවත් මාලදිවයිනත් ඉතා හොඳ අසල්වැසියන් බව පැවසූ ගයූම් මහතා අන්තර්ජාතික වේදිකාවේ දී ශ්‍රී ලංකාව වෙනුවෙන් ඉදිරියටත් උරෙන් උර ගැටී පෙනී සිටීමට මාලදිවයින සූදානම් බවත් අවධාරණය කළේය.මාලදිවයින් ජනාධිපති අබ්දුල්ලා යමීන් අබ්දුල් ගයූම් මහතා මෙසේ ප්‍රකාශ කළේ පෙරේදා (25) සවස මාලේ නුවර ජනාධිපති කාර්යාලයේ දී ජනාධිපති මහින්ද රාජපක්‍ෂ මහතා ප්‍රමුඛ ශ්‍රී ලංකා දූත පිරිස සමග නිල සාකච්ඡාවට සහභාගී වෙමිනි.දෙරටේ ජනාධිපතිවරුන් තනිව කළ කථාබහෙන් අනතුරුව දෙපාර්ශ්වය අතර සාකච්ඡා ඇරඹිණ. ශ්‍රී ලංකාව සහ මාලදිවයින් අතර දිගුකාලීන මිත්‍රශීලී හා අන්‍යෝන්‍ය වශයෙන් ප්‍රතිඵලදායී සබඳතා සමාලෝචනය කළ මේ සාකච්ඡාවේ දී ද්විපාර්ශ්වික සහයෝගීතාව තවදුරටත් ශක්තිමත් හා වර්ධනය කළ හැකි ආකාරය විමර්ශනය කරනු ලැබීය.ජනාධිපති රාජපක්‍ෂ මහතා සිව් වරක් මාලදිවයිනට පැමිණ ඇති බව සිහිපත් කරමින් නිල සාකච්ඡා වටය ආරම්භ කළ අබ්දුල්ලා යමීන් ජනාධිපතිවරයා ශ්‍රී ලංකාව තම රටට කර ඇති උපකාර වෙනුවෙන් කෘතඥතාව පළ කළේය.තමන් ප්‍රමුඛ දූත පිරිසට ලැබුණු උණුසුම් පිළිගැනීම හා ආගන්තුක සත්කාරය පිළිබඳව ජනාධිපති රාජපක්‍ෂ මහතා සොම්නස පළ කළේය.මාලදිවයින් ජනාධිපතිවරයා පසුගිය ජනවාරි මස ශ්‍රී ලංකාවේ කළ චාරිකාව දෙරට අතර සබඳතා තවත් තහවුරු කිරීමට උපකාරී වූ බව පෙන්වා දුන් ජනාධිපති රාජපක්ෂ මහතා එතුමන් බලයට පත්වීමෙන් පසු මාලදිවයින නව ජවයකින් ඉදිරියට යන අයුරු අප දකින බවත් සාර්ක් සංවිධානය තුළ මාලදිවයිනේ භූමිකාව ප්‍රශංසනීය බවත් පැවසීය.අන්තර්ජාතික වේදිකාවල දී ශ්‍රී ලංකාවට දුන් සහයෝගය පිළිබඳ ජනාධිපතිවරයා මාලදිවයින් රාජ්‍යයට ස්තුතිය පුද කළේය.දකුණු ආසියානු ජාතීන් අතර සහයෝගීතාව සහ මිත්‍රත්වය කලාපීය රටවලට පමණක් නොව සමස්ථ ආසියාවේත් ලෝකයේත් සාමයට හා ස්ථාවරත්වයට ඉවහල් වන බව පෙන්වා දුන් ජනාධිපති රාජපක්‍ෂ මහතා අප පොදු වේදිකාවක සිට එක් හඬින් කථා කළ යුතු බව ප්‍රකාශ කළේය.ද්විපාර්ශ්වික සබඳතා සැලසුම් සහගතව වර්ධනය කිරීම පිණිස ශ්‍රී ලංකා-මාලදියින් ඒකාබද්ධ කොමිසම උපයෝගී කර ගත යුතු බව ජනාධිපතිවරයා පැවසීය. කොමිසම ලබන අගෝස්තු මස රැස්වන බව අබ්දුල්ලා යමීන් ජනාධිපතිතුමා ඊට ප්‍රතිචාර වශයෙන් කීය.දැනටමත් පවත්නා ආර්ථික, වෙළෙඳ, සාමාජයීය හා සංස්කෘතික සබඳතා වර්ධනය කළ හැකි ක්ෂේත්‍ර ගණනාවක් නිල සාකච්ඡාවේ දී හඳුනාගන්නා ලදී.මාලදිවයින් හි රෝහල් සේවාව ශක්තිමත් කිරීම ඇතුළු සෞඛ්‍යය, අධ්‍යාපනය, ශිෂ්‍යත්ව ප්‍රදානය, තරුණ සංවර්ධනය, ක්‍රීඩා, වෘත්තීය පුහුණුව, සංස්කෘතිය, අපරාධ මර්දනය, ආරක්‍ෂාව සහ හමුදා භට පුහුණුව ඉන් කිහිපයක් ලෙස ජනාධිපති රාජපක්‍ෂ මහතා විසින් නම් කරනු ලැබීය.මාලදිවයිනේ වෛද්‍යවරුන්ගේ විශාල හිඟයක් පවතින අතර විශේෂඥ වෛද්‍ය හිඟය ඉතාම බලවත්. එය විසඳා ගැනීමට අපට උදව් කරන්න යැයි මාලදිවයින් නායකයා ඉල්ලා සිටි විට රාජපක්‍ෂ මහතා ඊට එකඟත්වය පළ කළේය.මාලදිවයින් හි රැකියාවල නිරත ශ්‍රී ලාංකේය ශ්‍රමිකයනට විශ්‍රාම වැටුප් නොගෙවීමේ ගැටලුව ජනාධිපතිතුමා විසින් මතු කරනු ලැබූ අතර දැන් ඒ ප‍්‍රශ්නය අවසන් බව අබ්දුල්ලා යමීන් ජනාධිපතිවරයා පැවසීය.සාර්ක් සංවිධානය ශක්තිමත් කිරීම සඳහා සාමාජික රටවල් සමග සාකච්ඡා කිරීමට අදහස් කර ඇතැයි පැවසූ මාලදිවයින් ජනාධිපතිතුමා තම රටට එක්සත් ජාතීන්ගේ මානව හිමිකම් මණ්ඩලයේ සාමාජිකත්වය ලබා ගැනීම සඳහා උදව් කරන්නැයි ශ්‍රී ලංකාවෙන් ඉල්ලීමක් කළේය.මාලදිවයින නිදහස දිනා ගෙන ලබන වසරට අවුරුදු 50ක් වන අතර ඒ සමග ශ්‍රී ලංකා-මාලදිවයින් රාජ්‍ය තාන්ත්‍රික සබඳතාවටත් අවුරුදු 50ක් පිරෙන බව පැවසූ අබ්දුල්ලා යමීන් ජනාධිපතිතුමා ඊට සහභාගී වන්නැයි ජනාධිපති රාජපක්‍ෂ මහතාට ඇරයුම් කළේය.මාලදිවයින් විදේශ ඇමතිනී දුන්යා මවුමූන් මහත්මිය සහ ආරක්‍ෂක ඇමති විශ්‍රාමික කර්නල් මොහොමඩ් නසීම්, ආර්ථික සංවර්ධන ඇමති මොහොමඩ් සයීද්, සංචාරක ඇමති අහ්මඩ් අදීබ් අබ්දුල් ගෆූර් සහ ආණ්ඩු පක්‍ෂ පාර්ලිමේන්තු කණ්ඩායම් නායක අහ්මඩ් නිහාන් හුසේන් මනික් ඇතුළු ඉහළ පෙළේ නියෝජිත පිරිසක් සාකච්ඡාවට එක් වූ මාලදිවයින් පාර්ශවයට අයත් වූහ.විදේශ ඇමැති මහාචාර්ය ජී.එල්. පීරිස්, උසස් අධ්‍යාපන ඇමැති එස්.බී. දිසානායක, විදේශ අමාත්‍යාංශයේ අධීක්‍ෂණ මන්ත්‍රී සජින් ද වාස් ගුණවර්ධන, පාර්ලිමේන්තු මන්ත්‍රීවරුන් වන ඒ.එච්.එම්. අස්වර්, උදිත් ලොකුබණ්ඩාර, ලොහාන් රත්වත්තේ, රංජිත් ද සොයිසා සහ තේනුක විදානගමගේ, ජනාධිපති ලේකම් ලලිත් වීරතුංග යන මහත්වරුන් ද විදේශ අමාත්‍යාංශයේ ලේකම් ෂෙනුකා සෙනෙවිරත්න මහත්මිය සහ මාලදිවයින් හි ශ්‍රී ලංකා මහ කොමසාරිස් ඩික්සන් දෑල මහතා ද ශ්‍රී ලංකා පාර්ශවය නියෝජනය කළහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=n1406272</link>
    <topic>මංගලට එරෙහිව නීතිය ක්‍රියාත්මක කරන්න</topic>
    <author>විජයානී එදිරිසිංහ</author>
    <content>පාර්ලිමේන්තු මන්ත්‍රී මංගල සමරවීර මහතා රටේ රාජ්‍ය රහස් අනිසි ලෙස හෙළිදරව් කරමින් මේ රටේ මුස්ලිම් සහ සිංහල ජනතාව අතර භේද භින්නවීමක් ඇතිවන ආකාරයේ සහ රට තුළ ජනතාව අතර කලබලකාරී තත්ත්වයක් ඇතිවන ආකාරයේ ප්‍රකාශ නිකුත් කරමින් සිදුකරගෙන යන සැලසුම් සම්බන්ධයෙන් ඔහුට එරෙහිව නීතිය ක්‍රියාත්මක කරන ලෙස ඉල්ලා ශ්‍රී ලංකා ගුවන් හමුදාවේ විශ්‍රාමලත් නිලධාරියකු ඊයේ (26) මිරිහාන පොලිසියට පැමිණිල්ලක් කර තිබේ.පන්නිපිටිය, මොරකැටිය පදිංචි අජිත් ‍ශාන්ත කුමාර ජයතිලක මහතා විසින් එම පැමිණිල්ල කර තිබේ.මේ රටේ පුරවැසියකු වශයෙන් තමාට නීතියෙන් ඇති අයිතිය අනුව එම පැමිණිල්ල කළ බව ජයතිලක මහතා පවසයි.1983 වර්ෂයේ සිට 2009 වර්ෂය දක්වා කොටි ත්‍රස්තවාදී යුද්ධය වෙනුවෙන් හමුදා සේවයට කැපවී සේවය කර ඇති ජයතිලක මහතා යුද්ධයෙන් පාදයක්ද අහිමිවූ රණවිරුවෙකි.මංගල සමරවීර මහතා පසුගිය 24 වැනිදා මාධ්‍ය සාකච්ඡාවක් පවත්වා රාජ්‍ය රහස් තොරතුරු හෙළිකරමින් මෙරට සිංහල මුස්ලිම් ජනතාව අතර භේදයක් ඇති කරවන ආකාරයේ ප්‍රකාශ නිකුත් කර තිබෙනවා.තවද මේ රටේ පුරවැසියන් වන මුස්ලිම් ජනතාව රජය කෙරෙහි වෛරය ඇතිවන ආකාරයේ ප්‍රකාශද නිකුත් කර ඇත. එහිදී මන්ත්‍රීවරයා කියා සිටින්නේ රජය සිංහල රාවය, බොදුබල සේනාව වැනි ඇතැම් කණ්ඩායම් හරහා මුස්ලිම් ජනතාවට එරෙහිව ක්‍රියා කරන බවයි.මෙවැනි යම් කිසි දෙයක් සම්බන්ධව තොරතුරු මංගල සමරවීර මහතාට තොරතුරු තිබේනම් ඔහු එය නිත්‍යානුකූල ලෙස යම් වගකිව යුතු අංශයකට පැමිණිලි කළ යුතුයි.මාධ්‍ය හමුවක් පවත්වා ඔහු පදනම් විරහිතව එවැනි දෑ ප්‍රකාශ කිරීම තුළින් රජය කෙරෙහිත් ජනතාව අතරත් බරපතළ කුපිත කිරීම් ඇති කිරීමට හැකියාව ලැබේ.බේරුවල සිද්ධිය පිළිබඳ ඔහු තොරතුරු දන්නවානම්, ඇඟලුම් ප්‍රදර්ශන ආයතනයට ගිනි තැබූ ආකාරය දන්නවා නම් ඒ සියල්ල ඔහු අදාළ පරීක්ෂණ අංශවලට හෙළිකළ යුතුයි.යමෙක් යම් සිද්ධියක් සම්බන්ධව තොරතුරු දන්නේ නම් එය වසන් කිරීම දණ්ඩ නීති සංග්‍රහයේ 11 වගන්තිය මත දඬුවම් ලැබිය හැකි වරදකි.තවද දණ්ඩනීති සංග්‍රහයේ 121 වගන්තිය අනුව ජාතියක් හෝ පිරිසක් කුපිත කරවන ආකාරයේ කටයුතු බරපතළ වරදකි.මංගල සමරවීර මහතාගේ ප්‍රකාශ රාජ්‍යමය වශයෙන් මුස්ලිම් ජනතාව ප්‍රකෝපකරවන රජය කෙරෙහි, සිංහල ජනතාව කෙරෙහි විශ්වාසය නැතිවන ආකාරයේ ඒවා වෙයි.තවද මෙරට ජාතික ආරක්ෂාව වෙනුවෙන් කටයුතු කරන රාජ්‍ය බුද්ධි අංශයේ නිලධාරීන් අතර මුස්ලිම් ජාතිකයන්ද සිටිනවා. පසුගිය කාලයේ ත්‍රස්තවාදය නැති කිරීමට ඔවුන් කැපවී කටයුතු කළා. මංගල සමරවීර මහතාගේ ප්‍රකාශ තුළින් එසේ කටයුතු කරන නිලධාරින් අතර මතභේද විරසකකම් ඇති කිරීමට උත්සාහ කරයි.එම නිසා මංගලගේ ප්‍රකාශ ජාතින් අතර පවතින සංහිඳියාව නැති කිරීමට හේතුවෙයි. ජනතාව අතර ප්‍රකෝපකාරී හැඟීම් ඇති කරවයි. රට තුළ නැවත ජාතින් අතර කලබලයක් ඇති කිරීමට කටයුතු කරයි. ඒ සම්බන්ධව යම් සැලසුමක් ක්‍රියාත්මක වන බව පෙනී යන හෙයින් ඔහු අත්අඩංගුවට ගෙන මේ පිළිබඳව ප්‍රශ්න කර නීතිය ක්‍රියාත්මක කරන්නැයි ජයතිලක මහතා තවදුරටත් ‍එම පැමිණිල්ලෙන් ඉල්ලා සිටියි.මෙම පැමිණිල්ල සම්බන්ධව විමර්ශනය කිරීමට පියවර ගන්නා බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නීතිඥ අජිත් රෝහණ මහතා පැවසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=n1406273</link>
    <topic>“සංචාරක උදාව"  ප්‍රදර්ශනය අද ඇරැඹේ</topic>
    <author>මහින්ද අලුත්ගෙදර</author>
    <content>දේශීය සංචාරක කර්මාන්තයේ දියුණුව උදෙසා වන ‘සංචාරක උදාව - 2014’ ප්‍රදර්ශනය හා සම්මේලනය, ආර්ථික සංවර්ධන ඇමැති බැසිල් රාජපක්ෂ මහතාගේ ප්‍රධානත්වයෙන් කොළඹ පිහිටි ශ්‍රී ලංකා ප්‍රදර්ශන හා සම්මේලන මධ්‍යස්ථානයේ දී අද (27) ආරම්භ වෙයි.සංචාරක ක්ෂේත්‍රයේ නියුතු පිරිස් ජාලගත කිරීමේ අරමුණින් පවත්වන මෙම ප්‍රදර්ශනය හා සම්මේලනය "A Tourism Products Meet Mart" යන්න තේමාව කරගනිමින් දින දෙකක් පැවැත්වෙන අතර ශ්‍රී ලංකා සංචාරක සේවා සපයන්නන්ගේ සංගමය (SLAITO) හා ශ්‍රී ලංකා සංචාරක මණ්ඩලය ඒකාබද්ධව එය සංවිධානය කරයි.මෙම ප්‍රදර්ශනය තුළින් දේශීය සංචාරක කර්මාන්තයට අදාළ භාණ්ඩ හා සේවා සියල්ල එකම වේදිකාවක දී දැකගත හැකිවන අතර එහි මූලික අභිප්‍රාය වන්නේ විශේෂිත ක්‍රමෝපායන් ඉදිරිපත් කරන්නා වූ සුළු, මධ්‍ය පරිමාණ හා ඒක පුද්ගල ව්‍යාපාර වෙළඳුන් නිර්මාණය කිරීම සහ සවිබල ගැන්වීමයි.විවිධාකාර හෝටල්, විවිධ කර්මාන්ත සේවා සපයන්නන් හෝ විවිධ සැපයුම්කරුවන් සඳහා තම කර්මාන්ත අවශ්‍යතාවන් සපුරා ගැනීමට සහ විසඳුම් එකම වහළක් යටින් ලබාගැනීමට හැකි අවස්ථාවක් වන මේ ප්‍රදර්ශනය හා සම්මේලනය වෙළෙඳ කුටි 200 කින් සමන්විත වන අතර සංචාරක සේවා සපයන්නන්ගේ විශේෂ මණ්ඩපයකින් ද සමන්විත වීම විශේෂත්වයකි.පසුගිය 2011 වසරේ දී ඇරැඹි මේ "සංචාරක උදාව - 2014" ප්‍රදර්ශනය හා සම්මේලනය මේ සිවුවැනි අවස්ථාව වන අතර එය සංචාරක ව්‍යාපාරයේ ඉදිරි ගමන් මඟ පෙන්වන්නක් ද වන බව ශ්‍රී ලංකා සංචාරක සංවර්ධන අධිකාරියේ අධ්‍යක්ෂ ජනරාල් ආචාර්ය ඩී.එස් ජයවීර මහතා පවසයි.මේ මඟින් කුඩා හා මධ්‍ය පරිමාණයේ සංචාරක සේවා සපයන්නන් හා ජාලගතවී ඔවුන් සමඟ සබඳතා ඇතිකර ගැනීම තුළින් සංචාරක ක්ෂේත්‍රෙය් නිම් වලලු පුළුල්කර ගැනීමට අවස්ථාව සැළසෙන අතර ගමනාගමන පහසුකම් සංවිධානය කිරීම, නවාතැන් පහසුකම් ලබාදීම, විදේශ භාෂා හැකියාවන් සහ විනෝදාස්වාද කටයුතු කෙරෙහි දක්ෂතා ඇති පුද්ගලයන් ආදී විවිධ ක්ෂේත්‍ර ඔස්සේ වර්ධනයක් අපේක්ෂා කරයි.මේ ප්‍රදර්ශනය පැවැත්වෙන පළමු දිනය කර්මාන්තකරුවන් වෙනුවෙන් පමණක් වන අතර දෙවැනි දිනය මහජනතාවට ද විවෘත වෙයි. මේ ප්‍රදර්ශනය සඳහා දකුණු ඉන්දීය හා මාලදිවයින් නවාතැන් හා සේවා සපයන්නන් ද සහභාගි වීමට නියමිතයි.පසුගිය 2009 වසරේදී ශ්‍රී ලංකාවට නිදහස ලැබීමත් සමඟ සංචාරක කර්මාන්තයේ සීග්‍ර දියුණුවක් දක්නට ලැබෙන අවස්ථාවක එම වසරේ දී සංචාරක කර්මාන්තයෙන් ශ්‍රී ලංකාව ලබා ඇති විදේශ විනිමය ප්‍රමාණය ඇමෙරිකානු ඩොලර් මිලියන 349 ක් පමණ වෙයි. එය 2011 වසරේ දී ඇමෙරිකානු ඩොලර් මිලියන 1,700 ක් වී තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=n1406274</link>
    <topic>ජාතිය ජාත්‍යන්තරය ඉදිරියේ පාවාදීමට මංගල සමරවීර ගන්නා තැත හෙළා දකිනවා</topic>
    <author>අසේල කුරුළුවංශ</author>
    <content>රජයේ බුද්ධි අංශවල ක්‍රියාකාරීත්වයේ වැදගත්කම මෙරට වගකිවයුතු තනතුරු රැසක් හෙබවූ අයෙකු ලෙස මංගල සමරවීර මහතා හොඳින් දන්නා නමුත් ඔහු අද රජය කෙරෙහි පවත්නා වෛරය හා ක්‍රෝධය පිරිමසා ගන්නට ජාතිය ජාත්‍යන්තරය ඉදිරියේ පාවා දෙන්නට ගන්නා වෑයම හෙළා දකින බව අස්ගිරි පාර්ශ්වයේ ජ්‍යෙෂ්ඨ කාරක සංඝ සභික මැදගම ධම්මානන්ද නාහිමියෝ පවසති. දේශපාලනඥයකු ලෙස තමන්ගේ පැවැත්මටත් තමන් නියෝජනය කරන පක්ෂයේ අනාගතයටත් මංගලගේ මෙම ක්‍රියා අහිතකර ලෙස බලපාන බව උන්වහන්සේ කීහ.මෙවැනි පාවාදීම් සිදු කරන පුද්ගලයින් පාලනය කැර ගැනීමට එජාප නායකත්වය උනන්දු නොවුණහොත් පක්ෂයක් ලෙස තව තවත් එජාපය ජනතා අප්‍රසාදයට පත්වනු ඇතැයිද ධම්මානන්ද නාහිමියෝ පැවසූහ.වත්මන් රජය කෙරෙහි පවත්නා තරහට බුද්ධි අංශ පාවාදීම යනු මුහුණත් සමඟ පවතින තරහට නහය කපා ගත්තා වැනි වැඩක් බවත් මංගල සමරවීර මහතා සිදු කරන මෙම වැඩකටයුතු වලින් අනතුරට ලක්වන්නේ රජය බවත් උන්වහන්සේ කීහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=n1406275</link>
    <topic>දකුණු ආසියාවේ තිබෙන නවීනතම ගුවන් යානා තෙල් සැපයුම් මධ්‍යස්ථානය මත්තල ගුවන් තොටයි</topic>
    <author>ඇමැති අනුර ප්‍රියදර්ශන යාපා</author>
    <content>දකුණු ආසියාවේ තිබෙන නවීනතම ස්වයංක්‍රීය ගුවන්යානා තෙල් සැපයීමේ මධ්‍යස්ථානයක් බවට මත්තල මහින්ද රාජපක්ෂ ජාත්‍යන්තර ගුවන් තොටුපළ පත්ව ඇතැයි ඛනිජ තෙල් කර්මාන්ත ඇමැති අනුර ප්‍රියදර්ශන යාපා මහතා පැවැසීය.එසේම දකුණු ආසියාවේ තිබෙන නවීනතම ගුවන් යානා තෙල් සැපයුම් පද්ධතියක් ඉදිකර ජනාධිපතිතුමන් අතින් විවෘත කිරීමට හැකිවීම පිළිබඳව තමන් අතිශයින් සතුටු වන බව හෙතෙම කීවේය.මත්තල මහින්ද රාජපක්ෂ අන්තර් ජාතික ගුවන් තොටුපළ ඉන්ධන සැපයුම් පර්යන්තය ජනතා අයිතියට පත්කීරීමේ උළෙල අමතමින් ඇමැතිවරයා එසේ ප්‍රකාශ කෙළේය.මෙම ඉදිකිරීමත් සමඟ මත්තල ගුවන් යානා තෙල් පර්යන්තය වර්තමාන ඉන්ධන ධාරීතාව ඉන්ධන ලීටර් මිලියන තුනක් වන අතර ලොව දැනට භාවිතා කරන උසස් තාක්ෂණය මෙවළම්වලින් යුත්තව ගුවන් යානා තෙල් සැපයුම් පද්ධතිය, ගිනි නිවීමේ ඒකකය සහ ගිනි අනතුරු හදුනාගැනීමේ ඒකකය ඇතුලුව ගුවන් යානා තෙල් සැපයුම් අංශයේ සියලු පහසුකම් සහිතව තෙල් සැපයුම් පර්යන්තය ඉදි කර ඇති බව ඒ මහතා පෙන්වා දුන්නේය.මෙම ඉදිකිරීම් සඳහා රුපියල් බිලියන 05 ක් (මිලියන 5000ක්) ආයෝජනය කර ඇති බවත් ලොව ඕනෑම ගුවන් යානයකට ඉන්ධන සැපයීමේ ධාරිතාවයකින් යුක්තව ඉදිකර ඇති බවත් යාපා මහතා කියා සිටියේය. මෙම පද්ධතියේ ක්‍රියාකාරීත්වය සහ ස්වයංක්‍රීයව ගුවන් යානයකට මධ්‍යස්ථානයේ සිට ගුවන් තෙල් සැපයීම දැකබලා ගැනීමට හැකියාව බවත් ගුවන් තොටුපල අන්තර් ජාතික ගුවන් තොටුපලකට තිබිය යුතු ප්‍රධාන අංගයන් අංග සම්පූර්ණ කර ඇති බවත් ඇමැතිවරයා පැවැසීය.අනුර ප්‍රියදර්ශන යාපා මහතා එහිදි මෙසේද ප්‍රකාශ කෙළේය.ඛනිජ තෙල් සංස්ථාව මෙම ආයෝජනය සාර්ථක කර ගැනීමට විශාල පරිශ්‍රමයක් දැරුවා. ආයතනයේ සේවක සහයෝගයක් නොමැතිව කිසිදු ආයතනයකට තමන්ගේ ඉලක්ක සපුරාගැනීමට නොහැකියි.මෙම කාර්ය සාර්ථක කරගැනීමට නිළධාරීන්ගෙන් විශාල සහයක් ලැබුනා. ඒ සැමට තමා මේ අවස්ථාවේ දී ස්තුතිය පළකර සිටිනවා.අනාගත ඉන්ධන ඉල්ලුම සැපිරීමට හැකිවන අයුරින් ගුවන්තොටුපළ ගුවන්යානා ඉන්ධන සැපයුම් පර්යන්තය හා ඉන්ධන සැපයුම් නල පද්ධතිය සකස් කිරීමට ඛනිජ තෙල් කර්මාන්ත අමාත්‍යාංශය සහ ලංකා ඛනිජ තෙල් සංස්ථාව කටයුතු කළා. මත්තල ගුවන්යානා තෙල් පර්යන්තය වර්තමාන ඉන්ධන ධාරීතාව ඉන්ධන ලීටර් මිලියන තුනක් දක්වා වර්ධනය කිරීමට හැකිවූනා.මෙම ඉදිකිරීමත් සමඟ මත්තල මහින්ද රාජපක්ෂ අන්තර්ජාතික ගුවන් තොටුපළ තුළින් ලොව ඕනෑම ගුවන් යානා සඳහා තරගකාරී ආකාරයෙන් සුවීශේෂි උසස් සේවාවක් සැපයීමට හැකිවී තිබෙනවා.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=n1406276</link>
    <topic>අභ්‍යාවකාශ තාක්ෂණ‍යෙන් නියං තත්ත්ව අධ්‍යනය කරන කලාපීය නි‍යෝජිත වැඩමුළුවක් ශ්‍රී ලංකා‍වේ දී</topic>
    <author>උපාලි කරුණාරත්න</author>
    <content>අභ්‍යාවකාශ තාක්ෂණ‍ය යොදා ගනිමින් නියං තත්ත්වයන් අධ්‍යනය කිරීම හා පු‍රෝකථනය කරන කලාපීය රටවල නි‍යෝජිත වැඩමුළුවක් ශ්‍රී ලංකා‍වේ දී පැවැත්වේ.එක්සත් ජාතීන්ගේ ආසියා ශාන්තිකර කලාපීය ආර්ථික හා සමාජ කොමිසම (UNESCAP) මගින් කලාපීය රටවල ධරණීය සංවර්ධනය සඳහා අභ්‍යාවකාශ තාක්ෂණ භාවිතයන් යොදා ගැනීමේ (2012 – 2017) පස් අවුරුදු සැලැස්මක් ක්‍රියාත්මක අතර ‍එහි ශ්‍රී ලංකාවේ කේන්ද්‍රීය ආයතනය ලෙස නවීන තාක්ෂණ පිළිබඳ ආතර් සී ක්ලාක් ආයතනය කටයුතු කරයි. මේ යටතේ ක්‍රියාත්මක චන්ද්‍රිකා තාක්ෂණය භාවිතයෙන් නියඟයන් අධ්‍යනය කිරීම හා පු‍රෝකථන වැඩපිළි‍වෙ‍ළ ක්‍රියාත්මක කලාපීය රටවල නි‍යෝජිතයන් සඳහා වැඩමුළුවක් ලබන 1 - 2 දිනවල දී තාක්ෂණ හා පර්යේෂණ ඇමැති පාඨලී චම්පික රණවක මහතාගේ ප්‍රධානත්වයෙන් කොළඹ දී පැවැත්වීමට කටයුතු සංවිධානය කර ඇත.මෙම කලාපීය වැඩමුළුව සඳහා ‍මොං‍ගෝලියාව, කාම්‍‍බෝජය, මියන්මාරය, ‍නේපාලය, ශ්‍රී ලංකා‍‍ව යන ව්‍යාපෘති කාරක රටවල නි‍යෝජිතයන් ‍මෙන්ම සිංගප්පුරුව, චීනය, ඉන්දියාව, තායිලන්තය නි‍යෝජනය කරමින් පැමි‍ණෙන තාක්ෂණ වි‍ශේෂඥයන් ඇතුළු 60දෙ‍නෙක් පමණ ද සහභාගිවීමට නියමිත බව නවීන තාක්ෂණය පිළබඳ ආතර් සී ක්ලාක් ආයතනය සඳහන් කරයි. කෘෂිකර්ම දෙපාර්තමේන්තුව, කාලගුණ විද්‍යා දෙපාර්තමේන්තුව මහවැලි අධිකාරිය විදුලිබල මණ්ඩලය, ජාතික ජල සම්පාදන හා ජලාපවාහන මණ්ඩලය ඇතුළු ආයතන රැසක නියෝජිතයන් ද මේ සඳහා සහභාගි වෙති.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=n1406277</link>
    <topic>දුන් මුදලටත් වඩා සැකකරු හොර නෝට්ටු අච්චු ගහලා</topic>
    <author>සිරන්ජනි කුමාරි</author>
    <content>හිටපු ජනාධිපති රණසිංහ ප්‍රේමදාස මහතාගේ දියණිය වන දුලාංජලී චන්ද්‍රලේඛා ජයකොඩී මහත්මියට ව්‍යාජ මුදල් නෝට්ටු ලබා දුන් සැකකරු සතුව තිබු පරිගණකයේ දත්තවලට අනුව සැකකරු ඇයට දුන් මුදල් ප්‍රමාණයට වඩා මුදල් ප්‍රමාණයක් මුද්‍රණය කර ඇති බවට රජයේ මුද්‍රණාලය සිය වාර්තා මගින් කරුණු අනාවරණය කර ඇතැයි රහස් පොලිසිය ඊයේ(26) කොළඹ අතිරේක මහේස්ත්‍රාත් එම්. සහබ්දීන් මහතා වෙත දන්වා සිටියේය.මෙම දත්ත වාර්තාව සේප්පූ ගත කරන ලෙසට රහස් පොලිසිය අධිකරණයෙන් කළ ඉල්ලීමකට අනුව මහේස්ත්‍රාත්වරයා අදාළ ලේඛනය සේප්පූ ගත කරන ලෙසට නියෝග කෙළේය.සැකකරු සතුව තිබී රහස් පොලිසිය අත්අඩංගුවට ගත් පරිගණකය, දත්ත තැටි ඇතුළු මුද්‍රණ උපකරණ පසුගිය නඩු වාරයේ දී රජයේ මුද්‍රණාලය වෙත ඉදිරිපත් කර වාර්තාවක් කැඳවීමට අධිකරණය නියෝග කර තිබිණ. එම නියමයට අනුව වාර්තාවක් ඉදිරිපත් කරන රජයේ මුද්‍රණාලය මෙම මුද්‍රණ උපකරණවල අනුකරණ මුදල් නෝට්ටු දත්ත ඇති බවත් අත්අඩංගුවට ගත් මුදල් ප්‍රමාණයට වඩා ප්‍රමාණයක් මුද්‍රණය කර ඇති බවටත් කරුණු අනාවරණය වී තිබිණි. මිලියන 56ක ණය මුදල පියවීම සඳහා පමණක් ම සැකකරු මෙම ව්‍යාජ මුදල් මුද්‍රණය කළ බවට අධිකරණය කරුණු තහවුරු වීම නිසා කොළඹ ප්‍රධාන මහෙස්ත්‍රාත් ගිහාන් පිලපිටිය මහතා සැකකරුට ඇප ලබා දී තිබිණි.ඇය හැර වෙනත් අයකු වෙත එම මුදල් ඇති බවට කරුණු අනාවරණය වුවහොත් ඇප අවලංගු කරන බවට ද මහේස්ත්‍රාත්වරයා සැකකරුට අවවාද කර ඇත.මෙම මුදල් සම්බන්ධයෙන් මහ බැංකු වාර්තාවට අනුව ද මුදල් අනුකරණ මුදල් නෝට්ටු බවට වාර්තා අධිකරණය වෙත ඉදිරිපත් විය.පුදගලික ආයතනයකින් නිවාස මිල දී ගැනීමක් සම්බන්ධයෙන් මුදල් ගෙවීමට ගිය දුලාංජලී මහත්මිය බැංකුව වෙත සැකකරු දුන් ව්‍යාජ මුදල් පාර්සලය ලබා දීමෙන් අනතුරුව මෙම සිද්ධිය සම්බන්ධ පොලිස් පරික්ෂණ පැවැත්විණි.මුදල් පාර්සලයේ සඳහන් අත්අකුරු සැකකරුගේ ද ? යන්න සම්බන්ධයෙන් විමර්ශනය කිරිම සඳහා ඔහුගේ අත්අකුරු ලබා ගැනීමට අධිකරණ අවසරය ඉල්ලු රහස් පොලිසිය නිවාස තුනක් දුලාංජලි මහත්මිය මිල දී ගැනීම සම්බන්ධයෙන් ගිනුමට මෙම සැකකරු මීට ඉහත දී මුදල් තැන්පත් ක‍ර ඇත්ද ? යන්න සම්බන්ධයෙන් පරික්ෂණ පවත්වන බව පැවසිය.මහින්දාරාම ඇතුල්කෝට්ටේ පදිංචි හික්කඩුව මහවිදාන ආරච්චිගේ ක්‍රිෂාන්ත රොලිප් මොඩස්ටස් පෙරේරා නැමැත්තා මෙම සිද්ධියේ සැකකරු වේ.සැකකරු වෙනුවෙන් නීතිඥ නිශ්ශංක නානායක්කාර හා සංජිව සෙනෙවිරත්න පෙනී සිටි අතර රහස් පොලිසිය වෙනුවෙන් ව්‍යාජ මුදල් අංශයේ ස්ථානාධිපති කේ .ඒ ප්‍රියදර්ශන හා පොලිස් පරික්ෂක සමීර පෙනී සිටි‍යහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=n1406278</link>
    <topic>ශ්‍රී ලංකාව හා බංග්ලාදේශය අතර  ශ්‍රී ලංකාව හා බංග්ලාදේශය අතර</topic>
    <author>මහින්ද අලුත්ගෙදර</author>
    <content>ද්වීපාර්ශ්වික සබඳතා තව දුරටත් ශක්තිමත් කර ඖෂධ සහ වෛද්‍ය උපකරණ සැපයීම සම්බන්ධයෙන් ශ්‍රී ලංකාව සහ බංග්ලාදේශය අතර අවබෝධතා ගිවිසුමකට අස්සන් තබයි.බංග්ලාදේශයේ සෞඛ්‍ය හා පවුල් සුබ සාධන අමාත්‍යාංශයේ පැවැති උත්සවයක දී මේ අවබෝධතා ගිවිසුම ඇති කරගෙන තිබෙන අතර එරට සෞඛ්‍ය හා පවුල් සුබසාධන ඇමැති මොහොමඩ් නසීම් සහ ශ්‍රී ලංකාවේ සෞඛ්‍ය ඇමැති මෛත්‍රීපාල සිරිසේන මහත්වරු ඒ සඳහා අත්සන් කළ බව බංග්ලාදේශයේ ශ්‍රී ලංකා මහකොමසාරිස් කාර්යාලය පවසයි.ඉකුත් අප්‍රේල් මාසයේ දී සෞඛ්‍ය ඇමැති මෛත්‍රීපාල සිරිසේන මහතා බංග්ලාදේශයේ සංචාරය කළ අවස්ථාවේ දී රජයකින් රජයකට කෙරෙන සැපයුම් පදනම් කරගෙන ශ්‍රී ලංකාවේ රජයේ රෝහල්වලට අවශ්‍ය ඖෂධ සහ වෛද්‍ය උපකරණ සැපයීමෙන් ඒවායේ කාර්යක්ෂමතාව වැඩිදියුණු කිරීම සඳහා එම සැපයුම්වල අවශ්‍යතාව පෙන්වා දී තිබේ.මේ අවබෝධතා ගිවිසුමට අත්සන් කළ අවස්ථාවේ දී දෙරට අතර සහයෝගීතාව ප්‍රවර්ධනය සඳහා ද්වීපාර්ශ්වික සබඳතා සහ අවස්ථා උදා කරගත යුතු බවට අවධාරණය කෙරුණු බවද ඒ සමඟම වෛද්‍ය සහ ඖෂධ ක්ෂේත්‍රයේ සහයෝගීතාව කලාපීය සහකරුවන් වශයෙන් වඩා වැදගත් වන බවද මෙහිදී අනාවරණය වී ඇත. මේ ගිවිසුම හේතුවෙන් බංග්ලාදේශය ශ්‍රී ලංකාවේ සමාජ, ආර්ථික සංවර්ධන ක්‍රියාවලියේ වඩා වැදගත් සහකරුවකු බවට පත්වන්නේ යැයි සෞඛ්‍ය ඇමැති මෛත්‍රීපාල සිරිසේන මහතා ප්‍රකාශ කර තිබේ.ඒ අනුව වාණිජමය ක්‍රියාදාමකයට වඩා දෙරටේ ජනතාව අතර හොඳහිත සහ මානුෂිකත්වය පිළීබඹු කරන සංකේතාත්මක ක්‍රියාවලියක් බවද හෙතෙම පෙන්වා දී ඇති අතර තවද මෙම ක්ෂේත්‍රයේ දෙරට අතර අත්සන් කරන පළමුවැනි ගිවිසුම මෙය බවද සිහිපත්කර ඇත. </content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=n1406279</link>
    <topic>ජිම්නාස්ටික් ශූරී සමනලීට ජනසෙවණින් නිවාස ආධාර</topic>
    <author>චන්දිමා එදිරිමාන්න</author>
    <content>මෙවර ස්කොට්ලන්තයේ ග්ලාස්ගෝ නුවර දී පැවැත්වෙන 20 වෙනි පොදු රාජ්‍ය මණ්ඩලයීය ක්‍රීඩා උළෙල සඳහා ජිම්නාස්ටික් තරග ඉසව්ව නියෝජනය කරමින් සහභාගී වන බී. රිද්මා සමනලී ගුණතිලක ක්‍රීඩිකාවගේ නිවස ඉදිකර ගැනීමට ඉදිකිරීම් ඉංජිනේරු සේවා නිවාස හා පොදු පහසුකම් අමාත්‍යාංශය උපකාර කරයි. ඒ සඳහා රුපියල් ලක්ෂ 2ක මුදලක් ජනසෙවණ නිවාස අරමුදලෙන් පිරිනැමීමට අමාත්‍යාංශය පියවර ගෙන තිබේ.ඉදිකිරීම් ඉංජිනේරු සේවා නිවාස හා පොදු පහසුකම් අමාත්‍ය විමල් වීරවංශ මහතාගේ ප්‍රධානත්වයෙන් මෙම නිවාස ආධාර මුදල බත්තරමුල්ල සෙත්සිරිපාය දෙවන මහලේ පිහිටි එම අමාත්‍යාංශ ශ්‍රවණාගාරයේ දී පිරිනැමිණි.මහින්ද චින්තන ඉදිරි දැක්ම යටතේ ක්‍රියාත්මක ජනසෙවණ නිවාස දස ලක්ෂයේ ජාතික නිවාස හා ජනාවාස සංවර්ධන මෙහෙයුමට සමඟාමීව මෙම නිවාස ආධාර මුදල ප්‍රදානය කෙරිණි. මේ සඳහා මූල්‍යාධාර ලබාදෙන ලද්දේ ජාතික නිවාස සංවර්ධන අධිකාරියේ සෙවණ නිවාස ආධාර මුදල මගිනි.කොළොන්නාව ගොතටුව ප්‍රදේශයේ පදිංචි බී. රිද්මා සමනලී ක්‍රීඩිකාව ළදරු පාසල් අවධියේ පටන්ම ජිම්නාස්ටික් ක්‍රීඩාවේ නිරත වී සිටියි. ඇය 2010 වසරේ දී පැවති ආධුනික ජිම්නාස්ටික් තරගාවලියේ දී අනුශූරතාව හිමිකරගෙන ඇති අතර 2011 වසරේ දී පැවති ජාතික පාසල් ක්‍රීඩා උළෙලේ දක්ෂතම ක්‍රීඩිකාව බවට ද පත්වූවාය.එමෙන්ම වසර 2012 හා 2013 වර්ෂවල දී ජාතික ජිම්නාස්ටික් ශූරිය බවට පත්වූයේ ද රිද්මා සමනලී ක්‍රීඩිකාව වීම විශේෂත්වයකි.2011 වසරේ දී පැවති මධ්‍යම දකුණු ආසියානු ක්‍රීඩා උළෙලේ ජිම්නාස්ටික් තරග අංශයේ කණ්ඩායම් අංශයෙන් තෙවන ස්ථානය ලබාගැනීමට ද රිද්මා සමනලී ක්‍රීඩිකාව සමත්වූවාය. මෙවර ස්කොට්ලන්තයේ ග්ලාස්ගෝ නුවර දී පැවැත්වෙන 20වෙනි පොදු රාජ්‍ය මණ්ඩලයීය ක්‍රීඩා උළෙල සඳහා ශ්‍රී ලංකාව නියෝජනය කරමින් ජිම්නාස්ටික් තරග ඉසව්ව සඳහා සහභාගී වීමට ද රිද්මා සමනලී ක්‍රීඩිකාව සුදුසුකම් ලබාගෙන ඇත.ක්‍රීඩාවෙන් දක්ෂතා අතරට පැමිණිය ද අංග සම්පූර්ණ නිවසක් මෙම ක්‍රීඩිකාවට නොමැත. ඇය ඇතුළු පවුලේ සාමාජිකයන් ජීවත්වන්නේ අඩක් නිම කළ නිවසකය. මෙම නිවස ඉදිකරගැනීමට අදාළ තාක්ෂණික උපදෙස් ලබාදීම ඇතුළු සියලු සම්බන්ධීකරණ කටයුතු ජාතික නිවාස සංවර්ධන අධිකාරිය සිදුකිරීමට නියමිතයි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=n14062710</link>
    <topic>ජාති-ආගම්වාදය දුරලීම පාසලින් ඇරඹිය යුතුයි</topic>
    <author>උපාලි කරුණාත්න</author>
    <content>අන්තවාදීන් පතුරවන ජාති ආගම්වාදය තුරන් කිරීම පාසලින් ඇරඹිය යුතු යැයි තැපැල් සේවා ඇමැති ජීවන් කුමරණතුංග මහතා පැවසීය.අවස්ථාවාදී අන්තවාදී කණ්ඩායම් රටත් රජයත් අපහසුතාවට පත්කිරීමේ මෙහෙයුමක් අරඹා ඇති බව ද ඒ මහතා කීය.මහින්දෝදය තාක්ෂණික විද්‍යාගාර වැඩ සටහන යටතේ මොරටුව එගොඩඋයන සුනන්දෝපනන්ද මහා විද්‍යාලයේ තාක්ෂණික විද්‍යාගාරයට මුල්ගල් තැබීමේ අවස්ථාවට එක් වෙමින් ඇමැතිවරයා මේ අදහස් පළ කළේය.තව දුටත් අදහස් දැක් වූ ඇමැතිවරයා ප්‍රකාශ කළේ දසක තුනක කුරිරු ත්‍රස්තවාදය හේතුවෙන් රටේ සෑම අංශයකම පාහේ සංවර්ධනය අඩාල වූ බවයි.උතුරේත් දකුණේත් දරුවන් වෙනුවෙන් යෙදවීමට තිබු මුදල් එදා යුද්ධය සඳහා වැය වුණා. වත්මන් රජය විසින් එම යුද්ධය අවසන් කොට යුද්ධය වෙනුවෙන් යෙදවු මුදල් රට පුරා සංවර්ධන කටයුතු සඳහා යොදවනවා.මේ වන විට අති විශාල සංවර්ධනයක් සිදු කිරීමට වත්මන් රජයට හැකි වී තිබෙනවා. නවීන අධ්‍යපන ක්‍රමවේදයක් අපේ දරු දැරියන් සඳහා හඳුන්වාදෙමින් සිටිනවා. දරුවන්ට වඩා යහපත් අනාගතයක් නිර්මාණය කිරීමයි ජනාධිපතිතුමා ප්‍රමුඛ රජය කටයුතු කරමින් සිටින්නේ. ඉදිරියේ දී රටට ඇතිවිය හැකි අභියෝග ජය ගැනීමට ශක්තමත් පරපුරක් අප නිර්මාණය කළ යුතුයි. ‍පසුගිය දා අන්තවාදී කොටස් විවිධ ගැටලු කාරී තත්ත්වයන් නිර්මාණය කිරීමට උත්සාහ කළා. මේ රජය , රට අපකීර්තියට පත්කිරීමට කල්යල් බලමින් සිටින සතුරාට ඒ සඳහා අවස්ථාවක් ලබාදීමට රටට ආදරය ඇති සිංහල , දමිළ , මුස්ලිම් ජනතාව ඉඩ නොදිය යුතුයි. මෙහිදී අතීතයේ දී සිදු වූ සිදුවීම් පිළිබඳව ද අප ගැඹුරින් සිතා බැලිය යුතුයි. ජනාධිපති මහින්ද රාජපක්ෂ මහතා ක්‍රම ක්‍රමයෙන් රට පෙරට ගෙන යමින් සිටිවා.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=n14062711</link>
    <topic>කොස්තාපල්වරුන්ට තොරතුරු දුන් ඔත්තුකරු ලබන 1දා තෙක් රිමාන්ඩ්</topic>
    <author>සිරන්ජනී කුමාරි</author>
    <content>වැල්ලවත්ත ප්‍රදේශයේ දී ද්‍රවිඩ තරුණයකු පැහැරගෙන ගොස් ඔහු සතු මුදල් රුපියල් 13,65000ක් කොල්ලකෑමට සැකකාර පොලිස් කොස්තාපල්වරුන් දෙදෙනාට තොරතුරු ලබා දුන් ඔත්තුකරු ලබන මස 1වන දින දක්වා රක්ෂිතබන්ධනාගාර ගත කරන ලෙස කොළඹ අතිරේක මහේස්ත්‍රාත් නිශාන්ත පිරිස් මහතා ඊයේ (26) නියම කෙළේය.ගාලු පාර දෙහිවල පදිංචි කරුපයියා යෝගේෂ්වරන් නැමැත්තා මෙසේ බන්ධනාගාර ගත කෙරිණි.මෙම ඔත්තුකරු සතුව තිබී රුපියල් ලක්ෂ පහක මුදලක් සොයා ගත් බවට අධිකරණයේ කරුණු දැක් වු පොලිසිය සිද්ධිය සම්බන්ධයෙන් වැඩි දුර පරික්ෂණ පවත්වන බව පැවසීය.ද්‍රවිඩ තරුණයා පැහැර ගැනීමේ සිද්ධිය සම්බන්ධයෙන් පොලිසිය අත්අඩංගුවට ගත් වැල්ලවත්ත පොලිසියේ පරිසර අංශයේ සේවයේ නියුතු අහංගම ප්‍රදේශයේ කොස්තාපල්වරයා හා එම පොලිසියේ ම පාලන අංශයේ සේවය කළ රඹුක්කන පදිංචි කොස්තාපල්වරයකු ද ලබන මස 1දා තෙක් රක්ෂිතබන්ධනාගාර ගත කළ ‍මහෙස්ත්‍රාත්වරයා එදිනට හඳුනාගැනීමේ පෙරට්ටුවක් සඳහා සැකකරුවන් අධිකරණයට ඉදිරිපත් කරන ලෙසට බන්ධනාගාර අධිකාරිවරයාට නියම කළේය.සැකකරුවන් මෙම කොල්ලකෑමට යොදා ගත් ත්‍රිරෝද රථය ලක්ෂ පහක බැදුම්කරයක් මත එහි ලියාපදිංචි අයිතිකාරිය‍ වෙත මුදා හැරීමට නියෝග කෙරිණි.ඉකුත් 21වන දින දහවල් 1.30ට පමණ මෙම ද්‍රවිඩ තරුණයා පැහැර ගත් සැකකාර පොලිස් කොස්තාපල්වරුන් දෙදෙනා ද්‍රවිඩ තරුණයා සතු මුදල් කොල්ලකා ඔහු පිටකොටුව ප්‍රදේශයේ දමා පලා ගොස් තිබිණ.සැකකරුවන් වෙනුවෙන් නීතිඥ වීරසේන රණහේවා මහතා පෙනී සිටියේය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=n14062712</link>
    <topic>අමාත්‍යාංශයේ ගැටලු ගැන සෞඛ්‍ය ලේකම් සමඟ වෛද්‍ය නිලධාරීන්ගේ සංසදය සුහද සාකච්ඡාවක්</topic>
    <author>සන්ධ්‍යා කරුණාරත්න</author>
    <content>සෞඛ්‍ය අමාත්‍යාංශයේ නව ලේකම් සුධර්මා කරුණාරත්න මහත්මිය සමඟ රජයේ වෛද්‍ය නිලධාරීන්ගේ සංසදය සුහද සාකච්ඡාවක් පැවැත් වූ බව එම සංසදය පවසයි.මෙහිදී එකිනෙකාට සුහදව ලේකම්වරිය සහ සංසඳයේ නිලධාරින් හඳුනා ගත් අතර ඔවුන් අතර සුහදශීලි සාකච්ඡාවක් ද සිදු කළ බව සංසදය ප්‍රකාශ කරයි.සෞඛ්‍ය අමාත්‍යාංශයේ විවිධ පුද්ගලයන් විවිධ පිල්වලට බෙදී සිටින බවත් එම පිල්වල පුද්ගලයන්ට නොරැවටී ස්වාධීනව සිට අමාත්‍යාංශයේ ගැටලුවලට පිළිතුරු ලබාදෙන ලෙස ලේකම්වරියගෙන් ඉල්ලීමක් කළ බවත් සංසදය දැනුම්දෙයි. මාසයක් දෙකක් පමණ ගත වුවත් අමාත්‍යාංශයේ හිමි තම තනතුර සම්බන්ධයෙන් අධ්‍යයනයක් කර හොඳ අවබෝධයක් ලබා ගන්නා ලෙසත් ඒ අනුව අමාත්‍යාංශයේ ගැටලුවලට විසඳුම් ලබා දෙන ලෙසත් එම සංසදය ලේකම්වරියගෙන් ඉල්ලීමක් කර තිබේ.අමාත්‍යාංශයේ දූෂිත හා අකාර්යක්ෂම නිලධාරීන් කවුරුන්ද යන්න හඳුනාගෙන ඔවුන් සමඟත් හොඳින් කතාබහ කර ගැටලු විසඳීමට පියවර ගන්නා ලෙස ද ලේකම්වරියගෙන් ඉල්ලා සිටියේ යැයි සංසදය ප්‍රකාශ කරයි.අමාත්‍යාංශයේ වෛද්‍යවරු අතර පමණක් නොව සියලු කාර්ය මණ්ඩලයන් අතර විවිධ ගැටලු රැසක් පවතින බවත් 14,500 ක් පමණ වන ශ්‍රේණිගත වෛද්‍යවරුන්ගේ ගැටලු සහ වෛද්‍යවරුන්ගේ සේවා ව්‍යවස්ථාව සම්බන්ධයෙන් සෑහීමකට පත් නොවන බවත් රජයේ වෛද්‍ය නිලධාරින්ගේ සංසදය පවසයි.දූෂිත හා අකාර්යක්ෂම නිලධාරින් සමඟ කටයුතු කිරීමේදී ඉක්මන් තීන්දු නොගත යුතු බවත් එවැනි ඉක්මන් තීන්දු තීරණ ගැනීමෙන් සෞඛ්‍ය ක්ෂේත්‍රයේ අර්බුද රැසක් නිර්මාණය වනු ඇති බවත් එම සංසදය ප්‍රකාශ කරයි. ලේකම්වරියට මේ ක්ෂේත්‍රය නව ක්ෂේත්‍රයක් වන නිසා ඉවසීමෙන් යුතුව අමාත්‍යාංශයේ තත්ත්වය නිරීක්ෂණය කර විනය හා මූල්‍ය වංචාවන් සිදු කරන්නන්ට එරෙහිව දඬුවම් ලබා දීමට පියවර ගන්නා ලෙසත් ඇයට පැවසූ බව සංසදයේ නිලධාරිහු කියති.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=n14062713</link>
    <topic>දුම්රිය ආරක්ෂක නිලධාරීන්ගේ සේවයට බාධා කළ කතට දඩ</topic>
    <author>නිමල් රාජපක්ෂ</author>
    <content>දුම්රිය ආරක්ෂක නිලධාරීන්ගේ රාජකාරියට බාධා කළ දුම්රිය දෙපාර්තමේන්තුවේ ගොඩනැගිලි අංශයේ කාන්තාවකගෙන් රු. 2525ක දඩමුදලක් අයකළ බව දුම්රිය ආරක්ෂක සේවා අධිකාරි සේනක ජයසේන මහතා පවසයි.දුම්රිය ආරක්ෂක නිලධාරීන් කොටුව දුම්රිය ස්ථානයෙන් පස්වරු 4.42ට පොල්ගහවෙල බලා ධාවනය වූ ශීඝ්‍රගාමී දුම්රියේ දෙවන පන්තියේ ප්‍රවේශපත්‍ර පරීක්ෂාව පෙරේදා (25) සවස සිදුකර තිබේ. අංක 172 දරන දුම්රිය මරදාන හා දෙමටගොඩ යන දුම්රිය ස්ථානවල නතර කළ අවස්ථාවේ ප්‍රවේශපත්‍ර පරීක්ෂා කරන බැවින් මගීන්ට ගොඩනොවන ලෙසට අදාළ කාන්තාව පවසා ඇතැයිද දුම්රිය ආරක්ෂක නිලධාරීහු පැවසූහ.මෙම ප්‍රවේශපත්‍ර පරීක්ෂාවේදී තුන්වන පංතියේ ප්‍රවේශපත්‍ර ලබාගෙන දෙවන පංතියේ ගමන්කළ මගීන් 32ක් ගණේමුල්ල දුම්රිය ස්ථානයට යනවිට අත්අඩංගුවට ගැනීමට දුම්රිය ආරක්ෂක නිලධාරීන් සමත්වී ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=n14062714</link>
    <topic>බ්‍රයිට් ස්ටාර් රියැලිටි වැඩසටහනින් දරුවන්ගේ බුද්ධි මට්ටම් මැන බලනවා</topic>
    <author>සුභාෂීණී සේනානායක</author>
    <content>අධ්‍යාපන අමාත්‍යාංශයේ පූර්ණ අධීක්‍ෂණයෙන් ජාතික රූපවාහිනිය හා යුනිලීවර් සමාගම හා එක්ව සංවිධාන කරන බ්‍රයිට් ස්ටාර් රියැලිටි වැඩසටහනින් දරුවන්ගේ බුද්ධි මට්ටම් මැන බැලෙන බව අධ්‍යාපන නියෝජ්‍ය ඇමැති මොහාන් ලාල් ග්‍රේරු මහතා ප්‍රකාශ කර සිටී.මෙම වැඩසටහන සඳහා වයස අවුරුදු 13 ත් 15 ත් අතර දරුවන්ට සහභාගිවිය හැකි බව පවසන මොහාන් ලාල් ග්‍රේරු මහතා වාචසික, භාෂාමය, සංගීතය, රිද්මයානුකූල, තාර්කික, ගණිතමය, දෘශ්‍ය අවකාශමය, කායික - සංචලනමය, පුද්ගල ඇතුළාන්ත, අන්තර්පුද්ගල හා සොබාධර්ම බුද්ධිය පිළිබඳ ගවේෂණාත්මක නිර්ණායක තුළින් සුපිරිම පාසල් ශිෂ්‍යා තේරීම මෙම වැඩසටහනේ අරමුණ බව පවසයි.මෙරට රූපවාහිනී ළමා රියැලටි කලාවේ නව මානයකට ගෙන ඒමට හැකිවනු ඇතැයි නියෝජ්‍ය අධ්‍යාපන අමාත්‍ය වරයා ප්‍රකාශ කර සිටියේය. මේ වන විට සියලු රජයේ පාසල් විදුහල්පති වරුන්ට මෙම තරඟය පිළිබඳ දැනුවත් කර ඇතැයිද මේ සඳහා ඉදිරිපත්වීමට අපේක්‍ෂා කරන දරුවන්ට විදුහල්පති වරයා හමුවී වැඩි විස්තර ලබා ගත හැකැයි ද ග්‍රේරු මහතා ප්‍රකාශකර සිටියේය.බ්‍රයිට් ස්ටාර් සුපිරි ජයග්‍රයහකයාට රුපියල් දසලක්ෂයක් ද අනු ශූරතාවය සඳහා මුදලින් රුපියල් අටලක්ෂකයක් ද දෙවන ස්ථානය සඳහ රුපියල් පන්ලක්ෂක්යක් ද හිමි වේ.මෙයට අමතරව අවසන් වටය සඳහා තේරී පත්වන දරුවන්ට විශේෂ ත්‍යාග සහ සහභාගිවන සෑම සිසුවෙකුටම සහතික පත්‍රයක් ද හිමි‍ වේ. අයදුම් පත්භාරගන්නා අවසාන දිනය ජූලි මස දෙවන දින වේ. දුරකථන අංක 0772720710 තුළින් වැඩි විස්තර දැනගත හැකි වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=n14062715</link>
    <topic>කොළඹ තරුණ බෞද්ධ සංගමයේ බෞද්ධ කෙටි නාට්‍ය උළෙල</topic>
    <author/>
    <content>කොළඹ තරුණ බෞද්ධ සංගමයේ මෙහෙයවීමෙන් 2014 සැප්තැම්බර් මස 26, 27 සහ 28 දිනවලදී බොරැල්ලේ තරුණ බෞද්ධ සංගම් පරිශ්‍රයේ දී පැවැත්වීමට නියමිත බෞද්ධ සාහිත්‍ය උළෙලේ එක් ප්‍රධාන අංගයක් වන සමස්ත ලංකා බෞද්ධ කෙටි නාට්‍ය තරගාවලියේ පළමු වටය ජූලි මස 5 සහ 6 දෙදින තුළ බොරැල්ල තරුණ බෞද්ධ සංගම් ශාලාවේදී පැවැත්වීමට නියමිතය.බස්නාහිර, දකුණ යන පළාත්වලින් ඉදිරිපත් වූ කෙටි නාට්‍ය පිටපත් අතරින් තෝරාගත් නාට්‍ය මෙම දෙදින තුළදී රඟදක්වා විනිශ්චයට බඳුන් කිරීමට නියමිතය. මධ්‍යම, උතුරු මැද, ඌව සහ සබරගමුව යන පළාත්වලින් ඉදිරිපත් කෙරුණු කෙටි නාට්‍ය අතරින් තෝරාගත් නාට්‍ය ජූලි මස 19 සහ 20 දෙදින තුළදී මහනුවර තරුණ බෞද්ධ සංගමයේ මෙහෙයවීමෙන් මහනුවර තරුණ බෞද්ධ සංගම් ශාලාවේ දී පැවැත්වේ.පළමු වටයේ තරගවලින් තෝරාගනු ලබන නාට්‍ය අවසන් වටය සඳහා සුදුසුකම් ලබන අතර ඒවා එම වටය සඳහා රඟදැක්වීම සහ ත්‍යාග ප්‍රදානෝත්සවය සැප්තැම්බර් මස 28 දින බොරැල්ල තරුණ බෞද්ධ සංගම් ශාලාවේ දී උත්සවශ්‍රීයෙන් සිදුකිරීමට නියමිතය.විශාල අයදුම්පත් සංඛ්‍යාවක් අතරින් විද්වත් විනිශ්චය මණ්ඩලයක් මගින් තෝරාගන්නා ලද ජාතක කථා අතුරෙන් බෞද්ධ තේමාවක් යටතේ රචනා වූ නාට්‍ය පිටපත් මෙම තරගයේ පළමු වටය සඳහා යොදා ගැනීම විශේෂයකි.හරවත් බෞද්ධ නාට්‍ය සම්ප්‍රදායක් ඇති කිරීමේ පරමාර්ථයෙන් තරුණ බෞද්ධ සංගමය මෙම තරගාවලිය පවත්වයි. කොළඹ තරුණ බෞද්ධ සංගමයේ නාට්‍ය කමිටුවේ උපදේශකත්වය එඩ්වඩ් චන්ද්‍රසිරිගෙනි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=n14062716</link>
    <topic>අවාසනාවන්ත සිදුවීමෙන් කැඩී බිඳී ගිය සිත් එක්කරන්නට ආගමික නායකයන්ට ඇර­ැයුම්</topic>
    <author> ඇමැති වෛද්‍ය රාජිත සේනාරත්න</author>
    <content>බේරුවල - අලුත්ගම ප්‍රදේශයන්හී පසුගියදා සිදුවූ අවාසනාවන්ත සිදුවීම්වලින් කැඩී - බිඳී ගිය ජනතාවගේ සිත් සදන්නට ප්‍රදේශයේ සියලුම ආගමිකයන්ට එක්වන ලෙස තමා ඉල්ලීමක් කරන බව ධීවර හා ජලජ සම්පත් සංවර්ධන ඇමැති වෛද්‍ය රාජිත සේනාරත්න මහතා පැවැසීය.තමන් විදේශ සංචාරයක නිරතව සිටි කාලය තුළ සිදුවූ මෙම අවාසනාවන්ත සිදුවීම පිළිබඳව අතිශය කම්පාවට පත්වන බව පැවැසූ ඇමැතිවරයා මේ සිද්ධියෙන් කැඩී බිඳී අළු දූවිලි බවට පත්වූ සම්පත් යළි ගොඩනංවන්නට එක්වන බවද කීය.බේරුවල - අලුත්ගම ප්‍රදේශයන්හි සංචාරයක නිරතවීමෙන් පසු බේරුවල ප්‍රාදේශීය ලේකම් කාර්යාලයේ පැවැති රැස්වීමකදී ඇමැතිවරයා මෙම අදහස් පළ කළේය.එහිදී ඇමැතිවරයා මෙසේද කීය.“ඉතාලියේ රෝම නගරයේදී ලෝක ආහාර හා කෘෂිකර්ම සංවිධාන සමුළුවේදී අතිගරු ජනාධිපතිතුමාගේ නමින් ආරම්භ කළ ජලජීවී ගෝලීය අරමුදල් යෝජනාව සම්මත වෙද්දී, බේරුවල හා අළුත්ගම ප්‍රදේශවල සිංහල - මුස්ලිම් ජනතාව අතර ඇති වුණ අවාසනාවන්ත තත්ත්වය ගැන මම කම්පනයටත් කනගාටුවටත් පත්වුණා. අපි මේ කැඩිච්ච - අළුවෙච්ච හැමදේම හදන්නම්. අපේ ප්‍රදේශයේ සියලුම ආගමික නායකයින් එකතුවෙලා අපේ මිනිසුන්ගේ කැඩුණු - බිඳුණු සිත් හදල දෙන්න කියල, මම ඉල්ලා සිටිනවා.”ගෙවීගිය කාලය තුළ බේරුවල ආසනයේ සංවිධායකවරයා ලෙස මම බේරුවල සංවර්ධනයට කැපවූවා සේම, බේරුවල සිංහල - මුස්ලිම් - දමිළ සියලුම ජනතාවගේ සාමය - සමගිය - මිත්‍රත්වය වෙනුවෙන් කැපවුණා. මේ නිසා බේරුවල සියලුම ජනතාව සාමයෙන් - සමගියෙන් - මිත්‍රත්වයෙන් කටයුතු කරමින්, බේරුවල බහුවාර්ගික ආසනයක් ලෙස මුළු රටටම සාමය සමගිය ගැන ආදර්ශයක් ලබාදුන්නා. නමුත් පසුගිය වසරවල අපි ගොඩනැගූ සාමයේ සමගියේ වීදුරුව බිඳුණ වගේ දැනුණා. මම මෙහි සියල්ලම දුටුවේ පිටරට ඉඳල වෙබ් සයිට් වලිනුයි. ඒවායේ ප්‍රකාශිත වුණ දේවල් නිසා අපේ රට යළිත්වරක් ලෝකය ඉදිරියේ අපකීර්තියට පත්වුණා. බුද්ධිය පසෙක තබා හදවතෙන් ගත් තීරණ - තීන්දු නිසා මේ අවාසනාවන්ත තත්ත්වය ඇතිවුණා. මේ දිනවල මම හිටියා නම් බේරුවල එක ලේ බිඳුවක් හලන්න, එක දේපළක් විනාශ කරන්න දෙන්නේ නැහැ, ඔබ දන්නවා මීට පෙරත් මෙවැනිම තත්ත්වයක් ඇතිවෙන්න ගිහිල්ලා මම සියලුම ආගමික නායකයින්, දේශපාලකයින් බුද්ධිමතුන් හා ආරක්ෂක හමුදාව සමඟ එය සමනය කළ ආකාරය. එහෙම අපි ආරක්ෂා කරපු බේරුවල මම නොමැති විටෙක සිංහල - මුස්ලිම් ගෙවල් - කඩ - ජීවිත හානි සිදුවීම දරාගන්න පුළුවන් කමක් නැහැ.වසර 30ක් මේ රටේ තිබුණ යුද්ධය නිමා කරල අතිගරු ජනාධිපතිතුමා මේ රට ගොඩනගන්න පියවර ගත්තා. අපිත් එතුමාගේ ඒ මල්වට්ටියට අත තියලා පක්ෂ දේශපාලනය අමතක කරල සහයෝගය දුන්නා. එදා යුද්ධය නිමා කළ ජනාධිපතිතුමා මේ රට සංවර්ධනය කරන්න විශාල මුදලක් යොදවලා තියෙනවා. ඒ මුදල් අද බේරුවල - අළුත්ගම නිවාස - කඩ - පොදු දේපළ සංවර්ධනය කරන්න යොදවන්න වෙලා තියෙනවා. ඒ අපේ තමුන්නාන්සේලාගේම මුදල්. දරුවන්ගේ අධ්‍යාපනය සංවර්ධනය කරන්න, රෝගීන්ට නොමිලේ බෙහෙත් අරන් දෙන්න, පොදු පහසුකම් නංවන්න, ජනතාවට සහන සලසන්න, ඒ වගේම මේ රටේ තවත් වැදගත් දේවල්වලට වැය කරන්න තියෙන මුදල් මූලධර්මවාදීන්ගේ අන්තවාදී විනාශයන් නිසා වැය කරන්නවෙලා තියෙනවා. අපේ ජනාධිපතිතුමා පොරොන්දු වූ විදියටම අපි බේරුවල - අළුත්ගම කැඩිච්ච, අළුවෙච්ච හැම දේපළක්ම ගොඩනගල දෙන්නම්. අපේ ආගමික නායකයින් සියලුම දෙනා එකතු වෙලා අපේ මිනිසුන්ගේ කැඩිච්ච - බිඳිච්ච සිත් හදල දෙන්න කියලා මම ඉල්ලා සිටිනවා. යමක් කඩල බිඳල දාන එක හරිම පහසුයි. නමුත් බිඳුණ දෙයක් යළි ගොඩනගන එක හරිම අපහසුයි. මෙවැනි අපරාධකාරී මූලධර්මවාදී ත්‍රස්තවාදයන්ට මෙරට බුද්ධිමතුන් කවදාවත් යොමුවන්නේ නැහැ. අපි මේ නැතිවෙච්ච හැමදෙයක්ම ගොඩනගලා යළිත් බේරුවල - අළුත්ගම ජනජීවිතය ගොඩනගලා සාමය - සමගිය - මිත්‍රත්වය ඇති කරනවා. අපි මේ කටයුතු අතිගරු ජනාධිපතිතුමාගේ උපදෙස් පරිදි අපේ හමුදාවේ පිරිස හෙට සිටම මේ කැඩිච්ච බිඳිච්ච දේවල් හදල දෙන්න පටන් ගන්නවා. ඒ සඳහා ඔබ සැමගේම සහයෝගය ලබාදෙන්න.”මා මෙරට නොසිටි මොහොතක සිදුවූ මෙම අවාසනාවන්ත තත්ත්වය සමනය කිරීමට ජනතාව වෙනුවෙන් ඉදිරිපත් වී කැපවීමෙන් යුතුව ඉටුකළ මෙහෙවරට ප්‍රවාහන අමාත්‍ය කුමාර වෙල්ගම මහතාටත්. වරාය සංවර්ධන අමාත්‍ය ‍රෝහිත අබේගුණවර්ධන මහතාටත් මම බේරුවල ජනතාව වෙනුවෙන් ස්තුතිවන්ත වෙනවා. ඒ වගේම විදේශ ගත වී සිටි ජනාධිපතිතුමා මෙරටට පැමිණි වහාම බේරුවල ප්‍රදේශයට පැමිණ ආගමික නායකයින් හා ජනතා නායකයින්හමුවී කඩිනමින් ගනු ලැබූ පියවරට ඉතාමත් ගෞරවයෙන් ස්තුතිවන්ත වෙනවා.ඒවගේම අගමැතිතුමා, බැසිල් රාජපක්ෂ අමාත්‍යතුමා, ෆවුසි අමාත්‍යතුමා, ආරක්ෂක ලේකම්තුමා, හමුදාපතිතුමා, පොලිස්පතිතුමා ඇතුළු ආරක්ෂක අංශයේ සියලුම දෙනාටත්, ගැටලුව සමනය කරන්නට ඉදිරිපත්වූ බේරුවල සියලුම දෙනාටත් මම ස්තුතිවන්ත වෙනවා” යැයි පැවැසීය.මෙම අවස්ථාවට ප්‍රදේශයේ සියලුම ආගමික නායකයින්, දේශපාලන නායකයින්, රාජ්‍ය නිලධාරීන්, බුද්ධිමතුන්, ආරක්ෂක නිලධාරීන්ද සහභාගි විය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=n14062717</link>
    <topic>මාලදිවයිනේ අධ්‍යාපන සංවර්ධනයට අත දීමට ජනපති එකඟ වෙයි</topic>
    <author/>
    <content>මාලදිවයින් රාජ්‍යයේ පාසල් සහ උසස් අධ්‍යාපන ක්ෂේත්‍රයේ සංවර්ධනය සඳහා හැකි සෑම අයුරකින්ම උදව් කිරීමට ජනාධිපති මහින්ද රාජපක්ෂ මැතිතුමා එකඟත්වය පළ කරයි. අද (26) කුරුම්බා දිවයිනේ සංචාරක නිකේතනයේ දී ජනාධිපතිතුමා හමු වූ මාලදිවයින් උප ජනාධිපති ආචාර්ය මොහොමඩ් ජමීල් අහමඩ් (Dr.Mohamed jameel Ahmed) මැතිතුමා කළ ඉල්ලීමකට ප්‍රතිචාර දක්වමින් මේ ප්‍රතිඥාව දෙනු ලැබීය.මාලදිවයින් ශිෂ්‍ය ශිෂ්‍යාවනට පූර්ණ සහ අර්ධ ශිෂ්‍යත්ව ප්‍රදානය, උසස් අධ්‍යාපන ආයතන ස්ථාපනය සහ ප්‍රවර්ධනය, ගුරු පුහුණුව වැනි අංශවලින් උදව් කිරීමට ශ්‍රී ලංකාව කැමති බව ජනාධිපති රාජපක්ෂ මැතිතුමා පැවසීය. තම රටේ දරුවනට දැනටමත් ලැබෙන සහ ඉදිරියටත් ලැබීමට නියමිත අධ්‍යාපන ආධාර අතිශය අගය කරන බව මාලදිවයින් ජනාධිපතිතුමා කීය.ජනාධිපතිතුමා සහ අහමඩ් මැතිතුමා අතර සාකච්ඡාවේ දී මාලදවයින් හි රැකියාවල නිරත ශ්‍රී ලාංකික ශ්‍රමිකයන්ගේත්, ශ්‍රී ලංකාවේ වෙසෙන මාලදිවයින් ජනයාගේත් සුබසාධනය ගැන අවධානය යොමු කෙරිණ. ශ්‍රී ලාංකික ශ්‍රමිකයෝ 9,000ක් පමණ මාලදිවයින් ආර්ථිකයේ විවිධ අංශවල, විශේෂයෙන් සංචාරක නිකේතනවල සේවය කරති.ඔවුන් පසුගිය වසරේ සිය රට යැවූ ආදායම ඩොලර් මිලියන 17ක් පමණ වෙයි. ඔවුන්ගේ විශ්‍රාම වැටුප් ගැටලුව විසඳීම සඳහා තම රජය දැනටමත් පියවර ගෙන ඇතැයි මාලදිවයින් උප ජනාධිපතිතුමා කීය. දෙරටේ ධීවර කර්මාන්තයට අදාළ පොදු ගැටළු පිළිබඳව ද අදහස් හුවමාරු වූ අතර, ඒකාබද්ධ කොමිසම මඟින් එකී ගැටලු නිරාකරණය කළ හැකි බවට එකඟත්වය පළ විය.සෞඛ්‍ය ක්ෂේත්‍රයේ පුහුණු ශ්‍රම සම්පාදනයට හා පහසුකම් වැඩි දියුණු කිරීමට උදව් කරන්නැයි උප ජනාධිපතිතුමා කළ ඉල්ලීමට ද ජනාධිපතිතුමා අනුකූලතාව පළ කළේය.විදේශ අමාත්‍ය මහාචාර්ය ජී.එල්.පීරිස්, උසස් අධ්‍යාපන අමාත්‍ය එස්.බී. දිසානායක, විදේශ අමාත්‍යාංශයේ අධීක්ෂණ මන්ත්‍රී සජින් ද වාස් ගුණවර්ධන, ජනාධිපති ලේකම් ලලිත් වීරතුංග යන මහත්වරුන් ද විදේශ අමාත්‍යාංශයේ ලේකම් ෂෙනුකා සෙනෙවිරත්න මහත්මිය සහ මාලදිවයින් හි ශ්‍රී ලංකා මහ කොමසාරිස් ඩික්සන් දෑල මහතා ද සාකච්ඡාවට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=n14062718</link>
    <topic>මංගල සමරවීර රට පාවාදීමේ මෙහෙයුමක</topic>
    <author>ඉන්දික පොල්කොටුව</author>
    <content>තම පටු දේශපාලන අරමුණු ඉටු කැර ගැනීමට නොහැකිව වෛරී දේශපාලනයක නිරත වී සිටින මංගල සමරවීර ප්‍රමුඛ එ.ජා.පයේ ඇතමුන් අද සීමා මායිම් නොතකා රට පාවා දීමේ මෙහෙයුමක නිරත වන බව ජනමාධ්‍ය හා ප්‍රවෘත්ති අමාත්‍ය කැබිනට් ප්‍රකාශක කෙහෙළිය රඹුක්වැල්ල මහතා පවසයි.ලොවම මවිත වන අයුරින් ප්‍රභාකරන්ගේ ම්ලේච්ඡ ත්‍රස්තවාදය පරාජය කිරීම පිළිබඳ ජාත්‍යන්තරයේ ඇතමුන් අපේ රටත් රාජ්‍ය නායකත්වයත් කෙරෙහි දැඩි වෛරයකින් පසු වන බවත් එයට නොදෙවෙනි මහා වෛරයකින් හා ඊර්ෂ්‍යාවකින් පසුවන මංගල සමරවීර ඇතුළු කණ්ඩායම ඒ වෙනුවෙන් ලද සෑමවිටම සීමා රහිතව ඕනෑම පාවාදීමක් සිදු කරන බවත් අමාත්‍යවරයා කීය.පෙරේදා (25) මහනුවර පැවැති මාධ්‍ය හමුවක දී හෙතෙම මේ බැව් පැවසීය.රටට එරෙහි ජාත්‍යන්තර බලවේගයන්හි ඕනෑ එපාකම් ඉටු කැර දෙමින් බලයට කෑදර කමින් ඕනෑම පාවාදීමක් කරන මෙවැනි කණ්ඩායම් සිදු කරන්නේ තමනට ඡන්දය දුන් ජනතාවට ද්‍රෝහි වෙමින් ඔවුන් ද පාවා දීමක් යැයි ද අමාත්‍යවරයා කීය.තම න්‍යායපත්‍රයට අනුව තමන් පෙනී සිටින තමන් මෙහෙයවන ඇතැම් අසභ්‍ය වෙබ් අඩවි උපයෝගී කැර ගනිමින් ලද සෑමවිටම රටට එරෙහි වෙමින් ද්‍රෝහි වෙමින් හා පාවා දෙමින් ක්‍රියා කරන මෙම කණ්ඩායම අදට වඩා හෙට දිනයේ භයානක වනු ඇතැයිද ඇමැතිවරයා අනතුරු අඟවයි.අද මංගල සමරවීර ඇතුළු කණ්ඩායම සිදු කරන්නේ සමස්ත එ.ජාපයේ මතය නොවුව ද ඉන් එ.ජාපයට සිදුවන අවමානය අතිවිශාල යැයිද හෙතෙම පැවැසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=n14062719</link>
    <topic>වටරැක විජිතරිමාන්ඩ්</topic>
    <author>විජයානි එදිරිසිංහ</author>
    <content>තමන් විසින්ම තුවාල සිදුකරගෙන පිටස්තර කණ්ඩායමක පහර දීමකට ලක්වූයේ යැයි ව්‍යාජ පැමිණිල්ලක් කිරීම සම්බන්ධයෙන් අත්අඩංගුවට ගත් වටරැක විජිත හිමියෝ පෙරේදා (25) පාණදුර මහේස්ත්‍රාත් අධිකරණය මගින් ලබන දෙවන දින දක්වා රිමාන්ඩ් භාරයට පත් කර තිබේ.පොලිසිය නොමග යවමින් ව්‍යාජ පැමිණිල්ලක් කිරීම සම්බන්ධව එම හිමියන්ට එරෙහිව පරීක්ෂණ සිදුකරන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා කීය.විජිත හිමියෝ මීට දින කිහිපයකට ඉහතදී පහරදීමකට ලක්වූයේ යැයි පවසා උන්වහන්සේගේ ඥාතියකු සමඟ එක්ව උන්වහන්සේ විසින්ම තුවාල සිදුකරගෙන මාලඹේ ප්‍රදේශයේ ස්ථානයක වැටී සිටියදී ඉන් රැගෙන ගොස් රෝහල් ගත කර තිබිණි.වෛද්‍ය වාර්තාවලින් හෙළිවූයේ උන්වහන්සේගේ සිරුරේ වූ තුවාල යතුරක ආධාරයෙන් සිදුකරගත් ඒවා බවය. ඥාතියා ප්‍රකාශ කර තිබුණේ හිමියන්ගේ ඉල්ලීම මත ඔහුගේ වෑන් රථයෙන් අදාළ ස්ථානයට හිමියන් රැගෙන ගොස් දැමූ බවයි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=n14062720</link>
    <topic>රෙදිපිළි ආයතනයේ ගින්නට එජාප මන්ත්‍රීගෙන් ප්‍රශ්න කරයි</topic>
    <author>විජයානි එදිරිසිංහ</author>
    <content>පාණ දුර රෙදිපිළි ප්‍රදර්ශන ආයතනයකට ගිනි තැබීමේ සිද්ධිය සම්බන්ධයෙන් රහස් පොලිසිය බස්නාහිර පළාත් සභා එ.ජා.ප. මන්ත්‍රී මුජිබුර් රහුමාන් මහතාගෙන් ඊයේ (25) ප්‍රශ්න කළේය.එම රෙදිපිළි ප්‍රදර්ශනාගාරය වසා දමන ලෙසට මුස්ලිම් ජාතිකයන් කිහිපදෙනකු විසින් එම ආයතනය වෙත පැමිණ පවසා තිබූ අතර ඔවුන් මෙම මන්ත්‍රීවරයාගේ කාර්යාලයේ සිට පැමිණි බවට ලැබුණ තොරතුරු මත මෙම ප්‍රශ්න කිරීම සිදු කරන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නීතිඥ අජිත් රෝහණ මහතා පැවසීය.පෙරේදා (25) දහවල් රහස් පොලිසිය වෙත කැඳවා තිබූ මන්ත්‍රීවරයාගෙන් ඊයේ සවස් වනතුරුම ප්‍රශ්න කිරීම් සිදු කරමින් තිබිණි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=n14062721</link>
    <topic>බීජ පනතක් හරහා NGO ගෙන එන ව්‍යාජ සටන්වලට රැවටෙන්න එපා</topic>
    <author/>
    <content>බීජ පනතක් ගැන පවසමින් ඇතැම් රාජ්‍ය නොවන සංවිධාන ගෙන යන ව්‍යාජ සටන්වලට නොරැවටෙන ලෙස මෙරට ගොවි ජනතාවගෙන් ඉල්ලා සිටින බව ජාතික නිදහස් පෙරමුණ පවසයි.නව බීජ පනතක් ගෙන ඒමටත් එමගින් ගොවියාගේ බීජ අයිතිය එකඟතාවයකින් තොරව එය පාර්ලිමේන්තුවේ සම්මත කර ගැනීමට හෝ ක්‍රියාත්මක කිරීමට අදහසක් නොමැති බවත් අබේවර්ධන මහතා ප්‍රකාශ කළේය.බීජ පනත තමාගේ වැඩක් නොවන බවත් එය ජාතික අවශ්‍යතාවක් බවත් බීජ පනත ගෙන ඒමට අදහස් කළේ බීජ සම්බන්ධයෙන් කිසියම් නියාමනයක් අවශ්‍ය බැවින් බවත් ඒ මහතා කියා සිටියේය.ගොවීන් සතුව පමණක් පැවැති බීජ නිෂ්පාදන අයිතිය පෞද්ගලික අංශයට ලබා දී රටට ජාතියට මහා විනාශයක් සිදු කළේ එක්සත් ජාතික පක්ෂ ආණ්ඩුව කාලයේ යැයි කෘෂිකර්ම ඇමැතිවරයා පැවසීය.පෞද්ගලික අංශය විසින් පසුකාලීනව මෙරටට ආනයනය කරන ලද බීජ වලට හුරු පුරුදු වූ නිසා දේශීය බීජ ‍කෙරෙහි ගොවින් තුළ වූ උනන්දුව අඩු වු බවත් ඇමැතිවරයා කීවේය.ඇමැතිවරයා මේ අදහස් පළ කළේ කෘෂිකර්ම අමාත්‍යාංශයේ දී පැවැති මාධ්‍ය හමුවකදී ය.බීජ පනත සම්බන්ධයෙන් ඕනෑම අයෙකුට, ගොවි සංවිධානයකට හෝ ඕනෑම පක්ෂයකට හෝ අදහස් යෝජනා ඉදිරිපත් කළ හැකි අතර එය පෙළපාලිවලින් පැමිණ සිදු කළ යුත්තක් නොවන බවත් කීවේය. තමන් හෝ ලේකම්වරයා හෝ හමුවීමට එම සංවිධානවලින් පැමිණෙන කිහිප දෙනකුට අවස්ථාව ලැබෙන බව පැවසු අබේවර්ධන මහතා, සන්දේශයක් බාර දීමට පෙළපාලිවලින් පැමිණිය යුතු නැති බවත් අවධාරණය කළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=n14062722</link>
    <topic>ඉන්දියාවේ නව ශ්‍රී ලංකා මහකොමසාරිස් මහාචාර්ය සුදර්ශන් සෙනෙවිරත්න</topic>
    <author># මහින්ද අලුත්ගෙදර</author>
    <content>ඉන්දියාවේ නව ශ්‍රී ලංකා මහකොමසාරිස්වරයා ලෙස මහාචාර්ය සුදර්ශන් සෙනෙවිරත්න මහතා නම්කර ඇත.ඉන්දියාවේ නවදිල්ලිහි ශ්‍රී ලංකා මහකොමසාරිස් ධූරය දරන ප්‍රසාද් කාරියවසම් මහතා අමෙරිකා එක්සත් ජනපදයේ ශ්‍රී ලංකා තානාපතිවරයා වශයෙන් පත්කිරීමත් සමඟ පුරප්පාඩු වූ තනතුර වෙනුවෙන් ඒ මහතා නම්කර ඇති බව විදේශ කටයුතු අමාත්‍යංශය පවසයි.කොළඹ ආනන්ද විද්‍යාලයේ ආදි ශිෂ්‍යයෙකු වන සෙනෙවිරත්න මහතා පේරාදෙණිය විශ්ව විද්‍යාලයේ පුරාවිද්‍යා අධ්‍යයන අංශයේ ප්‍රධානියා ලෙස ද කටයුතු කර ඇති අතර ඉන්දියාවේ විශ්ව විද්‍යාල කිහිපයකම අධ්‍යාපනය හදාරා තිබේ.‍පසුගිය වසර තිහක කාලය තුළ ශ්‍රී ලංකාවේ සහ ඉන්දියාවේ පුරා විද්‍යාත්මක වටිනාකමින් යුතු ස්ථාන සම්බන්ධයෙන් පර්යේෂණ සිදුකර තිබෙන අතර කලාපමහාචාර්ය පුරා විද්‍යාත්මක වටිනාකම් හඳුනා ගැනීම වෙනුවෙන් විශාල සේවාවක් සිදුකර ඇත. දකුණු ආසියාවේ නව පුරා විද්‍යාත්මක පරම්පරාවක් ගොඩනැඟීමට ද දායක වී තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=n14062723</link>
    <topic>ජනපති මාලදිවයිනේ රාජ්‍ය චාරිකාවක් අරඹයි</topic>
    <author/>
    <content>මාලදිවයින් හි සහ සීෂෙල්ස් හි සිව් දින රාජ්‍ය චාරිකාවක් සඳහා පෙරේදා (25) දහවල් දිවයිනෙන් පිටත්ව ගිය ජනාධිපති මහින්ද රාජපක්ෂ මහතා සවස ඊබ්‍රහිම් නසීර් අන්තර්ජාතික ගුවන්තොටුපළින් මාලදිවයිනට ළඟා විය. ජනාධිපති ආර්යා ශිරන්ති වික්‍රමසිංහ රාජපක්ෂ මහත්මිය ද එතුමා සමඟ එක්ව සිටින්නීය.මාලදිවයින් ජනාධිපති අබ්දුල්ලා යමීන් අබ්දුල් ගයුම් මහතා සහ ආර්යා ෆාතිමා ඊබ්‍රහිම් මහත්මිය ජනාධිපතිතුමා සහ ආර්යාව ගුවන්තොටුපළේ දී මහත් හරසරින් පිළිගත්හ.එහිදී ජනාධිපතිතුමා වෙනුවෙන් මාලදිවයින් ජාතික ආරක්ෂක බළකාය විසින් ආචාර වෙඩිමුර 21ක උත්තමාචාරයක් පුද කෙරිණ. දෙරටේ ජාතික ගී වාදනය කිරීමෙන් අනතුරුව හමුදා ආචාර පෙළපාලියක් පැවැත්විණ. පිළිගැනීමේ උත්සවය මාලදිවයින් ශිෂ්‍ය ශිෂ්‍යාවන් ඉදිරිපත් කළ සංස්කෘතික අංගයන්ගෙන් අලංකාර විය. ඉන්පසු ජනාධිපතිතුමා ප්‍රමුඛ පිරිස සංස්කෘතික පෙරහරකින් මාලේ හි ජනාධිපති කාර්යාලය බලා පිටත්වූහ.ජනාධිපතිතුමා මාලදිවයිනේ රැඳී සිටින කාලය තුළ මාලදිවයින් ජනාධිපති අබ්දුල්ලා යමින් අබ්දුල් ගයුම් මහතා සමඟ නායක මට්ටමින් ද්විපාර්ශ්වික සාකච්ඡාවල නිරත වෙයි. අනතුරුව දෙපාර්ශ්වය අතර නිල සාකච්ඡා ඇරඹෙයි. සෞඛ්‍ය, ආයෝජන ක්ෂේත්‍රවල ද්විපාර්ශ්වික ගිවිසුම් කිහිපයක් ද අත්සන් තැබෙයි. මාලදිවයින්හි හිටපු ජනාධිපති මවුමූන් අබ්දුල් ගයුම් මැතිතුමා ද ජනාධිපති රාජපක්ෂ මැතිතුමා මුණ ගැසෙයි. මාලදිවයින් ජනාධිපතිතුමා, රාජපක්ෂ මැතිතුමා සහ ආර්යාව වෙනුවෙන් රාත්‍රී භෝජන සංග්‍රහයක් පවත්වයි. මාලදිවයින් චාරිකාවෙන් පසු ජනාධිපතිතුමා සීෂෙල්ස් බලා පිටත් වෙයි.විදේශ ඇමැති මහාචාර්ය ජී.එල්. පීරිස් උසස් අධ්‍යාපන ඇමැති එස්.බී. දිසානායක, විදේශ අමාත්‍යාංශයේ අධීක්ෂණ මන්ත්‍රී සජින් ද වාස් ගුණවර්ධන, පාර්ලිමේන්තු මන්ත්‍රීවරුන් වන ඒ.එච්.එම්. අස්වර්, උදිත ලොකුබණ්ඩාර, ජනාධිපති ලේකම් ලලිත් වීරතුංග මහත්වරු සහ විදේශ අමාත්‍යාංශයේ ලේකම් ක්ෂෙනුකා සෙනෙවිරත්න මහත්මිය ද ජනාධිපතිතුමා සමග චාරිකාවට එක්ව සිටිති.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=n14062724</link>
    <topic>ලෝකයේ යහපත් රටවල් අතරින් දකුණු ආසියාවේ පළමු තැන ශ්‍රී ලංකාවට</topic>
    <author>මහින්ද අලුත්ගෙදර</author>
    <content>ලෝකයේ යහපත් රටවල් අතරින් දකුණු ආසියාවේ පළමු තැන ශ්‍රී ලංකාවට හිමිව තිබේ.ලෝකයේ රටවල් 125ක් සමීක්ෂණයට ලක් කරමින් ගුඩ් කන්ට්‍රි ඉන්ඩෙක්ස් වෙබ් අඩවිය සිදුකළ සමීක්ෂණයකට අනුව මේ බව තහවුරු වී තිබෙන අතර එහිදී විද්‍යාව හා තාක්ෂණය, සංස්කෘතිය, අන්තර්ජාතික සාමය හා ආරක්ෂාව, සමෘද්ධිය හා සමානාත්මතාව, සෞඛ්‍ය ආරක්ෂණය ඇතුළු ක්ෂේත්‍ර 7ක් කෙරෙහි විශේෂ අවධානය යොමුකර ඇත.මේ සියලු අංශයන් ගත්කළ දකුණු ආසියානු කලාපයේ ඉහළම ස්ථානය ශ්‍රී ලංකාවට හිමිව තිබෙන අතර සමස්තයක් වශයෙන් ගත්කළ සමීක්ෂණයට අනුව ශ්‍රී ලංකාවට 78 වන ස්ථානය හිමිව ඇත. ඉන්දියාව රැඳීසිටින්නේ 81වන ස්ථානයේ වන අතර බංග්ලාදේශය 91 වැනි ස්ථානයේ ද පාකිස්තානය 106 වන ස්ථානයේ ද රැඳීසිටි. චීනය, කුවේටය, පිලිපීනය, ඉන්දුනීසියාව, වියට්නාමය ආදී රටවල් ද ශ්‍රී ලංකාවට වඩා පිටුපසින් සිටීම ද විශේෂත්වයකි. මෙවර ලෝකයේ යහපත්ම රට වශයෙන් අයර්ලන්තය පත්ව තිබෙන අතර පින්ලන්තය දෙවැනි ස්ථානය ද ස්විට්සර්ලන්තය තුන්වැනි ස්ථානය ද හිමි කරගෙන තිබේ.මේ දර්ශකයට අනුව ඇමෙරිකා එක්සත් ජනපදය 21 වැනි ස්ථානයට පැමිණ තිබෙන අතර ස්වාධීන ප‍්‍රතිපත්ති උපදේශකවරයෙක් වන සයිමන් ඇන් හෝල්ට් විසින් මෙම දර්ශකය සකස් කර තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=n14062725</link>
    <topic>උසස් පෙළ 5සිට29 දක්වා</topic>
    <author/>
    <content>මෙම වසරේ අධ්‍යයන පොදු සහතික පත්‍ර උසස් පෙළ විභාගය ශිෂ්‍යත්ව විභාගය පැවැත්වෙන දිනයන් ප්‍රකාශයට පත්කරයි. ඒ අනුව එළඹෙන අගෝස්තු මසයේ 05 වැනිදා සිට 29 වැනිදා දක්වා උසස් පෙළ විභාගය පැවැත්වෙන අතර අගෝස්තු මස 17 දා 5 වසර ශිෂ්‍යත්ව විභාගය පැවැත්වීමට සැළසුම්කර තිබෙන බව විභාග කොමසාරිස් ඩබ්ලිව්. එම්.එන්.ජේ පුෂ්පකුමාර මහතා පවසයි.මෙවර උසස් පෙළ විභාගය සඳහා පාසල් අයදුම්කරුවන් 234,197 දෙනෙකු පෙනි සිටිමට නියමිත අතර පෞද්ගලික අයදුම්කරුවන් 62,134 දෙනෙකු ද එම විභාගය සඳහා පෙනි සිටිමට නියමිත බව විභාග කොමසාරිස්වරයා ප්‍රකාශ කරයි.ඒ අනුව මෙවර උසස් පෙළ විභාගය සඳහා 296,331 දෙනෙකු පෙනී සිටිමට නියමිතයි. උසස් පෙළ විභාගයට අදාළ ප්‍රවේශ පත්‍ර ජුලි 10 වැනිදාට පෙර අයදුම්කරුවන්ට තැපැල් කර හරින බවද විභාග කොමසාරිස් ඩබ්ලිව්. එම්.එන්.ජේ පුෂ්පකුමාර මහතා කියාසිටී.මේ අතර මෙවර 5 වසර ශිෂ්‍යත්ව විභාගය සඳහා අයදුම්කරුවන් 334,662 දෙදෙනෙකු පෙනී සිටිමට නියමිතයි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=n14062726</link>
    <topic>බැංකුවෙන් විශ්‍රාම වැටුප් ප්‍රතිලාභ වෙනසක් නෑ</topic>
    <author>උදුලා පීරිස්</author>
    <content>බැංකු ක්‍රමය මගින් විශ්‍රාම වැටුප් පාරිතෝෂිකය ලබාගත් විශ්‍රාමිකයින්ට විශ්‍රාම වැටුප් දෙපාර්තමේන්තුව මගින් පෙර පරිදි ලබාදුන් ප්‍රතිලාභ නියමිත පරිදි හිමිවෙන බව විශ්‍රාම වැටුප් දෙපාර්තමේන්තුව අවධාරනය කර සිටි.පාරිතෝෂිකය ගෙවිම කඩිනම් කිරීම සම්බන්ධයෙන් විශ්‍රාම වැටුප් අධ්‍යක්ෂවරයා විසින් 2014-03-26 දිනැති විශ්‍රාම වැටුප් චක්‍ර ලේඛ අංක04/2014 හා 2014-05-02 දිනැති විශ්‍රාම වැටුප් චක්‍ර ලේඛ අංක 04/2014 ( සංශෝධන 1)මේ දක්වා ගෙන ඇති ක්‍රියාමාර්ග වලට අගතියක් නොවන පරිදි 2014-06-19 සිට අවලංගු කැර ඇත. රාජ්‍ය පරිපාලන හා ස්වදේශ කටයුතු අමාත්‍යාංශයේ හා මහා භාණ්ඩාගාරයේ එකගත්වය මත පෙර පරිදි විශ්‍රාම වැටුප් පාරිතෝෂිකකය ගෙවිමට තිරණය කැර ඇති බව විශ්‍රාම වැටුප් අධ්‍යක්ෂ ජන‍රාල් සුනිල් හෙට්ටිආරච්චි මහතා අනානවරනය කර සිටි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=r1406271</link>
    <topic>ශ්‍රමණ වෙස් ගෙන සැඟව සිටි නමගිය අපරාධකරු කොටු</topic>
    <author>සීගිරිය විශේෂ</author>
    <content>භික්ෂුවක් ලෙස වෙස්වලාගෙන සැඟවී සිටීමට උත්සාහ දැරූ ලංකාවේ නමගිය අපරාධ කණ්ඩායමක පුද්ගලයකු ඊයේ (26) දඹුල්ල ප්‍රදේශයේ විහාරස්ථානයක් අසලදී සැකපිට දඹුල්ල පොලිසිය මඟින් අත්අඩංගුවට ගෙන ඇත.බොරලැස්ගමුව රත්තනපිටිය ප්‍රදේශයේ පදිංචිකරුවකු වන මොහු සාමාන්‍ය ඇඳුමකින් දඹුල්ලට පැමිණ දඹුල්ලේ විහාරස්ථානයකින් සිවුරු හා අඳනකඩ සොරාගෙන ඒවා ඇඳගෙන පන්සලෙන් පිටව යද්දී පොලිසියට ලැබුණු තොරතුරක් අනුව පුද්ගලයා අත්අඩංගුවට ගෙන ඇත.සැකකරුගෙන් ප්‍රශ්න කිරීමේදී පොලිසියට පවසා ඇත්තේ මිනීමැරුම්, කොල්ලකෑම් මෙන්ම පාතාල සිද්ධීන් හා ගිනි අවි ළඟ තබාගැනීම සඳහා ඔහු වෙනුවෙන් අධිකරණවල නඩු පවතින බවයි.අත්අඩංගුවට ගත් සැකකරුගේ සහෝදරයකු වූ අයෙක් පාතාල සාමාජිකයකු ‍බවත්, ඔහු පසුගිය දිනක පොලිස් වෙඩි පහරකින් මියගිය බවත් සැකකරු පොලිසියට ප්‍රකාශ කැර ඇත.අනන්‍යතාවය තහවුරු කැර ගැනීමට කිසිදු ලියවිල්ලක් නොමැති බවත්, ඔහු සතුව තිබූ බෑගයේ ටීෂර්ට් සහ කොට කළිසම් පමණක් තිබුණු බව පොලිසිය පවසයි.අත්අඩංගුවට ගත් සැකකරුගෙන් තවදුරටත් ප්‍රශ්න කරන බවත්, වෙනත් පොලිසිවලට අවශ්‍ය අයකු ද යන්න දැනුම් දී තිබෙන බවත්, ආගමික ගැටුම් ඇතිකිරීම සඳහා මෙම පුද්ගලයා පැමිණියේද, එසේත් නොමැතිනම් ව්‍යාජව සිවුරු දරාගෙන කුමන හෝ අපරාධයක් සැලසුම් කළේ ද යන්න පරීක්ෂණ පවත්වන බව දඹුල්ල මූලස්ථාන පොලිස් පරීක්ෂක සාරනාත් සමරකෝන් මහතා පැවසීය.දඹුල්ල සහකාර පොලිස් අධිකාරි පී. කේ. ඥාණසේන මහතා ද පොලිසියට පැමිණ සැකකරුගෙන් ප්‍රශ්න කිරීම් සිදුකළ අතර වැදගත් තොරතුරු රැසක් පිළිබඳව හෙළිවිය හැකි බව පොලිසිය විශ්වාස කරයි.දඹුල්ල සහකාර පොලිස් අධිකාරි පී. කේ. ඥාණසේන මහතාගේ උපදෙස් පරිදි දඹුල්ල ‍මූලස්ථාන පොලිස් පරීක්ෂක සාරානාත් සමරකෝන් මහතා ඇතුළු පිරිස පරීක්ෂණ පවත්වති. සැකකරු ප්‍රශ්න කිරීම්වලින් පසු අධිකරණයට ඉදිරිපත් කිරීමට නියමිතව ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=r1406272</link>
    <topic>බිමතින් රිය පැදවු රියදුරුටත් බස් හිමියාටත් වැඩ වරදි</topic>
    <author>@ අනුරාධපුර මධ්‍යම විශේෂ</author>
    <content>වලංගු රියදුරු බලපත්‍රයක් නොමැතිව බීමතින් මගී බස් රථයක් ධාවනය කළ පෞද්ගලික බස් රියදුරකු අත්අඩංගුවට ගෙන අධීකරණයට ඉදිරිපත් කිරීමෙන් අනතුරුව රුපියල් 10500ක දඩ මුදලක් ගෙවන ලෙස අනුරාධපුර අතිරේක මහේස්ත්‍රාත් අතිරේක දිසාවිනිසුරු නදීෂා ඩී. ප්‍රියරත්න මහත්මිය නියෝග කළාය.මෙසේ දඩමුදල් නියම වූයේ පුසියන්කුලම අයෙකුටයි. මෙම පුද්ගලයාට රියදුරු බලපත්‍රයක් නොමැතිව මගීන් ප්‍රවාහනය කිරීම සඳහා බස් රථය ලබාදුන් බස් රථයේ හිමිකරුටද මුදලින් රුපියල් 2500ක දඩ මුදලක් ගෙවන ලෙස මහේස්ත්‍රාත්වරිය නියෝග කළාය.දඩ නියම කළ මහේස්ත්‍රාත්වරිය විත්තිකාර රියදුරාටත් බස් රථ හිමියාටත් තරයේ අවවාද කළාය. රියදුරු බලපත්‍ර නොමැති පුද්ගලයකුට මගින් ප්‍රවාහනය කිරීම සඳහා නැවතත් බස් රථය ලබා නොදෙන ලෙසත් මෙමගින් මගී ජිවිත දැඩි අවධානමකට ලක්වන බවද මහේස්ත්‍රාත්වරිය අවධාරණය කළාය.නැවතත් මෙවැනි චෝදනාවකට ලක්වී දෙපාර්ශවයෙන් කුමන පාර්ශවයක් හෝ අධිකරණය හමුවට පැමිණය හොත් දැඩි දඬුවම් පමුණවන බවද මහේස්ත්‍රාත්වරිය විවෘත අධිකරණය හමුවේ වැඩිදුරටත් කියා සිටියේය.මෙම රියදුරා අනුරාධපුර පැරණි බස්නැවතුම්පළේ සිට මහවිලච්චිය දක්වා බීමතින් මගීන් පටවාගෙන බස් රථය ධාවනය කරද්දී අනුරාධපුර මුලස්ථාන පොලීසියේ රථ වාහන නිලධාරීන්ට ලැබුණු තොරතුරක් මත බස් රථය සමග සැකකාර රියදුරා අනුරාධපුර මූලස්ථාන පොලීසියේ ආසන්නයේ පිහිටි විලච්චිය බස්නැවතුමේදී අනුරාධපුර මූලස්ථාන පොලීසියේ රථවාහන අංශයේ නිලධාරීන් විසින් අත්අඩංගුවට ගත් අතර එම අවස්ථාවේ බස් රථයේ මගීන් 65කට ආසන්න පිරිසක් ගමන්කරමින් සිටි බව පොලීසිය අධිකරණයට දැන්වීය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=r1406273</link>
    <topic>රූපලාවන්‍යයට හිතැති සැමට මාතරදී වැඩමුලුවක්</topic>
    <author>@ ජයසිරි පේදුරුආරච්චිගන්දර සමූහ</author>
    <content>ශ්‍රී ලංකා මහ බැංකුව දකුණු පළාත් කාර්යාලය මගින් ක්‍රියාත්මක කරනු ලබන නිපුණතා සංවර්ධන වැඩසටහන් යටතේ මාතර දිස්ත්‍රික්කයේ රූපලාවන්‍යක්ෂේත්‍රයේ නියුතු ශිල්පීන්ගේ කුසලතා වැඩි දියුණු කිරීමේ අදහසින් එක්දින රූපලාවන්‍ය වැඩමුළුවක් ඉකුත්18 දින මාතර සෝලීස් ටුවරිස්ට් රෙස්ට් හිදී පැවැත්විණි.මෙම වැඩමුළුව සඳහා සම්පත්දායකත්වය ප්‍රවීන රූපලාවණ්‍ය ශිල්පිනී චාන්දනී බණ්ඩාර මහත්මිය සැපයූ අතර ඇය විසින්,මනාලියන් හැඩගැන්වීම,කොණ්ඩා මෝස්තර සැකසීම පිළිබඳව ආදර්ශණ සමගින් පුහුණුව ලබා දීම සිදු කරන ලදි.මෙම වැඩසටහන සඳහා ප්‍රධාන ආරාධිතයා වශයෙන් ශ්‍රී ලංකා මහ බැංකුවේ සහකාර අධිපතිනි ජේ.පී. මාම්පිටිය මහත්මිය සහභාගී වූ අතර ශ්‍රී ලංකා මහ බැංකුවේ දකුණු පළාත් කළමනාකරු උපාලි හෙට්ටිආරච්චි මහතා, ශ්‍රී ලංකා මහ බැංකුවේ මධ්‍යම පළාත් කළමනාකරු ඩී.එම්.ඩී.බී දිසානායක,ප්‍රාදේශීය සංවර්ධන බැංකුව දකුණු පළාත් කාර්යාලයේ ප්‍රාදේශීය සාමාන්‍යාධිකාරී සී.එල්.පිහිල්ලන්ද මහතා,එච්ඩීඑෆ්සී බැංකුවේ ගාල්ල ප්‍රාදේශීය කළමනාකාර එන්.සී.රංජිත්, එම බැංකුවේ මාතර ශාඛා කළමනාකරු ජී.ඩබ්.ඒ.එන්.කාලින්ද මහත්වරුන් සහභාගී වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=r1406274</link>
    <topic>අලි මිනිස් ගැටුමේ නිමක් දකින්නට විදුලි වැටේ ඉදිකිරීම් අරඹන්නයි සූදානම</topic>
    <author>එම්. ඒ. ආර්. මනුකුලසූරියහිරියාල සමූහ</author>
    <content>දිගු කලක් තිස්සේ නොවිසඳී පවත්නා වයඹ අලි - මිනිස් ගැටුමට විසඳුමක් වශයෙන් ඉදිකෙරෙන විදුලි වැටෙහි ඉදිකිරීම් කටයුතු පොල්පිතිගම සහ ගල්ගමුව ප්‍රාදේශීය ලේකම් කොට්ඨාසයන්හිදී මේ මස 29 වැනි දින පෙ. ව. 9.00 ට ආරම්භ කෙරෙන බැව් කුරුණෑගල දිස්ත්‍රික් ලේකම් එච්. එම්. පී. හිටිසේකර මහතා පැවසීය.කුරුණෑගල ආපදා කළමනාකරණ මධ්‍යස්ථානය හා වනජීවී දෙපාර්තමේන්තුව ඒකාබද්ධව ඉදිකරනු ලබන මෙම විදුලි වැට සඳහා රජය මඟින් රුපියල් දසලක්ෂ 85 ක් ලබා දී තිබේ. අලි - මිනිස් ගැටුම උග්‍ර ලෙස පවත්නා නිකවැරටිය, ගල්ගමුව, රස්නායකපුර, ඇහැටුවැව, කොටවෙහෙර, කොබෙයිගනේ, ගිරිබාව, අඹන්පොළ, මහව සහ පොල්පිතිගම යන ප්‍රාදේශීය ලේකම් කොට්ඨාස සියල්ල ආවරණය වන පරිදි ඉදිකෙරෙන මෙම විදුලි වැටෙහි දිග කි. මී. 155 කි. ‍දැනට මෙම ප්‍රදේශයන්හි සිටින වන අලින් පළවාහැරී‍ෙමන් පසු විදුලි වැට ඉදිකිරීමේ කටයුතු ආරම්භ කිරීමට නියමිතය.මෙම විදුලි වැට ඉදිකිරීම ආරම්භ කිරීමේ අවස්ථාව සඳහා වයඹ ප්‍රධාන ඇමැති දයාසිරි ජයසේකර, සමුපකාර හා අභ්‍යන්තර වෙළෙඳ කටයුතු අමාත්‍ය ජොන්ස්ටන් ප්‍රනාන්දු, සංස්කෘතික හා කලා කටයුතු ඇමැති ටී. බී. ඒකනායක, දිස්ත්‍රික් පාර්ලිමේන්තු මන්ත්‍රී තාරානාත් බස්නායක සහ කුරුණෑගල දිස්ත්‍රික් ලේකම් එච්. එම්. පී. හිටිසේකර යන මහත්වරු සහභාගිවීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=r1406275</link>
    <topic>සිසුවියකගේ මුහුණ නිරුවත් රුවකට බද්ධකර අන්තර්ජාලයට දමලා</topic>
    <author>@ අනුරාධපුර මධ්‍යම විශේෂ</author>
    <content>මහබුලන්කුලම විදුහලක ඉගෙනුම ලබන බාල වයස්කාර සිසුවියකුගේ මුහුණ වෙනත් කාන්තාවකගේ නිරුවත් කයකට බද්ද කර අන්තර්ජාලය වෙත මුදා හැරි බවට චෝදනා ලැබූ එම විද්‍යාලයේම සිසුන් දෙදෙනකු අත්අඩංගුවට ගෙන අධිකරණයට ඉදිරිපත් කිරීමෙන් අනතුරුව ලබන මස 01 වන දින දක්වා පරිවාස බාරයට හා රක්ෂිත බන්ධනාගාර භාරයට පත්කරන ලෙස අනුරාධපුර ප්‍රධාන මහේස්ත්‍රාත් යුරේෂා ද සිල්වා මෙනවිය නියෝග කළාය.මෙසේ පරිවාස බාරයට පත් කෙරුනේ එම විද්‍යාලයේ 10 ශ්‍රේණිය ඉගෙනුම ලබන 15 හැවරිදි බාල වයස්කාර සිසුවෙකි. එම විද්‍යාලයේම උසස් පෙළ හදාරන 18 හැවරිදි සිසුවා රක්ෂිත බන්ධනාගාර ගත කරන ලෙස විනිසුරුවරිය තවදුරටත් නියෝග කළාය. සිද්ධිය සම්බන්ධයෙන් අධිකරණයට කරුණු දැක්වු අනුරාධපුර මූලස්ථාන පොලීසියේ ළමා හා කාන්තා කාර්යංශය කියා සිටියේ 15 හැවරිදි සිසුවියගේ පියා විසින් කළ පැමිණිල්ලකට අනුව සිදු කළ විමර්ශන වලින් අනතුරුව සැකකාර පාසල් සිසුන් දෙදෙනා අත්අඩංගුවට ගත් බවයි.මෙම සිසුන් දෙදෙනා බාල වයස්කාර පාසල් සිසුවියගේ මුහුණෙහි ඡායාරූපයක් ලබාගෙන එය වෙනත් කාන්තාවකගේ නිරුවත් සිරුරකට බද්ධ කර අන්තර්ජාලයට(ෆේස්බුක් අඩවියට) මුදා හැර ඇති බවද පොලීසිය අධිකරණයට දන්වා සිටියේය. මහබුලන්කුලම විද්‍යාලයේ ප්‍රධාන ශිෂ්‍ය නායකයා අන්තර්ජාලයේ මෙම ඡායාරූපය තිබෙන අයුරු දැක ඒ පිළිබදව බාලවයස්කාර සිසුවියට දන්ව ඇති බවත් ඉන් අනතුරුව සිසුවිය විසින් මේ පිළිබදව දෙමාපියන්ට දන්වා ඇති බවද පොලීසිය තවදුරටත් අධිකරණයට දැන්වීය. පසුව අන්තර්ජාලය පිළිබඳව කිසිදු දැනුමක් නොමැති සිසුවිය හා දෙමාපියන් වෙනත් කෙනෙකුගේ ආධාරයෙන් අන්තර්ජාලය පරික්ෂා කරද්දී නිරුවත් ඡායාරූපයක් තිබෙන අයුරු දැක ඒ පිළිබඳව අනුරාධපුර මූලස්ථාන පොලීසියේ ළමා හා කාන්තා කාර්යංශය වෙත පැමිණිලි කල බව පොලීපසිය වැඩිදුරටත් අධීකරණයට දන්වා සිටියේය.සිද්ධිය සම්බන්ධයෙන් තවදුරටත් පුළුල් විමර්ශන සිදුකරන ලෙසත් පරිවාස බාරයට පත් කර තිබෙන බාලවයස්කරු සම්බන්ධයෙන් පරිවාස වාර්තාවක් කැඳවන ලෙසත් මහේස්ත්‍රාත්වරිය පොලීසියට නියෝග නිකුත් කළාය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=r1406276</link>
    <topic>සිතුල්පව්ව පුදබිමේ පැරැණි ලෙනක කැණිම් කරන්න පුරා විදු ඇස යොමුවේ</topic>
    <author>@ ගාල්ල දිසා සමුහ නන්දසිරි වැලිගමගේ</author>
    <content>ඓතිහාසික සිතුල්පව්ව රාජමහා විහාර සංකීර්ණයට අයත් ක්‍රිස්තු පුර්ව යුගයට අයිති තවත් පැරැණි ලෙනක පුරා විද්‍යා කැණිම් ලබන මස මුලදි ආරම්භ කිරිමට පුරා විද්‍යා දෙපාර්තමේන්තුව කටයුතු යොදා ඇත.මෙම විහාර භූමියේ පිහිටි අයිවරි ලෙන නමින් යුතු මෙම පැරැණි ලෙන ගෝඨයින්බර ලෙන ලෙසටද හදුන්වනු ලබයි. මෙම කැණීම් කටයුතු දකුණු පළාත් පුරා විද්‍යා කාර්යාලයේ පුරා විද්‍යා කැණීම් නිලධාරි බුද්ධි නාගොඩ විතාන මහතාගේ ප්‍රධානත්වයෙන් සිදු කිරිමට බොහෝ දුරට ඉඩ ඇතැයි පුරා විද්‍යා දෙපාර්තාම්න්තුවේ උසස් නිලධාරියෙක් පැවසිය.මෙම ඓතිහාසික සිතුල්පව්ව රජමහා විහාරස්ථානයේ මෙයට පෙර කරනු ලැබූ පුරා විද්‍යා කැණිම් රාශියකදි ක්‍රිස්තු පූර්ව යුගවලට අයත් ඓතිහාසික පුරා විද්‍යා සාධකයන් රැසක් සොයා ගෙන ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=r1406277</link>
    <topic>වීරඹුගෙදර නගරයට අංගසම්පූර්ණ ළමා උද්‍යානයක්</topic>
    <author>පොල්ගහවෙල විශේෂ කරුණාරත්න කළුආරච්චි</author>
    <content>මේ රජය ප්‍රාදේශීය සභා සඳහා අවශ්‍ය ප්‍රතිපාදන හා අවශ්‍ය සියලු පහසුකම් ලබාදෙන්නේ, ප්‍රදේශයේ ජනතාවට ප්‍රාදේශීය සභා මගින් ඉටුවිය යුතු සේවය නිසිලෙස සිදුවේ යැයි ඉමහත් බලාපොරොත්තුවක් ඇතිව යැයි පළාත් සභා හා පළාත් පාලන නියෝජ්‍ය ඇමැති ඉන්දික බණ්ඩාරනායක මහතා පොල්ගහවෙල, වීරඹුගෙදර දී පැවැසීය.ඇමැතිවරයා එසේ පැවැසුවේ, පොල්ගහවෙල ප්‍රාදේශීය සභාව මගින් වීරඹුගෙදර නගරය ආශ්‍රිතව ඉදිකර ඇති අංගසම්පූර්ණ ළමා උද්‍යානය විවෘත කිරීමේ උත්සවයට සහභාගි වෙමිනි.මේ ළමා උද්‍යානය ඉදිකිරීමට ප්‍රාදේශීය සභාව රුපියල් ලක්ෂ තිස්අටක් වැය කර ඇත.නියෝජ්‍ය ඇමැති ඉන්දික බණ්ඩාරනායක මහතා මෙසේද කීය.පොල්ගහවෙල මැතිවරණ කොට්ඨාසයේ දැනට සිදුවෙමින් පවතින වේගවත් සංවර්ධන ක්‍රියාවලිය සඳහා අපේ අමාත්‍යාංශය හරහා ලබාදිය හැකි හැම සහ යෝගයක්ම ලබාදීමට කටයුතු කරනවා. පොල්ගහවෙල ප්‍රාදේශීය සභාවට දැනට මෝටර් ගේඩරයක අවශ්‍යතාව තිබෙනවා. ඒ අවශ්‍යතාව ඉදිරි කාලයේදී සපුරාදීමට කටයුතු කරනවා.ඉදිරි කාලයේදී විවිධ වැඩසටහන් රැසක් අපේ අමාත්‍යාංශ මගින් ඉදිරිපත් වෙනවා. මිලියන 4000ක අලුත් ව්‍යාපෘතියක් අපට ලැබී තිබෙනවා. ඒ මගින් ලබන මාසයේ සිට මේ ප්‍රාදේශීය සභාවට විශේෂ ප්‍රතිපාදනයක් වශයෙන් මාසයකට රුපියල් ලක්ෂ දහය බැගින් වසරක් ගතවන තුරු රුපියල් එක්කෝටි විසිලක්ෂයක් ලබාදීමට බලාපොරොත්තු වෙනවා.රුපියල් ලක්ෂ දෙසීයක ප්‍රතිපාදන වෙන්කර ඉදිරි කාලයේදී අපි ව්‍යාපෘති ආරම්භ කිරීමට බලාපොරොත්තු වෙනවා.හුරුක්ගමුව පුරාණ විහාරාධිපති ගිනිපෙන්දේ ධර්මාකර පාර්ලිමේන්තු මන්ත්‍රී නිල්වලා විජේසිංහ යන ගිහි පැවිදි මහත්ම මහත්මීහු විශාල පිරිසක් මේ අවස්ථාවට සහභාගි වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=r1406278</link>
    <topic>කුරුණෑගල සාරගම වැව් සංවර්ධනයට දසලක්ෂ 650ක්</topic>
    <author>වයඹ පළාත් සංචාරක සේන ඉදිරිසිංහ</author>
    <content>කුරුණෑගල සාරගම වැව් පද්ධතිය සංවර්ධනය කිරීම සඳහා රුපියල් මිලියන 650 ක් වැය කරන බව වයඹ ප්‍රධාන ඇමැති දයාසිරි ජයසේකර මහතා වයඹ පළාත් සභාවේදී පැවැසීය.වැව වටේ ඇවිදින මංතීරුවක් ඉදිකැරෙන අතර අඩි 12 ක් ගැඹුරට වැව හාරනු ලබයි.සාරගම වැව අවට බලහත්කාරයෙන් අත්පත් කරගෙන තිබූ වැව් තුනක් ලබාගෙන ඒවා ද සංවර්ධනය කරන බව හෙතෙම කීය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=r1406279</link>
    <topic>අරණායක ප්‍රාදේශීය සභාවට නව ගොඩනැගිලි පද්ධතියක්</topic>
    <author>මාවනැල්ල සමූහ පී. සෙනෙවිරත්න</author>
    <content>ගමේ ජනතාවගේ ප්‍රශ්න විසඳීමට ජනතාව තෝරා පත් කරගත් ප්‍රාදේශීය සභාවලට මහින්ද චින්තනයෙන් විශාල මෙහෙයක් සිදු කරනවා. එම නිසා අරණායක ප්‍රාදේශීය සභාවේ ගොඩනැගිලි සංකීර්ණය ඉදිකිරීමට පමණක් රුපියල් ලක්ෂ 500ක මුදල් ප්‍රතිපාදන අප විසින් දෙනවා. මග නැඟුම, පුර නැඟුම වැඩසටහන් යටතේ මේ ප්‍රතිපාදනයන් අප ලබා දෙන්නේ ගම සංවර්ධනය නොකැර දේශය සංවර්ධනය නොවන නිසා යැයි සබරගමුව පළාත් සභා මහ ඇමැති මහීපාල හේරත් මහතා පැවැසීය.මාවනැල්ල, අරණායක ප්‍රධාන මහා මාර්ගයේ දිප්පිටිය නගරයේ ස්ථාපිතව පවතින අරණායක ප්‍රාදේශීය සභාවට ද නව ගොඩනැගිලි පද්ධතියක් ඉදිකිරීම සඳහා මෙහිදී මුල්ගල තැබීමද මහ ඇමැතිවරයා සහ සභාවේ සභාපති දිනේෂ් ගුණරත්න මහතාගේ ආරාධනයෙන් සිදුකළේය.එහිදී රැස්ව සිටි ජනතාව හා ප්‍රභූන් ඇමතූ මහ ඇමැති මහීපාල හේරත් මහතා - එදා කැළෑ හඳ නව කතාව ලියූ මහා ලේඛකයා අරණායක නිකිණියාන ලෙසට නම් කළා. නමුත් අරණායක ජනතාව විසින් සැබෑ මානව හිතවාදී දේශපාලනඥයකු වූ නියෝජ්‍ය ඇමැති ලලිත් දිසානායක මහතා තම සේවා සපයන දේශපාලන නායකයා ලෙසට පත් කර ගනිමින් සිදුකළ බුද්ධිමත් තීරණ තුළින් මේ වනවිට අරණායක සකල ශ්‍රී ලංකාව පුරා ප්‍රචලිත වෙලා. ලලිත් දිසානායක විසින් තම දේශපාලන ගමනට සහාය දෙන්නට සබරගමුව පළාත් සභාවට ඒ මහතාගේ සහාය ලබාදී තිබෙනවා. චමිල දිසානායක ඒ පුතු ද අද සිය පියාගේ ගමන් මගෙහි සාර්ථක දේශපාලන ගමනක යෙදී සිටිනවා.මේ අවස්ථාවට මැදිළිගිරිය විහාරාධිපති ආචාර්ය ශ්‍රී ලංකා නිදහස් පක්ෂ භික්ෂු සංවිධානයේ බල මණ්ඩල සභාපති ඉලුක්කොඩ ඤාණානන්ද හිමි විශේෂ ආගමික දේශනාව සිදුකළ අතර පළාත් සභා මන්ත්‍රී චමිල දිසානායක මහතා ලලිත් දිසානායක නියෝජ්‍ය අමැතිවරයා නියෝජනය කර විශේෂ ආශිර්වාද පූජාවක් සිදු කළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=r14062710</link>
    <topic>රෙදි සෝදන කම්හලේ අපජලයෙන් පරිසරය දූෂණය වෙලා</topic>
    <author/>
    <content>පොල්ගස්ඕවිට සමූහ එස්. පන්නිලපොල්ගස්ඕවිට, කිරිගම්පමුණුව ප්‍රදේශයේ මහා පරිමාණ අන්දමින් පවත්වාගෙන යන අපවිත්‍ර රෙදි සෝදා පිරිසිදු කරන කර්මාන්ත ශාලාවකින් සිදුවෙන පරිසර දූෂණය සහ මහජන පීඩාව පිළිබඳව පරීක්ෂණ පවත්වන ලද කහතුඩුව පොලිසිය ඒ පිළිබඳව වූ වාර්තාවක් කැස්බෑව ‍මහේස්ත්‍රාත් අධිකරණයට යොමු කර ඇත.හෝමාගම ප්‍රාදේශීය සභාව වෙතින් ලබාගත් නිත්‍යානුකූල අනුමැතියක් හෝ නොමැතිව පවත්වාගෙන යන මේ ආයතනය විටින් විට ප්‍රාදේශීය සභාව නිකුත් කළ නියෝගයන් ද කඩ කර ඇතැයි හෙළි වී ඇත. කර්මාන්ත ශාලාව අවට පදිංචිකරුවන් මුහුණ දී ඇති දුෂ්කරතා පිළිබඳව ද අවධානයක් යොමු කර නැතැයි ද මූලික පරීක්ෂණවල දී අනාවරණය වී තිබේ.දකුණු මුහුදු තීරයේ සිට මීගමුව, පුත්තලම දක්වා වූ පවත්නා හෝටල්වල අපිරිසිදු රෙදි සෝදා පිරිසිදු කිරීම මේ ආයතනය මඟින් සිදු කෙරේ.රසායනික ද්‍රව්‍ය යොදා දැවැන්ත යන්ත්‍ර සූත්‍ර මඟින් රෙදි සෝදා වේලා සකසන අතර ඉන් නිකුත් වන අපජලය ‍අවට කුඹුරු යායට මුදාහැරීම නිසා අක්කර 40 ක් පමණ වූ කුඹුරු වගා කළ නොහැකි තත්ත්වයට පත්ව ඇත. වසර පහක පමණ සිට “නානවිල” නම් වූ මේ කුඹුරු යාය පුරන්ව පවතී.කුඹුරුවලට බසින ගොවීන්ගේ දෙපා කුෂ්ට රෝගයනට බඳුන්ව ඇතැයි ද එම ගොවීහු දිවුරුම් ප්‍රකාශ ලබා දෙමින් කියා සිටිති.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=s1406271</link>
    <topic>එංගලන්ත සංචාරය සාර්ථකව නිමා කළ ශ්‍රී ලංකා ක්‍රිකට් පිල යළි මවුබිමට</topic>
    <author>ෆවුස් මොහොමඩ්</author>
    <content>එංගලන්ත සංචාරය ආරම්භ‍යේ සිටම විවිධ දුෂ්කරතාවලට මුහුණපෑමට සිදුවූ බවත්, කරදර බාධක වැඩිවෙද්දී ශ්‍රී ලංකා පිලේ ක්‍රීඩකයන් කණ්ඩායමක් ලෙස තව තවත් ශක්තිමත් වූ බවත් ශ්‍රී ලංකා ටෙස්ට් හා එක්දින ක්‍රිකට් නායක ඇන්ජෙලෝ මැතිව්ස් ප්‍රකාශ කළේය.'මේ සංචාරය මුල දී අපිට සිද්ධවුණේ එංගලන්තයේ දැඩි ශීත දේශගුණික තත්ත්වයත් එක්ක තරග කරන්නටයි. නමුත් පුහුණුවීම් තරග කිහිපයකින් පස්සේ අපි හැමෝම ඒ දේශගුණයට හුරුවෙන්නට පටන් ගත්තා. ඊළඟට විවිධ දුෂ්කරතාවලට වගේම ඇතැම් අවස්ථාවල දී එංගලන්ත ක්‍රීඩකයන්ගේ වාග් ප්‍රහාරවලටත් අපි ගොදුරු වුණා.නමුත් ඒවාට මුහුණ දෙන්න නම් අපි ශක්තිමත් විය යුතුයි. ඇත්තටම අපිට එවැනි දේවල් විශාල ශක්තියක් වුණා. අපි හැමෝම එක පවුලක සහෝදරයන් වගේ දැඩි ආත්ම ශක්තියකින් යුතුවයි ක්‍රීඩා කළේ. බාධක වැඩිවෙන්න වැඩිවෙන්න අපි තව තවත් ශක්තිමත් වුණා.' මැතිව්ස් කීවේය.ඔහු මේ බව සඳහන් කළේ එංගලන්ත ක්‍රිකට් සංචාරය සාර්ථකව නිමාකොට ඊයේ නැවත මවුබිමට පැමිණීමෙන් පසුව ක්‍රිකට් ආයතනයේ පැවැති මාධ්‍ය හමුවේදීය. විස්සයි20 කණ්ඩායමේ නායක ලසිත් මාලිංග, කළමනාකරු මයිකල් ද සොයිසා කණ්ඩායමේ පුහුණුකරු මාවන් අතපත්තු ද මේ මාධ්‍ය හමුවට එක්වූහ.මෙවර එංගලන්ත සංචාරයේ පැවති විස්සයි20 තරගය ලකුණු 9කින් ජයගත් ශ්‍රී ලංකාව තරග 5කින් සමන්විත එක්දින තරගාවලිය 3-2කින් ජයගත්තේය. දෙපිල අතර පැවැති ටෙස්ට් තරගමාලාවෙන් ශ්‍රී ලංකාවට තරග 1-0ක වාර්තාගත ජයක් හිමිවිය.මේ සංචාරයේ සාර්ථකත්වය පසුපස කණ්ඩායමේ සියලුම ක්‍රීඩකයන්, පුහුණුකරුවන්, කළමනාකරු මෙන්ම ජාතික තේරීම් කමිටුව ද සිටි බව මැතිව්ස් කීවේය.හෙඩිංග්ලි හී පැවැති දෙවැනි ටෙස්ට් තරගයෙන් වාර්තාගත ජයග්‍රහණයක් අත්කර ගැනීම පිළිබඳ දැඩි ලෙස සතුටට පත්වන බව කී මැතිව්ස්, ඒ තරගයේ දී ශ්‍රී ලංකා ක්‍රීඩකයන් විශිෂ්ට අයුරින් ක්‍රීඩා කළ බව ද සඳහන් කළේය. '‍එංගලන්ත පිලේ සාමාන්‍යයෙන් අංක 7 සිට පහළට සිටි පිතිකරුවන්ගෙන් තමයි නිතරම අපිට අභියෝගයක් එල්ලවුණේ. ටෙස්ට් තරගයකදී ඒ වගේ දේවල් සිද්ධ වෙන්න පුළුවනි. මම අන්තිම මොහොත දක්වා බැලුවේ කොහොමහරි තරගය ජය ගන්න ඕනා කියලයි. තරගයෙන් ජය අත්කර ගන්න මම මට පුළුවන් හැමදේම කළා.' ඔහු කීවේය.සංචාරය අතරතුර දී නොයෙක් අවස්ථාවල එංගලන්තය වෙතින් එල්ල වූ දරුණු වාග් ප්‍රහාරවලට සාර්ථකව මුහුණදුන් බවත් ඔහු කියා සිටියේය.'අපි සාමාන්‍යයෙන් මුරණ්ඩු කළහකාරී කණ්ඩායමක් නොවේ. නමුත් පිටියේදී උණුසුම් වාතාවරණයක් ඇතිවන හැම මොහොතේම ඊට නිර්භය මුහුණ දෙන්න අපිට පුළුවන් වුණා. අපිට ඔවුන්ගෙන් විවිධ අභියෝග එල්ලවෙද්දී අපිත් ඒවාට සාර්ථකව ප්‍රතිප්‍රහාර එල්ල කළා.' ඔහු පැවසීය.ලැබූ ජයග්‍රහණයෙන් කණ්ඩායමේ මානසිකත්වය ඉහළ ගිය බවත්, ඉදිරියේ දී පැවැත්වෙන සෙසු තරගමාලාවලටත් සාර්ථකව මුහුණදීමට බලාපොරොත්තු වන බවත් මැතිව්ස් පැවැසීය.එංගලන්ත සංචාරය ආරම්භයේ දී එරට ශීත දේශගුණික තත්ත්වය ශ්‍රී ලංකාවට තදින් බලපෑ බව කී විස්සයි20 නායක ලසිත් මාලිංග, ඉහළ මානසිකත්වයකින් සිටි බැවින් ඒ අභියෝග ජයගැනීමට හැකිවූ බව මාධ්‍ය හමුවේ දි කියා සිටියේය. මේ සාර්ථකත්වය දිගටම පවත්වා ගැනීම එකම බලාපො‍රොත්තුව බව ද මාලිංග කියා සිටියේය.ශ්‍රී ලංකා ක්‍රිකට් පිලේ දේශීය පුහුණුකරු ලෙස පළමුවරට මේ සංචාරයට එක්වූ හිටපු නායක මාවන් අතපත්තු මාධ්‍ය හමුවේදී සඳහන් කළේය.'මම හරි වාසනාවන්තයි මේ වගේ කණ්ඩායමක පුහුණුකරු වීම ගැන. මේ ජයග්‍රහණයට කණ්ඩායමේ සියලුම ක්‍රීඩකයන් වගේම කළමනාකරු, පුහුණුකිරීමේ අංශයේ සෙසු පුහුණුකරුවන් සියලුදෙනාගෙම සහාය නොඅඩුව ලැබුණා.' ඔහු පැවැසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=s1406272</link>
    <topic>ජනාධිපති කුසලාන පාසල් රගර් 30 ඇරැඹේ</topic>
    <author>ෆවුස් මොහොමඩ්</author>
    <content>ජනාධිපති කුසලාන මයිලෝ අන්තර් පාසල් අවුරුදු 20න් පහළ රගර් තරගමාලාව මේ මස 30 වැනිදා කොළඹ රාජකීය විදුහල් ක්‍රීඩා සංකීර්ණයේ දී ඇරැඹේ.අන්තර් පාසල් ලීග් රගර් තරගාවලියේ පළමු කොටසින් තරග වැදුණු පාසල් කණ්ඩායම් මේ තරගාවලියට එක්වෙති. කුසලාන වටයේ ජයග්‍රාහකයන් වන ඉසිපතන විදුහලත්, අනුශූරතාව දිනූ ත්‍රිත්ව විදුහලත්, කුසලාන වටයට එක්වූ සෙ‍සු කණ්ඩායම් වන කිංග්ස්වුඩ්, විද්‍යා විද්‍යාලය, රාජකීය හා සාන්ත පීතර විදුහල් කණ්ඩායම් සමහ පළිහ ශූරතාව දිනූ වෙස්ලි විදුහල් පිලත්, බඳුන ශූරතාව දිනූ තර්ස්ටන් විදුහල් පිලත් ජනාධිපති කුසලාන තරගාවලියට එක්වී සිටිති.මෙවර පාසල් රගර් තරගවාරයේ සත් සාමාජික ශූරතාවත්, ලීග් ශූරතාවත් දිනූ ප්‍රබල ඉසිපතන කණ්ඩායම කුසලාන ත්‍රිත්වයක් වාර්තා කිරීමේ අදිටනින් පසුවෙයි. ඉසිපතන කණ්ඩායම හා තර්ස්ටන් පිල 30වැනිදා අර්ධ අවසන් පූර්ව තරග වටයෙන් ආරම්භ වන මේ තරගාවලියේ පළමු තරගයට එක්වෙති.ත්‍රිත්ව හා වෙස්ලි විදුහල් අතර තරගය ජූලි මස 1වැනිදා පැවැත්වෙන අතර කිංග්ස්වුඩ් - විද්‍යා විද්‍යාලය අතර තරගය ජූලි 2දා පැවැත්වේ. රාජකීය විදුහල සහ සාන්ත පීතර විදුහල් පිල අතර තරගය පැවැත්වීමට නියමිතව ඇත්තේ ජූලි 3වැනිදාය. ජනාධිපති කුසලාන තරගාවලියේ අවසන් පූර්ව තරග ජූලි මස 6 සහ 7 දෙදින පැවැත්වෙන අතර අවසන් මහා තරගය ජූලි මස 13වැනිදා පැවැත්වීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=s1406273</link>
    <topic>ක්‍රීඩා කෞතුකාගාරයේ පළමු අදියර නොවැම්බර් මාසයේ දී විවෘත වෙයි</topic>
    <author/>
    <content>ජනාධිපති මහින්ද රාජපක්ෂ මහතාගේ උපදෙස් පරිදි ක්‍රීඩා ඉතිහාසයේ පළමුවරට ක්‍රීඩා කෞතුකාගාරයක් පිහිටුවීමේ මූලික කටයුතු මේ වනවිට ක්‍රීඩා අමාත්‍යාංශය අවසන් කර තිබේ. ක්‍රීඩා ඇමැති මහින්දානන්ද අලුත්ගමගේ මහතාගේ උපදෙස් මත නිදහස් චතුරශ්‍රයේ ටොරින්ටන්හී ක්‍රීඩා සංවර්ධන දෙපාර්තමේන්තු ගොඩනැගිල්ලේ ක්‍රීඩා කෞතුගාරයක් ආරම්භ කිරීමට කටයුතු කර ඇති අතර එහි පළමු අදියර මේ වසරේ නොවැම්බර් මාසය අවසන් වීමට පෙර ජනතා අයිතියට පත්කිරීමට කටයුතු කරන බව ක්‍රීඩා අමාත්‍යාංශය පවසයි.ක්‍රීඩා කෞතුකාගාරය පිළිබඳ විශේෂ කමිටුවක් ක්‍රීඩා ඇමැතිගේ උපදෙස් මත පත්කර ඇති අතර එම කමිටුවට ශ්‍රී ලංකා ගුවන් හමුදාපති එයාර් වයිස් මාෂල් කෝලිත ගුණතිලක, ශ්‍රී ලංකා නාවික හමුදාවේ රියර් අද්මිරාල් රවීන්ද්‍ර විජේතුංග, ශ්‍රී ලංකා යුද හමුදාවේ මේජර් ජෙනරාල් නන්දන උඩවත්ත, ජාතික කෞතුකාගාරයේ අධ්‍යක්ෂිකා සනූජා කස්තුරිආරච්චි, ජාතික ලේඛනාගාරයේ අධ්‍යක්ෂිකා ආචාර්ය සරෝජා වෙත්තසිංහ මහත්ම මහත්මීන්ගෙන් සමන්විත වේ. මේ ප්‍රධාන කමිටුවේ සභාපති ලෙස ක්‍රීඩා අමාත්‍යාංශයේ ජාතික ක්‍රීඩා සභාවේ හිටපු සභාපති සමන් අමරසිංහ මහතා කටයුතු කරන අතර ලේකම් ලෙස ක්‍රීඩා අමාත්‍යාංශයේ මධ්‍ය ලේකම් හර්ෂ බී.අබේකෝන් මහතාද, ක්‍රීඩා අමාත්‍යාංශයේ අතිරේක ලේකම් සමන් බණ්ඩාර මහතා මේ ප්‍රධාන මෙහෙයුම් කමිටුවේ අධීක්ෂණ කටයුතු භාරවද පත්කර තිබේ.මේ ප්‍රධාන කමිටුවට අමතරව උප කමිටු පත් කර ඇති අතර ඒවා ක්‍රීඩා අධ්‍යාපන පර්යේෂණ තොරතුරු හා ප්‍රකාශන යන අනුකමිටුවලින් සමන්විත වේ.ශ්‍රී ජයවර්ධනපුර විශ්වවිද්‍යාලයේ ආචාර්ය රාජපක්ෂ ඒ.යූ.ජේ.මාරපන, සබරගමුව විශ්වවිද්‍යාලයේ ආචාර්ය සඳුන් ජේ.පෙරේරා, කැලණිය විශ්වවිද්‍යාලයේ ‍ජ්‍යෙෂ්ඨ කථිකාචාර්ය ජයන්ත කලංසූරිය ජාතික ක්‍රීඩා විද්‍යායතනයේ හිටපු අධ්‍යක්ෂවරුන් වන ආචාර්ය බී.එල්.එච්.පෙරේරා, යෝගානන්ද විජේසුන්දර මහත්වරුන්ගෙන් අනුකමිටු සමන්විත වේ.ජාතික, දකුණු ආසියා හා ආසියාතික මට්ටම දක්වා ජාත්‍යන්තර පදක්කම් දිනූ ක්‍රීඩක ක්‍රීඩිකාවන්ගේ සමර සටහන් ක්‍රීඩා කෞතුකාගාරයේ ප්‍රදර්ශනය කරන අතර ලෝක හා ඔලිම්පික් ශූරයන්ගේ අනුරූප සහිත විශේෂ තොරතුරු ලබාදීම සඳහා ක්‍රීඩා ලේඛන සංරක්ෂණාගාරයක්ද, ක්‍රීඩා පර්යේෂණ අංශයක්ද ක්‍රීඩා කෞතුකාගාරය යටතේ ස්ථාපිත කිරීමට සැලසුම් කර තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=s1406274</link>
    <topic>කාල්ටන් සෙවන්ස් දේශීය රගර් කණ්ඩායම් නායකයන් නම් කෙරේ</topic>
    <author>ෆවුස් මොහොමඩ්</author>
    <content>දේශීය සත් සාමාජික රගර් තරග බිමේ මෑත ඉතිහාසයේ නව පෙරළියක් ඇති කළ කාල්ටන් සෙවන්ස් රගර් තරගමාලාවේ දේශීය තරග වටය සඳහා කණ්ඩායම් නායකයන් පසුගියදා නම් කෙරිණි.කුරුණෑගල සාන්ත ආනා විද්‍යලයීය ක්‍රීඩාංගණයේ දී හෙට ඇරැඹෙන මේ තරගාවලියේ දී ජාතික රගර් කණ්ඩායමේ ක්‍රීඩකයන් මෙන්ම අන්තර් සමාජ තරගබිමේ දස්කම් දක්වන ක්‍රීඩකයන් රැසක් ද, පාසල් රගර් පිටියේ කැපී පෙනෙන ක්‍රීඩකයන් ද තරගබිමට පිවිසෙති.මෙවර පැවැත‍්වෙන දේශීය තරග වටයේ දී වෙස්ටර්න් වොරියර්ස් පිලේ නායකත්වය නැවත වතාවක් ජාතික රගර් පිලේ හිටපු නායක යෝෂිත රාජපක්ෂට හිමිවී ඇති අතර පසුගියදා වැඩිම පැවැති දේශීය තරගබිමේ කණ්ඩායම් නායකයන් තෝරාගැනීමේ වෙන්දේසියේ දී ඉහළ අගයක් ලැබූ නාවික හමුදා රගර් පිලේ රෝහිත රාජපක්ෂ සෙන්ට්‍රල් කිංග්ස් කණ්ඩායමේ නායකත්වයට පත් කර තිබේ.ජාතික සත් සාමාජික රගර් පිලේ නායක ෆසීල් මරිජා නෝදර්න් ග්ලැඩියේටර්ස් පිලේ නායකයා ලෙස පත් කර තිබේ. හැව්ලොක්ස් කණ්ඩායමේ සුපිරි ක්‍රීඩක ෂෙනාල් ඩයස්ට ඊස්ටර්න් ඊගල්ස් පිලේ නායකත්වය හිමිවී ඇති අතර නාවික හමුදා රගර් කණ්ඩායමේ දිනූෂ චතුරංග සදර්ස් ෂාක්ස් පිලේ නායකයා ලෙස කටයුතු කරනු ඇත.මහනුවර ක්‍රීඩා සමාජයේ ප්‍රබල ක්‍රීඩක සාලිය කුමාර ජැෆ්නා චැලෙන්ජර්ස් කණ්ඩායමේ නායකයා ලෙසත්, නාවික හමුදා රගර් කණ්ඩායමේ ධනුෂ්ක පෙරේරා නෝර්ත් වෙස්ටර්න් බ්ලැක්ස් පිලේ නායකයා ලෙසත් කටයුතු කිරීමට නියමිතය. ඌව වයිපර්ස් කණ්ඩායමේ නායකත්වය හිමිවී ඇත්තේ ශෙහාන් පතිරණටය.නාවික හමුදා රගර් පිලේ චූල සුසන්ත සබරගමුව ස්ටැලියොන්ස් පිලේ නායකයා ලෙස කටයුතු කරයි. නෝර්ත් සෙන්ට්‍රල් ටයිපූන්ස් කණ්ඩායමේ නායකත්වය හිමිවී ඇත්තේ මහනුවර ක්‍රීඩා සමාජයේ අනුරුද්ධ විල්වරය‍.කාල්ටන් සෙවන්ස් සත් සාමාජික රගර් තරගමාලාවේ දේශීය තරග වටයේ පළමු අදියර හෙට(28) සහ අනිද්දා (29) කුරුණෑගල සාන්ත ආනා ක්‍රීඩා පිටියේ දිත්, දෙවැනි අදියර ලබන ජූලි මස 5 හා 6 දෙදින බෙලිඅත්ත ඩී.ඒ. රාජපක්ෂ ක්‍රීඩාංගණයේ දිත් පැවැත්වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=s1406275</link>
    <topic>මාතලේ සා.තෝමස් විදුහල් වර්ණ ප්‍රදානය අද</topic>
    <author>අසෝක හිඳ‍ගොඩ මාතලේ දිසා විශේෂ</author>
    <content>මාතලේ සාන්ත තෝමස් ජාතික පාසලේ වාර්ෂික වර්ණ ප්‍රදානෝත්සවය අද (27) පස්වරු 6.00ට විද්‍යාලයීය චාලස් රොබින්සන් අනුස්මරණ ප්‍රධාන ශාලාවේදී පැවැත්වේ.විදුහල්පති ලුතිනන් කර්නල් දම්පිය වනසිංහ මහතාගේ මඟ පෙන්වීම යටතේ එම විද්‍යාලයීය ක්‍රීඩා කමිටුව මගින් සංවිධාන කරන මේ උළෙලේ ප්‍රධාන ආරාධිතයා ලෙස ශ්‍රී ලංකා යුද හමුදාවේ 56වැනි සේනාංකයේ ප්‍රධානී, එම විද්‍යාලයීය ආදි ශිෂ්‍ය කර්නල් සී.පී.කේ.චන්ද්‍රසේකර මහතාද, විශේෂ ආරාධිතයා ලෙස එම විදුහලේ කීර්තිමත් ගුරුවරයකු වු ශ්‍රී ලංකා වර්ණලාභී හොකී ක්‍රීඩක ආදී ශිෂ්‍ය හර්බට් විජේකෝන් මහතාද වෙති. මෙහිදී එම විදුහලේ අති විශිෂ්ටතම උදාහිරු සම්මානයෙන් සහ වර්ණලාභින් ලෙස ක්‍රීඩකයන් පිරිසක් පිදුම් ලබති.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=s1406276</link>
    <topic>පාපැදි ප්‍රවීණයන්ගේ සුහද හමුව 9දා බලපිටියේ දී</topic>
    <author/>
    <content>ශ්‍රී ලංකා පාපැදි ප්‍රවීණයන්ගේ සංගමයේ කමිටු රැස්වීම හා සුහද හමුව මෙම 29 වැනි දින පෙ.ව 10.00ට බලපිටිය කැප්ටන් බෝට් හවුස්හිදී පැවැත්වේ.පාපැදි තරග විනිසුරු එන්.කරුණාරත්න, ප්‍රවීණතම ජාතික ශූර ලෙස්ලි රූපසිංහ හා කළුතර දිස්ත්‍රික්කයේ පාපැදි ක්‍රීඩාව නගාසිටුවීමට කටයුතු කළ එල්.අයි.ඩී.අබේසේන මහත්වරු උපහාර ලබනු ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=s1406277</link>
    <topic>ෂකිරිගේ ‘හැට්-ට්‍රික්’ දක්ෂතාවෙන් ස්විට්සරලන්තය දෙවැනි වටයට</topic>
    <author/>
    <content>සෙර්ඩාන් ෂකිරි පිට පිට ගෝල් ත්‍රිත්වයක් ලබා ගනිද්දී හොන්ඩුරාස් ගෝල් 3–0කින් පරාජය කළ ස්විට්සරලන්තය ලෝක කුසලාන පාපන්දු තරගාවලියේ 16 දෙනාගේ වටයට පිවිසියේය.ස්විට්සරලන්තය ‘ඊ’ කොටසේ දෙවැනියට ඔවුන්ගේ මූලික තරග වටය අවසන් කළ ස්විට්සරලන්තය සැමවිටම තරගයේ ප්‍රබලව සිටියේය.ෂකිරි වාර්තා කළේ ලෝක කුසලාන පාපන්දු ඉතිහාසයේ 50 වැනි පිට පිට ගෝල් ත්‍රිත්වයයි (හැට්-ට්‍රික්).</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=s1406278</link>
    <topic>මෙසි නැවතත් වැඩ පෙන්වද්දී ආජන්ටිනාව හා නයිජීරියාව 16 දෙනාගේ වටයට</topic>
    <author/>
    <content>ලෝක කුසලාන පාපන්දු තරගාවලියේ සුපිරි තරුව වීමේ සිය පෞද්ගලික වෑයමේ තවදුරටත් නිරතවූ ලයනල් මෙසි ලබා ගත් ගෝල් ද්විත්වය නයිජීරියාවට එරෙහිව ආජන්ටිනාවට ගෝල් 3–2ක ජයග්‍රහණයක් ගෙන ආවද ‘එෆ්’ කොටසේ මේ කණ්ඩායම් දෙකම 16 දෙනාගේ වටයට සුදුසුකම් ලැබූහ.ගෝල් කණුවේ වැදී නැවත පැමිණි පන්දුව ඉහළින් දැල තුළට යන පරිදි එල්ල කළ මෙසි ඊට මිනිත්තු තුනකට පසුව දර්ශනීය නිදහස් පහරකින් තරග තුනකින් සිය සිවුවැනි ගෝලය වාර්තා කළේය.ඉරානයේ පරාජය නිසා 1998න් පසුව ප්‍රථම වතාවට ලෝක කුසලාන පාපන්දු තරගාවලියක පිළිමළුන් පිටුදැකීමේ වටයට පිවිසි නයිජීරියාව මෙසි ලබා ගත් ආරම්භක ගෝලයෙන් තත්පර කිහිපයකට පසුව අහමඩ් මුසා මාර්ගයෙන් ගෝලයක් ලබා ගෙන සම තත්ත්වයට පිවිසියේය.විවේකයෙන් පසුව ටික වේලාවක් ගතවෙද්දී මුසා දෙවැනි ගෝලය ලබා ගත්තේය. එහෙත් ආජන්ටිනාව වහාම ඔවුන්ගේ පෙරමුණ තහවුරු කර ගනිමින් මාකොස් රොජො මාර්ගයෙන් ගෝලයක් ලබා ගෙන ‘එෆ්’ කොටසේ ඉහළටම පිවිසියේය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=s1406279</link>
    <topic>ඉරානයේ බලාපොරොත්තු බොස්නියාව බිඳ දමයි</topic>
    <author/>
    <content>ලෝක කුසලාන පාපන්දු තරගාවලියේ දෙවැනි වටයට පිවිසීම සඳහා අවශ්‍ය ප්‍රතිඵලය ලබා ගැනීමට අසමත් වූ ඉරානය ගෝල් 1–3කින් බොස්නියා හා හර්සගොවිනා කණ්ඩායමට පරාජය විය.නයිජීරියාව ‘එෆ්’ කොටසෙන් පිළිමළුන් පිටුදැකීමේ වටයට පිවිසියේය. බොස්නියා පිල තරගාවලියෙන් ඉවතට ගියද ඔවුනට දීප්තිමත් අනාගතයක් බලාපොරොත්තු විය හැක.ලෝක කුසලාන පාපන්දු තරගයකදී ඉරානය මෙතෙක් යුරෝපීය ප්‍රතිවාදියෙකු පරාජය කර නැත.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=s14062710</link>
    <topic>ගෝල් රහිත තරගයෙන් එක්වදෝරය ඉවතට</topic>
    <author/>
    <content>ක්‍රීඩකයන් දස දෙනෙකුගෙන් යුත් එක්වදෝරයට පෙරැළිකාර යමක් කිරීමට ඉඩ නොදුන් ප්‍රංශය ලෝක කුසලාන පාපන්දු තරගය ගෝල් රහිතව අවසන් කළේය. විස්මයට මෙන් තරගය කරට කර පැවතිණි. වැඩි වේලාවක් පන්දුවේ අයිතිය භුක්ති වින්දද ගෝල් ලබා ගැනීමේ අවස්ථා නිර්මාණය කර ගැනීමට ප්‍රංශයට අසීරු විය. එක්වදෝරයටද ගෝල් ලබා ගැනීමේ අවස්ථා උදා විය.ඇන්ටොනියෝ වැලන්සියා ට රතු කාඩ්පත ලැබීම නිසා ප්‍රංශයට තරගය ජය ගැනීමේ පහසු අවස්ථාවක් උදාවූ බව දිස්විණි. එහෙත් ක්‍රීඩකයන් දස දෙනෙකු දක්වා අඩුවූ එක්වදෝරය වඩාත් හොඳ කණ්ඩායම විය. ස්විට්සරලන්තය හා හොන්ඩුරාස් අතර ඊයේ පැවැති ‘ඊ’ කොටසේ අනෙක් තරගය ස්විට්සරලන්තය පහසුවෙන් ජය ගැනීම නිසා එක්වදෝරය තරගාවලියෙන් ඉවතට විසිවිය.ප්‍රංශය පහසුවෙන්ම මේ කොටසේ මුදුනට පැමිණියේය. දෙවැනි වටයේදී ඔවුන් නයිජීරියාව සමග තරග වදිනු ඇති අතර ස්විට්සරලන්තයට ආජන්ටිනාව මුණගැසෙනු ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=f1406271</link>
    <topic>බස්නාහිර පළාත් සභිකයෝ රෑ මැදියම තෙක් පැදුරේ</topic>
    <author>අන්ෙදාස් ෙහායන්ෙන්</author>
    <content>බස්නාහිර පළාත් සභා මන්ත්‍රීවරුන්ගේ තෙදින වැඩමුළුව හා සුහද හමුව හලාවත අනන්තය හෝටලයේ දී පසුගිය සිකුරාදා පැවතියේ චාම් අයුරිනි. එදින රාත්‍රී පැවැති පැදුරු සාදයේ දී පක්ෂ විපක්ෂ භේදයෙන් තොරව මන්ත්‍රීවරු ගීත ගායනා කළේ ප්‍රවීණ ගායකයන් පරිද්දෙන්ය.මහ ඇමැතිතුමා අපි ඔබ තුමාට හරි කීකරුයි යනුවෙන් නිවේදන කටයුතු මෙහෙය වූ රවීන්ද්‍ර යසස් මන්ත්‍රීවරයා සිනා සෙමින් ප්‍රකාශ කළේ මන්ත්‍රීවරු සිනා සාගරයක ගිල්වමින් ය. ගීත රාවයෙන් කුල්මත් වී ජගත් අංගගේ, එඩ්වඩ් කුලසේකර, රොඩ්නි ප්‍රෙෂර් ඇතුළු පිරිස වේගවත් නැටුමකට අවතීර්ණ වූයේ තවත් පිරිස් ඊට එක්කර ගනිමින්ය.මහ ඇමති අපිට කන්න දෙනව නම් අපිට බොන්න දෙනව නම් මොන කෙංගෙඩියද තව ඕනැ කියන්නේ. රවීන්ද්‍ර යසස්ගේ ගීත රාවයෙන් පිරිස විනෝද වූහ. මහ ඇමැතිතුමා අපි බස්නාහිර පළාත් සභාවට සංගීත කණ්ඩායමක් හදමු යැයි රවීන්ද්‍ර යසස් යෝජනා කළේය. ඒ මොනවටදැයි ප්‍රසන්න රණතුංග මහ ඇමැතිවරයා ප්‍රශ්න කළේය.මන්ත්‍රීවරුනගේ මඟුල් ගෙවල්වලට ගිහින් සිංදු කියන්න යැයි යසස් කීවේය.මේ පළාත් සභාවේ නළු නිළියො කොච්චර නම් ඉන්නවද? වේදිකා නාට්‍යයක් හැදුවනම් ඊට වඩා හොඳයැයි මහ ඇමැතිවරයා සිනා සෙමින් කීය. පැදුරු සාදය නිමා වූයේ ඇතැමෙකුට සිය කාමරය පවා සොයාගත නොහැකි තත්ත්වයක සිටියදී ය.පසුදින පිරිස දෙපිලකට බෙදී ක්‍රිකට් ක්‍රීඩා කරද්දී ඇතැමෙකුගේ පන්දු රැකීම, දිවීම ප්‍රිය ජනක දසුනක් විය. තරගයේ දී ජෝර්ජ් පෙරේරාගේ කණ්ඩායම ජයග්‍රහණය කළේ ප්‍රිති ඝෝෂා මධ්‍යයේය. මහ ඇමැතිවරයා සහ නිමල් ලන්සා මහත්වරු ජයග්‍රාහී කණ්ඩායම් නායක ජෝර්ජ් පෙරේරාට ශූරතාව පිළිගන්වද්දී ජෝර්ජ් අයියා මේ අවුරුදු පහටම ඔච්චරයි.වෙන මොනවත් ඉල්ලන්න එපා යැයි සුලෝචන ගමගේ සිනා සෙමින් කීය. සම්මන්ත්‍රණයට එක්වූ එකම මන්ත්‍රිනී නිරෝෂා අතුකෝරළ මහත්මියට තිළිණයක් පිරිනැමීමට සංවිධායකවරු තීරණය කළහ. හොඳම පන්දු යවන්නා වූ ජගත් අංගගේ මහතාට කුසලානය පිරිනමද්දී ඇමතිකම නැති වූ දා සිට අංගගේ අයිය හොඳට බෝල දානවා යැයි ජෝර්ජ් පෙරේරා සිනා සෙමින් කීය.සෙනසුරාදා රාත්‍රී පැවැති පැදුරු සාදයද සුළු පටු එකක් නොවීය. ජගත් අංගගේ රොඩ්නි ප්‍රෙෂර්, හා රවීන්ද්‍ර යසස් මන්ත්‍රීවරු තිදෙනා ඔවුනොවුන්ගේ කරට අත දමා ගෙන “සඳ හිරු තරු පවතින තුරු අපි මැරෙන්නේ නෑ අපි මැරෙන්නේ නෑ... කියමින් සාදයට අවතීර්ණ වෙද්දී මුළු සාදයම එක හඬට අපි මැරෙන්නේ නෑ.අපි මැරෙන්නේ නැහැ... යනුවෙන් ප්‍රීති ඝෝෂා කළහ. පසුගිය ඉරිදා පිරිස හෝටල් ලොබියට පැමිණියේ විසිර යෑම සඳහාය. මහ ඇමැතිතුමා “අපි ඔබ තුමාට කීකරුයැයි රවීන්ද්‍ර යසස් නැවත සිනා සෙමින් කීවේ පිරිසද සිනහා ගස්වමින්ය. කීකරුව ඉන්න ප්‍රශ්න දා ගන්න එපායැයි මහ ඇමැතිවරයා යසස්ගේ පිටට තට්ටුවක් දමමින් කීවේය.ඇමරිකාවේ ඩලාස් නුවර පැවැත්වෙන නාගරික මන්ත්‍රී වැඩමුළුවකට සහභාගී වීම සඳහා කොළඹ නගර සභාව නියෝජනය කරමින් නගරාධිපති ඒ.ජේ.එම්. මුසම්මිල් ප්‍රේමජයන්ත කස්ත්‍රිආරච්චි, අජන්ත ලියනගේ, රෝයි බෝගහවත්ත, සුනිල් විතානගේ, එම්.එච්. මන්සිල්, හා මොහොමඩ් අර්ෂඩ් මන්ත්‍රීවරු එක් වූහ.දීර්ඝ ගුවන් ගමනකින් පසු මන්ත්‍රීවරු අමෙරිකානු ගුවන්තොටුපළට ළඟා වූයේ හොඳටම හෙම්බත් වීය. එම්. එච් මන්සල් පිරිස අබිබවා යමින් ආගමන විගමන කවුන්ටරය වෙත ගියේය. මන්සිල්ගේ ගුවන් බලපත්‍ර පරීක්ෂාවට ගත් නිලධාරියා ප්‍රශ්නයක් ඇසීය.එයින් සෑහීමකට පත් නොවූ එම නිලධාරියා මන්සිල් රහස් කාමරයකට ප්‍රශ්න කිරීම සඳහා ගෙන ගියේය. සෙසු මන්ත්‍රීවරු ආගමන විගමන කවුන්ටරය ඔස්සේ ඇමරිකාවට ඇතුළු වුවද මන්සිල් නොවීය. මන්සිල් සොයද්දී බලධාරීන් පිරිස පලවා හැරීය. පැයකට ආසන්න කාලයක් පිරිස භීතියෙන් බලා සිටියදී මන්සිල් මහතාද පිරිස අතරට පැමිණියේ බිරන්තට්ටු වූ අයුරින්ය.ජනාධිපති මහින්ද රාජපක්ෂ මහතා පසුගිය සති අන්තයේ සිටියේ කොළඹින් බැහැරවය.ඓතිහාසික ශ්‍රී දළදා සමිඳු වැඳ පුදා ගැනීම ඇතුළු ආගමික උත්සව රැසක් යොදාගෙන තිබීම ඊට හේතු විය. මහනුවර ජනාධිපති මන්දිරයට පැමිණි ජනාධිපතිතුමා පිළිගැනීමට මැති ඇමැතිවරු විශාල පිරිසක් එක්රොක් වී සිටියහ.පසුගිය සිකුරාදා අලුයම හතරට පමණ අවදි වූ රාජපක්ෂ ජනාධිපතිවරයා ශ්‍රී පත්තිනි දේවාලයේ පැවැති කිරි ආහාර පූජාවකට එක්වුයේ ය. අනතුරුව දේවාලයේ නව රන් වැට දහස් සංඛ්‍යාත ජනතාවගේ සාදු නාද මධ්‍යයේ ජනාධිපතිවරයාගේ සුරතින් විවෘත කෙරුණි.එදින සවස මධ්‍යම පළාත් සභා මන්ත්‍රීවරු වෙනුවෙන් විශේෂ හමුවක් ජනපති මැදුරේ සූදානම් කර තිබුණි. මහින්දානන්ද අලුත්ගමගේ, කෙහෙලිය රඹුක්වැල්ල අමාත්‍යවරු ද, මන්ත්‍රී දිලුම් අමුණුගම, මධ්‍යම පළාත් මහ ඇමැති සරත් ඒකනායක ඇතුළු පළාත් සභා මන්ත්‍රීවරු ද එක්වී සිටියහ.සිහින් සිනහවක් මුවේ රඳවාගෙන පිරිස අතරට පැමිණි ජනාධිපතිතුමා කොහොමද දිලුම් යැයි දිලුම් අමුණුගම දෙස බලමින් ඇසීය. ‍හොඳයි සර් අමුණුගම මහතා කීවේය. ‘අපේ ගම’ නම් මන්ත්‍රීවරුන්ගේ වැඩමුළුව වරුවකට සීමාකිරීම තේරුමක් නැති වැඩක්. මටත් මන්ත්‍රීවරු එක්ක ටිකක් සාකච්ඡා කරන්න ඕනෑ. එය වරුවකට සීමා කරන්න එපා යැයි ජනාධිපතිතුමා ජනාධිපති කාර්ය මණ්ඩල ප්‍රධානී ගාමිණී සෙනරත් මහතා දෙස බලමින් කීය.සර් සාලිය දිසානායක මහතාගේ මරණයෙන් පසු හඟුරන්කෙත සංවිධායක ධුරයේ පුරප්පාඩුවක් තිබෙනවා යැයි එස්. බී. රත්නායක මහතා කීය. පොඩි නමටත් බෙදන්න කියනවා වගේ කථාවක් දැයි ජනාධිපතිවරයා සිනා සෙමින් ඇසීය. සර් නවක මන්ත්‍රීවරුන්ගේ ප්‍රතිපාදන ප්‍රමාණය වැඩි කර දෙන්නැයි තිළිණ තෙන්නකෝන් මහතා කීය.ආර්ථික සංවර්ධන අමාත්‍යාංශය, ආසන සංවිධායකවරු වෙනුවෙන් මුදල් වෙන් කර තිබෙනවා යැයි ජනාධිපතිවරයා පැහැදිලි කළේය. සුරතේ වූ කොළයක් එහා මෙහා කරමින් ලින්ටන් බස් එකක් ඉල්ලා ව්‍යාපාරිකයකුට තර්ජනය කළා නේද? ව්‍යාපාරිකයා ඒක රෙකෝඩ් කර ෆැක්ස් මඟින් මට එවා තිබෙනවා යැයි කියමින් සුරතේ වූ ෆැක්ස් පණිවිඩය පෙන්වීය. නරක වචනත් දමා මිනිසුන්ට මේ විදිහට කථා කරනවා දැයි ජනාධිපතිතුමා ෆැක්ස් පිටපතේ වූ වචනයක් කියා සිටියේ පිරිස සිනා සාගරයක ගිල්වමින් ය.(එහෙත් ලින්ටන් එම ස්ථානයේ නොවීය.) සරත් ඔයාලා මේක සමථයකට පත් කරන්න ජනාධිපතිතුමා මහ ඇමැතිවරයාට එහි වගකීම පැවරුවේය. රාත්‍රී භෝජන සංග්‍රහයෙන් අනතුරුව සුහද හමුව නිමාවට පත්විය.පසු දින අලුයම අවදි වූ ජනාධිපතිවරයා දළදා සමිඳු වැඳ පුදා ගැනීමෙන් පසු මල්වතු අස්ගිරි මහානායක හිමිවරු බැහැ දැකීමටද අමතක නොකළේ ය. අස්ගිරි හිමියෝ බැහැදුටු රාජපක්ෂ ජනාධිපතිවරයා මහානායක හිමියන්ගේ සුවදුක් විචාළේ ය. සනීපයෙන් පසුවන බව පැවසූ උන්වහන්සේ ජනාධිපතිතුමනි මහනුවර නගර මධ්‍යයේ පැවැත්වෙන රාත්‍රී මෝටර් රථ ධාවන තරගය පිළිබඳ ඇතැම් සංවිධාන විවිධ අදහස් මතු කරනවා යැයි කීහ.ඊට දින නියම කරලා සංවිධාන කටයුතු නිමා කරලා තියෙන්නේ. ඒ නිසා මෝටර් රථ ධාවන තරගය මෙම වසරින් නිමා කරමු යැයි ජනාධිපතිවරයා පැහැදිලි කළේය.ඉරිදා මාගම්පුර රුහුණු මහින්ද රාජපක්ෂ ජාත්‍යන්තර වරායේ තෙල් ගබඩා සංකීර්ණය විවෘත කිරීමේ ඓතිහාසික අවස්ථාවට එක් වූ ජනාධිපතිවරයා මොණරාගල රෝහ‍ලේ විවෘත කිරීමකට එක් විය. එතුමා ඉහළ මහළට යෑම සඳහා විදුලි සෝපානයට ප්‍රවිෂ්ට විය.ඇමැති ජගත් පුෂ්පකුමාර, විජිත් විජිත මුණි සොයිසා, ඇමැතිනි පවිත්‍රා වන්නිආරච්චි, ශාන් විජයලාල් මහ ඇමැතිවරයා ජනාධිපතිවරයා අනුගමනය කරමින් විදුලි සෝපානයට ප්‍රවිෂ්ට වූහ. සෝපානයට දැරිය යුතු බර ඉක්මයෑම හේතුවෙන් විදුලි සීනුව නාද විය.ඇමැතිනි පවිත්‍රා වන්නිආරච්චි මහත්මිය ඇතුළු පිරිසක් සෝපානයෙන් පිටතට පැමිණියහ. මහ ඇමැතිතුමා ඔබතුමා තමයි වැඩිම බර කියමින් ඇමැති විජිතමුණි උසුළු විසුළු කරද්දී පිං ඇත්තෝ තමා බර පිං නැත්තන් කොහොමද බර වෙන්නේ කියමින් ශාන් වි‍ජයලාල් මහතා සිනාසුණේ ජනාධිපතිවරයා ඇතුළු පිරිසට සිනහ පහළ කරමින්ය. ඔයාටත් ඕනෑම දේකට උත්තරයක් තියෙනවා නේද යැයි ජනාධිපතිවරයා ශාන් විජයලාල් දෙස බලමින් සිනාසෙමින් කීය.රතුගල වැදි ගම්මානය බලා ජනාධිපතිවරයා, ඇතුළු පිරිස පිටත්ව ගියේ හෙලිකොප්ටර් යානයෙන්ය. රතුගල වැදි නායකයා ජනාධිපතිවරයා ඇතුළු පිරිස පිළිගත්තේ ඉතා උණුසුම් අයුරින්ය. ජනාධිපතිවරයාගේ දෑතින් අල්ලා ගත් වැදි නායකයා ගම් පොජ්ජට මංගච්චපු එක අපේ හූරන්ට ගෞරව පොජ්ජක් යැයි කීය.කිරි කොරහ වැදි නැටුමින් පිරිස මහත් ආශ්වාදයක් ලැබූ අතර නැටුමට ඉදිරිපත් වූවන්ට තුටු පඬුරු දීමට ඇමැතිවරු කටයුතු කළහ. සමීපයට පැමිණි දැරියක් සමඟ සුහද කථාබහකට එක්වූ ජනාධිපතිවරයා දුවේ ඔයාට ජංගම දුරකථනයක් තිබේ දැයි ප්‍රශ්න කළේය. හිස වනමින් ඔව් යැයි ඇය පැවැසුවාය.අද රට වෙනස් වෙලා. රටේ ජනතාවගේ ජීවන තත්ත්වය ඉහළ ගිහින් ආදිවාසී තරුණ තරුණියෝ අතරත් ජංගම දුරකථන භාවිතය සිදුවෙනවා කී ජනාධිපතිවරයා දවසකට කීයක ‍රීලෝඩ් දානවා දැයි ඇසීය. ඊට පිළිතුරක් නොදුන් ඇය බිම බලා ගත්තාය.ගුරු ග්‍රහයාගේ මාරුව සමඟ කලබල වූ විපක්ෂනායක රනිල් වික්‍රමසිංහ මහතා පසුගිය සිකුරාදා අලුයම ඉන්දියාවේ හනුමා, තිරුපති ඇතුළු දේවස්ථාන කිහිපයක යමින් ග්‍රහචාරය පිළිබඳ සොයා බැලීය. එම ඉන්දියානු සංචාරයට ඩී. එම්. ස්වාමිනාදන් මහතා ද එක්විය.පසුගිය සඳුදා එජාප සන්නිවේදන කමිටුව පක්ෂ නායක රනිල් වික්‍රමසිංහ මහාතගේ ප්‍රධානත්වයෙන් රැස්විය. විපක්ෂනායකවරයා ඉන්දියානු සංචාරයෙන් පසු රැස්වූ ප්‍රථම හමුව එය විය. කරු ජයසූරිය, මලික් සමරවික්‍රම, මංගල සමරවීර මහත්වරු ඊට එක් වූහ. එක්සත් ජාතික පක්ෂයට විවිධ සංවිධාන නගන චෝදනා පිළිබඳව එහිදී සාකච්ඡා කෙරුණි. ඌව මැතිවරණයේ සියලු වගකීම් සංවිධායකවරුන්ට පවරමු යැයි කරු යෝජනා කළේය. හරි හරි කරු මොකද මේ බය වෙලා වගේ යැයි වික්‍රමසිංහ මහතා ඇසීය.රුවන් විජේවර්ධන, එරාන් වික්‍රමරත්න, අජිත් මාන්නප්පෙරුම ඇතුළු එජාප මන්ත්‍රීවරු පිරිසක් දෙහිවල සත්වෝද්‍යානයට යමින් එහි සිටින සතුන්ගේ සුවදුක් විමසා බැලීය. උද්‍යානයේ අධ්‍යක්ෂවරිය ඔවුහු උණුසුම් අයුරින් පිළිගත්හ. සතුන්ගේ දෛනික කෑම බීම ගැන පිරිස විමසීය.රජය ඊට ප්‍රතිපාදන ක්‍රමවත්ව ලබා දෙන බව ඇය කීවාය. පසුව ජිරාෆ්ලා පෙන්වමින් ඔවුන්ගේ තත්ත්වය කෙසේ දැයි එරාන් වික්‍රමරත්න මහතා විමසීය. සූ එකේ ඉන්න ජිරාෆ්ලා හතර දෙනාම ගැහැණු සත්තු ඒක නම් ගැටලුවක්. පිරිමි ජිරා‍ෆ් කෙනෙක් අවශ්‍යයි. මම ඒ බව දැනුම් දීලා තියෙන්නේ යැයි ඇය කීවාය. මෙහි අඩුපාඩු අපිට දැනුම් දෙන්න . විසිටින් කාඩ්පතක් ඇයට දෙමින් වික්‍රමරත්න මහතා කීවේය.ජනාධිපතිතුමා මහනුවර ජනාධිපති මන්දිරයේ රැඳී සිටි පසුගිය සිකුරාදා වයඹ මහ ඇමැති දයාසිරි ජයසේකර මහතා හා හිටපු ඇමැති අශෝක වඩිගමංගාව මහත්වරු එතුමා මුණගැසීමට මන්දිරයට පැමිණයහ. වඩිගමංගාව දුටු ජනාධිපතිතුමා “කොහොමද, මොනවද තොරතුරු යැයි” ඉතා උනන්දුවෙන් ඇසීය.“හොඳයි සර්” වඩිගමංගාව කීය. “ඉස්සර සර්ගේ ලිස්ට් එකට ඉඩම් දෙන්න ගිහින් මට මුහුණ දෙන්න වුණු අකරතැබ්බ මතකදැයි” වඩිගමංගාව මහතා අතීත කතාව සිහිපත් කරමින් ඇසීය. නිමේෂයක් කල්පනාවේ ඇලී ගැලී සිටි ජනාධිපතිතුමා සිනාසෙමින් මට මතකයි ඒ සිද්ධිය යැයි කීය.මොකක්ද ඒ කතාව යැයි මහ ඇමැති ජයසේකර මහතා විමසීය. සර්ගේ ලැයිස්තුවට මම හම්බන්තොට ජනතාවට ඉඩම් දෙන්න ගියා. පී. එම්. බී. සිරිල් ඒකට ලොකු ප්‍රශ්නයක් ඇතිකළා. පස්සෙ අගමැති ප්‍රේමදාස මහත්තය ළඟට යනකම් ප්‍රශ්නය දුරදිග ගියා. එදා ප්‍රේමදාස මහත්තයා කිව්වේ ලැයිස්තුව හරි නම් දෙන්න කියලයි. ඒ අනුව හම්බන්තොට ලැයිස්තුවට ඉඩම් දෙන්න හැකි වුණා යැයි වඩිගමංගාව සිනාසෙමින් කීය.ධම්ම පදයේ දේශනා ඇතුළත් ඇසිදිසි සංයුක්ත තැටිය දොරට වැ‍ඩීමේ උළෙල පසුගිය බදාදා සබරගමුව ආණ්ඩුකාර වි. ජ. මු. ලොකුබණ්ඩාර මහතාගේ ප්‍රධානත්වයෙන් සිදු කෙරුණි. සේමාවතිය වැඳ පුදා ගැනීමට ගිය අතරතුර දී රුදුරු මදුරුවෙකු විටින් විට පැමිණ කළ දෂ්ට කිරීමෙන් නොසිතූ විපතකට මුහුණ දුන් බව ද, බුදු දහම පිළිබඳ දීර්ඝ අධ්‍යයනයකට ගිය තමාට ඉන් එයට ඉඩ ඇහුරුණේ යැයි ද ලොකුබණ්ඩාර මහතා සිය දේශනයේ දී කීය. </content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=f1406272</link>
    <topic>මුලතිව් අම්මන් කෝවිලේ මුහුදු දියෙන් පහන් දැල්වේ</topic>
    <author>සටහනරක්ෂණ ශ්‍රියන්ත</author>
    <content>දෙවියන් උදෙසා මුහුදු ජලයෙන් පහන් දල්වන ආශ්චර්ය දැක බලා ගැනීමට යා යුත්තේ හින්දු බැතිමතුන්ගේ මහත් ගෞරවාදරයට පාත්‍ර වූ මුලතිව් නන්දිකඩාල් කලපුවේ ස්ථාපිත වට්ටාපලෙයි කන්නගි අම්මන් කෝවිලටය. එම කෝවිලේ වාර්ෂික උත්සවය ශ්‍රී ලංකා යුද හමුදාවේ පූර්ණ දායකත්වයෙන් පසුගියදා ලක්ෂ පහකට අධික බැතිමතුන්ගේ සහභාගීත්වයෙන් නිමාවට පත් විය.මුලතිව් දිස්‌ත්‍රික්‌කයේ වට්‌ටාපලෙයි ගම්මානයේ පිහිටි කන්නගි අම්මාන් ඉපැරැණි හින්දු කෝවිල ප්‍රසිද්ධ වී ඇත්තේ වට්‌ටාපලෙයි කෝවිල යන නමිනි. මෙහි පත්තිනි අම්මාගේ එක් පෙනී සිටීමක් ලෙස සලකන කන්නගි අම්මා දේව මාතාවට පුද පූජා පැවැත්වීම සිදු කෙරේ. දින අටක් පුරා පැවැති විශේෂ පුද පූජා ඇතුළු වාර්ෂික මංගල්‍යය අවසන් වූයේ පසුගියදා පැවැති විශේෂ උත්සවයෙනි‍.ආරක්ෂක ලේකම් ගෝඨාභය රාජපක්ෂ මහතාගේ මග පෙන්වීම හා යුද හමුදාපති දයා රත්නායක මහතාගේ උපදෙස් මත මුලතිව් ආරක්ෂක සේනා ආඥාපති මේජර් ජෙනරාල් ජගත් ඩයස් මහතාගේ මෙහෙයවීම යටතේ මුලතිව් යුද හමුදා නිලධාරීන් හා නිලධාරිනියන් මෙම උත්සවයේ පෙරමුණ ගෙන කටයුතු කළහ. මුලතිව් වට්‌ටාපලෙයි වාර්ෂික මංගල්‍යය සදහා මෙවර යුද හමුදාවෙන් හා සෙසු ආරක්‌ෂක අංශවලින් පූර්ණ දායකත්වය‌ ලැබී තිබිණි.මෙම කෝවිල පිහිටි ප්‍රදේශය සුද්ධ පවිත්‍ර කිරීම, සෞඛ්‍ය, කැසිකිළි වැසිකිළි පහසුකම් ප්‍රථමාධාර සේවා ජලය සැපයීම හා දන්සල් පැවැත්වීම වැනි පොදු කටයුතු සදහා යුද හමුදාව මූලික වී ක්‍රියා කළහ. ‍කෝවිල වටා තේර් රථ ගමන් කිරීමේ මාර්ගය ඉදිකර දීම සිදුවී තිබූයේ පාර්ලිමේන්තු මන්ත්‍රී නාමල් රාජපක්ෂ මහතාගේ මැදිහත්වීමෙනි.දැඩි භක්‌තියකින් හා විශ්වාසයකින් වට්‌ටාපලෙයි කෝවිලේ හින්දු බැතිමතුන් වසර පුරාම භාරහාර වෙති. කෝවිලේ වාර්ෂික මංගල්‍යය පැවැත්වෙන දිනයේදී භාරහාර ඔප්පු කිරීමට පැමිණෙන මෙරට ජනතාව හා විදේශිකයන් ඇතුළු ලක්ෂ පහකට අධික බැතිමතුන්ගෙන් වට්‌ටාපලෙයි කෝවිල් භූමිය එකම මිනිස්‌ හිස්‌ ගොඩක්‌ බවට පත් වී තිබුණි.වට්‌ටාපලෙයි කෝවිල් ඉතිහාසය පුරාවට තමන් දන්නා කාලවකවානුවක විශාලම පිරිසක්‌ එක්‌ වූ අවස්‌ථාව මේ වසර බව කෝවිල් භාරකාර සංගමයේ සභාපති එම්. කුගදාසන් මහතා පැවසීය.මුලතිව් වට්‌ටාපලෙයි හින්දු කෝවිලේ වාර්ෂික මංගල්‍යයටද යාපනය, කිළිනොච්චිය හා මන්නාරම යන ප්‍රදේශවල සිට කැලෑබද මාර්ගවලින් කෝවිල් භූමිය කරා බැතිමතුන් පාගමනින්ම ළඟා වෙයි. කැලෑබද මාර්ගවලින් එසේ සැතපුම් ගණනාවක්‌ දුර ගෙවමින් පැමිණීමද සම්ප්‍රදායකි. රටට සාමය උදා කර එසේ පැමිණීමට හැකි වාතාවරණයක් උදාකිරීම පිළිබද බැතිමතුන් ජනාධිපති මහින්ද රාජපක්ෂ මහතාටත් ආරක්ෂක අංශවලටත් පින් දෙමින් අප සමග ප්‍රශංසා මුඛයෙන් කතා කළහ.මුලතිව් ආරක්‍ෂක සේනාංකාධිපති මේජර් ජෙනරාල් ජගත් ඩයස්‌ මහතා ඇතුළු යුද හමුදා සේනාංක වට්‌ටාපලෙයි කෝවිලේ වාර්ෂික මංගල්‍යයට පැමිණි සියලු දෙනා වෙනුවෙන් බත් දන්සලක්‌ සංවිධානය කොට තිබිණි.අවසාන දින තිස්දහසකට වැඩි බැතිමතුන් එම බත් දැන්සැල ට එක්ව සිටියහ.වට්‌ටාපලෙයි හින්දු කෝවිලේ වාර්ෂික මංගල්‍යයේ අවසාන දින සවස දෙවියන්ට පුදපූජා පවත්වන අවස්‌ථාවේදී ශ්‍රී ලංකා ගුවන් හමුදාවේ හෙලිකොප්ටර් යානා මගින් ගුවනේ සිට කෝවිලට මල් ඉසීම සිදු කෙරිණි. හෙලිකොප්ටර් යානා මගින් වට්‌ටාපලෙයි කෝවිලට මල් ඉසින විට ලක්‍ෂ සංඛ්‍යාත බැතිමතුන් ස්‌‍ත්‍රෝත්‍ර ගයමින් දෙවියන්ට ඕම්කාර නැගූහ. වන්දනාකරුවන්ගේ සෙසු අවශ්‍යතා වෙනුවෙන්ද යුද හමුදාව කළ පූර්ණ කැපවීම බැතිමතුන්ගේත්, කෝවිල් භාරකාර මණ්‌ඩලයේත් ඉමහත් පැසසුමට ලක්‌වීය.වට්‌ටාපලෙයි කෝවිලේ පැවැත්වෙන චාරිත්‍ර අතර ඉතාම සුවිශේෂී වතාවත වන්නේ මුහුදු ජලයෙන් පහන් දැල්වීමයි. මුහුදෙන් ලබාගන්නා ජලයෙන් මැනවින් පහන් දැල්වෙන ආකාරය අපටද දැකගත හැකි විය. වට්‌ටාපලෙයි කෝවිලේ මහානුභාවය නිසාම එය සිදුවන බවට බැතිමත්හු විශ්වාසය පළ කරති.උත්සව සමයේ පමණක් විශේෂ තේවා කටයුතු සිදුකරනු ලබන්නේ බ්‍රහ්මණ වංශිකයන්වූ ප්‍රධාන කුරුක්කල් කුලසේකරම් ක්‍රිෂ්ණ භවාන්ගේ ප්‍රධානත්වයෙනි.කෝවිලේ දිනපතා තේවා කටයුතු සිදුකරන්නේ පුරාණයේ සිට එකම පරපුරකිනි. අද එහි පස්වන පරම්පරාවේ මුලිකව කටයුතු කරන තංගරාජා පුසාරිතුමා වට්ටප්පලෙයි කෝවිලේ අතීත පුරාවෘත්තය පිළිබදව අපට විස්තර කළේය.අතීතයේ එක්තරා දිනයක මේ ප්‍රදේශයේ තරුණයන් පිරිසක් කුඹුරු වැ‍‍ඩෙහි යෙදෙමින් සිට ඇත.අදටත් මේ කෝවිල ආශ්‍රිත ‍ප්‍රදේශයේ සරු සාර කුඹුරු යාය දැක ගත හැකිය. මෙම කුඹුරේ ගොවිතැන් කටයුතුවල නිරතව සිටි තරුණයන් අබියසට මහලු කාන්තාවක් පැමිණ තමාට කුසගිනි බැවින් ආහාර පිණිස යමක් දෙන ලෙස ඉල්ලා සිටිමින් කොහොඹ ලීයකින් කළ නගුලක් මත වාඩි වූවාය.ආහාරයට අවශ්‍ය මොනවාදැයි ඇයගෙන් විමසූ තරුණයන්ට පවසා ඇත්තේ තමන්ට කිරිබත් අවශ්‍ය බවයි. අනතුරුව කිරිදෙනකගෙන් ලබාගත් කිරි උතුරවා එයට සහල් එක්කොට කිරිබත් පිස මෙම කාන්තාවට පිළිගන්වා ඇත. මේ කටයුතු නිමවෙන විට රාත්‍රිය උදා‍වී තිබේ. එබැවින් අවශ්‍ය ආලෝකය සපයා ගැනීමට මෙම තරුණයන්ට පහනක් දල්වන ලෙස කාන්තාව පවසා ඇත.නමුත් ඒ සදහා පොල්තෙල් නොමැති බව මෙම තරුණයන් කාන්තාවට පැහැදිලි ‍කර ඇත. එම කාන්තාව පහනක් දැල්වීමට පොල්තෙල් අවශ්‍ය නොමැති බවත් ඉදිරිපිට ඇති මුහුදෙන් මුහුදු වතුර ගෙනවිත් පහනක් දල්වන ලෙස පවසා ඇත. ඒ අනුව ක්‍රියා කළ තරුණයන් පිරිස ඇය කියු පරිදි මුහුදු ජලය ගෙනවිත් පහනක් දල්වා තිබේ.අනතුරුව මෙම තරුණයන් ඇමතූ එම කාන්තාව තමාට එසේ පුද සත්කාර කරන්නේ නම් ඔවුන්ගේ ඉදිරි කටයුතු සාර්ථක කර ගැනීමට තමා ආශිර්වාද කරන බව පවසා අතුරුදහන්ව ඇත. එම කාන්තාව වාඩිවූ කොහොඹ නගුල එම ස්ථානයේම පැලවී ගසක් බවට වැඩී තිබේ.ඒ පැමිණ ඇත්තේ කන්නගි අම්මා බව විශ්වාස කරන එම පළාතේ ජනතාව එම ස්ථානයේ‍ කෝවිලක් කරවා එදා පටන් අද දක්වාම වසරක් පාසා කිරි උතුරවිමින් කිරිබත්(පොංගල් බත්) උයමින්, මුහුදු වතුරෙන් පහන් පත්තු කරමින් එම සිද්ධිය සමරමින් කන්නගි දේව මාතාවට පූජෝපහාර දක්වයි.ඕලන්ද ජාතිකයන් මෙරට පාලනය කරද්දී යාපනය කොටුවේ සිට මෙම කෝවිල බැලීමට අශ්වයෙකු පිට නැගී ඕලන්ද ආණ්ඩුකාරවරයෙකු පැමිණ තිබේ. එම පුද්ගලයා මෙම කෝවිලේ එවකට සිටී පුජකවරයා අමතා නුඹලාගේ ඔය දෙවියන්ගේ ඇති හාස්කම් මොනවාද පුළුවන්නම් ඒවා පෙන්නාපල්ලා යැයි කියමින් සමච්චල් කොට තිබේ.එවිට කෝවිලේ පූජකවරයා යෂ්ටියක් අතට ගෙන අසල ඇති ළිදෙන් ජලය ස්වල්පයක් එයට ඉස එම යෂ්ටියෙන් කෝවිල පසෙක ඇති විශාල වෘක්ෂයකට තට්ටු කර තිබේ. මෙම වෘක්ෂය අදටත් මෙම පුජනීය භූමියේ ඇති අතර එම වෘක්ෂය දෙමළ ජනතාව හදුන්වනු ලබන්නේ “පනිච්චම් මරම්,” “අනිච්චම් මරම්” යන නම්වලිනි.මෙහි මල් ලා දම් පැහැයක් ගන්නා අතර ඒවා සිපගත් පමණින් මැලවෙන බව දෙමළ ජනතාව විශ්වාස කරයි. මෙම ගසට පූජකවරයා තට්ටු කිරීමත් සමග ගස වේගයෙන් සෙලවෙන්නට පටන් ගෙන තිබේ. ඒ දෙස බලා සිටි ඕලන්ද ජාතිකයා වෙත මේ ගසේ ගෙඩි ගැලවී විත් වේගයෙන් ශරීරයේ වැදෙන්නට පටන් ගෙන තිබේ.එයින් ගැලවීමට මොහු දිව ගොස් ඇති අතර පසුපස එළවමින් මේ ගසේ ගෙඩි ඔහුට පහර දීමට පටන් ගෙන තිබේ. ඉන් ගැලවීම සදහා නන්දිකඩාල් කලපු‍වට පැන තිබේ. ජලයට පැන්නත් මෙම ගසේ පහරදීම නතර නොවූහෙයින් තමාට සමාවන ලෙස පැවසූ ඕලන්ද ජාතිකයා මේ කෝවිලට රාජ අනුග්‍රහය ලබාදෙන බවත් පුද පුජා පවත් වන බවටත් තමා භාර වන ලෙස පූජකවරායාට පැවසීමෙන් අනතුරුව පහර දීම නැවතී තිබේ. අනතුරුව ඕලන්ද ආණ්ඩුකාර වරයා මෙම කෝවිල සදහා රාජ අනුග්‍රහය ලබා දී තිබේ.මෙම ගස සෙලවීමට ජලය ඉසින ලද ළිද අදටත් මෙම ස්ථානයේ ඇති අතර එම ළිදේ ජලය උත්සව අවස්ථාවලදී ක්ෂණිකව පොළොව මට්ටමින් අඩි එක හමාරක් පමණ ඉහළට ඇති බවත් වට්ටප්පලෙයි කෝවිලේ අතීත පුරාවෘත්ත පිළිබද අපට විස්තර කළ තංගරාජා පුසාරි වරයා පැවසීය.එල්.ටී.ටී.ඊ නායක ප්‍රභාකරන් සිය බිරිඳ හා දරුවන් සමග මෙම කෝවිලට පැමිණ ඇති අතර කිසිදා ප්‍රභාකරන් මෙම කෝවිල තුළට නොගිය බවත් ඔහුගේ දරුවන් හා බිරිද මෙම කෝවිලේ වන්දනා මාන කර පැමිණෙන තුරු ප්‍රභාකරන් කෝවිලෙන් පිටතට වී බලා සිටිය බවත් පැවසූ කෝවිල් භාරකාර සංගමයේ සභාපති එම්. කුගදාසන් මහතා ප්‍රභාකරන් ඇතුළු පවුලේ පිරිස පැමිණෙන විට කෝවිලේ සියළු රාජකාරි කරන්නන් ප්‍රභාකරන්ගේ ආරක්ෂකයන් විසින් ඉවත් කර දැඩි ‍රැකවල් යොදා සිටින බවත් කීය.මානුෂීය මෙහෙයුම පැවතීමට පෙර සිට මෙම කෝවිලේ පූජා කටයුතු සිදු කර ඇති අතර මානූෂීය මෙහෙයුමේ අවසන් අදියර පැවති නන්දිකඩාල් කලපුවේ පැවතියද දෙපාර්ශවයේ මෝටාර් හා කාලතුවක්කු උන්ඩ දෙපසට හුවමාරු වෙද්දී මැදිව තිබූ මෙම කෝවිලට කිසිදු හානියක් නොවුයේ මෙහි ඇති බල මහිමයට බව පෙන්වාදෙන එම්. කුගදාසන් මහතා යුද්ධයට මැදිවූ ජනතාව ආරක්ෂාව සදහා රැස්ව සිටියේද මෙම කෝවිල තුළ බව පවසා සිටී.එදා ප්‍රභාකරන් අපට වන්දනාමාන කිරීමට ඉඩ නොදුන්, අප වඩාත් පූජනීයව සැලකූ මෙම කෝවිල වැද පුදා ගැනීම හීනයක්ව පැවතියද අද අපට රිසිසේ වැද පුදා ගැනීමට ත්‍රස්ත්‍රවාදය පරදා ඉඩ හසර ලබා දුන් ජනාධිපති තුමා රජය ඇතුළු ත්‍රිවිධ හමුදාවන්ට තමන් සදා ණය ගැති බව සෑම බැතිමතෙකුගේම අදහසයි.වට්‌ටාපලෙයි කෝවිලේ වාර්ෂික මංගල්‍යය කාවඩි නැටුමෙන් හා සංගීතයෙන් අලංකාරව තිබු අතර කුඩා කළයකට කිරිදමා ඊට කොහොඹ අතු යොදා අලංකාර ලෙස සරසන ලද කළය හිස මත තබාගෙන කිරි නොඉහිරෙන පරිද්දෙන් දෙවියන්ට ගෞරව දක්වමින් රංඟනයේ යෙදීම තවත් පිරිසක්‌ සිය සිරුරේ පිටට කොකු ගසා ලණුවල ආධාරයෙන් එල්ලී කොහොඹ අතු හා කුඩා දරුවන් දෑතට ගෙන කෝවිලේ දෙවියන්ට නමස්‌කාර කිරීම ආදිය සුවිශේෂී අංග ලෙස අපට පෙනුණි.මෙම කෝවිල වෙත බොහෝ බැතිමතුන් පැමිණ සිටියේ දරුඵල ලබා ගැනීමට, වසංගත රෝගවලින් සුවය ලබා ගැනීමට වූ භාර ඔප්පු කිරීම පිණිසය.උදේ 7.00, දහවල් 12.00 සහා සවස 5.00 ට දිනපතා ‍වට්‌ටාපලෙයි කෝවිලේ පූජා පැවැත්වෙන අතර සාමය උදාවීමත් සමග බියෙන් හා සැකයෙන් තොරව රටපුරා ඕනෑම තැනකට යාමට අද සෑම දෙනාටම හැකිවීමත් සමග මෙහි දිනපතාම බැතිමතුන් පැමිනෙන බව ප්‍රධාන කුරුක්කල් වරයා අප සමඟ පැවසීය.අප සමඟ අදහස් දැක්වූ මුලතිව් ආරක්‍ෂක සේනාංකාධිපති මේජර් ජෙනරාල් ජගත් ඩයස්‌ මහතා, ‘වට්‌ටාපලෙයි කෝවිලේ වාර්ෂික උත්සවය සදහා අප දායකත්වය දැක්වූයේ සියලු බැතිමතුන්ටම එම කෝවිල නිදහසේ වන්දනා මාන කරගැනීමට පහසුකම් උදාකර දීම සදහායි. ප්‍රභාකරන්ගේ මුලස්ථානයව පැවති මේ ප්‍රදේශයේ ජනතාව දීර්ඝ කාලයක් එල්.ටී.ටී.ඊ අණසකෙන් හෙම්බත්වී සිටියේ. අද ඔවුන් රිසිසේ ජීවනෝපාය කරමින් සාමකාමීව ජීවත් වනවා.අප කරන්නේ ඔවුන්ට අවශ්‍ය පහසුකම් සැලසීම පමණයි. හමුදාව කිසිදු දෙයක් ඔවුන්ට බලෙන් පැටවීමට උත්සහ කරන්නේ නෑ‍. මුලතිව් දිසාපති තුමා ආණ්ඩුකාරවරයා අප සමග ඉතා සහායෝගයෙන් කටයුතු කරමින් මේ ප්‍රදේශයේ ජනතාවගේ අවශ්‍යතා ජතා ආගම් භේදයෙන් තොරව ඉතා ඉහළින් සපුරාලීමට කටයුතු කරනවා.මේවායේ දියුණුවත් සමග මේ ප්‍රදේශයේ ජනතාවට ජීවනෝපාය පිළිබද ගැටලුවක් නැහැ. අවශ්‍ය මුලික යටිතල පහසුකම් සියල්ලම වාගේ මේ වනවිට රජය ඉටු කර අවසානයි. දැන් මේ ප්‍රදේශ වල ජනතාව අපෙන් ඉල්ලා සිටින්නේ ඔවුන් තනි නොකර සැමදා ඔවුන් සමග සිටින ලෙසයි’ආගමික සහජීවනය ජාතින් අතර සමගිය උදෙසා දැඩි කැපවීමකින් කටයුතු කරන රජය යුද්ධයෙන් විනාශ වී ගිය සියලු සිද්ධස්‌ථාන පිළිසකර කොට සංවර්ධනය කිරීමට දැවැන්ත වැඩපිළිවෙලක්‌ යෙදීම පිළිබදව බැතිමතුන් රජයට ප්‍රශංසා කරති.මුලතිව් වට්‌ටාපලෙයි කෝවිලේ අප දුටු ජාතින් අතර සාමය සමගිය සහජීවනය රටේ දැවැන්ත ඉදිරිගමනට යෝධ ශක්තියක් වනු නොඅනුමානය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>27</day>
    </date>
    <link>http://www.dinamina.lk/2014/06/27/_art.asp?fn=f1406273</link>
    <topic>මේ මොහොතේ සිත නිශ්චල කිරීම භාවනාවයි</topic>
    <author>සටහන - චතුරිකා ගමගේ</author>
    <content>භාවනාවේ මේ මොහොත සහ අත් හැරීමේ සංතුෂ්ටිය පිළිබඳ සරලව කියන බටහිර ඔස්ට්‍රියාවේ පර්ත්හි බෝධිඥාන ආශ්‍රමයේ අනුශාසක, ලොව ප්‍රකට ධර්ම දේශක අජාන් බ්‍රහ්මවංසෝ හිමියන් කොළඹ සම්බෝධි විහාරයේදී පැවැත්වූ ධර්ම සාකච්ඡාවක් ඇසුරිනි.භාවනාව කියනෙක ඉතාම සරල දෙයක්. උදාහරණයක් විදිහට මේ බුලත් හෙප්පුව ගන්න පුළුවන් .මේ බුලත් හෙප්පුව මදක් වෙලා ඔසවගෙන හිටියොත් තමන්ගෙ අතට එන්න එන්න බරක් දැනෙනනවා. ඉතින් ඒක අල්ලගෙන ඉන්න එක මෝඩකමක්.කරන්න තියෙන්නෙ අතාරින එක. එතකොට අපේ අතට විවේකයක් දැනෙනවා. ඒක ඇත්දැකීමෙන් ඕන කෙනෙක් දන්නවා. අපිට නැවත පුළුවන් බුලත් හෙප්පුව ඔසව ගන්න. කලින් වගේ නෙවෙයි විවේක අරගෙන අර බුලත් හෙප්පුව උස්සල බැලුවොත් අපිට නැවත ශක්තියක් දැනෙනවා.අපේ අත වෙහෙසට පත් වෙන්නෙ නෑ. ඒ වගේම සමහර අය භාවනා කරනවා පු‍ටුවල ඉදගෙන. මොකද ඒ අයට කියලා දීලා නෑ,පුරුදු වෙලා නෑ බිම ඉදගෙන භාවනා කරන්න. ඔබේ ඉරියව්ව මොකක් වුණත් පහසු ඉරියව්වකින් ඉදගැනීම වැදගත් වෙනවා භාවනාවේදී.භාවනාවේදි වැදගත් වෙන්නේ අත් හැරීමයි. ඉවතට යන්න හැරීමයි. විශේෂයෙන්ම ගෙවුණු අතීතයත්, නොපැමිණි අනාගතයත් අත හැරිය යුතුයි. ගෙවුණු අතීතය ගැන සිතීම හරියටම මිනී පෙට්ටියක් හිස දරාගෙන සිටීමක් වගෙයි. එය ගෙවිලා ඉවරයි. එය මැරිලා ඉවරයි.ඒ වගේම අනාගතය සැලසුම් කරන එකත් අත් හරින්න. භාවනාවේදී අපි කල්පනා කළයුත්තේ අනාගතය නිර්මාණය වන්නේ කේසේද යන්නයි. අනාගතය නිර්මාණය වන්නේ වර්තමානයේදීයි. වර්තමාන මොහොතේ සිත පවත්වා ගැනීම වැදගත්. වර්තමාන මොහොතේ සිතේ නිශ්චලත්වය තේරුම් ගත යුතුයි.රැළි නැති වැවකට සමාන කරන්න පුළුවන් නිශ්චලව පවතින සිත. ජල ‍රැළි නොනැංවෙන වැවකින් අපට බොහෝ දේවල් දකින්න පුළුවන්. ඉර, හඳ, අවට පරිසරය අපට ඒ ජලයේ ප්‍රතිබිම්බයක් හැටියට දකින්න පුළුවන්. ඒ වගේම සමාධිගත වූ සිතට ධර්මය ඉතා හොඳින් අවබෝධ වෙනවා. ධර්මය ඉතා හොඳින් දකිනවා. යථාභූත ඥානය, ඇති සේ ඇති සැටියෙන් දැන ගැනීම මේ වගේ නිශ්චලව පවතින සිතකට කරන්න පුළුවන්.හොඳ ගුරුවරයෙක් සිටිනවා නම් එය භාවනාවට හොඳම ලෑස්තිවීමයි. එවිට භාවනාව බොහෝම සැහැල්ලු යමක් බවට ඉබේම පත් වෙනවා. මගේ ගුරුවරයා මට කිව්වේ මිනිස් සිත සුළඟේ සැළෙන පත්‍රයක් වගෙයි කියලයි. ඒ නිසා ඔබ ගසකින් බිමට වැටෙන පත්‍රයක් වගේ වෙන්න.ගස්වලින් වැටෙන පත්‍ර ගමන් කරන්නේ සුළඟ නිසා පමණයි. යම් මොහොතක සුළඟ නතර වුණොත් පත්‍රය තමන්ගේ ගමන නවත්තනවා. එය පරිපූර්ණයෙන්ම නිශ්චලත්වයට පත් වෙනවා. මොකද ඒක තමයි පරිසරයේ නියතය. පරිසරයේ නියමය. ගමන් කිරීම සිදු වන්නේ තවත් දෙයක බලපෑමකින් පමණයි.බාහිර බලපෑමක් නොමැති නම් එය නිශ්චලයි. පරිසරය සමඟ ජීවත් වීමට, පරිසරයට ඇහුම්කන් දීමෙන් යමෙකුට භාවනාවේ මූලික කරුණු ඉගෙන ගත හැකියි. සොබාදහම සෑම විටම නිශ්චලයි. එය කළඹන්නේ බාහිර බලපෑම් මඟිනුයි. යම් අවශ්‍යතා මත, යමක් වුවමනා වීමෙන් පමණයි සොබාදහමේ නිශ්චලතාවය බිඳ වැටෙන්නේ.සිත ගමන් කිරීමට සලස්වන්න. භාවනාවෙන් මේ ගමන් කරන මනස නිශ්චලව තබා ගන්න ඉගෙන ගත හැකියි. කිසිවක් වුවමනා නොවීමෙන්,මේ පිරිසිදු මොහොතේ පමණක් සිත තබා ගැනීමෙන් ඔබට නිශ්චලව සිටිය හැකියි. ක්‍රමක්‍රමයෙන් අත් හැරීමෙන් ඔබට ගමන් කරන සිත සන්සුන් කර ගත හැකියි. ඒක තමයි සොබා දහම.මිනිස්සු පොදුවේ ජීවත් වෙන්නේ බොහොම බයකින්. ඊළඟ මොහොතේ කුමක් වේදැයි ඔවුන් නිතරම සිතනවා. ඒ නිසාම මේ අය අනාගතය ගැන හැමවිටම බියකින් පසු වෙනවා. නමුත් බොහෝ වෙලාවට මේ සිදු වෙන්න පුළුවන් කියලා හිතෙන ගොඩක් දේවල් සිද්ධ වෙන්නේ නෑ.මට අවුරුදු 10ක් වගේ කාලෙදී ඉස්කෝලෙ ඉදන් ගෙදර එන ගමනෙදී මගේ අම්මා කිව්වා ඊළඟ දවසේදී මට දත් දොස්තර හම්බ වෙන්න තියෙනවා කියලා. මම ඉතාම තදින් බයට පත් වුණා දත් දොස්තර හමු වෙන්න යාම ගැන. නොසෑහෙන්න අඬන්නත් පටන් ගත්තා. මං අම්මාට බැගෑපත් වුණා මාව දත් දොස්තර ළඟට යවන්න එපා කියලා.එදා රෑ මට හරියට නින්දක් ලබන්නත් බැරි වුණා. මොකද ඊළඟ දවසේ දත් දොස්තරව හම්බ වෙන්න යන්න තිබුණ නිසා මගේ හිත මහා බයකින් පිරිලා තිබුණේ. අවුරුදු 50කට කලින් දත් දොස්තරලා ළඟ නවීන උපකරණ තිබ්බෙ නෑ. දත් සම්බන්ධ වැඩ බොහොම වේදනා දනවන විදිහටයි සිද්ධ වුණේ. ඉතිං අවුරුදු 10 කුඩා පිරිමි ළමයෙක් මේ අත්දැකීමට මුහුණ දෙන්න බය වෙන එක සාමාන්‍යයි.ඊළඟ දවසේ උදේ මං නැවතත් හඬා වැ‍ටුණා මාව දත් දොස්තර ළඟට යවන්න එපා කියලා. මං මොන තරම් ඇවටිලි කළත් මගේ අම්මා මාව දත් දොස්තර ළඟට එක්කගෙන ගියා. ඒ යන ගමන පුරාම මං බොහොම දුකින් හිටියේ. ඒත් එතනට ගියාම මට දැනගන්න ලැබුණා එදා දත් දොස්තරට අසනීප වෙලා නිසා ඔහුව මුණ ගැහෙන්න තිබ්බ හමුව අවලංගුයි කියලා.අන්න ඒ වෙලාවෙ මට තේරුණා මං දුක් වුණේ කිසි ඵලප්‍රයෝජනයක් ඇති දේකට නෙවෙයි කියලා. ඉතිං ඇයි නොපෙනෙන අනාගතයක් ගැන, කොහෙත්ම නොවෙන්න පුළුවන් දෙයක් ගැන කරදර වෙන්නෙ? ඔබ දන්නේ නෑ කුමක් සිදු වෙයිද කියලා. ඉතිං ඒ ගැන වධ වීම නවත්වන්න. අන්න එහෙමයි අපි මේ මොහොතේ පමණක් ජීවත් වෙන්න ඉගෙන ගන්න ඕනෑ. වධ වීම නැවැත්වීමයි ඔබ කළ යුත්තේ.භාවනා ක්‍රම දෙකක් පමණයි තියෙන්නේ. ඒ චතුරාර්ය සත්‍යවලින් දෙවන සත්‍ය භාවනාව. ඒ කියන්නේ දුකට හේතුව. අනෙක් එක තුන්වන සත්‍ය පිළිබඳ භාවනාව. දුක නැති කිරීම හෙවත් නිර්වාණය. මේ දෙවන සත්‍යයට අයත් වන භාවනාවලින් ගත්තොත් අවශ්‍යතාවය නිසා, අපේ තෘෂ්ණා මූලික හැඟීම් නිසා නොයෙකුත් දේවල් වුවමනා වෙනවා.ඒ අවශ්‍යතාවන් නිසා භාවනාව අපහසු වෙනවා. භාවනා කිරීමේ වැ‍රැදි ක්‍රම නිසයි බොහෝ දෙනෙකුට භාවනාව දුෂ්කර කාර්යයක් වෙලා තියෙන්නේ. තුන්වැනි ආර්ය සත්‍යයට වැටෙන භාවනාව හෙවත් තෘෂ්ණාව නැති කර ගැනීමේ භාවනාව නිසා සිතට මහත් ප්‍රබෝධයක එති වෙනවා. එය සිද්ධ වෙන්නේ අත් හැරීම නිසයි.මගේ අත්ල දෙස බැලුවොත් එහි ඉදිරිපස පෙනෙන විට පසුපස පේන්නෙ නෑ. නමුත් එක්වර මේ දෙපැත්තම පවතිනවා. ඒ පවතින්නේ එකිනෙකට ආසන්නව, එකිනෙකට ළං ළංවයි. විපස්සනා භාවනාව සහ සමථ භාවනාවත් ඒ වගෙයි. එකිනෙක,එකිනෙකින් වෙන් නොවී පවතිනවා. මේ දෙක වෙන් කරලා දක්වන්න අපහසුයි. එකක් පසුපස නිතරම අනෙක් එකත් පසු වෙනවා.මෙවන් බාධක ජය ගැනීමට හොඳම මාර්ගය තමයි සුවදායක නින්දක් ලැබීම. බොහෝ අය නිදා ගන්නේ සපත්තු දෙකක් දාගෙනයි. මේ සපත්තු දෙක තමයි අනාගතය. අනිත් එක අතීතය. මේ සපත්තු දෙකම ගලවලා බොහොම පහසුවෙන් නිදා ගත යුතුයි. එමඟින් භාවනාවේදී නින්ද යාම වැළකෙනවා.ඒ වගේම ශාරීරික අපහසුතා ඇති වීම මඟ හැර ගන්න නම් පහසු ඉරියව්වකින් භාවනාවේ පසුවෙන්න ඕනා. වැ‍රැදි මතයක් පවතිනවා මෙන්න මේ ආකාරයෙන් පසුවුණොත් පමණයි හොඳින් භාවනා කරන්න පුළුවන් වෙන්නේ කියලා. අපේ ශරීරයට කාරුණික වීමයි අවශ්‍ය වෙන්නේ.භාවනාවේ යෙදී ඉන්න අතරෙ අපහසුවක් දැනෙනවා නම් ඇවිදලා එන්න ඔබට පුළුවන්. තමන්ගේ ශරීරයට මෙහෙකාරයෙක් වගේ සලකන්නෙ නැතිව යහළුවෙකුට හෝ යෙහෙළියකට ආකාරයට සැලකීමයි කළ යුත්තේ. කරුණාකර ඔබේ ශරීරයට හොඳින් සලකන්න. කරුණාවන්තවත්, මෘදුවත් ඔබේ ශරීරයට සත්කාර කරන්න ඉගෙන ගන්න.මේ දැන් තමයි හොඳම වේලාව.ඔබ අතීතයටත්,අනාගතයටත් යන්න දුන් විට කාලයේ ප්‍රමාණය පිළිබඳ තක්සේරුවෙන් ඔබ ඉබේම ඈත් වෙනවා. කාලය පිළිබඳ තව දුරටත් ගණනය කිරීමට එවිට අවශ්‍යතාවක් හට ගන්නේ නෑ. කාලය කියන්නේ හුදෙක් මිනුමක් පමණයි.අතීතයත් අනාගතයත් අතර ඔබ දෝලනය වන විට කාලය පිළිබඳ විශාල ගැටලුවක, කාලය පිළිබඳ විශාල තක්සේරුවක පසුවෙන්න සිද්ධ වෙනවා. නමුත් මේ මොහොත තුළ පමණක් පවතින්න ඉගෙන ගත් පසුව තව දුරටත් කාලයේ අවශ්‍යතාවක්, වැදගත්කමක් නැති වී යනවා. අතොරක් අය පැය ගණනක් මුළුල්ලේ භාවනාවේ පසු වෙනවා එතරම් කාලයක් ගත වූ බවවත් නොදැන. තවත් අය භාවනාවේ ඉතා කෙටි කාලයක් පසු වෙනවා මහා කාලයක් ගත කළ බව සිතමින්.නමුත් ඔබ අතීතයටත්, අනාගතයටත් යන්න දුන් විට, අත් හැරිය විට ඔබ සියල්ලෙන් ගැලවුණ අයෙක් බවට පත් වෙනවා. සිදු විය යුත්තේ එයයි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=n1406281</link>
    <topic>පේරාදෙණියේ ආචාර්යවරු මහාචාර්යවරුඅන්තවාදීන්ට පිළිතුරු දෙන්න පෙළ ගැසෙති</topic>
    <author>නිහාල් ජයවර්ධන</author>
    <content>අන්තවාදී සුළු පිරිසක් නිසා සාමකාමී ශ්‍රී ලංකාවේ ගැටුම් ඇතිවීම වළක්වාලීම පිණිස පේරාදෙණිය විශ්වවිද්‍යාලයේ ආචාර්ය, මහාචාර්යවරුන් ප්‍රමුඛ විද්වතුන් ජනතාව දැනුවත් කිරීමට සැලසුම් සකස් කරති.අපේ රට යැයි සිතා රට නඟාසිටුවීමට සියලු ‍ෙභ්ද පසෙකලා කටයුතු කළ යුතුව ඇතැයි පවසන ඔවුහු බුද්ධියට එකඟව කටයුතු කරනවා විනා විවිධ පුද්ගලයන් හා කණ්ඩායම්වල උසිගැන්වීම්වලට හසු නොවන්නැයි ද ජනතාවගෙන් ඉල්ලා සිටිති.පසුගියදා බේරුවල සහ අලුත්ගම සිදුවූ කනගාටුදායක තත්ත්වයන් නැවතත් මෙම රට තුළ ඇති නොවන්නට වගබලා ගත යුතු යැයි අවධාරණය කරමින් මෙම අදහස් දැක්වීමට එම ආචාර්ය මහාචාර්යවරුන් එක්වූයේ ඊයේ (27) පේරාදෙණිය විශ්වවිද්‍යාලයේ සනාතන මන්දිරයේ පැවැත්වූ විශේෂ මාධ්‍ය හමුවකදීය.මෙම අවස්ථාවේදී අදහස් දැක්වූ ඉතිහාස අධ්‍යයන අංශයේ හිටපු අංශාධිපති මහාචාර්ය හඟුරන්කෙත ධීරානන්ද හිමිපාණෝ - යුද්ධයක් නිසා අසරණ වූ ජනතාවත්, බැට කෑ ජනතාවත් අද සැළසුම් සුසුම් හෙළන්නේ සහෝදරත්වයෙන්, මිත්‍රත්වයෙන් අත්වැල් බැඳ‍ගනිමිනුයි. එම තත්ත්වය ආගමික අන්තවාදයක් නිසා බිඳවට්ටා නොගත යුතුයි. කටකතා උසිගැන්වීම්, පෞද්ගලික මතවාද කෝන්තර පිරිමැසීමට ඉඩ නොදිය යුතුයි.නියෝජ්‍ය උප කුලපති හා වැඩබලන උප කුලපති මහාචාර්ය ශාන්ත හෙන්නායක මහතා -උගතුන්, බුද්ධිමතුන්, වියතුන් ලෙස සමාජගත වී සිටීම පමණක් විශ්වවිද්‍යාල ඇදුරන්ට සීමා වී නැහැ. සමාජය තුළ, රට තුළ විටින්විට ඇතිවන යම් යම් ගැටලු සහගත තත්ත්වයන් පිළිබඳ විවරණ කොට යහපත් තැනකට ජනතාව මෙහෙයවීමට අදහස් ප්‍රකාශ කිරීම අපේ යුතුකමක්. ජාතීන්, ආගම් සහ දේශපාලන පදනම් මත සිට කටයුතු කිරීම පිළිනොගන්නා අතර ජනතා විමුක්ති පෙරමුණ හා එල්. ටී. ටී. ඊ. සංවිධාන වැනි අන්තවාදී සංවිධාන නිසා ඇතිවූ විනාශයන් නැවත ඇතිනොවීමට වගබලා ගත යුතුයි. ජාති, භාෂා, ආගම් භේදයෙන් තොරව අධ්‍යාපනය ලබන තැන සිට රටට, ජාතික ගීයට, ජාතික ධජයට ගරු කරන එකම ජනතාවක් බිහිකළ යුතුයි.ශාස්ත්‍ර පීඨාධිපති මහාචාර්ය නවරත්න බණ්ඩාර මහතා - පසුගිය කාලසීමාවේදී ප්‍රාදේශීය, ආගමික, ජාතිය යන ප්‍රධාන මුල්කර ගනිමින් වසර තිහක් වැනි කාලයක් යුද්ධයක පැටළී සිටියා. අපි නැවත එවන් තත්ත්වයක් උදාවීම වළක්වා ගත යුතුයි. මීට වඩා බුද්ධිමත්ව කටයුතු කිරීමට හිතා ගත යුතුයි. නීතිය අතට ගෙන කටයුතු කිරීමට අප නොයා යුතුයි. රටේ පවතින නීතියට අනුගතව කටයුතු කළ යුතුයි. ඒ සඳහා අපි ජනතාව දැනුවත් කළ යුතුයි. දර්ශන හා මනෝ විද්‍යා අධ්‍යයන අංශයේ ජ්‍යෙෂ්ඨ කථිකාචාර්ය එම්. එස්. එම්. අනන් මහතා -අපේ උත්සාහය මින් ඉදිරියට අන්තවාදී සුළු පිරිසක් ගෙන යන කඩාකප්පල්කාරී පසුබිම වළකා ජනතාව දැනුවත් කිරීමේ වැඩපිළිවෙළකට යන්නයි. ජනවාර්ගික, ආගමික, භාෂා වශයෙන් නොබෙදී රටක් ලෙස ඉදිරියට යන ජනතාව පෙළගැස්වීමටයි. ඉංග්‍රීසි අධ්‍යයන අංශයේ මහාචාර්ය අර්ජුන පරාක්‍රම, ආචාර්ය ජේ. ශ්‍රී රංජිත්, ආචාර්ය මණ්ඩල සංගමයේ උප සභාපති ආර්. මහේෂ්වරන් යන මහත්වරුන් ද අදහස් දැක්වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=n1406282</link>
    <topic>සාර්ක් සංවිධානය ශක්තිමත් කළ යුත්තේ සාමාජික රටවල සමානාත්මක පදනමකින්</topic>
    <author/>
    <content>ජනාධිපති මහින්ද රාජපක්ෂ මහතාගේ මාලදිවයින් චාරිකාව දෙරටේ මිතුරු සබඳතාවල තවත් කඩඉමක් බව මාලදිවයින් විදේශ ඇමැතිනී දුන්යා මවුමූන් මහත්මිය ප්‍රකාශ කළාය.ජනාධිපතිවරයා මාලදිවයිනට පැමිණි පස්වැනි වතාව මෙය බව පැවසූ මවුමූන් මහත්මිය සිය වත්මන් ජනාධිපතිවරයා ධූරය භාර ගත් පසු එරටට පැමිණි ප්‍රථම රාජ්‍ය නායකයා රාජපක්ෂ ජනාධිපතිවරයා බවත් පැවසුවාය.ඒ මහත්මිය මෙසේ ප්‍රකාශ කෙළේ මාලදිවයිනේ සංචාරයක නිරත ජනාධිපතිවරයා කුරුම්බා දිවයිනේ සංචාරක නිකේතනයේ දී පෙරේදා (26) මුණගැසුණු අවස්ථාවේදීය.ද්විපාර්ශ්වික සබඳතා අඛණ්ඩව වර්ධනය වීම ගැන සතුට පළ කළ ජනාධිපති රාජපක්‍ෂ මහතා තමා ඇතුළු දූත පිරිසට ලැබුණු උණුසුම් පිළිගැනීම හා සුහද සත්කාර පිළිබඳව ද ස්තුතිය පුද කෙළේය.විදේශ ඇමැතිනිය සහ ජනාධිපතිතුමා අතර කතාබහේ දී කලින් දා නිල සාකච්ඡාවට බඳුන් වූ විෂයය ගැන තවදුරටත් අදහස් හුවමාරු කැර ගන්නා ලදී.කලාපීය රටවල අභිවෘද්ධිය සඳහා සාර්ක් සංවිධානය (දකුණු ආසියානු කලාපීය සහයෝගීතා සංගමය) ශක්තිමත් කිරීම තීරණාත්මක සාධකයක් බව පිළිගත් ජනාධිපතිතුමා සහ මාලදිවයින් විදේශ ඇමැතිනිය එය කළ යුත්තේ සාමාජික රටවල ලොකු කුඩා බව , ප්‍රබල දුබල බව වැනි වෙනස්කම් නොතකා සමානාත්මතා පදනමකින් යයි අවධාරණය කළහ.ශ්‍රී ලංකාව තමන්ට බොහෝ උපකාර කොට තිබෙන අතර මාලදිවයිනත් අන්තර්ජාතික වේදිකාවේ දී ශ්‍රී ලංකාවට දිගටම සහය දුන් බව සිහිපත් කළ ඇමැතිවරිය එම සහයෝගය ඉදිරියටත් ස්ථිර බව සහතික වූවාය.පොදු රාජ්‍ය මණ්ඩලය කෙරෙහි අවධානය යොමු කළ දෙපාර්ශවය මේ සංවිධානය දේශපාලන අරමුණු සඳහා උපයෝගී කොට ගැනීමේ උත්සාහයක් ඇති බැවින් එබඳු ප්‍රවණතා පරාජය කොට එය නිසි මගට ගැනීම අවශ්‍ය බවට එකඟත්වය පළ කළහ.විදේශ අමැතැ මහාචාර්ය ජී.එල්. පීරිස්, උසස් අධ්‍යාපන අමැති එස්.බී. දිසානායක, විදේශ අමාත්‍යාංශයේ අධීක්‍ෂණ මන්ත්‍රී සජින් ද වාස් ගුණවර්ධන, ජනාධිපති ලේකම් ලලිත් වීරතුංග යන මහත්වරුන් ද විදේශ අමාත්‍යාංශයේ ලේකම් ෂෙනුකා සෙනෙවිරත්න මහත්මිය සහ මාලදිවයින් හි ශ්‍රී ලංකා මහ කොමසාරිස් ඩික්සන් දෑල මහතා ද සාකච්ඡාවට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=n1406283</link>
    <topic>සංචාරක ව්‍යාපාරයේ දියුණුව රඳා පවතින්නේරටේ සංස්කෘතිය හා පරිසරය ආරක්ෂා වුණොත් පමණයි</topic>
    <author/>
    <content>සංචාරක ව්‍යාපාරයේ දියුණුවට රටේ සංස්කෘතිය හා පරිසරය ආරක්ෂා කිරීම අත්‍යාවශ්‍ය කරුණක් බව ආර්ථික සංවර්ධන ඇමැති බැසිල් රාජපක්ෂ මහතා පැවසීය.කොළඹ ප්‍රදර්ශන හා සම්මේලන මධ්‍යස්ථානයේ දී ඊයේ (27) දින ආරම්භ වූ සංචාරක උදාව 2014 ප්‍රදර්ශනයේ ප්‍රධාන ආරාධිතයා වශයෙන් එක්වෙමින් ඇමැතිවරයා මෙම අදහස් පැවසීය.ඇමැතිවරයා පෙන්වා දුන්නේ අද වන විට විශාල දියුණුවක් අත්කර‍ෙගන ඇති සංචාරක ව්‍යාපාරය උතුර දකුණ ඇතුළු රටේ සෑම ප්‍රදේශයකම විහිදී තිබෙනවා. එම ව්‍යාපාරවල යෙදෙන්නන් පරිසරය හා සංස්කෘතිය ආරක්ෂා කිරීමට පියවර ගෙන තිබෙනවා.සිවුවන වරට පැවැත්වෙන මෙම ප්‍රදර්ශනය ශ්‍රී ලංකාවට සංචාරකයින් ගෙන්වන්නන්ගේ සංගමය සහ සංචාරක සංවර්ධන අධිකාරිය එක්ව සංවිධානය කළා.සංචාරක කර්මාන්තය ආශ්‍රිත සියලුම සේවා සපයන්නන් එකම ස්ථානයකදී හමුවීමට හැකි ලෙස මෙම ප්‍රදර්ශනය සංවිධානය කැර තිබෙනවා. සංචාරක ව්‍යාපාරයට සම්බන්ධ එහෙත් වැඩි අවධානයට ලක් නොවූ පිරිස් සහ කණ්ඩායම් ඉදිරියට ගෙන ඒම කුඩා හා මධ්‍ය පරිමාණයේ සංචාරක සේවා සම්පාදකයින්ට සංචාරක මෙහෙයුම්කරුවන් සමඟ සම්බන්ධතා ගොඩනගා ගැනීමට අවස්ථාව සලසාදීම මෙතෙක් සංචාරක කර්මාන්තයට එක් නොවූ කුඩා සහ මධ්‍ය පරිමාණ සංචාරක කර්මාන්ත ව්‍යාපාරික ආයතනවලට නිෂ්පාදන හා සේවාවන් එළි දැක්වීම සඳහා ඉඩ ප්‍රස්ථාව ලබාදීම, සංචාරක කර්මාන්තයට නව නිෂ්පාදන හා ‍සේවාවන් හඳුන්වාදීම ඇතුළු අංශ රැසක් මෙම ප්‍රදර්ශනයට සමගාමීව සිදු කිරීමට නියමිතයි.මෙම ප්‍රදර්ශනය 27 සහ 28 යන දෙදින තුළ පෙ.ව. 10.00 සිට ප.ව. 8.00 දක්වා මහජනතාවට විවෘතව පවතී.මෙම අවස්ථාවට පාර්ලිමේන්තු මන්ත්‍රී ආර්. දුමින්ද සිල්වා ආර්ථික සංවර්ධන අමාත්‍යාංශ ලේකම් වෛද්‍ය නිහාල් ජයතිලක යන මහත්වරු ඇතුළු සංචාරක ව්‍යාපාරයට සම්බන්ධ විශාල පිරිසක් එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=n1406284</link>
    <topic>රට පාවාදෙන දේශපාලකයෝ ප්‍රතික්ෂේප කරන්න</topic>
    <author>අසේල කුරුළුවංශ</author>
    <content>ජාතික ආරක්ෂාවට තර්ජනයක් වන අයුරින් කටයුතු කරන්නට මෙරට කිසිදු දේශපාලනඥයකුට අයිතියක් නොමැති බවත් බලයට ඇති ආශාව හේතු‍ෙවන් එවැන්නක් සිදු කරන්නට කිසිවකු උත්සහ කරන්නේ නම් ඔහු දේශද්‍රෝහියකු ලෙස හැඳින්වීමේ වරදක් නැතැයි ත්‍රෛ නිකායික මහා සංඝරත්නය ප්‍රමුඛ ආගමික නායකත්වය පෙන්වා දෙති.රටක ජාතික ආරක්ෂාවේ ප්‍රධාන පැතිකඩක් බුද්ධි අංශ මගින් නියෝජනය කරන බවත් බුද්ධි අංශ පාවාදීම යනු රට පාවා දීමකට සමාන බවත් උන්වහන්සේලා පවසති.අස්ගිරි පාර්ශ්වයේ ජ්‍යෙෂ්ඨ කාරක සංඝ සභික මැදගම ධම්මානන්ද, බහිරව කන්ද ශ්‍රී මහා බෝධි විහාරාධිපති යටවත්තේ ධම්මානන්ද, හුරීකඩුවේ පඤ්ඤාසේකර යන හිමිවරුද, කුරුණෑගල දියෝකීසයේ රදගුරු අති උතුම් ශාන්ත ෆ්‍රැන්සිස් හිමිපාණන් ද මෙම අදහස් දැක්වූහ.දේශපාලනය කරන්නටත් රටක් අවශ්‍ය බව මෙම ආත්මාර්ථ කාමී දේශපාලනඥයින්ට නොතේරීම අවාසනාවක් බව ආගමික නායකයෝ පෙන්වා දෙති.මිලේනියම් සිටි සිද්ධියෙන් පසු මෙරට බුද්ධි අංශ නිලධාරීන් ඝාතනය වූ අයුරු අප කවුරුත් හොඳින් දන්නා බවත්, යළිත් එවැනි තත්ත්වයක් ඇති කිරීමෙන් වාසිය අත්වන්නේ අනාගතයේ මෙරට බලය ලබා ගැනීමේ අරමුණින් පසුවන එජාපයට නොවේ. කොටි ඩයස් පෝරාව ප්‍රමුඛ මෙරට තුළ යළිත් බෙදුම්වාදී අරගලයක් ඇති කිරීමට මාන බලමින් සිටින පිරිසට බව උන්වහන්සේලා පෙන්වා දෙති.මෙවැනි පටු අරමුණු ඇතිව ක්‍රියාකරන දේශපාලනඥයින් ජනතාව ප්‍රතික්ෂේප කළ යුතු බවද උන්වහන්සේලා තවදුරටත් පෙන්වා දෙති.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=n1406285</link>
    <topic>සීෂෙල්ස් ජනරජය වෙත ජනපති ළඟා‍ වෙයි</topic>
    <author/>
    <content>සාර්ථක දෙදින මාලදිවයින් රාජ්‍ය චාරිකාව නිමවා ජනාධිපති මහින්ද රාජපක්ෂ මැතිතුමා ඊයේ (27) පස්වරුවේ පොලාරි සීෂෙල්ස් අන්තර්ජාතික ගුවන්තොටුපළින් සීෂෙල්ස් ජනරජය වෙත ළඟා විය. ජනාධිපති ආර්යා ශිරන්ති වික්‍රමසිංහ රාජපක්ෂ මැතිනිය ද එතුමා සමඟ එක්ව සිටින්නීය.සීෂෙල්ස් ජනාධිපති ජේම්ස් ඒ. මිෂෙල් මැතිතුමා, උප ජනාධිපති ඩැනී ෆෝ‍ෙර් , සීෂෙල්ස් ජනරජයේ ශ්‍රී ලංකා තානාපති රජත පියතිස්ස, සීෂෙල්ස් හි කොන්සල් එරල් ෆොන්සේකා මහත්වරු ජනාධිපතිතුමා ගුවන්තොටුපළේ දී මහත් හරසරින් පිළිගත්හ.ගෞරවාචාරය පිළිගැනීමෙන් පසු ජනාධිපතිතුමා සැවෝයි නිකේතනය බලා පිටත් විය.සෙනසුරාදා ජනාධිපති රාජපක්ෂ මැතිතුමා සීෂෙල්ස් ජනාධිපති ජේම්සි මිෂෙල් මැතිතුමා සමඟ ද්විපාර්ශ්වික සාකච්ඡාවකට සහභාගී වෙයි. අනතුරුව ද්විපාර්ශ්වික ගිවිසුම් කිහිපයක් අත්සන් තැබෙයි. දහවල් වික්ටෝරියා අගනුවර ස්ථාපිත ශ්‍රී ලංකා තානාපති කාර්යාලය විවෘත කිරීමට ද නියමිතයි.‍විදේශ ඇමැති මහාචාර්ය ජී. එල්. පීරිස්, උසස් අධ්‍යාපන ඇමැති එස්. බී. දිසානායක, විදේශ අමාත්‍යාංශයේ අධීක්ෂණ මන්ත්‍රී සජින් ද වාස් ගුණවර්ධන, පාර්ලිමේන්තු මන්ත්‍රීවරුන් වන ඒ. එච්. එම්, අස්වර්, උදිත් ලොකුබණ්ඩාර, ලොහාන් රත්වත්තේ, රංජිත් ද ‍සොයිසා සහ තේනුක විදානගමගේ සහ ජනාධිපති ලේකම් ලලිත් වීරතුංග මහත්වරු ජනාධිපතිතුමා සමඟ චාරිකාවට එක්ව සිටිති.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=n1406286</link>
    <topic>බෙන්තොට ස්වර්ණාභරණ වෙළෙඳසල කොල්ල කෑ තවත් සැක 4ක් අත්අඩංගුවට</topic>
    <author>දිලීප් නිශ්ශංකබළපිටිය සමූහ</author>
    <content>බෙන්තොට පොලිසිය අසල පවත්වාගෙන ගිය මැණික් හා ස්වර්ණාභරණ වෙළෙඳසලක් කොල්ල කෑ සැකකරුවන් 4ක් සමඟ කොල්ල කෑ කෝටි 4කට ආසන්න මැණික් තොගයෙන් කොටසක් ඇල්පිටිය නොවිසඳුණු අපරාධ ඒකකය මගින් ඊයේ (27) අත්අඩංගුවට ගෙන ඇත.ඉකුත් (15) වන දින බෙන්තොට පොලීසිය අසල තිබූ මැණික් හා ස්වර්ණාභරණ වෙළඳසැල කොල්ලකරුවන් දසදෙනෙකු කඩාපැන වෙළෙඳසල කොල්ල කා පලා ගොස් ඇති බව පොලීසිය පවසයි. මෙම කොල්ලය සම්බන්ධයෙන් ඇල්පිටිය නොවිසුදුණු අපරාධ ඒකකයේ බුද්ධි අංශ නිලධාරියකුට ලැබුණු තොරතුරක් මත එම ඒකකයේ ස්ථානාධිපති විජිත් ජයන්ත මහතා ඇතුළු බුද්ධි අංශයේ නිලධාරීන් පිරිසක් පෙරේදා රත්නපුර කුරුවිට ප්‍රදේශයේ සිටි ප්‍රධාන සැකකරු අත්අඩංගුවට ගැනීමෙන් පසුව ඔහුගෙන් ලැබුණු තොරතුරු මත සැකකරුවන් හතරදෙනෙකු අත්අඩංගුවට ගත් බව පොලීසිය පවසයි.මෙම සැකකරුවන් ළඟ තිබී කොල්ල කෑ කෝටි හතරක් වටිනා ස්වර්ණාභරණ හා මැණික් තොගයෙන් කොටසක් සොයා ගැනීමට හැකි වූ බවද පොලීසිය පවසයි.අත්අඩංගුවට ගත් සැකකරුවන් හතරදෙනා බෙන්තොට පොලීසියේ රඳවාගෙන ප්‍රශ්න කිරීම් සිදු කරන බව පොලීසිය කීය.අත්අඩංගුවට ගෙන ඇත්තේ බෙන්තොට සිංහරූපගම පදිංචි ශාන්ත උදයකුමාර, දොඩංගොඩ ගංඉම පදිංචි මාපලගමආචාරිගේ ලලිත්, බෙන්තොට අලවතුගොඩ පදිංචි රසික ජයරුක්ෂ සහ බෙන්තොට වඩුමුල්ල පදිංචි චමිත් ප්‍රසන්න නැමැති සැකකරුවන් පස්දෙනාය. අත්අඩංගුවට ගත් සැකකරුවන් 28 දිනයේ බළපිටිය මහේස්ත්‍රාත් අසංග බෝදරගම මහතා වෙත ඉදිරිපත් කිරීමට නියමිතයි.දකුණු පළාත් භාර ජ්‍යෙෂ්ඨ නියෝජ්‍ය පොලිස්පති චන්දන වික්‍රමරත්න මහතාගේ උපදෙස් මත ඇල්පිටිය ජ්‍යෙෂ්ඨ පොලිස් අධිකාරී අතුල වීරසිංහ මහතාගේ අධීක්ෂණයෙන් ඇල්පිටිය කොට්ඨාස බුද්ධි අංශ ස්ථානාධිපති පොලිස් පරික්ෂක විජිත් ජයන්ත මහතාගේ මෙහෙයවීමෙන් සැරයන්. සිල්වා, සුනිල් ශාන්ත, සේනාරත්න, කොස්තාපල් රත්නායක යන නිලධාරීහු මෙම වැටලීමට එක් වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=n1406287</link>
    <topic>දකුණු කොරියා රැකියා වෙළෙඳ පොළේශ්‍රි ලංකාවට ඇති කීර්ති කෙලෙසීමට ප්‍රයත්නයක්</topic>
    <author/>
    <content>දකුණු කොරියාවට ශ්‍රමිකයන් යවන රටවල් අතර ප්‍රමුඛස්ථානය ශ්‍රි ලංකාව දිනා ගෙන ඇති ඇති අතර එම කීර්ති නාමය කෙලෙසීමට ලාභාපේක්ෂාවෙන් කටයුතු කරන සමහර කොටස් ප්‍රයත්න දරණ බව ශ්‍රී ලංකා විදේශ සේවා නියුක්ති කාර්යාංශයේ ප්‍රකාශක මංගල රන්දෙනිය මහතා නිවේදනයක් නිකුත් කරමින් පවස යි.එම නිවේදනයේ මෙසේ සදහන් වෙයි.ශ්‍රී ලංකා විදේශ සේවා නියුක්ත කාර්යාංශය මෑතකදී කොරියානු රැකියා අපේක්ෂාවෙන් පසුවන ශ්‍රි ලාංකික පිරිසක් සිදු කළ විරෝධතාව එරටින් ලැබෙන අනාගත රැකියා අවස්ථා කෙරෙහි අහිතකර ලෙස බලපානු ඇති බැවින් එවන් අපේක්ෂකයින් තම අවස්ථාව එලඹෙන තුරු ඉවසීමෙන් සිටිනු විනා එවන් විරෝධතාවන්හි නියැලිමෙන් වැලකී සිටිය යුතු බව පෙන්වා දී තිබේ .ශ්‍රීලංකාව පසුගිය වසර කීපය තිස්සේ දකුණු කොරියානු රැකියා වෙළෙඳ පොලට ශ්‍රමිකයන් යවන රටවල් 17 අතර විශිෂ්ටත්වය හිමිකර ගෙන ඇති බව සඳහන් කරමින් ශ්‍රී ලංකා ශ්‍රමිකයන්ගේ කාර්යක්ෂමතාව, නිපුනතාව මෙන්ම බලධාරින්ගේ විනිවිද භාවයද ඊට හේතුවි ඇතැයි ප්‍රකාශ කැර තිබේ.වසර කීපයට පෙර ශ්‍රමිකයන්ට එරෙහිව නැගුනු චෝදනා හේතුවෙන් දකු‍ණු කොරියානු ශ්‍රමික වෙළෙඳ පොළ අහිමිවිමේ තත්ත්වයක් උද්ගත වුවද විදේශ සේවා නියුක්ත කාර්යාංශය හා විදේශ සේවා නියුක්ත අමාත්‍යාංශය එහිදි වහා ක්‍රියාත්මක වී ගනු ලැබූ නිවාරණ පියවර හේතුවෙන් ශ්‍රමික තත්ත්වය හා නිපුනතාව නගාලීමෙන් එම තත්ත්වය මගහරවා ගැන්මට හැකි වු බවද ඔහු ප්‍රකාශ කැර ඇත.ශ්‍රී ලංකා විදේශ සේවා නියුක්ත කාර්යාංශයට අනුව 2010 පටන් ශ්‍රි ලාංකික ශ්‍රමිකයන් 26318 දෙනකුට දකුණු කොරියානු රැකියා අවස්ථා පාදා දී ඇත. ඔවුන්ගේ අවම වැටුප රුපියල් 100000 -150000 පමණ වන බවද පැවසේ.එරට රැකියා අවස්ථා ක්‍රමයෙන් වැඩිවෙමින් පවතින අතර මේ වසරේ පළමු 6 මාසයේදි පමණක් 2694 දෙනකු එහි යවා ඇති බවද සඳහන්ය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=n1406288</link>
    <topic>වැල්ලවත්තේ ‘නොලිමිට්’ වසා දමන්නැයි තර්ජනය කළසැකකරුවන් 5දෙනාට මුදල් දඩ සහ ශරීර ඇපයක්</topic>
    <author>සිරන්ජනී කුමාරි</author>
    <content>වැල්ලවත්ත ප්‍රදේශයේ නොලිමිට් වෙළෙඳ ආයතනය වසා දමන ලෙස එම ආයතනයේ කාර්ය මණ්ඩලය බිය වැද්දීමේ සිද්ධිය සම්බන්ධයෙන් රක්ෂිත බන්ධනාගාරගතව සිටි සැකකරුවන් පස්දෙනා රුපියල් 25.000ක මුදල් හා ලක්ෂ 50ක ශරීර ඇපයක් මත මුදා හැරීමට කොළඹ අතිරේක මහේස්ත්‍රාත් නිශාන්ත පිරිස් මහතා ඊයේ (27) නියම කෙළේය.හනිෆා මොහොමඩ් රියාස්, මොහොමඩ් මුතාස් ෂයිනුල් හුසෙන් ,අමීඩ් මොහොමඩ් සාරිෆ් , මොහොමඩ් ඉක්බාල් හා මොහොමඩ් සමීර් සහබ්දීන් යන සැකකරුවන් මෙසේ ඇප මත මුදා හැරිණ.ඇප ලබා දීමෙන් අනතුරුව සෑම බදාදා හා ඉරු දිනකම රහස් පොලිසියේ වාර්තා කරන ලෙසත් සාක්කිකරුවන්ට කිසිඳු බලපෑමක් සිදු නොකරන ලෙස නියම කළ මහේස්ත්‍රාත්වරයා බලපෑම් කළ බවට කරුණු අනාවරණය වුවහොත් ඇප අවලංගු කරන බව පැවසීය.ඉකුත් 19 වැනි දින පස්වරු 1.30ට පමණ නාදුණන පුද්ගලයන් හයදෙනකු පැමිණ වෙළෙඳ ආයතනයේ පුහුණු කළමණාකරු හමු වී වෙළෙඳ ආයතනය වසා දමන ලෙස තර්ජනාත්මක නියෝග කළ බවට පැමිණිල්ලේ සඳහන්ය..“අපි එම්.ආර්.ඔගනයිසේෂන් එකෙන් ,සියලුම කඩ වසා තිබෙනවා.හමීඩියා එක දැන් වැහුවා,මුස්ලිම් ජනයාට සහාය වශයෙන් කඩය දැන් වහන්න ..... නැත්නම් අපි වහනවා යැයි තර්ජනය කරමින් සැකකරුවන් නොලිමිට්හි කළමණාකරු වෙත නියෝග කළ බවය .නීතිවිරෝධී ජන රාශියක සමාජිකයින් වී වරදක් කිරීමේ අදහසින් වැල්ලවත්ත නොලිමිට් වෙළෙද ආයතනයට ඇතුළු වී කාර්ය මණ්ඩලය බිය ගන්වා ‍ආයතනය වසා දමන ලෙස තර්ජනය කළ බව සඳහන් කළ බව පවසමින් පොලිසිය දණ්ඩ නීති සංග්‍රහයේ 125 වගන්ති ප්‍රකාරව චෝදනා අධිකරණය හමුවේ ගොනු කොට තිබිණ.වැඩිදුර විමර්ශන පවත්වන බවත් සැකකරුවන්ට ඇප දීමට විරුද්ධ වන ලෙසට රහස් පොලිසිය අධිකරණයට කරුණු දක්විය..විවෘත කොට තිබු වෙළෙඳසල‍ට ඇතුළුවීමට ඕනෑම අයකුට පුළුවන් බවත් බලහත්කාරයෙන් කිසිවිටෙක ඇතුළු නොවු බවත් හර්තාලයක් පවතින අවස්ථාවක වෙළෙඳ සල විවෘත කිරිම සම්බන්ධයෙන් පමණක් කළමණාකරුගෙන් ප්‍රශ්න කළ බවට නීතිඥ අජිත් පතිරණ මහතා සැකකරුවන් වෙනුවෙන් පවසා සිටියේය.අදාළ කරුණු සළකා බැලු මහෙස්ත්‍රාත්වරයා සැකකරුවන් ඇප මත මුදා හැර සිද්ධිය නැවත කැඳවීම සැප්තැම්බර් 9 වැනි දිනට කල් තැබිණ.සැකකරුවන් වෙනුවෙන් නීතිඥ අසාර් හුසෙන් , අජිත් පතිරණ,මංජුල ප්‍රතිරාජ,මංජු ශ්‍රී හා ඒ.සි.එම්. ස්මයිල් යන අය පෙනී සිටියහ.වැල්ලවත්තේ</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=n1406289</link>
    <topic>නෙළුම් කුලුනේ යකඩසොරාගත් සේවකයන්ට වැඩ වරදී</topic>
    <author>සිරිසේන රාජපක්ෂ</author>
    <content>කොළඹ ඩී. ආර්. විජේවර්ධන මාවතේ රජය මගින් ඉදිකරන නෙළුම් කුලුන වැඩ බිමේ සිදුවී ඇති යකඩ සොරකම සම්බන්ධයෙන් චෝදනා ලැබූ එහි සේවකයින් තිදෙනකු වරද පිළිගැනීමෙන් පසු ඔවුනට දඬුවම් නියම කිරීම මාලිගාකන්ද මහේස්ත්‍රාත් ජයකි ද අල්විස් මහත්මිය ඔක්තෝබර් මස 17 වෙනිදාට කල් තැබුවාය.එදිනට චුදිතයින්ගේ ඇඟිලි සළකුණු වාර්තාවක් අධිකරණයට ඉදිරිපත් කරන ලෙස උසාවි සැරයන්වරයාට දැන්වීය.සිද්ධිය සම්බන්ධයෙන් චෝදනා ලැබ වරද පිළිගනු ලැබුවේ නොච්චියාගම අත්දරවැව සමන්ත දිසානායක, පොල්ගහවෙල තිත්තවැල්ල රන්ගොඩ ලක්ෂමන්, රවීන්ද්‍ර, අම්බලංගොඩ කහව ඩී. කේ. සුගත් පෙරේරා යන එම වැඩ බිමේ සේවකයින් තිදෙනෙකි.එම වැඩබිමේ විධායක නිලධාරියකු වන චීන ජාතික බියැං හාවි නමැති අය විසින් කරන ලද පැමිණිල්ලකට අනුව මරදාන පොලීසිය මගින් මෙම පුද්ගලයින් අත්අඩංගුවට ගෙන පසුගිය 25 වෙනිදා මාලිගාකන්ද මහේස්ත්‍රාත් අධිකරණයට ඉදිරිපත් කිරීමෙන් පසු ඊයේ (27) දක්වා ඔවුන් රිමාන්ඩ්භාරයට පත්කර තිබිණ. ඊයේ (27) ඔවුන් යළිත් අධිකරණයට ඉදිරියට පත් කළ අවස්ථාවේ ඔවුන් වෙනුවෙන් පෙනී සිටි නීතිඥ ඩී. පී. අතුකෝරළ හා නීතිඥ ඩී. පී. සිරිසේන යන මහත්වරු අදාළ චෝදනාවට චුදිතයින් වරද පිළිගන්න බව කියමින් ඔවුනට සහනයක් ලබා දෙන ලෙස ඉල්ලා සිටියේය.පැමිණිලිකාර චීන ජාතිකයා භාරයේ තිබූ 4x4 ප්‍රමාණ‍ෙය් යකඩ කෑලි 175ක්ද ½ ප්‍රමාණයේ යකඩ කැබලි 104ක්ද සොරාගෙන ත්‍රිරෝද රථයකින් ගෙනයමින් සිටියදී අල්ලාගෙන තිබේ.මරදාන පොලීසියේ පො. සැ. වර්ණසූරිය (30559) පො.කො. නිමල් (61038) යන මහත්වරු පැමිණිල්ල මෙහෙය විය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=n14062810</link>
    <topic>ගම්පහ ඉන්ධන පිරවුම්හලකොල්ල කා සැකකරුවන් පලා ගිහින්</topic>
    <author>ගම්පහ මධ්‍යම සමූහපී. ඒ. ඔලිවර් පෙරේරා</author>
    <content>ගම්පහ විවිධ සේවා සමුපකාර සමිතියට අයත් ගම්පහ රෝහල අසල ඇති ඉන්ධන පිරවුම්හලට 26 දා අලුයම 2.35 ට පමණ අවි රැගෙන පැමිණි පුද්ගලයින් දෙදෙනකු විසින් ඉන්ධන පිරවුම්හලේ සේවය කළ පොම්පකරුවන්ට පහර දී ඔවුන් සතු මුදල් මංකොල්ල කා පලාගොස් ඇත. ඉන්ධන පිරවුම්හලේ කළමනාකාර මහතා පවසා සිටින්නේ මෙම ඉන්ධන පිරවුම්හල දිවා රාත්‍රී පවත්වාගෙන යන අතර 26 දා අලුයම මෙම සිදුවීම සිදුවන අවස්ථාවේ සේවකයින් 3 කු රාජකාරි කළ බවත්, එක් සේවකයකු තේ රැගෙන ඒමට ගොස් සිටිය අතර දෙදෙනකු ඉන්ධන පිරවුම්හලේ සිටිය අතර මෙම අවි ගත් පුද්ගලයින් දෙදෙනා මුහුණු ආවරණය වන පරිදි හෙල්මට් දමා තිබී සිට ඇති අතර එක් අයකු ටීෂර්ට් එකක් ඇඳගෙන සිටිය අතර අනිත් පුද්ගලයා ජර්කින් එකක් ඇඳගෙන සිටිය බවත්, එක් අයකු අත පිස්තෝලයක් හා අනෙත් පුද්ගලයා අත මාළු කපන මන්නයක් තිබූ බවත්, එම මන්නයෙන් පහර දී බියගන්වා ඔවුන් සතුව තිබූ මුදල් පැහැරගෙන ගොස් ඇති බවත් පවසා සිටී. දැනට ගණන් බලා ඇති ආකාරයට රුපියල් 61,629 ක මුදලක් මෙසේ පැහැරගෙන ගොස් ඇති බව පවසා සිටී.සිද්ධිය පිළිබඳ ගම්පහ ජ්‍යෙෂ්ඨ පොලිස් අධිකාරි විජිත ඩී. කොමසාරු මහතාගේ හා පොලිස් අධිකාරි මාසිංහ මහතාගේ උපදෙස් මත ගම්පහ පොලිස් ස්ථානාධිපති කාලිංග සිල්වා මහතාගේ මෙහෙයවීම යටතේ ගම්පහ පොලිස් අපරාධ අංශයේ රාජකරුණා මහතා ප්‍රමුඛ පොලිස් කණ්ඩායමක් මංකොල්ලකරුවන් අත්අඩංගුවට ගැනීමට පරීක්ෂණ පවත්වති.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=n14062811</link>
    <topic>ග්‍රාමීය බැංකු ව්‍යාපාරයට අඩසියවසක් පිරීමේ උත්සවය අදින් අවසන්</topic>
    <author>අසේල කුරුළුවංශ හා ඉන්දික පොල්කොටුව</author>
    <content>මෙරට ග්‍රාමීය බැංකු ව්‍යාපාරයට අඩසියවසක් සපිරීම නිමිත්තෙන් මධ්‍යම පළාත් සමුපකාර දෙපාර්තමේන්තුව මඟින් ක්‍රියාත්මක කළ සැමරුම් වැඩසටහන් මාලාවේ සමාප්ති උත්සවය අද (28) පැවැත්වෙයි.සමාප්ති උත්සවයේ සමාරම්භය සනිටුහන් කැරමින් පෙරවරු 11.45ට මධ්‍යම පළාත් ආණ්ඩුකාර ටිකිරි කොබ්බෑකඩුව මහතාගේ ප්‍රධානත්වයෙන් මහනුවර විලියම් ගොපල්ලව මාවතේ පිහිටි එඩ්මන්ඩ් සිල්වා නාගරික ක්‍රීඩාංගණයේ සිට ගැටඹේ ක්‍රීඩාංගණය තෙක් පා ගමනක් සංවිධානය කැර ඇත.මධ්‍යම පළාත් ප්‍රධාන අමාත්‍ය සරත් ඒකනායක, පළාත් සමුපකාර සංවර්ධන කොමසාරිස් සහ රෙජිස්ට්‍රාර් පී.කේ.වීරසේකර යන මහත්වරුන්ගේ ප්‍රධානත්වයෙන් මධ්‍යම පළාත් සමුපකාර දෙපාර්තමේන්තු ශ්‍රවණාගාරයේදී පැවති මාධ්‍ය හමුවකදී මෙම තොරතුරු අනාවරණය විය.කෝප් ස්ටාර් තේරීම, සමුපකාර කුමරිය තේරීම, ජාතික හැඳුනුම්පත් එක් දිනකින් නිකුත් කිරීමේ සේවාව, වෛද්‍ය සායන, රජයේ හා පෞද්ගලික අංශයේ වෙළෙඳකුටි ඇතුළු තරඟ හා සේවා රැසක් ගැටඹේ ක්‍රීඩාංගණයේදී ක්‍රියාත්මක කෙරෙනා බවත් මෝටර් රථයක් හිමිකර දෙන ලොතරැයි දිනුම් ඇදීමක් එදින පස්වරුවේ සිදු කරන බවත් මධ්‍යම ප්‍රධාන අමාත්‍ය සරත් ඒකනායක මහතා කීය.මෙදින පස්වරුවේ පැවැත්වෙන සමාප්ති උත්සවය සමුපකාර හා අභ්‍යන්තර වෙළෙඳ අමාත්‍ය ජොන්ස්ටන් ප්‍රනාන්දු මහතාගේ ප්‍රධානත්වයෙන් පැවැත්වෙයි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=n14062812</link>
    <topic>සීගිරියට ලැබෙන ආදායමෙන්සියයට 1ක් ප්‍රදේශයේ සංවර්ධනයට</topic>
    <author>මාතලේ දිස්ත්‍රික් සමූහඒ.ඒ.එල්. ඩයස්</author>
    <content>ඵෙතිහාසික සීගිරිය නැරඹිමට පැමිණෙන දෙස් විදෙස් සංචාරකයන්ගෙන් මධ්‍යම සංස්කෘතික අරමුදලට මාසිකව රුපියල් කෝටි 20 ක පමණ ආදායමක් ලැබෙන බැවින් පෙදෙසේ සංවර්ධනයට එම ආදායමෙන් සියයට එකක මුදලක් ලබාදෙන ලෙස දඹුල්ල ප්‍රාදේශීය සභා සභාපති කේ.ජි. සෝමතිලක මහතා විසින් ජනාධිපතිතුමාගෙන් කළ ඉල්ලීමට මේ වනවිට අනුමැතිය ලැබී තිබේ.මෙම යෝජනාව ක්‍රියාත්මක කිරීම සඳහා ජනාධිපති ලේකමිවරයා විසින් අදාළ අංශ වෙත මේ වනවිට දන්වා යවා ඇති අතර ඒ සඳහා අවශ්‍ය මුලික කටයුතු ද ආරම්භ කර ඇත.මේ සම්බන්ධයෙන් දඹුල්ල ප්‍රාදේශීය සභා සභාපතිවරයා පැවසුවේ අඩු ආදායම්ලාභි ප්‍රාදේශීය සභාවක් වන දඹුල්ල ප්‍රාදේශීය සභාවට මෙවැනි මුදලක් ලැබීමෙන් පෙදෙසේ විශාල සංවර්ධනයක් සිදුකළ හැකි බවය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=n14062813</link>
    <topic>අනුරාධපුර දිස්ත්‍රික් සම්බන්ධීකරණ කමිටුවජනපති ප්‍රධානත්වයෙන් ජූලි 25 දා</topic>
    <author>චිත්‍රාරත්න කළුආරච්චි හිදෝගම සමූහසමග ‍වෝල්ටර් දයාරත්න</author>
    <content>අනුරාධපුර දිස්ත්‍රික් සම්බන්ධීකරණ කමිටුව ජූලි 25 වැනි දින ජනාධිපති මහින්ද රාජපක්ෂ මහතාගේ ප්‍රධානත්වයෙන් අනුරාධපුරයේ දී පැවැත්වීමට සියලු කටයුතු යොදා ඇතැයි ජනාධිපති සම්බන්ධීකරණ සහකාර ලේකම් අනුර දිසානායක මහතා පවසයි.ඔහු මේ බව පැවසුවේ ඊයේ (27) අනුරාධපුර දිස්ත්‍රික් සම්බන්ධීකරණ කමිටුවේ රැස්වීමේ දී ය.මෙම අවස්ථාවට සහභාගි වන ජනාධිපතිවරයා 2005 වසරේ සිට අනුරාධපුර දිස්ත්‍රික්කයේ සංවර්ධන කටයුතු පිළිබඳ ප්‍රගති සමාලෝචනයක් කරනු ලබන අතර ජනතාවට ඉන් ඇති වූ ප්‍රතිලාභ පිළිබඳ සාකච්ඡා කිරීමට අදහස් කෙරේ. අනුරාධපුර දිස්ත්‍රික්කය දියුණු කිරීමට ඉදිරි සංවර්ධන සැලසුම් පිළිබඳ සාකච්ඡා කිරීමට ද ජනතාවගේ ප්‍රශ්නවලට පිළිතුරු ලබා දීමට ද ජනාධිපතිතුමා අදහස් කර සිටී.එදිනට රාජ්‍ය නිලධාරීන් මහජන නි‍යෝජිතයන් විශාල පිරිසක් සහභාගි වීමට නියමිත අතර ප්‍රාදේශීය සභා,පළාත් සභා සහ පාර්ලිමේන්තුවේ සියලුම විපක්ෂ මන්ත්‍රීවරුන්ට ද ආරාධනා කරන බව ද වැඩිදුරටත් ජනාධිපති සම්බන්ධීකරණ සහකාර ලේකම් අනුර දිසානායක මහතා පැවසීය. මෙම අවස්ථාවට අනුරාධපුර දිස්ත්‍රික් සංවර්ධන කමිටු සභාපති හා විශේෂ ව්‍යාපෘති අමාත්‍ය එස්.එම්. චන්ද්‍රසේන , කාන්තා හා ළමා කටයුතු පිළිබඳ අමාත්‍ය තිස්ස කරල්ලියද්ද, නියෝජ්‍ය අමාත්‍යවරුන්වන සී.මුතුකුමාරණ, ඩබ්.බී.ඒකනායක, අනුරාධපුර නැ‍ෙඟෙනහිර ශ්‍රී ලංකා නිදහස් පක්ෂ ප්‍රධාන සංවිධායක හා උතුරු මැද පළාත් සෞඛ්‍ය අමාත්‍ය එච්.බී. සේමසිංහ, අනුරාධපුර දිස්ත්‍රික් පාර්ලිමේන්තු මන්ත්‍රී ශෙහාන් සේමසිංහ , අනුරාධපුර පුරපති එච්.පී. සෝමදාස, අනුරාධපුර දිස්ත්‍රික් මහ දිසාපති මහින්ද සෙනවිරත්න, ක්‍රම සම්පාදන සහකාර ලේකම් ඩබ්.එම්. වීරසේකර යන මහත්ම මහත්මීන් ඇතුළු රාජ්‍ය නිලධාරිහු රැසක් සහභාගී වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=n14062814</link>
    <topic>කෝටි දෙකේ කොල්ලයේප්‍රධාන සැකකරු රිමාන්ඩ්</topic>
    <author>කොච්චිකඩේ විශේෂ ඩී. මිහිඳුකුල</author>
    <content>ගිනි අවි අතැතිව රුපියල් කෝටි දෙකකට ආසන්න මුදලක් මරණ තර්ජන කර කොල්ලකෑවේ යැයි කියන සිද්ධියේ ප්‍රධාන සැකකරු වන බස්නාහිර පළාත් සභා මන්ත්‍රී (එජාප) රොයිස් විජිත ප්‍රනාන්දු මහතා නැවත ජූලි 11 දක්වා රක්ෂිත බන්ධනාගාර ගතකිරීමට මීගමුව මහේස්ත්‍රාත් පූර්ණිමා පරණගමගේ මහත්මිය ඊයේ (27) නියෝග කළාය.බස්නාහිර පළාත් උතුරු අපරාධ කොට්ඨාසය සැකකරුට එරෙහිව කරුණු දැක්වීමේදී ගිනි අවි ආඥා පනත යටතේ කරුණු ගොනු කර තිබුණු බැවින් මහේස්ත්‍රාත් අධිකරණයකට ගිනි අවි ආඥා පනත යටතේ චෝදනා ගොනු කළ අයෙකු ඇප මත මුදාහැරීමට නීතිමය ප්‍රතිපාදන නොමැති බව සඳහන් කර ඇප මත මුදාහැරීම ප්‍රතික්ෂේප කර තිබුණි. පසුගිය 30 දා සිට රක්ෂිත බන්ධනාගාර ගතව සිටින සැකකරු යළි මෙලෙස රක්ෂිත බන්ධනාගාර ගතවුණි.සැකකරුවන් වෙනුවෙන් මීගමුව මහාධිකරණයට ඉදිරිපත් කර ඇති ඇප අයදුම්පත සලකා බැලීම ද 30 දාට යෙදී ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=r1406281</link>
    <topic>කළුතර ග්‍රාම නිලධාරීන් 147කට නව පත්වීම්</topic>
    <author>කළුතර මධ්‍යම සමූහ</author>
    <content>අද හුඟාක් ගෙවල්වල පිරිමින්ට හාල් ගරන්නත් දරුවො බලාගන්නත් සිදුවී තිබෙනවා. රැකියාවලට යන්නේ කාන්තාවන් යැයි සුළු අපනයන බෝග ප්‍රවර්ධන ඇමැති රෙජිනෝල්ඩ් කුරේ මහතා පැවැසීය.ඇමැතිවරයා එසේ පැවසුවේ කළුතර දිස්ත්‍රික්කය සඳහා බඳවා ගත් නව ග්‍රාම නිලධාරීන් 147 දෙනකුට පත්වීම් ලිපි ප්‍රදානය කිරීම සඳහා කළුතර දිසා ලේකම් කාර්යාලයීය ශ්‍රවණාගාරයේ පැවැති උත්සවයේ ප්‍රධාන ආරාධිතයා වශයෙන් සහභාගි වෙමිනි.ඇමැතිවරයා මෙසේද කීය.ග්‍රාම නිලධාරීන්ට අසීමිත බලයක් ලැබී තිබෙනවා. මහජනතාවගේ යහපත හා සුඛ විහරණය සඳහා ලබාදී ඇති එම බලය සමහරු වැරදි දේ සඳහාද යොදා ගන්නවා.අද මෙතැන පත්වීම් ලබන වැඩි දෙනා ග්‍රාම නිලධාරිනියන්, ඇතැම් අවස්ථාවල ග්‍රාම නිලධාරීන්ට පැය 24 පුරාම රාජකාරි කළ යුතු වන අවස්ථා උදා වෙනවා. මෙහිදී කාන්තාවන්ට ලබා දිය යුත්තේ නිසි තැනයි. සම තැන නොවෙයි. සමහර රැකියාවන් සඳහා පිරිමින් පමණක් සිටිය යුතුයි. යථා කාලයේදී මෙම තත්ත්වය වෙනස් විය යුතුව තිබෙනවා.පිරිමින් සිටිය යුතු රැකියාවලටද ඇතැම් අවස්ථාවල කාන්තාවන් යනවා.රජයේ රැකියාවල නියුතු කාන්තාවන්ට දින 85ක ප්‍රසූති නිවාඩුවක් ලැබෙනවා. ඊට අමතරව වැටුප් රහිතව තව දින 85ක නිවාඩු ලැබෙනවා. පාසල්වල මේ තත්ත්වය උග්‍ර ලෙස පවතිනවා. මේ නිසා පාසල් දරුවන් අමාරුවේ වැටෙනවා.නිදහස් අධ්‍යාපනය ලැබූ අප රටට ණයයි. අප ඒ ණය ගෙවනුයේ රැකියාවකට ආ පසුවයි. ඒ ණය ගෙවීමටත් අපට වැටුපක් ලැබෙනවා.අප කරන දේවල් දරුවන් බලා සිටිනවා. ඔබලාට ග්‍රාමීය නායකත්වය ලැබී තිබෙනවා. ඒ නිසා ධාර්මිකව රාජකාරි කරන්න. කළුතර දිසා ලේකම් යූ.ඩී.සී. ජයලාල් හා අතිරේක දිස්ත්‍රික් ලේකම් සිරිසෝම ලොකුවිතාන යන මහත්වරු ද මෙහිදී කතා කළහ.කළුතර දිස්ත්‍රික් ක්‍රමසම්පාදන අධ්‍යක්ෂ කේ.ඒ. ඩී. කේ. සිරිවර්ධන මහතා ඇතුළු රාජ්‍ය නිලධාරීන් රැසක්ද මෙම අවස්ථාවට සහභාගි වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=r1406282</link>
    <topic>ගංවතුරින් කරදර වූ අපි ගැනත්අනේ සැලකිල්ලෙන් බලන්න</topic>
    <author>පාලින්දනුවර විශේෂ මාකෙලියේ සේන</author>
    <content>පාලින්දනුවර හට ගත් ගංවතුර තර්ජනයෙන් භීතියට පත් එම ප්‍රදේශවාසීහු බලවත් දුෂ්කර තාවන්ට මුහුණ පා උන් හිටි තැන්පවා අහිමිව සිටිති.කුකුලේගඟ යටගම්පිටි ගඟ, මගුරු ගඟ, පැලැන් ගඟ ගලා ජල මට්ටම ඉහළ යාමෙන් පහත් බිම්වල වාසය කරන විශාල ජනතාවක් ගැටලු රැසකට මුහුණපා සිටිති.කපුගෙදර, මෝල්කාව, කොස්ගුලන, බොරලැස්ස, ඉළුප්පත, වලකඩ, ගලහිටිය, පරගොඩ ඇතුළු තවත් ගම් දනව් රාශියක ජනතාව මෙම උවදුරු වලින් හා ගංවතුරෙන් කොටුවී ගමනා ගමන විදුලිය මේ අපහසුතා වලින්ද දැඩිලෙස පීඩාවට පත්වී ඇත.මේ පිළිබඳ අදහස් දැක්වූ මෝල්කාව එන්. ජී. සේන මහතා - මෝල්කාවේ ගෙවල් විසිපහකට වැඩි නිවෙස්වල කිසිම දෙයක් ඉතුරු වුණේ නෑ. අපේ ජීවිතේ බේරුණේ අනූ නවයෙන්.මෙම පහත් බිම්වල වාසය කරන පවුල් රාශියක් නිබඳවම මෙසේ ගංවතුර උවදුරට‍ මුහුණ පා සිටිති. මොවුන්ට පදිංචිවීමට නිසි බිම් කඩක් සහ අවශ්‍ය පහසුකම් ලබා දෙන්නැයි ඉල්ලා සිටිති.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=r1406283</link>
    <topic>බලපත් කල් ඉකුත් වෙන්න පෙරරියැදුරන්ට දැනුම්දීම ගැන ප්‍රසාදය</topic>
    <author>රඹුක්කන උතුර සමූහ - විපුල එස්. කුමාරතුංග</author>
    <content>රියදුරු බලපත්‍රය කල් ඉකුත්වීමට සති දෙකකට පෙර ඒ බව රියදුරු මහත්වරුන්ට එස්.එම්. එස් කෙටි පණිවිඩයක් මඟින් දැන්වීමට ගෙන ඇති ක්‍රියා මාර්ගය පිළිබඳව තම ස්තූතිය පුදකරන බව කෑගල්ල දිස්ත්‍රික් සෞඛ්‍ය සේවා අධ්‍යක්ෂ වෛද්‍ය කුමාර් වික්‍රමසිංහ මහතා කීය.මෝටර් රථ ප්‍රවාහන කොමසාරිස් මඟින් කල් ඉකුත් වීමට ආසන්නයේ සිටින රියදුරු මහත්වරුන් හට එස්.එම්. එස්. පණිවිඩයක් මඟින් දැන්වීම තුළින් රියදුරු මහතුන් තම රියදුරු බලපත්‍ර අලුත් කිරීමට පියවර ගන්නා බවත්, මෙම ක්‍රමය හඳුන්වා දීමෙන් කිසිදු අපහසුතාවයකින් තොරව ඉදිරියටත් ප්‍රවාහන කටයුතුවල නිරතවීමට අවස්ථාව සැලසෙන බව ඒ මහතා වැඩිදුරටත් කීය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=r1406284</link>
    <topic>පිළියන්දල-කැස්බෑව පරිසර දිනය සමරා පාසල් සිසුන් වෙත පැළ</topic>
    <author>කැස්බෑව සංචාරක</author>
    <content>ආසියානු සංවර්ධන බැංකුවේ මුල්‍ය ආධාර මත ඉදිවන පාමංකඩ - කැස්බෑව මාර්ග සංවර්ධන ව්‍යාපෘතියේ අනුග්‍රහයෙන් කියන්නෑම් සමාගම 41 වැනි ජාත්‍යන්තර පරිසර දිනය නිමිත්තෙන් සංවිධානය කරන ලද පිළියන්දල කැස්බෑව කලාපයේ පාසල් සඳහා පැළ බෙදාදීමේ හා සිටුවීමේ වැඩසටහන බස්නාහිර පළාත් සභා මන්ත්‍රී තුෂාර පෙරේරා කැස්බෑව නගරාධිපති සුමන විවියන් රණවීර කැස්බෑව ප්‍රාදේශීය ලේකම් එල්.ඒ. කලුකපු ආරච්චි යන මහත්වරුන්ගේ ප්‍රධානත්වයෙන් මාම්පේ ධර්මරාජ විද්‍යාලීය පරිශ්‍රයේදී ක්‍රියාත්මක කෙරිණි.එහිදී කැස්බෑව ප්‍රාදේශීය ලේකම් එල්.ඒ. කලුකපුආරච්චි මහතා පාසල් සිසුන් සඳහා පැළ බෙදා දුනි. පිළියන්දල කලාප සහකාර අධ්‍යාපන අධ්‍යක්ෂිකා ඩබ්ලිව්. ඒ.ඩී. අනෝමාලි මාර්ග සංවර්ධන අධිකාරියේ ව්‍යාපෘති අධ්‍යක්ෂ ඩබ්ලිව්. කේ. කොඩිතුවක්කු කියැන්නෑම් සමාගමේ ව්‍යාපෘති කළමනාකාර දයානන්ද හෙන්නනායක, ධර්මරාජ විද්‍යාලයේ විදුහල්පති ගාමිණී ජයසිංහ කම්කරු ඇමැති මාධ්‍ය ලේකම් කපිල බමුණුආරච්චි යන මහත්ම මහත්මීහු ඇතුළු පිරිසක් මේ අවස්ථාවට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=r1406285</link>
    <topic>සෙල්ලම ලෙල්ලම නොවී නිල්වලාවටපැන්න අයියා මලෝ නූලෙන් බේරෙයි</topic>
    <author>මාතර සමූහ ඩබ්ලිව්.පී. ධර්මසේන</author>
    <content>“ මැරෙනා සැටි මම පෙන්වන්නම්” කියමින් මාතර නිල්වලා ගඟට පැන්න පුද්ගලයකු මරණය කල්දමා පිහිනා ගොස් ග‍ඟේ අනිත් ඉවුරෙන් ගොඩවීමේ සිද්ධියක් හෙළි‍‍වේ.මේ සිදුවීම පෙරේදා (26) දින සවස 4.00ට පමණ මාතර මහානාම පාලම උඩදී සිදුවූවකි. මාතර කොප්පරවත්තේ පදිංචි සහෝදරයන් දෙදෙනෙකු මාතර නගරයට පැමිණ හොඳහැටි බීමත්ව මත්වීමෙන් පසු මුදල් සම්බන්ධයෙන් ආරවුලක් ඇති කරගෙන තිබේ.මොවුන් මාතර මහානාම පාලම අසළට පැමිණෙනවාත් සමඟ දෙදෙනාගෙන් බාලයා මම ගඟට පැන මැරෙන බව පවසමින් එකවිටම පාලමෙන් ගඟට පැන ඇත. පසුව වැඩිමහල් සහෝදරයාට තිබූ තරහ අමතක වී එකවිටම මතු වූ සහෝදර කැක්කුම නිසා මල්ලී බේරා ගැනීමට ඔහු ද ගඟට පැන්නේ බලා සිටි පිරිස මහත් විමතියකට පත්කරමිනි.මේ අවස්ථාවේ ප්‍රථමයෙන් ගඟට පැන්න මල්ලී අයියාගේ ගඟට පැනීම සමඟ හනි හනික පිහිනා ගොස් ගංඉවුරෙන් මතු වී ගොඩබිමට පැමිණි අතර අයියා ද පිහිනා ගොස් ගොඩබිමට ගියේ මහත් භීතියකින් බලා උන්න ජනතාව සිනහවෙද්දීය. මේ සොහොයුරන් දෙදෙනාම පිහිනීමට දක්ෂ නිල්වලා ගඟ පිළිබඳ මනා අවබෝධයක් ඇති දෙදෙනකු බවට තොරතුරු හෙළිවෙන අතර මේ දෙදෙනා පවුලේ අය බිය ගැන්වීම සඳහා නිල්වලා ගඟට පැන ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=s1406281</link>
    <topic>ඇල්ජීරියා ඓතිහාසික ගමනේ දී ස්ලිමානි වීරයා වෙයි</topic>
    <author/>
    <content>ඇල්ජීරියාව ඉතිහාසයේ ප්‍රථම වතාවට ලෝක කුසලාන පාපන්දු තරගාවලියක පිළිමළුන් පිටුදැකීමේ වටයට පිවිසීමට සමත් විය.රුසියාව සමග පැවැති ‘එච්’ කොටසේ අවසාන තරගයේ පිටුපසින් සිටි ඇල්ජීරියාව යළි තරගයට අවතීර්ණ වෙමින් ගෝල් 1–1 බැගින් තරගය සමකර ගත්තේය.තරගය ආරම්භ වීමෙන් පසුව හයවැනි මිනිත්තුවේදී ඇලෙක්සැන්ඩර් කොකොරින් ගෝලයක් ලබා ගනිමින් රුසියාව තරගයේ පෙරමුණට ගෙනැවිත් තිබිණි.ඒ, ඔලෙග් ෂැටොව්ගේ හරස් පහරකින් පැමිණි පන්දුව දැල තුළට යන පරිදි හිසෙන් පහරක් එල්ල කරමිණි.ඉස්ලාම් ස්ලිමානි 60 වැනි මිනිත්තුවේදී ගෝලයක් වාර්තා කරමින් ඇල්ජීරියාව තරගයේ සම තත්ත්වයට ගෙන ආවේය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=s1406282</link>
    <topic>තරගාවලියෙන් ඉවතට විසිවූඝානා හා පෘතුගාලය අතර තරගයෙන්පෘතුගාලයට ගෝල් 2–1ක ජයක්</topic>
    <author/>
    <content>ලෝක කුසලාන පාපන්දු තරගාවලියේ දෙවැනි වටයට සුදුසුකම් ලබා ගැනීමට අසමත් වූ ඝානා හා පෘතුගාලය අතර පැවැති තරගයෙන් පෘතුගාලයට ගෝල් 2–1ක ජයක් හිමිවිය.තරගයේ පළමු භාගයේදී ගෝල් ලබා ගැනීමේ අවස්ථා කණ්ඩායම් දෙකටම උදාවිණි. මෙයින් ආසන්නයටම පැමිණි ක්‍රිස්ටියානෝ රොනල්ඩෝ තරගයේ පළමු මිනිත්තු විස්සේදී ගෝල් ලබා ගැනීමට දෙවතාවක්ම උත්සාහ කළේය. පළමු උත්සාහයේදී පන්දුව තිරස් දණ්ඩේ වැදුනු අතර දෙවැනි උත්සාහයේදී ඔහු හිසෙන් එල්ල කළ පහරින් පන්දුව කෙළින්ම ෆටඋ ඩවුඩා වෙත ගියේය. එහෙත් පෘතුගාලය තරගයේ ඉදිරියට ගෙන ආවේ ප්‍රතිවාදී පිලේ ජෝන් බොයිස්ගේ පාදයේ වැදීම නිසා වාර්තා වූ ‘ඕන් ගෝලය’යි. එම ගෝලය පැමිණියේ ඝානා පිලේ පන්දුව හුවමාරු කිරීමක් තරග විනිසුරු විසින් අවහිර කිරීමෙනි. ඝානා පිලටද ඔවුන්ගේම අවස්ථා ලැබිණි. ගෝලය අසලදීම අසාමෝ ගියන් එල්ල කළ පන්දුව වළක්වා ගැනිණි. ඉන්පසුව ඔහු හිසෙන් එල්ල කළ පහර ඉලක්කයට නොගියේය.දෙවැනි භාගයේදී වඩ්වෝ අසාමෝ දක්ෂ අයුරින් ලබා දුන් පන්දුවට ගියන් හිසෙන් පහරක් එල්ල කරමින් ඝානා තරගය සමකර ගත්තේය. එහෙත් තරගය නිමා වීමට මිනිත්තු දහයක් ඉතිරිව තිබියදී රොනල්ඩෝ පෘතුගාලයේ දෙවැනි ගෝලය ලබා ගත්තේය.මෙය මේ කණ්ඩායම් දෙක අතර පැවැති පළමු තරගය විය. මේ තරගයේදී ලබා ගත් ගෝලයත් සමග ගියන් ලෝක කුසලාන පාපන්දු තරග බිමේ ගෝල් හයක් ලබා ගෙන ඇති අතර එය අප්‍රිකානු ක්‍රීඩකයෙකු තැබූ වාර්තාවකි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=s1406283</link>
    <topic>ජර්මනියගෝල් 1–0කින්අමෙරිකාවපරාජය කරද්දී දෙපිලම දෙවැනි වටයට</topic>
    <author/>
    <content>ජර්මනිය ගෝල් 1–0කින් අමෙරිකාව පරාජය කළ අතර මේ කණ්ඩායම් දෙකම ලෝක කුසලාන පාපන්දු තරගාවලියේ දෙවැනි වටයට පිවිසියහ.තරගයේ දෙවැනි භාගයේදී තෝමස් මුලර් එකම ගෝලය වාර්තා කළේය.පෘතුගාලය ගෝල් 2–1කින් ඝානා පැරදවූ නිසා ජර්මනිය ‘ජී’ කොටසේ ඉහළටම පිවිසි අතර අමෙරිකාව දෙවැනි ස්ථානයට පත්විය.කණ්ඩායම් දෙකටම දෙවැනි වටයට පිවිසීමට හැකි පරිද්දෙන් ජර්මනිය හා අමෙරිකාව තරගයේ ජය පැරදුමින් තොර නිමාවක් කරා යනු ඇතැයි කළින් බියක් පැතිර තිබිණි. එහෙත් ඒ බිය ඉක්මනින්ම තුරන් වෙමින් කණ්ඩායම් දෙකම ආක්‍රමණශීලී තරග රටාවකට පිවිසියහ. පළමු කාර්තුවේදී ජර්මනිය වැඩි වාසි ලබා ගත්තේය. එහෙත් දක්ෂ ආරක්ෂක ක්‍රීඩාවක් හා අපතේ ගිය අවස්ථාවන්ගේ මිශ්‍රණයක් හේතුවෙන් තරගය සමව පැවතිණි. දෙවැනි භාගයේ මිනිත්තු දහයක් ගතවූ තැන මුලර් ගෝලයක් ලබා ගත්තේය.බෙනඩික්ට් හොවිඩස් ට කහ කාඩ්පත පෙන්වූ අතර එය මේ තරගාවලියේ ජර්මනියට ලැබුණු පළමු කහ කාඩ්පත විය. මේ තරගාවලියේ කහ කාඩ්පතක් ලබා ගත් අන්තිම කණ්ඩායම ජර්මනිය යි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=s1406284</link>
    <topic>බෙල්ජියම දකුණු කොරියාව පරදවයි</topic>
    <author/>
    <content>දකුණු කොරියාව ගෝල් 1–0කින් පැරදවූ බෙල්ජියම ජයග්‍රහණ ත්‍රිත්වයකින් යුත් අඩුලුහුඬු නැති වාර්තාවක් සමග ලෝක කුසලාන තරගාවලියේ දෙවැනි වටයට පිවිසියේය.බෙල්ජියම මේ ජයග්‍රහණය වාර්තා කළේ තරගයේ අඩකට වඩා ක්‍රීඩකයන් දස දෙනෙකුගෙන් පමණක් ක්‍රීඩා කරමිණි. ඒ, ස්ටීවන් ඩිෆෝ රතු කාඩ්පතක් ලබා ගැනීම හේතුවෙනි.තරගයේ පළමු භාගයේදී විශේෂ කිසිම දෙයක් සිදුනොවිණි. දෙවැනි වටයට කළින්ම සුදුසුකම් ලබා ගෙන සිටි බෙල්ජියම සෙමින් ක්‍රීඩා කළේ සතුටිනි. දකුණු කොරියාවට ගෝලයක් ලබා ගැනීමේ හොඳම අවස්ථාව උදාවූයේ හරස් පහරකිනි. එය වළක්වා ගැනීමට ගත් උත්සාහයේදී මවුසා ඩෙම්බල් හා ඇන්තනි වැන්ඩන් බොරෙ වෙතින් පන්දුව ඔවුන්ගේම ගෝලයට යාමට ඉඩ තිබිණි.මෙය දෙපිල අතර පැවැති සිවුවැනි තරගය වූ අතර දකුණු කොරියාව මෙතෙක් බෙල්ජියම පරාජය කර නැත. බෙල්ජියම මෙවර තරගාවලියේ ලබා දී ඇත්තේ එක් ගෝලයක් පමණි. එයද ඇල්ජීරියාව සමග තරගයේදී පෙනල්ටියකිනි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=s1406285</link>
    <topic>ලෝක කුසලාන පාපන්දු තරගාවලියේ ‘නොක්අවුට්’ වටය අද සිට</topic>
    <author/>
    <content>2014 ලෝක කුසලාන පාපන්දු තරගාවලියේ පිළිමළුන් පිටුදැකීමේ – නොක්අවුට් – වටය අද ආරම්භ වෙයි.රටවල් 32කගේ සහභාගිත්වයෙන් පැවැති මූලික වටය අවසානයේ ඉන් අඩක් තරගාවලියෙන් ඉවතට විසිවුනු අතර ඉතිරි කණ්ඩායම් 16 ‘නොක්අවුට්’ වටයේ තරග වදිති. සත්කාරක බ්‍රසීලය හා චිලී අතර අද රාත්‍රී 9.30 තරගයෙන් 16 දෙනාගේ වටය ආරම්භ වෙයි.දෙවැනි තරගය කොළොම්බියාව හා උරුගුවේ අතර ශ්‍රී ලංකා වේලාවෙන් හෙට (29) අළුයම 1.30 ට ආරම්භ වීමට නියමිතය. මේ කණ්ඩායම් හතරට අමතරව නෙදර්ලන්තය, මෙක්සිකෝව, කොස්ටාරිකා, ග්‍රීසිය, ප්‍රංශය, නයිජීරියාව, ජර්මනිය, ඇල්ජීරියාව, ආජන්ටිනාව, ස්විට්සර්ලන්තය, බෙල්ජියම හා අමෙරිකාව පිළිමළුන් පිටුදැකීමේ තරග වටයට සුදුසුකම් ලබා සිටිති.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=s1406286</link>
    <topic>කාල්ටන් සෙවන්ස් දේශීය රගර් තරගාවලිය අද කුරුණෑගල දී ඇරැඹේ</topic>
    <author>ෆවුස් මොහොමඩ් කුරුණෑගල සිට...</author>
    <content>දස්කම් සපිරි ග්‍රාමීය මට්ටමේ යොවුන් රගර් ක්‍රීඩකයන් ජාතික තලයට ගෙනෙන කාල්ටන් සෙවන්ස් දේශීය තරගාවලියේ පළමු අදියර අද (28) කුරුණෑගල සාන්ත ආනා ක්‍රීඩාංගණයේ දී ඇරැඹේ. මේ තරගාවලියේ දෙවැනි අදියර ලබන ජූලි මස 5, 6 දෙදින බෙලිඅත්ත ඩී.ඒ.රාජපක්ෂ ක්‍රීඩාංගණයේදි පැවැත්වේ. තාරුණ්‍යයට හෙටක් සංවිධානය, ශ්‍රී ලංකා රගර් සංගමය සහ සිලෝන් ස්පෝර්ට්ස් ප්‍රිමියර් සමාගම ඒකාබද්ධව සංවිධානය කරනු ලබන කාල්ටන් සෙවන්ස් තරගාවලියට ජාතික තලයේ ක්‍රීඩකයන් මෙන්ම අන්තර් සමාජ රගර් තරගබිමේ විශිෂ්ට ක්‍රීඩකයන් රැසක් තරග වදිති.මෙරට සියලුම පළාත් ආවරණය කරමින් කණ්ඩායම් 10ක් මෙවර ද තරගාවලියට එක්ව සිටින අතර කාණ්ඩ දෙකක් යටතේ කණ්ඩායම් 5 බැගින් අද පැවැත්වෙන මූලික වටයේ දී තරග 20කට සහභාගී වෙති.සබරගමුව ස්ටැලියොන්ස්, වෙස්ටර්න් වොරියර්ස්, සෙන්ට්‍රල් කිංග්ස්, නෝදර්න් ග්ලැඩියේටර්ස් සහ සදර්න් ෂාක්ස් ‘ඒ’ කාණ්ඩයෙන් තරග වදින අතර ‘බී’ කාණ්ඩයට එක්වී සිටින්නේ ඌව වයිපර්ස්, ජැෆ්නා චැලෙන්ජර්ස්, ඊස්ටර්න් ඊගල්ස්, නෝර්ත් වෙස්ටර්න් බ්ලැක්ස් සහ නෝර්ත් සෙන්ට්‍රල් ටයිපූන්ස් කණ්ඩායම්ය.අද පෙරවරු 10.00 සිට පස්වරු 6.00 දක්වා තරග පැවැත්වෙන අතර පෙරවරුවේ තරගාවලිය ආරම්භ කිරිමට පෙර කුඩා ළමුන්ගේ හැකියාව ප්‍රදර්ශනය කෙරෙන ‘මිනි රග්බි’ තරග ද පැවැත්වීමට නියමිතය.තරගාවලියේ දෙවැනි දිනය වන හෙට (29) පෙරවරු 10.00 ට අර්ධ අවසන් පූර්ව වටයේ සිට තරග පැවැත්වෙන අතර කුසලානය සඳහා වන අවසන් මහා තරගය හෙට පස්වරු 5.00 ට පැවැත්වේ.යෝෂිත රාජපක්ෂ, ෆාසිල් මරිජා, රෝහිත රාජපක්ෂ, ෂෙනාල් ඩයස්, සාලිය කුමාර, දිනූෂ චතුරංග, සඳුන් හේරත්, චූල සුසන්ත, චාමර දාබරේ, දිලිප් සෙල්වම්, චානක චන්දිමාල්, චරිත් සෙනෙවිරත්න, ශ්‍රීනාත් සූරියබණ්ඩාර, රොෂාන් වීරරත්න, සයුරි ඇන්තනී, දුෂ්‍යන්ත ලෙව්කේ, සජිත් සාරංග, රෙහාන් වීරකෝන්, ඩිලාන් සොයිසා, බිලාල් හසන්, මිතුන් හපුගොඩ, සුදර්ශන මුතුතන්ත්‍රී, ප්‍රදීප් ලියනගේ, ධනුෂ්ක රංජන්, ලවංග පෙරේරා, නුවන් හෙට්ටිආරච්චි, ලී කීගල්, මොහොමඩ් ශෙරිෆ්, ගයාන් වීරරත්න, නිරෝෂන් ප්‍රනාන්දු, නයිජල් රත්වත්ත, සාලිය හඳපාන්ගොඩ, කවිඳු පෙරේරා, ලසින්ත ද කොස්තා, රීසා මුබාරක්, අෂෙන් ද කොස්තා, ෂැරෝ ප්‍රනාන්දු වැනි ජාතික මට්ටමේ ප්‍රබල ක්‍රීඩකයන් රැසක් සමග පාසල් රගර් තරගබිමේ දස්කම් පෑ ක්‍රීඩකයන් ද තරගාවලියට එක්වී සිටිති.මීට වසර 6කට පෙර තාරුණ්‍යයට හෙටක් සංවිධානයේ සභාපති, පාර්ලිමේන්තු මන්ත්‍රී නාමල් රාජපක්ෂ මහතාගේ සංකල්පයක් අනුව ක්‍රියාත්මක වූ දෙස් විදෙස් ක්‍රීඩකයන් තරග වදින කාල්ටන් සුපර් සෙවන්ස් ජාත්‍යන්තර තරගාවලියට සමගාමීව දේශීය තරගාවලියක් පැවැත්වෙන දෙවැනි අවස්ථාව මෙයයි. පසුගිය වසරේ පළමුවරට පැවැති කාල්ටන් දේශීය තරගාවලියේ සමස්ත ශූරතාව සදර්න් ෂාක්ස් කණ්ඩායම දිනා ගත් අතර අනුශූරතාව හිමිවූයේ ඊස්ටර්න් ඊගල්ස් කණ්ඩායමටය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=s1406287</link>
    <topic>මලයාසියාවේදී ශ්‍රී ලංකාවට රන් පදක්කම් 3යි: රිදී 2යි</topic>
    <author>ප්‍රින්ස් ගුණසේකර</author>
    <content>මලයාසියාවේදී නිමාව දුටු මලයාසියානු විවෘත මලල ක්‍රීඩා ශූරතාවලියේදී ශ්‍රී ලංකාවට රන් පදක්කම් 3ක්, රිදී පදක්කම් 2ක් දිනා ගත්තේය.අවසන් දිනයවු ඊයේ ශ්‍රී ලංකාවට සුපුන් විරාජ් හා අමිල ජයසිරි රන් පදක්කම් දෙකක්, මධුෂාන් ජයසේකර රිදී පදක්කමක් දිනා දුන්හ. තරගාවලියේ පළමු දිනයේදී මධුෂාන් ජයසේකර මීටර් 400 තරගය තත්පර 47.34කින් නිමකොට රන් පදක්කමක් හා තිළිණ කරුණාරත්න උස පැනීමේ ඉසව්ව මීටර් 2.15කින් රිදී පදක්කමක් දිනා ගත්හ.මීටර් 110 කඩුලු පැනීමේදී රන් පදක්කම දිනාගත් සුපුන් විරාජ් ඒ සඳහා ගතකළ කාලය වූයේ තත්පර 14.22කි. අමිල ජයසිරි දුර පැනීමේ ඉසව්වෙන් රන් පදක්කම දිනාගැනීමට මීටර් 7.30ක දක්ෂතාවක් පෙන්වීය. මීටර් 200තරගය තත්පර 51.53කින් කිරීමට මධුෂාන් ජයසේකර සමත්වුයේ රිදී පදක්කම ශ්‍රී ලංකාව සතු කරමිණි.වාර්ෂිකව සංවිධානය කරන මලයාසියානු විවෘත මලල ක්‍රීඩා ශූරතාවලියේ ජයග්‍රාහකයන්ට මුදල් තෑගි පිරිනැමේ. තරගාවලිය මලයාසියාවේ පර්ලිස් අගනුවර ටියුන්කූ සයෙඩ් පුත්‍රා ක්‍රීඩාංගණයේදී පැවැත්වුණි.මේ තරගාවලියට ශ්‍රී ලංකාවට ක්‍රීඩකයන් හතරදෙනකු සහභාගිවූ අතර එම සිවුදෙනාම පදක්කම් දිනා ගත්හ. එම පිරිස අද රාත්‍රි 11.55ට ශ්‍රී ලංකාවට පැමිණීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=s1406288</link>
    <topic>ජාතික ඔරු පැදීමේ ශූරතාවලිය දියවන්නාවේ දී</topic>
    <author/>
    <content>ශ්‍රී ලංකා ආධුනික ඔරු පදින්නන්ගේ සංගමය සංවිධාන කරන 29 වැනි ජාතික ඔරු පැදීමේ ශූරතාවලියේ අවසන් තරග අද (28) බත්තරමුල්ල දියවන්නා ඔරු පැදීමේ මධ්‍යස්ථානයේදී පැවැත්වේ.තෙදිනක් පුරා පැවත්වෙන තරගාවලියට පාසල්, විශ්වවිද්‍යාල, ක්‍රීඩා සමාජ, ආරක්ෂක සේවා නියෝජනය කරමින් තරගකරුවන් 300කට අධික සංඛ්‍යාවක් සහභාගී වෙති‍‍.කොළඹ ඔරු පදින්නන්ගේ සංගමය විසින් මේ තරගාවලිය පිළිබඳ පැවැත්වු මාධ්‍ය හමුවේදී ශ්‍රී ලංකා ආධුනික ඔරු පදින්නන්ගේ සංගමයේ සභාපති රොහාන් ප්‍රනාන්දු මහතා කියා සිටියේ පළමුවරට සිවු හබල් ඔරු ප්‍රදර්ශණය කෙරෙන අවස්ථාවක් එක් කර තිබීමයි මෙවර තරගාවලියේ විශේෂත්වය බවයි.මේ ක්‍රීඩාව මෙරට උසස් තලයකට ගෙන එමින් විනෝදය උදෙසා මෙන්ම ශූරතා මට්ටමෙන් කරගෙන යාමට කැමති පිරිස් වෙත අවශ්‍ය ප්‍රවේශය සහ අවස්ථාව නිර්මාණය කරදීම ඔරු සංගමයේ අරමුණ බව ප්‍රනාන්දු මහතා කියා සිටියේය.ජාත්‍යන්තර මට්ටමින් මේ ක්‍රීඩාවට කීර්තියක් අත්කර ගැනීම සඳහා මෙවර තරගාවලියේදී අවධානය යොමු කරමින් තරගකරුවන් සකස් කර ගැනීම තරගාවලියේ අරමුණක් වී තිබේ.සෑම වයස් සීමාවකටම අදාළ පිරිස් ඉලක්කර කර ගනිමින් ඔරු පැදීමේ ක්‍රීඩාව ජනප්‍රිය කිරීමටත් ඔවුන් එම කී‍්‍රඩාව සඳහා පුහුණු කිරීමටත් ජාතික ඔරු පැදීමේ ඇකඩමියක් ආරම්භ කිරීමට අවශ්‍ය සැලසුම් සංගමය විසින් මේ වන විටත් සකස් කර ඇත.ජාත්‍යන්තර මට්ටමෙන් ජයග්‍රහණ අත්කර ගැනීමට අවශ්‍ය වන ජාත්‍යන්තර පුහුණුකරුවන්ගේ දායකත්වය සහ පුහුණු වැඩසටහන් ක්‍රියාත්මක කිරීමට මෙම වැඩපිළිවෙළ තුළින් අපේක්ෂා කරන බව ශ්‍රී ලංකා ආධුනික ඔරු පැදීමේ සංගමය පවසයි.මෙවර තරගාවලිය සඳහා එයාර් ටෙල් ලංකා සමාගම අනුග්‍රහය දක්වයි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=s1406289</link>
    <topic>එංගලන්ත සංචාරයටශ්‍රී ලංකා ‘ඒ’ සංචිතය නම් කරයි</topic>
    <author/>
    <content>ශ්‍රී ලංකා ‘ඒ’ ක්‍රිකට් කණ්ඩායම ජූලි මස 14 සිට අගෝස්තු මස 25 දක්වා අයර්ලන්තය හා එංගලන්තයේ තරග සංචාරයක යෙදෙනු ඇත. එම සංචාරය සඳහා නම් කර ඇති සංචිතය මෙසේය. උපුල් තරංග (නායක), තිසර පෙරේරා (උපනායක), කුසල් ජනිත්, මහේල උඩවත්ත, බානුක රාජපක්ෂ, අශාන් ප්‍රියන්ජන, දනුෂ්ක ගුණතිලක, නිරෝෂන් දික්වැල්ල, චතුරංග ද සිල්වා, සචිත් පතිරණ, රමිත් රඹුක්වැල්ල, සීකුගේ ප්‍රසන්න, දුෂ්මන්ත චමීර, ලහිරු ගමගේ, විශ්වා ප්‍රනාන්දු, ප්‍රියමාල් පෙරේරා.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=s14062810</link>
    <topic>ආනන්දය 5-0කින් නාලන්දා පරදවයිජෝශප් වාස් තරග 4කදී ගෝල් 36ක්</topic>
    <author>ප්‍රින්ස් ගුණසේකර</author>
    <content>කොත්මලේ චොක්ස් අවුරුදු 19න් පහළ අන්තර් පාසල් පාපන්දු තරගාවලියේදී කොළඹ ආනන්ද විදුහල විසින් ගෝල් 5-0ක් ලෙස නාලන්දා විදුහල පරාජයට පත් කරන ලදි. බොරැල්ල එම්.එච්.මොහොමඩ් ක්‍රීඩාංගණයේදී නිමාවු මේ තරගයේදී ආනන්ද විදුහල තරගයේ මුල සිටම ආක්‍රමණශීලිව නාලන්දා ක්‍රීඩකයන්ව පාලනය කිරීම කැපී පෙනුණි. ආනන්දය වෙනුවෙන් එම්.එරංග, හරිත පරස්වර, ඩී.නිමේෂ්, අන්ජන ශෂික හා නිලුෂ දේශාන් ගෝල් රැස් කළහ.ආනන්ද විදුහල මේ තරගාවලියේ තරග දෙකකදී ගෝල් 12ක් රැස්කරමින් ජයග්‍රහණ වාර්තා කිරීම කාගේත් අවධානයට ලක්ව තිබේ.වෙන්නප්පුව ජෝශප් වාස් ක්‍රීඩාංගණයේදී සුපුරුදු දස්කම් අතර පැමිණි ජෝශප් වාස් ක්‍රීඩකයෝ තරග 4කට සහභාගිවී ගෝල් 36ක් සම්පූර්ණ කිරීමට සමත්වීමද මේ සතියේ කැපී පෙනෙන සිදුවීම විය.පෙරේදා පැවැති තරගයේදී ජෝශප් වාස් ක්‍රීඩකයෝ ගෝල් 8-0කින් මරදාන සාන්ත ජෝශප් පිල පරාජය කරමින් මේ දස්කම් දැක්වූහ. වෙන්නප්පුව පිලේ මේනක කැලුම් ගෝල් 4ක්, නිපුණ හපුආරච්චි ගෝල් 3ක් හා චතුර මධුෂාන් ගෝලයක් බැගින් රුස් කළහ. සාන්ත මේරි හා සාන්ත තෝමස් අතර තරගය ගෝල් 4-2ක් ලෙස සාන්ත මේරි විදුහලට ජය හිමිවිය. කේ.ඩී.එස්.ප්‍රනාන්දු ගෝල් 2ක්, අශාන් පීරිස් හා නිමේෂ්ක පීරිස් සාන්ත මේරි පිල වෙනුවෙන්, කේ.ඒ.ප්‍රනාන්දු හා එම්.හුසේන් සාන්ත තෝමස් වෙනුවෙන් ගෝල් වාර්තා කළහ.සහිරා හා ලුම්බිණි අතර තරගයෙන් ගෝල් 5-0ක ජයක් සහිරා සතුවිය. සහිරා පිල මෙතෙක් සහභාගීවු සියලුම තරග ජයගෙන තිබීමද විශේෂත්වයකි.මේ අතර කොළඹ ස්ටැන්ලි ජෑන්ස් ක්‍රීඩාංගණයේ පැවැති රාජකීය හා මාරිස්ටෙලා විදුහල් අතර පාපන්දු තරගයෙන් මාරිස්ටෙලා විදුහලට ගෝල් 4-0ක ජයක් හිමිවිය. මාරිස්ටෙලා පිල සතුව සිටින දක්ෂ ක්‍රීඩකයකු වූ දිලිප් පීරිස් ගෝල් දෙකක් ලැබූ අතර ඒ.එම්.අන්සාෆ් හා ජීවන්ත ප්‍රනාන්දු ගෝලය බැගින් වාර්තා කළහ.බැද්දගාන පාපන්දු සංකීර්ණයේ පැවැති සාන්ත පීතර් හා ලයිසියම් අතර තරගයෙන් ගෝල් 8-0ක ජයක් සාන්ත පීතර් විදුහලට හිමිවිය. සාන්ත පීතර් පිලට ක්‍රීඩා කරන ශ්‍රී ලංකා පාසල් පාපන්දු පිලේ ක්‍රීඩක පේෂල කරුණාරත්න, ගෝල් දෙකක්, මොහොමඩ් අෆාම් ගෝල් දෙකක් හා ඉසුරු සම්පත් ගෝල් 4ක් ලබා ගත්හ.කොත්මලේ චොක්ස් අන්තර් පාසල් පාපන්දු තරගාවලියේ පළමු වටයේ තරග 36ක් පැවැත්වෙන අතර මේ වනවිට තරග 25ක් පමණ නිමාවට පත්ව තිබේ. තරගාවලියේ දෙවැනි අදියර පිළිමළුන් පිටු දැකීමේ ක්‍රමයට ලබන මස දෙවැනි සතියේ සිට පැවැත්වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=s14062811</link>
    <topic>ප්‍රතිවාදී ක්‍රීඩකයා සපාකෑ සුආරිස්ටතරග නවයක තහනමක්</topic>
    <author/>
    <content>ඉතාලිය සමග පැවැති ලෝක කුසලාන පාපන්දු තරගයේදී ආරක්ෂක ක්‍රීඩක ගියෝගියෝ චීලිනි සපාකෑම හේතුවෙන් ජාත්‍යන්තර පාපන්දු සම්මේලනය උරුගුවේ සුපිරි ක්‍රීඩක ලුයිස් සුආරස් ට පනවා තිබෙන තරග නවයක තහනමට එරෙහිව අභියායචනයක් ඉදිරිපත් කරන බව උරුගුවේ පාපන්දු සංගමය කියයි.මාස හතරක කාලයක් පාපන්දු ක්‍රීඩාව සම්බන්ධ කිසිම ආකාරයේ ක්‍රියාවකට සහභාගි වීමද සුආරස්ට තහනම් කර තිබේ. මේ අනුව ඔහුට ඔක්තෝබර් මස අග වනතෙක් ලිවර්පූල් සමාජයට ක්‍රීඩා කිරීමට නොහැකි වනු ඇත. සුආරිස්ට පනවා තිබෙන තරග නවයක තහනම වහාම ක්‍රියාත්මක වන පරිදි බලපැවැත්වෙන බැවින් කොළොම්බියාවට එරෙහි උරුගුවේ කණ්ඩායමේ ලෝක කුසලාන පිළිමළුන් පිටුදැකීමේ තරගයට හා තවත් තරග අටකට ක්‍රීඩා කිරීමේ අවස්ථාව ඔහුට අහිමි වෙයි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=s14062812</link>
    <topic>බස්නාහිර පළාත් පාසල් කරාතේ තරගාවලිය</topic>
    <author/>
    <content>ජාතික තරුණ සේවා සභාව පැවැත්වු බස්නාහිර පළාත් පාසල් කරාතේ තරගාවලියේ කොළඹ දිස්ත්‍රික් 11න් පහළ බාලිකා ප්‍රථම ස්ථානය දිනාගැනීමට දෙහිවල ප්‍රෙස්බීටීරියන් බාලිකා ජාතික පාසලේ පී.ජි.චාතූර්යා තරූෂී ජයවර්ධන සමත්වූවාය. චාතූර්යා තරූෂී (දකුණේ) සමගින් විදුහල්පතිනී එස්.කේ.ලීලාරත්න මහත්මිය හා දිස්ත්‍රික් තරගයට තේරුණු බී.විද්මන්ති මෙත්ෂානි ඡායාරූපයේ සිටිති. විදුහලේ කරාතේ පුහුණුකරු ලෙස ශිහාන් අනුර ඒ.කත්රීආරච්චි මහතා කටයුතු කරයි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=f1406281</link>
    <topic>ධීවරයා මුළා කරන කුමන්ත්‍රණයක් තිබෙනවා</topic>
    <author>සාකච්ඡා කෙළේ උදිත ගුණවර්ධන</author>
    <content>සැප්තැම්බර් මාසය පමණ වන විට ඉන්ධන සහනාධාර ගැටලුවට අවශ්‍ය කරන විසඳුම් ලබාදීමට මේ වනවිට එකඟතාවයකට පත්වෙලා සිටිනවා. මේ සඳහා මීගමුව, හලාවත පියතුමන්ලා හා ජනාධිපතිතුමා අතර සාකච්ඡාවක් පවතිනවා. ඒ නිසා ධීවරයන් කිසිවකු ගැටලුවක් ඇති කරගත යුතු නැහැ. ඔවුන්ගේ ගැටලුවලට අවශ්‍ය විසැඳුම් සැප්තැම්බර් මාසයේ දී ලබාදෙනවා.එහෙත් මේ ධීවර ගැටලුවට ආණ්ඩුව විසැඳුම් ලබාදීමට කටයුතු කර තිබියදී නැති ප්‍රශ්න ඇතිකර ආරවුල් ඇති කිරීමට. වෙනත් දේශපාලන පක්ෂවලට සම්බන්ධ පිරිස් හා කුමන්ත්‍රණකාරී බලවේග ප්‍රබල උත්සාහයක නියැළෙනවා. මේ අයට ඕනෑවෙලා තිබෙන්නේ ධීවර ප්‍රශ්නය මුල් කරගෙන රට තුළ අස්ථාවර දේශපාලන වටපිටාවක් ඇති කිරීමත්, රතුපස්වල ඇති වූ ආකාරයේ සිදුවීමක් මේ පළාත් තුළ ඇතිකර පටු දේශපාලන වාසියක් ලබා ගැනීමත් යන කරුණු මූලික කරගෙනය.සහනාධාර අයථා ලෙස පරිහරණය ඉතාමත් වැරැදි සහගත දෙයක්. මේ සහනාධාර ලබාදීම් සිදුකරන්නේ මහජන මුදලින්. මේ ගැන සියලු දෙනා අවධානය යොමු කළ යුතුයි. අප කළ සොයා බැලීම්වලින් තහවුරු වුණා ඇත්තෙන්ම මේක ඉතාමත් නරක තත්ත්වයක්. සහනාධාරයක් ලබාදීමේ දී ලැබෙන ප්‍රතිලාභය සාධාරණ විදිහට යොදා ගත යුතුයි. එහෙම නැතිව සහනාධාරයක් අයථා ලෙද පරිහරණය කිරීමක් සිදු කිරීම ඉතාමත් වැරැදි සහගත දෙයක්.අපේ මූලිකම සැලැසුම වෙලා තිබෙන්නේ මාළු මිල සඳහා ස්ථාවර මිලක් නැතිනම් පාලන මිලක් ඇති කිරීම. ඒ සඳහා අවශ්‍ය මූලික පදනම අප විසින් සකස්කර තිබෙනවා. ඒ වාගේම මෙරට ධීවර කර්මාන්තයට අභියෝග විය හැකි මාළු ආයනයනය කිරීම් පාලනය කිරීමටත් කටයුතු කර තිබෙනවා. ඒ වගේම ධීවර කර්මාන්තය ඉහළ නැංවීමට අවශ්‍ය ණය මුදල් 6%හා 8% තරම් පහළ පොළියක් යටතේ ලබාදීමට කටයුතු කර තිබෙනවා. මෙම සියල්ල අප සිදු කරන්නේ ධීවර ජනතා‍වගේ වෘත්තිය මට්ටම ඉහළ නැංවීම සඳහායි. ඒ වගේම ධීවර ආම්පන්න සඳහා පනවා තිබූ බදු මුදල් ඉවත් කිරීමට කටයුතු කර තිබෙනවා.මේ දිනවල ඇති වී තිබෙන ස්වභාවික හේතූන් හා වෙනත් තත්ත්වයන් තමයි මාළු මිල ඉහළ යාමට ප්‍රබලම හේතුව බවට පත්වෙලා තිබෙන්නේ. මාළුවලට පාලන මිලක් ඇති කිරීම මඟිනුත් මාළු මිල ඉහළ යාම පාලනය කිරීමට හැකියාවක් තිබෙනවා. අප ඒ සඳහා වූ වැඩපිළිවෙළක් ක්‍රියාත්මක කරනවා.ඒ වගේම ධීවර සංස්ථාව මඟින් අලෙවි වෙ‍ෙළඳසල් ජාලයක් ඇති කර තිබෙනවා. එමඟින් පාරිභෝගිකයාට වාසිදායක හා සහනදායී මිලට මාළු මිලදී ගැනීමට පුළුවන්කම ලැබී තිබෙනවා පමණක් නොවෙයි ප්‍රාදේශීය වශයෙන් මාළු මිල පාලනය කිරීමටත් ධීවර වෙ‍ෙළඳසල් ජාලය විශාල බලපෑමක් කරනවා.අප පසුගිය දිනෙක කුරුණෑගල දී ධීවර සංස්ථා මාළු වෙළෙඳසලක් විවෘත කළා. ඒ වෙළෙඳසලට මාළු වෙළඳුන්ගෙන් ප්‍රබල විරෝධයක් ආවා. ඒත් අවසානයේ දී අසාධාරණ ලෙස මාළු මිල ගණන් ඉහළ යාම පාලනය කිරීමට මෙම ධීවර වෙළෙඳසල්වලට පුළුවන්කම ලැබුණා. මේ ව්‍යාපෘති සාර්ථක ලෙස ක්‍රියාත්මක කිරීම මඟින් මූලික වශයෙන් ධීවරයාටත්, පාරිභෝගිකයාටත් යන දෙපැත්තටම විශාල වාසියක් ලබා ගැනීමට පුළුවන්කම ලැබෙනවා.අපි සූදානම් ඕනෑම ගැටලුවක් සාකච්ඡා මාර්ගයෙන් විසඳා ගැනීමට. මේ ආණ්ඩුව තරම් ජනතාවගේ ගැටලුවලට සාර්ථක වූ විසැඳුම් ලබාදුන් ආණ්ඩුවක් නොමැති තරම්. ඒත් අදත් ඇතැමුන් උත්සාහ කරනවා රජයත්, ධීවරයාත් අතර ඇති බැඳීම් බිඳ දැමීමට. ඒත් ධීරවයාටත්, ගොවියාටත් ඉහළින් සැළකුවේ මේ ආණ්ඩුව විසිනුයි.සුහදව විසඳා ගැනීමට පුළුවන් ප්‍රශ්න ආරවුල් තත්ත්වයකට පත්කිරීමට ඇතැම් පාර්ශව උත්සාහ කරනවා. මේක ඉතාමත් වැරැදි සහගත දෙයක්. අප නිතරම උත්සාහ කළ යුත්තේ ගැටුම්වලට එළැඹීම නොවෙයි සුහදව ගැටලු විසඳා ගැනීමයි.අපට අමුතුවෙන් සූදානම් වෙන්න සැලැසුම් කරන්න දෙයක් නැහැ. ඉතාමත් පහසුවෙන් අපට ඕනෑම මැතිවරණයක් ජය ගැනීමට පුළුවන්. අප රටට විශාල සේවයක් ඉටුකළ දේශපාලන බලවේගයක් ජනාධිපතිතුමාගේ දුර දක්නා නායකත්වයත්, මෙහෙයවීමත් නිසා යුද්ධය ජයග්‍රහණය කර ත්‍රස්තවාදය සම්පූර්ණයෙන් පරාජය කිරීමට පුළුවන්කම ලැබුණා.අද ‍වෙනත් වෙනත් දේ ගැන කතා කරන අය එදා කීවේ වෙන කිසිම දෙයක් ඕනේ නැහැ යුද්ධය ඉවර කළාම ඇති කියලා. ජනාධිපතිතුමා ජනතාවගේ ඒ ඉල්ලීම ඉටු කළා. එපමණකින් ජනාධිපතිතුමා නිහඬ වුණේ නැහැ. සංවර්ධන සංග්‍රාමය ද ආරම්භ කළා. අවුරුදු පහක් ගතවෙන තැන රට විශාල ඉදිරියකට පැමිණ තිබෙනවා. ආර්ථික වශයෙන් ස්ථාවර වෙලා තිබෙනවා. සමාජ තත්ත්වය ඉහළ ගිහින් තිබෙනවා. යටිතල පහසුකම් වේගවත් සංවර්ධනයක් වෙත යොමු වුණා. මේ සියලු දේ සිදුවුණේ එක්සත් ජනතා නිදහස් සන්ධාන ආණ්ඩු කාලය ඇතුළතයි. ‍මේ හැම කරුණක් නිසාම රටේ බහුතර ජනතාවක් ඉන්නේ මේ ආණ්ඩුව සමඟයි. ජනාධිපතිතුමා සමඟයි. ඉදිරියටත් මොන විදිහේ මැතිවරණයක් තිබුණත් අපට පහසු ජයග්‍රහණයක් ලබා ගැනීමට පුළුවන්.ඕනෑම දේශපාලන පක්ෂයකට තමන් ජයග්‍රහණය කරනවා කියලා සිහින දකින්න,විශ්වාස කරන්න පුළුවන්. ඒත් ඒ සිහිනයක් විශ්වාසයත් යථාර්ථයක් වෙන්නේ නැහැ. විපක්ෂය හැමදාමත් ඡන්දයක් තියෙනකම් කියන්නේ තමන් දිනනවා කියලයි. ඒත් ඡන්දය තිබ්බට පස්සේ ඒ අය පරාදයි. මේ පාරත් ලැබෙන්නේ ඒ විදිහේ ප්‍රතිඵලයක් පමණයි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=f1406282</link>
    <topic>අපටත් ඉඩක් ලැබුණා</topic>
    <author>සටහන - සමදරා ජයසිංහ</author>
    <content>කුඩා වන වදුලක් අසල ගිමන් හරිනා මුව රැළකි. උන්ගේ දෙනෙත් අහිංසකය, එහෙත් තියුණුය. සෙමින් සෙමින් පා තබන මුවැත්තියන් ගේ ගමන් ලතාව මනරම්ය. මුව පොව්වන්ගේ දඟකාරකම්වලද නිමාවක් නම් නොපෙනේ. ‘චරාස්’ අපගේ පයට පෑගුණු වියළි දර ඉපලක් එසේ කැඩී යන කල එතෙක් පරිසරයේ තිබූ නිසල බව බිඳිණි. දෙකන් උස් විය. තියුණු දෙනෙත් විශාල විය. මෙතෙක් වෙලා නිසොල්මනේ වැතිර සිටි හැඩි දැඩි තරුණ මුවෝ සිය මනරම් අංතට්ටුව සොලවමින් වහා නැගිට සිටගත්තෝය. අප සැඟවුනෙමු. නිසොල්මනේ තප්පර කිහිපයක් ගෙවී ගියේය. යළිත් උන් සුපුරුදු ලෙස සන්සුන්ය.ඉන්පසු කැමරා කාචයේ උන්ගේ රුව එකින් එක සටහන් විය. මේ විසල් වනයක් නොවේ. කොටි, වලසුන්ද නැත. අහසේ ගැටෙන තරම් උස් වූ අතු පතර විහිදා ගත් රූස්ස ගස් ද නැත. එහෙත් මෙයත් එක්තරා වනාන්තරයකි. එයටත් වඩා අභය භූමියක් යැයි යන නම වඩාත් සුදුසුය. මුව රැළකට ජීවත් වීමට ඉඩ හසර ලබා දෙන මේ අපූරු භූමිය පිහිටා තිබෙන්නේ ජනාකීර්ණ නගරයකට ආසන්නව යැයි කිවහොත් එක්වරම විශ්වාස කළ නොහැකි තරම්ය.මෙතැන මුවන් දෙතුන් ‍දෙනෙක් නොව සියයකට ආසන්න ප්‍රමාණයක් ජීවත් වනවා යැයි කිවහොත් ඔබ තවත් පුදුම වනු ඇත.අහම්බයෙන් පැමිණි මුව ජෝඩුවක් ව්‍යාපාරික ටී. එස් ටී . රණවීර මහතාගේ අක්කර 5 ක් වූ ඉඩමේ ලැගුම් ගන්නේ මීට වසර දහයකට පමණ පෙරය. ඒ වන විටත් මේ සුවිසල් ඉඩමේ තිබුණේ විශාල අන්නාසි වගාවක්. අතුරුගිරිය නගරයෙන් මොරටුහේන පාරේ මද දුරක් ගියහම හමුවන මේ භූමිය වර්තමානය ඉඩම් මිලත් සමග බැලීමේ දී විශාල වටිනාකමකින් යුක්තයි.ඒත් අද වන විට රණවීර මහතාට මේ මුළු ඉඩමම මුවන්ට පරිත්‍යාග කරන්න වෙලා. කාලයත් එක්ක ව්‍යාප්ත වූ මුව රැළේ සාමාජිකයන් සියයකට ආසන්න වුවත් උන්ට නම් හිතේ හැටියට ජීවත් වන්න මේ ඉඩකඩ හොඳටම ඇති. නගරයේ වුවත් මේ ඉඩමේ ගහකොළ හැදිලා තිබෙන්නේ බොහෝම සශ්‍රීකව. මෙහි පස පවා වැලි මිශ්‍ර වූ සියුම් පසකින් යුක්තයි. වගාවකට සුදුසු වුණත් අද එහි අයිතිකරුවන් වෙන්නෙත් මුව රංචුවමයි. ගමේ ජීවත් වන ඇතැම් අ‍යගේ වගාවන්ට හානි කළත් ගමේ බොහෝ දෙනෙක් මේ මුව රංචුවට හරිම ආදරෙයි. ගොඩක්ම කැමැති පුංචි දරුවෝ.ඒ අය හෙමින් සැරේ ඇවිත් මේ මුවන්ව දැක ගන්නේ ආශාවට හා විනෝදයට. වරක් වනජීවි කාර්යාලයට කළ දැනුවත් වීමකට ඔවුන් පැමිණියේ මේ මුවන්ව අරන් යන්න. කිහිප සැරයක් උත්සහ කළත් එය ව්‍යාර්ථ වී ගියේ පුංචි දේටත් මේ සත්තු හරි විමසිලිමත් නිසා. දැල් දමා අල්ලා ගන්න ගියත් ගමේ අය කිහිප දෙනෙක් විරුද්ධ වුණේ එයින් මේ මුවන්ගේ ජීවිතයට අනතුරක් වෙයි කියලා.මොකද පුංචි දෙයකින් පවා සංවේදී වන මේ අයගේ හෘද සපන්දනය වැඩි වීමෙන් මරණයට පත්වෙන්න පුළුවන් නිසා. ඒත් ඒ ගමේ සමහරු පවසන්නේ මුවන්ගේ ජීවිත වලට හානියක් නොවී අල්ලා ගන්න පුළුවන් වුණත් ඉහත කරුණ නිදහසට ගෙන වනජීවි කාර්යාලය ඒ කාර්ය නොසළකා හැරිය කියලා. දැනට මෙහෙම වුණත් ඉදිරියේ දී තවත් වැඩිවන මේ මුව රැළගේ ආරක්ෂාව වෙනු‍ෙවන් වනජීවි කාර්යාලය මැදිහත් විය යුතු බවයි ගම්වාසීන් කියා සිටින්නේ. ඒ අතරතුර මේ ඉඩමේ හිමිකරුවා වන රණවීර මහතාත් සිය අදහස් මෙසේ පළ කළා.“අපෙන් මේ සතුන්ට හිරිහැරයක් නැතත් සමහර මිනිස්සු මේ අයව දඩයම් කරන්න පුළුවන්. ඒ නිසා මේ මුවන්ව මීට වඩා ආරක්ෂිත තැනකට රැගෙන යන්න ඕනේ. මට ඉඩමට වඩා වටින්නේ මේ අහිංසක සත්තු ඒකයි මෙච්චර වටින ඉඩමක් කිසිම වගාවකට ගන්නේ නැතිව මුවන්ට ජීවත්වෙන්න දීලා තියෙන්නේ.” ඒත් වැඩිවන මුව රැළ වෙනුවෙන් කුමක් හෝ හොඳ වැඩපිළිවෙළක් අවශ්‍යයයි.”මෙතරම් සංවේදී මිනිසුන් තවමත් අප අතරේ ඉන්න නිසාම මේ සත්තු ආරක්ෂා වෙලා ඉන්නවා. මිහිඳු හාමුදුරුවන්ගේ බණ අසා දේවානම්පියතිස්ස රජු මුව දඩයම නැවැත්තුවත් තවමත් මුව දඩයමේ යන පාපතරයන් මේ බෞද්ධ රටේ ජීවත් ‍ෙවනවා. ඒ අතරම සත්තුන්ටත් මේ රටේ නිදහසේ ජීවත් වීමේ අයිතිය ඇති, මේ පරිසරයේම කොටසක් නේද කියල හිතන පිරිසත් ඉන්නවා. එහෙම අය මේ මුව රංචුව නරඹන්න එනවා කියලත් අපට දැන ගන්න ලැබුණා.කෑම බීම අවශ්‍ය තරමටම තියෙන නිසා මේ මුව රංචුව ජීවත් වෙන්නේ හරිම සැහැල්ලුවෙන්. ඇතැම් මුවන් ඒ ආසන්නයේම පිහිටි රණවීර මහතාගේ නිවසට පැමිණ කෑම කන්නත් පුරුදු වෙලා. මේ දවස්වල ‍නම් මේ අය හුඟක් කැමැති රඹුටන් කන්න කියලා දැනගන්නත් ලැබුණා. සමහරවිට රඹුටන් හැමදාම නැහැනේ, තියෙන වේලාවේ කනවා කියලා හිතනවා ඇති. කො‍ෙහාම වුණත් මේ අයට සුදුසු ස්ථානයක් සකස් කර දෙනවානම් හොඳයි කියලා අපටත් හිතුණා. එයට මැදිහත් විය යුත්තේ වනජීවි කාර්යාලය. ඒ මන්ද, සිංහයෝ, කොටියෝ නැති වුණත් මිනිසා කියන නපුරු සතාගෙන් මේ අහිංසකයන්ව පරිස්සම් කරගන්න එක අපි කාගෙත් වගකීම නිසාත් වැඩිවන මුව ගහනයට සාපේක්ෂව භූමියේ ඉඩ වැඩි නොවන නිසාත්ය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=f1406283</link>
    <topic>එදා සාමය-මෙදා සංවර්ධනයරණවිරු නායකත්වයක් ජනතා සේවයට කැපවේ</topic>
    <author>සටහන අනුර ප්‍රේමලාල්</author>
    <content>තම ජීවන තත්ත්වය ඉහළ නංවා ගැනීමේ අපේක්ෂාවෙන් පසුවන මහවැලි සී කලාපයේ බින්තැන්න පත්තුවේ හා වැව් ගම් පත්තුවට අයත් අම්පාර, දෙහිඅත්තකණ්ඩිය, මාඔය, නාමල් ඔය ජනතාවට සිය අපේක්ෂා ඉටු කර ගැනීමට හැකි වී තිබේ. තිස් වසරක රුදුරු ත්‍රස්තවාදයෙන් බැට කෑ අයුරු, සිය දෙනෙතින් දුටු දේශපාලන නායකත්වයක් ඔවුන්ට දැන් ලැබී ඇති බැවිනි.අතිදුෂ්කර ලෙස සැළකෙන ඉහත ප්‍රදේශවල ජනතාවගේ අවශ්‍යතාව හොඳින් හඳුනා ගනිමින් ඊට විසඳුම් ලබා දෙන රියද් අද්මිරාල් ආචාර්ය සරත් වීරසේකර වනාහි එවැනි දේශපාලකයෙකි.‘සයුර පදනම’ ද ‘වීරසේකර සංසදය’ අදාළ පළාත්වල ජනතා ගැටලු විසඳීමේ කාර්යයේ නිරත වී ඇති අතර එහි සංකල්පය ඔහුගේ ය.ප්‍රදේශයේ පාසල් පද්ධතිය සවිමත් කොට නැණ ගුණයෙන් යුතු දරුවන් රටට උරුම කර දීම මෙහි මුඛ්‍ය පරමාර්ථයකි.විභාගවලට සූදානම් වන දරුවන්ට අත්වැලක් සැපයීම සඳහා කැලණිය විශ්වවිද්‍යාලයේ අසරණයන් වෙනුවෙන් වූ තරුණ සමාජය (වයි. සී.එන්.ඒ) සමග එක්ව සම්මන්ත්‍රණ මාලාවක් සංවිධානය කෙරුණේ එමගිනි. එය තෙවන වරටත් ඉකුත් දිනවල දෙහිඅත්තකණ්ඩිය ජාතික පාසලේ, මාඔය කැප්පෙටිපොළ මහාවිද්‍යාලය හා අම්පාර බණ්ඩාරනායක බාලිකා විද්‍යාල කේන්ද්‍රකර ගනිමින් පැවැත්විණි.‘උසස් පෙළට අත්වැළක්’ යන්න මෙම සම්මන්ත්‍රණ මාලාවේ තේමාව විණි. ඊට සහභාගි වූ අම්පාර බණ්ඩාරනායක බාලිකා විදුහලේ සිසුවියක් වූ ඒ. එම්. රසාංගි මධුෂිකා පැවැසුවේ උසස් පෙළ විභාගයට පෙනීසිටින අපට සියලු විෂයන් ආවරණය වන පරිදි දින පහක් තිස්සේ පැවැත්වෙන මේ සම්මන්ත්‍රණ මාලාව ඉතා වැදගත් බවයි. වීරසේකර මහතා දේශපාලඥයකුට වඩා පියෙක් බව ද ඇය පැවැසීය.මේ සම්මන්ත්‍රණ මාලාව සම්බන්ධයෙන් විශේෂ පසුවිපරමක් සිදු කෙරේ. ප්‍රශ්න පත්‍රවලට පිළිතුරු සැපයීමේදී 40%ක වාසියක් මෙම වැඩපිළිවෙළ මගින් සිසු දරු දැරියන්ට ලැබී තිබෙන බව අම්පාර බණ්ඩාරනායක විද්‍යාලයේ විදුහල්පතිනි. යු. කේ. එම්. සුමනාවතී මහත්මිය පැවසුවාය.කම්කරු හා කම්කරු සබඳතා අමාත්‍යාංශයේ ‘ශ්‍රමවාසනා අරමුදල’ ‘ජාතික සම්පත් ලොතරැයිය හා කැලණිය විශ්වවිද්‍යාලයේ වයි. සී. එෆ්. ඒ එක්ව සරත් වීරසේකර මහතා විසින් මෙම දුෂ්කර ප්‍රදේශවල දූදරුවන්ට නව ලොව එළිය ලබාදීමට සිදුකරන මේ සද්කාරය පැසැසුමට ලක්විය යුතු යැයි දෙහිඅත්තකණ්ඩිය ජාතික පාසැලේ විදුහල්පති ශාන්ත කුමාර මහතා ප්‍රකාශ කළේය.අසරණයින් සඳහා වූ තරුණ සමාජය (වයි. සී. එෆ්. ඒ) සභාපති නිලාන් කැකුලන්දර මහතා කැලණිය විශ්වවිද්‍යාලය තුළ ක්‍රියාත්මක වන අප සමාජය සිය සහෝදර සහෝදරියන්ට සිදු කෙරෙන උපකාරයක් ලෙස මේ සම්මන්ත්‍රණ මාලාව සම්බන්ධිකරණය කිරීමට කටයුතු කරන බව ප්‍රකාශ කළේය. උසස් පෙළ විභාග ප්‍රශ්න පත්‍ර සකස් කරන ප්‍රවීණ විශ්වවිද්‍යාල ආචාර්යවරු සම්මන්ත්‍රණ මාලාවේදී දේශන පවත්වති.පානීය ජල ප්‍රශ්නය හා අලි මිනිස් ගැටුම අම්පාර ජතාවගේ ප්‍රධාන ගැටලුය. මේ ප්‍රදේශයේ පවුල් ලක්ෂයකට පානීය ජලය ලබාදෙන ව්‍යාපෘතියක්ද ඉකුත් දා ආරම්භ විණි.කම්කරු හා කම්කරු සබඳතා නියෝජ්‍ය ඇමැති සරත් වීරසේකර මහතා තම විදේශ හිතවතුන් හා ආයතනවලින් ලබා ගත් යුරෝ මිලියන දහයක මුදලක් මෙම ව්‍යාපෘති සඳහා ලබාදී තිබේ. අම්පාරේ පිහිටි ‘ ස්නපවර්’ ආයතනය හා ජාතික ජලසම්පාදන හා ජලාපවහන මණ්ඩලය ඒකාබද්ධව මෙය ක්‍රියාත්මක වේ. අලි මිනිස් ගැටුම සඳහා අලි වෙඩි ගසා අලි කැලෑවලට පන්නා දමමින් අලිවැට ගැසීමට කටයුතු යොදා තිබේ.දුෂ්කර ගම්මානවල සිටින ජනතාවගේ සිතුම් පැතුම් හා දුක වේදනාව හඳුනන නියෝජ්‍ය අමාත්‍යවරයා නිරන්තරයෙන් ඒ ගම්මානවලට ගොස් ගැටලු විසඳීම වැදගත් බව ඩී. කුමාරගල කලාපයේ ගොවි සමිතියේ සභාපති එල්. එම්. බන්දු කුමාර මහතාගේ අදහසයි.තවදුරටත් අදහස් දැක්වූ ඒ මහතා ගොවීන්ට වගා කිරීම සඳහා තිබෙන මීපේ, රන්දෙනිගල හා රන්ටැඹේ ජලාශවල ජලය කළමනාකරණය කරනවා යැයි පවසා මහවැලියේ නිලධාරීන් ජලය ඉන් ඉවත් කිරීම නිසා මේ ප්‍රදේශයේ ගොවීන්ට වගා කිරීමට දැන් දැන් ජලය නොමැති බව පෙන්වා දුන්නේය. මෙහිදී සිය ජනතා නියෝජනය මැදිහත්වීම අගනා බැව් ඔහුගේ අදහස විය.මේ අතර බටහිර අම්පාර ප්‍රදේශයේ මැලිබන් ඇඟලුම්හල, බක්තිඇල සවිර ඇඟලුම්හල, සන්ෆවර් ආයතනය ඇතුළු සියලු වැඩබිම්වල සිටින වැඩකරන ජනතාවට ඇස්කණ්ණාඩි ලබා දීම හා වෘත්තීය සෞඛ්‍ය සුරක්ෂිතතා වැඩසටහන් රැසක් පැවැත්විණි.ගොනාගොල්ල ග්‍රාමීය රෝහලට ගොඩනැගිල්ල ලබාගෙන ඇඳන් 50ක් ලබාදීම, ඇළවේලි නඩත්තුව, වීරගොඩ මධ්‍යම බෙහෙත් ශාලාව විධිමත් කිරීම යන කාර්යන් පිළිබඳවද නියෝජ්‍ය ඇමැතිවරයාගේ අවධානය යොමුවී තිබේ.රටට සාමය උදාකරදීමට උර දුන්නාසේම අම්පාර ප්‍රදේශයේ ජනතාවට සංවර්ධනයේ ආලෝකය ලබාදීම තම එකම අරමුණ බව රියර් අද්මිරාල් ආචාර්ය සරත් වීරසේකර මහතා පැවැසීය.මේ වනවිට ප්‍රදේශයේ වැව් තිස් දෙකක ප්‍රතිසංස්කරණ කටයුතු සිදු කෙරේ.පාසල් සම්මන්ත්‍රණ සඳහා කැලණිය විශ්වවිද්‍යාලයේ විද්‍යාපීඨයේ හිටපු පීඨාධිපති මහාචාර්ය ඩී. ඩී. එස්. කුලතුංග, එම පීඨයේ වර්තමාන පීඨාධිපති මහාචාර්ය කපිල සෙනෙවිරත්න, භෞතික විද්‍යා අංශයේ ආචාර්ය ප්‍රභාත්හේවා ගීගන, රසායනික විද්‍යා අංශයේ ආචාර්ය දිනේෂ් පණ්ඩිත විතාන, සිංහල අධ්‍යාපන අංශයේ චින්තක රණසිංහ, වාණිජ අංශයේ තරිඳු වීරසිංහ යන විද්වතුන් එක්විණි. ඒ අතර රුපියල් දහඅට දහසක් වටිනා රසායන විද්‍යා උපකරණ කට්ටල පාසල්වලට බෙදාදීම ආචාර්ය දිනේෂ් පණ්ඩිත විතාන මහතාගේ මෙහෙයවීමෙන් සිදුවිය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>28</day>
    </date>
    <link>http://www.dinamina.lk/2014/06/28/_art.asp?fn=f1406284</link>
    <topic>භීෂණයට බිය නොවූ ජයන්ත ගුණතිලක</topic>
    <author/>
    <content>ප්‍රජාතන්ත්‍ර විරෝධී අවනීතිය මුල්බැසගෙන තිබුණ 80 දශකයේ අවසන් භාගයේ තරුණකම නිසාම අකාලයේ ජීවිත අහිමිවූවෝ බොහෝ පිරිසක් වූහ. මේ භීෂණකාරී වාතාවරණය මැද කළුතර දිස්ත්‍රික්කයේ ද ශ්‍රී. ල. නි. ප. ප්‍රධාන වාමාංශික අදහස් දැරූ ජනතාවගේ ජීවිත ඉරණම දැඩි අවදානම් තත්ත්වයේ පැවතිණ. කළු ග‍ඟේ හා අතු ගංගාවල ඇළ දොළ පාරවල්වල භද්‍ර යෞවන වියේ තරුණ මළ සිරුරු පාවෙමින් යන දර්ශන නිතර නිතර දැක ගැනීමට ලැබීම අවාසනාවන්තම සිදුවීමකි.ටයර් මත මංසන්ධිවල පිලිස්සුනේ රටේ අනාගතයට උරුමකම් කියූ තරුණ දරුවන්ගේ මළ සිරුරුය. මේ අතර 89 පාර්ලිමේන්තු මැතිවරණයට ශ්‍රී. ල. නි. ප. අපේක්ෂකයකු මෙන්ම පක්ෂයේ උප ලේකම්වරයකු වූ ද ඉන්ද්‍රපාල අබේවීර ද තරුණ නීතිවේදියකු වූ හා මානව හිමිකම් ක්‍රියාකාරියකුවූ නීතිඥ විජේලාල් මෙන්ඩිස් හා ප්‍රබල ආධාරකරුවකු වූ එස්. ඩී. ද සිල්වා නොහඳුනන තුවක්කුකරුවන්ගේ වෙඩිපහරින් මරණයට පත්වූහ. මේ සිදුවීමත් සමඟ කළුතර දිසාවේ සියලු වාමාංශිකයෝ දැඩි කම්පනයටත් අසරණකමකටත් ලක්වූහ. මවුවරු පියවරු තම තරුණ දූ පුතුන්ගේ රැකවරණය පතා හා අතුරුදහන්වූවන් සොයා ගැනීම සඳහා පුදබිම් වෙත යමින් විවිධ ආගමික වතාවත්වල නියැළුණහ. කාලය බියකරු ලෙස ගෙවීයන්න විය.ශ්‍රී. ල. නි. ප‍. යේ නායිකා වූ බණ්ඩාරනායක මැතිනිය කළුතර දිසාවේ ශ්‍රී. ල. නි. පාක්ෂිකයන් හට ආරක්ෂාවත් ශක්තියක් සලසනු සඳහා තම පෞද්ගලික ආරක්ෂක නිලධාරීවරයා ලෙස සේවය කරන උත්තුංග දේහධාරී හොරණ - උඩුවර මහකඩේ වලව්වේ එඩිතර සටන්කාමියකු ලෙස ප්‍රකට ජයන්ත ගුණතිලක මහතාව මියගිය එක් අපේක්ෂකයකු වෙනුවෙන් තරග කිරීමට නම් කෙරිණි. කළුතර දිස්ත්‍රික්කයම නිජබිම කරගත් මෙතුමාගේ පැමිණීමත් සමඟ බියගැන්වී සිටි පාක්ෂිකයන් හට අලුත් පිබිදීමක් උදාවිය.මරණ බිය ක්‍රමයෙන් අඩුවිය. තරුණ බාල මහලු කොයිකවුරුත් මෙතුමා වටා එක් රොක් වන්න වූහ. හොරණ උඩුවර ප්‍රකට ගුණතිලක පරපුරේ බොබී හා ඩොරති යුවළගේ පුත්‍රරත්නය වූ ජයන්ත, දේශාභිමානී පොලිස් අධිකාරි බ්‍රිතාන්‍ය මහා රැජිනගේ නිර්භීත පොලිස් නිලධාරිවරයාට හිමි ප්‍රථම රන් පදක්කමට හිමිකම් කියූ ලයනල් ගුණතිලක (ජ්‍යෙෂ්ඨ) මහතාගේ ඥාති පුත්‍රයාය.උඩුවර විද්‍යාලයෙන් හා කොළඹ නාලන්දාවෙන් අධ්‍යාපනය ලැබූ මෙතුමා ඇඟලුම් ක්ෂේත්‍රයට සම්බන්ධ ව්‍යාපාර ගණනාවක හිමිකරුවා විය. තමා උපයාගත් ධනයෙන් කොටසක් තම පරපුරේ විහාරස්ථානය වන උඩුවර ශෛලතලාරාම පුරාණ විහාරයේ අභිනව ප්‍රතිසංස්කරණවලට ද වසරකට දෙතුන් වතාවක් ගංවතුරින් පීඩාවිඳින ප්‍රදේශයේ ජනතාවගේ සුබ සාධනය වෙනුවෙන් ද දුගී දුප්පත් ජනයාට නිවාස තනා දෙමින්ද, රෝගීන්ට රෝද පුටු උපැස් යුවළ, බෙහෙත් ද්‍රව්‍ය ද, රැකියා විරහිත තරුණ තරුණියන්ට දේශීය විදේශීය රැකියා අවස්ථා උදාකර දෙමින් කළ සමාජ මෙහෙවර මනුෂ්‍යත්වය අගයන ඕනෑම අයකුට අමතක කළ නොහැකිය.තම පාක්ෂිකයන්ට නිතර නිතර හිරිහැර කරන පීඩාකරන පෞද්ගලිකවම තම නිවසේ වධකාගාර පවත්වාගෙන යමින් තරුණ සංහාරයට මුල්වී කටයුතු කරන කළුතර දිසාවේ එ. ජා. ප. මන්ත්‍රීවරයකුගේ ක්‍රියාකාරකම් ගැන ගුණතිලක මහතාට නිතර නිතර පැමිණිලි ලැබෙන්නට විය. මෙයින් වඩාත් කෝපයටත්, කම්පාවටත් පත්වූ මෙතුමා දිනක් හදිසියේම මේ මැර මන්ත්‍රීවරයාගේ නිවසටම ගොස් ප්‍රකාශ කර සිටියේ ප්‍රජාතන්ත්‍රවාදී දේශපාලනය කරනවානම් කරමු. එසේ නැතිව අසරණ මිනිසුන් පීඩාවට පත්කරන්න එපා. සටන් කරනවානම් අප දෙදෙනා සටන් කරමු යනුවෙනි.ප්‍රජාතන්ත්‍ර වි‍රෝධී වැඩකර මින්පසු මට හමුවෙන්න එපා යැයි දැඩි ස්වරයෙන් පැවැසීය. මේ නොසිතූවිරූ සිදුවීමෙන් පසු මේ මැර මන්ත්‍රීවරයාගේ පීඩාවන්ද ක්‍රම ක්‍රමයෙන් අඩුවිය.දිවංගත අනුර බණ්ඩාරනායක මහතාගේ හා වත්මන් ජනාධිපති මහින්ද රාජපක්ෂ මහතාගේ සමීප මිතුරකු වූ ගුණතිලක මහතා සැබැවින්ම එඩිතර සටන්කාමියෙකි. ශ්‍රී. ල. නි. පක්ෂය අසීරුව පැවැති අවස්ථා‍වල ආර්ථික වශයෙන් උපකාර කරමින්ද සුවිශාල මෙහෙවරක නිරත විය.1993 බස්නාහිර පළාත් සභා මැතිවරණයට තරග කළ ගුණතිලක මහතා දිස්ත්‍රික්කයෙන් විශිෂ්ට ජයක් ලබා පළාත් සභාවට තේරී පත්විය. පළාත්සභා මන්ත්‍රීවරයකු වශයෙන් ජනතා මෙහෙවර අරඹන්න පෙරාතුව ඛේදනීය ලෙස හදිසි රිය අනතුරකට ලක්වීමෙන් අභාවයට පත්වන්නේය. දිගු දේශපාලන ගමනක් යාමට සිටි ප්‍රතාපවත් ගුණතිලක මහතාගේ හදිසි වියෝවෙන් කම්පාවට පත් කළුතර දිසාවේ ජනයා අදත් ගුණ සිහිකරති.අදට යෙදෙන ගුණ සමරුව නිමිති කරගෙන කළුතර දිසාවේ වෙහෙර විහාරවල හා වෙනත් ආගමික මධ්‍යස්ථානවල ආගමික වතාවත් පැවැත්වේ. ඉගෙනුමට දක්ෂ දරු දැරියන්ට පාසල් උපකරණ ප්‍රදානය සිදු කිරීමටද නියමිතය.ජයන්ත ගුණතිලක නම් අභීත මිනිසාට නිවන්සුව...වංශනාථ විජේසිංහජනාධිපති සම්බන්ධීකරණ ලේකම්</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=n1406302</link>
    <topic>ශ්‍රී ලංකාව සමඟ ඉදිරියේදීත් සහයෝගයෙන් කටයුතු කිරීමට සූදානම්</topic>
    <author/>
    <content>ශ්‍රී ලංකාව සමඟ සහයෝගයෙන් ඉදිරියේදීත් කටයුතු කිරීමට සීෂෙල්ස් ජනරජය සූදානම් බව සීෂෙල්ස් ජනාධිපති ජේම්ස්. ඒ. මිෂෙල් මහතා අවධාරණය කළේය. මේ මිතුදම දෙරටටම ජය අත්කර දෙන හවුල්කාරීත්වයක් බවත් ශ්‍රී ලංකාවෙන් බොහෝ දේ තම රටට ඉගෙන ගත හැකි බවත් මිෂෙල් ජනාධිපතිවරයා ප්‍රකාශ කළේය. මේ කරුණු අවධාරණය කෙරුණේ ජනාධිපති මහින්ද රාජපක්ෂ මහතා සහ සීෂෙල්ස් ජනාධිපති ජේම්ස්. ඒ. මිෂෙල් මහත්වරුන් අතර සීෂෙල්ස් හි වික්ටෝරියා අගනුවර රාජ්‍ය මන්දිරයේ දී පෙරේදා (28) පැවැති ද්විපාර්ශ්වික සාකච්ඡාවේදීය. දැනටමත් සතුටුදායක මට්ටමක පවතින ද්විපාර්ශ්වික සබඳතා නව ක්ෂේත්‍රවලට ප්‍රසාරණය කිරීමටත් ශ්‍රී ලංකා හා සීෂෙල්ස් රාජ්‍ය නායකයෝ ගිවිස ගත්හ.මාලදිවයින් හි දෙදින රාජ්‍ය චාරිකාව නිම කළ ජනාධිපතිතුමා 27 වැනිදා සවස සීෂෙල්ස් වෙත ළඟා විය. දෙවැනි වරටත් තම රටට පැමිණි ශ්‍රී ලංකා ජනාධිපතිවරයා ගෞරවයෙන් පිළිගන්නා බව කියමින් සාකච්ඡාව ආරම්භ කළ මිෂෙල් ජනාධිපතිවරයා තම දෙරට අතර සබඳතා දකුණු-දකුණු සහයෝගීතාවට කදිම නිදසුනක් බවත් දෙරට දකුණු-දකුණු සහයෝගීතාව සැබෑවක් බවට පත් කළා බවත් පැවසීය.රාජපක්‍ෂ ජනාධිපතිවරයා පසුගිය වසරේ ජූලි මස සීෂෙල්ස් හි කළ චාරිකාවෙන් පසු ද්විපාර්ශ්වික සබඳතාවන්හි කැපී පෙනෙන වර්ධනයක් ඇති වූ බව කී සීෂෙල්ස් ජනාධිපතිවරයා ඔබතුමාගේ මෙවර චාරිකාව තවත් ඉදිරි පියවරක් බව ප්‍රකාශ කළේය. තමාට හා තම දූත පිරිසට ලැබුණු උණුසුම් පිළිගැනීම හා ආගන්තුක සත්කාර පිළිබඳ සතුට පළ කළ රාජපක්‍ෂ මහතා ජුනි 29 වැනිදාට යෙදී ඇති සීෂෙල්ස් ජනරජයේ 38 වැනි නිදහස් දිනයට සුබ පැතුම් පුද කළේය.මිෂෙල් ජනාධිපතිතුමා 2012 අගෝස්තු මස ශ්‍රී ලංකාවේ කළ චාරිකාව සබඳතා වර්ධනයට විශාල පිටුබලයක් වූ බව කී ජනාධිපතිතුමා අද විවෘත කෙරෙන සීෂෙල්ස් හි ශ්‍රීලංකා මහ කොමසාරිස් කාර්යාලය, ලංකා බැංකු ශාඛාව, ශ්‍රී ලංකා රක්‍ෂණ ශාඛාව ඊට නිදසුන් ලෙස ප්‍රකාශ කළේය.අප දෙරටම ඉන්දීය සාගර කලාපයේ ජාතීන්. දෙරට අතර සංස්කෘතික සහ වෙළෙඳ බැඳීම්වලට ඇත්තේ දිගු ඉතිහාසයක්. අපි නව සහයෝගීතා ක්ෂේත්‍ර හඳුනා ගනිමු යැයි කී ජනාධිපති රාජපක්‍ෂ මහතා වෙළෙඳාම, ආයෝජන, සංචාරක ව්‍යාපාරය, අධ්‍යාපනය සහ ජනතා සබඳතා වැනි අංශවලට ප්‍රමුඛත්වය හිමි විය යුතු බව පෙන්වා දුන්නේ ය.අනාගත සහයෝගීතාව වර්ධනය වනු ඇති බවට විශ්වාසය පළ කළ ජනාධිපතිතුමා රාජ්‍ය චාරිකාවක් සඳහා ශ්‍රී ලංකාවට එන්නැයි සීෂෙල්ස් නායකයාට ඇරයුම් කළේය.ද්විපාර්ශ්වික සබඳතා ගැන දැනටමත් සෑහීමකට පත් විය හැකි බව ජේම්ස් මිෂෙල් ජනාධිපතිතුමාගේ ද අදහස විය. අපගේ මිතුදම දෙරටටම ජය අත්කර දෙන හවුල්කාරීත්වයක් බවත් ශ්‍රී ලංකාවෙන් බොහෝ දේ අපට ඉගෙන ගත හැකි බවත් කී මිෂෙල් ජනාධිපතිවරයා ශ්‍රී ලංකාව සමඟ සහයෝගයෙන් ඉදිරි වැඩ කිරීමට සීෂෙල්ස් ජනරජය සූදානම් බව අවධාරණය කළේය.අන්තර්ජාතික වේදිකාවල දී සංවර්ධනය වන රටවලට පොදු ගැටලු ඉස්මතු කිරීම ගැන මිෂෙල් ජනාධිපතිවරයා ශ්‍රී ලංකාවට ප්‍රසාදය පළ කළේය.ද්විපාර්ශ්වික සාකච්ඡාවේ ප්‍රථම වටය අවසන් කළ ජනාධිපතිවරු දෙදෙන තනිව කරන කථාබහ සඳහා මන්දිරයේ වෙනත් ශාලාවකට ගියහ. අනතුරුව සීෂෙල්ස් උප ජනාධිපති ඩැනී ෆෝ සහ විදේශ අමාත්‍ය මහාචාර්ය ජී.එල්. පීරිස් මහත්වරුන්ගේ ප්‍රධානත්වයෙන් ද්විපාර්ශ්වික සාකච්ඡා ඉදිරියට පැවැත්විණ. ශ්‍රී ලංකාව සහ සීෂෙල්ස් අත්සන් තබන සහයෝගීතා ගිවිසුම් සබඳතා සඳහා ශක්තිමත් පදනමක් නිර්මාණය කරන බව මහාචාර්ය පීරිස් මහතා පැවසීය. සීෂෙල්ස් හි අධ්‍යාපන සංවර්ධනය පිණිස පාසල් ගුරුවරුන් පුහුණු කිරීමට හා විශ්ව විද්‍යාල ආචාර්යවරුන් ලබා දීමට හැකි බව කී ඇමතිවරයා දිවයින් රාජ්‍යයන් වශයෙන් දෙරටම සාගර ආර්ථිකය වර්ධනය කිරීමට ප්‍රමුඛත්වය දිය යුතු බව ප්‍රකාශ කළේය.සීෂෙල්ස් අධ්‍යාපන ඇමතිවරයා අධ්‍යාපන ක්ෂේත්‍රයේ තම රටට අවශ්‍ය ආධාර නිශ්චිතව තීරණය කරනු පිණිස මේ සතියේ ශ්‍රී ලංකාවට යන බවත් සෞඛ්‍ය ඇමතිවරයා වසර අවසානයට පෙර ශ්‍රී ලංකාවට යන බවත් සඳහන් කළ උප ජනාධිපති ඩැනී ෆෝ මහතා සිනෙක් ආයතනය තම රටේ තරුණයන්ට ලබා දෙන සමුද්‍ර කටයුතු පුහුණුව අගය කළේය.දෙරට අතර වෙළෙඳාම ගැන අදහස් පළ කළ විදේශ අමාත්‍යාංශයේ අධීක්‍ෂණ මන්ත්‍රී සජින් ද වාස් ගුණවර්ධන මහතා ශ්‍රී ලංකාවේ අන්නාසි අපනයනකරුවනට අවශ්‍ය පහසුකම් සලසන්නැයි ඉල්ලීමක් කෙළ්ය. අපනයන සංවර්ධන මණ්ඩලය ලබන ඔක්තෝබර් මස සීෂෙල්සි හි සංවිධාන කරන අපනයන සංසදයෙන් උපරිම ඵල නෙළාගත යුතු බව මන්ත්‍රීවරයා පෙන්වා දුන්නේය.උසස් අධ්‍යාපන අමාත්‍ය එස්.බී. දිසානායක, පාර්ලිමේන්තු මන්ත්‍රීවරුන් වන ඒ.එච්.එම්. අස්වර්, උදිත් ලොකුබණ්ඩාර, ලොහාන් රත්වත්තේ, රංජිත් ද සොයිසා සහ තේනුක විදානගමගේ, ජනාධිපති ලේකම් ලලිත් වීරතුංග සහ සීෂෙල්ස් හි මහ කොමසාරිස් රජත පියතිස්ස යන මහත්වරු සාකච්ඡාවට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=n14063014</link>
    <topic>මාලදිවයින් - සීෂෙල්ස් සංචාර සාර්ථකව නිමාකර ජනපති මවුබිමට</topic>
    <author>ධනුෂ්ක ගොඩකුඹුර සහ මහින්ද අලුත්ගෙදර</author>
    <content>නිල සංචාරයක් සඳහා මාලදිවයින සහ සීෂෙල්ස් රාජ්‍යයන් බලා පිටත්ව ගිය ජනාධිපති මහින්ද රාජපක්ෂ මහතා සාර්ථක සංචාරයකින් පසු යළි මවුබිමට පැමිණෙයි.ඒ ඒ රටවල් සමඟ පවත්නා ද්වීපාර්ශ්වික සබඳතා ශක්තිමත් කරගත් ජනාධිපතිවරයා දේශපාලන, ආර්ථික හා ජාත්‍යන්තර සබඳතා අතින් වාසි රැසක් අත්කර ගනිමින් සාර්ථකව සිය සංචාරය නිමවා කටුනායක බණ්ඩාරනායක ජාත්‍යන්තර ගුවන් තොටුපළ වෙත ඊයේ (29) රාත්‍රියේ ළඟාවිය.පසුගිය 25 දා මාලදිවයින බලා පිටත්ව ගිය ජනාධිපති මහින්ද රාජපක්ෂ මහතා ප්‍රමුඛ ශ්‍රී ලංකා දූත කණ්ඩායම එරට ජනාධිපති අබ්දුල්ලා යමීන් අබ්දුල් ගයූම් මහතා ප්‍රමුඛ එරට රජයේ ඉහළ පෙළේ නියෝජිතයන් රැසක් සමඟ ද්වීපාර්ශ්වික සාකච්ඡා පැවැත්වූ අතර එම සාකච්ඡා ශ්‍රී ලංකාවට සහ මාලදිවයිනට අතිශය වැදගත් විය.එරට ජනාධිපතිවරයාට අමතරව ශ්‍රී ලංකා ජනාධිපති මහින්ද රාජපක්ෂ මහතා මාලදිවයිනේ හිටපු ජනාධිපති මයුමූන් අබ්දුල් ගයුම්, උප ජනාධිපති ආචාර්ය මොහොමඩ් ජමීඩ් අහමඩ්, ආරක්ෂක ඇමැති කර්නල් මොහොමඩ් නෂීම්, විදේශ කටයුතු ඇමැතිනී දුන්යා මවුමූන් මහත්ම මහත්මීන් සමඟ ඵලදායී සාකච්ඡා පැවැත්වීය.මාලදිවයින් සංචාරය සාර්ථක ලෙස නිමාවට පත්කරමින් සීෂෙල්ස් රාජ්‍යයේ නිල සංචාරය ආරම්භ කළ ජනාධිපති මහින්ද රාජපක්ෂ මහතා එහිදී ශ්‍රී ලංකාවට මෙන්ම මාලදිවයිනට අතිශයින්ම වැදගත් සාකච්ඡා මෙන්ම අවබෝධතා ගිවිසුම් ඇතිකර ගත්තේය.සීෂෙල්ස් රාජ්‍යයේ ජනාධිපති ජෙම්ස් ඒ මිෂෙල් මහතාගේ ආරාධනයකට අනුව එරටට ගිය ශ්‍රී ලංකා ජනාධිපතිවරයා එරට ජනාධිපතිවරයා සමඟ ද්වීපාර්ශ්වීය වශයෙන් සාකච්ඡා පවත්වන ලද අතර ශ්‍රී ලංකාවට සහ සීෂෙල්ස් රාජ්‍යයට වැදගත්වන ගිවිසුම් කිහිපයකට අත්සන් කිරීමේ අවස්ථාවට ද සහභාගි විය.මේ අතර ශ්‍රී ලංකාව සහ සීෂෙල්ස් රාජ්‍යය අතර ඒකාබද්ධ කොමිෂමක් ස්ථාපනය වෙනුවෙන් ගිවිසුමක් ඇතිකරගෙන තිබෙන අතර ද්වීපාර්ශ්වික සහයෝගිතා ක්ෂේත්‍ර හඳූනා ගැනීම, ගිවිසුම්වලට එළඹීම, ක්‍රියාත්මක කිරීම, ප්‍රගති සමාලෝචනය, ගැටලු හඳූනා ගැනීම සහ විසඳූම් සෙවීම ඇතුළු සමස්ත ද්විපාර්ශ්වික සබඳතා යාන්ත්‍රණය එම ඒකාබද්ධ කොමිෂම මඟින් මෙහෙයවනු ලබයි.මේ හැර තවත් සහයෝඟීතා ගිවිසුම් 5කට ශ්‍රී ලංකා - සීෂෙල්ස් ජනාධිපතිවරුන් දෙදෙනා හමුවේ අත්සන් තබනු ලැබූ අතර ද්විපාර්ශ්වික දේශපාලන උපදේශනය, සංචාරක ව්‍යාපාර ක්ෂේත්‍රයේ සහයෝගීතාව, සංස්කෘතික සහයෝගීතාව, විදුලිබල අංශයේ පොදු සංවර්ධනය සහ සීෂෙල්ස්හි පුනර්ජනනීය බලශක්ති ව්‍යාපෘති ක්‍රියාත්මක කිරීම සඳහා වන තාක්‍ෂණික සහ ආයෝජන සහයෝගීතා ප්‍රවර්ධනය කිරීම සහ ක්‍රීඩා ක්ෂේත්‍රය ඒ අතර වෙයි.මේ අතර ශ්‍රී ලංකාව සහ සීෂෙල්ස් රාජ්‍ය අතර රාජ්‍යතාන්ත්‍රික සබඳතා ශක්තිමත් කරමින් ශ්‍රී ලංකා මහ කොමසාරිස් කාර්යාලයක් සීෂෙල්ස් හි ස්ථාපනය කිරීම ජනාධිපති මහින්ද රාජපක්ෂ සහ සීෂෙල්ස් රාජ්‍යයේ ජනාධීපති ජෙම්ස් ඒ මිෂෙල් මහත්වරුන්ගේ ප්‍රධානත්වයෙන් සිදුකෙරුණු අතර ඊට අමතරව ශ්‍රී ලංකාවේ නම සීෂෙල්ස් රාජ්‍යයට ගෙන යමින් මිහින් ලංකා, ලංකා බැංකු, නවලෝක රෝහලේ ශාඛා කාර්යාලයන් ආරම්භ කිරීම ද ජනාධිපති මහින්ද රාජපක්ෂ මහතාගේ ප්‍රධානත්වයෙන් සිදුකෙරිණි.ජනාධිපති ආර්යා ශිරන්ති රාජපක්ෂ, විදේශ කටයුතු ඇමැති මහාචාර්ය ජී.එල් පීරිස්, උසස් අධ්‍යාපන ඇමැති එස්.බී. දිසානායක, විදේශ අමාත්‍යාංශයේ අධීක්‍ෂණ මන්ත්‍රී සජින් ද වාස් ගුණවර්ධන, පාර්ලිමේන්තු මන්ත්‍රීවරුන් වන ඒ.එච්.එම්. අස්වර්, උදිත් ලොකුබණ්ඩාර, ලොහාන් රත්වත්තේ, රංජිත් ද සොයිසා සහ තේනුක විදානගමගේ, ජනාධිපති ලේකම් ලලිත් වීරතුංග, විදේශ කටයුතු අමාත්‍යාංශයේ ලේකම් ෂෙනුකා සෙනෙවිරත්න මහත්ම මහත්මීන් ද මේ සංචාරයට එක් වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=n1406303</link>
    <topic>ලංකා බැංකු - රක්ෂණ සංස්ථා මිහින් ලංකා කාර්යාල විවෘත කරයි</topic>
    <author/>
    <content>නිල චාරිකාවක් සඳහා සීෂෙල්ස් වෙත පැමිණ සිටින ජනාධිපති මහින්ද රාජපක්‍ෂ මහතා එරට අගනුවර දී ලංකා බැංකු ශාඛාවක්, ශ්‍රී ලංකා රක්‍ෂණ ආයතනයේ කාර්යාලයක් සහ මිහින් ලංකා ගුවන් සේවා කාර්යාලයක් පෙරේදා (28) විවෘත කළේය. ලංකා බැංකු ශාඛාව සහ රක්‍ෂණ ආයතන කාර්යාලය අගනුවර නිදහස් මාවතේ කැපිටල් සිටි ගොඩනැඟිල්ලෙහි පිහිටුවා තිබේ.විවෘත කිරීමේ උත්සවයට සීෂෙල්ස් ජනාධිපති ජේම්ස් ඒ. මිෂෙල්, උප ජනාධිපති ඩැනී ෆෝ, සමාජ කටයුතු, ප්‍රජා සංවර්ධන හා ක්‍රීඩා ඇමති වින්සන්ට් මෙරිටෝන් මහත්වරු එක් වූහ. ලංකා බැංකුවේ සභාපති හර්ෂ අබේවික්‍රම මහතා සහ රක්‍ෂණ සංස්ථාවේ අලෙවි අංශයේ සහකාර කළමණාකාරිනී නාමලී සිල්වා මහත්මිය සිය ආයතන නියෝජනය කරමින් පැමිණ සිටියහ.මිහින් ලංකා කාර්යාලය ෆ්‍රැන්සිස් රේචල් මාවතේ ඊබ්‍රහිම් ගොඩනැගිල්ලේ පිහිටුවා තිබේ. එය විවෘත කිරීමේ අවස්ථාවට මිහින් ලංකා සභාපති නිශාන්ත රණතුංග මහතා ද එක්ව සිටියේය.අනතුරුව ජනාධිපතිතුමා විසින් කොළඹ නවලෝක රෝහල් සමූහයේ ශාඛාවක් ද විවෘත කරනු ලැබීය. එය වික්ටෝරියා නුවර ෆ්‍රැන්සිස් රේචල් මාවතේ සිටි මාට් ගොඩනැගිල්ලේ ස්ථාපනය කර තිබේ.විදේශ අමාත්‍ය මහාචාර්ය ජී.එල්. පීරිස්, උසස් අධ්‍යාපන අමාත්‍ය එස්.බී. දිසානායක, විදේශ අමාත්‍යාංශයේ අධීක්‍ෂණ මන්ත්‍රී සජින් ද වාස් ගුණවර්ධන, පාර්ලිමේන්තු මන්ත්‍රීවරුන් වන ඒ.එච්.එම්. අස්වර්, උදිත් ලොකුබණ්ඩාර, ලොහාන් රත්වත්තේ, රංජිත් ද සොයිසා සහ තේනුක විදානගමගේ, ජනාධිපති ලේකම් ලලිත් වීරතුංග සහ සීෂෙල්ස් හි ශ්‍රී ලංකා මහ කොමසාරිස් රජත පියතිස්ස යන මහත්වරු විවෘත කිරීමේ උත්සව අවස්ථාවන්ට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=n1406304</link>
    <topic>ශ්‍රී ලංකාවත් - සීෂෙල්ස් රාජ්‍යත් අතර ඒකාබද්ධ කොමිසමකට අත්සන් තැබේ</topic>
    <author/>
    <content>ශ්‍රී ලංකාව සහ සීෂෙල්ස් ජනරජය අතර ඒකාබද්ධ කොමිසමක් ස්ථාපනය සඳහා වන ගිවිසුමක් ජනාධිපති මහින්ද රාජපක්‍ෂ මහතා සහ ජනාධිපති ජේම්ස් ඒ. මිෂෙල් මහතා ඉදිරියේ සීෂෙල්ස් අගනුවර රාජ්‍ය මන්දිරයේ දී පෙරේදා (28) අත්සන් තැබිණ.ද්විපාර්ශ්වික සහයෝගීතා ක්ෂේත්‍ර හඳුනා ගැනීම, ගිවිසුම්වලට එළඹීම, ක්‍රියාත්මක කිරීම, ප්‍රගති සමාලෝචනය, ගැටලු හඳුනා ගැනීම සහ විසඳුම් සෙවීම ඇතුළු සමස්ත ද්විපාර්ශ්වික සබඳතා යාන්ත්‍රනය මෙහෙයවනුයේ ඒකාබද්ධ කොමිසම මගිනි.මේ හැර ද්විපාර්ශ්වික දේශපාලන උපදේශනය සඳහා ගිවිසුම, සංචාරක ව්‍යාපාර ක්ෂේත්‍රයේ සහයෝගීතා ගිවිසුම, සංස්කෘතික සහයෝගීතා ගිවිසුම, විදුලිබල අංශයේ පොදු සංවර්ධනය සහ සීෂෙල්ස් හි පුනර්ජනනීය බලශක්ති ව්‍යාපෘති ක්‍රියාත්මක කිරීම සඳහා වන තාක්‍ෂණික සහ ආයෝජන සහයෝගීතා ප්‍රවර්ධනය කිරීමේ අවබෝධතා ගිවිසුම සහ ක්‍රීඩා ක්ෂේත්‍රයේ අවබෝධතා ගිවිසුම යන ගිවිසුම්වලට ද මෙහිදී අස්සන් තැබිණි.විදේශ අමාත්‍ය මහාචාර්ය ජී.එල්. පීරිස් සහ සීෂෙල්ස් හි සමාජ කටයුතු, ප්‍රජා සංවර්ධන හා ක්‍රීඩා ඇමති වින්සන්ට් මෙරිටෝ මහත්වරු සියලු ගිවිසුම්වලට තම රට වෙනුවෙන් අත්සන් කළහ.ගිවිසුම් අත්සන් තැබීමේ උත්සවයට සීෂෙල්ස් උප ජනාධිපති ඩැනී ෆෝ මහතා ප්‍රමුඛ ඉහළ පෙළේ නියෝජිත පිරිසක් සහ ශ්‍රී ලංකා පාර්ශවය වෙනුවෙන් උසස් අධ්‍යාපන අමාත්‍ය එස්.බී. දිසානායක, විදේශ අමාත්‍යාංශයේ අධීක්‍ෂණ මන්ත්‍රී සජින් ද වාස් ගුණවර්ධන, පාර්ලිමේන්තු මන්ත්‍රීවරුන් වන ඒ.එච්.එම්. අස්වර්, උදිත් ලොකුබණ්ඩාර, ලොහාන් රත්වත්තේ, රංජිත් ද සොයිසා සහ තේනුක විදානගමගේ, ජනාධිපති ලේකම් ලලිත් වීරතුංග සහ සීෂෙල්ස් හි මහ කොමසාරිස් රජත පියතිස්ස යන මහත්වරු එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=n1406305</link>
    <topic>කතරගම දේවාලයේ ඇසළ මංගල්‍යයට බත් දන්සලක්</topic>
    <author>කතරගම කේ. ඩී. දේවප්‍රිය</author>
    <content>කතරගම දේවාලයේ ඇසළ මංගල්‍යය වෙනුවෙන් සැම වසරකදී ම බස්නායක නිළමේ ශෂීන්ද්‍ර රාජපක්ෂ මහතා විසින් අරම්භ කළ බත් දන්සල 28 වැනි දින බස්නායක නිළමේ ශෂින්ද්‍ර රාජපක්ෂ මහතා ගේ ප්‍රධානත්වයෙන් අරම්භ කරනු ලැබීය.ඌව පළාත් ප්‍රධාන අමාත්‍ය හා රුහුණු කතරගම දේවාලයේ බස්නායක නිළමේ ශෂීන්ද්‍ර රාජපක්ෂ මහතාගේ ජන්ම දිනය ද යෙදී එදිනට තිබුණි.28 වැනි දින පැවැත් වූ දානය රාජපක්ෂ පවුලේ දායකත්වයෙන් පැවැත් වූ අතර මෙම බත් දන්සල පුරා දින 15 ක් දිවා රාත්‍රි බැතිමතුන් වෙනුවෙන් ලබා දීමට කටයුතු සළසා ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=n1406306</link>
    <topic>රජයේ ජාතික වැඩපිළිවෙළ ගැන ජනපති අද ශ්‍රීලනිප මැති ඇමැතිවරුන් සමඟ සාකච්ඡාවක්</topic>
    <author>සුභාෂිණී සේනානායක</author>
    <content>රජය ඉදිරියේ දී ක්‍රියාත්මක කිරීමට නියමිත ජාතික වැඩපිළිවෙළ සම්බන්ධයෙන් ජනාධිපති මහින්ද රාජපක්ෂ මහතා ශ්‍රී ලංකා නිදහස් පක්ෂය නියෝජනය කරන ඇමැතිවරුන් පාර්ලිමෙන්තු මන්ත්‍රීවරුන් පළාත්සභා ඇතුළු මන්ත්‍රීවරුන් සමඟ අද (30) සාකච්ඡාවක් පැවැත්වේ.බේරුවලදී පැවැත්වෙන මේ සාකච්ඡාව රජයේ ඉදිරි ගමන් මග මෙන්ම ජාතික සංවර්ධන ක්‍රියාවලිය සම්බන්ධයෙන් මෙන්ම රජය සිදුකරන සංවර්ධන වැඩපිළිවෙළ ජනතාව අතරට ගෙන යා යුතු ආකාරය සම්බන්ධයෙන්ද සාකච්ඡා කෙරෙනු ඇත.ඉදිරි සතියේදී විසුරුවා හැරෙන ඌව පළාත්සභා මැතිවරණය සම්බන්ධයෙන්ද මෙහිදී කතා බස් කිරීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=n1406307</link>
    <topic>ජපාන අගමැති ශ්‍රී ලංකාවේ නිල සංචාරයක</topic>
    <author>මහින්ද අලුත්ගෙදර</author>
    <content>ජපාන අගමැති ෂින්සෝ අබේ මහතා නිල සංචාරයක් සඳහා ශ්‍රී ලංකාවට පැමිණීමට නියමිතයි. ඒ අනුව ජපාන අගමැතිවරයාගේ ශ්‍රී ලංකා සංචාරය සැප්තැම්බර් මාසයේ දි සිදුවන බවට විදේශ කටයුතු අමාත්‍යාංශය පවසයි.ශ්‍රී ලංකා රජය කළ නිල ආරාධනයකට අනුව ජපාන අග්‍රමාත්‍යවරයා ශ්‍රී ලංකාවට පැමිණෙන බව පවසන විදේශ කටයුතු අමාත්‍යාංශය මෙරටට පැමිණෙන දින වකවානු පිළිබඳ මෙතෙක් ප්‍රකාශයට පත්කර නොමැති බවද කියයි.ශ්‍රී ලංකා සංචාරයට අමතරව ජපාන අග්‍රාමාත්‍යවරයා සැප්තැම්බර් මාසයේ දි බංගලාදේශයේ ද සංචාරයක නිරතවීමට නියමිත බව වාර්තා වෙයි.මීළඟ එක්සත් ජාතීන්ගේ සංවිධාන මහා සමුළුවේ දී ආරක්ෂක මණ්ඩල නිත්‍ය නොවන අසුනක් සඳහා ජපානය ඉදිරිපත්වීමට බලාපොරොත්තු වන අතර ඒ සඳහා සෙසු රටවල සහාය ලබාගැනීමද ෂින්සෝ අබේ මහතාගේ සංචාරයේ අරමුණක් බව වාර්තා වෙයි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=n1406308</link>
    <topic>ශ්‍රී ලංකාවේ සිට මුහුදු මඟින් ත්‍රස්ත ක්‍රියාවලට එක්වන්නන් ගැන සොයන්න කමිටුවක්</topic>
    <author>මහින්ද අලුත්ගෙදර</author>
    <content>ශ්‍රී ලංකාවේ සිට මුහුදු මාර්ගයෙන් ඉන්දියාවට ඇතුළු වියහැකි ත්‍රස්ත ක්‍රියාකාරකම්වලට සම්බන්ධ පුද්ගලයන් පිළිබඳව විමර්ශන සිදුකිරීම සඳහා විශේෂ කමිටුවක් පත්කිරීමට ඉන්දියාව තීරණය කරයි.තමිල්නාඩු ප්‍රාන්තයේ රාමේෂ්වරම් බලධාරීන් විසින් මේ කමිටුව පත්කර ඇති බව වාර්තා වෙයි. වෙරළ ආරක්ෂක බළකායට අනුබද්ධව මේ කමිටුව පත්කර ඇති අතර කියුබ්‍රාන්ච් පොලීසිය ඉන්දීය විශේෂ කාර්යාංශය, බුද්ධි අංශය, වෙරළ පොලීසිය, නාවික කොට්ඨාසය, ධීවර අමාත්‍යාංශ නිලධාරීන් ද ඊට ඇතුළත් වෙයි.අදාළ කමිටුව පත්කිරීම සම්බන්ධයෙන් විශේෂ සාකච්ඡාවක් පසුගිය සතියේ දි පවත්වා ඇති අතර එහිදි මේ කමිටුවේ සිදුකෙරෙන ඉදිරි ක්‍රියාමාර්ග සම්බන්ධයෙන් සාකච්ඡා කර තිබේ.ඒ අනුව ඉදිරියේ දී රාමේෂ්වරම් ප්‍රදේශයේ දී විශේෂ පොලිස් මුරපොළවල් ආරම්භ කිරීමට නියමිත අතර එම නිලධාරීන්ට දුරදක්න, ගිනි අවි සහ අනෙකුත් උපකරණ ලබාදීමට තීරණය වී ඇති බවද එම වාර්තා පවසයි.පාලම් ප්‍රදේශයේ සිට ධනුෂ්කොඩි ප්‍රදේශය දක්වා මේ පොලිස් මුරපළවල් ස්ථාපිත කිරීමට නියමිත අතර පසුගිය කාලය තුළ ශ්‍රී ලංකාවේ සිදුවු සිදුවීම් පිළිබඳ සැලකිල්ලට ගනිමින් මේ තීරණය ගත් බව රාමේෂ්වරම් පොලිස් අධිකාරී එන්.එම්.මයිල්වාහනන් මහතා ප්‍රකාශ කර තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=n1406309</link>
    <topic>රාමසාන් උපවාසය ඇරැඹේ</topic>
    <author>රුසෙයික් ෆාරුක්</author>
    <content>මුස්ලිම් බැතිමතුන්ගේ රාමසාන් උපවාසය ඊයේ (29) වැනි දින සිට ආරම්භ කෙරිණි. නව සඳ දැකීෙමන් පසු සෙනසුරාදා රාත්‍රී කොළඹ මහ පල්ලියේ පැවැති විශේෂ රැස්වීමකදී උපවාසය අාරම්භ කිරීමට තීරණය ෙකරිණි.මෙම රැස්වීමට ජමීයතුල් උලමා සභාවේ සභාපති අෂ‍්ෂේක් රිස්වි මූන්ති, මුස්ලිම් සංස්කෘතික හා ආගමික කටයුතු පිළිබඳ දෙපාර්තමේන්තුවේ අධ්‍යක්ෂක එම්. එච්. එම්. සමීර්, කොළඹ මහ පල්ලියේ දායක සභා ප්‍රධානීන් ඇතුළු පූජකවරු සහභාගි වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=n14063010</link>
    <topic>සීෂෙල්ස් පළමු මහ කොමසාරිස් රජත පියතිස්ස</topic>
    <author>මහින්ද අලුත්ගෙදර</author>
    <content>සීෂෙල්ස් රාජ්‍යයේ පළමු නේවාසික ශ්‍රී ලංකා මහ කොමසාරිස්වරයා වශයෙන් රජත පියතිස්ස මහතා එරට ජනාධිපති ජේම්ස් මිෂෙල් මහතා වෙත අක්ත පත්‍ර බාරදෙයි. සීෂෙල්ස් රාජ්‍යයේ රාජ්‍ය මන්දිරයේ දී මෙම අක්තපත්‍ර පිළිගැන්වීම සිදුකර තිබෙන අතර එම රාජ්‍ය මන්දිරය වෙත පැමිණි පියතිස්ස මහතාව සම්මාන ආචාර සහිතව පිළිගැනීමට එරට රජය කටයුතු කර තිබූ බව විදේශ කටයුතු අමාත්‍යාංශය පවසයි.1988 වසරේ ඔක්තෝබර් මස 3 දා ශ්‍රී ලංකාව හා සීෂෙල්ස් රාජ්‍යය අතර රාජ්‍යතාන්ත්‍රික සබඳතා ආරම්භ වූ බව සිහිපත් කරන විදේශ කටයුතු අමාත්‍යාංශය සීෂෙල්ස් රාජ්‍යයේ ශ්‍රී ලංකා මහ කොමසාරිස් ලෙස පත්කළ රජත පියතිස්ස මහතා පසුගිය 6 දා අරලියගහ මන්දිරයේ දී ජනාධිපති මහින්ද රාජපක්ෂ මහතා අතින් සිය පත්වීම් ලිපිය ලබා ගන්නා ලදී.සීෂෙල්ස් රාජ්‍යයේ පළමුවරට ශ්‍රී ලංකා රාජ්‍යදූත කාර්යාලයක් ආරම්භ කිරීම දෙරටේ රාජ්‍ය නායකයන්ගේ ප්‍රධානත්වෙයන් පසුගිය 28 දා සිදුකෙරුණු අතර සීෂෙල්ස් රාජ්‍යය හා ශ්‍රී ලංකාව අතර රාජ්‍යදූත මෙහෙවර ආරම්භ කරමින් අක්තපත්‍ර පිළිගැන්වීමෙන් අනතුරුව පැවති මාධ්‍ය හමුවේ දී රජත පියතිස්ස මහතා පවසා ඇත්තේ ඉදිරියේ ඇති අභියෝගවලට මුහුණ දීමට තමන් සූදානම් බවයි.2012 දී සීෂෙල්ස් රාජ්‍ය නායකයා ශ්‍රී ලංකාවේ සංචාරයක නියැළුණ අතර එහිදී දෙරට අතර සෞඛ්‍ය, කම්කරු හා අධ්‍යාපන ඇතුළු ක්ෂේත්‍ර ගණනාවක ගිවිසුම්වලට එළැඹුණු බවද එම ගිවිසුම් ඉටුකරමින් ධීවර සහයෝගීතාව ඉහළ නැංවී තිබෙන බවද මෙහිදී අවධාරණය කර තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=n14063011</link>
    <topic>ක්‍රිස්මස් දූපතට ආසන්න ශ්‍රී ලාංකික සංක්‍රමණික යාත්‍රාවක් අනතුරට පත්වීදැයි සෙවීමට උපදෙස්</topic>
    <author>මහින්ද අලුත්ගෙදර</author>
    <content>ක්‍රිස්මස් දූපතට ඔබ්බෙන් ශ්‍රී ලාංකික සංක්‍රමණිකයන් රැගත් යාත්‍රාවක් අනතුරට පත්වී ඇති බවට පළවන වාර්තා සම්බන්ධයෙන් සොයා බලන ලෙස ශ්‍රී ලංකා රජය සංක්‍රමණිකයන් පිළිබඳ ජාත්‍යන්තර සංවිධානයේ ඕස්ෙට්‍ර්ලියානු කාර්යාලයට දැනුම් දෙයි.මේ සම්බන්ධයෙන් ඔස්ට්‍රේලියාවේ ශ්‍රී ලංකා මහකොමසාරිස් කාර්යාලය ද සොයා බැලීමක් සිදුකරන බව විදේශ කටයුතු අමාත්‍යාංශය පවසයි.ක්‍රිස්මස් දූපතට කිලෝමීටර් 250ක් ඔබ්බෙන් ශ්‍රී ලාංකික සංක්‍රමණිකයන් 153දෙනෙකු රැගත් මීටර් 21ක් දිගකින් යුත් යාත‍්‍රාවක් අනතුරට ලක්වී ඇති බවට විදෙස් මාධ්‍ය වාර්තා සඳහන් කරයි.අනතුරට පත් සංක්‍රමණිකයින් 153දෙනා අතර කාන්තාවන් 30දෙනෙකු සහ කුඩා ළමයින් 37දෙනෙකු වන බවද ඔවුන්ගෙන් බහුතරය ශ්‍රී ලාංකිකයන් බවද එම වාර්තා ප්‍රකාශ කරයි. සංක්‍රමණිකයන් රැගත් යාත්‍රාව දකුණු ඉන්දියාවෙන් නික්මී ඕස්ටේ‍්‍රලියාව බලා ගමන් කර තිබේ.කෙසේ වුවද ඔස්ට්‍රේලියාවේ ක්‍රිස්මස් දූපත ආසන්නයේ දි ශ්‍රි ලාංකික සරණාගතයින් පිරිසක් රැගත් යාත්‍රාව අනතුරට ලක්ව ඇති බවට පළවන වාර්තා අසත්‍යය බවට ඔස්ට්‍රේලියානු ආගමන විගමන ඇමැති ස්කොට් මොරිසන් මහතා ප්‍රකාශකර ඇත.ඔහු ප්‍රකාශ කර ඇත්තේ යාත්‍රාවක් පෙරලුණු බවට සනාථ කළ හැකි තොරාතුරු මේ වනතෙක් ලැබි නොමැති බවයි.මේ අතර අදාළ යාත්‍රාව ක්‍රිස්මස් දුපත ආසන්නයේ දි අනතුරට ලක්ව ඇති බවත් එහි සිටින පුද්ගලයෙකු දුරකථන මාර්ග ඔස්සේ ඕස්ට්‍රේලියානු මාධ්‍ය වෙත අදහස් දක්වා ඇති බවත් ඔස්ට්‍රේලියානු මාධ්‍ය වාර්තා කර තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=n14063012</link>
    <topic>කළමනාකරණ පීඨයේ පළමුවැනි වසර හැර රජරට විශ්ව විද්‍යාලය අද සිට විවෘතයි</topic>
    <author>අනුරාධපුර මධ්‍යම විශේෂ</author>
    <content>තාවකාලිකව වසා දැමුණු මිහින්තලය රජරට විශ්ව විද්‍යාලයේ කළමනාකරණ පීඨයේ පළමුවැනි වසර හැර සෙසු පීඨයන් අද (30) දිනයේ විවෘත කරන බව රජරට විශ්ව විද්‍යාලයේ උපකුලපති මහාචාර්ය රංජිත් විජේවර්ධන මහතා ඊයේ(29) පැවසීය.කලහාකාරී ලෙස සිසුන් හැසිරීම හේතුවෙන් 27 වනදා දහවල් 10ට පමණ මිහින්තලය රජරට විශ්ව විද්‍යාලය දින නියමක් නොමැතිව වසා දැමුණි.එහෙත් අද (30) සිට විශ්ව විද්‍යාලය විවෘත කරන අතර සිසුන්ට විශ්ව විද්‍යාලයට පැමිණ ඔවුන්ගේ අධ්‍යයන කටයුතු බාධාවකින් තොරව කර ගෙන යාමට අවස්ථාව සලසා දී ඇති බවත් විශ්ව විද්‍යාල නේවාසිකාගාර ද ඔවුන්ට විවෘතව තිබෙන බව උපකුලපතිවරයා සඳහන් කළේය.අද (30) සිට විශ්ව විද්‍යාලය විවෘත කෙරුණත් ආචාර්ය මණ්ඩලය සිසුන්ට ඉගැන්වීමේ කටයුතුවලින් ඉවත් වීමට කටයුතු කර තිබෙන බවද උපකුලපතිවරයා සදහන් කළේය.ඔහු ඊට හේතුව ලෙස දක්වා සිටියේ 26 දා ඇති වූ සිද්ධිය අවස්ථාවේ ශිෂ්‍ය ක්‍රියාකාරීන් කිහිපදෙනෙකු විසින් තමන් ඇතුළු ආචාර්ය මණ්ඩලය නිරුවත් කොට මරා දමන බවට තර්ජනය කිරීම නිසා බවයි.මෙම තර්ජනයන් පහව ගිය පසු ආචාර්ය මණ්ඩලය ඉගැන්වීමේ කටයුතුවලට සහභාගිවීමට බලාපොරත්තු වන බවත් 26 දා සිද්ධියට සම්බන්ධ සිසු ක්‍රියාකාරීන් 30 දෙනෙකුට වැඩි පිරිසක් සම්බන්ධයෙන් මේ වන විට මිහින්තලය පොලිසියට පැමිණිල්ලක් ඉදිරිපත් කර ඇති බවත් ඒ මහතා සදහන් කළේය.ආචාර්යවරුන් ඉගැන්වීමේ කටයුතුවලින් බැහැරව සිටියත් සිසු සිසුවියන්ට විශ්ව විද්‍යාල භූමියට ඇතු ළු වී නිබන්ධන කටයුතු , පුස්තකාලය පරිහරණය කර අධ්‍යාපන කටයුතුවල නිරත වීමට කිසිදු බාධාවක් නැති බව ද ඒ මහතා සදහන් කළ අතර කළමණාකරණ පීඨයේ පළවන වසර සිසුන්ට විශ්ව විද්‍යාලය විවෘත වන දිනය ඉදිරි දිනයක දී දන්වන බව ද ඒ මහතා වැඩිදුරටත් සදහන් කළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=n14063013</link>
    <topic>දිවයින පුරා විශ්වාසය මත පදනම් වූ ආගමික සහජීවන වැඩ සටහන් මාලාවක්</topic>
    <author>බන්ධුල ගුණසේකර</author>
    <content>ප්‍රාදේශීය ලේකම් බල ප්‍රදේශ මට්ටමින් දිවයින පුරා විශ්වාසය මත පදනම් වූ ආගමික සහජීවන වැඩ සටහන් මාලාවක් ක්‍රියාවට නැංවීමට කටයුතු කරන බව හම්බන්තොට දිස්ත්‍රික් පාර්ලිමේන්තු මන්ත්‍රී නාමල් රාජපක්ෂ මහතා පැවසීය.මෙම වැඩ පිළිවෙලෙහි පළමුවැන්න බෞද්ධ භික්ෂූන් වහන්සේලා ඇතුළු සියලු ආගම්වල පූජක වරුන් සහ එකී ආගම් අදහන ආගම් බැතිමතුන්ගේ සහභාගිත්වයෙන් හම්බන්තොට දී පැවති අවස්ථාවේ රාජපක්ෂ මහතා මේ බව අනාවරණය කළේය.“තාරුණ්‍යයට හෙටක්" යොවුන් එකමුතුවේ මෙහෙයවීමෙන් පැවති මෙම වැඩසටහන යෞවනයේ සහජීවන ශක්තිය විදහා දක්වමින් විශාල පිරිසකගේ සහභාගිත්වයෙන් ජනතා ප්‍රසාදය මාධ්‍යයේ ඉතා සාර්ථක අයුරින් පැවැත්විණ.මනා ආගමික සංහිඳියාවක් ඇති වන අයුරින් ඉදිරියේ දී ක්‍රියාත්මක වන සියලු වැඩසටහන් සාමූහිකත්වය එකමුතුකම හා අන්‍යොන්‍ය සුහදතාවයත් පෙරමුණු ගන්වමින් පැවැත්වීමට සැලසුම් කොට ඇති බවද මන්ත්‍රී නීතිඥ නාමල් රාජපක්ෂ මහතා පෙන්වා දෙයි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=n14063015</link>
    <topic>ආගම්වලට මුවාවී සිදු කිරීමට යන කඩාකප්පල්කාරී ක්‍රියාවලට කිසිම විටෙක ඉඩ තබන්නේ නෑ</topic>
    <author>උදුලා පීරිස්</author>
    <content>ආගම්වලට මුවා වී අන්තවාදීන් විසින් සිදු කිරීමට උත්සාහ ගන්නා කඩාකප්පල්කාරී ක්‍රියාවකට අප කිසිවිටකත් ඉඩ තබන්නේ නැති බවත් අපි සැවොම මනුෂ්‍යකමින් සපිරි එක ම ජාතියක් ලෙස සමගියෙන් කටයුතු කිරීමට වගබලා ගනිමු යැයි බස්නාහිර පළාත් ජ්‍යෙෂ්ඨ නියෝජ්‍ය පොලිස්පති අනුර ‍ෙස්නානායක මහතා පැවැසීය.සියලු ජාතීන් අතර සහජීවනය ඇති කරවීමටත් බිඳුණු සිත් සුවපත් කිරීමටත් බස්නාහිර පළාත භාර ජ්‍යෙෂ්ඨ නියෝජ්‍ය පොලිස් කාර්යාලය සංවිධානය කළ සාම පා ගමන අවසානයේ ගංගාරාම සීමාමාලක මංසන්ධිය අබියස පෙරේදා (28) පැවැති රැස්වීමේ දී ඒ මහතා එසේ කීය.බස්නාහිර පළාතේ පොලිස් වසම් 22ක් සහ මෙරට ජීවත්වන සියලු ජාතීන්ට අයත් ආගම් නියෝජනය වෙමින් දහස් සංඛ්‍යාත ජනතාවක් සාමයේ ධජ ඔසවාගෙන ගාලු මුවදොර පිටියේ සිට මේ සාම පා ගමන ගංගාරාම සීමාමාලකය වෙතට පැමිණියේය.අලි ඇතුන් සහිත මේ සාම පා ගමනට පොලිස්පති එන්. කේ. ඉලංගකෝන් මහතා ඇතුළු ජ්‍යෙෂ්ඨ පොලිස් නිලධාරින්, සංඝයා වහන්සේලා මෙන් ම පූජකවරු අතිවිශාල පිරිසක් ද එක්ව සිටියහ.අනුර සේනානායක මහතා මෙසේ ද කීය.මෙරට ජීවත්වන සියලුම ආගම් නියෝජනය වෙමින් සාම පා ගමනට එක්රොක්ව සිටින අතිවිශාල ජනතාව තුළින් පැහැදිලි වන‍්නේ බස්නාහිර පළාත තුළ ජාතිවාදී ගැටුම් ඇති නොවීමට ජනතාව එකමුතු වී ඇති බවයි. එසේම ඔවුන් දිනාගත් නිදහස හා සාමය තවදුරටත් අත්‍යවශ්‍ය බවත් ය. එසේ ම ජනතාව අපේක්ෂා කරන සාමය ආරක්ෂා කරන්න ශ්‍රී ලංකා පොලිසිය බැඳී සිටී.ජාති ආගම්වලින් වෙනස් වුවද සැමගේ ශරීරවල ගමන් කරන්නේ එකම රුධිරය බවත් පැහැදිලි කළ සේනානායක මහතා ජාතිවාදය අවුස්සන්න උත්සාහ කරන කඩාකප්පල්කාරීන්ට අසු නොවී සංහිඳියාව ගොඩනැගෙන පරිදි කටයුතු කරන ලෙස ද නියෝජ්‍ය පොලිස්පතිවරයා වැඩිදුරටත් ඉල්ලා සිටියේය.ගංගාරාමාධිපති ගලබොඩ ඥාණිස්සර හිමියෝ,ආගම ලේබලයක් ලෙස බෙල්ලේ එල්ල ගන්නේ නැතිව තම තමන්ගේ හදවත්වල තියාගන්න.අද දරුවන් ගඟට විසි කරන යුගයක් වෙලා. උසාවිවල දික්කසාද නඩු ගොඩගැහිලා. ඇයි රටට මෙහෙම වුණේ? ඇත්තට ම මෙහි වගකීම පූජ්‍ය පක්ෂය භාරගත යුතුයි.පූජ්‍ය පක්ෂය වන අපි අනුන්ගෙන් යැපෙන්නේ. ගිහියෝ ඔවුන්ට වඩා රස බොජුන් අප වෙත ලබා දෙනවා. මේ නිසා රට තුළ ගොඩනැගී ඇති කනගාටුදායක තත්ත්වයට කිසියම් පිළියමක් යෙදිය යුතුයි.ලෝකයේ හැම ක්ෂේත්‍රයක ම සිටින්නේ මවුපියවරු. ඔවුන් තම දරුවන් නිසිමග හැරීමටත් තම වගකීම් නිවැරැදිව ඉටුකිරීමටත් වග බලා ගත යුතුයි. අනාගත දරු පරපුර රැකගැනීමට මවුපියන් අවධානයෙන් සිටිය යුතුයි.පොලිසියට තියෙන්නේ නීතිය හා සාමය රැකීමයි. එහෙත් අද ඔවුන්ගේ රාජකාරියට මනුස්සකම ඇතුළත් වී විවිධ ජාතීන් සම්බන්ධ කරගෙන ඔවුන්ගේ සිත්සතන් හැඳීමට මෙවැනි වැඩසටහනක් ක්‍රියාත්මක කර තිබීම සම්බන්ධයෙන් සමස්ත පොලිස් දෙපාර්තමේන්තුවට ම ප්‍රශංසා කරනවා.එස්. ජේ. ජෙරාජ් පූජකතුමා,ජාති ආගම් භාෂා භේදයකින් තොරව ජීවත්වන පරිසරයක් අපට අවශ්‍යයයි.මුස්ලිම් කටයුතු පිළිබඳ ජනාධිපති උපදේශක අල්හාජ් හසන් මවුලානා,එකම රටක්, එකම කොඩියක් තුළ අපි හැමෝ ම එක මවකගේ දරුවන් ලෙස කටයුතු කරමු. අපි එකිනෙකා ජාති ආගම්වලින් වෙනස් වූවත් මනුෂ්‍යකමින් එකයි. අපි සැමගේ රුධිරය එක පාටයි.1947 නිදහස ලැබුණු අපේ රටේ එදා කිසිදු නායකයෙක් වෙන ම රටක් ඉල්ලුවේ නැහැ. ඉන්දියාව, පාකිස්තානය ඔවුන්ගේ රට බෙදීමට එහි නායකයන් කටයුතු කළත් අප රටේ එවැන්නකට කවුරුත් කැමැති නැහැ.මේ රටේ සියලු ජාති සමගි වුණොත් තමයි රටේ සංවර්ධනයක් දැකිය හැක්කේ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=n14063016</link>
    <topic>ව්‍යාජ මුදල් නෝට්ටු ගැන මහජනතාව දැනුවත් කිරීමට</topic>
    <author>@ කන්තලේ සමූහ</author>
    <content>දිවයින පුරා ශීඝ්‍රයන් පැතිරීයන හොර නෝට්ටු හෙවත් හොර සල්ලි පිළිබඳ ආරක්ෂක අංශ හා ජනතාව දැනුවත් කිරීමේ විශේෂ වැඩසටහන් මාලාවක් ශ්‍රී ලංකා මහ බැංකුව මගින් ආරම්භ කොට ඇත.ඉකුත් 27දා කන්තලේ මූලස්ථාන පොලිසියේ නිලධාරින් දැනුවත් කිරීමේ වැඩසටහනක් ක්‍රියාත්මක වූ අතර ශ්‍රී ලංකා මහ බැංකු නැඟෙනහිර පළාත් කලමණාකාර ඩී.ඒ.ඒ. ධර්මකීර්ති මහතා වැඩසටහන මෙහෙයවීය.මෙහිදී අදහස් දැක්වූ ධර්මකීර්ති මහතා සඳහන් කර සිටියේ සැබෑ නෝට්ටු හඳුනා ගැනීම සඳහා දිය සලකුණ ,ආරක්ෂක නූල, වැරගැන්වූ කොන් , විනිවිද පෙනෙන සලකුණ , ඉතාම කුඩා අක්ෂර, ද්‍රෘෂ්‍යාබාධිත පුද්ගලයන් සඳහා යොදා ඇති සලකුණ හා උස්වූ මුද්‍රිත යනුවෙන් කොටස් හතක් ඇති අතර සාමාන්‍ය මහජනතාවට ලෙහෙසියෙන්ම හඳුනා ගැනීමට නෝට්ටුව හොඳින් පරීක්ෂා කිරීමේදී නියම නෝට්ටුව මුද්‍රණය කර ඇති කඩදාසිය ගණකම අතින් අනෙකට වඩා වැඩිබවය.එනම් හොර නෝට්ටු මුද්‍රණය කර ඇත්තේ සාමාන්‍යෙයන් අපි නිතර භාවිතයට ගන්නා ඒ-4 කොළ වන අතර නියම නෝට්ටුව විශේෂිත වූ කඩදාසියකින් මුද්‍රණය කොට ඇති බවත්, හොර මුදල් නෝට්ටුවකට ජලය බිඳුවක් දෙකක් දැමූවිට සුළු මොහොතකින් සියල්ල දියවෙන්නට පටන් ගන්නා නමුත් නියම නෝට්ටුව එසේ නොවන බවත්ය.මේ වැඩසටහන සඳහා කන්තලේ සහකාර පොලිස් අධිකාරි චන්දන හෙට්ටිආරච්චි , කන්තලේ - සේරුනුවර සහකාර පොලිස් අධිකාරි සංජීව බන්ඩාර, මූලස්ථාන ප්‍රධාන පොලිස් පරීක්ෂක බී.එම්.ටී.ජී.වී. තෙන්නකෝන් මහත්වරුන් සහ, වාන්ඇළ, තඹලගමුව , සේරුනුවර, මොරවැව, ගොමරන්කඩවල, අග්බෝපුර, සූරියපුර පොලිස් ස්ථානවල ස්ථානාධිපතිවරුන් ඇතුළු නිලධාරින්, නිලධාරිනියන් පිරිසක් සහභාගිවී සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=n14063017</link>
    <topic>නෝර්වේ රටට අපේ ජනපති ඉවත් කිරීමට ඕනෑ වුවත් ජනතාව එතුමා සමඟයි</topic>
    <author>@ හිදෝගම සමූහචිත්‍රාරත්න කළුආරච්චි</author>
    <content>මහින්ද රාජපක්ෂ ජනාධිපතිතුමා රාජ්‍ය නායකත්වයෙන් ඉවත් කිරිම නොර්වේ රටේ අරමුණ වී තිබුණත්, අපේ ‍රටේ ජනතාව ජනාධිපතිතුමා සමඟ සිටින නිසා එය කිසිසේත්ම කළ නොහැකිවෙලා යැයි අනුරාධපුර දිස්ත්‍රික් පාර්ලිමේන්තු මන්ත්‍රී ශෙහාන් සේමසිංහ මහතා පැවසීය.ඉකුත් 26දා අනුරාධපුර නැඟෙනහිර ආසනයේ තලාව කි‍රලෝගම වානේ වත්ත ගම්මානයට විදුලිය දීර්ඝ කිරිමේ උත්සවයට සහභාගි වෙමින් ‍ශෙහාන් සේමසිංහ මහතා මෙසේ ද පැවසීයනොර්වේ රට තමයි විවිධ ජාතීන් අතර ගැටුම් ඇති කිරිමේ කාර්යයේ නියැළී සිටින්නේ. විදේශ රටවලට එවැනි අදහස් තිබුණාට අපේ රටේ ජනතාව ජනාධිපතිතුමා සමඟ සිටින නිසා 2005 වසරේ සිට මේ දක්වා පැවති සෑම මැතිවරණයකදීම විශිෂ්ටතම ජයග්‍රහණ ලබා දුන්නා.පාර්ලිමේන්තුවේ 225ක් සිටින මන්ත්‍රී කණ්ඩායමේ එක්සත් ජනතා නිදහස් සන්ධානයේ මන්ත්‍රීවරුන් 161 සිටිනවා. මන්ත්‍රීවරුන් හරහා නගරයේ සම්පත් ගමට ගෙන යාමට ජනාධිපතිතුමා පහසුකම් රැසැක්ම ජනතාවට ලබා දී තිබෙනවා. එතුමා ගම දියුණු කිරිමට ගමේ ආර්ථිකය ශක්තිමත් කිරිමට මහත් වෙහෙසක් දරණවා. අපි ඒ සඳහා අවශ්‍ය ශක්තිය ඔබ සැමට ලබා දෙනවා.2016 වර්ෂය අවසන් වන විට ලංකාවේ සෑම නිවසකටම විදුලිය ලබා දීමට අවශ්‍ය කටයුතු කිරිමට සූදානම් කර සිටිනවා.අනුරාධපුර නැ‍ඟෙනහිර ආසනය ප්‍රාදේශීය ලේකම් කාර්යාල 7කට සම්බන්ධ වනවා. ජීවනෝපාය සංවර්ධන ව්‍යාපෘති යටතේ ආර්ථිකය නංවා ගැනීමට ඉදිරිපත්වන ඕනැම පිරිසකට අප රජය උදව් කිරිමටත් පහසුකම් සැපයීමටත් සූදානම් වී සිටිනවා. තමන්ගේ දක්ෂතාව මත යම් ආර්ථික සංවර්ධනයක් කර ගැනීමට හැකි අය අප වෙත සම්බන්ධ වී අවශ්‍ය කටයුතු කර ගන්න. ඒ සඳහා විශාල මුදල් ප්‍රමාණයක් රජය වෙන් කර දී තිබෙනවා.එදා 2005 වසරේ ජනාධිපතිතුමා තීරණය කළේ සෑම ජාතියකටම, සෑම ආගමකටම, සෑම අයෙකුටම නිදහසේ සතුටින් ජීවත්වීමට හැකි පරිසරයක් ගොඩනගාදීමටයි ඒ මහතා වැඩි දුරටත් පැවැසීය.මේ අවස්ථාවට ධම්මදීපා සිල් මෑණියන්, මීගස්සෑගම ශාඛා සමිති සභාපති දසනායක , සුසන්ත කුමාර, සමන්ත ආරියවංශ යන මහත්ම මහත්මීන් ඇතුළු දිවි නැගුම සංවර්ධන නිලධාරීහූ ද සහභාගි වුහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=n14063018</link>
    <topic>රජරට සරසවි සිසුන්ගේ සත්‍යග්‍රහ අට්ටාලයට ගිනි තබලා</topic>
    <author>@ අනුරාධපුර මධ්‍යම විශේෂ</author>
    <content>ශ්‍රි ලංකා රජරට විශ්වවිද්‍යාලීය සිසුන් දින 202ක් තිස්සේ අඛණ්ඩව පවත්වාගෙන යනු ලබන සත්‍යග්‍රහ අට්ටාලයට පෙරේදා (29) අලුයම යතුරු පැදියකින් පැමිණි දෙදෙනකු විසින් ගිනි තබා පලා ගොස් ඇත.ගිනි තැබීම සිදුවන අවස්ථාවේ සිසුන් 6 දෙනකු සත්‍යග්‍රහයේ යෙදී සිටි අතර පෙට්‍රල් පිරවූ බෝතලයක් යොදා ගනිමින් සකස් කළ පන්දමක් අට්ටාලයේ පොල් අතු වහලය මතට විසි කිරීම නිසා මෙම ගිනි ගැනීම සිදුවු බවද සිසුන් සඳහන් කළේය.මිට පෙර මේ මස18 වන දින සිසුන් පවත්වාගෙන ගිය සත්‍යග්‍රහ අට්ටාලයට පළමු වරට ගිනි තැබීමක් සිදුවූ අතර ඉන්පසු සිසු ආරක්ෂාව තහවුරු කරගැනීම සඳහා සත්‍යග්‍රහය විශ්වවිද්‍යාලයේ ප්‍රධාන ගේට්ටුව අසල ආරම්භ කිරීමට කටයුතු කල බව ඔවුන් සදහන් කලහ. ඒ අනුව පෙරේදා (29) අලුයම ගිනි තැබීම සිදු කළේ ප්‍රධාන ගේට්ටුව අසල ඇති අට්ටාලයටයි. පන්ති තහනම් 28ක් ඉවත් කිරීම ඇතුළු ඉල්ලීම් 9 ක් මුල් කරගනිමින් මේ සත්‍යග්‍රහය පැවැත්වේ.ගිනි තැබීම නිසා අට්ටාලයේ සිටි සිසුන් කිසිවෙකුටත් තුවාල සිදුවී නැති අතර ගිනි තැබීම සම්බන්ධයෙන් සිසුන් පොලීසියටද පැමිණිල්ලක් ඉදිරිපත් කර ඇත.එහෙත් මේ ගිනි තැබීම සම්බන්ධයෙන් අදහස් දැක්වු රජරට විශ්වවිද්‍යාලයේ උපකුලපති මහාචාර්ය රංජිත් විජේවර්ධන මහතා ප්‍රකාශ කර සිටියේ විශ්වවිද්‍යාලය පරිපාලනය සහ ආණ්ඩුව අපහසුතාවට පත් කිරීම සදහා විශ්වවිද්‍යාල සිසුන්ම විටින් විට ඔවුන්ගේ සත්‍යග්‍රහ අට්ටාලයට ගිනි තබා ගනිමින් රටේ අනුකම්පාව ඔවුන් වෙත නතු කර ගැනීමට උත්සාහ දරන බවයි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=n14063019</link>
    <topic>තරුණ ජනගහනය අතර දියවැඩියා‍ව බහුලව පැතිර ගිහින්</topic>
    <author>සන්ධ්‍යා කරුණාරත්න</author>
    <content>මෙරට තරුණ ජනගහනය අතර දියවැඩියා‍ව රෝගය බහුලව පැතිර ඇති බව ශ්‍රී ලංකා රජයේ වෛද්‍ය පර්යේෂණාගාර තාක්ෂණ විද්‍යාඥ සංගමය පවසයි.දියවැඩියාව රෝගය සම්බන්ධයෙන් රෝහල්වල රසායනාගාරයන්හි සිදු කරන රුධිර පරීක්ෂාවන්වලට අනුව මේ බව දැක ගත හැකි බව සංගමයේ සභාපති ජානක නිශාන්ත මහතා පැවැසුවේය.මාධ්‍යවේදීන්ගේ බෝ නොවන රෝග පරීක්ෂා කිරීම සඳහා ක්‍රියාත්මක කළ "සුව අරුණ" වැඩසටහනේදී ඔහු ඊයේ (29) මේ බව ප්‍රකාශ කළේය. "නිරෝගිමත් දැයක් වෙනුවෙන් අපේ සමාජ මෙහෙවර" යන තේමාව යටතේ "සුව අරුණ" නමින් වැඩසටහනක් ශ්‍රී ලංකා රජයේ වෛද්‍ය පර්යේෂණාගාර තාක්ෂණ විද්‍යාඥ සංගමය මඟින් ක්‍රියාත්මක කෙරේ. එහි පළමු පියවර මාධ්‍යවේදීන් වෙනුවෙන් ක්‍රියාත්මක කෙරිණ. එහිදී මාධ්‍යවේදීන්ගේ දියවැඩියාව, කොලෙස්‍ටරෝල් පරීක්ෂාව සිදු කෙරිණ.මානසික පීඩනය, ක්ෂණික ආහාර භාවිතය, ජීවන ‍ර‍ටාවේ වෙනස්කම් යනාදිය තරුණ ජනගහනය අතර දියවැඩියාව හා කොලෙස්ටරෝල් රෝගයන් බහුල වීමට හේතු වී ඇති බව ද ජානක නිශාන්ත මහතා පැවැසුවේය.දියවැඩියා රෝගය වෙනත් රෝගයන් බොහොමයකට බලපාන බවත් මේ රෝගය බහුල වීම නිසා පුද්ගලයාට ජීවිත අවදානමක් පවතින බවත් ඒ මහතා කීය.දියවැඩියාව රෝගයෙන් පෙළෙන්නන්ගේ අක්මාව, වකුගඩු යනාදිය ඉක්මණින්ම හානියට පත් වීමේ අවදානමක් ද පවතියි.වයස අවුරුදු 20 වන විට තරුණ පරපුරේ පුද්ගලයන්ගේ මාස හයකට වරක්වත් දියවැඩියාව, කොලෙස්ටරෝල් පරීක්ෂා කළ යුතු අතර එමඟින් නිරෝගිමත් ජීවිතයක් ගත කිරීමේ අවස්ථාව ඉහළ මට්ටමක පවත්වා ගත හැකි බවත් ඒ මහතා ප්‍රකාශ කළේය.මේ අවස්ථාවට ශ්‍රී ලංකා රජයේ වෛද්‍ය පර්යේෂණාගාර තාක්ෂණ විද්‍යාඥ සංගමයේ ප්‍රධාන ලේකම් වසන්ත ගුණවර්ධන, භාණ්ඩාගාරික චන්දන යන මහත්වරු ද සහභාගී වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=n14063020</link>
    <topic>මුස්ලිම් දේවස්ථානයේ සර්ව ආගමික කොඩිය ඔසවා කතරගම පෙරහර මංගල්‍යය ඇරැඹේ</topic>
    <author>@ කතරගම කේ. ඩි. දේවප්‍රිය</author>
    <content>රුහුණු කතරගම මහා දේවාලයේ වාර්ෂික ඇසළ මංගල්‍ය වෙනුවෙන් කතරගම පුදබිමේ පිහිටි මුස්ලිම් දේවස්ථානයේ දි සැම වසරකදිම සියලුම ජාතින් එකට එකතු වී ඔසවනසර්ව ආගමික කොඩිය එසවිමෙන් පසු පෙරහැර මංගල්‍ය පසුගිය 28 දින රාත්‍රි විදි සංචාරය කරනු ලැබිය.මෙම කොඩියඑසවිමේ අවස්ථාවට කතරගම දේවාලයේ බස්නායක නිළමේ ශෂින්ද්‍ර රාජක්ෂ කතරගම අභිනවාරාමාධිපති ශාස්ත්‍රපති කපුගමසරණතිස්සහිමියන් හා කතරගම කිරිවෙහෙර රජමහා විහාරාධිපති කොබවක ධම්මින්ද හිමියන් හා මොණරාගල දිසා ලේකම් ඒ පතිනාදන් යන මහත්වරු හා මුස්ලිම්, හින්දු, බෞද්ධ බැතිමතුන් රැසක් එක් වු අතර මේ කොඩිය එසවිමෙන් සනිටුවහන් කරනුයේ ලොව ඇති එකම සර්ව ආගමික කේන්ද්‍රස්ථානය කතරගම බව සනාථ කිරිමයි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=n14063021</link>
    <topic>මරණ තර්ජන එල්ල වී ඇතැයි රජරට සරසවි ආචාර්යවරු රාජකාරි කටයුතුවලින් ඉවත් වෙති</topic>
    <author>තෙන්නකෝන් කුලසේකර</author>
    <content>රජරට විශ්වවිද්‍යාලයේ ආචාර්ය මණ්ඩලයට සිසුන්ගෙන් එල්ල වී ඇති මරණීය තර්ජන හේතුවෙන් අධ්‍යයන හා පරිපාලන කටයුතුවලින් ඉවත්වීමට රජරට විශ්වවිද්‍යාලයේ ආචාර්ය සංගමය තීරණය කැර ඇත.මරණීය තර්ජන එල්ල වීම පිළිබඳ ආචාර්ය මණ්ඩලය රැස්වී ගන්නා ලද තීරණය ආචාර්ය සංගමයේ ලේකම් ආචාර්ය බලගන්වත්තේ චන්ද්‍රසිරි හිමියන් සහ සභාපති ආචාර්ය චමින්ද එගොඩවත්ත මහත්වරුන්ගේ අස්සනින් යුතු ලිපියක් මඟින් රජරට විශ්වවිද්‍යාලයේ උප කුලපති මහාචාර්ය රංජිත් විජේවර්ධන මහතා වෙත දැනුම් දී තිබේ.අද ජූනි 30 දින සිට මෙම තීරණය ක්‍රියාත්මක බවත් ‍විශ්වවිද්‍යාලයට ඇතුල්වීම හා රාජකාරි කටයුතු සිදුකිරීම සඳහා තම ජීවිත ආරක්ෂාව තහවුරු කරන තුරු අධ්‍යයන හා පරිපාලන කටයුතුවලින් ආචාර්ය සංගමය බැහැර වේ.ඉකුත් 26 හා 27 රජරට විශ්වවිද්‍යාලයේ සිසුන් විසින් ආචාර්ය මණ්ඩලයට සිදුකරනු ලැබූ සාපරාධි බිය ගැන්වීම් සිර අඩස්සියට ගැනීම හිරිහැර කිරීම ආචාර්යවරුන්ගේ ජීවිතවලට දැඩි තර්ජනයක් බව ද එම ලිපියේ සඳහන් වේ. ආචාර්යවරුන්ගේ ජීවිත ආරක්ෂාව තහවුරු කළ පසු තමන් අධ්‍යයන හා පරිපාලන කටයුතුවලට සහභාගි වන බව ද ආචාර්ය සංගමය විසින් උප කුලපතිවරයා වෙත ඉදිරිපත් කරන ලද ලිපියේ සඳහන් වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=n14063030</link>
    <topic>දිනමිණ උප කර්තෘ සෙනරත් පුෂ්පානන්දගේ පියා අභාවප්‍රාප්ත වෙයි</topic>
    <author/>
    <content>දිනමිණ උප කර්තෘ සෙනරත් පුෂ්පානන්ද මහතාගේ පියා වූ ජේ. එම්. එන්්. ජේ. ජයතුංග (79) මහතා අභාවප්‍රාප්ත විය. සය දරු පියකු වූ ඒ මහතාගේ දේහය කලහො ගෙදර, යන්තම්පලාව ලිපිනයේ ඒ මහතාගේ නිවෙසේ තැම්පත් කර ඇත.දේහය පිළිබඳ අවසන් කටයුතු තුන්දරාපොළ පොදු සුසාන භූමියේ දී අද (30) පස්වරු 3ට සිදුකෙරේ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=n14063031</link>
    <topic>ජ්‍යෙෂ්ඨ මාධ්‍යවේදිනී ඉන්දු කොළඹගේ අභාවප්‍රාප්ත වෙයි</topic>
    <author/>
    <content>ජනාධිපති මාධ්‍ය අං‍ශයේ සේවයේ නියුතු ජ්‍යෙෂ්ඨ මාධ්‍යවේදිනියක වූ ඉන්දු කොළඹගේ මහත්මිය ඊයේ (28) දින හදිසියේ කළුබෝවිල රෝහලේදී අභාවප්‍රාප්ත වූවාය.ඉන්දු කොළඹගේ මහත්මිය මාධ්‍යවේදිනියක ලෙස දීර්ඝ කාලයක් මාධ්‍ය ක්ෂේත්‍රයේ කටයුතු කළාය.ඇය ජනාධිපති මහින්ද රාජපක්ෂ මහතා විපක්ෂ නායකව සිටි අවදියේ සිට එතුමාගේ මාධ්‍ය කටයුතු සම්බන්ධීකරණ කටයුතුවලට සම්බන්ධ වූ ජ්‍යෙෂ්ඨම මාධ්‍යවේදිනියකි.මාධ්‍ය ක්ෂේත්‍රයේ අත්දැකීම් බහුල ජනමාධ්‍යවේදිනියක, මාධ්‍ය නිලධාරිනියක හා මාධ්‍ය සම්බන්ධීකාරකවරියක වූ ඉන්දු කොළඹගේ මහත්මිය කාගේත් සිත් දිනා ගත් තැනැත්තියකි.දරු දෙදෙනකුගේ දයාබර මෑණියන් වූ ඒ මහත්මිය සිය යුතුකම් නොපිරිහෙලා ඉටුකළ මාතාවකි.ඉන්දු කොළඹගේ මහත්මියගේ දේහය පිළිබඳ අවසන් කටයුතු අද (30) ප.ව.4.00ට කිරුළපන පොදු සුසාන භූමියේදී සිදුකිරීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=r1406301</link>
    <topic>වයඹ ජාතික පාසල්වල අතිරික්ත ගුරුවරුන් පුරප්පාඩු පවතින පළාත් සභා පාසල්වලට</topic>
    <author>එම් මහරුප් කුරුණෑගල දකුණ සමූහ</author>
    <content>වයඹ පළාතේ ජාතික පාසල්වල දැනට අතිරික්තව සිටින සියලු ගුරු භවතුන් වහාම වයඹ පළාත් සභාව යටතේ පවතින පාසල්වලට අනුයුක්ත කිරීමට පියවර ගෙන තිබේ. මෙසේ ජාතික පාසල්වල අතිරික්තව සිටින ගුරු සංඛ්‍යාව 3124කි. වර්ෂ ගණනාවක සිටම මෙම ගුරු භවතුන් අතිරික්තව සිටින අතර, ඔවුනට උගැන්වීම සඳහා නිශ්චිත කාලසටහන් ද ලබාදී නැති බව දැනගන්නට ලැබී තිබේ. වයඹ පළාතේ පිහිටි ජාතික පාසල් සංඛ්‍යාව තිස් පහකි.වයඹ ප්‍රධාන අමාත්‍ය දයාසිරි ජයසේකර මහතාගේ වැඩපිළිවෙළක් මත, අතිරික්තව සිටින මෙම ගුරුභවතුන් ගුරු අඩුපාඩු පවතින පළාත් සභා පාසල්වලට ලබා ගැනීමට නියමිතය. ඉංග්‍රීසි, විද්‍යාව සහ ගණිතය යන විෂයයන් සඳහා දැනට ගුරු පුරප්පාඩු පවතියි.ග්‍රාමීය ප්‍රදේශවල පිහිටි පාසල්වල ප්‍රාථමික අංශය සඳහාද මේ වන විට ගුරු හිඟයක් පවතියි. එයට විසඳුමක් වශයෙන් මෙම වසරේදී නව ප්‍රාථමික ගුරුභවතුන් දෙසිය පනස් දෙදෙනකු බඳවා ගැනීමට පියවර ගන්නා බවද ප්‍රධාන අමාත්‍ය දයාසිරි ජයසේකර මහතා සඳහන් කර සිටී.නවීන පහසුකම්වලින් යුත් ගුරු විවේකාගාර තිස්එකක් ඉදිකිරීමට කටයුතු කරන බවත්,ඒ සඳහා රුපියල් මිලියන 143ක මුදලක් වැය කිරීමට නියමිත බවත් ප්‍රධාන අමාත්‍යවරයා වැඩිදුරටත් සඳහන් කෙළේය. වයඹ පළාතේ අධ්‍යාපනය වෙනුවෙන් රුපියල් මිලියන තුන්සියයක මුදලක් මහා භාණ්ඩාගාරයෙන් ලබාගැනීමට කටයුතු කරගෙන යන බවත් ප්‍රධාන අමාත්‍යවරයා පැවසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=r1406302</link>
    <topic>කිරිඉබ්බන්වැව ප්‍රාථමිකය සඳරාජ මහ විදුහල වෙයි</topic>
    <author>ඡායාරූපය - සූරියවැව සමූහ - පී. එස්. ගුණසේකර</author>
    <content>මො/කිරිඉබ්බන්වැව කනිෂ්ඨ විද්‍යාලය මහා විද්‍යාලයක් බවට උසස් කර මො/කිරිඉබ්බන්වැව සඳරාජ මහා විද්‍යාලය නමින් විවෘත කිරීම ඉකුත්දා සිදුකෙරිණි. එම අවස්ථාවට සහභාගි වූ ඌව පළාත් ප්‍රධාන ඇමැති ශෂීන්ද්‍ර කුමාර රාජපක්ෂ මහතාට එම විද්‍යාලයේ උසස් පන්තියට ඇතුල් වූ ප්‍රථම ශිෂ්‍යයා විසින් බුලත් හුරුල්ලක් දෙමින් ආචාර කළ අයුරු.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=r1406303</link>
    <topic>රත්නඇල්ලට නව ප්‍රජා ශාලාවක්</topic>
    <author/>
    <content>මිනිපේ ප්‍රාදේශීය ලේකම් කොට්ඨාසයේ පවුල් 200ක ප්‍රයෝජනය සඳහා රුපියල් ලක්ෂ දහයක වියදමින් ඉදිකෙරෙන රත්නඇල්ල ප්‍රජා ශාලාවට මධ්‍යම පළාත් ප්‍රධාන ඇමැති සරත් ඒකනායක මහතා විසින් මුල්ගල තබන ලදී. මේ සඳහා වැය වන ලක්ෂ දහයක මුදල ආර්ථික සංවර්ධන අමාත්‍යාංශය මඟින් ලබාදී ඇත.ප්‍රධාන ඇමැතිවරයා මුල්ගල තැබීමට සූදානම් වන අයුරු මෙහි දැක්වේ. මෙම අවස්ථාවට මිනිපේ ප්‍රා‍ෙද්ශීය සභාවේ සභාපති වසන්ත ජයසුන්දර මහතා ද සහභාගි විය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=r1406304</link>
    <topic>බිරියට ආදරය පෙන්වන්න ගිය සැමියා මහ ඇබැද්දියක</topic>
    <author>@ අනුරාධපුර මධ්‍යම විශේෂ</author>
    <content>බිරියට ආදරය පෙන්වීම සඳහා රහස් ප්‍රදේශයට ගිනි තබාගත් පුද්ගලයෙකු බරපතළ පිළිස්සුම් තුවාල ලබා ප්‍රතිකාර සඳහා අනුරාධපුර ශික්ෂණ රෝහලට ඇතුළත් කර ඇත. මෙසේ බරපතළ තුවාල ලබා රෝහල් ගත කර ඇත්තේ අනුරාධපුර පොලිස් වසමේ පදිංචි දෙදරු පියෙකි.මෙම පුද්ගලයාගේ ජංගම දුරකථනයට කිසියම් කාන්තාවක් විසින් දුරකථන ඇමතුමක් ලබා දී ඇති අතර එම දුරකථන ඇමතුම සම්බන්ධයෙන් ඔහුත් බිරියත් යම් බහින් බස් වීවමක් සිදු වී ඇත. ඒ අවස්ථාවේ සැමියා විසින් බිරියට පවසා ඇත්තේ එය වැරදි දුරකථන ඇමතුමක් බවයි. එහෙත් එය පිළිනොගත් ඇය තමන් හට ආදරේ ඇත්නම් එය සනාථ කිරීම සඳහා රහස් ප්‍රදේශයට ගිනි තබාගන්නා ලෙස ඉල්ලීමක් කර ඇති අතර වහාම ක්‍රියාත්මක වූ සැමියා ඇයට ආදරය ඇති බව පෙන්වීමට රහස් ප්‍රදේශයට භුමිතෙල් වක්කරගෙන ගිනිතබා ගෙන තිබේ.සැමියා ගිනි තබාගෙන වේදනාවෙන් කෑ ගසද්දී බිරිය විසින් පොලිස් හදිසි ඇමතුම් ඒකකයට ඇමතුමක් ලබා දී ඇති අතර වහාම ක්‍රියාත්මක වු පොලිස් නිලධාරී අදාල ස්ථානයට ගොස් තුවාල ලැබූ පුද්ගලයා රෝහල් ගත කර තිබේ. පොලීස් නිලධාරීන් අදාළ නිවසට යන විටත් ඔහු පිළිස්සුම් තුවාල ලබා කෑ ගසමින් සිටි බව වාර්තා විය.ගිනි තබා ගැනීම හේතුවෙන් තුවාල ලැබූ පුද්ගලයාගේ රහස් ප්‍රදේශයට බරපතල තුවාල සිදු වී ඇති බව රෝහල් ආරංචි මාර්ග පවසයි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=r1406305</link>
    <topic>නිල සුනඛ රොකීගේ ඉවෙන් හොරා බඩුත් සමග මාට්ටු</topic>
    <author>ඇඹිලිපිටිය සංචාරක ඩබ්ලිව්.විදානපතිරණ</author>
    <content>උඩවලව පොලිස් බල ප්‍රදේශයේ දකුණු ඇළ පරණ ධීවර පාර ප්‍රදේශයේ පදිංචි අයෙකුගේ ගෙවත්තේ සවිකර තිබූ රුපියල් විසිපන්දහසක් පමණ වටිනා වතුර මෝටරය පසුගිය දින සොරාගෙන ඇති අතර, ඇඹිලිපිටිය මූලස්ථාන පොලිසියේ රොකීගේ ඉවෙන් සැකකරුවා සහ වතුර මෝටරය උඩවලව පොලිසිය මඟින් අත්අඩංගුවට ගෙන තිබේ.නිල සුනඛ රොකී භාර පො. කො 75428 සම්පත් මහතා උඩවලව පොලිසියේ අපරාධ අංශයේ ස්ථානාධිපති වරයා ඇතුළු නිලධාරීන් එම ප්‍රදේශයේම පදිංචි මෙම සැකරුව අත්අඩංගුවට ගත් අතර සැකකරුවා හා නඩු භාණ්ඩ ඇඹිලිපිටිය මහේස්ත්‍රාත් අධිකරණයට ඉදිරිපත් කිරීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=s1406301</link>
    <topic>කාල්ටන් සෙවන්ස් දේශීය රගර්</topic>
    <author>ෆවුස් මොහොමඩ් කුරුණෑගල සිට...</author>
    <content>ඇතුගල්පුරයේ රගර් ක්‍රීඩා ලෝලීන්ට උණුසුම් තරගාවලියක් දැකබලා ගැනීමේ අවස්ථාව උදාකළ කාල්ටන් සෙවන්ස් දේශීය රගර් තරගමාලාවේ පළමු අදියරේ තරගාවලියේ ශූරතාව තියුණු තරගයකින් අනතුරුව දිනා ගැනීමට අනුරුද්ධ විල්වරගේ නායකත්වයෙන් යුතු නෝර්ත් සෙන්ට්‍රල් ටයිපූන්ස් පිල ඊයේ සමත්විය.ෆාසිල් මරිජාගේ නායකත්වයෙන් යුතු නෝදර්න් ග්ලැඩියේටර්ස් කණ්ඩායම සමග පැවැති අවසන් මහා තරගයෙන් ලකුණු 28-21ක ජයක් ටයිපූන්ස් කණ්ඩායමට හිමිවිය. තරගාවලිය පුරා අපරාජිතව සිටි ග්ලැඩියේටර්ස් පිල අවසන් මහා තරගයේ දී සිය අපරාජිත බව බිඳ ගැනීම විශේෂත්වයකි. නෝර්ත් සෙන්ට්‍රල් ටයිපූන්ස් පිල ලබා ගත් ලකුණු සංඛ්‍යාවට ගෝල් 4ක් ඇතුලත් වූ අතර ග්ලැඩියේටර්ස් පිල ගෝල් 3ක් වාර්තා කළේය.වරින් වර ඇද වැටෙන මඳ වැසි පොද මැද කුරුණෑගල සාන්ත ආනා විදුහල් ක්‍රීඩාංගණයේ ඊයේ නිමාව දුටු මේ තරගාවලියේ වැඩිම උත්සාහක දිනුම් සංඛ්‍යාවක් රැස කළ ක්‍රීඩකයා වූයේ ටයිපූන්ස් පිලට ක්‍රීඩා කරන ෆිජී ක්‍රීඩක වකවුලගි ඉමෝරිය. ඔහු තරගාවලිය පුරා උත්සාහක දිනුම් 9ක් රැස් කිරීමට සමත්විය. ඉමෝරි සමග තවත් ෆිජී ක්‍රීඩකයකු වන ජෝශප් ඩන් ද තරගාවලියට එක්වී සිටියේය. ඔහු ක්‍රීඩා කළේ සබරගමුව ස්ටැලියොන්ස් කණ්ඩායමටය. කා ල්ටන් සෙවන්ස් දේශීය තරගාවලියට ඔවුන් එක්වූයේ පළමු වරටය.ග්ලැඩියේටර්ස් පිල අවසන් පූර්ව වටයේ දී ලකුණු 22-10කින් ධනුෂ්ක පෙරේරාගේ නායකත්වයෙන් යුතු නෝර්ත් වෙස්ටර්න් බ්ලැක්ස් කණ්ඩායම පරාජය කළ අතර වෙස්ටර්න් වොරියර්ස් පිල ලකුණු 26-21කින් පරාජය කිරීමට නෝර්ත් සෙන්ට්‍රල් ටයිපූන්ස් පිල සමත්විය. එම තරගයේ නියමිත කාලය අවසානයේ දෙපිලම ලකුණු 21 බැගින් රැස් කළ අතර ටයිපූන්ස් පිල අවසන් තරගයට සුදුසුකම් ලැබුවේ අතිරේක කාලයේ උත්සාහක දිනුමක් වාර්තා කරමිනි.තරගාවලියේ 9 වැනි ස්ථානය හිමිවූයේ ජැෆ්නා චැලෙන්ජර්ස් කණ්ඩායම 10 වැනි තැනට ඇද දමමින් ලකුණු 17-14ක ජයක් වාර්තා කළ සබරගමුව ස්ටැලියොන්ස් පිලටය. සදර්න් ෂාක්ස් කණ්ඩායම ලකුණු 34-12කින් ඌව වයිපර්ස් කණ්ඩායම පරදවා තරගාවලියේ 7වැනි තැන අත්කර ගත් අතර සෙන්ට්‍රල් කිංග්ස් පිලට 8වැනි තැන රැඳී සිටීමට සිදුවිය. ඊස්ටර්න් ඊගල්ස් කණ්ඩායම ලකුණු 33-7කින් පරදවා 6වැනි තැනට ඇද දැමූ සෙන්ට්‍රල් කිංග්ස් පිල තරගාවලියේ 5වැනි තැන දිනා ගත්තේය. 3 වැනි තැන දිනා ගනු ලැබුවේ ලකුණු 26-7 කින් වෙස්ටර්න්වොරියර්ස් පිල පරාජය කළ නෝර්ත් වෙස්ටර්න් බ්ලැක්ස් කණ්ඩායමටය.ඊයේ උදෑසන පැවැති කුසලාන වටයේ අර්ධ අවසන් පූර්ව තරගවල දී ඊස්ටර්න් ඊගල්ස් කණ්ඩායමට එරෙහිව ලකුණු 27-0ක ජයක් වාර්තා කිරිමට නෝදර්න් ගැල්ඩියේටර්ස් කණ්ඩායම සමත්වූ අතර සදර්න් ෂාක්ස් කණ්ඩායම ලකුණු 19-14කින් නෝර්ත් වෙස්ටර්න් බ්ලැක්ස් කණ්ඩායම හමුවේ පරාජයට පත්විය. ජැෆ්නා චැලෙන්ජර්ස් කණ්ඩායමට එරෙහිව ලකුණු 26-0ක ජයක් වෙස්ටර්න් වොරියර්ස් කණ්ඩායමට හිමිවූ අතර සබරගමුව ස්ටැලියොන්ස් පිල ලකුණු 38-17කින් පරාජය කිරීමට නෝර්ත් සෙන්ට්‍රල් ටයිපූන්ස් කණ්ඩායම සමත්විය. පළමු දිනය වූ පෙරේදා (28) මූලික තරගවටය නිමාවට පත්වන විට අපරාජිතව ‘ඒ‘ කාණ්ඩයේ පෙරමුණ ගැනීමට නෝදර්න් ග්ලැඩියේටර්ස් කණ්ඩායම සමත්වූ අතර නෝර්ත් සෙන්ට්‍රල් ටයිපූන්ස් කණ්ඩායම ‘බී‘ කාණ්ඩයේ පෙරමුණට පත්වී සිටියේය.මූලික දිනයේ තරග වටයේ දී චූල සුසන්තගේ නායකත්වයෙන් යුතු සබරගමුව ස්ටැලියොන්ස් පිලට එරෙහිව ලකුණු 24-5ක ජයක් ලැබූ නෝදර්න් ග්ලැඩියේටර්ස් පිල ලකුණු 28-19කින් වෙස්ටර්ස් වොරියර්ස් කණ්ඩායම ද, ලකුණු 19-14කින් රෝහිත රාජපක්ෂගේ නායකත්වයෙන් යුතු සෙන්ට්‍රල් කිංග්ස් කණ්ඩායම ද, ලකුණු 22-7කින් දිනූෂ චතුරංගගේ නායකත්වයෙන් යුතු සදර්න් ෂාක්ස් කණ්ඩායම ද පරාජයට පත්කළේය. පළමු දිනය අවසානයේ ‘ඒ’ කාණ්ඩයේ දෙවැනි තැන හිමිවූයේ වෙස්ටර්න් වොරියර්ස් කණ්ඩායමටය. සදර්න් ෂාක්ස් පිලට තුන්වැනි තැනත්, සබරගමුව ස්ටැලියොන්ස් පිලට සිවුවැනි ස්ථානයත් හිමිවිය.‘බී’ කාණ්ඩයේ පෙරමුණ ගත් නෝර්ත් සෙන්ට්‍රල් ටයිපූන්ස් කණ්ඩායම පෙරේදා මූලික වටයේදී ශෙහාන් පතිරණගේ නායකත්වයෙන් යුතු ඌව වයිපර්ස් කණ්ඩායම ලකුණු 29-15කින් පරාජය කළ අතර සාලිය කුමාරගේ නායකත්වයෙන් යුතු ජැෆ්නා චැලෙන්ජර්ස් පිලට එරෙහිව ලකුණු 31-10ක ජයක් ද, ෂෙනාල් ඩයස්ගේ නායකත්වයෙන් යුතු ඊස්ටර්න් ඊගල්ස් කණ්ඩායමට එරෙහිව ලකුණු 36-0ක ජයක් ද හිමිකරගත් අතර නෝර්ත් වෙස්ටර්න් බ්ලැක්ස් කණ්ඩායම සමග පැවැති තරගය ලකුණු 24-14 කින් ජය ගත්තේය.නෝර්ත් වෙස්ටර්න් බ්ලැක්ස් කණ්ඩායම ‘බී’කාණ්ඩයේ දෙවැනි තැනට පත්වූ අතර ජැෆ්නා චැලෙන්ජර්ස් පිලට තුන්වැනි තැන හිමිවිය. ඊස්ටර්න් ඊගල්ස් කණ්ඩායමට හිමිවූයේ සිවුවැනි තැනය. ඩයලොග් ‘ඊසි කෑෂ්’ අනුග්‍රාහකත්වයෙන් යුතුව තාරුණ්‍යයට හෙටක් සංවිධානය, සිලෝන් ප්‍රිමියර් ස්පෝට්ස් හා ශ්‍රී ලංකා රගර් සංගමය එක්ව මෙහෙයවනු ලබන මේ තරගාවලියේ දෙවැනි අදියර ලබන මස 5 සහ 6 දෙදින බෙලිඅත්ත ඩී.ඒ.රාජපක්ෂ ක්‍රීඩාංගණයේදී පැවැත්වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=s1406302</link>
    <topic>ජාතික මහා ක්‍රීඩා උළෙලේ ජිම්නාස්ටික් ශූරතාව බස්නාහිරට</topic>
    <author>ප්‍රින්ස් ගුණසේකර</author>
    <content>ජාතික මහා ක්‍රීඩා උළෙලේ ජිම්නාස්ටික් ශූරයා ලෙස අඛන්ඩව අටවැනි වරටත් රන් පදක්කම හිමිකර ගැනීමට තරිඳු පත්තප්පෙරුම සමත්වූ අතර ජිම්නාස්ටික් ශූරිය ලෙස පිට පිට දෙවැනි වතාවටත් රන් පදක්කම දිනා ගැනීමට රිද්මා සමනලී ගුණතිලක සමත් වූවාය.මේ දෙදෙනාම බස්නාහිර පළාත නියෝජනය කිරීමේ වාසියද සමග සමස්ත ශූරතාව එම පළාතට හිමිවිය. බස්නාහිර පළාත පිරිමි අංශයෙන් ලකුණු 329.10ක් ලබා පෙරමුණ ගනිද්දී අනුශූරතාව ලකුණු208.15ක් ලබාගත් උතුරු මැද පළාතට හා තෙවැනි ස්ථානය ලකුණු 190.05ක් ලබාගත් දකුණු පළාතට හිමිවිය.කාන්තා ජිම්නාස්ටික් ශූරතාව දිනූ බස්නාහිර ලකුණු 220ක්, අනුශූරතාව හිමිකරගත් දකුණු පළාත ලකුණු 150.95ක් හා තෙවැනි ස්ථානය දිනූ වයඹ පළාත ලකුණු 127.95ක් හිමිකර ගත්හ.කොළඹ සුගතදාස ගෘහස්ථ ක්‍රීඩාංගණයේ ඊයේ නිමාවට පත්වූ ජාතික ජිම්නාස්ටික් තරගාවලියේ ශූරයා හා ශූරිය ලබන මාසයේ ග්ලාස්ගොව් හි පැවැත්වෙන පොදු රාජ්‍ය මණ්ඩලීය ක්‍රීඩා උළෙල නියෝජනය කිරීම පිණිස තෝරාගෙන තිබීමද විශේෂත්වයකි.තරිඳු පත්තප්පෙරුම දැනට ශ්‍රී ලංකා යුද හමුදා ඉංජිනේරු බලකාය නියෝජනය කරන අතර ආනන්ද විදුහලෙන් බිහිවු ක්‍රීඩකයෙකි. රිද්මා සමනලී කොළොන්නාව බාලිකා මහා විදුහලේ ඉගෙනුම ලබමින් සිටී.පිරිමි අංශයේ දෙවැනි ස්ථානය බස්නාහිර පළාතේ ඩිල්ෂාන් කවීන් හා තෙවැනි ස්ථානය උතුරු මැද පළාතේ සහන් තේජනට හිමිවූහ. කාන්තා දෙවැනි ස්ථානය නෙල්කා ගිහානී හා තෙවැනි ස්ථානය අමන්දා රත්නායක හිමිකරගත් අතර මේ දෙදෙනාම බස්නාහිර පළාත නියෝජනය කළහ.ක්‍රීඩා සංවර්ධන දෙපාර්තමේන්තුවේ අධ්‍යක්ෂ ජෙනරාල් රංජනී ජයකොඩි, නියෝජ්‍ය අධ්‍යක්ෂ සජිත් ජයලාල් හා ජාතික ජිම්නාස්ටික් සංගමයේ ලේකම් කපිල ජීවන්ත යන මහත්වරු අතින් මුදල් තෑගි හා පදක්කම් පිරිනැමුණි.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=s1406303</link>
    <topic>ජෝශප් වාස් විදුහලට ජයග්‍රහණ දෙකක්</topic>
    <author>ඩිල්වින් මෙන්ඩිස්-මොරටුව ක්‍රීඩා</author>
    <content>අවු.17න් පහළ අන්තර් පාසල් ක්‍රිකට් තරගාවලියේදී මාරවිල සාන්ත ෂේවියර් විදුහලට එරෙහිව ලකුණු 79ක හා ගම්පහ බණ්ඩාරනායක විදුහලට එරෙහිව ලකුණු 94ක ජයක් වාර්තා කිරීමට වෙන්නප්පුව ජෝශප් වාස් විදුහල සමත්විය.නාත්තන්ඩියේ පැවැති තරගයේ පළමුව පන්දුවට පහරදුන් ජෝශප් වාස් විදුහල ලකුණු 174ක් රැස්කළ අතර පිළිතුරු ලෙස සාන්ත ෂේවියර් විදුහලට සියල්ලන් දැවී ලබාගත හැකිවුයේ ලකුණු 95ක් පමණි.ජෝශප් වාස්-174 (ඕවර 40) අසිත ‍අබේරත්න 33, ෂෙහාර රණතුංග 29,‍ ෂෙන් අවිශ්ක 27 (නවින් දුෂාන්ත 50/5, අකිල හසකැලුම් 27/4)සාන්ත ෂේවියර්-95 (ඕවර 27.3) තිලරු සංජුල නොදැවී 29 (පසිඳු ඩිල්ෂාන් 8/4, ප්‍රවීන් ඩිලංක 31/3)බණ්ඩාරනායක විදුහල සමග තරගයේදී ජෝශප් වාස් විදුහල ලකුණු 208ක් රැස් කළ අතර බණ්ඩාරනායක විදුහලට රුස්කරගත හැකිවුයේ ලකුණු 114ක් පමණි. ජෝශප් වාස්-208/9 (ඕවර 50) ප්‍රවීන් ඩිලන්ක 29, පසිඳු ඩිල්ෂාන් 28, අවිශ්ක ප්‍රනාන්දු නොදැවී 25 (දුලේෂ් කොඩිතුවක්කු 25/4)බණ්ඩාරනායක-114 (ඕවර 20.5) වගීෂ වන්නිආරච්චි 47, තිසර කාලිංග 32 (අශාන් ඉන්ද්‍රජිත් 24/4, රොෂාන් ප්‍රනාන්දු 41/3)පාණදුර රාජකීය විදුහලට ජයපාණදුර මහානාම විදුහල සමග පාණදුරේදී පැවැති අන්තර් පාසල් අවු.17න් පහළ පළමු පෙළ ක්‍රිකට් තරගයෙන් ලකුණු 103ක දැවැන්ත ජයක් හිමිකර ගැනීමට පාණදුර රාජකීය විදුහල් පිල සමත්විය.පළමුව පන්දුවට පහරදුන් රාජකීය පිල ලකුණු 280ක් රැස්කළේය. හෂාන් විමුක්ති (77), අකිල ප්‍රමෝද්‍ය (68) හා පැතුම් නිර්මාල් (64) අර්ධ ශතක වාර්තා කළහ. පිළිතුරු ලෙස මහානාම විදුහලට ලබාගත හැකිවුයේ ලකුණු 177ක් පමණි. නිමේෂ් විමුක්ති ලකුණු 52ක් රැස් කළේය.පාණදුර රාජකීය-280 (ඕවර 49.5) හසාන් විමුක්ති 77, අකිල ප්‍රමෝද්‍ය 68, පැතුම් නිර්මාල් 64 (නිමේෂ් විමුක්ති 48/3, ඒ.කේ.ප්‍රශාන්ත 58/3)පාණදුර මහානාම-177 (ඕවර 42) නිමේෂ් විමුක්ති 52, කුමාර පෙරේරා 28අම්බන්ගොඩ ධර්මාශෝක විදුහලට ජයවෙන්නප්පුව ජෝශප් වාස් විදුහල සමග පැවැති අන්තර් පාසල් අවු.17න් පහළ පළමු පෙළ දෙවැනි වටයේ තරගයෙන් ලකුණු 42ක ජයක් හිමිකර ගැනීමට අම්බලන්ගොඩ ධර්මාශෝක විදුහල සමත්විය.පළමුව පන්දුවට පහරදුන් ධර්මාශෝක විදුහල ලකුණු 100කට දැවී ගියේය. විශිෂ්ට පන්දු යැවීමක නිතරවු අවිශ්ක ප්‍රනාන්දු ලකුණු 31කට කඩුලු 5ක් බිඳ දැමුවේය.පිළිතුරු ලෙස ජෝශප් වාස් විදුහලට සියල්ලන් දැවී ලබාගත හැකි වුයේ ලකුණු 58ක් පමණි. මාවන් ද සිල්වා හා සචින් දිවන්ගන අතරේ කඩුලු හතර බැගින් බෙදී ගියහ.ධර්මශෝක-100 (ඕවර 30.5) කසුන් මධුරංග නොදැවී 31 (අවිශ්ක ප්‍රනාන්දු 31/5, ඇන්ටන් මදුරංග 19/3, රොශේන් ප්‍රනාන්දු 7/2)ජෝශප් වාස්-58 (ඕවර 22.1) (මාවන් ද සිල්වා 18/4, සචින් දිවන්ගන (19/4)</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=s1406304</link>
    <topic>දකුණු පළාත් පාසල් මලල ක්‍රීඩා උළෙලේ දක්ෂතම ක්‍රීඩකයා නුවන් : ක්‍රීඩිකාව ශ්‍රීමාලි</topic>
    <author>ප්‍රියාන් ද සිල්වා-මාතර ක්‍රීඩා</author>
    <content>දකුණු පළාත් පාසල් මලල ක්‍රීඩා උළෙලේ දක්ෂතම ක්‍රීඩකයා ලෙස 21න් පහළ තුන්පිම්ම ඉසව්වෙන් මීටර් 14.19ක දක්ෂතාවක් දැක්වු ආර්.පී.නුවන් රංගන සම්මාන දිනාගත් අතර දක්ෂතම ක්‍රීඩිකාව ලෙස 21න් පහළ මීටර් 400 ඉසව්ව තත්පර 60.3කින් නිමකළ අයි.ජි.අයි.ශ්‍රීමාලි සම්මාන දිනාගත්තාය.මේ දෙදෙනාම වීරකැටිය රාජපක්ෂ විද්‍යාලය නියෝජනය කිරීම විශේෂත්වයකි.මාතර උයන්වත්ත පිටියේ දී නිමාවු තරගාවලියේ සමස්ත බාලක ශූරතාව දිනාගැනීමට ලකුණු 80ක් රැස්කරගත් මාතර රාහුල විද්‍යාලය සමත්විය. ගාල්ල රිච්මන්ඩ් විද්‍යාලයට (ලකුණු 77) අනුශූරතාවත්, ගාල්ල මහින්ද විද්‍යාලයට (ලකුණු 59) තෙවැනි ස්ථානයත් හිමිවිය.දික්වැල්ල විජිත මැදි මහ විද්‍යාලය ලකුණු 119ක් ලබාගනිමින් සමස්ත බාලිකා ශූරතාව දිනාගත් අතර අම්බලන්ගොඩ ධර්මාශෝක විද්‍යාලය ලකුණු 94ක් සමගින් අනුශූරතාව හිමිකර ගත්තේය. තෙවැනි ස්ථානය වීරකැටිය රාජපක්ෂ විදුහලට හිමිවිය. මෙවර තරගාවලියේදී නව තරග වාර්තා 5ක් බිහිකිරීමට ක්‍රීඩක ක්‍රීඩිකාවන් සමත්වූ අතර වාර්තා සමකිරීම් දෙකක් සිදුවිය.තරගාවලියේ දක්ෂතම ක්‍රීඩක ක්‍රීඩිකාවන් මෙසේය-15න් පහළ බාලක-අයි.ජී.දුමින්ද ලක්ෂාන් (විජිත විදුහල), බාලිකා-ඕ.එම්.ඉඳුරංගා සත්සරණී (විජිත විදුහල)17න් පහළ බාලක-එච්.එම්.එන්.මිරාල් මධුෂික ද සොයිසා (කරන්දෙණිය මහ විදුහල), බාලිකා-ඊ.නිත්‍යා රසංජලී සිරිවර්ධන (සවුත්ලන්ඩ් බාලිකා)19න් පහළ බාලක-ඩබ්.ඩබ්.තාරක හෂාන් (බෝලාන මහ විදුහල), බාලිකා-එස්.එච්.සිතාරා උදයංගනී (ධර්මාශෝක විදුහල)21න් පහළ බාලක-ආර්.පී.නුවන් රංගන (රාජපක්ෂ විදුහල), බාලිකා-අයි‍.ජී.අයි.ශ්‍රීමාලි (රාජපක්ෂ විදුහල)නව තරග වාර්තා15න් පහළ බාලිකා-ඕ.එම්.ඉදුරංගා සත්සරණී මීටර් 200 තත්.21.1 (දික්වැල්ල විජිත වි.), එස්.එම්.සචිනි තරුෂිකා හෙල්ල විසිකිරීම මී.28.79 (ගාල්ල ශ්‍රී හෘදය කන්‍යාරාමය), මීටර් 400x4 විනාඩි 4:31.4 දික්වැල්ල විජිත වි. (පැරණි වාර්තාව වි.4:36.6 දෙබරවැව ජාතික පාසල)17න් පහළ බාලිකා-ජී.ජී.දිලිනි උදේශිකා මීටර් 100 කඩුලු පැනීම තත්.16.00 (විහාරගල ම.වි)19න් පහළ බාලක-ඩබ්.සතිර ශානුක මීටර් 400 තත්.50.7 (මාතර රාහුල වි.)වාර්තා සම කිරීම්15න් පහළ බාලිකා-ඕ.එම්.ඉඳුරංගා මීටර් 400 තත්.61.3 (දික්වැල්ල විජිත)17න් පහළ බාලක-එච්.එන්.එම්.මිරාල් මධුසංක ද සොයිසා උස පැනීම මීටර්.1.85 (කරන්දෙණිය ජා.පා.)</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=s1406305</link>
    <topic>සා.ජෝශප්-මහාමයා ශූරතා දිනති</topic>
    <author>ප්‍රින්ස් ගුණසේකර</author>
    <content>හතලිස් එක්වැනි නෙස්ලේ අනුග්‍රහයෙන් පැවැති පාසල් ‍වයස් සීමා පිහිනුම් තරගාවලියේ බාලක සමස්ත ශූරතාව පිට පිට 11වැනි වරටත් දිනාගැනීමට මරදාන සාන්ත ජෝශප් විදුහල සමත්වූ අතර බාලිකා සමස්ත ශූරතාව මහනුවර මහ­ාමයා බාලිකා විදුහලට හිමිවිය. මහමයා විදුහල මේ ශූරතාව පිට පිට දිනාගත් 16වැනි අවස්ථාව මෙයවිය.සාන්ත ජෝශප් විදුහල සමස්ත තරගාවලියේ ලකුණු 631.5ක් දෙවැනි ස්ථානය දිනූ කොළඹ රාජකීය විදුහල ලකුණු -436ක් හා තෙවැනි ස්ථානය දිනූ කොළඹ ආනන්ද විදුහල ලකුණු 362ක් හිමිකර ගත්හ.බාලිකා ශූරතාව දිනූ මහාමයා විදුහල ලකුණු 545.5ක්, දෙවැනි ස්ථානයට පත්වු කාන්තා විද්‍යාලය ලකුණු 328ක් හා තෙවැනි ස්ථානය දිනූ මියුසියස් විදුහල ලකුණු 304.5ක් හිමිකර ගැනීමට සමත් වූහ.කොළඹ සුගතදාස පිහිනුම් තටාකයේ ඊයේ නිමාවූ මේ ශූරතාවලියේදී නව තරග වාර්තා 28ක් බිහිවීම විශේෂත්වයකි. මේ තරගාවලියේදී ආසියානු ජාත්‍යන්තර පාසලේ කිමිකෝ රහීම් හා මචිකෝ රහීම් කැපී පෙනෙන දස්කම් දක්වමින් නව තරග වාර්තා රැසක් බිහිකළ අතර දිනෙත් ජයකොඩි (මාරිස්ටෙලා) චන්දුල ප්‍රනාන්දු (රාජකීය), අකලංක පීරිස් (සා.පීතර), රිද්මි රන්කොත්ගේ (මියුසියස්), හිරුණි ද සොයිසා (ගේට්වේ), මැතිව් අබේසිංහ (ආසියානු ජා.පා), ඉෂානි එරන්දිකා (සිරිමාවෝ බා.), ෂලේනා පීරිස් (විශාඛා වි.), චමෝදි ෆොන්සේකා (ලයිසියම්), හංසි ධනංජනා (මීගමුව හරිස්චන්ද්‍ර වි.), ඉෂාරා අබේරත්න (රාජකීය), ඉමේෂ් චතුරංග (ඩී.එස්.සේනානායක), හිමානි විතානගේ (මියසියස්) නව තරග වාර්තා බිහි කළහ.මෙහිදී වසර 37ක් පැරණි වාර්තාවක් බිඳ හෙලීමට 17න් පහළ මීටර් 400 කාන්තා නිදහස් ආර ඉසව්වට එක්වු ලයිසියම් ජාත්‍යන්තර පාසලේ චමෝදි ෆොන්සේකා සමත්වූවාය. ඇය ගතකළ කාලය වුයේ විනාඩි 5:05.30ක් වු අතර පැරණි වාර්තාව 1977දී රේණුකා රණසිංහ විනාඩි 5:06.28කින් තබා තිබුණි. එමෙන්ම වසර 34ක් පැරණි වාර්තාවක් බිඳ හෙලීමට සිරිමාවෝ බණ්ඩාරනායක විදුහලේ ඉෂානී එරන්දිකා සේනානායක සමත් වූවාය.ඇය 19න් පහළ මීටර් 100 පසුපස ආර ඉසව්ව විනාඩි 1:15.54කින් නිමකොට පිහිටුවන ලද්දේ 1980දී රේණුකා රණසිංහ විසින් තබා තිබූ විනාඩි 1:17.05ක වාර්තාව මකා දමමිණි. 19න් පහළ මීටර් 200 නිදහස් ආර තරගයේදී ආසියානු ජාත්‍යන්තර පාසලේ මචිකෝ රහීම් වසර 6ක් පැරණි වාර්තාවක් බිඳ හෙළමින් විනාඩි 2:14.48ක දක්ෂතාවක් දැක්වූවාය. ඇය විසින් බිඳ හෙළනු ලැබුවේ 2008 වසරේදී හංසනී වීරතුංග විනාඩි 2:26.92කින් පිහිටවු වාර්තාවය.දින 3ක් පුරා පැවැති පාසල් පිහිනුම් ශූරතාවට රටපුරා පාසල්වලින් ක්‍රීඩක ක්‍රීඩිකාවෝ දෙදහසක් පමණ සහභාගිවී සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=s1406306</link>
    <topic>හොරණ තක්ෂිලා විදුහලට ක්‍රිකට් ජයක්</topic>
    <author>පද්ම ශ්‍රී දසනායකගෝනපොල සමූහ</author>
    <content>බම්බලපිටිය සාන්ත පීතර විදුහල් 'බී' කණ්ඩායම සමග පැවැති අන්තර් පාසල් දෙවැනි කොටසේ තරගයකින් ලකුණු 46ක ජයක් හිමිකර ගැනීමට හොරණ තක්ෂිලා මධ්‍ය මහා විදුහල් 'ඒ' කණ්ඩායම සමත්විය.තක්ෂිලා විදුහල් පිටියේ පැවැති තරගයේ පළමුව පන්දුවට පහරදුන් තක්ෂිලා පිල කඩුලු 8ක් දැවී ලකුණු 254ක් රැස් කළේය. සාන්ත පීතර විදුහලට පිළිතුරු ලෙස සියල්ලන් දැවී ලබාගත හැකිවුයේ ලකුණු 208ක් පමණි. විශාක නවංජය කඩුලු 3ක් දවාගත් අතර දුමීර ඩිල්ෂාන්, තිළිණ තරින්ද හා ගීෂාන් ගිම්හාන කඩුලු 2 බැගින් දවාගත්හ. තක්ෂිලා-254/8 (ඕවර 50) අශේන් චාමික 65, පසන් මනෝහර 49, පසිඳු මනෝද් 40 (රුක්ෂාන් ධනංජය 50/3)සා.පීතර-208 (ඕවර 48.1) රවීන් පෙරේරා 31 (විශාක නවංජය 27/3)</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=s1406307</link>
    <topic>බ්‍රසීලය චිලීයට දඬුවම් කරයි</topic>
    <author/>
    <content>බ්‍රසීල ජනතාවගේ හද ගැහෙන තියුණු සටනකින් අනතුරුව චිලී රාජ්‍යය දඬුවම් පහරින් පරාජයට පත්කළ සත්කාරක බ්‍රසීලය ලෝක පාපන්දු තරගාවලියේ අර්ධ අවසන් පූර්ව වටයට පිවිසියේය.බ්‍රසීලයේ බෙලෝ හොරිසොන්ට් ක්‍රීඩාංගණය ක්‍රීඩා ලෝලීන්ගෙන් පිරී ඉතිරී ‍ගොස් තිබුණේ පස්වතාවක් ලෝක පාපන්දු කිරුළට හිමිකම් කියූ බ්‍රසීලය පහසු ජයක් වාර්තා කරනු දකින්නට වුවද පෙරැළිකාර චිලී ක්‍රීඩකයෝ අන්තිම තත්පරය දක්වා සටන අත්නොහලහ.තරගයේ නියමිත කාලයේදී දෙපිලම ගෝල් 1-1ක් ලෙස සම තත්ත්වයේ සිටි අතර අතිරේක කාලයේ ගෝල් වාර්තා නොවු හෙයින් දඬුවම් පහර පිරිනැමුණි. එහිදී ඩේවිඩ් ලුයිස්, මාසෙලෝ හා නේමර් බ්‍රසීල‍ය වෙනුවෙන් දඬුවම් පහර සාර්ථක කරගත් අතර චාලෙස් හා මාසලෝ ඩයස් චිලී වෙනුවෙන් දඬුවම් පහර සාර්ථක කොට ගෝල් 3-2ක් ලෙස බ්‍රසීලයට ජය අත්කර දුණි. අවසන් දඬුවම් පහර බ්‍රසීලයේ නේමර් සාර්ථක කරගත් පසු චිලී ප්‍රහාරක ගොන්සාලෝ ජාරාට තවත් දඬුවම් පහරක් ප්‍රදානය වුවද බ්‍රසීල ගෝල් රකින ක්‍රීඩක කේසර් විලී එය වළක්වාලීමත් සමග බ්‍රසීලයේ ප්‍රීති‍ ඝෝෂාවෙන් ක්‍රීඩාංගණය ගිඟුම් දෙන්නට විය.අවසන් වරට 2010දී පැවැති ලෝක පාපන්දු තරගාවලියේදීද බ්‍රසීලය විසින් චිලී රාජ්‍යයට අවසන් කණ්ඩායම් 16 අතර වටයේදී පරාජය උරුමකර දුන්නේය. එහිදී ගෝල් 3-0ක පහසු ජයක් බ්‍රසීලය හිමිකරගත් අයුරු චිලී ක්‍රීඩකයෝ දැන සිටි‍ හෙයින් මෙවර තරගයට සටන්කාමී මුහුණුවරක් ගෙන දුන්නේය.බ්‍රසීලය හා චිලී රටවල් දෙකම දකුණු අමෙරිකානු කළාපයට අයත්ව ඇති අතර බ්‍රසීලය මීලගට ලබන 4වැනිදා හමුවන්නේද තවත් එම කළාපයේ රටක්වන කොළොම්බියාව වීමද තවත් විශේෂත්වයකි.තරගයේ 18වැනි මිනිත්තුවේදී නේමර් එල්ල කළ ‘කෝනර්’ පහරට ඩේවිස් ලුයිස් හිසෙන් තල්ලුවක්දී ගෝලයක් බවට පත්කිරීම සටනට ජීවයක් ගෙන දුන්නේය. ලුයිස් තරග 40කදී බ්‍රසීලය නියෝජනය කර ඇතත් රැස්කළ පළමු ‍අන්තර්ජාතික ගෝලය ලෙසද ඉතිහාසයට එක්විය.චිලී ක්‍රීඩක අලෙක්සිස් සැන්චිස් එකට එක් කරමින් තරගයේ 32වැනි මිනිත්තුවේදී බ්‍රසීලයේ කාලෙස්ලි ඉදිරියට ගෙන යමින් තිබු පන්දුව හදිසියේම කඩා පැන උදුරාගෙන ගෝල් කණුව දෙසට එල්ල කළ තද පහරකින් ගෝලයක් වාර්තා කළේය.මේ තරගයේ නීතිවිරෝධී ක්‍රීඩා විලාශ හේතුවෙන් බ්‍රසීල ක්‍රීඩකයන් සිවුදෙනකුට හා චිලී ක්‍රීඩකයන් ‍තිදෙනකුට කහ කාඩ්පත් අවවාද හිමි කෙරුණි.බ්‍රසීලය මෙවර තරගාවලියේ දැනට අපරාජිතව සිටින අතර තරග 4කදී ජයග්‍රහණ තුනක් හා ජයපරාජයෙන් තොරව තරගයක් නිමාකර ඇත. බ්‍රසීලය වෙතින් මූලික වටයේදී ක්‍රොඒෂියාව හා කැමරූන් පරාජය වූ අතර මෙක්සිකෝ සමග තරගය ගෝල් වාර්තා නොවී ජය පරාජයෙන් තොරවිය.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=f1406301</link>
    <topic>ඔට්ටුයි! පොදු අපේක්ෂකයෙක් එන්නේ නෑ</topic>
    <author/>
    <content>රටේ පවතින වත්මන් දේශපාලන තත්ත්වය පිළිබඳ හා ඉදිරියේ දී ඇති විය හැකි යැයි කියැවෙන ඇතැම් දේශපාලන කාරණා පිළිබඳ ප්‍රවාහන නියෝජ්‍ය ඇමැති රෝහණ දිසානායක මහතා සමඟ දිනමිණ කළ සාකච්ඡාවකි මේ.මහින්ද රාජපක්ෂ ජනාධිපතිතුමා මෙරට පාලනය ප්‍රජාතන්ත්‍රවාදී ලෙස කරගෙන යාමට නිරන්තරයෙන් ඇප කැප වී සිටින නායකයෙක්. ඒ අනුව රටේ ව්‍යවස්ථාවට, ප්‍රජාතන්ත්‍රවාදයට අනුකූලව ඔහු නියමිත වෙලාවට හැම මැතිවරණයක් ම පවත්වා තිබෙනවා. ඔහු බලයට පත්වූ දා පටන් මේ දක්වා කිසිම මැතිවරණයක් නොපවත්වා ඉඳලා නෑ. විශේෂයෙන් උතුරේ මැතිවරණය පවා යුද්ධය නිමා වී වැඩි කාලයක් යාමට පෙර පැවැත්වීමට එතුමා කටයුතු කළා.ජනාධිපතිවරයා නිරන්තරයෙන් මහජන මතයට හිස නමන, ගෞරව කරන නායකයෙක්. ඉදිරියේදීත් එතුමා ඒ විදියට ම කටයුතු කරයි.ආණ්ඩුවක් ලෙස අපි ඉතාමත් ආකර්ෂණීය වැඩ කොටසක් රට වෙනුවෙන් ඉටුකර තිබෙනවා. කවුරු මැතිවරණයට ඉදිරිපත් වුණත් ඒ කිසිම අපේක්ෂකයෙකුට ජනාධිපතිතුමාගේ මහජන ප්‍රසාදය අසලට සමීප වෙන්න හිතන්නවත් බෑ. එය පොදු අපේක්ෂකයෝ කවුරු ආවත් මැතිවරණ තරාදියේ බර තියෙන්නේ අපේ ජනාධිපතිතුමාගේ පැත්තෙ. අනෙක් පැත්තට අපේක්ෂකයෝ කී දෙනෙක් දැම්මත් ඒ පැත්ත නිකම්ම උඩ යනවා. කිසිම බරක් නෑ. ඒ අනුව මම බය නැතිව කියනවා මෙවර ජනාධිපතිවරණයෙන් අපේ ජනාධිපතිතුමා ලක්ෂ 25ක වැඩි ඡන්දවලින් දිනනවා.ව්‍යවස්ථාවට අනුව ප්‍රජාතන්ත්‍රවාදී ව මැතිවරණයකට ගොස් රට ස්ථාවරත්වයට පත්කිරීමත් ආණ්ඩුවක වගකීමක්. රටේ ස්ථාවරභාවය රටේ පාලනයට ඉතා වැදගත්. කවුද අකමැති වැඩි ඡන්ද ගණනක් සමඟ රටේ පාලනය ගෙනයන්න? රටේ සියලුම ජනතාව අද ජනපති සමඟයි ඉන්නේ. අවුරුදු 18 අලුත් ම ඡන්දදායකයන් පවා ජනාධිපතිවරයා සමඟ ඉන්නවා.ඉතින් ‍ෙම් සියලු ඡන්ද එකතු කරගෙන බහුතර බලයක් සමඟ රටේ පාලනය ගෙන යනවා නම් අපිත් කැමැතියි. හැමදෙයක් ම ව්‍යවස්ථාවට අනුව ප්‍රජාතන්ත්‍රවාදී ව සිදුවෙයි.මම මේ එහෙම කියන්නේ විහිළුවකට කියලා හිතන්න එපා. ජනපතිතුමා මේ රටට වෙනත් කිසිම නායකයකු නොකළ වැඩ කොටසක් කළා. තවමත් එය අවසන් වෙලා නෑ. මම දැඩි වගකීමෙන් හා විශ්වාසයෙන් කියන්නේ ඉදිරි ජනාධිපතිවරණයේ දී එතුමා වැඩි ඡන්ද ලක්ෂ 25කින් අතිවිශිෂ්ට ජයග්‍රහණයක් ලබනවා.කොහෙත්ම නෑ. මේ වනවිටත් පාර්ලිමේන්තුවේ මෙන් ම රටෙත් ඉතා හොඳ ස්ථාවරභාවයක් තිබෙනවා. එහි කිසිම පලුද්දක් ඇතිවී නැහැ. ඒත් මම හිතන්නේ එක් එක් පිරිස් යම් යම් ඉල්ලීම් කරන විට තවත් බහුතර ඡන්ද බලයකින් රට ස්ථාවර කිරීමට ජනපතිතුමා අරමුණු කරගෙන ඇති. මම මෙහෙම කියන්නේ මගේ මතයක් හැටියටයි. ඉතින් එතුමාගේ එම අරමුණු ඉටුකර ගැනීමට ඉඩදීමත් අපේ වගකීමක්.මට නම් ඒ ගැන කිසිම අදහසක් නෑ. මොකද මම අභියෝග කරලා කියනවා ඉදිරි ජනාධිපතිවරණයට කිසිම විදියකින් පොදු අපේක්ෂකයකු ඉදිරිපත් නොවන වග. පුළුවන් නම් එක්සත් ජාතික පක්ෂයට හෝ ජනතා විමුක්ති පෙරමුණට කියන්න පොදු අපේක්ෂකයෙක් ගේන්න කියලා. මම බය නැතිව කියනවා එම කිසිම පක්ෂයකට පොදු අපේක්ෂකයකු ගේන්න බැරි බව.එදාට මම මේ මන්ත්‍රීකමයි, නියෝජ්‍ය ඇමැතිකමයි දෙක ම අතහැරලා ගෙදර යනවා.මොකද මම දන්නවා මේ තරම් දියාරු වූ, සෝදාපාළුවට ලක්වූ දුර්වල විපක්ෂයකට එවැන්නක් හෝ කර ගැනීමට කිසිම ශක්තියක් නැති බව‍.ආණ්ඩුව සෑදී තිබෙන්නේ සන්ධානයකින්. ඒ ඒ පක්ෂවල ආණ්ඩුව ඇතුළේදීත් තමන්ගේ අනන්‍යතාව පෙන්වීමට අවශ්‍යයයි. එය තහවුරු කර ගැනීමටත් අවශ්‍යයයි.මොකද ඒ ඒ පක්ෂවලට අදාළ වූ ප්‍රතිපත්ති තිබෙනවා. ඒ නිසා ඒ ප්‍රතිපත්ති රාමුවල හිඳිමින් කටයුතු කිරීමට එක්සත් ජනතා නිදහස් සන්ධානය ප්‍රජාතන්ත්‍රවාදී අයිතිය ඔවුන්ට ලබා දී තිබෙනවා.ඒ නිසා මම නම් දකින්නේ ඒවා වෙඩි මුර හැටියට නොවේ. ප්‍රජාතන්ත්‍රවාදී නායකයකු යටතේ ඔවුන් එය භුක්ති විඳින බවකුයි මට පැහැදිලි වෙන්නේ.කෙසේ වූවත් ඔවුන්ගේ ප්‍රතිපත්තිවලට අනුකූලව ඔවුන්ට ගමනක් යා හැකි එකම නායකත්වය මහින්ද රාජපක්ෂ මහතා බව ඔවුන් දන්නවා. ඒ නිසා ඒ සියලු දෙනා මොන මතවාදවල හිටියත්, තීරණාත්මක අවස්ථාවක දී සිටින්නේ ජනපතිවරයා සමඟයි. එක වර්ගයේ කුරුල්ලෝ එක අත්තේ වසනවා වගේ ඔවුන් සියලුදෙනා එතුමා සමඟ අත්වැල් බැඳගන්නවා.මොකද ඔය පක්ෂවලට හෝ පක්ෂ නායකයන්ට ඔවුන්ගේ ප්‍රතිපත්ති විනාශ කර නොගෙන ඒ අනුව යා හැකි එකම සුදුසුකම් ලත් නායකයා ජනාධිපතිතුමා විතරයි. පොළොවේ පය ගසා සිටින අදීන, ප්‍රජාතන්ත්‍රවාදී නායකත්වයක් අතහරින්න ඔවුන්ගේ සූදානමක් නෑ.ඔහු මේ ආණ්ඩුවේ ම ඇමැතිවරයෙක්. ඒ වගේම පක්ෂ නායකයෙක්. ඒක ඉතින් එතුමාගේ අයිතිය. එවැන්නක් ඉදිරිපත් කිරීම ගැන ගැටලුවක් නෑ. එහෙත් ඒ ගැන තීරණයකට ඒමේදී කණ්ඩායමක් ලෙස සියලුදෙනා ඒ ගැන සාකච්ඡා කළ යුතුයි.මේ ඊට අවස්ථාවක් නොවෙයි. ඉතිහාසය දෙස බැලුවාම මේ බලය මේ ආකාරයෙන් ම තිබුණ නායකත්ව අප දැක තිබෙනවා. සමහරු විධායක බලතල පාවිච්චි කරලා ත්‍රස්තවාදයට උඩගෙඩි දුන්නා. ත්‍රස්තවාදීන් ශක්තිමත් කරන්න අවි ආයුධ දුන්නා. තවත් සමහරු කරන්න හිතාගෙන හිටපු දේවල් කරන්න බැරිවුණා. සමහරු ඒකාධිපති ලෙස හැසිරෙමින් ජනමත විචාරණ පැවැත්වුවා.එහෙත් මහින්ද රාජපක්ෂ මහතාගේ යුගයේ ඒ දේවල් සිදුවුණේ නෑ. ඔහු ප්‍රජාතන්ත්‍රවාදී ව සියලු දේ කරමින් ඉන්නවා. යුද්ධය අවසන් කිරීමටත් රට නොසිතූ සංවර්ධන ඉලක්ක කරා ගෙන යාමටත් ඔහුට හැකිවුණා. කොළඹ වරාය නිසා රටට භෞතිකව යම් දේවල් වැඩිපුර ලබා ගන්න ඔහු ක්‍රියා කළා. ධනාත්මක බොහෝ දෑ ලෝකයෙන් රටට ගෙන ඒමට එතුමා කටයුතු කළා. ජනතාවගේ ජීවන තත්ත්වය නඟාසිටුවීමට කටයුතු කළා.ඉතින් මම නම් දකින්නේ ‍එතුමා රට සංවර්ධන ඉලක්කයකට ඉතා සැලසුම් සහගතව ගෙන යන බවයි. ඔහු විධායක ජනපති ක්‍රමය සුන්දර ලෙස ක්‍රියාවට නඟනවා. ඒ නිසා තවදුරටත් මේ ක්‍රමය අවශ්‍ය බවයි මගේ නම් හැඟීම.මෙතෙක් ඒ ජනතාව වෙනුවෙන් කර ඇති සියලු දේ ඔවුන් දිනා ගැනීම සඳහා කර ඇති ඒවායි. යුද්ධය අවසන් කර දීම ම රටේ සෙසු වැසියාට මෙන් ම ඔවුන්ටත් වැදගත්. එදා මුහුදු යන්න බැරිව සිටි උතුරේ ධීවරයා අද මුහුදු යනවා. බිම් බෝම්බ නිසා වගා කළ නොහැකිව සිටි ගොවියා අද වගා කරනවා. දකුණේ මෙන් ම කර්මාන්ත අද උතුරේත් විවෘත වෙමින් පවතිනවා. අධ්‍යාපනය, සෞඛ්‍ය මෙන් ම යටිතල පහසුකම් නගාසිටුවීම කර තිබෙනවා.මම මුලින් ලක්ෂ 25ක වැඩි ඡන්ද ගණන ගැන කිව්වේ උතුරේ ජනතාව ගැනත් හිතලා.කිසිම විදියකින් නෑ. ඉදිරි ඌව පළාත් සභා මැතිවරණයේ දී විපක්ෂයට මොකද වෙන්නේ කියලා හරියට ම බලා ගන්න පුළුවන්.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=f1406302</link>
    <topic>ගිනි ඇවිළීම පිදුරු දැමීම</topic>
    <author/>
    <content>ගිනි අවුළවන්න සහ ඇවිළෙන ගින්නට පිදුරු දැමීමට ඇතැමුන් ඉතා දක්ෂය. “ඇවිළෙන ගින්නට පිදුරු දාන්න එපා” යනුවෙන් ප්‍රස්ථාපිරුළක් තිබුණද ඇතැමුන්ගේ ජීවිත වෘත්තීය බවට පත් කරගෙන ඇත්තේ ගිනි ඇවිළීම සහ ඇවිළෙන ගින්නට පිදුරු දැමීමටය. මෙය සිදු කරනු ලබන කොටස් දෙකක් සිටින අතර එක් කොටසක් වන්නේ දේපොළ ක්ෂේත්‍රයේ හා ආගමික ක්ෂේත්‍රයේ සිටින අන්තවාදී ඉතා සුළු පිරිසකි. අනෙක් කොටස ඉතා පටු න්‍යායපත්‍ර අනුව ක්‍රියාකරන ඇතැම් මාධ්‍ය ආයතනයි.අන්තවාදී සුළු පිරිස මේ දේවල් සිදුකරනු ලබන්නේ බටහිර න්‍යාය පත්‍රයට හා ජිනීවා මානව හිමිකම් කවුන්සිලයට අනුව රට අවුල් කිරීමටය. රටේ දේශපාලන ස්ථාවරත්වය නැති කිරීමටය. ඒ සඳහා ඔවුන්ට මාධ්‍ය ආයතනවල සහයෝගයද අවශ්‍යයි. එම අන්තවාදී සුළු පිරිස් ගිනි අවුළනවිට පටු න්‍යායපත්‍ර අනුව විවිධ වාසි සඳහා ක්‍රියා කරනු ලබන ඇතැම් මාධ්‍ය ආයතන සිදු කරනුයේ ඇවිළෙන ගින්නට පිදුරු දැමීමය. එම නිසා මෙම අන්තවාදී සුළු පිරිස හා පටු න්‍යායපත්‍ර ඔස්සේ ක්‍රියාකරන මාධ්‍ය ආයතන ජාඩියට මූඩිය සේ ගැළැපේ. මේ ගැළපීම හා මේ ගනුදෙනුව මේ රටේ පොදු මහජනතාව හොඳින් තේරුම් ගත යුතුය. එවිට රට යළිත් ජාතිවාදී ගින්නෙන් අවුළවාලීමට මොවුන්ට නොහැකි වනු ඇත.1983 කළු ජූලිය කිසි‍ දිනෙක අමතක නොවේ. කළුජූලිය ඇතිකළේ කවුද? එය කටකතාවක් ලෙස ප්‍රචාරය කරමින් මුළු රටම ගිනි තැබුවේ කවුද? සිංහල, දෙමළ මිනිසුන් කොටවා වාසි ලබාගත්තේ කවුද? එම කරුණු ගැන නිවැරදිව සමාජයේ අවධානය යොමුවනවානම් තවත් කිසි දිනෙක ජාතිවාදී ගැටුම් ඇති නොවනු ඇත.කළු ජූලියෙන් වාසි අත් වූයේ මෙරට සිංහල, දෙමළ පොදු ජනතාවට නොවේ. ඉන් වාසි අත්වූයේ කොටි සංවිධානයේ නායක වේළුපිල්ලේ ප්‍රභාකරන්ට පමණි. කොටි සංවිධානයට මුළු ලෝකයෙන්ම ආධාර මුදල්, අවිආයුධ ගලාගෙන එන්නට වූයේ කළු ජූලියට පින් සිදුවන්නටය. කොටි නායක ප්‍රභාකරන්ට මරාගෙන මැරෙන කොටි සාමාජිකයින් නිර්මාණය කිරීමට හැකි වූයේ කළු ජූලියට පින් සිදුවන්නටය. මරාගෙන මැරෙන කොටි සාමාජිකයකු බිහි කිරීම සඳහා දෙමළ තරුණ, තරුණියන්ගේ මනස වෙනස් කිරීම එතරම් පහසු දෙයක් නොවේ. එමෙන්ම තරුණ තරුණියන්ගේ බෙල්ලේ සයනයිඩ් කරල් එල්ලීමද හිතනවාට වඩා ටිකක් අසීරුය. නමුත් මේවා කොටි නායක ප්‍රභාකරන්ට පහසු කරන ලද්දේ 83 ඇති වූ කළුජූලියයි.යළිත් 83 වගේ කළුජූලියක් මෙරට ඇතිකිරීමට අවශ්‍ය කාටද? වසර 30කට අධික කාලයක් තිස්සේ පැවති කොටි ත්‍රස්තවාදය මුළුමනින්ම පරාජය කිරීමෙන් අනතුරුව රට දේශපාලන ස්ථාවරත්වය සමඟ සාර්ථක ගමනක් ආරම්භ කර ඇත. ශ්‍රී ලංකාව දෙකඩ වෙනවා දැකීමට සිහින මැවූ ඇතැම් බටහිර රටවලට, දෙමළ ඩයස්පෝරාවට, බෙදුම්වාදී බලවේගවලට කෙසේහෝ අවශ්‍ය යළිත් කළු ජූලියක් මෙරට ඇතිකර රට අස්ථාවර කිරීමටය. යළිත් මේ රටේ සිංහල, දෙමළ ජනතාව අතර ගැටුම් ඇතිකිරීමට අපහසු බව දන්නා එම බලවේගවලට කෙසේ හෝ අවශ්‍යව ඇත්තේ මෙරට ‍සිංහල හා මුස්ලිම් ජනතාව අතර ගැටුමක් ඇතිකර රට යළිත් අස්ථාවර කර අරාජික කිරීමටය. සිංහල, දෙමළ ගැටුමක් යළිත් ඇති කරනවාට වඩා සිංහල, මුස්ලිම් ගැටුමක් ඇති කිරීම වඩාත් පහසුය. පසුගිය දිනවල බේරුවල, අළුත්ගම, දර්ගා නගරයේ සිදුවූයේ එයයි. නමුත් බුද්ධිමත් ජනතාව මෙම රැවටීම්වලට හසු නොවේ. සිංහල, දෙමළ ජනයා අතර තිබෙන සහෝදරත්වය වාගේම ‍සිංහල, මුස්ලිම් ජනතාව අතර පවතින සහෝදරත්වය ද බිඳ දැමිය නොහැකි බව අද ඔප්පුවී තිබේ.අධ්‍යාපනය වෙනුවෙන් කැපවූ කෘතහස්ත දේශපාලඥයකු වශයෙන් ටී. බී. ජයා මහතා අවිවාදයෙන්ම නම් කළ හැකිය. විශේෂයෙන්ම සිංහල, මුස්ලිම් ජාතින් අතර පැවති සමගිය තවදුරටත් වර්ධනය කර ගැනීම සඳහා ජායා මහතාගෙන් වුණ සේවාව වචනයෙන් විස්තර කළ නොහැකිය.ගුරු සේවයේ කෙතරම් කාර්යබහුල වුවද ජයා මහතා තමන්ගේ අධ්‍යාපන කටයුතු දිගටම කරගෙන ගියේ ය. ඒ අනුව 1911දී බාහිර අපේක්ෂකයකු ලෙස විභාගයට පෙනී සිට ශාස්ත්‍රාචාර්ය උපාධිය ලබාගත්තේය. ග්‍රීක, ලතින් යන භාෂා හා ඉතිහාසය, ආර්ථික විද්‍යාව යන විෂයන් උපාධිය සඳහා පෙනී සිටි විෂයන්ය. වේල්ස් කුමාර විද්‍යාලයේ සේවයෙන් පසු ජායා මහතා කොළඹ ආනන්ද විද්‍යාලයේ ගුරුවරයකු වශයෙන්ද කටයුතු කළේය.වේල්ස් කුමාර විදුහලේදී ජායා මහතාගෙන් ඉගෙනගත් ගුණවර්ධන සොහොයුරන් දෙදෙනාද ආනන්ද විද්‍යාලයේදීත් ටී. බී. ජායා මහතාට හමුවීම විශේෂත්වයකි. ආචාර්ය ඇන්. ඇම්. පෙරේරා මහතාද එකල ආනන්ද විද්‍යාලයේ සිසුවෙකි. ගුණවර්ධන සොහොයුරන්ගෙන් පිලිප් පාසල් යන කාලයේද අභීත පෙරළිකාර චරිතයක් විය. වරක් ඇතිවූ සිද්ධියකදී පිලිප් ගුණවර්ධන ශිෂ්‍යයා ආනන්ද විදුහලෙන් ඉවත් කිරීමට එවකට විදුහල්පතිව සිටි පී. ද. ඇස්. කුලරත්න මහතා සූදානම් විය. ටී. බී. ජායා මහතා ඒ අවස්ථාවේදී මැදිහත් වී විදුහල්පතිතුමාට කරුණු පැහැදිලි කර පිලිප් ගුණවර්ධන ශිෂ්‍යයාට සමාව ලබා දුනි. යළිත් වරක් එවැනි සිදුවීමක් වූවොත් දඬුවම් ලෙස පිලිප් ගුණවර්ධන ශිෂ්‍යයා නොව තමාද රැකියාවෙන් ඉවත් වන බව ටී. බී. ජායා මහතා විදුහල්පති පී. ද ඇස්. කුලරත්න මහතාට පොරොන්දු විය. කිසිදු භේදයකින් තොරව ජායා මහතා දරුවන්ට සැලකූ බවට ඒ උදාහරණය හොඳටම ප්‍රමාණවත්ය.ටී. බී. ජායා මහතා තරමක කැරළිකාරයකු කීවත් එයද අසත්‍යයක් නොවේ. ව්‍යවස්ථාදායක සභාව, රාජ්‍ය මන්ත්‍රණ සභාව, නියෝජිත මන්ත්‍රී මණ්ඩලය යන ආයතන තුළදීද ගුරුවරුන්ගේ අයිතීන් වෙනුවෙන් ජයා මහතා හඬ නැගුවේය. සමස්ත ලංකා ගුරු සංගමයේ සභාපතිලෙස ඒකච්ඡන්දයෙන් පත්වූ ඔහු ශ්‍රී ලංකාවේ ප්‍රථම ගුරු සමුළුවේදී එහි සභාපතිවරයා ලෙස තේරී පත් විය. එහිදී ගුරුවරුන්ගේ ආර්ථික දුෂ්කරතා හා ඔවුන්ට විශ්‍රාම වැටුප් ගෙවීමට මුදල් වෙන්කර ගැනීම පිළිබඳ ජායා මහතාගේ විශේෂ අවධානයක් යොමු කෙරිණ. මෙහිදී ජායා මහතා තම සේවය ලබාදුන්නේ කිසිදු ජාති බේදයකින් තොරවීම තවත් විශේෂත්වයකි.1924දී ජායා මහතා ව්‍යවස්ථාදායක සභාවට පත්වූයේ ය. ඒ වනවිටත් ඔහු මෙරට මුස්ලිම් ජනතාව වෙනුවෙන් විශේෂ වැඩකොටසක් සිදු කරමින් සිටි අතර සිංහල ජනතාව වෙනුවෙන්ද ඔහුට කළ හැකි සෑම සේවයක්ම කිරීමට ජායා මහතා කිසිවිටකත් අමතක නොකළේය. විශේෂයෙන්ම ජාතීන් අතර සහයෝගිතාව වර්ධනය කිරීම සඳහා ටී. බී. ජායා මහතාගෙන් සිදුවූ සේවාව පහසුවෙන් අමතක කළ නොහැකිය.මුස්ලිම් ජාතික රජයේ සේවකයින්ට ජුම්මා නිවාඩු ලබාදීමට පෙරමුණ ගැනීම ජායා මහතා කළ තවත් සේවාවකි. ආචාර්ය ජයා මහතා රාජ්‍ය මන්ත්‍රණ සභාවට නම් කරන ලද මන්ත්‍රීවරයකු ලෙස පත් වී 1936 සිට 1947 දක්වා විශාල සේවාවක් සිදු කළේය. 1947 වසරේ දී ජායා මහතා ප්‍රථම පාර්ලිමේන්තුවට මැද කොළඹ දෙවනි මන්ත්‍රීවරයා වශයෙන් තේරීපත්වූ අතර එවකට පැවති රජයේ කැබිනට් මණ්ඩලයේ කම්කරු හා සමාජ සේවා ඇමැති පදවියටද පත් වූයේ ය. සිය ජනකොටස වූ මුස්ලිම් ජනතාවගේ අයිතිවාසිකම් ආරක්ෂා කර ගැනීමට හේ වෙහෙස ගත් අතර මුළු රටට සම්පූර්ණ දේශපාලන නිදහස දිනා ගැනීමේ සටනේදී ටී. බී. ජායා මහතා අනෙක් නායකයන් සමඟ ඇප කැපවී සටන් කළේය.මේ ආකාරයෙන් සිංහල, මුස්ලිම් සහෝදරත්වය තව දුරටත් වර්ධනය කිරීමට කැපවූ මහත්වරුන් සිටි රටක පටු න්‍යාය පත්‍ර අනුව වැඩකරන මිනිසුන් තම වැරදි නිවැරදි කරගත යුත්තේ පැරණි මුස්ලිම් නායකයින් ආදර්ශයට ගෙනය.මේ රටේ අධ්‍යාපන ඇමතිවරයකු ලෙස බද්යුද්දීන් මහමුද් මහතා සමස්තයක් ලෙස දරුවන්ගේ අනාගතය වෙනුවෙන් කරනු ලැබූ සේවය අමුතුවෙන් කිව යුතු නැත. ශ්‍රී ලංකා ඉතිහාසයේ විශාල විප්ලවයක් සිදු කරමින් සියලු ආධාර ලබන පාසල් ර‍ජයට පවරාගන්නේ බද්යුද්දීන් මහතා අධ්‍යාපන අමාත්‍යවරයා වශයෙන් සිටියදීය. එකම විෂය නිර්දේශයක් යටතේ එකම අධ්‍යාපන ප්‍රතිපත්තියක් යටතේ ලංකාවේ සියලුම ළමුන්ට පහළ බාලාංශයේ සිට විශ්වවිද්‍යාල ප්‍රවේශය දක්වා මනා සංවිධානාත්මක සැලැස්මක් යටතේ අධ්‍යාපනය ලබා දීමට බද්යුද්දීන් මහතා කටයුතු කළේ ය.1970 වසරේදී යළිත් වරක් සිරිමාවෝ බණ්ඩාරනායක මැතිනියගේ ප්‍රධානත්වයෙන් වාමාංශික එක්සත් පෙරමුණ බලයට පැමිණිවිට බද්යුද්දීන් මහතා යළි අධ්‍යාපන ඇමැති ලෙස පත් වුණේය. දෙවන වරටත් සුපුරුදු තනතුර බාරගත් බද්යුද්දීන් මහමුද් මහතා තවත් විප්ලවයක් අධ්‍යාපන ක්ෂේත්‍රයේ ඇති කිරීමට අඩිතාලම දැමුවේය. ඒ අනුව දියුණු රටවලත් සමාජවාදී ලෝකයේත් අධ්‍යාපන ක්‍රමවල විවිධ ආභාසයන් උකහාගෙන ලංකා අධ්‍යාපනයේ නව ‍ආලෝකයක් ඇති කිරීමට ද ඒ මහතා ක්‍රියා කළේය.සිංහල, මුස්ලිම් ජනතාව අතර සමගිය හා සහෝදරත්වය ඇති කිරීමට බද්යුද්දීන් මහතා නොගත් උත්සාහයක් නැත. මුස්ලිම් දරු දැරියන්ට ළපටි වයසේදීම සිංහල ‍ඉගෙන ගන්නට අවශ්‍ය පහසුකම් සැලසුවේය. ජාතික සමගිය පිළිබඳ නිතර කතා කළ බද්යුද්දීන් මහමුද් මහතා රටක් දියුණු වීමට නම් සමස්තයක් ලෙස ලාංකිකයන් සේ සිතීමටත්, කටයුතු කිරීමටත් අවශ්‍ය බව පුන පුනා කීවේය.ප්‍රවීණ ගායක අල්හාජ් මොහිදින් බෙග් (බෙග් මාස්ටර්) කියූ පමණින් ඔහු මුළු රටම හඳුනාගෙන සිටියේ බෞද්ධ ගීත ගායනා කිරීමට අපට සිටි හොඳම ගායකයා විදිහටය. ‘බුද්ධං සරණං ගච්ඡාමි” ගීතය ඇසෙන විට ඇතිවන බුද්ධාලම්භන ප්‍රීතිය මෙතෙකැයි කිව නොහැක. බෙග් මාස්ටර්ගෙන් මෙරට සිංහල ගීත සාහිත්‍යයට සිදු වූ සේවාව වචනයෙන් විස්තර කළ නොහැක. බොදු බැතිගී වෙනුවෙන් බෙග් මාස්ටර් ගායනා කළ ගීත බෞද්ධ ගීත සාහිත්‍යයේ මුදුන්මල්කඩ සේ සැලකේ. බෙග් මාස්ටර් ජීවිතයෙන් සමුගත් දිනයේ ඔහුගේ දේහයට අවසන් ගෞරව දැක්වීමට අති බහුතරයක් මහා සංඝරත්නය වැඩම කර සිටියහ. මුස්ලිම් ජාතිකයකුගේ අවමඟුල් උත්සවයකට මහා සංඝරත්නය විශාල පිරිසක් වැඩම කළ අවස්ථාව වශයෙන් එය හැඳින්විය හැකිය.තම පළාතේ ජීවත්වන ඕනෑම ජාතියක, ආගමක, පක්ෂයක පුද්ගලයෙක්ව වුවත් මහමගදී සිය රථයට නංවා ගන්නා ‍ජනතා මිතුරෙකු වශයෙන් අල්හාජ් ‍එම්. ඒ. බාකීර් මාකර් මහතා සැවොම හඳුනති. කොළඹ සහිරා විද්‍යාලයේ අධ්‍යාපනයට යන කාලයේදී කුඩා බාකීර් මාකර්ට එහි විදුහල්පතිව සිටි ආචාර්ය ටී. බී. ජායා මහතාගේ ආභාෂය හොඳින් ලැබුණි. ඒ නිසාම බාකීර් මාකර් ශිෂ්‍යයා වඩා හොඳ ශිෂ්‍යයෙක් හා දක්ෂ කථිකයෙක් බවටද පත් වූයේ ය.දක්ෂ නීතිඥයකු, තරුණ සංවිධායකයකු හා දක්ෂ කථිකයකු ලෙස ජනප්‍රියව සිටි බාකීර් මාකර් මහතා ප්‍රථමයෙන්ම බේරුවල නගර සභාවට තරග කර නගරාධිපති ලෙස ජයග්‍රහණය කළේය. ජනතා නියෝජිතයකු ලෙස විශාල කාර්යයභාරයක් සිදු කරන ලද බාකීර් මාකර් මහතා ශ්‍රී ජයවර්ධනපුර කෝට්ටේ පිහිටා තිබෙන නව පාර්ලිමේන්තු සංකීර්ණය විවෘත කරන විට කථානායකවරයා වශයෙන් කටයුතු කළේය.බාකීර් මාකර් මහතාට සිංහල, දෙමළ හා ඉංග්‍රීසි යන භාෂා ඉතා හොඳින් ලිවීමට, කියවීමට හැකි වූවා පමණක් නොව පාලි හා ලතින් භාෂා ගැනද විශාල අවබෝධයක් විය. මාකර් මහතා සිය අත්පොත ලෙස භාවිත කරන ලද්දේ ධම්මපදයයි. ඉන් කොටසක් උපුටාගෙන චතුර ලෙස අදහස් දැක්වීමටද මාකර් මහතා සමතෙකි. ශ්‍රී ලංකාවේ මුස්ලිම් සමාජය හා සංවිධාන සමඟ සමීපව කටයුතු කළ බාකීර් මාකාර් මහතා මහත් විප්ලවයක් කරමින් මෙරට රාජ්‍ය භාෂාව සිංහල පමණක් විය යුතු යැයි හඬ නැගුවේය. ඔහු එම හඬ නගන්නට පටන් ගත්තේ එක්දහස් නවසිය පනහේදී පමණය. මුස්ලිම් නායකයකු වුවත් සිංහල ජනතාව සමඟ ඔහු ඇතිකොට ගෙන තිබුණු සුහදතාව නිසාම බොහෝ දෙනා බාකීර් මාකාර් මහතා ඇමතුවේ “සිංහල බාකීර්” කියාය.වරක් බාකීර් මාකාර් මහතාට මෙරට වැඩබලන රාජ්‍ය නායකයා ලෙස කටයුතු කිරීමටද සිදු විය. එංගලන්තයේ දෙවැනි එළිසෙබෙත් මහරැජිනගේ වැඩිමහල් පුත් චාල්ස් කුමාරයාගේ හා ඩයනා කුමරියගේ විවාහ මංගල්‍යයට සහභාගි වන ලෙස එවකට ජනාධිපති ජේ. ආර්. ජයවර්ධන, අගමැති රණසිංහ ප්‍රේමදාස යන මහත්වරුන්ට ආරාධනා ලැබුණි. ජනාධිපතිවරයාත්, අග්‍රාමාත්‍යවරයාත් රටේ නොමැති අවස්ථාවේදී ව්‍යවස්ථාව අනුව රටේ තුන්වැනි පුරවැසියා වන පාර්ලිමේන්තුවේ කථානායකවරයාට රාජ්‍ය පාලනයේ වැඩ බැලීමට සිදු වේ. එබැවින් එම අවස්ථාවේදී මෙරට වැඩබලන රාජ්‍ය නායකයා ලෙස කටයුතු කළේ බාකීර් මාකර් මහතාය. මෙරට සුළු ජාතිකයකු එම තනතුරෙහි වැඩබැලූ ප්‍රථම අවස්ථාව ලෙස මෙය ඉතිහාසගත වේ.බේරුවල ප්‍රදේශයේ නීතිඥයෙකු ලෙස කටයුතු කරමින් සිටියදී බාකීර් මාකාර් මහතා තම සේවාදායකයන් වූ ධනවත් මුස්ලිම් මුදලාලිලාගෙන් අයකරන මුදල කිසිවිටෙක සිංහල හෝ වෙනත් ජාතියක දුප්පත් මිනිස්සුන්ගෙන් අය නොකළේ ය.මුස්ලිම් ජාතිකයකු වුවත් මාකාර් මහතා නිතරම පැවසුවේ සිංහල ජාතිය සමඟ අන් සියලු සුළු ජාතීන් සමගියෙන් ජීවත් විය යුතු බවය. ඔහු සිය වැඩිමහල් පුතු වූ ඉමිතියාස් බාකීර් මාකාර් මහතා අධ්‍යාපනය ලබා දීමට යැව්වේ සිංහල බෞද්ධ මහා විද්‍යාපීඨය ලෙස හැඳින්වූ කොළඹ ආනන්ද විද්‍යාලයටය. බොහෝ දේශපාලනඥයින් දරුවන් විදේශීය විශ්වවිද්‍යාලවලට යවන විට ඉමිතියාස් මහතා ගියේ කැලණිය විශ්වවිද්‍යාලයටය. ඔහුගේ දරුවන් ගියේ බම්බලපිටිය ශාන්ත පාවුළු බාලිකාවට, බිෂොප් විද්‍යාලය, කොළඹ රාජකීය යන විදුහල්වලටය. එකම දේශයක් තුළ සිංහල, දෙමළ, මුස්ලිම්, මැලේ, බර්ගර් යන සෑම ජන කොටසක්ම එකට අත්වැල් බැඳගෙන සහජීවනයෙන් වෙළී සිටිය යුතු බව බාකීර් මාකාර් මහතා දැඩිව විශ්වාස කළේය.බාකීර් මාකාර් මහතා වැනි මුස්ලිම් නායකයින් සිටියානම් බේරුවල මෙවැනි අවාසනාවන්ත තත්ත්වයක් ඇති නොවේ. දැන්වත් අන්තවාදයට යන්නේ නොමැතිව බාකීර් මාකර් මහතා වැනි දේශපාලනඥයන් ආදර්ශයට ගැනීමට ක්‍රියා කළ යුතුයි.ශ්‍රීමත් රසීක් ෆරිඩ් මහතාද මෙරට ජාතීන් අතර සහයෝගිතාව වර්ධනය කිරීම සඳහා සුවිශේෂී වැඩකොටසක් කරන ලද අයෙකි. 1913 වර්ෂයේදී රසීක් ෆරීඩ් තරුණයා තරුණ මුස්ලිම් සංගමය පිහිටුවීමට මුල් විය. 1936 වර්ෂයේදී රාජ්‍ය මන්ත්‍රණ සභාවට නිර්දේශ වූ රසීක් ෆරීඩ් මහතා එස්. ඩබ්ලිව්. ආර්. ඩී. බණ්ඩාරනායක ඇමතිවරයා යටතේ තිබූ රාජ්‍ය පරිපාලන හා ස්වදේශ කටයුතු කමිටුවට තේරී පත් විය. පසුව ධීවර කටයුතු සම්බන්ධව අනු කමිටුවට ද ෆරීඩ් මහතා තේරී පත් වූයේ ය. 1994 වර්ෂයේදී සහෝදර මන්ත්‍රණ සභා නියෝජිතයින් වන ඩඩ්ලි සේනානායක, ඒ.රත්නායක, බී. එච්. අළුවිහාරේ, යූ. බී. වන්නිනායක යන මහත්වරුන් සමඟ එකතුවී සිංහල භාෂාවෙන් පමණක් කටයුතු කිරීමට රසීක් ෆරීඩ් මහතා සහාය පළ කළේය. 1958 වර්ෂයේ දී සිංහල රාජ්‍ය භාෂාව කිරීමේ පනතට සහාය පළකරමින් රසීක් ෆරීඩ් මහතා කටයුතු කළේය.මේ ආකාරයෙන් සිංහල, මුස්ලිම් සහෝදරත්වය, ජාතීන් අතර සමගිය, ආගම් අතර සහජීවනය ඇති කිරීම සඳහා විශාල වශයෙන් කැප කිරීම් කරන ලද මුස්ලිම් ජාතිකයෝ රැසක් සිටිති. ඉතිහාසය දෙස බැලූවිට මෙම ජාතීන් අතර පැවැති මිත්‍රත්වය ඉතා හොඳින් පෙන්නුම් කරයි.83 කළු ජූලිය මෙන් මෙරට සිංහල, මුස්ලිම් ගැටුමක් ඇති කිරීම සඳහා ඇතැම් අන්තවාදී කොටස් ක්‍රියාකළ අතර ‍මාධ්‍ය ආයතන එකක් දෙකක් පමණක් කටකතාවලට ද විශාල ඉඩක් ලබාදෙමින් විශේෂ ප්‍රවෘත්ති ප්‍රචාරය කරන ලද්දේද මෙම ගැටුම් කෙසේ හෝ අවුළවා ලීමටය.මේ ජාතීන්ගෙන් මෙතරම් ප්‍රමාණයක් ප්‍රහාරයකට ලක්වී ඇත. මෙතරම් පිරිසක් තුවාල ලබා ඇත. මෙතරම් කඩසාප්පු ප්‍රමාණයකට ගිනි තබා ඇත. ස්වාමීන් වහන්සේ නමකට පහරදී ඇත. යනුවෙන් විවිධ කටකතා ප්‍රචාරය වූ‍ෙය් විදුලි වේගයෙනි. මෙම පටු න්‍යායපත්‍රවලට වැඩ කරන මාධ්‍ය ආයතනද මෙහි දී විශාල ප්‍රචාරයක් මේවාට ලබා දුන්නේ කිසිදු හිරිකිතයකින් තොරවය. මෙම මාධ්‍ය ආයතනවලට අවශ්‍ය වූයේ කඩසාප්පු වසාදමා මුස්ලිම් ජනතාවගේ විශාල විරෝධයක් තිබෙන බව පෙන්වන රූපරාමු දිගින් දිගටම ප්‍රචාරය කිරීමටය. එක් පුද්ගලික රූපවාහිනී නාළිකාවක් රට පුරා මුස්ලිම් ජාතිකයින්ගේ වෙළෙඳ සල් වසාදමා තිබෙන බව පෙන්වීමට විශාල වෙහෙසක් ගත්තේය. ඔවුන්ගේ ප්‍රාදේශීය වාර්තාකරුවන් ලවා සෑම ප්‍රදේශයකම වසාදමා තිබෙන වෙළෙඳසල්වල රූපරාමු පෙන්වූ‍යේ රට වටා වෙසක්, පොසොන් අසිරිය පෙන්වන පරිදිය. මෙමගින් යම් පෙලඹවීමක් කළේ සාමකාමී ප්‍රදේශවලටය. සමාකාමීව පැවති ප්‍රදේශවලත් ජනතාව මෙම රූපරාමු දුටු විට ඔවුන්ද එය අනුකරණය කරන්නට විය. අනවශ්‍ය ලෙස මුළු රටේම හර්තාලයක් පවතින බව පෙන්වීමට ගන්නා ලද මෙම උත්සාහය කෙතරම් නිර්ලජ්ජිතද?පානදුර ප්‍රදේශයේ ඇඟලුම් වෙළෙඳසලක් ගින්නෙන් විනාශ වීමේ ප්‍රවෘත්තියද මේ මාධ්‍ය ආයතනය වාර්තා කළේ ඒ ආකාරයෙනි. එම නාමය සඳහන් රට පුරා ඇති අනෙක් වෙළෙඳසල්වලට අනවශ්‍ය බියක් හා අනවශ්‍ය අවධානයක් ඇතිවන ආකාරයෙන් ප්‍රවෘත්ති වාර්තා කර තිබීම කනගාටුදායකය.1994ට පෙර පැවති එක්සත් ජාතික පක්ෂ ආණ්ඩුව සමයේ දී කටකතා ප්‍රචාරය කිරීමට එරෙහිව දැඩි ලෙස නීතිය ක්‍රියාත්මක කර තිබුණි. යුද්ධය සම්බන්ධයෙන් ඇති වන කට කතා නතර කිරීම සඳහා කටකතාවලට රැවටෙන්න එපා යනුවෙන් සකස් කෙරුණු වැඩසටහන් රැසක් රජයේ මාධ්‍යවලින් ප්‍රචාරය විය. 1994දී බලයට පත් වූ පොදුජන එක්සත් පෙරමුණු ආණ්ඩුව කාලයේදී ද යුද්ධය සම්බන්ධයෙන් දැඩි මාධ්‍ය වාරණයක් පනවා තිබුණු බව රහසක් නොවේ. නිසි බලධාරියෙක් යොදවා පුවත්පත් වාර්තා ගෙනවිත් යුද්ධය සම්බන්ධයෙන් ප්‍රවෘත්ති වාර්තා කපා දැමීමට චන්ද්‍රිකා කුමාරතුංග ආණ්ඩුව ක්‍රියා කළේය. එවකට නිසි බලධාරියා වශයෙන් ක්‍රියා කළේ ආරිය රූබසිංහ මහතාය.අද මාධ්‍ය නිදහස ගැන කතාකරන රනිල් වික්‍රමසිංහ, චන්ද්‍රිකා බණ්ඩාරනායක කුමාරතුංග, මංගල සමරවීර මහත්වරුන් එදා සිටියේ කොහේද? එම නිසා මෙම නෝනලා මහත්වරුන් එදා කරපු හැටි රටම දනී. එදා ඒ ආකාරයෙන් ක්‍රියාකර පවා රටට ලබාදුන් දෙයක් නැත. නමුත් වර්තමාන ජනාධිපතිතුමා වසර 30ක ත්‍රස්තවාදය මුළුමනින්ම පරාජය කර රටට ලබා දී තිබෙන සාමය කිසිසේත්ම අවතක්සේරු කළ නොහැක. එම නිසා ජනාධිපතිතුමාට වාගේම සියලු දෙනාට ම ඉතා අසීරුවෙන් ලබා ගත් සාමය රැකගැනීම සඳහා විශාල වගකීමක් තිබේ.රටේ ජාතික සමගියට බාධා වන ආකාරයෙන් ක්‍රියා කරන කණ්ඩායම්වලට එරෙහිව නීතිය ක්‍රියාත්මක කරනවා සේම ඇවිළෙන ගින්නට පිදුරු දමන ඇතැම් මාධ්‍ය පාලනය සඳහා නව නීති ක්‍රියාත්මක කළාට වරදක් නැත. එය මාධ්‍ය නිදහස සඳහා කරනු ලබන බලපෑමක් නොවන බව ඕනෑම කෙනෙකුට වැටහෙනු ඇත.ජනතා මිත්‍ර</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=f1406303</link>
    <topic>පින හා ආනිශංස</topic>
    <author>සටහන උමේෂා සිරිවර්ධන</author>
    <content>සම්බුදු හිමි දෙසා වදාළ නිර්මල බුදු දහම දෙලොව වැඩ පිණිස ය. බුදුහිමිගේ ඔවදන් අනුව යමින් මහ සඟරුවන එම දහම ලෝ දන හිත සුව පිණිස වදාරති. එවන් බුද්ධ පුත්‍රයකුගේ දෙසුම් බොදුනුවනගේ පරම සැපය වූ නිර්වාණාවබෝධය පිණිස ඉවහල් වේ යැයි අරමුණින් මේ ලිපි මාලාව අද සිට සෑම සඳුදාවකම පළවේ.ඔබ අහලා තිබෙනවා දිව්‍ය ලෝකය ගැන. දිව්‍ය ලෝකය කියූ පමණින් අපේ මනසට එන්නෙ දෙවියො, දිව්‍යාංගනාවන්. ඔබ දන්නවද ලොව්තුරා බුදුරජාණන් වහන්සේ දේශනා කරල තිබෙනවා මේ කියන දිව්‍ය තලවල දිව්‍ය සත්වයින් ජීවත්වන බව. මේ දිව්‍ය සත්වයින්ට දෙවියො, දිව්‍යාංගනාව කියන තැනට යන්න බැහැ. දිව්‍ය සත්වයින් වෙලා තමයි ඔවුන් දිව්‍ය ලෝකයේ උපත ලබන්නෙ.ස්වාමීන් වහන්සේ කෙනෙක් සමාධියෙන් අරමුණු කර බලනකොට උන්වහන්සේට පෙනෙනවලු දිව්‍ය අජානීය අශ්වයින්, දිව්‍ය ඇතුන්, දිව්‍ය හාවුන්, දිව්‍ය මොනරුන් වැනි දිව්‍ය ලෝකයේ ජීවත්වන්නා වූ සත්ත්වයින්. මෙහෙම සමාධිය අරමුණු කරගෙන බලන විට උන්වහන්සේට අරමුණු වෙනවා දිව්‍ය අජානීය අශ්වයෙක්. ඒ අශ්වයා අඩි හතක් පමණ උසයි. සාමාන්‍යයෙන් මනුෂ්‍ය ලෝකයේ අශ්වයෙක් නම් කළු, දුඹුරු, සුදු වගේ පාටක් ගන්නවා. එහෙත් මේ ස්වාමීන් වහන්සේට අරමුණු වන අශ්වයා මොනරාගේ සිරුරේ තිබෙන්නා වූ විචිත්‍ර වර්ණයට සමාන වර්ණයන්ගෙන් සමන්විත අශ්වයෙක්. මේ අශ්වයාගේ පෙර ආත්ම භවය අරමුණු කරගත් ස්වාමීන් වහන්සේට දැකගන්නට ලැබෙනවා පෙර ආත්ම භවයේදී මේ අශ්වයා ස්වාමීන් වහන්සේ නමක් බව. මේ අශ්වයා ස්වාමීන් වහන්සේ නමක් හැටියට උත්පත්තිය ලබපු ආත්මයේ පින්කම් සිදුකළා.ඒ නිසා උන්වහන්සේ දිව්‍ය ලෝකයේ දිව්‍ය සත්වයකු ලෙස උපත ලැබුවා. උන්වහන්සේට දෙවියො, දිව්‍යාංගනාව යන තැනට යන්නට නොලැබුණේ උන්වහන්සේගේ ශීලයෙහි විවිධ දුර්වලකම් තිබුණ නිසා බව සිත සමාධියෙන් අරමුණු කර බලන ස්වාමීන් වහන්සේට දැකගන්නට ලැබුණා. මේ කියන අශ්වයා පෙර ආත්ම භවයේදී ස්වාමීන් වහන්සේ නමක් හැටියට සිදුකළා වූ පින්කම් නිසා ආයුෂ, වර්ණය, සැපය, බලය සහිතව දිව්‍යලෝකයේ උපත ලැබූ නිසා මේ අශ්වයාට කිසියම් වූ තෘප්තියක්, ආහාරයක් ලබන්න ඕන නම් දිව්‍ය ඕජාව තුළින් එය ඔහුට ලැබෙනවා. ඔහුට ඒ පින් සියල්ල තිබෙනවා. නමුත් මේ අශ්වයා පෙර ආත්මභවයේදී ස්වාමීන් වහන්සේ නමක් ලෙස කල් ගෙවද්දී ශීලයෙහි දුර්වලකම් සහිත වූ නිසා දෙවියො, දිව්‍යාංගනාව කියන තත්ත්වයට පත්වන්නට හැකියාවක් ලැබුණෙ නැහැ.ඔබත් හොඳින් මතක තබාගන්න.... ඔබ පින්කම් සිදුකරද්දී පින් සිතිවිලි ලෙස අකුසල කර්මයන් ඔබේ සිතට ඇතුළුවන්නට පුළුවන්. පින්කම තුළ දුගතිය සැඟවිලා තිබෙන්නට පුළුවන්. අපේ රට තුළත් පොහොය කාලයක නොයෙකුත් ආකාරයේ පින්කම් සිදුවනවා. එහෙත් මේ පින්කම් සිදුකරන පුද්ගලයන්ගේ සිත් තුළට නොදැනුවත්වම අකුසලයක් ඇතුළු වන්නට පුළුවන්. එයට ඕනෑ තරම් උදාහරණ ඔබ දන්නවා. ඒ නිසා තමයි දහවල් කාලයේ දන්සැල්, බෝධි පූ‍ජා, දානමාන ආදී නොයෙකුත් පින්කම්වල නියැළෙන තරුණයින් පොහොය ලබන්නට පෙර මත් වතුර ටික අරන් තියාගන්නෙ. එහෙමත් නැත්නම් බොරු කියමින් තමයි පින්කම් සිදුකරන්නෙ.කාමයෙහි වරදවා හැසිරෙමින් තමයි පින්කම් සිදුකරන්නෙ. මිච්චා ආජීවයෙන් සොයාගත් මුදලින් තමයි පින්කම් සිදුකරන්නෙ. එහෙනම් ඔබ මෙය වටහා ගන්න... ශීලයෙන් දුශ්ශීල භාවයට පත්වෙලා සිල්පද බිඳීද? මෙතැනදි ශීලයට වටිනාකමක් ලැබිලා නැහැ. ශීලයට වටිනාකමක් නොදුන් නිසා අපි සතර අපායට වැටෙනවා. සිදුකළ පින්කම් නිසා සතර අපායේදී විචිත්‍ර භාවය ලැබෙනවා. මේවා හේතුඵල ධර්මයන් ලෙස හඳුන්වා දෙන්නට පුළුවන්.මෙයින් ඔබට වටහාගත හැකි දෙවැනි කාරණය තමයි පින්වතුනි, මෙවැනි පින්කම් තුළින් සුගතිය කියන කාරණය සකස් කරගන්න පුළුවන්. යමෙකු තෙරුවන් කෙරෙහි ශ්‍රද්ධාවෙන් යුතුව කර්මය කර්ම ඵලය විශ්වාසයෙන් යුතුව සිල්පද ආරක්ෂා කරගෙන, මෙවැනි පින්කම් සිදුකළොත් මරණාසන්න මොහොතේදී මෙවැනි පින්කම් සිහිවුණොත් සශ්‍රීක දිව්‍ය විමානවල සශ්‍රීක දෙවියෙක් දිව්‍යාංගනාවක් වෙලා ඉපදෙනවා.බුදු රජාණන් වහන්සේගේ කාලයෙහි එක්තරා දෙවියෙක් හිටියා. මේ දෙවියන්ගෙ නම තමයි “මාලභාරී” මේ දෙවියන්ට දිව්‍යාංගනාවො පන්සියයක් ඉන්නවා. මේ මාලභාරී දෙවියො දිනපතාම නන්දන වනයට යනවා. මේ මාලභාරී දෙවියන්ට ඉන්න දිව්‍යාංගනාවො පන්සියයෙන් දෙසිය පනහක් දිව්‍යාංගනාවො දෙසීය පනහක් මල් ගස්වලට නැඟලා මල් කඩලා බිමට දාද්දි බිම ඉන්න දිව්‍යාංගනාවො දෙසිය පනහ මේ දෙවියන්ව මලින් සරසනවා. භාර්යාවන් මලින්ම සරසන්නා වූ දෙවියා මලභාරි කියලා බුදුරජාණන් වහන්සේ දේශනා කරනවා. මේ මාලභාරි දෙවියා අත්විඳින්නෙ පෙර ආත්මභාවයන්වලදී සංඝයා අරමුණු කරගෙන මලින්ම කළා වූ පින්කම්වල විපාකයන් බව බුදු රජාණන් වහන්සේ දේශනා කරනවා.නමුත් මේ සුගතිය ලබන්න නම් සිල්පද පහ ආරක්ෂා කරගෙන මෙවැනි පින්කම් කරන්න ඕන. මෙවැනි පින්කමක් මරණාසන්න මොහොතේ දී මතකයට ආවොත් සශ්‍රීක මනුෂ්‍ය ජීවිතයක්, ආයුෂ, වර්ණය, සැපය, බලයෙන් පිරුණා වූ මනුෂ්‍ය ජීවිතයක් නියතයි. ඒ වගේම සශ්‍රීක වූ දිව්‍ය විමානයක් නියතයි කියන කාරණය බුදුරජාණන් වහන්සේ දේශනා කරනවා. ඒ කියන්නෙ දුගතියක් අතන තිබෙනවා. අදක්ෂ වුණොත්, දක්ෂ වුණොත් සුගතිය කියන කාරණේ මෙතැන තිබෙනවා.වඩාත් දක්ෂයා කරන දෙය තමයි විදර්ශන නුවණ සකස් කරගන්න එක. මෙවැනි පින්කම් තුළින් එයා විදර්ශන නුවණ සකස් කරගන්නෙ කුමකින් ද? ඔහු දැන් සුගතිය දැක්කා. සුගතියේ දෙවියෙක් වෙනවා කියන කාරණය එයා දැක්කා. සුගතියේ මනුෂ්‍යයකු වෙලා උපදිනවා කියන කාරණයත් එයා දැක්කා. එහෙම දැකලා ඔහු කල්පනා කරනවා දෙවියෙක් වුණත් ඒ සංස්කාරයනුත් අනිත්‍යයි. දෙයකට බැ‍ඳෙනවා කියන්නෙ දුකට බැ‍ඳෙනවා. ඒ නිසා එයා සංස්කාරයන්ට බැ‍ඳෙන්නෙ නැහැ. එයා නුවණින් මෙනෙහි කරනවා.දවසක් බුදු රජාණන් වහන්සේ පාරෙ වඩිනකොට දකිනවා කඩි රැළක්. මේ කඩිරැළ පෙන්නලා ආනන්ද හාමුදුරුවන්ට දේශනා කරනවා.“ආනන්දය, මේ කඩි රැළේ ඉන්න හැම කඩියෙක්ම සංසාරයේ සක්විති රජවෙලා ඉඳලා තිබෙනවා” කියලා. බුදු රජාණන් වහන්සේ මේ දේශනා කරන්නෙ තිරිසන් ලෝකෙ ගැන. මේ කඩි රැෙළ් ඉන්න හැම කෙනෙක්ම සක්විති රජවෙලා තිබෙනවා නම්, ඔබ කී වතාවක් සක්විති රජවෙලා ඉන්න ඇතිද? සක්විති රජකුට අවුරුදු අසූහත් දාහක් ආයුෂ තිබෙනවා. ඔහු දිව්‍ය තලයේම පංච කල්‍යාණයෙන් බබලන ස්ත්‍රී රත්නයක් සරණ කරගන්නවා.ඔහුට සෘද්ධියෙන් යන ඇතෙක් ලැබෙනවා. සෘධියෙන් යන අශ්වයෙක් ලැබෙනවා. මහ පොළව යට තිබෙන ඕනෑම ‍සම්පතක් දිවැසින් කියන්න පුළුවන් පුරෝහිත බමුණෙක් ඔහුට ලැබෙනවා. මුළු ලෝකෙම දිග්විජය කරන්න පුළුවන් පුතුන් දහයක් ඔහුට ලැබෙනවා. බලන්න... එවැනි අසිරියක් අපි ලබලා තිබෙනවා.සංසාරේ ඒ සක්විති රජ්ජුරුවන්ගෙ ස්ත්‍රී රත්නය වෙලා ඔබලා ඉපදිලා තිබෙනවා. මුළු දෙව් ලොවටම අධිපති ශක්‍රයා වෙලා මෙතැන ඉන්න හැම කෙනෙක්ම ඉපැදිලා තිබෙනවා කියලා බුදු රජාණන් වහන්සේ දේශනා කරනවා. එසේ නම් පින්වතුනි... මොහොතක් ඔබ සිතන්න... මේ සා විශාල අසිරියක් අප වින්දෙ කුමක් නිසාද? පින්කම් නිසා, සීලය නිසා. එසේ නම් කළා වූ ඒ පින්කම්වල සියලුම සංස්කාරයන් නිත්‍ය ද? අනිත්‍ය ද? අනිත්‍යයි. ශක්‍රයා වුණත් නැවත කඩි‍ෙයක් බවට පත්වෙලා තිබෙනවා.</content>
  </post><post>
    <category>NEWSPAPER</category>
    <date>
      <year>2014</year>
      <month>06</month>
      <day>30</day>
    </date>
    <link>http://www.dinamina.lk/2014/06/30/_art.asp?fn=f1406304</link>
    <topic>විහිදන්න රැස් සෑ රදුනි අපට අවසර දී</topic>
    <author>සටහන සහ ඡායාරූප සුදම් ගුණසිංහ</author>
    <content>පොසොන් සඳ පායා මුළු ධර්මද්වීපයම ඒකාලෝකය, සැදැහැවත්තු සන්සුන් වූහ. මේ පින්බර බව අනුරාධපුරයට විශේෂිත වූයේ රුවන්වැලි සෑ රදුන්ට හුණු පිරියම් කිරීමේ මංගල කාර්ය නිසාවෙනි.සිත් සතන් සුවපත්කරන බැතිබර බව ජීවිතය ආලෝකවත් කරන පින්බර කාර්යයට බොහෝ දෙනා සහභාගි වූහ. තවත් බොහෝ පිරිස් විවිධ ආකාරයෙන් මේ උදෙසා තම ශ්‍රම දායකත්වය මෙන්ම ආර්ථික සහයෝගය ද ලබා දුන්හ.බාධක දුෂ්කරතා මැද කුසල් රැස් කිරීමේ කාර්ය ආරම්භ වූයේ ප්‍රබල අදිටනකිනි. බැතිබර සිත් නිවා සනසමිනි. නවම් මස ඇරඹි මෙ කාර්යය කිරීමට ප්‍රථම සෑ රදුන් පවිත්‍ර කෙරුණි. පසුව වට ආශිර්වාද වර්ෂාවෙන් අනිකුත් දෑ ද සේදී පවිත්‍ර වූයේ ලද ආශිර්වාදයේ පුණ්‍ය මහිමයෙනි. අකුසල් රැස්වූ මිනිස් සිත පිරිපහදු කිරීමත් ක්‍රමයෙන් සිදු වූයේ සෑ රදුන්ගේ හුනු පිරියම් කිරීමත් සමඟ ඕනෑම මිනිස් සිතක් නිවා සනසාලන සෑ රදුන්ගේ දර්ශනය තව තවත් ඔපවත් කිරීමට සැදැහැවත් සිත්වල වෑයම ප්‍රමුඛත්වය ගත්තේ නිරායාසයෙනි.අඩි 338 පමණ උස රුවන්වැලි සෑ රදුන්ද පරිවාර චෛත්‍ය 4ක්ද වාහල්කඩ 3ක්ද, විහාර ගෙයද ඝණ්ටාර කුලුන ද, කොඩි ගසද, ඇත් පවුර ද, හුනු පිරියම් කළ පසු සුදෝ සුදින් බබලන සෑ රදුන් ගේ අබියස සන්සුන් වටපිටාවක් මෙන්ම පහන් මනසක්ද මවා ගත හැක්කේ නිතැතිනි. කළු ගල් ඇතිරූ මළුව වටා පා නගන්නෙකුට වුවද, එක් ක්ෂණයකින් සිත සමාධි ගත කර ගත හැකිය. වර්ග අඩි 882ක්වූ වට ප්‍රමාණය එක් වර දෑසට අසුකර ගත නොහැකි වුවද සිතේ ඇතිවන බුද්ධාලම්භන ප්‍රීතිය අනුරාධපුර යුගය කරා ගෙන යයි. පුරා විද්‍යාත්මක වශයෙන් සුවිශේෂිත ස්ථානයක් වූ රුවන්වැලි සෑ රදුන් විදේශිකයන් පවා අගය කර ඇත්තේ එහි පවතින දර්ශනීය බව නිසාය.අඟල් 2 ½ කඹ මීටර් 100, අඟල් 1 ½ කඹ මීටර් 800, තේඩා කඹ මිටි 15ක්ද, කාර්ය කිරීමේ සහයට ආධාරකයන් වේ. කාර්ය තරමක් අපහසු වුවත් සිතේ ධාර්මික බවින් පිරුණු තිස් හත් දෙනෙකුගේ ශ්‍රම දායකත්වය නොඅඩුව ලැබේ. වෙහෙස මහන්සියට වඩා කාර්ය නිසි ලෙස නිම කර ගැනීමට ඔවුහු වෙහෙසෙති.උණගස් 650ක්ද, කොහු ලණු කිලෝ 600ක්ද, හුනු ටොන් 10ක්ද, නිල්කුඩු කිලෝ 20ක්ද, දිය ලුණු මිටි 35ක්ද, සීනි මිටි 03ක්ද, සව්හාල් මිටි 02ක්ද, පිරියම සඳහා යොදා ගනී. තනි සුදෙන් පිරියම් කර හැඩ ගන්වා ගත් කල දහවලේ ලැබෙන හිරු රැස්ද, රාත්‍රියේ ලැබෙන සඳ රැස් ද, මැවෙන සොඳුරු බව වැඩි කරයි.පිරියම් කිරීමේ දී එකවර වෙහෙර මතට දිය කර ගත් හුනු ලීටර් 10ක් ගෙන යයි. සෑ රදුන් පිරියම් කර නිම කිරීමට වැය වන මුදල ලක්ෂ 60කි. කෙටි ඉණිමංවල ආයාසයෙන් එල්ලී ඉහළට එස වූ මිනිස්සු හුනු පිරිය‍ෙම් යෙදෙති. ආරක්ෂක බඳ පටි, හිස් වැසුම් කිසිවක් නොපැලඳ මොවුහු දේව ආරක්ෂාවෙන් පමණක් යැපෙති. 338 ක් ඇතුන් පිරිවරා ගත් අත් පවුර සහ පේසා වළලු හැඩ කළ පසු කාර්ය නිමා වේ. භාර හාර ඔප්පු කිරීමෙන් දානය දීමෙන් අවසන් වන පුණ්‍ය කර්මය වරදට සමාව අයැදීමෙන් සම්පූර්ණ වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=n1407011</link>
    <topic>වසර 20කදී සිගරට් නිපැයුම මිලියන 600කින් පහළ බැහැලා</topic>
    <author>සන්ධ්‍යා කරුණාරත්න</author>
    <content>දුම්කොළ සමාගමේ දුම්වැටි අලෙවිය සියයට 12ක පමණ පහත බැසීමක් සිදුව ඇති බව සෞඛ්‍ය ඇමැති මෛත්‍රීපාල සිරිසේන මහතා පවසයි. දුම්කොළ සමාගමේ කළමනාකාරිත්වය සිය කාර්ය මණ්ඩලවලට ලිඛිත ලියැවිල්ලක් ඉදිරිපත් කර කැමැති පුද්ගලයන්ට සේවයෙන් ඉවත් වන ලෙස දැනුම් දී ඇති බව ද ඇමැතිවරයා පැවැසුවේය.පසුගිය වසර විස්සක කාලය තුළදී මෙරට දුම්වැටි නිෂ්පාදනය මිලියන 600 කින් පහළ බැස ඇති බවත් ඒ අනුව 1992 වසරේ නිෂ්පාදනය කළ දුම්වැටි මිලියන 4800 ක ප්‍රමාණය 2012 වසර වන විට මිලියන 4200 දක්වා පහළ බැස ඇති බවත් මද්‍යසාර හා මත්ද්‍රව්‍ය තොරතුරු මධ්‍යස්ථානය (ADIC) පවසයි.වසර 2012 මුල් කාර්තුවේ එනම් ජනවාරි සිට මාර්තු දක්වා සහ 2013 වසරේ මුල් කාර්තුව සමඟ සන්සන්දනය කරන විට සියයට 14 කින් දුම්වැටි නිෂ්පාදනය අවම වී ඇති බව ද එම මධ්‍යස්ථානය පවසයි.දුම්වැටි ඇසුරුම් මත රූපමය සෞඛ්‍ය අනතුරු ඇඟවීම් ඇතුළත් කළ යුතු බවට 2012 වසරේදී ගෙනා යෝජනාව දුම්වැටි භාවිතය අඩු වීම සම්බන්ධයෙන් විශාල බලපෑමක් සිදු කර ඇති බව ද එම මධ්‍යස්ථානය ප්‍රකාශ කරයි.මෙරට පිරිමි ජනගහනය අතර 2000 වසරේදී සියයට 39 ක් වූ දුම්වැටි භාවිතය වර්තමානය වන විට සියයට 33 දක්වා අඩු වී ඇති බවත් අනුරාධපුරය හා මුලතිව් දිස්ත්‍රික්කවල පුද්ගලයන්ගේ දුම්වැටි භාවිතය ඉහළ මට්ටමක පවතින බවත් එම මධ්‍යස්ථානය කළ සමීක්ෂණයනික් හෙළි වී තිබේ.දුම්වැටි භාවිතය අඩුම දිස්ත්‍රික්ක ලෙස කොළඹ හා ගම්පහ දිස්ත්‍රික්කයන් හඳුනාගෙන ඇති බව ද එම මධ්‍යස්ථානය පවසයි. දුම්වැටි භාවිතය නිසා දුගී බව, පවුලේ අඬදබර, විවාහ ජීවිත අසාර්ථක වීම, සමාජය ප්‍රතික්ෂේප කිරීම, සමාජය පිළිකුල් කිරීම, පෞරුෂත්වය හීනවීම මෙන්ම පුද්ගලයකු තුළ තිබෙන ප්‍රතිරූපය සම්පූර්ණයෙන්ම දුර්වල වීම යනාදී කරුණු රැසක් දුම්වැටි භාවිතය නිසා සිදුවන්නේ යැයි ද ඇමැතිවරයා කීය. දුම්කොළවලට එරෙහිව නීතියත්, තවත් පැත්තකින් දැනුවත්භාවයත්, අවබෝධයත් තුළ මෙරට ජනතාව නිරෝගීමත් ජනතාවක් බවට පත් කිරිම සිදු කළ යුතු යැයි ද ඇමැතිවරයා ප්‍රකාශ කළේය. දුම්වැටි භාවිතය නිසා වාර්ෂිකව පුද්ගලයන් 21,000 ක් මරණයට පත් වන අතර එම ජීවිත සුරක්ෂිත කිරීමට නම් මතින් තොර සමාජයක වැදගත්කම ජනතාවට කියා දිය යුතු බවත් ඇමැතිවරයා ප්‍රකාශ කළේය.පිළිකා රෝගීන්ගෙන් සියයට 40 ක් දෙනා දුම්වැටි භාවිතය හේතුවෙන් රෝගයට ගොදුරු වූවන් බව ද ඇමැතිවරයා කීය.කොළඹ ජාතික රෝහලේ එක් වාට්ටුවක්ම වයස අවුරුදු 40 ට අඩු තරුණ වයසේ විශේෂයෙන්ම දුම් බීම නිසා රෝගී වූවන්ගෙන් පිරී ඇති බවත් වැඩ කරන වයසේ සිටින මෙවැනි තරුණයන් රෝගීන් බවට පත්වීමෙන් මෙරට ආර්ථිකය විශාල පරිහානියකට පත් වන බවත් ඇමැතිවරයා මතක් කළේය.මතින් තොර සමාජයක් නිර්මාණය කිරීම සඳහා මෙරට වැඩිහිටියන් මෙන්ම පාසල් දරුවන් ද දැනුවත් කළ යුතු බවත් ඒ සඳහා වැඩසටහන් සෞඛ්‍ය අමාත්‍යාංශය මඟින් ක්‍රියාත්මක කරන බවත් ඇමැතිවරයා පැවැසුවේය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=n1407016</link>
    <topic>ගෞරවනීය නාවික සේවයට සමරු තිළිණයක්</topic>
    <author>ඡායාරූපය - නලින් හේවාපතිරණ</author>
    <content>සේවා කාලය අවසන් කර විශ්‍රාම යාමට නියමිත නාවික හමුදාපති අද්මිරාල් ජයනාත් කොළඹගේ මහතා ජනාධිපති මන්දිරියේදී ජනාධිපති මහින්ද රාජපක්ෂ මහතා ඊයේ (30) හමු වී සුහද පිළිසඳරක නිරත වීමෙන් පසු ජනාධිපතිතුමන් විසින් ඔහුට සමරු තිළිණයක් පිරිනැමූ අයුරු.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=n1407012</link>
    <topic>ව්‍යාජ වෙබ් අඩවිය හරහා වංචා කළ මුදල කෝටි තුනකට ආසන්නයි</topic>
    <author>සිරන්ජනී කුමාරි</author>
    <content>විදේශ සේවා නියුක්ති කාර්යංශයේ නිල වෙබ් අඩවියට සමාන වෙබ් අඩවියක් පවත්වා ගෙන යමින් කොරියානූ රටේ විදේශ රැකියා ලබා දෙන බව පවසා සැකකරුවන් වංචා කළ මුදල රුපියල් කෝටි තුනකට ආසන්න බවට මෙතෙක් කරන ලද විමර්ශනවලදී තොරුතුරු අනාවරණය වුවේයැයි රහස් පොලිසිය ඊයේ (30) කොළඹ ප්‍රධාන මහේස්ත්‍රාත් ගිහාන් පිලපිටිය මහතා වෙත දැනුම් දුන්නේය.මේ වංචාව සම්බන්ධයෙන් දැනට පැමිණිලි 60ක් පොලිසිය වෙත ලැබි ඇති බවත් දෙකෝටි අට ලක්ෂ හතලිස් දහසක මුදලක් පැමිණිලිකරුවන්ගේන් සැකකරුවන් ලබා ගෙන ඇති බවට රහස් පොලිසිය අධිකරණය හමුවේ වැඩිදුරටත් පැවසීය.පැමිණිලි කීපයක් මේ වනවිට පොලිසිය වෙත ලැබී ඇත්ද එම පැමිණිලිකරුවන් සැකකරුවන් වෙත දුන් මුදල කොපමණද යන්න සම්බන්ධයෙන් තමා වෙත සවිස්තර වාර්තාවක් සපයන ලෙස ඉකුත් නඩු දිනයේ දී මහේස්ත්‍රාත්වරයා පොලිසියට කරන ලද නියෝගයකට අනුව පොලිසිය මේ තොරතුරු අධිකරණය වෙත ඉදිරිපත් කෙළේය.දැනට පොලිසිය විසින් සොයා ගත් ලක්ෂ 62ක මුදල් බෙදාහරින්නේ කෙසේද යන්න සම්බන්ධයෙන් වාර්තාවක් කඩිනමින් අධිකරණය වෙත ඉදිරිපත් කරන ලෙස මෙහිදී මහේස්ත්‍රාත්වරයා රහස් පොලිසිය වෙත නියම කෙළේය. පානදුර පදිංචි සමන්තිලක දර්ශන නොහොත් මෙහොමඩ් වසීම් , සිත්ති නසිම් නිසාම්ඩීන් , ජූන් ස්ටීවන් යන සැකකරුවන් බන්ධනාගාර අධිකාරිවරයා අධිකරණය වෙත ඊයේ (30) ඉදිරිපත් කොට තිබිණ. www.slbef.lk නැමැති වෙබ් අඩවිය නිර්මාණය කළ සැකකරුවන හා වන්නිආරච්චිගේ විශ්ව තරංග ෆොන්සේකා නැමැත්තා ලක්ෂ පහ බැගින් වු ශරීර ඇප දෙකක් මත මුදා හැරීමට මහේස්ත්‍රාත්වරයා ඉකුත් දින නියම කොට තිබිණ.පැමිණිලිකරුවන් වෙනුවෙන් අධිකරණයේ කරුණු දැක්වු ජනාධිපති නීතිඥ නලීන් ලද්දුවහේට්ටි මහතා පැවසූවේ පොලිසිය සොයා ගත් මුදල් ඔවුන් වෙත නිසි ක්‍රමවේදයකට බෙදා හැරීමට කටයුතු කරන ලෙස අධිකරණයෙන් ඉල්ලා සිටින බවය. කොටිකාවත්ත අංගොඩ පදිංචි තුෂාරි ක්‍රිස්ටින් දිල්හානි නැමැත්තිය අත්අඩංගුවට ගැනීමට ඉදිරි පරික්ෂණ පවත්වන බව පැවසූ රහස් පොලිසිය සැකකාරිය මෙරටට පැමිණිමේ දී හෝ පිටව යාමේ දී අත්අඩංගුවට ගන්නා ලෙසට ආගමන විගමන පාලක වෙත නියෝගයක් කරන ලෙසට අධිකරණයෙන් ඉල්ලා සිටි‍යේය. විදේශ සේවා නිල වෙබ් අඩවියට සමාන වෙබ් අඩවියක් නිර්මාණය කරමින් කොරියානූ රටේ විදේශ රැකියා ලබා දෙන බව පවසමින් මුදල් වංචා කරන බවට ශ්‍රි ලංකා විදේශ සේවා නියුක්ති කාර්යංශයේ තොරතුරු තාක්ෂණ උපදේශක රොෂාන් හසීම් මහතා රහස් පොලිසිය වෙත පැමිණිලි කොට තිබිණ.අදාළ කරුණු සලකා බැලු මහේස්ත්‍රාත්වරයා සැකකරුවන් තවදුරටත් මේ මස 14 වන දින දක්වා රක්ෂිතබන්ධනාගාරගත කරන ලෙස නියම කෙළේය. රහස් පොලිසියේ පරිගණක අංශයේ ස්ථානාධිපති උප පොලිස් පරික්ෂක කේ.එස් .සේනාරත්න, උප පොලිස් පරික්ෂක හේවාවඩූ, විදේශ සේවා නියුක්ති කාර්යාංශයේ නියෝජ්‍ය සාමාන්‍ය අධිකාරි කිර්ති මුතුකුමාරන, විශේෂ විමර්ශන අංශයේ පොලිස් පරික්ෂක මනෝහර කුඩාගොඩගේ මහත්වරු අධිකරණය වෙත කරුණු ඉදිරිපත්කළහ.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=n1407013</link>
    <topic>නීති විද්‍යාලයට සිසුන් 177කට අඩුකිරීම ගැන කරුණු දැක්වීමට නීතිපතිවරයා කල් ලබා දෙයි</topic>
    <author>නෙල්කා මැදගෙදර</author>
    <content>2014 අධ්‍යයන වර්ෂය සඳහා ශ්‍රී ලංකා නීති විද්‍යාලයට බඳවා ගන්නා සිසුන් සංඛ්‍යාව 177 තෙක් අඩු කිරීමට ගෙන ඇති තීරණය සම්බන්ධයෙන් අධිකරණයට කරුණු දැක්විම සඳහා නිති විද්‍යාල විදුහල්පතිවරයා ඇතුළු බලධාරින් ගේ උපදෙස් ලබා ගැනීමට ලබන ජූලි මස 30 වැනිදා තෙක් නීතිපතිවරයාට කල් ලබා දිමට අභියාචනාධිකරණය ඊයේ (30) තීරණය කෙළේය.මේ අධ්‍යයන වර්ෂය සඳහා බඳවා ගන්නා නීති සිසුන් සංඛ්‍යාව අඩු කිරිමට ගත් තීරණය බල රහිත කර එම සංඛ්‍යාව 225 තෙක් ඉහළ දමන ලෙස ලෙස ඉල්ලා ගොනු කර ඇති රිට් පෙත්සම කැඳවූ අවස්ථාවේදී නීතිපතිවරයා වෙනුවෙන් පෙනි සිටි නියෝජ්‍ය සොලිසිටර් ජෙනරාල් අර්ජුන උබේසේකර මහතා කළ ඉල්ලීමකට අවසර දෙමින් මෙලෙස කල් ලබා දෙන ලදි.අභියාචනාධිකරණ විනිසුරු උපාලි අබේරත්න මහතා ඉදිරියෙහි මේ පෙත්සම ඊයේ (30) කැඳවන ලදි.නිති විද්‍යාල ශිෂ්‍ය කප්පාදුවට එරෙහි ව්‍යාපාරයෙහි කැඳවුම්කරු අමල් අයි. සෙනෙවිරත්න ඇතුළු තිස් දෙදෙනකු විසින් මේ පෙත්සම ගොනු කර තිබේ. සංස්ථාපිත නිති අධ්‍යයන සභාව, නිති විද්‍යාල විදුහල්පති ආචාර්ය ජයතිස්ස ද කොස්තා, අධිකරණ ඇමැතිවරයා , විභාග කොමසාරිස් ජෙනරාල්වරයා, සහ නිතිපතිවරයා පෙත්සමෙහි වගඋත්තරකරුවෝ වෙති පෙත්සමෙහි සඳහන් වන අන්දමට නීතිවිද්‍යාල ප්‍රවේශ විභාගය 2013 ඔක්තෝබර් මස 06 වැනිදා පවත්වා තිබේ.අනතුරුව ලකුණු 66ට වඩා ලබා ගෙන නිති විද්‍යාල ප්‍රවේශයට තෝරා ගත් සිසුන්ගේ නාම ලේඛනය එම විදුහල් ගේට්ටුවෙහි ප්‍රදර්ශනය කර ති‍බිණි. සිසුන් 177 දෙනකුගේ නම් පමණක් එලෙස ප්‍රදර්ශනය කර ඇති අතර සෙසු අයදුම්කරුවන් ලබා ගත් ලකුණු හෝ ඔවුන් ගේ නම් ප්‍රදර්ශනය කර නැතැයි පෙත්සම වෙනුවෙන් කරුණු ඉදිරිපත් කළ නීතිඥ සනත් සිංහගේ මහතා සඳහන් කෙළේය.නීතියෙහි පසුබිම විෂය නිර්දේශය යටතේ පවත්වන ලද අවසන් විභාගය මෙය වන බැවින් වැඩි සිසුන් පිරිසක් ඇතුළත් කර ගනු ඇතැයි අපේක්ෂා කළ ත් එම අපේක්ෂා බිඳ දමමින් තෝරාගත් සිසුන් සංඛ්‍යාව 177 තෙක් කප්පාදු කිරිමෙන් සිසුන්ට විශාල හානියක් වන බව ද සඳහන් කෙරිණි.අක්‍රමිකතා සහ වංචාවන් නිසා මේ අසාධාරණ කප්පාදුව සිදු කර ඇති අතර ඒ සම්බන්ධයෙන් කළ පැමිණිලි අනුව රහස් පොළිස් පරික්ෂණයක් ද පැවැත්වෙන් බවද නීතිඥවරයා තවදුරටත් සඳහන් කෙළේය.පූර්ව කිසිදු දැනුම්දිමකින් තොරව මේ සිසු කප්පාදුව සිදු කර ඇතැයිද සිසුන් මෙන්ම ඔවුන්ගේ දෙමාපියන්ද මේ නිසා අපහසුතාවයට ලක්ව සිටින බව ද අධිකරණයෙහි අවධානයට ලක් කෙරිණි. .‍නිති විද්‍යාලයට බඳවා ගන්නා සිසුන් සංඛ්‍යාව 177 තෙක් අඩු කිරීමෙන් සිසුන්ට විශාල අසාධාරණයක් වන නිසා එම තීරණය ක්‍රියාත්මක කිරීම අත්හිටුවන නියෝගයක් නිකුත් කරන ලෙසද විභාගයට අදාළ සියලු ලිපි ලේඛන අධිකරණයට කැඳවන ලෙසද පෙත්සම්කරුවෝ අධිකරණයෙන් ඉල්ලා සිටිති.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=n1407014</link>
    <topic>කලාපයේ ආර්ථික සංවර්ධනයට ශ්‍රී ලංකාවෙන් ඉහළ දායකත්වයක්</topic>
    <author>මහින්ද අලුත්ගෙදර</author>
    <content>දශක තුනකට ආසන්න කාලයක් ශ්‍රී ලංකාවේ පැවැති ත්‍රස්තවාදය අවසන් කරමින් සාමය සහ ස්ථාවරත්වය සමඟ රටට ලබා දී තිබෙන ප්‍රතිලාභ අපේ මාතෘභූමියට පමණක් නොව සමස්ත කලාපයටම අතිශය වැදගත් බව රජය අවධාරණය කරයි.එම ප්‍රතිලාභ සම්බන්ධයෙන් මේ දක්වා කිසිඳු පිළිගැනීමක් ලැබී නොමැති නමුත් ඒ සුවිශේෂී ජයග්‍රහණය සියලු පාර්ශවයන්ගේ ඇඟයීමට ලක්විය යුතු බව විදේශ කටයුතු ඇමැති මහාචාර්ය ජී.එල් පීරිස් මහතා ප්‍රකාශ කරයි.කලාපයේ ආර්ථික සංවර්ධනයට ශ්‍රී ලංකාවෙන් ලැබෙන දායකත්වය ඉහළ මට්ටමක පවතින බව පෙන්වාදෙන ඒ මහතා එය භෞතික සම්පත්වල වටිනාකමට වඩා ඉහළ අඟයක් බවද කලාපීය වශයෙන් එක් එක් රටවල ආර්ථික සහ සාමය ඇතුළු කරුණු වෙනුවෙන් ත්‍රස්තවාදය බෙහෙවින්ම බලපාන බවද සඳහන් කරයි.විදේශ කටයුතු ඇමැතිවරයා මේ බව සඳහන් කළේ කොළඹ දී ඊයේ (30) ආරම්භ වූ සාගර විද්‍යාව හා පරිසරය පිළිබඳ විශිෂ්ටතා මධ්‍යස්ථානය ආරම්භ කිරීමේ වැඩමුළුවට සහභාගි වෙමිනි. ශ්‍රී ලංකාවේ ප්‍රතිපත්ති අධ්‍යයන ආයතනය සහ විදේශ කටයුතු අමාත්‍යාංශය එක්ව මෙය සංවිධානය කෙරිණි.එහිදී වැඩිදුරටත් අඳහස් පළ කරමින් මහාචාර්ය ජී.එල් පීරිස් මහතා සඳහන් කළේ මෙවැනි මධ්‍යස්ථානයක් ස්ථාපිත කිරීම ශ්‍රී ලංකාවට පමණක් නොව කලාපීය වශයෙන් සෑම රටකටම වැදගත් වන බවත් සාගර ආර්ථිකය අපේ රටට බෙහෙවින්ම වැදගත් වන බවත්ය. සමස්ත කලාපයම අස්ථාවර කිරීමට ප්‍රයත්න දරන ත්‍රස්තවාදය ශ්‍රී ලංකාවෙන් අවසන් කිරීමට රජය පියවර ගෙන තිබෙන බවද එය කලාපය අස්ථාවර කිරීමට උත්සාහ දරණ සැමට කඳිම පාඩමක් බවද හෙතෙම පෙන්වා දුන්නේය.සාගර සම්පත් කළමනාකරණය, එම සම්පත ක්‍රමානුකූලව පරිහරනය කිරීම ශ්‍රී ලංකාවේ ආර්ථික ප්‍රතිපත්තිය බව පැවසූ මහාචාර්ය ජී.එල් පීරිස් මහතා පරිසරය සම්බන්ධයෙන් ද ශ්‍රී ලංකාවේ අවධානය යොමුව තිබෙන බව පැවසිය.ජනාධිපති මහින්ද රාජපක්ෂ මහතා මාලදිවයිනේ සහ සීෂෙල්ස් රාජ්‍යයන්හි සංචාරය කළ පසු අබ්දුල්ලා යමීන් අබ්දුල් ගයුම් සහ ජෙම්ස් මිෂෙල් ජනාධිපතිවරුන් සමඟ සාගර ආර්ථිකය සහ එයින් ප්‍රයෝජන ගතයුතු ආකාරය සම්බන්ධයෙන් විශේෂ අවධානය යොමුකළ බව පැවසූ විදේශ කටයුතු ඇමැතිවරයා කලාපීය රටවලට අමතරව ලෝකයේ සෙසු රටවල් ද මේ වෙනුවෙන් අවධානය යොමුකර තිබෙන බව පෙන්වා දුන්නේය.සාගර සම්පත කළමනාකරණය කරමින් ඉන්දියන් සාගරයේ පවතින සම්පත් ප්‍රයෝජනයට ගතයුතු යැයි පෙන්වාදුන් මහාචාර්ය ජී.එල් පීරිස් මහතා ශ්‍රී ලංකාවට බටහිර දෙසින් පිහිටි සීෂෙල්ස් රාජ්‍යය, මැඩගස්කරය ආදී රටවල් ද මෙවැනි ක්‍රියාදාමයන් වෙනුවෙන් අවධානය යොමුකර තිබෙන බව සඳහන් කළේය. මේ අතර ඒ මහතා ප්‍රකාශ කළේ මේ එක් එක් රටවල් අපේ කලාපයේ රටවල් සමඟ සහයෝඟයෙන් කටයුතු කිරීමට උනන්දුවක් දක්වන බවයි.කිසියම් හෝ ප්‍රතිපත්ති නිර්මාණය කරමින් කලාපයේ රටවල් අතර ඒවා ක්‍රියාත්මක කළයුතු බව ප්‍රකාශ කළ විදේශ කටයුතු ඇමැතිවරයා මේ සම්බන්ධයෙන් හොඳ අධ්‍යාපනයක් ලබා දියයුතු බවද එවැනි වැඩපිළිවෙළක් වෙනුවෙන් ශ්‍රී ලංකා රජය ආරම්භයේ සිට ක්‍රියාකළ බවද සිහිපත් කළේය.මේ අතර ඇමැතිවරයා පැවසූවේ නියෝජ්‍ය ඇමැති ගීතාංජන ගුණවර්ධන මහතා ද මෙවැනි ක්‍රියාදාමයන් වෙනුවෙන් පූර්ණ සහයෝඟය ලබාදෙන බවයි. මීට මාස කිහිපයකට පෙර ලෝකයේ සමුද්‍ර ආර්ථිකය සම්බන්ධයෙන් එක්සත් අරාබි එමීර් රාජ්‍යයේ දී සම්මන්ත්‍රණයක් පැවැති බවත් එහිදී කලාපීය වශයෙන් සෑම රටකටම පොදු කරුණු රැසක් කෙරෙහි අවධානය යොමුකළ බවත් ඒ මහතා පැවසීය.ඒ ඒ රටවල පිහිටීම අනුව ක්‍රියාත්මක වීමේ අවශ්‍යතාවය පෙන්වාදුන් ඇමැතිවරයා සාගර සම්පත් කළමනාකරණය සඳහා විද්‍යාත්මක වශයෙන් වැඩපිළිවෙලක් අවශ්‍ය බවද එවැන්නක් කෙරෙහි අවධානය යොමු කිරීම ඉතා වැදගත් බවද සඳහන් කළේය.මේ අතර විදේශ කටයුතු ඇමැති මහාචාර්ය ජී.එල් පීරිස් මහතා සඳහන් කළේ මෑත කාලයේදී නීති විරෝධී මිනිස් ජාවාරම වැඩි වශයෙන් සිදු වුවද ශ්‍රී ලංකාවෙන් සිදුකෙරෙන මිනිස් ජාවාරම මැඩ පැවැත්වීම වෙනුවෙන් ශ්‍රී ලංකා නාවික හමුදාව ඉහළ කාර්යභාරයක් සිදුකර තිබෙන බවත් එහි ප්‍රතිඵලයක් වශයෙන් මිනිස් ජාවාරම, නීති විරෝධී මත්ද්‍රව්‍ය ජාවාරම, නීති විරෝධී භාණ්ඩ වෙළෙඳාම අවම මට්ටමකට පැමිණ තිබෙන බවත්ය.සිවිල් ගුවන් සේවා නියෝජ්‍ය ඇමැති ගීතාංජන ගුණවර්ධන, විදේශ කටයුතු අමාත්‍යාංශයේ අතිරේක ලේකම් චිත්‍රාංගනී වාගීෂ්වර, ශ්‍රී ලංකා ප්‍රතිපත්ති අධ්‍යයන ආයතනයේ විධායක අධ්‍යක්ෂ ආචාර්ය සමන් කැලේගම, මහත්ම මහත්මීන් ඇතුළු පිරිසක් මේ අවස්ථාවට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=n1407015</link>
    <topic>ශ්‍රී ලංකාවේ ප්‍රජා පාදක ව්‍යාපෘති රැසකට ඔස්ට්‍රේලියාවෙන් රුපියල් ලක්ෂ 270ක්</topic>
    <author>මහින්ද අලුත්ගෙදර</author>
    <content>සංවර්ධනය අතින් ඉදිරියට ගමන් කරන ශ්‍රී ලංකාවේ ප්‍රජා පාදක ව්‍යාපෘති රැසක් ක්‍රියාත්මක කිරීම සඳහා රුපියල් ලක්ෂ 270 ක මුදලක් ප්‍රදානය කිරීමට ඔස්ට්‍රේලියානු රජය පියවර ගෙන ඇත.ඔස්ට්‍රේලියානු ඍජු ආධාර වැඩසටහන යටතේ මේ මුදල් ප්‍රදානය ශ්‍රී ලංකාවට සිදුකර තිබෙන අතර එමඟින් ශ්‍රී ලංකාවේ සංවිධාන 12ක් විසින් ක්‍රියාවට නංවනු ලබන ප්‍රජා පාදක ව්‍යාපෘති 13ක් සඳහා මුදල් සපයන බව ශ්‍රී ලංකාවේ ඔස්ට්‍රේලියානු මහ කොමසාරිස් කාර්යාලය පවසයි.ශ්‍රී ලංකාවේ විවිධ ප්‍රදේශ ආවරණය කෙරෙන පරිදි මේ සුළු පරිමාණ සංවර්ධන ව්‍යාපෘති ක්‍රියාත්මක කිරීම සඳහා ප්‍රජා පාදක සංවිධාන වෙනුවෙන් මූල්‍ය චෙක්පත් ප්‍රදානය කිරීම ශ්‍රී ලංකාවේ ඔස්ට්‍රේලියානු වැඩබලන මහ කොමසාරිස් සොන්යා කෝප මහත්මිය අතින් ඊයේ (30) සිදුකෙරිණි.ඔස්ට්‍රේලියානු රජයේ වාර්ෂික සුළු ප්‍රතිපාදන සම්පාදනය කිරීමේ වැඩසටහන වන ඍජු ආධාර වැඩසටහන යටතේ මෙම ආධාර මුදල් සපයනු ලබන අතර ලාභ නොලබන පදනමින් ක්‍රියාත්මක වන ප්‍රජා පාදක සංවිධාන සඳහා මේ ආධාර වැඩසටහන යටතේ අරමුදල් සැපයෙන බවද අවවරප්‍රසාදිත ප්‍රජාවන් සඳහා සහන සැලසීම ඉන් අරමුණු කෙරෙන බවද එම මහ කොමසාරිස් කාර්යාලය කියාසිටී.ආධාර වැඩසටහන ක්‍රියාත්මක කිරීම වෙනුවෙන් පැවති උත්සවයේ දී අඳහස් පළකළ වැඩබලන ඔස්ට්‍රේලියානු මහ කොමසාරිස් කෝප මහත්මිය පෙන්වා දුන්නේ “ඍජු ආධාර වැඩසටහනේ අරමුණ වන්නේ සංවර්ධන අරමුණු තවදුරටත් ඉදිරියට ගෙන යෑම සහ වහා උපකාර අවශ්‍ය වන මානුෂවාදී දුෂ්කර තත්ත්වයන්ට පිළිසරණ වීම බවයි. පසුගිය වසර ගණනාවක කාලය තුළ දී ශ්‍රී ලංකාව තුළ ව්‍යාපෘති සිය ගණනකට සහාය දක්වා තිබෙන බවද ඒ ඔස්සේ වරප්‍රසාද නිසි පරිදි හිමි නොවූ පුද්ගලයන් විශාල සංඛ්‍යාවකගේ ජීවිත වෙනස් කිරීමට හැකි වු බවද ඇය පෙන්වා දුන්නාය.බිම් මට්ටමේ ඉතා වැදගත් කාර්යභාරයක් ඉටු කරමින් සිටින ප්‍රජා කණ්ඩායම් වෙත ඍජුවම සහාය දැක්වීමට අවස්ථාවක් ලැබෙන ඍජු ආධාර වැඩසටහන සම්බන්ධයෙන් ඔස්ට්‍රේලියාව බෙහෙවින් ආඩම්බරයට පත්වන බවද ඒ මහත්මිය සඳහන් කළාය.වතුකරයේ අධ්‍යාපන පහසුකම් ඉහළ නැංවීම, කාන්තාවන් සඳහා වෘත්තීය පුහුණුව සැපයීම, පශ්චාත් යුද පුනරුත්ථාපන කටයුතු, ජීවනෝපාය සංවර්ධන මෙන්ම සෞඛ්‍ය තත්ත්වයන් සහ සනීපාරක්ෂක පහසුකම් වර්ධනය කිරීම ආදී වූ ව්‍යාපෘති සඳහා මෙහිදි ප්‍රතිපාදන පිරිනැමිණි. </content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=n1407017</link>
    <topic>මධ්‍යම කඳුකරයේ බටහිර බෑවුම්වලට තද සුළං</topic>
    <author>උදුලා පීරිස්</author>
    <content>ඌව හා නැ‍ඟෙනහිර පළාත්වල අද (01) ගිගුරුම් සහිත වැසි ඇතිවිය හැකි බවත් මධ්‍යම කඳුකරයේ බටහිර බෑවුම්වල තද සුළං ඇතිවිය හැකි බවත් කාලගුණ විද්‍යා දෙපාර්තමේන්තුව දන්වා සිටී.ගිගුරුම් සහිත වැසි සමඟ ඇතිවන තාවකාලික සුළං සමඟ අකුණු අවධානමක් පවතින බැවින් ඒ සම්බන්ධයෙන් විමසිලිමත් වන ලෙස කාලගුණ විද්‍යා දෙපාර්තමේන්තුව අනතුරු අගවයි.බස්නාහිර සබරගමුව මධ්‍යම සහ දකුණු පළාත්වල වැසි තත්ත්වය වැඩිවිය හැකියැයිද කාලගුණ විද්‍යා දෙපාර්තමේන්තුව කියයි.පුත්තලම සිට කොළඔ ,ගාල්ල හා පොතුවිල් දක්වා මුහුදු ප්‍රදේශවල ගිගිරුම් සහිත වැසි ඇතිවිය හැකි බවත් සුළං නිරිත දෙසින් පැයට කිලෝ මීටර් 50ක වේගයෙන් හමනු ඇති බවත් කියන එම දෙපාර්තමේන්තුව මාතර හා හම්බන්තොට හරහා පොතුවිල් දක්වා මුහුදු තීරයත් පුත්තලම සිට මන්නාරම ත්‍රිකුණාමලය හරහා කන්කසන්තුරේ දක්වා මුහුදු ප්‍රදේශවලත් සුළගේ වේගය විටක පැයට කිලෝමීටර් 60ක වේගයෙන් හමනු ඇති බැවින් එම මුහුදු ප්‍රදේශ රළු හා අනතුරුදායක බව කාලගුණ විද්‍යාඥ ජීවන් කරුණානායක මහතා අනාවරණය කර සිටී . මේ නිසා නාවික හා ධීවර කටයුතුවලදී සැලකිලිමත්වන ලෙසද එම දෙපාර්තමේන්තුව කියයි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=n1407018</link>
    <topic>සරසවි සිසුන්ගේ ඉංග්‍රීසි දැනුම වර්ධනයට විශේෂ වැඩපිළිවෙළක්</topic>
    <author>සමන්මලී ප්‍රියශාන්ති</author>
    <content>ශ්‍රී ලංකාවේ විශ්වවිද්‍යාල ශිෂ්‍ය ශිෂ්‍යාවන්ගේ ඉංග්‍රීසී දැනුම වර්ධනය කිරීම හා අගය කිරීම සඳහා"ඉංග්‍රීසි භාෂාව පිළිබද විශ්වවිද්‍යාල පරීක්ෂණය" (university test of english language) මැයෙන් වැඩපිළිවෙළක් උසස් අධ්‍යාපන අමාත්‍යාංශය මඟින් සංවිධාන කර තිබේ.උසස් අධ්‍යාපන අමාත්‍යාංශය යටතේ පවතින ලෝක බැංකු ආධාර සහිතව ක්‍රියාත්මක වන 21 වැනි සියවස සඳහා උසස් අධ්‍යාපන ව්‍යාපෘතිය මඟින් මෙය ක්‍රියාවට නංවයි.මේ පරීක්ෂණය සඳහා ශ්‍රී ලංකාවේ විශ්වවිද්‍යාලවල සියලුම ශිෂ්‍ය ශිෂ්‍යාවන්ට නොමිලයේ පෙනී සිටීමට ඉඩ ප්‍රස්ථාව ලබා දී තිබේ.මේ වැඩසටහනට ප්‍රථම වරට 2013 දී ආරම්භ වු අතර එම වර්ෂයේදී විශ්වවිද්‍යාල 15ක ශිෂ්‍ය ශිෂ්‍යාවන් 13308 දෙනක් මේ පරීක්ෂණයට පෙනී සිටි අතර ඉන් ශිෂ්‍ය ශිෂ්‍යාවන් 1499 ක් ඉහළ මට්ටමේ ලකුණු ලබා ගෙන පස්වන හෝ ඉහළ මට්ටමේ සුදුසුකම් ලබා ඇත. ශිෂ්‍ය ශිෂ්‍යාවන් 938 දෙනෙකු සාමාන්‍ය ලකුණු වන සයවන හෝ ඉහළ මට්ටමේ සුදුසුකම් ලබා තිබේ.මේ සියලුම ශිෂ්‍ය ශිෂ්‍යාවන්ට සහතික පත් ප්‍රදානය කිරීම කොළඹ ගලධාරී හෝටලයේදී ඊයේ (30) සිදු කෙරිණි.මේ වන විට 2014 වර්ෂය සඳහා ද මේ පරීක්ෂණය ක්‍රියාත්මකව පවතී. ඉංග්‍රීසී භාෂාව පිළිබඳ විශ්වවිද්‍යාලයීය පරීක්ෂණය සිසු සිසුවියන්ගේ කියවීම, ලිවීම, සවන්දීම සහ කථනය සඳහා ඉහළ පළපුරුද්දක් ලබා ගැනීමට උපකාරී වන වැඩසටහනක් බව උසස් අධ්‍යාපන අමාත්‍යාංශය පවසයි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=n1407019</link>
    <topic>මේක ආණ්ඩුවට නොව රටට විපක්ෂ විපක්ෂයක්</topic>
    <author>@ ලංකින්ද නානායක්කාර ඉමදුව සමුහ</author>
    <content>අද ‍රටේ තිබෙන්නේ ආණ්ඩුවට විපක්ෂ විපක්ෂයක් නොව රටට විපක්ෂ විපක්ෂයක් බව දකුණු පළාත් ප්‍රධාන අමාත්‍ය ෂාන් විජේලාල් ද සිල්වා මහතා පවසයි.ඒ මහතා එසේ පැවසුවේ ගෝනාපීනූවල ප්‍රාදේශීය ලේකම් කාර්යාලය හා ආබාධිත පුනරුත්ථාපන සංසදය ඒකාබද්ධව කොට්ඨාසයේ ආබාධ සහිත ප්‍රජාව හා වැඩිහිටි ප්‍රජාව වෙනුවෙන් සංවිධාන කළ වෛද්‍ය සායනයක් සිල්වා මහතාගේ ප්‍රධානත්වයෙන් ගෝනාපීනුවල ප්‍රාදේශීය ලේකම් කාර්යාලයේ දී පැවැති අවස්ථාවේ දීය.මෙහි දී වැඩිදුරටත් අදහස් දැක් වු ප්‍රධාන අමාත්‍යවරයා, විපක්ෂයක් වුණාම බලාපොරොත්තුව ආණ්ඩු බලයට පැමිණීම. එහෙම පැමිණි පසු පාලනය කරන්න රටක් තිබිය යුතුයි. නමුත් අද රටේ විපක්ෂය කටයුතු කරන්නේ රටේ රාජ්‍ය යාන්ත්‍රණයට අවැඩක් වන අයුරින්. ඔවුන්ට කිසිදාක බලයට ඒමට නොහැකි බව දන්නා නිසා මෙවැනි කටයුතුවල නිරත වෙනවා වෙන්න පුළුවන්.රටේ හදවතක් රටක හමුදාවට බොරු චෝදනා නඟන විපක්ෂයේ මෙම කටයුත්ත අපි හෙළා දකිනවා. නිදහසේ අගය වඩාත් දැනෙන්නේ නිදහස නැති වු කලටයි. මීට වසර පහකට හයකට පෙර අපි එය අත් වින්දා. ලොව ප්‍රබල යැයි කියන රටවල් පවා ත්‍රස්තවාදය නිසා පීඩා විඳින යුගයක ලෝකයේ ප්‍රබලම ත්‍රස්තවාදියා යැයි පුරසාරම් දෙඩු ත්‍රස්තවාදියාට තේරෙන භාෂාවෙන් පිළිතුරු සැපයීමට මහින්ද රාජපක්ෂ ජනාධිපති වරයා ඇතුළු සියලු රණවිරුවනට හැකියාව ලැබු නිසා අද ශ්‍රී ලාංකික ජාතිය නවමු නිදහස බුක්ති විදිමින් සිටිනවා.මීට කලකට ඉහත දී සොල්දාදුවා, ආමිකාරයා යන වචන වලින් ඇමතූ රණවිරුවා, රණවිරුවා ලෙස අමතන තත්ත්වයට රට පත් වුවා. ඒ අපට සිටි ලෝකයේ විනය ගරුකම හමුදාවක් නිසා. අවසන් සටන අවස්ථාවේ දී තම ජීවිත හානි අවම කර ගනිමින් බර අවිවලින් පහර දීමට හැකියාව තිබිය දී, තම ජීවිතය ගැන නොතකා සිවිල් වැසියන්ගේ ජීවිත ගැන සිතා කර මානුෂික මෙහෙයුම නිසා ඔවුන් අද රණවිරුවන් වී තිබෙනවා. එසේ කැපකිරීම් කර රණවිරුවන් විපක්ෂයේ මෙවැනි ප්‍රකාශ මඟින් ජාත්‍යන්තරය ඉදිරියේ හෑල්ලුවට ලක් වෙනවා. එහි වගකීමෙන් මිදෙන්න මේ අයට කවදාවත් බැරි වෙනවා.වසර ගණනකට පෙර හමුදා බුද්ධි අංශය පාවා දීමෙන් සිදු වු දෙය අපි කවුරුත් දන්නවා. එවැනි දෙයක් යළිත් සිදු නොවීමට වග බලාගන්නවා වෙනුවට සිතාමතාම රටක ඇති පොදු න්‍යාය පත්‍රයට විරුද්ධව තම පෞද්ගලික න්‍යාය පත්‍ර අද විපක්ෂය විසින් ප්‍රමුඛ කොට සලකා තිබෙනවා. රටේ දේශපාලන සුළඟ හමන දිශාවත් හඳුනාගත නොහැකි මේ අයට ඉදිරි මැතිවරණවලදී ජනතාව නියම පිළිතුරු දීමට පෙළ ගැසිය යුතුයි. කවුරුන් කුමක් ප්‍රකාශ කළ ද රණවිරුවන්ගේ ජීවිත පරිත්‍යාගයෙන් හා දහස් ගණනක් ආබාධිතයන් වෙමින් මේ රටට දිනා ගත් නිදහස කිසිදු අයෙකුට ආපස්සට හරවන්නට මේ රජය කිසිවිටක අවස්ථාව නොදෙන බව ද ඒ මහතා පැවසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=n14070110</link>
    <topic>ආණ්ඩු පක්ෂයේ විශේෂ වැඩමුළුව</topic>
    <author/>
    <content>ආණ්ඩු පක්ෂයේ සියලු මැති ඇමැතිවරුන් සඳහා විශේෂ වැඩමුළුවක් ජනාධිපති මහින්ද රාජපක්ෂ මහතාගේ ප්‍රධානත්වයෙන් ඊයේ (30) දිනය පුරා බේරුවල දී පැවැත්විණි‍. එම අවස්ථාවට පැමිණි ජනාධිපතිතුමා මැති ඇමැතිවරුන්ට ආචාර කරමින්.ඡායාරූපය- නලින් හේවාපතිරණ</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=n14070111</link>
    <topic>ශෂින්ද්‍ර රාජපක්ෂ මහතාගේ 38 වැනි ජන්ම දිනය</topic>
    <author/>
    <content>කතරගම දේවාලයේ බස්නායක නිලමේ ඌව පළාත් ප්‍රධාන අමාත්‍ය ශෂින්ද්‍ර රාජපක්ෂ මහතාගේ 38 වැනි ජන්ම දිනය පසුගිය 28 වැනි දින‍ට යෙදී තිබුණි. මෙවර ඇසළ මංගල්‍යය ද 28 වැනි දිනට යෙදී තිබූ අතර බස්නායක නිලමේවරයා පවුලේ උදවිය සමඟ බස්නායක නිලමේ මැදුරේදී කේක් ගෙඩියක් කපා උපන් දිනය සැමරූ අයුරු.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=n14070112</link>
    <topic>රිදී රේඛා ප්‍රසාද ඉතුරුම් සහතික පත් දිනුම් ඇදීම</topic>
    <author/>
    <content>ජාතික ඉතිරිකිරීමේ බැංකුවේ රිදී රේඛා ප්‍රසාද ඉතුරුම් සහතික පත් දිනුම් ඇදීම බැංකුවේ ප්‍රධාන කාර්යාලයීය ශ්‍රවනාගාරයේදී පැවැත්විණි. එහිදී බැංකුවේ සභාපති ඩබ්ලිව්. ඒ. නාලිනී මහත්මිය පිරිස ඇමතූ අයුරු.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=n14070113</link>
    <topic>වාස් ගුණවර්ධනට එරෙහි නඩුව ඔක්තෝබර් යළි කැඳවයි</topic>
    <author>මල්වාන සමුහ හා ගම්පහ මධ්‍යම සමූහ</author>
    <content>රුපියල් ලක්ෂ 15ක මුදලක් කප්පම් ලෙස ලබාගැනීම සම්බන්ධයෙන් හිටපු නියෝජ්‍ය පොලිස්පති වාස් ගුණවර්ධන මහතාට එරෙහිව පවරා ඇති නඩුව ලබන ඔක්තෝබර් මස 27 වන දිනට යළි කැඳවීමට මහර ‍මහේස්ත්‍රාත් දර්ශිකා විමලසිරි මහත්මිය ඊයේ (30) නියම කළාය.හිටපු නියෝජ්‍ය පොලිස්පති වාස් ගුණවර්ධනට මිනීමැරුමක් සම්බන්ධව නඩුවක් ලබන මස 02වැනි දින සිට කොළඹ මහාධිකරණයේ අඛණ්ඩව විභාග වන නිසා මේ නඩුව ලබන ඔක්තෝබර් මස 27වැනි දිනට නැවත කැඳවන ලෙසට අපරාධ පරීක්ෂණ දෙපාර්තමේන්තුව අධිකරණයෙන් කරන ලද ඉල්ලීමකට ඉඩ දෙමින් මහර මහේස්ත්‍රාත් දර්ශිකා විමලසිරි මෙනෙවිය මෙම නියමය කළාය. කැලණිය ප්‍රාදේශීය සභා මන්ත්‍රී හසිත කැලුම් මඩවල ඝාතන සිද්ධියේ රජයේ සාක්කිකරුවකු වන සිංගප්පූරු සරත් හෙවත් සරත් එදිරිසිංහ නැමැත්තා නොමරා සිටීමට නම් රුපියල් ලක්ෂ තිහක කප්පම් මුදලක් ඉල්ලා ඉන් රුපියල් ලක්ෂ පහළොවක මුදලක් ලබා ගැනීමේ චෝදනාව මත හිටපු නියෝජ්‍ය පොලිස්පතිවරයාට එරෙහිව මේ නඩුව පවරනු ලැබීය.මේ නඩුව සම්බන්ධව හිටපු නියෝජ්‍ය පොලිස්පතිවරයාට ඇප ලබාදී ඇතත් කෝටිපති ව්‍යාපාරික සියාම් ඝාතන නඩුව සම්බන්ධව ඔහු තවමත් රක්ෂිත බන්ධනාගාරගත කර තිබේ.අපරාධ පරීක්ෂණ දෙපාර්තමේන්තුවේ විශේෂ අපරාධ විමර්ශන අංශයේ ස්ථානාධිපති පොලිස් පරීක්ෂක රංජිත් මුණසිංහ මහතා පැමිණිල්ල මෙහෙයවනු ලැබීය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=n14070114</link>
    <topic>වෙඩි ශබ්දය ඇසී බලනවිටමන්ත්‍රීතුමාට වෙඩි වැදී සිටියා</topic>
    <author>මල්වාන සමූහ - මහානාම විතානගේ</author>
    <content>සඳරුවන් මන්ත්‍රීතුමාගේ රියදුරු අසුන පැත්තෙන් පටපටගාලා ශබ්දයක් ඇසී බලනවිට මන්ත්‍රීතුමාට වෙඩි වැදී තිබුණා. මා එතකොටයි දන්නේ මන්ත්‍රීතුමාට වෙඩි තබලා කියලා. ඒ සමඟම මා ඉදිරිපස අසුනේ සිටි මගේ පැත්‍තටත් පිස්තෝලයක් එල්ල කරනවිට මා මියගිහින් වගේ සිටියා.ඝාතනය කරනු ලැබූ පෑලියගොඩ නාගරික මන්ත්‍රී ජේ. ශ්‍යාමිල් සඳරුවන් (24) (එජනිස) යන අයගේ මරණ පරීක්ෂණය ඊයේ (30 වැනිදා) මහර මහේස්ත්‍රාත් දර්ශිකා විමලසිරි මෙනවිය හමුවේ මහර මහේස්ත්‍රාත් අධිකරණයේ කැඳවූ අවස්ථාවේ පෑලියගොඩ මිරිස්වත්ත පටුමග ප්‍රදේශයේ පදිංචි එච්. එම්. ප්‍රභාත් මධුශංඛ පනන්වල නමැත්තා (20) සාක්කි දෙමින් ‍එසේ පැවසීය.බස්නාහිර පළාත උතුර අපරාධ කොට්ඨාසයේ උප‍ පොලිස් පරීක්ෂක ආර්. එම්. රත්නායක මහතාගේ සාක්කි මෙහෙයවීම යටතේ වැඩිදුරටත් සාක්කි දෙමින් සාක්කිකරු මෙසේද කීය.මහර උසාවියේ ඩික්සන් නමැති අයකුට පහරදීමක් සම්බන්ධව නඩුවක් 2014.05.12 වන දින තිබුණා. එම නඩුවේ සඳරුවන් මන්ත්‍රීතුමා වෙනුවෙන් සාක්කි දීමට මා ආවා. එදින උදේ 8.45ට පමණ මා ගෙදරින් පිටත්වී ආවා. මා සඳරුවන් මන්ත්‍රීතුමාගේ මෝටර් රථයෙන් ආවා. එහි මන්ත්‍රීතුමාගේ මව හා පියා සහ පියාගේ සොහොයුරකු ද ගමන් කළා.උදේ 10.45ට පමණ එම නඩුව අවසන් වුනා. පසුව මායි සඳරුවන් මන්ත්‍රීතුමායි නිවෙස් බලා යාමට මෝටර් රථය ළඟට ආවා. ඒ අවස්ථාවේ අව් රශ්මිය තිබූ නිසා අපි මෝටර් රථය ළඟ පැය කාලක් (1/4) පමණ රැදී සිටියා. එසේ රැඳී ඉදලා අපි දෙන්නා මෝටර් රථයෙන් නිවෙසට එන්නට පිටත්වුණා. අපි නුවර පාර ඔස්සේ ගමන් කරනවිට කිරිබත්ගොඩ ට්‍රැෆික් තිබූ නිසා පරණ නුවර පාර පැත්තෙන් හරවා නුංගමුගොඩ හන්දිය දෙසට ගියා.පරණ නුවර පාරේ කිලෝමීටරයක් පමණ ගමන් කළා. මෝටර් රථය පදවාගෙන ගියේ මන්ත්‍රීතුමායි. මා මෝටර් රථයේ ඉදිරිපස වම් පැත්තේ අසුනේ ඉඳගෙන ගියා. එසේ අපි යනවිට පට පට ගාලා ශබ්දයක් ඇසුනා. ඒ එක්කම මන්ත්‍රීතුමාගේ පැත්තේ ග්ලාස් එක වැටුනා. මන්ත්‍රීතුමාගේ ඔලුවේ වම් පැත්තෙන් ලේ ගැලුවා. පට පට ගාලා ශබ්දය ඇසුනේ මන්ත්‍රීතුමාගේ රියදුරු අසුන පැත්තෙන්. එතකම් මා දන්නේ නැහැ මන්ත්‍රීතුමාට වෙඩි තබනවා කියලා. නමුත් පසුව දැන ගත්තා මන්ත්‍රීතුමාට වෙඩි තබනවා කියලා.ඒ සමඟම මන්ත්‍රීතුමාගේ ඔලුව පිටුපසට වැටුනා. ඒ සමඟම මගේ දිශාවටත් පිස්තෝලය එල්ලවුණා. ඒ එක්කම මා මියගොස් වගේ සිටියා. මගේ බඩට, අතට හා කකුලට වෙඩි වැදුනා. මෝටර් රථය එකවරම බ්‍රේක් කලා. මෝටර් රථය පාරෙන් දකුණු පැත්තට පැනලා බිත්තිය දිගේ ඇදී ගිහින් ලයිට් කණුවේ වැදුනා. මෝටර් සයිකලයත් මෝටර් රථය පාස්කරගෙන ඉදිරියට ගියා. සිද්ධිය වූ වෙලාවේ මෝටර් සයිකලයත් ගමන් කළා. මෝටර් සයිකලයක් රේස් කරන හඬ ඇසුනා.පසුව මා මෝටර් රථයෙන් බැහැලා ත්‍රීවිල් එකකට නැග්ගා. ඒ අය මා එක්කරගෙන යන්නට බැහැ කීවා. මන්ත්‍රීතුමාගේ ඔලුවෙන් ලේ ඇවිත් කටේ පිරිලා තිබුණා. ඒ නිසා මන්ත්‍රීතුමාට සිහිය තිබුණේ නැහැ. මේ වනවිට වේලාව දහවල් 11.15ට 11.20ට පමණ ඇති. මා මීටර් පනහක් (50) පමණ පසුකොට ඇවිත් ත්‍රීවිල් රථයකට ගොඩවී හතර කණුවේ සහන රෝහලට ගියා. ඒ අය මාව භාරගන්නට බැහැ කීවා. පසුව මා ජාතික රෝහලට ගියා.එහි නැවතී ප්‍රතිකාර ලැබුවා. එහිදී මන්ත්‍රීතුමා මියගිහින් කියලා දැනගන්නට ලැබුණා. ජාතික රෝහලේ දින දෙක තුනක් ප්‍රතිකාර ලබා පිටවී ගියා. පසුව පොලිසියට ප්‍රකාශයක් ලබාදුන්නා.මියගිය මන්ත්‍රීතුමාගේ පියා වන ව්‍යාපාරික ජයරත්නගේ දයානන්ද (48) යන අය සාක්කි දෙමින් සිද්ධිය වූ දින එනම් 2014 මැයි මස 12 වැනි දින රථවාහන නඩුවක දඩ මුදලක් ගෙවන්නට මා ද මහර උසාවියට ආවා. එදින මියගිය මගේ සඳරුවන් පුතාටද නඩුවක් තිබුණා.ඒ නිසා මාත් බිරිඳත්, මධුශංඛ යන අයත් සමඟ මියගිය සඳරුවන් පුතාගේ මෝටර් රථයෙන් උසාවියට ආවා. අපගේ නඩුව දහවල් 11.15ට පමණ අවසන් වුණා. ඒ සමඟම වාගේ පුතාගේ නඩුවත් අවසන් වුණා. පසුව මා දඩ මුදල ගෙවන්නට සිටි නිසා පුතා මට කීවා දඩ මුදල ගෙවලා අම්මාත් සමඟ ත්‍රීවිල් රථයකින් එන්න මා යනවා කියලා.පසුව මා හා බිරිඳ මගේ තවත් යහලුවෙක් සමඟ ත්‍රීවිල් රථයකින් නිවෙසට එන්නට පිටත්වුණා. එම ත්‍රීවිල් රථය කිරිබත්ගොඩ කලර් ලයිට් එක අවසන් කරන කොටම මල්ලීට වෙඩි තියලා දුරකථනයෙන් මට ඇමතුමක් ලැබුණා. පසුව මා මේ ගැන බිරිඳට නොදන්වා සිද්ධිය වූ ස්ථානයට ගියා. ඒ සිද්ධිය වූ ස්ථානය අසල කන්ටේනර් යාඩ් එකක්ද තිබුණා. මෝටර් රථය පාරෙන් ඉවතට පැන තාප්පයක හැපිලා තිබෙනවා දැක්කා. මා මෝටර් රථය අසලට ගිහින් බලනවිට රියදුරු අසුනේ වෙඩි වැදී සඳරුවන් පුතා මියගිහින් සිටියා.මියගිය මන්ත්‍රීවරයාගේ සොහොයුරකුද වන ව්‍යාපාරික ජයරත්නගේ මලිත සඳරුවන් (26) යන අයද සාක්කි දුන්නේය.අපරාධ කොට්ඨාසයේ උප පොලිස් පරීක්ෂක ආර්. එම්. රත්නායක මහතා පැවසුවේ මියගිය අයගේ පශ්චාත් මරණ පරීක්ෂණ වාර්තාව තවම ලැබී නැහැ. අත්අඩංගුවට ගත් අංක 01 සිට 07 දක්වා වූ නඩු භාණ්ඩ මොරටුව විශ්වවිද්‍යාලයේ පරිගණක අංශයට යවා විශ්ලේෂණ වාර්තාවක් ලබා ගැනීමට අවසරය ලබා දෙන්න.අපරාධ පරීක්ෂණාගාරයේ හා විමර්ශන නිලධාරීන් විසින් ලබාගත් නඩු භාණ්ඩ රජයේ රස පරීක්ෂකවරයා වෙත යැවීමට ද ඉදිරියේදී කටයුතු කරන්න.වැඩිදුර විභාගය ලබන මස 14 වැනි දිනට කල් තබන ලදී.මේ සිද්ධිය සම්බන්ධව රක්ෂිත බන්ධනාගාර ගත කර සිටින පෑලියගොඩ හා කැලණිය යන ප්‍රදේශවල පදිංචිකරුවන් වන ඩී. මංජුල, ප්‍රදීප් රෝහන, සුරංග කුමාර හා දිනුක තුෂාර යන සිවුදෙනා ද තවදුරටත් ලබන 14දා දක්වා රක්ෂිත බන්ධනාගාර ගත කර තැබීමට ද මහේස්ත්‍රාත්වරිය නියෝග කරනු ලැබුවාය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=n14070115</link>
    <topic>රුහුණු කතරගම ඇසළ මංගල්‍යය මෙවරත් උත්කර්ෂවත් අයුරින්</topic>
    <author>කතරගම කේ ඩී දේවප්‍රිය</author>
    <content>රුහුණු කතරගම මහා දේවාලයේ වාර්ෂික ඇසළ මංගල්‍යය මේ දිනවල අති උත්කර්ෂවත් අයුරින් පැවැත්වේ. කඳ සුරිඳුන් හා වල්ලි දෙවඟනගේ විවාහ මංගල්‍යය සනිටුහන් කරනු ලබන කතරගම ඇසළ පෙරහැර ලංකාවේ පැවැත්වෙන පෙරහැර මංගල්‍ය අතරින්වසර 2242ක් පැරණි පෙරහැර ලෙස හැඳින්වේ. ලොව ඇති එකම සර්ව ආගමික් කේන්ද්‍රස්ථානය ලෙස කතරගම පුදබිම හැඳින්වෙන අතර කතරගම දේවාලය ඉදිකරනු ලැබුවේ දුටුගැමුණු රජතුමන් විසිනි.දුටුගැමුණු රජතුමා දේවාලයේ පැවැත්ම සඳහා ගොඩ මඩ ඉඩකඩම් අක්කර 99000 ක් දේවාලයට පුජා කර දේවාලයේ රාජකාරි කිරිම සඳහා රාජකාරි කරුවන් 552ක් පත් කර ඉර හඳ පවතිනා තුරා දේවාලයේ පුද පුජාවත් පවත්වන ලෙස රාජ්‍ය නියෝගයක්ද පනවනු ලැබිය. කතරගම දේවාලයේ සෑම වසරක දිම දෙවියන් වෙනුවෙන් මංගල්‍ය හතරක් (4) ක් පැවැත්වේ. කප් සිටවීමේ මංගල්‍යය, ඇසළ මංගල්‍යය, ඉල්මහා මංගල්‍යය, අවුරුදු මංගල්‍යය යන මංගල්‍ය කතරගම දෙවියන් වෙනුවෙන් සැම වසරක දීම අඛණ්ඩව පැවැත්වේ.මෙම පෙරහැර මංගල්‍ය අතරින් ඇසළ මංගල්‍යය විශේෂ ස්ථානයක් ගනු ලබයි. ජුලි මස ඇහැළ මල් පිපිපෙන සමයෙදි මෙම පෙරහැර මංගල්‍යය පැවැත්වෙන අතර මෙම පෙරහැර පුරා දින 15 ක් පැවැත්වේ. පෙරහැර ආරම්භ විමට පෙර දින 45 කට පෙර කප් සිටුවන අතර ඇසළ මංගල්‍යය ළංවන විට දි අති දුෂ්කර වු මං මාවත් පසු කර මහා වන මැදින් පැමිණෙන පාද වන්දනාව ද බැතිමතුන් විසින් සිදු කරනුයේ ඇසළ මංගල්‍ය දිය. මඩකළපුව, ත්‍රිකුණාමලය, තොරමාරි, අම්පාර, පොතුවිල්, සංගමන් කන්ද, අම්පාර, පානම, කුමණ, යාල, කටගමුව, ඔස්සේ පුරා දින 25 ක් මහා වන මැදින් පාද වන්දනා බැතිමතුන් කතරගමට පැමිණෙන අතර පැමිණෙන බැතිමතුන් පුරා දින 15 කතරගම රැඳී සිටිමින් දෙවියන්ට පුජා උපහාර දක්වා ආශිර්වාදය ලබා ගනු ලබයි.කතරගම දෙවියන්ගේ හා වල්ලි දෙවඟනගේ විවාහ මංගල්‍යය සනිටුහන් කරමින් ඇසළ මංගල්‍යය පැවැත්වෙන මේ දිනවල දි කතරගම සැබෑ මගුල් ගෙදරක සිරිය ගනු ලබයි. පුජා භුමියේ සැම තැනකම නොමිලේ ලබා දෙන ආහාරපාන, බත් දන්සල් ද රසකැවිලි දන්සල් ද පලතුරු දන්සල් ද රැසක් පවතින අතර පැමිණෙන බැතිමත්හු මේවායින් කමින් බොමින් දැඩි භාක්තියකින් පුජා භුමියේ ගතකරති.සැම දිනකම ඇසළ මංගල්‍යය පැවැත්වෙනුයේ වාසනා හස්තිරාජයා පෙරටුකොට පෙරහැර ගමන් කර එහි දි පැරණි චාරිත්‍ර යක් ඉටු කර නැවත මහා දේවාලයට පැමිණ ගෙවදිමෙනි. අවසන් මහා පෙරහැර විශේෂිත වු සිදු විම් කිපයක් සිදුවේ. මේ දින සාධාතුක ධාතුන් වහන්සේ වැඩම කරනු ලබන අතර පෙරහැර සමයේ දි දේවාලයට ලැබුණු පුද පඩුරුවලින් කොටසක් කිරිවෙහෙර සෑ රදුන්වෙත පුජා කිරිමේ චාරිත්‍රය මෙහි දි බස්නායක නිලමේ වරයා විසින් සිදු කරනු ලබයි .</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=n14070116</link>
    <topic>ඉන්දු කොළඹගේ මහත්මියගේ අවසන් කටයුතු</topic>
    <author>ඡායාරූපය - ගයාන් පුෂ්පික</author>
    <content>ජනාධිපති මාධ්‍ය අංශයේ සේවයේ නියුතු හදිසියේ අභාවප්‍රාප්ත වූ ඉන්දු කොළඹගේ මහත්මියගේ අවසන් කටයුතු කිරුළපන, පොල්හේන්ගොඩ සුසානභූමියේදී සිදුකෙරිණි. එහිදී මහා සංඝරත්නය විසින් ආගමික වතාවත් සිදුකළ අවස්ථාව.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=n14070117</link>
    <topic>ජනපති අලුත්ගම-බේරුවල නිරීක්ෂණ චාරිකාවක...</topic>
    <author>ඡායාරූප - නිශාංක ද සිල්වා</author>
    <content>අලුත්ගම සහ බේරුවල පසුගියදා ඇතිවූ සිදුවීමෙන් විනාශයට පත්වූ නිවාස හා දේපළ යළි ගොඩනැඟීමේ කටයුතු ශ්‍රී ලංකා යුද හමුදාවේ මූලිකත්වයෙන් සිදුකෙරෙමින් පවතින අතර එම කටයුතු නිරීක්ෂණය කිරීමට ජනාධිපති මහින්ද රාජපක්ෂ මහතා ඊයේ (30) සවස එක්විය. එහිදී ජනාධිපතිවරයා ප්‍රදේශවාසීන් සමඟ කථාබහක නියැළුණු අයුරු.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=n14070118</link>
    <topic>ජනාධිපති ආර්යාව සීෂෙල්ස්හි ලේ දන්දීමේ වැඩසටහනක දී</topic>
    <author>ඡායාරූපය ලලිත් වැලිවිටිගොඩ</author>
    <content>ජනාධිපති මහින්ද රාජපක්ෂ මහතාගේ සීෂෙල්ස් සංචාරයට ජනාධිපති ආර්යා ශිරන්ති වික්‍රමසිංහ රාජපක්ෂ මහත්මිය ද එක්ව සිටියාය.එරට වෙසෙන ශ්‍රී ලාංකිකයන් සංවිධාන කළ ‍ලේ දන්දීමේ වැඩසටහනේ ප්‍රධාන ආරාධිතයා වශයෙන් සහභාගි වූ රාජපක්ෂ මහත්මිය ලේ දන්දීමට එක්වූ අයකුගේ සුවදුක් විමසූ අයුරු.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=n14070119</link>
    <topic>සැමියා ඩුබායිහිදී මරා දැමූ කතගේ සිරුර ශ්‍රී ලංකාවට ගෙන එයි</topic>
    <author>මීගමුව විශේෂ</author>
    <content>ඩුබායිහිදී මරා දමන ලද 26 හැවිරිදි ගෘහ සේවිකාවගේ මෘත ශරීරය පෙරේදා (28) සෙනසුරාදා ගුවන් මඟින් ශ්‍රී ලංකාවට ගෙනෙන ලදී.බෙල්ලට පිහියකින් ඇන මරා දමා තිබෙන්නේ ගිරාඳුරුකෝට්ටේ බී. යූ. 13, හැංගුම, දුටුගැමුණු මාවත පදිංචිව සිටි රත්නායක මුදියන්සේලාගේ සරෝජනී හේරත් (26) නැමැති දෙදරු මවයි.ඩුබායි රටින් ලැබී තිබෙන ආරංචිමාර්ග අනුව මෙම ගෘහ සේවිකාවගේ මරණය සම්බන්ධයෙන් ඇයගේ සැමියා ඩුබායි පොලිසිය මඟින් සැකපිට අත්අඩංගුවට ගෙන තිබේ. මෙම මරණය සම්බන්ධයෙන් අත්අඩංගුවට ගන්නා ලද මියගිය කාන්තාවගේ විවාහක සැමියා වූ චමින්ද නැමැත්තා ඩුබායි රටේ බන්ධනාගාරයක රක්ෂිත බන්ධනාගාර ගතව සිටී. ඔහු එහි හෝටලයක රැකියාවක් කරමින් සිටියේය.මියගිය සරෝජනී හේරත් මහත්මියගේ මෘත ශරීරය සෙනසුරාදා උදේ යූ.එල්. 226 යන අංකය දරන ශ්‍රී ලන්කන් ගුවන් සමාගමට අයත් ගුවන් යානයකින් මෙහි ගෙන එන ලද අතර පසුව සිරුර මීගමුව දිසා මහ රෝහලට ගෙන ගොස් තිබුණි.ගෘහ සේවිකාවක් වශයෙන් රැකියාව කරමින් සිටිය දී සරෝජනී මහත්මිය ඝාතනය කර තිබෙන්නේ ඇයගේ කාමරය තුළයි. ඇයගේ ගෙල ප්‍රදේශයට පිහියකින් ඇන තිබෙන බව විමර්ශනවල දී අනාවරණය වී තිබේ. සැකකරු තමා බිරිය මැරූ බව ඩුබායි පොලිසියට ප්‍රකාශ කර ඇතැයි වාර්තා වේ. කටුනායක ගුවන්තොටුපළ පොලිසියේ පොලිස් කොස්තාපල් කේ. ඩී. ඩී. ලක්මාල් (72599) මහතා මෙම සිද්ධිය සම්බන්ධයෙන් විමර්ශන පවත්වනු ලැබීය. පොලිසිය වැඩිදුර පරීක්ෂණ පවත්වා ගෙන යයි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=n14070120</link>
    <topic>අධ්‍යාපන ක්ෂේත්‍රයේ සංවර්ධනයට ජාත්‍යන්තර මූල්‍ය අරමුදල ලබා දෙන ආධාර කපා හැරීමට පියවර ගෙන නෑ</topic>
    <author>මහින්ද අලුත්ගෙදර</author>
    <content>ශ්‍රී ලංකාවේ අධ්‍යාපන ක්ෂේත්‍රයේ සංවර්ධනය වෙනුවෙන් ජාත්‍යන්තර මූල්‍ය අරමුදල ලබාදෙන කිසිඳු මුදලක් කපා හැරීමට පියවර ගෙන නැතැයි ලෝක බැංකුව අවධාරණය කරයි.අධ්‍යාපනය, සෞඛ්‍ය ඇතුළු ක්ෂේත්‍රයන් වෙනුවෙන් ප්‍රතිපාදන වැඩි වශයෙන් වෙන්කළ යුතුව තිබෙන බවද එය රටේ සංවර්ධනයට වැදගත් වන බවද ලෝක බැංකුවේ දකුණු ආසියානු කලාපීය අධ්‍යාපන අංශයේ ප්‍රධාන විශේෂඥ හලීල් ඩන්දාර් මහතා පවසයි.. ඒ මහතා මේ බව සඳහන් කළේ කොළඹ පිහිටි ලෝක බැංකුවේ කාර්යාලය වෙත වීඩියෝ තාක්ෂණය ඔස්සේ වොෂිංටන් නුවර සිට සම්බන්ධ වෙමිනි. දකුණු ආසියාවේ ළමා අධ්‍යාපනය සම්බන්ධ‍ ලෝක බැංකු වාර්තාව හඳුන්වාදීම ද මෙහි දී සිදුකෙරිණි.එක් එක් ක්ෂේත්‍ර‍යන්හි සංවර්ධනය වෙනුවෙන් වෙන්කරන ප්‍රතිපාදන රටේ සමස්ත සංවර්ධනයට අතිශය වැදගත් බව පෙන්වාදුන් හලීල් ඩන්දාර් මහතා අයවැය සම්බන්ධයෙන් යම් යම් ගැටලු පැවතිය ද එවැනි කරුණු සම්බන්ධයෙන් ශ්‍රී ලංකා රජය සමඟ සාකච්ඡා කොට කටයුතු කරන බවද පෙන්වා දුන්නේය. මේ අතර ලෝක බැංකුවේ අධ්‍යාපන විශේෂඥ ආචාර්ය හර්ෂ අතුරුපාන මහතා සඳහන් කළේ කුඩා පරිමාණයේ සාර්ව ආර්ථිකය ශක්තිමත් කිරීම අවශ්‍ය වන බවත් දකුණු ආසියාතික රටවල් විශාල වශයෙන් අධ්‍යාපනයට ආයෝජනය කරන බවත්ය .ප්‍රාථමික හා ද්වීතියික අංශයේ අධ්‍යාපනය වෙනුවෙන් ශ්‍රී ලංකාවේ ළමයින් වැඩි වශයෙන් යොමු වෙමින් පවතින බව පෙන්වාදුන් ඒ මහතා ශ්‍රී ලංකාවේ අධ්‍යාපන ක්ෂේත්‍රයේ විශාල වර්ධනයක් සිදුව තිබෙන බවද සඳහන් කළේය..</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=n14070121</link>
    <topic>ආචාර්යවරුන්ගේ වර්ජනය හේතුවෙන් රජරට සරසවියේ අධ්‍යයන කටයුතුවලට බාධා</topic>
    <author>සමන්මලී ප්‍රියශාන්ති</author>
    <content>රජරට විශ්වවිද්‍යාලයේ ආචාර්යවරුන්ගේ සංගමය ආරම්භ කර ඇති වෘත්තීය කි‍්‍රයාමාර්ගය හේතුවෙන් විශ්වවිද්‍යාලයේ අධ්‍යයන කටයුතු සහ පරිපාලන කටයුතු ඊයේ (30) දිනයේ අඩාළ වී ඇතැයි වාර්තා වේ.විශ්වවිද්‍යාලයේ ආචාර්යවරුන් 150ක් පමණ සිටින අතර, ඔවුන් බහුතරයක් දෙනා ඊයේ (30) රාජකාරි සඳහා වාර්තා කර නොතිබුණි. විශ්වවිද්‍යාලයේ සිදු වු සිද්ධියක් හේතුවෙන් පසුගිය සිකුරාදා සිට වසා දැමුණු රජරට විශ්වවිද්‍යාලය ඊයේ (30) දිනයේ අධ්‍යයන කටයුතු සඳහා නැවත විවෘත කළ නමුත් ආචාර්යවරුන්ගේ වර්ජනය හේතුවෙන් සිසුන් විශ්වවිද්‍යාලයට පැමිණ නැතැයි ද වාර්තා වේ.තම ජීවිතවලට තර්ජන එල්ලවීම හේතුවෙන් රජරට විශ්වවිද්‍යාලයේ ආචාර්යවරුන් ඊයේ (30)සිට අධ්‍යයන කටයුතුවලින් සහ පරිපාලන කටයුතුවලින් ඉවත් වන බව ප‍්‍රකාශ කර ඇති අතර මීට ප‍්‍රධාන හේතුව වූයේ පසුගිය බ‍්‍රහස්පතින්දා විශ්වවිද්‍යාලයේ උපකුලපතිවරයා ඇතුළු ආචාර්යවරුන් පිරිසක් සිසුන් කණ්ඩායමක් විසින් ප‍්‍රධාන පරිපාලන ගොඩනැඟිල්ල තුළ පැය ගණනාවක් සිරකරගෙන සිටීම බවද පැවසේ.මේ සිද්ධිය නිසා තම ජීවිතවලට තර්ජන එල්ල වී ඇති බවත්, තමන්ට නිදහසේ අධ්‍යයන කටයුතු සිදුකරගෙන යාමට සුදුසු වාතාවරණයක් නිර්මාණය වන තුරු මේ වෘත්තීය කි‍්‍රයාමාර්ගය දියත් කරන බවත් එම විශ්වවිද්‍යාලයේ ආචාර්යවරුන්ගේ සංගමය පවසා ඇත. මේ නිසා තමන් අධ්‍යයන කටයුතු වලින් ඉවත් වන බව ආචාර්යවරු පෙරේදා (29) නිවේදනය කර තිබේ. සිසුන් විසින් උපකුලපතිවරයා ඇතුළු ආචාර්යවරු එසේ සිර කර ගෙන සිට ඇත්තේ පන්ති තහනමට ලක්වූ සිසුන් පිරිසකගේ එම තහනම ඉවත් කරන ලෙස ඉල්ලමිනි. ඒ සම්බන්ධයෙන් අදහස් පළ කරමින් විශ්වවිද්‍යාලයේ උපකුලපති මහාචාර්ය රංජිත් විජේවර්ධන මහතා පවසා ඇත්තේ එසේ පාලනාධිකාරිය සිර කර ගනිමින් විශ්වවිද්‍යාල තුළ කලහකාරී තත්ත්වයක් ඇති කිරීමට කටයුතු කළ සිසුන්ට එරෙහිව ඉදිරියේදී නීතිමය ක්‍රියාමාර්ග ගන්නා බවයි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=r1407011</link>
    <topic>මාතර විදේශිකයකුගේ නිවෙසට ගල් ගැසීම: සැක දෙන්නෙක් අධිකරණයට</topic>
    <author>මාතර සමූහ ඩබ්ලිව්. පී. ධර්ම‍ෙස්න</author>
    <content>ප්‍රංශ ජාතිකයකුට අපේ රටේ නීතිය ඇලජික් වීමේ සිද්ධියකි මේ. විදේශිකයා මීට වසර කිහිපයක සිට සිය බිරිය සමඟ මාතර පොල්හේන ප්‍රදේශයේ පදිංචි වී සිටි අයෙකි. පසුගිය දිනක ඔහුගේ නිවසට පුද්ගලයන් දෙදෙනකු විසින් ගල් ගැසූ බවට පවසමින් ගල් කැට කිහිපයක් ද රැගෙන මාතර පොලිසියට පැමිණ ඔහුට මෙම සිද්ධියෙන් රුපියල් 5000/-ක අලාභයක් සිදුවී තිබෙන බව පවසා සැකකරුවන් දෙදෙනා අත්අඩංගුවට ගන්නා ලෙස පොලිසියට බලපෑම් කරන්නට විය.මේ වන විට පොලිසිය සැකකාර තරුණයන් දෙදෙනකුද කැඳවා තිබූ අතර මේ ප්‍රංශ ජාතිකයා ඔහු පදිංචි නිවෙසට ඔබ්බෙන් නතර කර තිබූ යතුරු පැදියක් අංකය සහිතව වීඩියෝ කර එයද පොලිසියට පවසමින් ඔහුගේ පැමිණිල්ල සනාථ කිරීමට ප්‍රබල උත්සාහයක් ගන්නා ලදී.කෙසේ වෙතත් ඔහුට සිදුවී ඇති අලාභය අයකර දීම සඳහා පොලිසිය උත්සාහ ගත්තත් ප්‍රංශ ජාතිකයා ශබ්ද නගා කතා කරමින් කියා ඇත්තේ පොලිසිය පවසන රටේ නීතියට ඔහු එකඟ නැති බැවින් සැකකරුවන් අධිකරණයට ඉදිරිපත් කිරීමට කටයුතු කරන ලෙසටය. ඔහුගේ බලපෑම් නිසා සැකකරුවන් දෙදෙනා පොලිසියට ඉදිරිපත් කිරීමට පොලිසිය පියවර ගන්නා ලදී.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=r1407012</link>
    <topic>සිමෙන්ති කන්ටේනරය පෞද්ගලික බසයක ගැටිලා</topic>
    <author/>
    <content>හලාවත කොළඹ මාර්ගයේ පම්බල ප්‍රදේශයේදීපුත්තලම සිට කොළඹ බලා ධාවනය වූ සිමෙන්ති පටවා ගත් කන්ටේනර් රථයක් කොළඹ සිට තුනුක්කායි බලා ගමන් ගත් පෞද්ගලික බස් රථයක් මුහුණට මුහුණලා ගැටීමෙන් කන්ටේනර් රථයේ රියැදුරු බරපතළ තුවාල ලබා හලාවත මූලික රෝහලට ඇතුළත් කෙරිණි.බස් රථය අධික වේගයෙන් පැමිණ එම දිශාවෙන්ම ගමන් ගත් ලොරි රථයක් ඉස්සර කිරීමට යාමේදී මේ අනතුර සිදුව තිබේ.අනතුරෙන් කන්ටේනර් රථයට බරපතළ හානි සිදුවී තිබේ. බස් රථයට සුළු අලාභහානි සිදුවී ඇති අතර එහි රියැදුරු අනතුර සිදු වූ පසු පලාගොස් ඇති බව පොලිසිය කියයි. සිද්ධිය සම්බන්ධව මාදම්පේ පොලිසිය පරීක්ෂණ සිදු කරයි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=r1407013</link>
    <topic>ඉගෙනගත් පාසලේ පරිගණකයක් ඉස්සූ ‘බව්වාගම චව්වා’ අත්අඩංගුවට</topic>
    <author>ගම්පොළ සමූහ</author>
    <content>ඉගෙනුම ලැබූ පාසල ඇතුළු පාසල් හතරක් හා බැංකුවක් සමඟ ගෙවල් බිඳුම් 10ක් සිදුකළ නාවලපිටිය බව්වාගම පදිංචි අමිල පෙරේරා නොහොත් චව්වා නැමැත්තා ජූලි 7 දක්වා රක්ෂිත බන්ධනාගාර ගත කරන ලෙස නාවලපිටිය මහේස්ත්‍රාත් එල්. කේ. මහින්ද මහතා නියෝග කළේය.මොහු අධ්‍යාපනය හැදෑරූ පාසල දෙවරක් බිඳ එහි තිබූ පරිගණක 17ක උපාංග සොරාගෙන ඇති අතර මෙවැනි අශෝභන ක්‍රියා සිදු කරමින් හැසිරෙන නිසා එහි අර්තය ලෙස (චොර වැඩ කරන) චව්වා නමින් මොහු ප්‍රසිද්ධව ඇත.අවිවාහක මොහු විදුලිබල මණ්ඩලයේ රැහැන් ගමන් කරන මාර්ගවල ඇති ගස්වල අතු කපන රැකියාවේ නිරත වෙමින් නොයෙක් ප්‍රදේශවල ඇති නිවාස බිඳ මෙසේ එවැනි දේපළ සොරාගෙන ඇති බව පොලිස් පරීක්ෂණවලින් අනාවරණය වී ඇත.මේ ‍ලෙස නාවලපිටිය නගරයේ තිස්පනේ ප්‍රදේශය, දෙකිඳ, හරංගල, බලංතොට, මාපාකන්ද, බව්වාගම, සොයිසාකැලේ, මීපිටිය ආදී ප්‍රදේශවල නිවාසද තිස්පනේ බුද්ධරාජ විද්‍යාලය, හරංගල ද්විතීයික පාසල, නාවලපිටිය මධ්‍ය මහා විද්‍යාලය, හරංගල ප්‍රාථමික පාසල හා තිප්පනේ ග්‍රාමීය බැංකුවද කඩා ඇති බව පරීක්ෂණවලින් අනාවරණය වී ඇත.විදුලි බල මණ්ඩලයේ භාවිතා කරන නවීන උපකරණ යොදාගනිමින් ජනෙල් හා දොරවල් විවෘත කරන මොහු සියලු හොරකම් සිදුකොට ඇත්තේ නිවැසියන් නොමැති දහවල් කාලයේ වන අතර, මුරකරුවන් නොමැති පාසල් මොහුගේ ගොදුරු බවට පත්ව තිබී ඇත.සොරාගන්නා ලද පරිගණක හා ඒවායේ උපාංග ලැප්ටොප් 2ක් ජංගම දුරකථන 4ක්, ගෑස් සිලින්ඩර, වතුර මෝටර්, ගෘහ උපකරණ ඇතුළු විශාල දේපළක් මොහු විසින් විකුණා හා උකස් කොට මෙන්ම ළඟ තිබියදී සොයාගෙන ඇත.මොහු අත්අඩංගුවට ගත් බව ආරංචිවී ප්‍රදේශවාසීන් විශාල ලෙස තම ගෘහ උපකරණ හඳුනාගැනීම සඳහා පොලිසිය වෙත පැමිනෙමින් සිටිති.මොහු තදින්ම සූදුවට ඇබ්බැහිවී ඇති බව අනාවරණය වී ඇති අතර මොහුගේ පියාද ප්‍රදේශයේ සොරකම් හා අපරාධවලට සම්බන්ධ පුද්ගලයකු බව අනාවරණය වී ඇත.ගම්පොළ අපරාධ ස්ථානීය පරීක්ෂාගාර නිලධාරින් මොහු සිදුකළ අපරාධ සම්බන්ධයෙන් පරීක්ෂණයක් ආරම්භ කොට ඇති අතර ඒ අනුව මේ වනවිට පරීක්ෂණ කොට ඇති ස්ථාන 5ක තිබූ ‍මොහුගේ ඇඟිලි සටහන් හා අනෙකුත් විද්‍යාත්මක සාක්ෂි තහවුරු වී ඇති බවට වාර්තා කොට ඇත. ගම්පොළ කොට්ඨාස බාර ජ්‍යෙෂ්ඨ පොලිස් අධිකාරී ගාමිණී පෙරේරා, ස. පො. අ. කපිල සෙනවිරත්න, නාවලපිටිය පොලිස් ස්ථානාධිපති විජිත කුමාර, පො. කො. 59209 ඉසුරු, 84766 දසනායක, 55749 ධම්මික බණ්ඩාර, කා. පො. කො. 3660 සමන්මලී යන නිලධාරීහු පරීක්ෂණ සිදු කළහ.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=r1407014</link>
    <topic>බෙන්තර මැණික් සහ ස්වර්ණාභරණ මංකොල්ලය: සැක හතරක් කොටු</topic>
    <author>@ දිලීප් කුමාර - බළපිටිය සමූහ</author>
    <content>බෙන්තර පොලීසිය අසල තිබූ මැණික් හා ස්වර්ණාභරණ වෙළෙඳසල් දෙක බිඳ රුපියල් කෝටි හයක් වටිනා ස්වර්ණාභරණ හා මැණික් මංකොල්ලකෑම සම්බන්ධයෙන් සැකපිට අත්අඩංගුවට ගත් සැකකරුවන් හතර දෙනකු බළපිටිය වැඩබලන මහේස්ත්‍රාත් ඉසෙඩ් ඊ ලියාකාත් මහතා වෙත ඉදිරිපත් කිරීමෙන් පසුව සැකකරුන් දෙදෙනාරක්ෂිත බන්ධනාගාර ගත කරන ලෙස නියම කළේය.සැකකරුවන් හතරදෙනා අතර සිටි ත්‍රීරෝද රථ හිමිකරුවකු රුපියල් පනස්දහසක ශරීර ඇපයක් මත මුදා හැරිණි.මංකොල්ලය සඳහා සැකකරුවන් දස දෙනෙකු පමණ සම්බන්ධ වී ඇති අතර වෙළෙඳසල් දෙක බිඳ එහි තිබූ කෝටි හයක් වටිනා මැණික් හා ස්වර්ණාභරණ රැගෙන රත්නපුර කුරුවිට ප්‍රදේශයට පළාගොස් සැගවී සිටියදී ඇල්පිටිය කොට්ඨාස බුද්ධි අංශයට ලැබුණු තොරතුරකට අනුව මොවුන් අත්අඩංගුවට ගත්හ.මේ මංකොල්ලයට සම්බන්ධ සැකකරුවන් දස දෙනාගෙන් හතරදෙනෙකු අත්අඩංගුවට ගත් බවත්, අත්අඩංගුවට ගත් සැකකරුවන්ගේ නිවෙස් වල තිබී කෝටි හයක් වටිනා ස්වර්ණාභරණ හා මැණික් තොගයෙන් ලක්ෂ පහලොවක පමණ තොගයක් සොයා ගත් බව ත් පොලීසිය පැමිණිල්ල අධිකරණයට ඉදිරිපත් කරමින් කියා සිටියේය.සිද්ධියට සම්බන්ධ තවත් සැකකරුවන් හයදෙනෙකු සමඟ කෝටි පහමාරක ස්වර්ණාභරණ හා මැණික් අත්අඩංගුවට ගැනීමට පරික්ෂණ පවත්වන බවත් ඉදිරි දිනයේදී ඔවුන් අත්අඩංගුවට ගැනීම සිදු කරන බවත් පොලිසිය වැඩබලන මහේස්ත්‍රාත්වරයාට දන්වා සිටියේය.දකුණු පළාත් ජ්‍යෙෂ්ඨ නියෝජ්‍ය පොලිස්පති චන්දන වික්‍රමරත්න මහතාගේ උපදෙස් මත ඇල්පිටිය ජ්‍යෙෂ්ඨ පොලිස් අධිකාරි අතුල වීරසිංහ මහතාගේ අධීක්ෂණයෙන් ඇල්පිටිය කොට්ඨාශ බුද්ධි අංශයේ ස්ථානාධිපති විජිත් ජයන්ත මහතාගේ මෙහෙයවීමෙන් පොලිස් සැරයන්වරුන් වන (67907 සිල්වා) (10333 සුනිල් ශාන්ත) (50305 සේනාධීර) පොලිස් කොස්තාපල්වරුන් වන (58407 නිශාන්ත) (58456 රත්නායක) යන නිලධාරීහු සැකකරුවන් අත්අඩංගුවට ගැනීමට එක්වූහ.‍</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=r1407015</link>
    <topic>එකම වැරැද්ද නිතර කළාට මාස හයක සිර දඬුවමක්</topic>
    <author>@ අනුරාධපුර මධ්‍යම විශේෂ</author>
    <content>නීති විරෝධී මත්පැන් මුදලට අලෙවි කිරීමේ ජාවාරමක නිරත වී අවස්ථා කිහිපයකදී අධිකරණය හමුවේ වරදකරුවකු වූ පුද්ගලයකුට මාස 06කට බරපතළ වැඩ සහිත අනිවාර්ය සිර දඩුවමක් තඹුත්තේගම මහේස්ත්‍රාත් සනත් ජේ. මොරවක මහතා විසින් නියම කරන ලදි.නියම කළ සිර දඬුවමට අමතරව ඔහුට රුපියල් 7500ක දඩ මුදලක්ද ගෙවන ලෙස මහේස්ත්‍රාත්වරයා විත්තිකරුට නියම කළේය.මෙසේ සිර දඩුවම් නියම වූයේ රාජංගණය යාය පදිංචි ගමගේ අනුර කුමාරතුංග යන අයටයි. සිද්ධිය සම්බන්ධයෙන් අධිකරණයට කරුණු දැක්වූ රාජාංගණය පොලීසිය කියා සිටියේ විත්තිකරු විසින් නිති විරෝධී මත්පැන් (කසිප්පු)බෝතල් 05ක් ළඟ තබාගෙන සිටියදී අත්අඩංගුවට ගත් බවයි.සැකකරු විටින් විට අවස්ථා කිහිපයකදීම නීති විරෝධී මත්පැන් අලෙවි කිරීමේ ජාවාරමේ නිරත වී ඇති බවත් ඔහුට අධිකරණය දැඩි සේ අවවාද කර තිබියදී නැවත නැවතත් මත්පැන් අලෙවි කිරීමේ නිරත වී ඇති බවද පොලීසිය වැඩි දුරටත් අධිකරණයට දන්වා සිටියේය. විත්තිකරු ළග තිබී අත්අඩංගුවට ගත් නීති විරෝධී මත්පැන් බෝතල් 05 විනාශ කර දමන ලෙසට මහේස්ත්‍රාත්වරයා පොලීසියට නියෝග කළේය.රාජාංගනය පොලීසියේ ස්ථානාධිපති පොලිස් පරික්ෂක බණ්ඩාර විජේතිලක මහතාගේ උපදෙස් මත දූෂණ මර්දන අංශය සැකකරු අත්අඩංගුවට ගෙන අධිකරණයට ඉදිරිපත් කළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=s1407011</link>
    <topic>මාතරින්-ඇඹිලිපිටියට ගෝල් 18ක්</topic>
    <author>ප්‍රින්ස් ගුණසේකර</author>
    <content>ශ්‍රී ලංකා පාපන්දු සම්මේලනය මෙහෙයවන කොරියා-ශ්‍රී ලංකා මිත්‍රත්ව කුසලාන අන්තර් ලීග් 19න් පහළ පාපන්දු ශූරතාවලියේ මාතර හා ඇඹිලිපිටිය අතර තරගයේදී ගෝල් 18-0ක ජයක් මාතර පාපන්දු ලීගයට හිමිවිය. එය මෑතකදී දේශීය පාපන්දු තරගයක වාර්තාවු වැඩිම ගෝල් සංඛ්‍යාව වීම විශේෂත්වයකි.මාතර උයන්වත්ත ක්‍රීඩාංගණයේ පැවැති මේ තරගයේ පළමු භාගයේදී ගෝල් 11-0ක් ලෙස ඉදිරියෙන් සිටි අතර කැපී පෙනෙන ක්‍රීඩා විලාශයක් පෙන්වු මාතර පාපන්දු ලීගයේ පී.බී.එච්.රංගන ගෝල් 6ක් වාර්තා කිරීම කැපී පෙනුණි. එයට අමතරව එස්.දිල්හාර ගෝල් 3ක්, ටී.ටී.දසිත ගෝල් 2ක්, ඒ.එම්.ඩබ්ලිව්.පසිඳු ගෝල් 2ක්, එස්.සංජන ගෝල් 2ක්, බ්‍රයන් ද සිල්වා, කේ.එච්.චාමික, කේ.එම්.එස්.ඉෂාර ගෝලය බැගින් වාර්තා කළහ.මේ තරගයට අමතරව වැඩිම ගෝල් වාර්තා වුයේ තල්දූව කැලණිවැලි ක්‍රීඩා පිටියේ පැවැති ක්‍රීඩා භූමි ලීගය හා සීතාවක ලීගය අතර තරගයේදී ගෝල් 11-1ක් ලෙස ක්‍රීඩා භූමි පිලට ජය අත්වීමෙනි. රත්මලාන දුම්රිය ක්‍රීඩාංගණයේ පැවැති මීගමුව ලීගය හා දෙහිවල-ගල්කිස්ස ලීගය අතර තරගයේදී ගෝල් 10-0ක ජයක් මීගමුව ලීගයට හිමිවීමද කැපී පෙනුණි.19න් පහළ පාපන්දු තරගාවලිය අවසන් වරට පැවැති‍යේ 2009දී වන අතර එහිදී කණ්ඩායම් 26ක් එක්වූහ. එහෙත් වසර 5කට පසුව පැවැත්වෙන මෙවර තරගාවලියට පාපන්දු ලීග 68ක ක්‍රීඩා සමාජ එක්ව සිටීම විශේෂත්වයකි.ජයග්‍රාහී කණ්ඩායමට ශූරතාව සමග රුපියල් 250000ක් හිමිවන අතර අනුශූරතාවට රුපියල් 150000ක් හිමිවේ. මේ තරගාවලියට උතුරු-නැ‍ඟෙනහිර පළාත් ද එක්ව සිටිති.සති අන්තයේ පැවැති තරගවල ප්‍රතිඵල මෙසේය.යාපනය-කිළිනොච්චි අතර තරගයේදී ගෝල් 7-3ක ජයක් යාපනයටමුලතිව්-පේදුරුතු‍ඩුව අතර තරගයේදී ගෝල් 3-0ක ජයක් මුලතිව් පිලටමන්නාරම-වවුනියා අතර තරගයේදී ගෝල් 4-2ක ජයක් මන්නාරමටකුච්චුවේලි-මුතුර් අතර තරගයේදී ගෝල් 2-1ක ජයක් කුච්චුවේලි පිලටමඩකලපුව-අම්පාර අතර තරගයේදී ගෝල් 6-1ක ජයක් මඩකලපුවටකාත්තන්කුඩි-කල්කුඩා අතර තරගයේදී ගෝල් 5-1ක ජයක් කාත්තන්කුඩි ලීගයටපුත්තලම-හලාවත අතර තරගයේදී ගෝල් 6-1ක ජයක් පුත්තලමටවෙන්නප්පුව-වත්තල අතර තරගයේදී ගෝල් 6-1ක ජයක් වෙන්නප්පුවටදිවුලපිටිය-බියගම අතර තරගයේදී ගෝල් 3-1ක ජයක් දිවුලපිටියටනුවරඑළිය-බණ්ඩාරවෙල අතර තරගයේදී ගෝල් 3-1ක ජයක් නුවරඑළියටනාවලපිටිය-මාවනැල්ල අතර තරගයේදී ගෝල් 5-2ක ජයක් නාවලපිටියටශ්‍රී ජයවර්ධනපුර-කොළඹ අතර තරගයේදී ගෝල් 6-0ක ජයක් ශ්‍රී ජයවර්ධනපුරයටශ්‍රී ලංකා පාසල්-ගාල්ල අතර තරගයේදී ගෝල් 7-0ක ජයක් ශ්‍රී ලංකා පාසල් පිලට</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=s1407012</link>
    <topic>තායි ක්‍රීඩකයාගේ දිවි බේරාගත් ශ්‍රී ලංකා වෛද්‍යවරයාට පැසසුම්</topic>
    <author>ප්‍රින්ස් ගුණසේකර</author>
    <content>තායිලන්ත මලල ක්‍රීඩකයකුගේ ජීවිතය බේරා ගැනීමට කැපවූ ක්‍රීඩා වෛද්‍ය ආයතනයේ වෛද්‍ය ධම්මික සේනානායක මහතාට එරට මලල ක්‍රීඩා සංගමය ප්‍රසංශා කරයි.චීන තායිපේහිදී පසුගියදා නිමාවට පත්වු ආසියානු කනිෂ්ඨ මලල ක්‍රීඩා ශූරතාවලියෙන් පසුව ගුවනින් තායිලන්තය බලා පැමිණෙමින් සිටියදී 19හැවිරිදි තීරපොන්ග් සුනතානොන් ක්‍රීඩකයා හදිසි හෘදයාබාධයකට ලක්ව හුස්ම ගැනීමේ අපහසුතාවකින් පෙළි සිහි විකල්ව ඇඳ වැටී ඇත.ක්‍රීඩකයා සමග පැමිණෙමින් සිටි තායිලන්ත ක්‍රීඩක පිරිස හා නිලධාරීහුද බලවත් අසීරුතාවට පත්වෙද්දී තායි ගුවන් සේවා කාර්ය මණ්ඩලය ගුවන් යානට තුළ හදිසි නිවේදනයක් නිකුත් ක‍ළේය.එම ආයාචනාත්මක නිවේදනයෙන් කියාවුණේ ගුවන් යානය තුළ වෛද්‍යවරයකු සිටීනම් අසරණව සිටි රෝගියාට පිහිටවන ලෙසයි. එය ඇසුණු වෛද්‍ය ධම්මික සේනානායක මහතා වහාම ඉදිරිපත්ව අවශ්‍ය මූලික ප්‍රතිකාර ලබාදීමෙන් ක්‍රීඩකයා සිහිය ලබා සෞඛ්‍ය තත්ත්වය තරමක් යහපත් අතර හැරී ඇති අතර තායිලන්ත ගුවන් තොටුපොලට පැමිණි පසු වැඩිදුර ප්‍රතිකාර සඳහා රෝහල් ගත කෙරුණි.මෙය තායිලන්ත මලල ක්‍රීඩා සංගමයේ විශාල ඇගැයීමකට ලක්ව ඇති අතර ශ්‍රී ලංකා මලල ක්‍රීඩා සංගමයේ ලේකම්වරයාට එවු ඊමේල් පණිවිඩයකින් කෘතවේදිත්වය පළකොට ඇත. එමෙන්ම තායි ගුවන් සේවා කාර්ය මණ්ඩලයද වෛද්‍යවරයාට හා ශ්‍රී ලංකා කණ්ඩායමට ස්තූතිය පුද කිරීමට අමතක නොකළේය.වෛද්‍ය ධම්මික සේනානායක මහතාගේ මේ විශිෂ්ට ක්‍රියාවට ශ්‍රී ලංකා කනිෂ්ඨ මලල ක්‍රීඩා කණ්ඩායමේ පුහුණුකරු එච්.ඩබ්ලිව්.නිමල්සිරි හා නිරීක්ෂණ නිලධාරී අනිල් වීරසිංහ යන මහත්වරුන්ගේද සහාය ලැබී ඇති බව වාර්තා විය.එදින ශ්‍රී ලංකා පිල චීන තායිපේ සිට ශ්‍රී ලංකාවට පැමිණියේ බැංකොක් හරහා ගමන්ගත් ගුවන් යානයකිනි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=s1407013</link>
    <topic>නෙදර්ලන්තය-කොස්ට රිකා අර්ධ අවසන් පූර්ව වටයට</topic>
    <author/>
    <content>ලෝක කුසලාන පාපන්දු තරගාවලියේ ‘නොක්අවුට්’ වටයේ තරගයේ පිටුපසින් සිටි නෙදර්ලන්තය අවසන් මොහොතේ ඉදිරියට පැමිණෙමින් ගෝල් 2–1කින් මෙක්සිකෝව පරදවා අර්ධ අවසන් පූර්ව වටයට සුදුසුකම් ලබා ගත්තේය.මෙක්සිකෝ හදවත් බිඳ දමමින් නෙදර්ලන්තය ජයග්‍රාහී දෙවැනි ගෝලය ලබා ගත්තේ පෙනල්ටි පහරකිනි.ගියොවානි ඩොස් සැන්ටොස් ලබා ගත් ඉස්තරම් ගෝලය හා ගුයිලර්මෝ ඔචොආ අරුම පුදුම අයුරින් ගෝල් බේරා ගනිමින් දැක්වූ දස්කම් නිසා මෙක්සිකෝවට අර්ධ අවසන් පූර්ව වටයට පිවිසීම සඳහා තවත් ඉතිරිව තිබුණේ මිනිත්තු දෙකක් පමණි.එහෙත් ආදේශ ක්‍රීඩකයෙකු ලෙසින් පිටියට පිවිසි ක්ලාස් ජෑන් හන්ටෙලාර් සියල්ල වෙනස් කරමින් නෙදර්ලන්තයට අමතක නොවන ජයග්‍රහණයකට මාවත විවර කළේය.තරගය අවසන් වීමට මිනිත්තු දෙකක් පමණක් ඉතිරිව තිබියදී හන්ටෙලාර් පිටිය කොණේ සිට වෙස්ලි ස්නෙයිජ්ඩර් ට පන්දුව ලබා දුන් අතර ඔහු දැල පතුලේ වම් කෙළවරට පන්දුව එල්ල කරමින් ගෝලයක් ලබා ගත්තේය.තරග කාලයට එකතු කර තිබූ මිනිත්තු හයෙන් තුන්වැනි මිනිත්තුවේදී නෙදර්ලන්තයේ ආජන් රොබන් පෙනල්ටි අවස්ථාවක් දිනා ගත්තේය. පෙනල්ටි කලාපයේදී රෆායල් මාකුස් විසින් රොබන් බිම හෙලන ලදැයි තීරණය කෙරිණි. රොබන්ගේ ඇදවැටීම නාට්‍යයක ස්වරූපයක් ගත්තද ඊට කළින් අවස්ථාවක පැහැදිළිවම ඔහුට ලබා දිය යුතුව තිබූ පෙනල්ටි අවස්ථාවක් ඔහුට ලබා නොදී තිබූ බැවින් මෙවර එම අවස්ථාව ලබා දීම අවසානයේ ඔහුට සාධාරණය ඉටු කිරීමක් විය.තරගාවලිය පුරාම සුපිරි දස්කම් දක්වමින් සිටි ඔචොආ දැල රකින්නා වැරදි පැත්තට යොමු කරමින් පෙනල්ටිය ලබා ගත්තේ හන්ටෙලාර් ය. ග්‍රීසිය සමග පැවැති ලෝක කුසලාන පාපන්දු පිළිමළුන් පිටුදැකීමේ තරගය අතිරේක කාලයේදී ගෝල් 1–1කින් සමවීමෙන් පසුව පැවැති පෙනල්ටි සටනින් ගෝල් 5–3ක ජයක් වාර්තා කළ ක්‍රීඩකයන් දස දෙනෙකුට සීමාවූ කොස්ට රිකා කණ්ඩායම ප්‍රථම වතාවට අර්ධ අවසන් පූර්ව වටයට පිවිසීමට සමත් විය. පෙනල්ටි සටනේදී ග්‍රීසිය එල්ල කළ පෙනල්ටියක් බේරාගත් දැල රකින කෙයිලර් නවාස් කොස්ට රිකාවේ වීරයා බවට පත්විය.විස්මිත අයුරින් ‘නොක්අවුට්’ වටයට සුදුසුකම් ලබා ගත් කණ්ඩායම් දෙක අතර තියුණු මෙන්ම පරිස්සමින් ක්‍රීඩා කෙරුණු තරගය අවසානයේ පැවැති පෙනල්ටි සටනේදී ඉතාමත් අමාරුවෙන් ජයග්‍රහණය අත්කර ගත් කොස්ට රිකා කණ්ඩායම අර්ධ අවසන් පූර්ව වටයේදී නෙදර්ලන්තය සමග තරග වදිනු ඇත.ගෝල් රහිත පළමු භාගයකින් පසුව තරගය ආරම්භ වී මිනිත්තු හතක් ගතවෙද්දී ග්‍රීක ‘ගෝල්කීපර්’ ඔරිස්ටිස් කානිසිස් නියමිත ස්ථානයේ නොසිටි බව ඇසගැසුණු බ්‍රයන් රුයිස් දැල පතුල දකුණු කෙලවරට පන්දුව එල්ල කරමින් ගෝලයක් ලබා ගත්තේය.මිනිත්තු 14කට පසුව ඔස්කා ඩුවාටි ට දෙවැනි කහ කාඩ්පත පෙන්වා පිටියෙන් ඉවතට යැවීමත් සමග කොස්ට රිකා පිල ක්‍රීඩකයන් දස දෙනෙකු දක්වා අඩුවිය. මෙයින් නොසැලී ක්‍රීඩා කරන බවක් කොස්ට රිකාවෙන් දිස්වූවද සිය මංගල ජාත්‍යන්තර ගෝලය ලබා ගැනීමට ඉතාමත්ම සුදුසු අවස්ථාව ග්‍රීක ආරක්ෂක ක්‍රීඩක සොක්‍රටිස් විසින් තෝරා ගනු ලැබිණි.තරග කාලය අවසානයේ ගෝල්කණුවේ වැදී ආ පන්දුවට පහරක් එල්ල කරමින් ලබා ගත් මේ ගෝලයත් සමග තරගය සම තත්ත්වයට පිවිසියේය.තරගයේ නියමිත කාලය අවසන් වීමට ඔන්න මෙන්න කියා තිබියදී ග්‍රීසිය ජය ගැනීම වැළැක්වූයේ දර්ශනීය අයුරින් පන්දුව රැකගත් නවාස් ය. පෙනල්ටි ප්‍රහාරයේදී තියෝෆනිස් ගෙකාස් එල්ල කළ පහර වළක්වා ගනිමින් නවාස් නැවත වතාවක් වීරයා බවට පත්විය. මයිකල් උමානා පස්වැනි පෙනල්ටිය නිවැරදිව එල්ල කරමින් කොස්ට රිකා කණ්ඩායම අර්ධ අවසන් පූර්ව වටයට ගෙන ගියේය.පිලකට පෙනල්ටි පහ බැගින් වූ අන්තිම සටනේ පෙනල්ටි තුනක් අවසානයේ දෙපිලම සම තත්ත්වයේ සිටියහ.සිවුවැනි පෙනල්ටි අවස්ථාවේදී කොස්ට රිකාවේ කැම්බල් පන්දුව සාර්ථකව දැල තුළට යැවූවද ග්‍රීසියේ ගෙකාස් අසමත් විය. කොස්ටාරිකා 4–3යි.පස්වැනි පෙනල්ටිය උමානා ලබා ගැනීමත් සමග ග්‍රීසිය පෙනල්ටි 3–5කින් තරගය පරාජය විය.සොක්‍රටිස් මේ තරගයේදී ලබා ගත්තේ 2014 ලෝක කුසලාන පාපන්දු තරගාවලියේ 145 වැනි ගෝලයයි. මීට පෙර පැවැති 2010 ලෝක කුසලාන මුළු තරගාවලියේදීම වාර්තා වූයේ ගෝල් 145කි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=s1407014</link>
    <topic>ජාතික මහා ක්‍රීඩා උළෙලේ මල්ලව පොර ශූරතාව බස්නාහිරට</topic>
    <author>ජගත් ජනප්‍රිය ගඟ ඉහළ සමූහ</author>
    <content>ක්‍රීඩා අමාත්‍යාංශය මෙහෙයවන 40 වැනි ජාතික ක්‍රීඩා උළෙලට සමගාමීව පැවැති මල්ලව පොර තරගාවලියේ ශූරතාව දිනාගැනීමට බස්නාහිර පළාත සමත්විය.රන් පදක්කම් 6ක්, රිදී පදක්කමක් හා ලෝකඩ පදක්කම් 4ක් බස්නාහිර පළාත සතු වූ අතර රන් පදක්කම් 2ක්, රිදී පදක්කමක් හා ලෝකඩ පදක්කම් 2ක් දිනාගත් ඌව පළාතට අනුශූරතාව හිමිවිය.තරගාවලියේ තෙවැනි ස්ථානය වයඹ පළාත හිමිකර ගත්තේ රන් පදක්කමක්, රිදී පදක්කම් 2ක් හා ලෝකඩ පදක්කම් 4ක් දිනාගනිමිනි. තරගාවලිය පසුගියදා නුවරඑළිය මහජන ක්‍රීඩාංගණයේදී පැවැත්විණි.මේ අවස්ථාවට මධ්‍යම පළාත් සභා මන්ත්‍රී, මධ්‍යම පළාත් මල්ලව පොර සංගමයේ සභාපති ඒ.වීරසිංහ, සංගමයේ සම්බන්ධීකරණ නිලධාරී සිසිර වැල්ලෙගෙදර මහත්වරුන් සමග නුවරඑළිය ප්‍රාදේශීය ලේකම්, ක්‍රීඩා අමාත්‍යාංශ නිලධාරීන් හා පළාත් ක්‍රීඩා අමාත්‍යාංශ නිලධාරීන් ඇතුළු පිරිසක් එක්වූහ.සමස්ත ප්‍රතිඵල මෙසේය.කි.ග්‍රෑ. 40-43 පංතිය-1.ඒ.ජී.පුෂ්ප කුමාර (ඌව), 2.ජී.ජී.විජිත (මධ්‍යම), 3.ආර්.සමීර (බස්නාහිර) හා එච්.ජී.බැද්දේවෙල (උතුරු මැද)කි.ග්‍රෑ. 43-46 පංතිය-1.පී.ඩී.ප්‍රදීප් කුමාර (බස්නාහිර), 2.ඩී.ඩි.කුරුණාරත්න (උතුරු මැද), 3.එස්.පී.කුමාර (සබරගමුව) හා එන්.එන්.ප්‍රනාන්දු (වයඹ)කි.ග්‍රෑ. 46-48 පංතිය-1.ජේ.ඒ.සඳරුවන් (බස්නාහිර), 2.කේ.බී.සංජීව (දකුණ), 3.ජී.සුගත් ශාන්ත (සබරගමුව) හා ඩී.සී.වන්නිනායක (වයඹ)කි.ග්‍රෑ. 48-50 පංතිය-1.කේ.සී.සෝමරත්න (බස්නාහිර), 2.ඒ.පී.සිල්වා (නැඟෙනහිර), 3.පී.අයි.කාවින්ද (බස්නාහිර) හා එස්.සුජිත් කුමාර (ඌව)කි.ග්‍රෑ. 50-55 පංතිය-1.ටී.ටී.කුමාර (බස්නාහිර), 2.එල්.ඒ.පෙ‍රේරා (උතුරු මැද), 3.එම්.කේ.යසරත්න (මධ්‍යම) හා එම්.දි‍නේෂ් ලක්මාල් (ඌව)කි.ග්‍රෑ. 55-60 පංතිය-1.සී.ඩී.ප්‍රනාන්දු (බස්නාහිර), 2.එන්.බී.දිසානායක (මධ්‍යම), 3.එම්.සී.සංජීව (වයඹ) හා එම්.එස්.සෙනවිරත්න (උතුරු මැද)කි.ග්‍රෑ. 60-66 පංතිය-1.කේ.එස්.මදුරංග (බස්නාහිර), 2.එම්.එම්.ප්‍රනාන්දු (වයඹ), 3.පී.ජී.මුණසිංහ (මධ්‍යම) හා ජී.එන්.ලක්මාල් (නැඟෙනහිර)කි.ග්‍රෑ. 66-74 පංතිය-1.එන්.සී.ප්‍රනාන්දු (වයඹ), 2.එම්.ආර්.තිරිපන් (බස්නාහිර), 3.එම්.වයි.සමරනායක (උතුරු මැද) හා එම්.‍කේ.අල්විස් (නැඟෙනහිර)කි.ග්‍රෑ. 74-84පංතිය-1.එම්.එල්.ප්‍රියංකර (බස්නාහිර), 2.එස්.සම්පත් කුමාර (මධ්‍යම), 3.බී.පී.බටුගෙදර (සබරගමුව) හා එස්.රොයිස්ටන් (නැඟෙනහිර)කි.ග්‍රෑ. 84-96 පංතිය-1.එම්.කේ.ඇල්බට් (ඌව), 2.එස්.එම්.සේනාරත්න (මධ්‍යම), 3.පී.යූ.සඳරුවන් (බස්නාහිර) හා ෂෙන් බල්තසර් (නැඟෙනහිර)කි.ග්‍රෑ. 96-120 පංතිය-1.එම්.බී.බෝගහවත්ත (උතුරු මැද), 2.එන්.ඩී.ද සිල්වා (ඌව), 3.වයි.කේ.මදුසංක (බස්නාහිර) හා යු.ඩී.ජයසිංහ (වයඹ)</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=s1407015</link>
    <topic>ගම්පොල ජිනරාජ-සහිරා පාපන්දු ශූරතා දිනති</topic>
    <author>මහනුවර ක්‍රීඩා විශේෂ</author>
    <content>මධ්‍යම පළාත් අන්තර් පාසල් පාපන්දු තරගාවලියේ 15න් පහළ ශූරතාව ගම්පොල ජිනරාජ විදුහල දිනාගත් අතර 17න් පහළ ශූරතාව ගම්පොල සහිරා විදුහල විසින් දිනාගත්තේය. 15න් පහළ අවසන් තරගයේදී ජිනරාජ පිල හමුවේ ගෝල් 1-0ක් ලෙස අම්පිටිය බෙරවට්ස් කණ්ඩායම පරාජයට පත්විය.එම කොටසේ තෙවැනි ස්ථානය මහනුවර සාන්ත සිල්වෙස්තර විදුහල ගෝල් 3-0කින් පරාජය කළ මහනුවර ධර්මරාජ විදුහලට හිමිවිය. මහනුවර ධර්මරාජ විදුහලට එරෙහිව ගෝල් 2-1ක ජයක් වාර්තා කරමින් සහිරා විදුහල 17න් පහළ ශූරතාව අත්කරගත් අතර තෙවැනි ස්ථානය සඳහා පැවැති තරගයේදී ගෙලිඔය කළුගමුව විදුහල හමුවේ ගෝල් 3-2කින් සාන්ත සිල්වෙස්තර පිල පරාජයට පත්විය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=s1407016</link>
    <topic>ජයන්ත ධර්මදාස ආසියානු ක්‍රිකට් මුල් පුටුවට</topic>
    <author>ප්‍රින්ස් ගුණසේකර</author>
    <content>ශ්‍රී ලංකා ක්‍රිකට් සභාපති ජයන්ත ධර්මදාස මහතා ආසියානු ක්‍රිකට් සභාපති ලෙස පත්වෙයි. එම තනතුරේ කටයුතු කළ ඉන්දියාවේ ශ්‍රි නිවාසන් මහතා ජගත් ක්‍රිකට් කවුන්සිල සභාපති ලෙස පත්වීමෙන් පුරප්පාඩුවූ තනතුරට ජයන්ත ධර්මදාස මහතා පත් කිරීමට තීරණය විය.මෙයට පෙරද ආසියානු ක්‍රිකට් සභාපති ලෙස ජයන්ත ධර්මදාස මහතා කටයුතු කර ඇති අතර එහිදී ආසියාවේ ක්‍රිකට් සංවර්ධනයට විශාල මෙහෙවරක් ඉටුක කළේය.ඒ මහතා ශ්‍රී ලංකා ක්‍රිකට් සභාපති ලෙස පසුගිය වසරේ පත්වූ අතර එයට පෙර 2005දී ශ්‍රී ලංකා ක්‍රිකට් පරිපාලනය භාරව කටයුතු කළේය. ධර්මදාස මහතා ප්‍රකට ව්‍යාපාරිකයකුද වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=s1407017</link>
    <topic>වේල්ස් කුමරයට ජය</topic>
    <author>ඩිල්වින් මෙන්ඩිස් මොරටුව ක්‍රීඩා</author>
    <content>කොළඹ නාලන්දා විදුහල සමග පැවැති අවු.15න් පහළ දෙවැනි පෙළ ක්‍රිකට් තරගයෙන් කඩුලු 2ක ජයක් හිමිකර ගැනීමට වේල්ස් කුමර විදුහලට හැකිවිය. නාලන්දා විදුහල පළමුව පන්දුවට පහරදෙමින් ලබාදුන් ලකුණු 139ක ජයග්‍රාහී ඉලක්කය කඩුලු 8ක් දැවී තිබියදී සපුරාගැනීමට වේල්ස් කුමර විදුහල සමත්විය.නාලන්දා විදුහල-138 (ඕවර 50) එවින්ද හෙට්ටිආරච්චි 24 (දිනුක රොඩ්රිගු 20/3, සුහන් මෙන්ඩිස් 24/3)වේල්ස් කුමර විදුහල-140/8 (ඕවර 44) ප්‍රින්ස් ප්‍රනාන්දු 27, දිනුක රොඩ්රිගු 23</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>01</day>
    </date>
    <link>http://www.dinamina.lk/2014/07/01/_art.asp?fn=f1407011</link>
    <topic>පිල්ලේගේ චෝදනාවල දේශපාලන අභිලාෂයක් තිබෙනවා</topic>
    <author/>
    <content>එ. ජා. මානව හිමිකම් මහකොමසාරිස් නවි පිල්ලේ ශ්‍රී ලංකාවට එරෙහි ජාත්‍යන්තර පරීක්ෂණයක් සඳහා උපදේශක මණ්ඩලයක් පත්කිරීම හා ශ්‍රී ලංකාව මෙහිදී ක්‍රියා කළ යුතු ආකාරයත්; පැහැදිලි කරගනිමින් තාක්ෂණ හා පර්යේෂණ අමාත්‍ය පාඨලී චම්පික රණවක මහතා සමඟ කළ සාකච්ඡාවකි.මේ ගැන විවිධ යෝජනා ඉදිරිපත් වෙනවා. සමහරු උදාහරණයක් හැටියට ටී. එන්. ඒ. එක, ඒ කියන්නෙ එල්. ටී. ටී. ඊ. යට දේශපාලන, සමාජයීය සහාය දීපු අය සහ බටහිර ජාත්‍යන්තර බලවේග විසින් නටවන ඇතැම් රාජ්‍ය නොවන සංවිධාන කියන්නේ ශ්‍රී ලංකාව මේ ජාත්‍යන්තර පරීක්ෂණයට ඉදිරිපත් විය යුතුයි කියලා. එහෙම ගිහින් තමන් හරි හෝ වැරැදි බව පෙන්විය යුතුයි කියල ඔවුන් කියනවා. එහෙම නැතිවුණොත් රටට ජාත්‍යන්තරව එල්ලවන චෝදනාවලින් නිදහස් වෙන්න බෑ කියල ඔවුන් කියන්නෙ හරියට රටට ආදරෙයි වගේ පෙන්වල.වාමාංශික පක්ෂ හා ඇතැම් එන්. ජී. ඕ. රටේ ස්වෛරීභාවයට එරෙහි නිසා මෙවැනි කමිටුවක් පිළිගැනීම ප්‍රශ්නයක් කියන අතර ඒකපාර්ශ්විකව චෝදනා ඉදිරිපත් විය හැකි නිසා රජය තුන්වන පාර්ශ්වයක් ඔස්සේ හරි මේ ගැන කරුණු ඉදිරිපත් කළ යුතුයි කියනවා.ආණ්ඩුවේ මතය නම් මේකට කිසිසේත්ම සම්බන්ධ වෙන්නෙ නෑ කියන එකයි.පළමුවෙනි කාරණය තමයි, මෙවැනි විධායක විභාගයක් කරන්න එ. ජා. මානව හිමිකම් කවුන්සිලයට විධායක බලයක් නෑ. එහෙම බලයක් ලැබෙන්නෙ එ. ජා. මහ මණ්ඩලයේ හෝ ආරක්ෂක මණ්ඩලයේ අනුමැතියකින් පමණයි. නමුත් අපි දැක්කා පසුගිය කාලයේ විවිධ රටවල් ගැන මූලික නීති රාමුවට පිටින් යමින් මේ උදවිය කටයුතු කළා. මාර්තු මාසයේ දී ශ්‍රී ලංකාවට එරෙහිව ඉදිරිපත් කළ යෝජනාව සම්බන්ධයෙන් බොහෝ රටවල මතය වුණේ ශ්‍රී ලංකාවේ අනුමැතියකින් තොරව ජාත්‍යන්තර පරීක්ෂණයක් කරන්න බෑ කියන එකයි. එ. ජා. ප්‍රඥප්තියට අනුවත් රටක ‍ස්වෛරීභාවය පිළිගන්නවා. එසේ තිබිය දී මහා මණ්ඩලයේ හෝ ආරක්ෂක මණ්ඩලයේ අනුමැතියකින් පවා තොරව යටි අරමුණු ඉටුකර ගැනීම සඳහා ජාත්‍යන්තර නීතිය යොදාගන්නා තත්ත්වයක් තමයි මෙතැන තියෙන්නෙ.මේක පිටුපස පැහැදිලිව ම දේශපාලන අභිලාෂයක් තියෙනවා. යෝජනාව ගෙනාවේ අමෙරිකාව, බ්‍රිතාන්‍ය හා කැනඩාව ඊට සහාය දුන්නා. මේ තමයි ඇංග්ලෝසැක්සන් කණ්ඩායම. මේ පිරිස යුරෝපයේත් සහාය ඇතිව යුගොස්ලාවියාවෙ, අප්‍රිකාවෙ, අරාබියෙ කළ දේවල් අපි දැක්කා. තමන්ගේ බල දේශපාලන වුවමනාකම් සපුරා ගැනීම සඳහා එක්සත් ජාතීන්ගේ සංවිධානය හා එ. ජා. මානව හිමිකම් කවුන්සිලය උපකරණයක් බවට පත් කර ගැනීමයි මේ වෙන්නෙ. ඉරානයේ බලශක්ති වැඩපිළිවෙල ඔවුන් දකින්නෙ න්‍යෂ්ටික බෝම්බයක් තැනීමක් ලෙසයි. ඉරාකයේ සදාම් හුසේන් පාලනය පෙරළා දමා ඔහු මරා දැම්මෙ ඉරාකය සතුව සමූහ සංහාරක අවි ඇතැයි චෝදනා කරමිනුයි. එතැනදීත් අන්තර් ජාතික පරමාණුක ශක්ති ඒජන්සිය ඔවුන් පාවිච්චි කළේ උපකරණයක් හැටියටයි. අන්තිමේ දී සොයාගත් ආයුධයක් නෑ.මෙතැනදීත් ඒක ඉතාම පැහැදිලියි. අමෙරිකාවට හා බටහිර බලවතුන්ට අවශ්‍ය ඉන්දීය සාගරයේ බල ආධිපත්‍ය තමන්ට නතුව තබා ගැනීමටයි.මාටි අතිසාරිගේ ප්‍රධානත්වයෙන් යුතු ඔය කමිටුව පත්කළාට දැන් ඔය වාර්තා හදල ඉවරයි. ආයෙ අමුතුවෙන් සාක්ෂි දෙන්න දෙයක් නෑ. ලබන මාර්තු මාසයේ දී මේක ශ්‍රී ලංකාවට එරෙහිව ඉදිරිපත් කරන එකයි ඔවුන්ගේ සැලැස්ම. මේ කාලය වෙනකොට රටේ ජනාධිපතිවරණයක් පැවැත්වීමට ඉඩ ඇති බවට මත පළ වෙනවා. ඒක ඉලක්ක කරගෙන ඒක තමයි දැන් මේ වැඩේ යන්නෙ. ඇත්තටම මේකට අන්තර් ජාතික මානුෂීය නීතියක් අදාළ ‍නෑ. මේක තනිකර දේශපාලන වුවමනාකම් මත සිදුවන දෙයක්. රටට එරෙහි අන්තර් ජාතික පීඩනය පියවරෙන් පියවර වැඩිකරමින් අපට එරෙහි චෝදනාත් පුළුල් කරමින් තියෙන්නෙ.මුලදී කිව්වෙ මානුෂීය මෙහෙයුමේ අවසන් දින කිහිපය ගැනයි අපි සොයන්නෙ කියලා. පසුව ඔය මානුෂීය මෙහෙයුම ආරම්භ වූ 2006 වර්ෂය දක්වා ආපස්සට පුළුල් කළා. එතැනින් එහාට ගත්තෙ නැත්තේ එහෙම කළොත් රනිල් වික්‍රමසිංහ, චන්ද්‍රිකා බණ්ඩාරනායක, ප්‍රේමදාස, ජයවර්ධන ආදී පාලන කාල ගැනත් සොයන්න වෙන නිසයි.මුලදී එල්. ටී. ටී. ඊ. ය කළ යුතු අපරාධ ගැනත් සොයනවා කිව්වට පසුව එය හැළී ගොස් තිබෙනවා. එහෙම වෙන්නෙ රුද්‍රා කුමාර්, නෙදියවන්, විනයාගම් වගේ එල්. ටී. ටී. ඊ. නායකයෝ මේකෙ සාක්ෂිකාරයො වෙන පසුබිමකයි.එල්. ටී. ටී. ඊ. ය ගලවමින් ශ්‍රී ලංකා ආණ්ඩුව තවතවත් හිර කිරීම සඳහා චෝදනා පත්‍රය පුළුල් කරන්නෙ ලංකාවේ සුළු ජාතිකයන්ට දේශපාලන ප්‍රශ්න ඇති බව, හිටපු අගවිනිසුරුවරිය ඉවත් කිරීම මත පදනම්ව අධිකරණයේ ස්වාධීනත්වය නැති බව, මාධ්‍ය නිදහසක් නැති බව ආදී කාරණා කියමින්. රතුපස්වල වගේ සිදුවීම් පවා ඔවුන් මේකට පටලවනවා. එහෙම කරල කියනවා ලංකාවේ ඒකාධිපති පාලනයක් තියෙනවා කියලා. නිතර නිතර මැතිවරණ පැවැත්වෙන ප්‍රජාතන්ත්‍රවාදී රටක් කොහොමද ඒකාධිපති වෙන්නෙ.අර චෝදනා පත්‍රය පුළුල් කරන්න යොදාගන්නා අලුත්ම කාරණය තමයි ඕක. ආගමික සංහිඳියාවක් නෑ කියනවා. අමෙරිකාව හරි බ්‍රිතාන්‍යය හරි එක තැනක බෝම්බයක් පිපුරුණොත් මුස්ලිම් සේරට ම ගහනවා. කළු ජාතිකයො හොය හොයා ගහනවා. මොකක් හරි සිද්ධියක් වුණාම ගැටුම් ඇතිවෙනවා. හැබැයි දර්ගා නගරයේදී වුණේ එහෙම දෙයක් නෙවෙයි. 83’ වගේ තත්ත්වයක් ඇති වුණේ නෑ. ඒ වුණත් සී. එන්. එන්, බී. බී. සී, අල් ජසීරා වගේ මාධ්‍ය මේ ලෝකෙට ගෙනිච්චෙ ලංකාවේ මුස්ලිම්වරු අනාරක්ෂිතයි කියල ලෝකයට පෙන්වන චේතනාවෙන්. එහෙම කළේ අර චෝදනා පත්‍රය තවත් පුළුල් කරවීමටයි. අධිකරණ ඇමැති රවුෆ් හකීම් නවි පිල්ලේට දුන් වාර්තාවෙන් කියන්නෙ මේ රටේ බෞද්ධයො දෙමළ, මුස්ලිම් ජනයාට පහර දෙන බවයි. මේවා දෙනකොට චෝදනා පත්‍රය තව පුළුල් වෙනවා.කෙන්යාවට එරෙහිව යෝජනාවක් ගෙනාවා. සමලිංගික සේවනයට ඒ රට විරුද්ධ නිසා ඒක නීතිගත කරන්න දෙන්න කියලා. මෙහාටත් මොකවත් නැත්නම් එහෙම දෙයක් හරි කියයි. අමෙරිකානු තානාපති ක්‍රමය මේ රටේ විධායක ජනාධිපති ක්‍රමය වෙනස් කළ යුතුයි කිව්වට මෙහෙ අමෙරිකාවෙ තරම් බලසම්පන්න විධායක ජනාධිපති ධූරයක් නෑ. අමෙරිකාවෙ ජනාධිපතිට ඕනෑම තනතුරකට පත්කරන්න, වෙනස්කරන්න බලය තිබුණට මෙහෙ එහෙම නෑ. ඒත් මේ විවේචන කරනවා.මේ සේරම කරල අපට එරෙහි චෝදනාවලට අපි වරදකරු කරලා එක්සත් ජාතීන්ගේ මහා මණ්ඩලය හරහා බැරි වුණත් රාජ්‍ය වශයෙන් හරි අපට බලපෑම් කරයි. ඒ අභියෝගයට මුහුණ දෙන්න අපි සූදානම් විය යුතුයි.අන්තර් ජාතික වශයෙන්, නැත්නම් බටහිරට විශ්වසනීයව පිළිගන්න පුළුවන් චරිත තමයි මේ වගේ දේට පාවිච්චි කරන්නෙ. හැබැයි ලෝක මතය අනුව නම් ඔවුන් අපක්ෂපාතී මධ්‍යස්ථ චරිත නෙවෙයි; හරිම පක්ෂග්‍රාහී අය පින්ලන්තයේ හිටපු ජනපති මාටි අතිසාරි චන්ද්‍රිකා ජනාධිපතිතුමියගේ කාලයේදී සෝල්හයිම් වෙනුවට සාම නියෝජිතයා වශයෙන් ගෙන්වන සූදානමකුත් තිබුණා. අතිසාරි කොසෝව සම්බන්ධයෙන් ක්‍රියා කළේ පගා ගහල කියල චෝදනා පවා එල්ල වුණා. ඔහු තමන්ගේ වුවමනාව ඉටුකර දුන් නිසා නොබෙල් තෑග්ග පවා ඔහුට දුන්නා. ලොකුවට පෙන්නුවට ඔය උපදේශක මණ්ඩලයේ කිසිම අපක්ෂපාතී බවක් නෑ.ඔහුට ඕන වුණේ අලුත්ගම සිද්ධිය, පානදුරේ නෝලිමිට් ගින්න බුද්ධි අංශයේ වැඩක්ය කියල කියන්න.බුද්ධි අංශයට ඔහු ඔය චෝදනාව කළේ අපේ රටට එරෙහි චෝදනා පත්‍රය තවත් පුළුල් කරවීමටයි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=n14070216</link>
    <topic>ජනාධිපති රාජ්‍ය සේවා කොමිසම පත්කරයි</topic>
    <author>ධනුෂ්ක ගොඩකුඹුර</author>
    <content>ජනාධිපති මහින්ද රාජපක්ෂ මහතා විසින් රාජ්‍ය සේවා කොමිෂන් සභාව අරලියගහ මන්දිරයේ දී ඊයේ (1) පස්වරුවේ පත් පත්කරනු ලැබිණි.වසර තුනක කාල සීමාවක් සඳහා බලපැවැත්වෙන මෙම කොමිසමේ සභාපතිත්වය දරන්නේ විශ්‍රාමලත් ශ්‍රේෂ්ඨාධිකරණ විනිසුරු, ජනාධිපති නීතිඥ සත්‍යා හෙට්ටිගේ මහතායි.ආණ්ඩුක්‍රම ව්‍යවස්ථාවේ 55 වන වගන්තිය යටතේ රාජ්‍ය සේවයේ පත්වීම්, උසස් වීම්, මාරුවීම් සහ විනය පාලන කටයුතු සඳහා බලතල මෙම කොමිසම් සභාවට පැවරේ.එස්. සී. මානප්පෙරුම, ආනන්ද සෙනෙවිරත්න, එන්.එච්. පතිරණ, එස්. තිල්ව නඩරාජා, එස්. ඒ. මොහොමඩ් නහියා, කාන්ති විජේතුංග, සුනිල් එස්. සිරිසේන, විශේෂඥ වෛද්‍ය අයි.එන්. සොයිසා ගුණසේකර මහත්ම මහත්මීහු මෙහි සෙසු සාමාජිකයෝ වෙති.ජනාධිපති ලේකම් ලලිත් වීරතුංග, අමාත්‍ය මණ්ඩල ලේකම් සුමිත් අබේසිංහ, ජනාධිපති කාර්ය මණ්ඩල ප්‍රධානී ගාමිනී සේදර සෙනරත් මහත්වරු ද මෙම අවස්ථාවට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=n1407022</link>
    <topic>ශ්‍රී ලංකාවේ උද්ධමනය 2.8 %දක්වා පහතට</topic>
    <author>මහින්ද අලුත්ගෙදර</author>
    <content>කලාපීය වශයෙන් ආර්ථික ජයග්‍රහණ රැසක් ලබා තිබෙන ශ්‍රී ලංකාවේ උද්ධමනය සියයට 2.8 දක්වා පහත වැටී තිබෙන බව ශ්‍රී ලංකා මහ බැංකුව පෙන්වා දෙයි.ජනලේඛන හා සංඛ්‍යාලේඛන දෙපාතර්මේන්තුව විසින් ගණනය කරනු ලබන කොළඹ පාරිභෝගිකයන්ගේ මිල දර්ශකයට අනුව පසුගිය මැයි මාසයේ පැවැති සියයට 3.2 ක උද්ධමන අගයට සාපේක්ෂව ජූනි මාසය අවසන් වනවිට මේ රටේ උද්ධමනය සියයට 2.8 දක්වා පහත වැටී තිබෙන බව ශ්‍රී ලංකා මහ බැංකුවේ සංඛ්‍යාන දෙපාර්තමේන්තුව නිකුත්කළ නවතම වාර්තාවක් මඟින් පවසයි.කොළඹ පාරිභෝගිකයන්ගේ මිල දර්ශකයේ (2006/07=100) විචලනය මඟින් ගණනය ලබන උද්ධමනය, ලක්ෂ්‍යමය පදනම මත මේ අගය වාර්තා කරන අතර පසුගිය ජූනි මාසය දක්වා ගෙවීගිය මාස 65ක කාලයේ දී උද්ධමනය අඛණ්ඩව තනි ඉලක්කමක පැවති බවද ශ්‍රී ලංකා මහ බැංකුව සිහිපත් කරයි.මෙසේ උද්ධමනය පහළ මට්ටමක පවත්වා ගෙන යාමට ශ්‍රී ලංකා මහ බැංකුව විසින් අනුගමනය කරන ලද විචක්ෂණ ඉල්ලුම් කළමනාකරණ ප්‍රතිපත්ති මඟින් සාධනීය බලපෑමක් ඇති වූ බවද එම බැංකුව පවසයි. වාර්ෂික සාමාන්‍ය පදනම මත උද්ධමනය ද පසුගිය වසරේ ජූනි මාසයේ සිට පෙන්නුම් කළ පහළ යාමේ උපනතිය අනුව යමින් මේ වසරේ මැයි මාසයේ පැවැති සියයට 5.3 අගය ජූනි මාසයේ දී සියයට 4.9 දක්වා තවදුරටත් පහත වැටී තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=n1407023</link>
    <topic>අස්වර්ට මරණ තර්ජන</topic>
    <author/>
    <content>පාර්ලිමේන්තු මන්ත්‍රී ඒ.එච්.එම්. අස්වර් මහතාට මරණ තර්ජන එල්ල කරමින් දුරකතන පණිවුඩ රැසක් ලැබී තිබෙන බවට ඒ මහතා පොලිස්පතිවරයාට පැමිණිලි කර තිබේ.ඒ අනුව මන්ත්‍රීවරයාගේ ජනමාධ්‍ය හා ප්‍රවෘත්ති අමාත්‍යාංශයේ අධීක්ෂණ මන්ත්‍රී කාර්යාලයට පැමිණ කොළඹ අපරාධ පොලිස් විමර්ශන අංශයේ නෙවිල් ද සිල්වා මහතා හා තවත් උසස් පොලිස් නිලධාරින් දෙදෙනකු මන්ත්‍රීවරයාගෙන් කට උත්තර ලබා ගෙන ඇත.ජනාධිපති මහින්ද රාජපක්ෂ මහතා සමඟ අත්වැල් බැඳගෙන අස්වර් මන්ත්‍රීවරයා කටයුතු කරන නිසා ඇතැම් එක්සත් ජාතික පක්ෂයේ නොමඟ ගිය මුස්ලිම් අන්තවාදීන් මෙරට පමණක් නොව පිටරට අයට පවා දුරකතන කෙටි පණිවුඩ යවා තමා සම්බන්ධයෙන් අසත්‍ය ප්‍රචාර ගෙන යන බවට අස්වර් මන්ත්‍රීවරයා පවසයි.ජනාධිපතිවරයා සම්බන්ධ කර අසභ්‍ය වචනවලින් බැන වදිමින් තමාට විවිධ පුද්ගලයන් තර්ජනයන් සිදු කරන බවත් අසත්‍ය තොරතුරු ප්‍රචාරය කරමින් තමා සම්බන්ධයෙන් වැරදි ප්‍රතිරූපයක් සමාජය තුළ නිර්මාණය කිරිමටත් ඇතැම් පුද්ගලයන් කටයුතු කරන බවත් මන්ත්‍රීවරයා ප්‍රකාශ කෙළේය.තමා දේශපාලනයට පිවිසි කාලයේ සිට එනම් වසර පනහක් තිස්සේ පමණ සිංහල මුස්ලිම් ජාතික සමඟිය ඇති කිරීමට පියවර ගත් බවත් බේරුවල - අලුත්ගම ඇති වූ සිද්ධියේදීත් තමා ඔවුන්ගේ සමඟිය උදෙසා කටයුතු කළ බවත් හෙතෙම කීය.බේරුවල - අලුත්ගම ඇති වූ සිද්ධියේදී විනාශ වූ දේපොළ ප්‍රතිසංස්කරණයට රුපියල් මිලියන 200 ක මුදලක් රජයෙන් වෙන් කර ඇති බව ද දේපොළ පමණක් නොව කැඩුණු සිත් පවා සෑදිමට කටයුතු කළ යුතු බවට ජනාධිපතිවරයා උපදෙස් දී ඇති බව ද මන්ත්‍රීවරයා ප්‍රකාශ කෙළේය.තිස් අවුරුදු කාලයක් මෙරට පැවැති ත්‍රස්තවාදී යුද්ධය මෙන් නැවතත් යුද්ධයක් ඇති වීමට ඉඩ දීමට නොහැකි බවත් සාමයෙන් එකමුතුවෙන් යුතුව කටයුතු කිරීමෙන් ජාතික සමඟිය වර්ධනය කර ගත හැකි බවත් අස්වර් මන්ත්‍රීවරයා පැවැසුවේය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=n1407024</link>
    <topic>උද්ඝෝෂණය කළ ශ්‍රී ලාංකික 65ක් ඉන්දීයා අත්අඩංගුවට</topic>
    <author>මහින්ද අලුත්ගෙදර</author>
    <content>ඉන්දීය වෛද්‍ය මධ්‍යස්ථානයක දී ශ්‍රී ලාංකික සරණාගතයෙකු මියයාමේ සිද්ධියක් සම්බන්ධයෙන් උද්ඝෝෂණයේ නිරත වූ පුද්ගලයන් 65 දෙනෙකු අත්අඩංගුවට ගෙන තිබේ.හදිසියේ හටගත් උදාරබාධයක් හේතුවෙන් 29 හැවිරිදි චන්ද්‍රසේකරන් නමැති ශ්‍රී ලාංකිකයෙකු පෙරේදා (30) ඉන්දියාවේ පුදුචෙරිහි පිහිටි වෛද්‍ය මධ්‍යස්ථානයකට ඇතුළත් කර තිබෙන අතර එහිදි අදාළ පුද්ගලයාට ප්‍රතිකාර කිරීම වෛද්‍යවරුන් විසින් ප්‍රමාදකර ඇති බවද ඔහුට එන්නතක් ලබාදීමෙන් අනතුරුව මියගොස් ඇති බවද වාර්තා වෙයි.කෙසේ වෙතත් ඔහුගේ මරණය වෛද්‍යවරුන්ගේ නොසැලිකිලිමත්කම හේතුවෙන් සිදුවුවක් බවට පවුලේ ඥාතීන් සහ හිතමිතුරන් චෝදනා කර තිබෙන අතර එම මරණය සම්බන්ධයෙන් විරෝධය පෑම සඳහා මේ උද්ඝෝෂණය සංවිධානය කර තිබේ.අදාළ මරණයට වෛද්‍යවරුන් වගකිව යුතු බව පවසමින් මියගිය පුද්ගලයාගේ ඥාතින් ඇතුළු 150 දෙනෙකු පමණ පුදුචෙරි හි පිහිටි අදාළ වෛද්‍ය මධ්‍යස්ථානය ඉදිරිපිට උද්ඝෝෂණයේ නිරතව ඇත. වෛද්‍ය මධ්‍යස්ථානය ඉදිරිපිට මාර්ගය අවහිර කිරීමේ චෝදනා යටතේ පුද්ගලයන් 65 දෙනෙකු මෙලෙස අත්අඩංගුවට ගෙන ඇති බව ඉන්දීය මාධ්‍ය වාර්තා කරයි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=n1407025</link>
    <topic>යුද අපරාධ චෝදනාවට පරීක්ෂණයක් කිරීම මුළුමනින්ම අනවශ්‍ය ක්‍රියාවක්</topic>
    <author>මහින්ද අලුත්ගෙදර</author>
    <content>ශ්‍රී ලංකාව යුද අපරාධ සිදුකර ඇතැයි නඟන චෝදනාව සම්බන්ධයෙන් එක්සත් ජාතීන්ගේ සංවිධානය විසින් පරීක්ෂණයක් සිදුකිරීමට යාම මුළුමනින්ම අනවශ්‍ය ක්‍රියාවක් බව ශ්‍රී ලංකා රජය අවධාරණය කරයි.දශක තුනකට ආසන්න කාලයක් ශ්‍රී ලංකාවේ පැවැති ත්‍රස්තවාදය මේ වනවිට සාර්ථකව අවසන් කර තිබෙන බවද දරුණු ත්‍රස්තවාදී කණ්ඩායමක් පරාජය කිරීම පිළිබඳ සමාව දිය නොහැකි අයුරින් ශ්‍රී ලංකාව දඬුවමට යටත් කිරීමේ ක්‍රියාවලියක් සිදුවෙමින් පවතින බවද එක්සත් ජාතීන්ගේ සංවිධානයේ නිව්යෝර්ක් හි ශ්‍රී ලංකා නිත්‍ය නියෝජිත හා තානාපති ආචාර්ය පාලිත කොහොන මහතා ප්‍රකාශ කරයි.කමිටුවේ උපදෙස් මත ක්‍රියාත්මක 12 කගෙන් සමන්විත කණ්ඩායමට සහාය දැක්වීම ශ්‍රී ලංකා රජය මුළුමණින්ම ප්‍රතික්ෂේප කර තිබෙන බවද මේ පරීක්ෂණ ක්‍රියාවලිය ඉතා ඉක්මණින් අධිකරණ ක්‍රියාවලියකට යොමු වියහැකි බව ද පෙන්වා දී තිබෙන ඒ මහතා එවැනි අධිකරණ ක්‍රියාවලියකට යොමුවීම සඳහා අභිමතය අවශ්‍ය රුසියාව හා චීනය ඊට විරුද්ධත්වය පළකර තිබෙන බව ද සඳහන් කරයි.ශ්‍රී ලංකාව සම්බන්ධයෙන් පරීක්ෂණයක් සිදුකිරීම සඳහා ජගත් මානව හිමිකම් පිළිබඳ මහ කොමසාරිස් නවනීදන් පිල්ලේ විසින් 12 දෙනෙකුගෙන් සමන්විත කමිටුවක් පත්කර තිබෙන අතර නොබෙල් සාම ත්‍යාගලාභී සහ පින්ලන්තයේ හිටපු ජනාධිපති මාර්ටි අතිසාරී, නවසිලන්තයේ හිටපු මහාධිකරණ විනිසුරු සිල්වියා කාට්රයිට්, පාකිස්තාන ශ්‍රේෂ්ඨාධිකරණ නීතීඥ සංගමයේ හිටපු සභාපති සහ එරට හිටපු මානව හිමිකම් පිළිබඳ මහකොමසාරිස් අස්මා ජහන්ගීර් යන අය අදාළ කමිටුවේ විශේෂඥයන් වශයෙන් පත්කර තිබේ.ජාත්‍යන්තර මාධ්‍ය වෙත විශේෂ ප්‍රකාශයක් කරමින් ශ්‍රී ලංකා නිත්‍ය නියෝජිත හා තානාපති ආචාර්ය පාලිත කොහොන මහතා මේ බව ප්‍රකාශකර තිබේ. මෙවන් පරීක්ෂණයකින් එළඹෙන නිගමනයන් අයථා ක්‍රියාවන්හි යෙදුනේ යැයි පැවසෙන ශ්‍රී ලාංකිකයන්ට ඉන් නිදහස් වීමට ඇති අන්තර්ජාතික අවකාශ සඳහා බාධා පැමිණීමක් සිදුවන බවද දැනටමත් එක්සත් ජනපද මන්ත්‍රීවරුන් විසින් යුද අපරාධ සම්බන්ධයෙන් වගකිව යුතුයැයි පවසන ශ්‍රී ලාංකිකයන්ට එරටට ඇතුළුවීම තහනම් කරන ලෙස ඉල්ලා තිබෙන බවද ආචාර්ය පාලිත කොහොන මහතා කියාසිටී.කැරැලි නායකයන් යටත්වීම කළයුත්තේ කෙසේද යන්න සම්බන්ධයෙන් උපදෙස් ලබාගැනීම සඳහා යුරෝපීය මැදිහත්කරුවන්ට පණිවුඩයක් යොමුකළ බවද ඔවුන් ඝාතනයට අණක් නිකුත් වූ බවට තමා කිසිවිටෙකත් වි‍ශ්වාස නොකරන බවද ශ්‍රී ලංකා නිත්‍ය නියෝජිත හා තානාපතිවරයා පෙන්වා දී තිබේ. චෝදනා කිරීම හා ඊට අදාළ සාක්කි සොයා ගැනීම පහසු දෙයක් බව පෙන්වා දී තිබෙන ඒ මහතා එම සාක්ෂිවල විශ්වසනීයත්වය සහ සත්‍යතාවය පිළීබඳ ප්‍රශ්න කළයුතු බව ද අවධාරණය කරයි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=n1407026</link>
    <topic>ඇමැති මෛත්‍රි ඝාතනයට මාන බැලූ  කොටි දෙනට නවාතැන් දුන් සිංහල කතට අධි චෝදනා</topic>
    <author>රෝෂන් තුෂාර</author>
    <content>සෞඛ්‍ය ඇමැති මෛත්‍රිපාල සිරිසේන මහතාට හොරණ පාර බොරලැස්ගමුව පිරිවෙන හන්දියේදි මරාගෙන මැරෙන බෝම්බ ප්‍රහාරයක් එල්ල කළ කොටි සාමාජිකාවට නවාතැන් පහසුකම් සැපයු වැල්ලවත්තේ කාන්තාවකට නීතිපතිවරයා ඊයේ(01) කොළඹ මහාධිකරණය හමුවේ අධි චෝදනා ගොනු කෙළේය.කොටි සාමාජිකාව පිළිබඳ තොරතුරු දැන දැනම එය පොලිස් නිලධාරින්ගෙන් හා රජයෙන් වසන් කිරිමේ චෝදනාව යටතේ මෙසේ නඩු පැවරූවේ වැල්ලවත්ත ප්‍රනාන්දු මාවතේ පදිංචි 61 හැවිරිදි ආර්. ආරියවති නමැති විත්තිකාරියටය.2008 ඔක්තොම්බර් 12 දින එවකට කෟෂිකර්ම ඇමති මෛත්‍රිපාල සිරිසේන මහතා ගමන්ගත් රථ පෙළට මරාගෙන මැරෙන බෝම්බ ප්‍රහාරයක් එල්ල කරමින් ජිවිතක්ෂයට පත්වු වීජි නොහොත් ගජබාලනී නමැත්තිය පිළිබඳ පොලිසියෙන් තොරතුරු වසන් කිරිමේ චෝදනාව මත තස්ත්‍රවාදය වැලැක්වීමේ පනත යටතේ මේ නඩුව පැවරීය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=n1407027</link>
    <topic>සිසුන් දෙදෙනා දියේ ගිලී මරුට</topic>
    <author>අසේල කුරුළුවංශ</author>
    <content>රාගල සෙනරත්පුර හල්ග්‍රන්ඔයේ දිය නෑමට ගිය පාසල් සිසුන් දෙදෙනකු පෙරේදා (28) මියගොස් ඇත. අදාළ ප්‍රදේශයේ පදිංචි මිතුරකුගේ නිවසේ වූ දානමය පිංකමකට සහභාගි වීමට ගොස් මෙම සිසුන් දෙදෙනා දියනෑමට ගිය අවස්ථාවේ දියේ ගිලී තිබෙන බව පොලිසිය පවසයි.මියගිය සිසුන් දෙදෙනා අවුරුදු 14 හා 16 වයසේ පසුවන අතර රාගල පොලිසිය සිද්ධිය පිළිබද පරීක්ෂණ පවත්වයි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=n1407028</link>
    <topic>මහ කොමසාරිස්වරු 2ක්-තානාපතිවරු 3ක් අක්තපත්‍ර පිළිගන්වති</topic>
    <author/>
    <content>ශ්‍රී ලංකාවට අලුතින් පත්ව සිටින මහ කොමසාරිස්වරු දෙදෙනෙක් සහ තානාපතිවරු තිදෙනෙක් ජනාධිපති මහින්ද රාජපක්ෂ මහතා වෙත ජනාධිපති කාර්යාලයේ දී ඊයේ (1) අක්තපත්‍ර පිළිගැන්වූහ.නවසීලන්ත මහ කොමසාරිස් ග්‍රැහැම් මෝටන් මහතා සහ මාලදිවයින් ජනරජයේ මහ කොමසාරිස් සහියා සරීර් මහත්මියත් ජෝර්දාන් හෂෙමයිට් රාජධානියේ තානාපති හසන් මහමුද් මොහොමඩ් අල්-ජවමේ, බොස්නියා හා හර්සගොවිනා තානාපති සබිට් සුබාසික් මහත්වරු සහ භූතාන් රාජධානියේ තානාපතිනි පෙමා චොදන් මහත්මියත් මෙසේ අක්තපත්‍ර භාර දුන්හ.ගැටුම් අවසන් වීමෙන් පසු ශ්‍රී ලංකාව අත්පත් කර ගෙන ඇති ප්‍රගතිය අක්තපත්‍ර පිළිගැන්වීමෙන් අනතුරුව පැවැති සාකච්ඡාවේ දී ජනාධිපතිවරයා දූත මණ්ඩල ප්‍රධානීන්ට පැහැදිලි කළේය.වසර 30ක ත්‍රස්තවාදී උවදුර පරාජය කිරීමෙන් පසු දැන් රට තුළ සාමය හා ස්ථාවරත්වය තහවුරු වී ඇති බව පැවසූ ජනාධිපතිවරයා රට තුළ ඇවිද සියැසින් දැක සැබෑ තත්ත්වය අවබෝධ කොට ගන්නැයි නව තානාපතිවරුන් සහ මහ කොමසාරිස්වරුන් දිරිමත් කළේය.එල්ටීටීඊ ත්‍රස්තවාදී සංවිධානය කළ කුරිරු විනාශය විස්තර කළ ජනාධිපතිවරයා ඔවුන් උතුරු පළාතේ පාසල්, මහා මාර්ග, දුම්රිය මාර්ග සහ රෝහල් ඇතුළු සියලු දේ විනාශ කළ බව පැවැසීය. ගැටුම් නිම වීමෙන් පසු රජය ඒ සියලු දේ කෙටි කලක් තුළ නැවත ඉදිකර තිබෙන බවත් වසර 28කට පසු උතුරු පළාතේ පළාත් සභා මැතිවරණ පැවැත්වූ බවත් ජනාධිපතිවරයා ප්‍රකාශ කළේය.ශ්‍රී ලංකාව සමඟ සබඳතා ශක්තිමත් කිරීමටත් අඛණ්ඩව සහයෝගයෙන් වැඩ කිරීමටත් සියලු දූත මණ්ඩල ප්‍රධානීහූ ප්‍රතිඥා දුන්හ. දැනටමත් පවතින සබඳතා ගැන සතුට පළ කළ ඔවුහු විවිධ ක්ෂේත්‍රවල සහයෝගීතාව තහවුරු කිරීමට කැමැත්ත පළ කළහ.විදේශ ඇමැති මහාචාර්ය ජී.එල්. පීරිස්, ජනාධිපති ලේකම් ලලිත් වීරතුංග මහත්වරු සහ විදේශ අමාත්‍යාංශයේ වැඩ බලන ලේකම් චිත්‍රාංගනී වාගීස්වර මහත්මිය මේ අවස්ථාවට සහභාගී වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=n1407029</link>
    <topic>රාමඤ්ඤ මහා නිකායේ69වන උපසම්පදා මහෝත්සවය අද</topic>
    <author>ජයසිරි පේදුරුආරච්චි ගන්දර සමූහ</author>
    <content>රාමඤ්ඤ මහා නිකායේ හැට නවවන (69) වාර්ෂික උපසම්පදා මහෝත්සවය අද (02)සිට 10 වැනිදා දක්වා අති උත්කර්ශවත් අයුරින් මාතර දී පැවැත්වේ.නිල්වලා ග‍ඟේ ඉදිකර ඇති අලංකාර උදකුප්බේප සීමා මාලකයේදී පැවැත්වෙන මෙවර උත්සවයේදී සාමනේරයන්වහන්සේලා හාරසිය නමක් (400)උපසම්පදා ශිලයෙහි පිහිටුවීමට නිමිතය.මෙහි සමාරම්භක උත්සවය ජනාධිපති මහින්ද රාජපක්ෂ මහතාගේ ප්‍රධානත්වයෙන් හා අග්‍රාමාත්‍ය දි.මු.ජයරත්න, කථානායක චමල් රාජපක්ෂ, විපක්ෂ නායක රනිල් වික්‍රමසිංහ මහත්වරුන්ගේ හා දිස්ත්‍රික්කයේ සියලු මැති ඇමැතිවරුන්ගේ සහභාගීත්වයෙන් අද(02)සවස දෙකට පැවැත්වෙන අතර එහි මුලසුන රාමඤ්ඤ මහා නිකායේ මහානායක අග්ගමහා පණ්ඩිත නාපාන පේමසිරි නා හිමියෝ උසුලති.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=n14070210</link>
    <topic>රාගම ශික්ෂණ රෝහලේ රෝගී සත්කාර යථා පරිදි</topic>
    <author>සන්ධ්‍යා කරුණාරත්න</author>
    <content>රාගම ශික්ෂණ රෝහලේ රෝගී සත්කාර සේවාවන් යථා පරිදි පවත්වාගෙන යාමට සියලු කාර්ය මණ්ඩලයේ එකඟතාව පළ කළ බව රෝහලේ අධ්‍යක්ෂ වෛද්‍ය මහින්ද සමරනායක මහතා පවසයි.රෝහලේ හෙද කාර්ය මණ්ඩලය සහ පවුල් සෞඛ්‍ය සේවා නිලධාරිනියන් ඇතුළු සුළු කාර්ය මණ්ඩලය එක්ව පසුගියදා (30) රෝහලේ ඇති වූ ගැටුම සම්බන්ධයෙන් සාකච්ඡා කිරීමට සෞඛ්‍ය සේවා අධ්‍යක්ෂ ජනරාල්වරයා ඇතුළු කණ්ඩායමක් රෝහලට ඊයේ (1) පැමිණ සියලු කාර්ය මණ්ඩලයන් සමඟ සාකච්ඡා කර මේ තීරණයට පැමිණි බව ඒ මහතා කීය.මේ ගැටුම අමතක කර දමා වෛද්‍ය, හෙද, පවුල් සෞඛ්‍ය සේවා නිලධාරිනියන්, සුළු කාර්ය මණ්ඩලය එක්ව රෝගී සත්කාර සේවාවන් යථා පරිදි පවත්වාගෙන යාමට කටයුතු කිරීමට සියලු කාර්ය මණ්ඩලය එකඟ වූ බවත් ඒ අනුව අද (2) සිට රෝහලේ රෝගී සත්කාර සේවාවන් යථා පරිදි සිදු වන බවත් ඔහු ප්‍රකාශ කළේය.රාගම ශික්ෂණ රෝහලේ සූතිකාගාරවල සේවයේ යෙදී සිටි පවුල් සෞඛ්‍ය සේවිකාවන් 11 දෙනකු හෙද නිලධාරීන් විසින් පසුගිය 26 වන දා සිට සිරකරගෙන සිටින බව රජයේ පවුල් සෞඛ්‍ය සේවා නිලධාරීන්ගේ සංගමය ප‍්‍රකාශ කරන පවුල් සෞඛ්‍ය සේවිකාවන් සහ කණිෂ්ඨ සේවකයන් මැදිහත්ව එම පවුල් සෞඛ්‍ය සේවිකාවන් මුදා ගැනීමට උත්සාහ කිරීමේ දී ගැටුම්කාරී තත්ත්වයක් හට ගෙන තිබේ.එහිදී පවුල් සෞඛ්‍ය සේවිකාවන් සහ කණිෂ්ඨ සේවකයන් 7 දෙනකු ද, හෙදියන් දෙදෙනකු ද තුවාල ලැබූ අතර ඔවුහූ මේ වන විටත් එම රෝහලේ ප්‍රතිකාර ලබමින් සිටිති.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=n14070211</link>
    <topic>කතරගම පෙරහරටඋ/ නැ‍ඟෙනහිරින් බැතිමත්හු විශාල පිරිසක්</topic>
    <author>කතරගම කේ.ඩී. දේවප්‍රිය</author>
    <content>රුහුණු කතරගම මහ දේවාලයේ ඇසළ මංගල්‍යය සඳහා මෙවර වෙනත් වසර වලට වඩා වැඩි ප්‍රමාණයකින් උතුරු නැගෙනහි‍ර සිට පැමිණෙන බැතිමතුන්ගේ වැඩිවීමක් දක්නට ලැබෙන බව කතරගම දේවාලයේ බස්නායක නිලමේ ශෂීන්ද්‍ර රාජපක්ෂ මහතා පවසයි.පසුගිය 28 වැනි දින සිට මේ දක්වා හින්දු බැතිමතුන් 40000ක් පමණ කතරගම දේවාලය වැඳපුදාගෙන ඇති අතර පාද වන්දනාවෙන් ද විශාල ලෙස බැතිමතුන් පැමිණෙන බව බස්නායක නිලමේ ශෂීන්ද්‍ර රාජපක්ෂ මහතා පවසයි.කතරගම පුදබිම වෙත පැමිණෙන දහස් සංඛ්‍යාත බැතිමතුන් වෙනුවෙන් දිවා රාත්‍රී ආහාර නොමිලයේ ලබා ගැනීමට හැකි බත් දන්සල් 5ක් මෙවර පූජා භූමියේම පිහිටා ඇති අතර පැමිණෙන බැතිමතුන්ගේ පහසුව පිණිස සෞඛ්‍ය කඳවුරු 9ක් පූජා භූමිය් ස්ථාපනය කර ඇත.කතරගම දේවාලයේ 05 වැනි පෙරහර මංගල්‍යය අද (2) වැනි දින වීදි සංචාරය කරන අතර තව දින 10ක් පුරා පෙරහර පවත්වා‍ ලබන 12 වැනි දින මැණික් ග‍ඟේ දිය කැපීමේ මංගල්‍යයෙන් පෙරහර නිමාවට පත්වේ. කතරගම පෙරහරේ විශේෂ සිදු වීම් රැසක් හෙට දින සිදුවේ.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=n14070212</link>
    <topic>පොතුහැර පොල්ගහවෙල අතරදී රාත්‍රී තැපැල් දුම්රිය පීලි පනී</topic>
    <author>නිමල් රාජපක්ෂ</author>
    <content>ත්‍රිකුණාමලය සිට කොළඔ කොටුව බලා ධාවනය වූ රාත්‍රී තැපැල් දුම්රිය පොතුහැර පොල්ගහවෙල දුම්රිය ස්ථාන අතර දී ඊයේ (01) අලුයම 02.25 ට පමණ පීලි පැනීම නිසා උතුරු දුම්රිය මාර්ගයේ දුම්රිය ධාවනයට බාධා ඇතිවිය.අදාළ දුම්රියේ පිටුපස මැදිරි දෙක පීලි පැන තිබූ අතර වහාම එම ස්ථානයට දුම්රිය සේවකයින් යවා පෙරවරු දහය පමණ වන විට අදාළ මැදිරි දෙක පිලීගත කළ බව දුම්රිය ගමනා ගමන අධිකාරී එල්.ඒ.ආර් රත්නායක මහතා පැවසීය‍.දුම්රිය පීලි පැනීමෙන් උතුරු දුම්රිය මාර්ගයේ කොන්ක්‍රීට් සිල්බර කොටන් හත්සියයකට (700) හානි සිදුවී ඇතැයිද රත්නායක මහතා පැවසීය. අදාළ සිල්බර කොටන් ඉවත්කොට අලුත් සිල්බර කොට යොදා නැවත දුම්රිය මාර්ගය කඩිනමින් සකස් කර දුම්රිය ධාවනය යථා තත්ත්වයට පත් කීරීමට දුම්රිය දෙපාර්තුමේන්තුව පියවර ගෙන ඇත.මේ හේතුව නිසා කොටුව දුම්රිය ස්ථානයෙන් පෙරවරු 05.45ට ගමන් අරඹන යාල්දේවි සීඝ්‍රගාමී දුම්රිය හා පෙරවරු 06.50 ට කොටුව දුම්රිය ස්ථානයෙන් අනුරාධපුරය බලා ධාවනය වූ ‍දුම්රිය දෙකෙහි මගීන් පොල්ගහවෙල දුම්රිය ස්ථානයේ සිට කුරුණෑගල දුම්රිය ස්ථානය දක්වා ගමන් කිරීමට බස්රථ සේවාවක් ආරම්භකර තිබු බවද දුම්රිය පාලන මැදිරිය පවසයි.පීලී පැනීම හේතුවෙන් කොටුව දුම්රිය ස්ථානයෙන් පෙරවරු 06.10 ට මඩකලපුව බලා ධාවනය වු සීඝ්‍රගාමී දුම්රිය අවලංගු කර තිබිණ. දුම්රිය පීලී පැනීම හේතුවෙන් ඊයේ පෙරවරුවේ කාර්යාල දුම්රිය කිහිපයක් ප්‍රමාද වී ධාවනය කෙරිණ‍.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=n14070213</link>
    <topic>නිදහසත් සංවර්ධනයත් රටට උදා කළඑකම නායකයා ජනාධිපති මහින්දයි</topic>
    <author/>
    <content>රටේ ජනතාවට නිදහස මෙන්ම සංවර්ධනයත් වසර දහයකට ආසන්න කාලයක් තුළ ලබාදුන් එකම නායකයා මහින්ද රාජපක්ෂ ජනාධිපතිතුමන් බව කතානායකතුමා පවසයි.එතුමා මෙම අදහස් පළ කළේ තිස්සමහාරාමය, මෝලකැපූපතාන පානීය ජල යෝජනා ක්‍රමය විවෘත කරමින්ය. 1994 වසරට පෙර විවිධ නායකයින් රට පාලනය කළත් ඔවුන්ට ඒ ඉලක්කය කරා ළඟා විය නොහැකි විය.විදේශ බලවේගවලට යට නොවී ගොවියාගේ ආර්ථිකය ද ශක්තිමත් කරමින් ර‍ටේ සියලු මිනිසුන්ට පහසුවෙන් ජීවත් විය හැකි රටක් ගොඩනැගීම ජනාධිපති මහින්ද රාජපක්ෂ මැතිතුමාගේ එකම අභිප්‍රාය වී තිබූ බවත් එතුමන් වැඩිදුරටත් පැවසීය.මෙම කාල වකවානුව වන විට තිස්සමහාරාම ප්‍රදේශයට දැඩි නියඟයක් පැවතියද වෙහෙරගල, මව් ආර ආදී නව වාරි ව්‍යාපෘතීන් ඉදිකිරීම නිසා ගොවීන්ගේ වගාවන් බේරා ගැනීමට හැකිවී ඇති බවත් හෙතෙම පැවසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=n14070214</link>
    <topic>ජගත් පරීක්ෂණ එපා</topic>
    <author>කුරුණෑගල දිස්ත්‍රික් සංචාරක ගුණරත්න ලියනආරච්චි</author>
    <content>ජාත්‍යන්තර පරීක්ෂණයකට රටක් ලෙස අප එකඟ නොවිය යුතු යැයිද, එයට විරුද්ධව කටයුතු කරමු යැයි වයඹ පළාත් සභාවට ගෙන එන ලද යෝජනාවක් ඊයේ (01) දා වැඩි ඡන්ද 29කින් සභා සම්මත විය.වයඹ පළාත් සභාව ඊයේ (01) දා සභාපති ධර්මසිරි දසනායක මහතාගේ ප්‍රධානත්වයෙන් සශ්‍රී ශාලාවේදී රැස්විය. රජයේ යෝජනා යටතේ මෙම යෝජනාව ප්‍රධාන ඇමැති දයාසිරි ජයසේකර මහතා විසින් යෝජනා කළ අතර, පළාත් ඇමැති ඩී. බී. හේරත් මහතා විසින් එය ස්ථිර කළේය.එහිදී ආණ්ඩු පක්ෂ හා විපක්ෂ මන්ත්‍රීවරුන් මෙම යෝජනාවට පක්ෂව හා විරුද්ධව අදහස් දැක්වීය. පළාත් සභාවේ සභානායක ජෙහාන් ප්‍රනාන්දු මන්ත්‍රිවරයා ඔහුගේ මංගල කථාව මෙම යෝජනාව වෙනු‍ෙවන් කළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=n14070215</link>
    <topic>ශ්‍රී ලංකාවෙන් ඉවත් කළ වෛරී දේශපාලනය නැවත වරක් ගෙන ආ යුතු නැහැ</topic>
    <author>ධනුෂ්ක ගොඩකුඹුර</author>
    <content>ශ්‍රී ලංකා දේශපාලනයෙන් ඉවත් කළ වෛරක්කාරී දේශපාලනය නැවතත් මෙරටට ගෙන ආ යුතු නැති බව ජනාධිපති මහින්ද රාජපක්ෂ මහතා ප්‍රකාශ කෙළේය.ජනාධිපති මහින්ද රාජපක්ෂ මහතා මෙම අදහස් පළ කෙළේ ශ්‍රී ලංකා නිදහස් පක්ෂය නියෝජනය කරන මැතිඇමැතිවරුන් සඳහා බේරුවල දී පෙරේදා (30) පැවැති විශේෂ වැඩමුළුව අමතමිනි.ජනාධිපතිවරයා එහිදී වැඩිදුරටත් මෙ‍සේද පැවසීය.වෛරයෙන්, ක්‍රෝධයෙන් යුක්තව මිනිසුන් දෙස බැලීම අසාධාරණ යි. එදා අපට සැළකූ අන්දමට සළකමින් කිසිවකුගෙන් පළි ගන්නට මා සූදානම් නෑ.මම හිතන්නේ මම මුලින්ම ස්තූතිවන්ත වෙන්න ඕනේ ඔබ සියලුදෙනාටම අද වැඩ කරන සඳුදා දිනේ වුවත් අද දවස පක්ෂය වෙනුවෙන්, ආණ්ඩුව වෙනුවෙන් කැප කිරීම පිළිබඳව. ඒ වගේම අද උදේ සිට බොහෝම සාමදානව තමන්ගේ අදහස් ප්‍රකාශ කරමින් ඇහුම්කන් දී සිටීම පිළිබඳව.විශේෂයෙන්ම මම මුස්ලිම් මන්ත්‍රීවරුන්ට ස්තූතිවන්ත වෙන්න ඕනේ තමන්ගේ රාමසාන් කාලයේ වුවද මේ අවස්ථාවට සම්බන්ධවීම ගැන . අද දවස පුරාම ඔබතුමන්ලා එක එක මාතෘකා ගැන සාකච්ඡා කළා. තමන්ගේ අදහස් ප්‍රකාශ කළා.අපි දන්නවා රටක ආර්ථික ප්‍රතිපත්තිය ඒ ඒ දේශපාලන පක්ෂවල ප්‍රතිපත්තිත් එක්ක වෙනස් වෙනවා. .එක්සත් ජාතික පක්ෂයේ ප්‍රතිපත්තිය වුණේ වෙනත් එකක්. ඔවුන් දේශපාලන වශයෙන් 1977 බලයට පත්වුණාට පසුව ඔවුන්ගේ ආර්ථික ප්‍රතිපත්තිය තමුන්නාන්සේලාට මම අමුතුවෙන් විස්තර කරන්න ඕනේ නෑ.අපේ ප්‍රතිපත්තිය ඊට වඩා වෙනසක් ඇති කළා. 1994 ඉඳල අපේ පක්ෂය නායකත්ව දෙකක් යටතේ පැවතුණා. 1970 ආණුඩවේ අපි හිටියා. අපි මේ රටේ ගොවියට තැනක් දිය යුතුයි.දේශීය ආර්ථිකය නඟා සිටුවිය යුතුයි කියන විශ්වාසයේ අපි හිටියා . ඒ සඳහා හාල් පොල්ල ගෙනාවා. අඟහරුවාදට බත් කන්න දුන්නේ නෑ. ඒ තමයි එදා ප්‍රතිපත්තිය . හැබැයි අපි ඒක ගමේ ගිහින් කිවුවා . සීනි නැතිව තේ බොන්නම්, මිරිස් නැතිව හොදි කන්නම්. හඳෙන් හරි සහල් ගෙනත් දෙන්නම් කියල කිව්වා. ඒ යුගයේ මිනිස්සු පිටරටින් නැවක් එනතුරු බලන් හිටියා.ඒ තත්ත්වය වෙනස් කරන්න ආර්ථිකය තද කරගෙන නීතිය හරහා අපි මේ දේවල් ක්‍රියාත්මක කරන්න හැදුවා. හැබැයි එහි වරද අපි 1977 දී දැක්කා. ඒ නිසා තමයි අපි ඒ ප්‍රතිපත්තියෙන් ටිකක් එහාට ගියේ . මම තවමත් විශ්වාස කරනව සිරිමාවෝ මැතිණිය ගෙන ගිය එම වැඩපිළිවෙළ නිවැරදි බව. නමුත් ඒ වැඩපිළිවෙළ ක්‍රියාත්මක කරවීමේදී ගත් ක්‍රියාමාර්ග දැන් අපට තේරෙනවා ජනතාවට පීඩාකාරී කියල . අපි ඒ වැරදි හදාගෙන තමයි අද ආර්ථික ප්‍රතිපත්ති ක්‍රියාත්මක කරලා තියෙන්නේ. අද එක්සත් ජාතික පක්ෂය බොහොම පැහැදිලිව ගම තුළ කණ්ඩායම් ගතවෙලා බොරු ප්‍රචාර ගෙන යනවා.ඒ වගේම රටේ විවිධ මත ඇති කරන්නත් ඔවුන් කණ්ඩායම් හදලා තියනවා . එක්තරා අයුරකින් මේ මුස්ලිම් ජනතාව අපෙන් ඈත් කරන්න ගන්නා වූ ක්‍රියාවලියේදීත් ඔවුන් ඉතා සියුම් ලෙස ක්‍රියාත්මක වුණා.. අද මම ගියා මුස්ලිම් ජනතාව හමුවෙන්න. ගෙවල් කඩල තියනව කිවුවහම ඔවුන් කිවුවා මේ ගමේ අය නෙමෙයි සර් කියල. එක්කෙනෙක් දෙන්නෙක් ගමේ අය හිටිය. ඒත් ගමේ අය නෙවෙයි, පිටින් ඇවිත් තමයි මේ දේවල් කෙළේ කියලා. මේ සිද්ධිය වන විට කවුද මෙතනට ඇවිත් එය සංවිධානය කෙළේ.මේ පිළිබඳවත් අපි හරි අවබෝධයකින් ඉන්න ඕනේ. අපි ගමේ මිනිසුන් අතර ඉන්නවනම් අපට මෙය දැනෙනවා. මම හිතනවා අපි තේරුම් ගත්තේ නැති එක පැත්තක් මේක. ඒ නිසා ඔවුන් ක්‍රියාත්මක වෙනවා. අපේ විපක්ෂනායකතුමා එක්ක බොරුවකින් මට නම් අහලකටවත් එන්න බෑ. හැම සතියෙම විපක්ෂනායකතුමා එක බොරුවක් කියනවා. පාරවල් හදනකොට පාරවල්වලට විරුද්ධව බොරු කියනවා. කිලෝමීටරයක් හදන්න මෙච්චර මුදලක් වැය වෙලා තියෙනවා කියල බොරුවට පෙන්නුම් කරනවා.මහින්දෝදය විද්‍යාගාර සමඟ අධ්‍යාපනය ඉදිරියට එන විට ඔවුන් දැක්කා මේකෙ වෙනස. විපක්ෂනායකතුමා ඉක්මනට ඇවත් කිව්වා මේකට අපි මුදල් ගන්නවා කියල . අයි.එම්.එෆ් එක ගැන බොරු කිව්වා. අපි අධ්‍යාපනය කප්පාදු කරන්න යනවා කියලා කිව්වා. ඒකට උත්තර දුන්නම ඊට සති දෙකකට පස්සේ කිව්වා මහින්දෝදය විද්‍යාගාරයට ඇතුල්වන එක දරුවකුගෙන් රුපියල් 50,000 ක් ගන්නවා කියලා. සතියෙන් සතිය හැමදාම මේ විදිහට බොරු ප්‍රචාරය කරනවා. දැන් මේ පසුගිය දවස්වල ඇතිවුණු කටකතා නිසා අපේ ඇමැතිවරු, මන්ත්‍රීවරු බොහොම කලබල වෙලා.තැන් තැන් වල නොයෙක් දේවල් කතා කළා. යම් යම් ප්‍රශ්න පිළිබඳව. ඇමැතිවරු- ඇමැතිවරු කොටවනවා, මන්ත්‍රීවරු- මන්ත්‍රීවරු කොටවනවා. එය සියුම් විදිහට එක්සත් ජාතික පක්ෂය සිදු කරනවා. අපි කතාකරන දේ පිළිබඳව අපි පරිස්සම් වෙන්න ඕනේ. මම ගැන මට විශ්වාසයි. මම ජනතාවගේ මතයට ඇහුම්කන් දෙන ජනතා හද ගැස්ම හඳුනන කෙනෙක්. ඒ නිසා නියමිත කාලයට නියමිත මැතිවරණ ලබා දෙන්න මම පියවර ගන්නවා . එහි ජයග්‍රහණයත් අනිවාර්යයෙන්ම ඔබට ලබා දෙනවා . එය ඔබ මතක තියාගන්න . ඒ සඳහා සහයෝගය ලබා දෙන්න.ශ්‍රී ලංකා නිදහස් පක්ෂය සමග සන්ධාන ගත වුණු පිරිස් එක්ක මේ සන්ධානය විසුරුවා ගන්නේ නැතිව ඉදිරියට යන්න මට සහ මගේ ඇමැතිවරුන්ට පුළුවන්කම තියනවා . අපි මෙහි ගෞරවය රැකගෙන ඉදිරියට යන්න ඕනෑ. ලකුණු දාගන්න කතා කරල අවසානයේ අපි වැටුණට පස්සේ අපි වෙනුවෙන් කතා කරන්න කවුරුවත් ඉන්න එකක් නෑ. ඒ නිසා මේ පිළිබඳ මම බොහොම අවංකවම කතා කරනවා. මට කියන්න තියන දේ මම කියනවා. මම අද ගොඩක් සන්තෝෂ වෙනවා. ඉතින් අද සිට අපි අලුත් ගමනක් යමු.මේ මැතිවරණය කවදා පැවැත්වුණත් නොවැම්බර්, ජනවාරිවල තිබුණත් ඊට පසුව තිබුණත් ඒ මැතිවරණය සඳහා මේ වර්ෂයේ ඔබ සූදානම් වෙන්න. ඔබගේ ගමේ වැඩ සඳහා අපි විශාල මුදලක් ලබාදීල තියෙනවා. මේ මුදලින් ප්‍රයෝජනය ගන්න . ආසන මට්ටමට ගොස් ඒ ජනතා අවශ්‍යතාවය හඳුනගෙන වැඩ කරන්න. එහි සිටින ප්‍රාදේශීය සභා මන්ත්‍රීවරු සමග හොඳින් ඉන්න . පළාත් සභා මන්ත්‍රීවරු සමග එකට කටයුතු කරන්න. ඒ පිළිබඳ දෙගොල්ලොම අවබෝධයක් ඇතිව වැඩ කරන්න.ඔවුන් කෙරෙහි විශ්වාස තබන්න. ඒ විශ්වාසය මත ගමේ ප‍්‍රශ්න විසඳන්න.අපි ඉතිහාසයේ කරපු වැරදි අපිට දැන් පේනවා . 1976 දී සන්ධානය එපා කියල එලෙව්වා. අපේ කණ්ඩායම් විසුරුණා. දාහත් අවුරුද්දක් ගුටි කෑවා. ඒ තත්ත්වය ඔබ දන්නේ නෑ. ඒ නිසා අපේ විශාල පිරිසක් ජීවිතක්ෂයට පත් වුණා. සමහරුන්ව මාරු කෙළේ පයින් ගිහිල්ලා. බස් එකේ ගිහිල්ලා, කෝච්චියේ ගිහිල්ලා, බෝට්ටුවෙන් යන තැනකට ඔබව මාරු කරනව කියල. ඒ තැන් හොයල සිතියම අරගෙන ඒ වගේ තැන්වලට මාරු කරපු අය හම්බන්තොට දිස්ත්‍රික්කයේ ඉන්නවා. .එදා එහෙම තමයි අපිට සැලකුවේ .නමුත් අපි අද ඒ දේවල් කරන්නේ නෑ. අපි එහෙම පලිගන්නේ නෑ. හැබැයි අපේ ඒ තිබෙන සංවේදී බව නිසා අපි ඔවුන් සමග ඉන්න නිසා ඔවුන්ට ඒ වෙනස පේන්නේ නෑ.මම සමහර දේශපාලනඥයෝ අඳුරන්නේ පොඩි කාලයේ ඉදලා. අවුරුදු ගණනාවකට උඩ ඉදලා. දැන් මම දේශපාලනයට ඇවිත් අවුරුදු 44ක් වෙනවා. ඊට කලින් සිටම අපි අඳුරන දේශපාලනඥයෝ හැම පක්ෂයකම ඉන්නවා. ඔවුන්ගේ මළ ගෙදරකට යන එක මට අරුමයක් නෙමෙයි. පිරිත් ගෙදරකට යන එක මට ගැටලුවක් නෑ. නමුත් මම එහෙම ගියාම සමහරු විවේචනය කරනවා. අන්න අර එ. ජා. ප දේශපාලනඥයගෙ පිං කමට ගියා, මළගෙදරට ගියා, පිරිකරක් යැවුවා කියල. ඉතින් මේ දේවල් ගැනත් හිතන්න. මේ ගැන අපට මීට වඩා අවබෝධයක් තියෙන්න ඕනේ.ඔබතුමන්ලාටත් යුතුකමක්, වගකීමක් තියනවා . වෛරයකින් ක්‍රෝධයකින් මිනිස්සු දෙස බලන්න එපා . එය අසාධාරණයි. එහෙමනම් අපට තියෙන්නේ වෛරක්කාරී දේශපාලනයෙන් ඉවත් වෙන්න . අපි එය ඈත් කරලා තියෙනවා . එයින් මිදිලා තියෙනවා . ආපසු අපි එය ගේන්න ඕනෙ නෑ කියන එකයි මගේ විශ්වාසය. .අවසන් වශයෙන් මම ඔබට බොහොම පැහැදිලිව කියන්නේ විපක්ෂය මොනව කිව්වත් අපිට ප්‍රශ්නයක් නෑ. අපි ඒවට පිළිතුරු ලබා දෙමු. ඔවුන් මොන දේ කළත් ඔවුන්ට වඩා ඉතා ඉදිරියෙන් ඉදිරි ජයග්‍රහණ ලබා ගන්න අපට පුළුවන්. ඒ සඳහා ශක්තිය අපට තියෙනවා . ඔබතුමන්ලා සියලුදෙනා ඒ සඳහා එකතු වෙන්න . ඒ එකතුවුණු තැන ජයග්‍රණය අනිවාර්යයි.මැති ඇමැතිවරුන් ඇතුළු පක්ෂ නියෝජිතයෝ පිරිසක් ද මේ අවස්ථාවට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=n14070217</link>
    <topic>ප්‍රවීණ නිළි සබීතා පෙරේරා හා ඇ‍ගේ සැමියාට එරෙහිව කොන්ත්‍රාත් සමාගමක් උසාවි යයි</topic>
    <author>සිරන්ජනී කුමාරි</author>
    <content>කොන්ත්‍රාත් සමාගමක් මඟින් ඉදිකිරීමක් සිදු කර ගෙන ලක්ෂ 18කට ආසන්න ගෙවිමක් බැංකුව මඟින් අත්හිටුවීම සම්බන්ධයෙන් ප්‍රවිණ නිළි සබීතා ජානකි පෙරේරා හා ඇ‍ගේ සැමියාට එරෙහිව කොන්ත්‍රාත් සමාගමක් විසින් කොළඹ මහේස්ත්‍රාත් අධිකරණයේ පැවරු නඩුව මේ මස 15 වන දින කැඳවීමට මහේස්ත්‍රාත් චන්දිම ලියනගේ මහතා ඊයේ(01) නියම කළේය.අංගොඩ .වල්පොල පාරේ ස්ථාපිත ලක්මිණ ලංකා බිල්ඩීන් සිස්ටම්ස් පුද්ගලික සමාගමේ අධ්‍යක්ෂක විතානගේ අමල් අසේල විතාන යන අය විසින් ප්‍රවිණ චිත්‍රපට හා ටෙලිනාට්‍ය නිළි සබිතා ජානකි පෙරේරා හා ඇගේ සැමියා වන දොන් උපාලි ජයසිංහ හා ඩී.පී.ජයසිංහ ටුවර්ස් ට්‍රාන්ස්පෝට් කම්පැණි සාමාගම වෙත මෙසේ ඊයේ නඩු පවරනු ලැබිණ.තමා ඉහත සමාගමේ මුදල් එකතු කිරීමේ බලයලත්නිලධාරියා බවත් විත්තිකරුවන්ගේ අනුදැනුම මත කොළඹ 9.බේස්ලයින් මාවතේ පිහිටි කාර්යාලයේ දී නිම කළ ඉදිකිරීමක් වෙනුවෙන් රුපියල් 188,576.10ක් වටිනාමකින් ලියූ චෙක්පතක් විත්තිකරුවන් ලබා දුන් බවට පැමිණිල්ලේ සඳහන්ය. විත්තිකරුවන් විසින් ලියු චෙක්පතේ මුදල් ලබා ගැනීමට පුද්ගලික බැංකුව වෙත ගිය අවස්ථාවේ දී චෙක්පතේ මුදල් ගෙවීම් නොකරන ලෙසට විත්තිකරුවන් විසින් බැංකුවට දැනුම් දී ඇති බව පවසන පැමිණිලිකරු වංක චේතනාවෙන් මෙම අණ කිරීම සිදු කරන ලද්දක් බවට පවසා සිටී.මුදල් ආපසු අය කර ගැනීමේ පනත අනුව දඩූවම් ලැබිය වරදක් බවට අධිකරණයේ චෝදනා ගොනු කොට තිබු අතර නඩුව කැඳවු අවස්ථාවේ දී අධ්‍යක්ෂක මණ්ඩලයේ නම් සහතික කොටගෙන අධිකරණයට ඉදිරිපත් කරන ලෙස පැමිණිල්ලේ නීතිඥවරයාට නියම කළ මහෙස්ත්‍රාත්වරයා නඩුව කැඳවීම ‍මේ මස 15 වන දින යළි කැඳවීමට නියම කෙළේය. පැමිණිල්ල වෙනුවෙන් නීතිඥ ප්‍රදිප් ශ්‍රි ඇල්විටිගල ,එම් අන්වර් හා ඒ.සී.එම් ස්මයිල් අධිකරණය හමුවේ කරුණු දැක්වුහ.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=n14070218</link>
    <topic>දුම්රියේ හොරෙන් ගිය 260කගෙන් හයලක්ෂයක දඩමුදලක්</topic>
    <author>නිමල් රාජපක්ෂ</author>
    <content>ප්‍රධන මුහුදු බඩ යන මාර්ගවල ධාවනය වු දුම්රිය වල සතියක් තුල කල ප්‍රවේශපත්‍ර පරික්ෂාවකදී ප්‍රවේශපත්‍ර නොමැතිව හා තුන්වන පංතියේ ප්‍රවේශපත්‍ර ලබාගෙන දෙවන පංතියේ ගමන් කල මගීන් 260 දෙනෙකුගෙන් රුපියල් හයලක්ෂ හැටහත්දාස් හයසිය අසුතුනක(667683=දඩමුදලක් දුම්රිය ආරක්ෂක නිලධාරීන් අයකරගෙන ඇත.මෙසේ අත්අඩංගුවට ගත් මගීන් අතර හොරට ගමන්කල කාන්තාවෝ අසුපස්දෙනෙකු සිටි බව දුම්රිය ආරක්ෂක සේවා අධිකාරී සේනක ජයසේන මහතා පවසයි. මෙම දඩමුදල අයකර ගැණීමට හැකිවුයේ මේ මස 23 දින සිට 30 දා දක්වා වු සතියක කාලයක් තුලදී බවද ජවසේන මහතා පවසයි.බම්බලපිටිය කොල්ලුපිටිය දුම්රිය ස්ථාන දෙකෙහි අළුයම 05.00 සිට පෙරවරු 10.00 දක්වා වු එක් දිනකට පැයපහක කාලයක් තුල කල ප්‍රවේශ පත්‍ර පරික්ෂාවකදී හොරට ගමන් කල මගීන් 50 කට වැඩිපිරිසක් ‍කොටුකර ගෙන තිබිණ . මීට අමතරව කොටුව දුම්රිය ස්ථානයෙන් . ගමන් ඇරබු මහනුවර , පොල්ගහවෙල, රබුක්කන යන දුම්රිය වල හා සාගරිකා .ගාලු කුමාරි යන දුම්රිය වල ද ප්‍රවේශපත්‍ර පරික්ෂා කොට තිබිණ.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=n14070219</link>
    <topic>දූෂණ නඩුවකට හිරබත් කෑ භික්ෂුව නිදොස් කොට නිදහස්</topic>
    <author>නෙල්කා මැදගෙදර</author>
    <content>දස හැවිරිදි දැරියක් දූෂණය කිරිමේ චෝදනාවන්ට බදුල්ල මහාධිකරණය මගින් වසර දහයක සිර දඩුවමක් නියමව සිටි භික්ෂුන් වහන්සේ එම චෝදනාවලින් නිදොස් කොට නිදහස් කිරිමට අභියාචනාධිකරණය නියෝග කළේය.බදුල්ල මහාධිකරණය ලබාදුන් වසර දහයක බරපතල සිරදඩුවම සහිත තීන්දුව බල රහිත කළ අභියාචනාධිකරණය නියමකර තිබු රුපියල් ලක්ෂ දෙකහමාරක වන්දියද ලබාදීම අත්හිටුවීය.අදාල නඩු විභාගය අවසන් කර එහි නීන්දුව ප්‍රකාශ කිරිමට වසරකට අධික කාලයක් ගෙන ඇති අතර එය මූලික නීතිමය සිද්ධනාන්ත වලට පටහැනි බවත් ‍, විත්තිකරුට එරෙහි චෝදනා සාධාරණ සැකයෙන් තොරව ඔප්පු කිරිමට අසමත් වීමත් නඩු විභාගය අතර වාරයේදි විසිසුරුවරයා පක්ෂග්‍රාහිව කටයුත්කිරිමත් යන හේතු මත විත්තිකරු නිදහස් කරන බව අධියාචනාධිකරණය විසින් සඳහන් කර ඇත.2009 දෙසැම්බර් මස 17 දින බදුල්ල මහාධිකරණය විනිසුරුවරයා විසින් ප්‍රකාශ කළ නඩු තීන්දුව එරෙහිව ගොනු කළ අභියාචනා පෙත්සමකට අවසර දෙමින් මෙම තීන්දුව ප්‍රකාශ කර ඇත. අභායාචනාධිකරණ සභාපති විනිසුරු ඒ ඩබ්ලිව් ඒ සලාම්, ඩබ්ලිව් ඩි සි ජයතිලක යන විනිසුරු මඩුල්ල විසින් මෙම තීන්දුව ප්‍රකාශ කර ඇත.වැලිගම පුඥ්‍යසාර හිමි හෙවත් සමන් උපුල්සේන නමැත්තා මෙලෙස නිදහස් කර න ලදි.විත්තිකාර හිමිනම වැඩසිටි පන්සලෙහි ගණිතය පන්තියක් පැවැත්වු බවද 1988 එම පන්තියට පැමිණි අවස්ථාවකදි දස හැවිරිදි දරිය දූෂණය කල බවට විත්තිකරුට චෝදනා එල්ල වී තිබිණි.මෙම නඩු විභාගය 2005 වසරේ ආරම්භ කර ඇති අතර 2008 වසරේදි අවසන් කර ඇත. එහෙත් විත්තිකරු චෝදනාවලට වැරදි කරු කරමින් එහි තීන්දුව ප්‍රකාශ කර ඇත්තේ 2009 වසරේ දෙසැම්බර් මාසයේදිය.නඩු විභාගයක් අවසන් කළ වහාම සාධාරණ කාලයක් තුළදි ඒ පිළිබද තීන්දුව ප්‍රකාශ කළ යුතු බව මූලික නීතිි මුලධර්මයන් බවද, යුක්තිය පසීදලීම මෙන්ම ඒ බව පෙනෙන්නට පැවතීමද මූලික නීකිමය සින්ධාන්තයක් බව අභියාචනාධිකරණ නඩු තීන්දුවේ සඳහන්වේ.දුෂණයට ලක්වුවායැයි කියන දැරිය ලබාදුන් සාක්කියද පරස්පර බව එම තීන්දුවේ සඳහන් වේ.එම කරුණු මත විත්තිකරු නිදොස් කොට නිදහස් කරන බව ද දක්වා ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=n14070220</link>
    <topic>කඩුගන්නාව පාසල් වාහන 26ක් තාවකාලිකව ධාවන‍යෙන් ඉවතට</topic>
    <author>අසේල කුරුළුවංශ</author>
    <content>කඩුගන්නාව ප්‍රදේශයේ පාසැල් සිසුන් ප්‍රවාහනය කෙරෙන වෑන්,බස් හා ත්‍රිරෝද රථ මහනුවර මෝටර් රථ පරීක්ෂක හා කඩුගන්නාව පොලීසිය ඒකාබද්ධව පෙරේදා (30) පරීක්ෂාවට ලක්කිරීමෙන් පසු වාහන 26 ක් තාවකාලිකව ධාවන‍යෙන් ඉවත්කර ඇත.මෙම වාහන මගී ප්‍රවාහනයට නුසුදුසු තත්ත්වයේ තිබීම නිසා අදාළ පියවර ගත් බව පොලීසිය පවසයි. තිරිංග නිසි පරිදි ක්‍රියාත්මක නොවීම,ටයර් ගෙවී තිබීම ඇතුළු කරුණු ගනනාවක් යටතේ මෙම වාහන පරීක්ෂාව සිදුකර දින 14 ක තුළ අඩුපාඩු සපුරා පෙන්වන ලෙස වාහන හිමිකරුවන්ට පොලීසිය දැනුම් දී ඇත.මෝටර් රථ පරීක්ෂක ලක්ෂ්මන් බණ්ඩාර මහතා සමඟ කඩුගන්නාව පොලීසියේ රථ වාහන ස්ථානාධිපති උප පොලිස් පරීක්ෂක සේනාරත්න මහතා ඇතුළු කණ්ඩායමක් විසින් මෙම වාහන පරීක්ෂාව සිදුකර තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=n14070221</link>
    <topic>මුද්‍රණයේ දී මුදල් නෝට්ටු 2835 සොරකම් කළ අය රක්ෂිතයට</topic>
    <author>මල්වාන සමූහ මහානාම විතානගේ</author>
    <content>බියගම ඩිලාරෝ ලංකා මුදල් ආරක්ෂණ මුද්‍රණ සමාගමේ මුද්‍රණය කළ රුපියල් දාහතර ලක්ෂ දාහත්දහස් පන්සීයක් වටිනාකමක් තිබෙන රුපියල් දාහේ ‍සහ රුපියල් පන්සීයේ නෝට්ටු දෙදහස් අටසිය තිස්පහක් (2835) සොරකම් කරනු ලැබූ එම සමාගමේ මුද්‍රණ ශිල්පියෙකු ලබන 14 වැනිදා දක්වා තවදුරටත් රක්ෂිත බන්ධනාගාර ගතකර තැබීමට මහර මහේස්ත්‍රාත් දර්ශිකා විමලසිරි මෙනෙවිය පෙරේදා (30 වැනිදා) නියම කෙරිණි.සියඹලාපේ දකුණ ප්‍රදේශයේ පදිංචි ආර්. ඩී. අමල් රත්නසිරි නමැත්තා මෙසේ තවදුරටත් රක්ෂිත බන්ධනාගාර ගතකරන ලදී.මෙහිදී අපරාධ පරීක්ෂණ දෙපාර්තමේන්තුවේ උප පොලිස් පරීක්ෂක සුනිල් සරණපාල මහතා අධිකරණය හමුවේ කියා සිටියේ මෙම මුදල් නෝට්ටුවලට යොදා ඇති අනුක්‍රමික අංක ඇතුළත් කිරීම සඳහා මුද්‍රාව සකස් කළ වෙළඳ ව්‍යාපාරය ගැන අනාවරණය කර නැහැ.එබැවින් ඒ ගැන විමර්ශන කටයුතු සිදුකළ යුතුයි. ඒ අනුව විමර්ශනයට අදාළ පරීක්ෂණ ‍කටයුතු සඳහා අත්අඩංගුවට ගත් මුදල් නෝට්ටු අධිකරණ නියෝග මත ශ්‍රී ලංකා මහ බැංකුවට යොමු කළා. මේ සිද්ධිය සම්බන්ධව අනුබල දුන් සැකකරුවන් අනාවරණය කර ගැනීම සඳහා තවදුරටත් විමර්ශනය කරනවා.මොහු විසින් සොරකම් කරන ලද මුදල් නෝට්ටු අතර තිබූ අඩක් නිමකළ මුදල් නෝට්ටු කීපයක් පුද්ගලික බැංකුවකට තැන්පත් කිරීමට යාමේදී මේ සොරකම හෙළිකර ගැනීමට හැකි වී ඇතැයි කියති.තවද කොළඹ අපරාධ කොට්ඨාසය මඟින් මොහුගේ නිවෙස සෝදිසියකට ලක්කළ අවස්ථාවේ රුපියල් දාහේ හා පන්සීයේ ‍මුදල් නෝට්ටු, රබර් සීල්, තීන්ත හා මුද්‍රණ කඩදාසි ද එම නිවසේ තිබී හමුවිය.අපරාධ පරීක්ෂණ දෙපාර්තමේන්තුව පැමිණිල්ල මෙහෙයවනු ලැබීය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=r1407021</link>
    <topic>පොලිස් සැරයන් රාජකාරි ගිනි අවියෙන් වෙඩි තබාගෙන</topic>
    <author>කුරුණෑගල මධ්‍යම විශේෂ, කුරුණෑගල දකුණ සමූහ</author>
    <content>කුරුණෑගල පොලිසියේ සැරයන්වරයෙක් වැසිකිළිය තුළදී රාජකාරි ගිනි අවියෙන් හිසට වෙඩි තබාගෙන බරපතළ තුවාල සිදුකරගෙන කුරුණෑගල ශික්ෂණ රෝහලට ඇතුළත් කොට ඇත. මෙසේ වෙඩි තබාගෙන ඇත්තේ කුඹුක්ගැටේ සිසිල් ජයසුන්දර නැමැති 51 හැවිරිදි දරු දෙදෙනකුගේ පියෙකි.වෙඩි තබා ගැනීමට හේතුව මෙතෙක් අනාවරණය වී නැත. දැනට කුරුණෑගල හදිසි අනතුරු වාට්ටුවේ ප්‍රතිකාර ලබන පොලිස් සැරයන්වරයාගේ තත්ත්වය ඉතාමත්ම අවදානම් බැව් රෝහල් ආරංචි මාර්ග පවසයි. ගිනි අවිය පත්තුවුනා ද නැද්ද යන්න පිළිබඳවද පොලිසිය වැඩිදුරටත් පරීක්ෂණ පවත්වති.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=r1407022</link>
    <topic>අපයෝජන චෝදනාවකට වරදකරු වූචීවරධාරියෙක්ට වසර 52ක සිර දඬුවම්</topic>
    <author>මුන්නේශ්වරම සමුහ -ඊ.සි.ප්‍රනාන්දු</author>
    <content>විහාරස්ථානයක හිමි නමක් ලෙස කටයුතු කරමින් සිටියදී වයස අවුරුදු 16ට අඩු බාල වයස්කාර පිරිමි දරුවන් සිවි දෙනකු ලිංගික කටයුතු සඳහා අස්වාභිකව යොදා ගැනීමේ චෝදනාවන් හතරක් මත පවරා තිබු නඩු හතරක දි වරද පිළිගත් චීවරධාරියකුට හලාවත මහාධිකරණ විනිසුරු අමල් තිලකරත්න මහතා එක් චෝදනාවක් වෙනුවෙන් වසර 13 බැගින් වසර 52 ක කාලයකට බරපතළ වැඩ සහිතව සිරඳඩුවමක්ද අගතියට පත් දරුවනට වන්දි වශයෙන් එක් දරුවකු වෙනුවෙන්රුපියල් ලක්ෂ හතර බැගින් ලක්ෂ 16ක වන්දි මුදලක්ද ගෙවීමට ද නියම කළේය.ඊට අමතරව රුපියල් අට දහසක දඩ මුදලක් ගෙවීමට ද නියම විය.එම දඩ මුදල නොගෙවන්නේ නම් මාස හය බැගින් වසර දෙකක කාලයකට සැහැල්ලු සිර දඬුවමක්ද පැනවු රුපියල් ලක්ෂ හතර බැගින් වන වන්දි මුදල නොගෙවන්නේ නම් වසර හතර බැගින් වසර වසර 16ක කාලයකට සැහැල්ලු සිර දඬුවමක් ද නියමවිය.මෙසේ දඬුවම් නියමවුයේ මුගුණුවටවන සිප්පිකලානේ විසු ගල්කුලියේ සද්ධානන්ද නොහොත් රණවිර ආරච්චිලාගේ පත්මසිරි නැමැති අයටය.තම පියාගේ අකල් මරණින් පසු විත්තිකරුගේ පවුලේ සාමාජිකයන් ආර්ථික ගැටලු රැසකට මුහුණ දුන් අතර අනතුරුව තමන් සිවුරු දමා හිමිනමක් ලෙසින් දිවයිනේ විහාරස්ථාන කිහිපයක සිටි බවත් අවසන් වරට සිටි විහාරස්ථානයේ සිටියදී මේ සිද්ධිය සිදු කළ පොලිසියට දුන් කටඋත්තරයේ දක්වා තිබුණි. නඩු විභාගය ආරම්භ කළ විට විත්තිකරු තමන් වරදකරු බව පිළිගන්නා ලදි.ඒ අනුව නඩු විභාගයකින් තොරව විත්තිකරුට දඬුවමි පැනවිය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=r1407023</link>
    <topic>පියාගේ යකඩ උල් පහර කෑ පුතා මරුට</topic>
    <author>ඇඹිලිපිටිය සංචාරක ඩබ්ලිව්. විදානපතිරණ</author>
    <content>ඇඹිලිපිටිය පොලිස් බල ප්‍රදේශයට අයත් අංක 2001 කාවන්තිස්සපුර ප්‍රදේශයේ පදිංචි පියෙක් තම පුතාට යකඩ උලකින් ඇන බරපතළ තුවාල සිදු කිරීමෙන් පසු ඇඹිලිපිටිය මූලික රෝහලේ මාස තුනකට ආසන්නව නේවාසික ප්‍රතිකාර ලබා පසුගියදා නිවසට ගොස් ඇති අතර නිවසේදී මියගොස් ඇත.එම්. ඒ. සමන්ත ප්‍රදීප් නමැති පුතාට තුවාල සිදුකළ පියා වන ගුණදාස නමැති අය ඇඹිලිපිටිය පොලිසියේ අපරාධ අංශය මගින් අත්අඩංගුවට ගෙන ඇඹිලිපිටිය මහේස්ත්‍රාත් අධිකරණය වෙත ඉදිරිපත් කර ඇප මත මුදා හැර සිටියදී පසුගිය 11 දින නිවසේ ළිඳට පැන මියගොස් ඇත.සිද්ධිය පිළිබඳ ඇඹිලිපිටිය මූලස්ථාන පොලිසියේ අපරාධ අංශයේ ස්ථානාධිපති පොලිස් පරීක්ෂක ආනන්ද උයන්ගොඩ මහතා, පොලිස් පරීක්ෂක අජන්ත ලාල් මහතා ඇතුළු නිලධාරි කණ්ඩායමක් විසින් වැඩිදුරටත් පරීක්ෂණ කටයුතු සිදු කරති.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=r1407024</link>
    <topic>නාම පුවරුවේ මී වදය බලන්න ලස්සනයි</topic>
    <author>මුන්නේශ්වරම සමුහ</author>
    <content>හලාවත නගරයේ ඔරලෝසු කණුව හංදියේ වටරවුමක් ඇති බව දැක්විමට සවි කර ඇති පුවරුවෙහි මී වදයක් බැද ඇති බව දැක ගත හැකිය.ජනාකිර්ණ ප්‍රදේශයක් වන මෙහි නිතර පවතිනුයේ ඝෝෂාකාරි තත්ත්වයකි.මී වදයක් බැඳීමට එවන් ඝෝෂාකාරි ස්ථානයක් තෝරා නොගන්නා බව කියතත් වදය බැඳ ඇති මිමැස්සන් සුපුරුදු ආකාරයට තම කාර්යයන් කර ගෙන යන ආකාරයද දැක ගත හැකිය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=r1407025</link>
    <topic>සම්භාහන මධ්‍යස්ථානයක මුවාවෙන්කතුන් අලෙවි කරන තිප්පොළක්</topic>
    <author>අනුරාධපුර මධ්‍යම විශේෂ</author>
    <content>ලියාපදිංචි ආයුර්වේද සම්භාහන මධ්‍යස්ථානයක් පවත්වාගෙන යන මුවාවෙන් , පොසොන් සමයේ අනුරාධපුර නගරයට පැමිණෙන පුද්ගලයන්ට මුදලට කාන්තාවන් අලෙවි කළ ස්ථානයක් වටලා අත්අඩංගුවට ගත් කාන්තාවන් සිවුදෙනා සහ එහි කළමනාකාරවරිය රුපියල් දස ලක්ෂයක ඇප මත මුදාහරින ලෙස අනුරාධපුර ප්‍රධාන මහේස්ත්‍රාත් යුරේෂාද සිල්වා මෙනෙවිය නියෝග කළාය.පසුගියදා ඔවුන්ව රක්ෂිත බන්ධනගාර ගත කර සිටි අතර එක් අයකුට රුපියල් දෙලක්ෂය බැගින් වූ ඇප නියම කෙරුණි.මෙසේ දින 14කට ආසන්න කාලයක් රක්ෂිත බන්ධනාගාර ගතව සිටඇප මත මුදා හැරුණේ නිල්දිය අරණ ආයුර්වේද සම්භාහන මධ්‍යස්ථානයේ සේවය කළ කහටගස්දිගිලිය , පිලියන්දල, ගල්ගමුව, මිහින්තලය හා ගල්නෑව ප්‍රදේශවල පදිංචි අවුරුදු 22-29 වයස් සීමාවන් වල පසුවන කාන්තාවන් පස්දෙනෙකි.පොලිස් උපාය දුතයකු අදාළ ස්ථානයට ගොස් කාන්තාවක් රුපියල් 1500ක මුදලට ලබා ගනිද්දී මේ වැටලීම උතුරු මැද පළාත බාර නියෝජ්‍ය පොලිස්පතිවරයාගේ විශේෂ ඒකකය සිදුකළ බව පොලීසිය අධිකරණයට දැන්වීය. මේ ස්ථානයේ හිමිකරු ලෙස සැක කෙරෙක ව්‍යාපාරිකයකු වන කෝපිවත්ත කඩවත ප්‍රදේශයේ පදිංචි පුද්ගලයකු පොලීසිය මගහැර පළාගොස් සිටින බවද දුෂණ මර්ධන අංශය තවදුරටත් අධිකරණයට දන්වා සිටියේය. සැකකරු අත්අඩංගුවට ගෙන අධිකරණයට ඉදිරිපත් කරන ලෙස මහේස්ත්‍රාත්වරිය නියෝග කළ අතර සෙසු සැකකාරියන්ටද එදිනට අධිකරණය හමුවේ පෙනි සිටින ලෙස නියෝග කළාය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=r1407026</link>
    <topic>බර අඩු පාන් අලෙවි කළදහයකට 30000ක් දඩ</topic>
    <author>ගාල්ල දිස්ත්‍රික් සංචාරක</author>
    <content>තරාදි, පඩි හා වෙනත් මිනුම් ඒකක නියමිත පරිදි මුද්‍රා කරගත යුතු බවත් එසේ සිදු නොකරමින් පාරිභෝගික ජනතාව මුලාකොට බඩු අඩු බරට කිරා මුදල් ගන්නා වෙළඳුන් කොටු කිරීම සඳහා මෙහෙයුම් සිදුකරන ලෙස ගාල්ල දිස්ත්‍රික් ලේකම් රවීන්ද්‍ර හේවාවිතාරණ මහතා අදාළනිලධාරීන්ට උපදෙස් දී ඇත.ඒ අනුව පසුගියදා දිස්ත්‍රික් ලේකම් කාර්යාලයීය කිරුම් ප්‍රමිති හා සේවා දෙපාර්තමේන්තුවේ නිලධාරී කණ්ඩායමක් විසින් බර අඩු පාන් අලෙවි කළ හා මුද්‍රා රහිතව කිරුම් මිණුම් උපකරණ ළඟ තබාගෙන අසුවූ ඉමදූව, අහංගම හා අවට ප්‍රදේශවල වෙළඳසල් වටලා වරද පිළිගත් පුද්ගලයන් දස දෙනකුට එක් අයකුට රුපියල් 3000 බැගින් රු.30000ක දඩ මුදලක් ගෙවන ලෙස ගාල්ල ප්‍රධාන මහේස්ත්‍රාත් යූ.එස්.කලංසූරිය මහතා නියෝග කළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=r1407027</link>
    <topic>මින්නේරිය උද්‍යානයේ ගින්නක්</topic>
    <author>හබරණ සමූහ</author>
    <content>මින්නේරිය ජාතික උද්‍යානයේ කිරි ඔය ප්‍රදේශයේ පසුගිය දා සවස ඇතිවූ ගින්නකින් අක්කර සියයකට අධික ප්‍රමාණයක් විනශවී ඇත.දැඩි සුළං තත්ත්වය මැද්දේ හබරණ පොලීසිය, මින්නේරිය පොලීසිය, මින්නේරිය යුධ හමුදා කඳවුරෙහි භටයන් හා වනජීවී නිලධාරීන් එක්ව ගින්න පාලනය කරනලදි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=r1407028</link>
    <topic>හොරණ බඩු ලොරිය ගිහින් අධිබල විදුලි රැහැනට ඇනලා</topic>
    <author>ඡායාරූපය - ඉංගිරිය සමූහ - කුමාරි ගමගේ</author>
    <content>රත්නපුර - පාණදුර ප්‍රධාන මාර්ගයේ හොරණ, බොරලුගොඩ ආයෝජන මණ්ඩලයට ආසන්නව ප්‍රධාන මාර්ගයේ අධිබලැති විදුලි රැහැන් කණුවක ගැටුණු භාණ්ඩ ප්‍රවාහනය කරමින් තිබූ ලොරි රථයට බරපතළ හානි සිදුව ඇති නමුත් රියැදුරුට කිසිඳු අනතුරක් සිදුවී නොමැත.මේ අනතුරින් විදුලි කණුව දෙකඩ කැඩී ඇලවී ඇති අයුරුයි මේ. රියැදුරුට නින්දයාම නිසා මේ අනතුර සිදුව ඇති බව පොලිසිය පවසයි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=r1407029</link>
    <topic>ගොඩනැඟිලිවල වැහි පීලිවලඩෙංගුවාට රජ මඟුල්</topic>
    <author>හොරණ සමූහ - බන්ධුල ආර්. ගුලවත්ත</author>
    <content>පෞද්ගලික අංශයේ සහ රජයේ ගොඩනැගිලිවල වහලයට සවිකර ඇති වැහි පීලිවල කොළරොඩු විශාල වශයෙන් හිරවීම නිසා ඩෙංගු මදුරු කීට බෝවීමේ ඉඩකඩ වැඩි බව ඩෙංගු මර්දන ක්ෂණික විහිදුම් බළකායේ නිලධාරිවරු පවසති.ඉඩෝර කාලයට මේ වැහි පීලිවල සමහර ස්ථාන හැකිළෙන අතර පීල්ල පටුවීම නිසා එම ස්ථානයේ කොළරොඩු රැඳෙනවා. තෙතමනය පවතිනවා. මදුරු කීට ඇතිවීමක් සිදුවෙනවා. එම ස්ථානවල සිදුරු ඇති කිරීමෙන් මදුරු කීට බෝවීම අවම කර ගන්නට පුළුවන්.වහලයට ඉතාම ළංකර වැහිපීලි සවිකිරීමෙන් ද කොළ රොඩු ඉවත්කිරීම අපහසු වෙනවා යැයි එම නිලධාරීහු පෙන්වා දෙති.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=r14070210</link>
    <topic>උතුරු කළුතර සතිපොළට සේලයින් පොදක් දුන්නොත් නරකද?</topic>
    <author>නා‍ගොඩ විශේෂ - එන්. විජේරත්න</author>
    <content>මෙතෙක් මුල්ගල්වලට පමණක් සීමා වී ඇති උතුරු කළුතර සති පොළ සංවර්ධනය කිරීමේ අවශ්‍යතාව එම සතිපොළේ වෙළෙඳ ප්‍රජාව මෙන්ම පාරිභෝගික ජනතාව ද පෙන්වා දෙති.වසර ගණනාවක් තිස්සේ කිසිදු පහසුකමක් නොමැතිව තාවකාලික මඩුවල මේ උතුරු කළුතර සතිපොළ පවත්වාගෙන යයි.මේ සතිපොළේ විශාල වෙළෙඳුන්ගේ හා එමෙන්ම විශාල පාරිභෝගික ජනතාවගේ සහභාගිත්වයෙන් වසර ගණනාවක් තිස්සේ පවත්වාගෙන යනු ලබන්නේ දුෂ්කරතා රාශියක් මධ්‍යයේය.අව්වට වැස්සට තෙමෙන වැහිදාට එකම මඩ ගොහොරුවක් බවට පත්වන මේ සතිපොළ සංවර්ධනය කිරීම සඳහා මීට වසර කීපයකට පෙර මුල්ගලක් තැබුව ද එවැන්න සිදු වූයේ නැත.මේ සම්බන්ධයෙන් දිනමිණට කරුණු පැහැදිලි කරන උතුරු කළුතර ‍සතිපොළේ වෙළෙදාම් කටයුතුවල නිරතවන වෙළෙඳුන් මෙන්ම මෙහි භාණ්ඩ මිල දී ගැනීමට පැමිණෙන පාරිභෝගික ජනතාව ද ප්‍රකාශ කරනුයේ මේ සතිපොළ කෙරෙහි වගකිවයුතු පාර්ශ්වවල ඉක්මන් අවධානය යොමුවිය යුතු බවකි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=r14070211</link>
    <topic>අරණායක මස් වැද්දන් නිසාසෑම සතාම අනතුරේ</topic>
    <author>අරණායක විශේෂ</author>
    <content>අරණායක ප්‍රදේශයේ ඇතැම් ගම්වල ඌරුමස් කෑමට පුරුදුවී සිටින පුද්ගලයන් හක්කපටස් නැමැති වෙඩි වර්ගය රාත්‍රී කාලයේ කැලෑ අසළ තැබීමට පුරුදුවී සිටින හෙයින් මෙමගින් ඌරන් පමණක් නොව ගමේ ගොඩේ ජීවත්වන බල්ල බලළුන් පවා අනතුරුවලට ලක්වන බව බොහෝදෙනා පවසති.මේ තත්ත්වය නිසා සොර සතුරන්ගෙන් ආරක්ෂාවීමට නිවෙස්වල ඇතිදැඩි කරනු ලබන සුනඛයින්ගේ ජීවිත පවා අනතුරුදායක තත්ත්වයක පවතින බව ඔවුහු පවසති.මේ අයුරින් වැඩිවශයෙන් මේ අනතුරුදායක වෙඩි වර්ගය භාවිතය කරනු ලබන්නේ වේරගොඩ, ගැරෑපත්ගම, එලඟිපිටි හා ගල්බොක්ක ආදි ගම්වල බව පවසන ගම්වාසීහු මේවනවිටත් සුනඛයන් කීපදෙනකුගේම ජීවිත විනාශවූ බවද පවසන ගම්වාසීහු වගකිවයුතු අයගේ අවධානය මේ සඳහා යොමුවිය යුතු බවද පෙන්වා දෙති.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=r14070212</link>
    <topic>පාරිභෝගික අවශ්‍යතා ඉටු කරන්න කුරුණෑගල මහනගර සභාවෙන් පෙරටු කාර්යාල පද්ධතියක්</topic>
    <author>වයඹ පළාත් සංචාරක සේන ඉදිරිසිංහ</author>
    <content>පළාත් පාලන ආයතනයකින් පාරිභෝගික ජනතාවගේ අවශ්‍යතාවන් පහසුවෙන් ඉටුකරගැනීම සඳහා සහාය වන පෙරටු කාර්යාල පද්ධතියක් කුරුණෑගල මහනගර සභාව පිහිටුවා ඇත.පාරිභෝගික ජනතාවට වාඩිවීමට සුව පහසු අසුන් පනවා ඇති අතර කියවීමට පුවත්පත් නැරඹීමට රුපවාහිනී යන්ත්‍රයක් හා වැසිකිළි කැසිකිළි පහසුකම් ද සලසා දී තිබේ.පෙරටු කාර්යාල කාර්ය මණ්ඩල සමාජික සමාජිකාවන් කණ්ඩායමක් නගර සභාවෙන් සැපයෙන සියලුම සේවාවෙන් සදහා අවශ්‍ය උපදෙස් හා සේවාවන් පැමිණෙන පාරිභෝගික ජනතාවට සපයා දීමට සුදානම් ව සිටින බව කුරුණෑගල මහ නගරාධිපති ගාමිණී පෙරමුණගේ මහතා පවසයි.රාජ්‍ය ප්‍රතිසංස්කරණ අමාත්‍යංශයේ අදහසකට අනුව පෙරටු කාර්යාල ක්‍රමය ක්‍රියාත්මක කොට ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=r14070213</link>
    <topic>යතුරු පැදි ගැටුමෙන් තරුණයා මරුට</topic>
    <author>මාවනැල්ල සමූහ පී. සෙනෙවිරත්න</author>
    <content>කෑගල්ල-මාවනැල්ල මාර්ගයේ යතුරු පැදියක ගමන්ගත් තරුණයන් දෙදෙනකු තවත් යතුරු පැදියක් ගැටීමෙන් එක් තරුණයකු බරපතළ තුවාල ලබා කෑගල්ල මූලික රෝහලට ඇතුළත් කර එහි දැඩි සත්කාර ඒකකයේ ප්‍රතිකාර ලබමින් සිටිය දී මියගොස් ඇතැයි කෑගල්ල පොලිස් රථවාහන ඒකකය විසින් ජ්‍යෙෂ්ඨ පොලිස් අධිකාරී ප්‍රියලාල් දසනායක මහතා වෙත වාර්තා කැර ඇත.මෙසේ මියගොස් ඇත්තේ මාවනැල්ල කෑගල්ල මාර්ගයේ වරාගොඩ ගම්මානයක පදිංචිව සිටි වයස අවුරුදු 25ක් පමණ වන ආර්.පී.ඒ. සුසන්ත කුමාර නමැති අයෙකි.සිද්ධිය පිළිබඳව කෑගල්ල රෝහල් පොලිස් ඒකකයේද සහාය මත කෑගල්ල පොලිස් රථවාහන ඒකකයේ පො. කො. වැල්දෙණිය (7986) මහතා විසින් පරීක්ෂණයක් පවත්වාගෙන යනු ලබයි.කෑගල්ල හදිසි මරණ පරීක්ෂණ ඒකකයේදී රෝහල් හදිසි මරණ පරීක්ෂකවරයා විසින් සිද්ධිය පිළිබඳව පරීක්ෂණයක් පැවැත්වීමට මේ වනවිට පියවර ගෙන කෑගල්ල රෝහල් වෛද්‍ය ඒකකයේ විශේෂඥ අධිකරණ වෛද්‍යවරයා වෙතින් පශ්චාත් මරණ පරීක්ෂණ වාර්තාවක්ද ලබා ගන්නට මේ වනවිට පියවර ගනිමින් සිටිති. අනතුරට සම්බන්ධ අනෙක් යතුරු පැදිය පදවන ලද පාර්ශ්වයද පොලිසිය විසින් පරීක්ෂණයන්ට ලක් කැර ඉදිරි පරීක්ෂණ පවත්වාගෙන යනු ලබති.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=s1407021</link>
    <topic>ජනපතිට ඇති ජාත්‍යන්තර විශ්වාසය මත 2017 යොවුන් ක්‍රීඩා උළෙල අපට ලැබුණා</topic>
    <author>ප්‍රින්ස් ගුණසේකර</author>
    <content>ජනාධිපති මහින්ද රාජපක්ෂ මහතා කෙරෙහි ඇති ජාත්‍යන්තර ප්‍රජාවගේ දැඩි විශ්වාසය මත 2017 ආසියානු යොවුන් ක්‍රීඩා උළෙල ශ්‍රී ලංකාවේ පැවැත්වීම තහවුරු වී ඇතැයි ජාතික ඔලිම්පික් කමිටු සභාපති හේමසිරි ප්‍රනාන්දු මහතා පවසයි.මෙයට වසරකට පෙර සත්කාරකත්වය පිරිනැමුණු ආසියානු යොවුන් ක්‍රීඩා උළෙලේ සංවිධාන කටයුතු සොයා බැලීමට පැමිණි ජගත් ඔලිම්පික් කමිටුවේ ආසියානු කටයුතු භාර විනෝද් කුමාර් තිවාරී හා වේයි ජිස් හොන්ග් යන මහත්වරු සමග ජනාධිපතිතුමා කළ සාකච්ඡාවේ ප්‍රතිළුලය මත ක්‍රීඩා උළෙල ශ්‍රී ලංකාවේ පැවැත්වීමේ බාධක ඉවත්වූ බව ප්‍රනාන්දු මහතා පැවැසීය.ක්‍රීඩා ඇමැති මහින්දානන්ද අලුත්ගමගේ මහතාගේ මැදිහත්වීම මත පැවැති මේ සාකච්ඡාවෙන් පසු විදෙස් නියෝජිතයෝ පූර්ව සංවිධාන කටයුතු කෙරෙහි විශ්වාසය තබා ඇතැයි ජාතික ඔලිම්පික් කමිටු සභාපතිවරයා සඳහන් කළේය.'මේ ක්‍රීඩා උළෙලේ සත්කාරකත්වය අපට අහිමිවීමේ අවදානමක් තිබුණා.හම්බන්තොට ක්‍රීඩා ගම්මානය හා ක්‍රීඩා සංකීර්ණ ඉදිකිරීමට අවශ්‍ය කාලය නොමැතිවීම එයට හේතුවයි. නමුත් ජනාධිපතිතුමා අලුත් යෝජනා කිහිපයක් සමග රජයෙන් සියලු පහසුකම් දීමට කැමැත්ත පළ කළා. එයින් විදෙස් නියෝජිතයන් තුල විශාල විශ්වාසයක් ගොඩ නැගුණා. දැන් අපට තියෙන්නේ සැලසුමක් අනුව වේගයෙන් ඉතිරි වැඩ සංවිධානය කිරීමයි.' හේමසිරි ප්‍රනාන්දු මහතා පැවැසීය.ක්‍රීඩා උළෙලේ සමාරම්භය හා සමාප්ති උළෙල සූරියවැව මහින්ද රාජපක්ෂ ක්‍රීඩාංගණයේ පැවැත්වීමටත් සියලුම තරග කොළඹ සුගතදාස ක්‍රීඩා සංකීර්ණයේ හා දියගම මහින්ද රාජපක්ෂ ක්‍රීඩාංගණයේ පැවැත්වීමටත් යෝජනාවී තිබේ.මෙම ක්‍රී‍ඩාංගණ නවීන තාක්ෂණික මෙවලම් සහිතව උසස් තත්ත්වයට ගෙන ඒමට ඉදිරි කාලයේ කටයුතු කෙරෙනු ඇත.ආසියානු යොවුන් ක්‍රීඩා උළෙලේ සංවිධාන කටයුතු විධිමත්ව ඉටු කර ගැනීම උදෙසා ක්‍රීඩා විශේෂඥයින් 30ත් 40ත් අතර පිරිසකගේ සහය විදෙස් රටවල් කිහිපයකින් ලබා ගැනීමට අවශ්‍ය වනු ඇතැයි ද හේමසිරි ප්‍රනාන්දු මහතා පැවැසීය. එමෙන්ම අවශ්‍ය උපකරණ ද විදෙස් රටවල් කිහිපයකින් ලබාගෙන ක්‍රීඩා උළෙල සාර්ථකව පැවැත්වීම අපේක්ෂාව වී තිබේ.'ක්‍රීඩා උළෙලේ තරග සංවිධානයට ක්‍රීඩා ඇමැතිතුමා දැනටමත් උනන්දුවී සිටීම හා වැඩ පිළිවෙළක් සැකසීම අගය කළ යුතුයි. මේක අපේ රටට ලැබුණු හොඳම අවස්ථාවක් නිසා උපරිම දක්ෂතා පෙන්වීම අවශ්‍යයි.' ප්‍රනාන්දු මහතා වැඩිදුරටත් පැවැසීය.වසර 2017 ආසියානු යොවුන් ක්‍රීඩා උළෙලේ සත්කාරකත්වය චීනයේ නැංජින් නුවරදී පිරිනැමුණු අතර ක්‍රීඩා උළෙ‍ලේ ප්‍රධාන මෙහෙයුම් කමිටුව මහ බැංකු අධිපති අජිත් නිවාඩ් කබ්රාල් මහතාගේ මූලිකත්වයෙන් ක්‍රියාත්මක වේ.පළමු ආසියානු යොවුන් ක්‍රීඩා උළෙල සිංගප්පූරුවේ පැවැති අතර දෙවැන්න චීනයේ නැංජින් හී දී නිමාවට පත්විය. ශ්‍රී ලංකාවට රිදී පදක්කම් 2ක් හා ලෝකඩ පදක්කම් 7ක් හිමිවී තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=s1407022</link>
    <topic>විද්‍යා විදුහල් පිල අවසන් පූර්ව වටයට</topic>
    <author>ෆවුස් මොහොමඩ්</author>
    <content>සාන්ත පීතර විදුහල් පිලට එරෙහිව ලකුණු 24-22ක තියුණු ජයක් වාර්තා කළ විද්‍යා විදුහල් පිල ජනාධිපති කුසලාන මයිලෝ අන්තර් පාසල් අවුරුදු 20න් පහළ පිලුමලුන් පිටුදැකීමේ රගර් තරගාවලියේ අවසන් පූර්ව වටය‍ට සුදුසුකම් ලැබීමට ඊයේ සමත්විය.රාජකීය විදුහල් ක්‍රීඩා සංකීර්ණයේ දී ඊයේ පස්වරුවේ පැවැති මේ තරගයේ පළමු භාගය නිමාවනවිට ලකුණු 19-15 කින් පෙරමුණ ගත් විද්‍යා විදුහල් පිලේ ලකුණු සංඛ්‍යාවට ගෝල් 2ක් සහ උත්සාහක දිනුම් 2ක් ඇතුලත් වූ අතර සාන්ත පීතර විදුහල් පිල ගෝල 2ක්, උත්සාහක දිනුමක් සහ දඬුවම් පහරක් වාර්තා කළේය. ලබන 6 වැනිදා පැවත්වෙන පළමු අවසන් පූර්ව තරගයේ දී විද්‍යා විදුහලට තරග වැදීමට නියමිතව ඇත්තේ ඉසිපතන විදුහල් කණ්ඩායම සමගය.ඉසිපතනය අවසන් පූර්ව තරගයට සුදුසුකම් ලැබුවේ තර්ස්ටන් විදුහල අතර පෙරේදා පැවැති පළමු අර්ධ අවසන් පූර්ව තරගයෙන් ලකුණු 50-5ක දැවැන්ත ජයක් වාර්තා කිරීමෙනි.එම තරගයේ පළමු භාගයේ දීම සාර්ථක ආරම්භයක් ගත් ඉසිපතන කණ්ඩායම එම කාලය තුල දී ලකුණු 33ක් වාර්තා කරද්දී තර්ස්ටන් පිලට කිසිදු ලකුණක් ලබා ගැනීමට නොහැකි විය. ඉසිපතන විදුහල් පිල තරගය නිමා ‍කළේ ගෝල් 5ක් සහ උත්සාහක දිනුම් 3ක් රැස් කරමිනි. තර්ස්ටන් විදුහල් පිලට ලබා ගත හැකිවූයේ උත්සාහක දිනුමක් පමණි.දෙපිල අතර වාර්ෂිකව පැවැත්වෙන අබ්දුල් ජබ්බාර් පළිහ වෙනුවෙන් මේ තරගය වෙන්වී තිබූ අතර තරගයේ ජයග්‍රහණයත් සමග එම පළිහ රැක ගැනීමට ඉසිපතන විදුහල සමත්විය.පසුගියදා නිමාවට පත්වූ ලීග් තරගාවලියේ අපරාජිත ශූරයන් වන ඉසිපතනය මීට පෙර 6 වතාවක් පිලිමලුන් පිටුදැකීමේ තරගාවලියේ ජයග්‍රාහකයන් වූ අතර මෙවර සිය වාර්තාව අලුත් කිරීමේ බලාපොරොත්තුවෙන් පසුවෙයි. සාන්ත පීතර විදුහල් පිල 4 වතාවක් මේ ශූරතාව දිනා ඇති අතර 2010 දී රාජකීය විදුහල් පිල සමග ශූරතාවට සමව හිමිකම් කීවේය.කිංග්ස්වුඩ් විදුහල 2003 සිට 2005 දක්වා පිට පිට තුන් වතාවක දී මේ ශූරතාවට හිමිකම් කීවේය. ජනාධිපති කුසලාන මයිලෝ අන්තර් පාසල් පිලිමලුන් පිටුදැකීමේ තරගාවලියේ පසුගිය වසරේ ශූරතාව දිනා ගනු ලැබුවේ වෙස්ලි විදුහල් පිල විසිනි.රාජකීය විදුහල් පිල සහ සාන්ත ජෝශප් විදුහල් පිල අතර තරගය අද පැවැත්වෙන අතර ත්‍රිත්ව විදුහල් පිල සහ වෙස්ලි විදුහල හෙට තරග වැදීමට නියමිතය.මේ තරගාවලියේ අවසන් පූර්ව තරග ජූලි මස 6 සහ 7 දෙදින පැවැත්වෙන අතර අවසන් මහා තරගය ජූලි මස 13වැනිදා පැවැත්වීමට නියමිතය.ශ්‍රී ලංකා පාසල් රගර් සංගමය මෙහෙයවනු ලබන මේ තරගාවලිය නෙස්ලේ ලංකා සමාගමේ පූර්ණ අනුග්‍රහයෙන් යුතුව පැවැත්වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=s1407023</link>
    <topic>ෂානුක දුලාජ්ට සිංගර් ක්‍රිකට් සම්මානය</topic>
    <author>ප්‍රින්ස් ගුණසේකර</author>
    <content>වේල්ස් කුමර විදුහලේ සෑම අංශයකින්ම දක්ෂතා දක්වන ෂානුක දුලාජ් සිංගර් පාසල් ක්‍රිකට් ක්‍රීඩකයා සම්මානය දිනයි.කොළඹ බණ්ඩාරනායක සම්මන්ත්‍රණ ශාලාවේ පෙරේදා පැවැති පාසල් ක්‍රිකට් සම්මාන රාත්‍රියේ දී හොඳම පිතිකරු ලෙස ද, සෑම අංශයකින්ම කැපී පෙනෙන ක්‍රීඩක අනුශූරතාව ද ෂානුක දුලාජ්ට හිමිවිය. මෙම සම්මාන රාත්‍රිය සිංගර් ශ්‍රී ලංකා සමාගම, පාසල් ක්‍රිකට් සංගමයේ සහයෝගයෙන් සංවිධානය කර තිබිණි.ෂානුක දුලාජ් පසුගිය පාසල් ක්‍රිකට් තරගවාරයේ දී ලකුණු 1249ක් හා කඩුලු 44ක් බිඳ හෙලා දස්කම් දැක්වීමට සමත්විය. වසරේ ක්‍රිකට් ක්‍රීඩකයා අනුශූරතාව මහනාම විදුහලේ මලිත් මහේල ද සිල්වා දිනා ගත් අතර ඔහු කඩුලු 95ක් දවාගෙන ලකුණු 558ක් රැස්කර තිබිණි.පළමු පෙළ කාණ්ඩයේ ‍හොඳම පිතිකරු අනුශූරතාව තර්ස්ටන් විදුහලේ මින්හාජ් ජලීල්, හොඳම පන්දු යවන්නා ගාල්ල මහින්ද විදුහලේ මලිත් මහේල, එහි අනුශූරතාව ත්‍රිත්ව විදුහලේ රවීන් සේයර්, හොඳම පන්දු රකින්නා ත්‍රිත්ව විදුහලේ රෝයි චන්ද්‍රගුප්ත හා අනුශුරතාව පානදුර රාජකීය විදුහලේ හෂිත් චමෝද් හිමිකර ගත්හ.දෙවැනි පෙළ කාණ්ඩයේ සෑම අංශයකින්ම දක්ෂතා දැක්වූ ක්‍රීඩකයාට හිමි සම්මානය කේරි විදුහලේ චරිත් රාජපක්ෂ දිනාගත් අතර අනු ශූරතාව අම්බලන්ගොඩ කුලරත්න විදුහලේ කසුන් තාරකට හිමිවිය. තෙවැනි පෙළ කාණ්ඩයේ සෑම අංශයකින්ම දක්ෂතා දැක්වූ ක්‍රීඩකයා වූයේ රත්ගම දේවපතිරාජ විදුහලේ දිල්ෂාන් කාංචන වූ අතර අනු ශූරතාව කෝට්ටේ සාන්ත තෝමස් විදුහලේ බ්‍රෙන්ඩන් ඊබට් දිනා ගත්තේය.පළමු පෙළ හොඳම පාසල් ක්‍රිකට් කණ්ඩායම ලෙස ගාල්ල රිච්මන්ඩ් විදුහල, දෙවැනි පෙළ හොඳම කණ්ඩායම ලෙස අනුරාධපුර මධ්‍ය මහා විදුහල හා තෙවැනි පෙළ හොඳම කණ්ඩායම ලෙස දෙබරවැව ජාතික පාසල සම්මාන දිනා ගත්හ.සීමිත ඕවර ක්‍රිකට් ශූරයින් ලෙස කොළඹ තර්ස්ටන් විදුහල, අනුශූරයින් ලෙස සාන්ත තෝමස් විදුහල ඇගැයීමට ලක්වූහ.හොඳම නැගී එන පාසල් ක්‍රිකට් කණ්ඩායමට හිමි සම්මානය කුලියාපිටිය සාරානාත් විදුහල දිනා ගත්තේය.මෙම සම්මාන රාත්‍රියට සිංගර් ශ්‍රී ලංකා සභාපති හේමක අමරසූරිය, ප්‍රධාන විධායක අශෝක පීරිස්, ශ්‍රී ලංකා ක්‍රිකට් උපසභාපති මොහාන් පීරිස්, භාණ්ඩාගාරික නුස්කි මොහොමඩ් හා උපලේකම් හිරන්ත පෙරේරා සහ පාසල් ක්‍රිකට් ලේකම් ඩිල්ෂාන් ද සිල්වා මහත්වරු ද එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=s1407024</link>
    <topic>15න් පහළ අන්තර් පාසල් යුගල බැඩ්මින්ටන් මාතර රාහුල-කොළඹ මියුසියස් ශූරතා දිනති</topic>
    <author>ප්‍රැන්සිස් වර්ණකුලසූරිය පොතුහැර විශේෂ</author>
    <content>ශ්‍රී ලංකා පාසල් බැඩ්මින්ටන් සංගමය හා වයඹ පළාත් බැඩ්මින්ටන් සංගමය එක්ව සංවිධාන කළ අවු.15න් පහළ අන්තර් පාසල් යුගල බැඩ්මින්ටන් තරගාවලියේ සුපිරි අංශයේ බාලක ශූරතාව මාතර රාහුල විදුහල දිනාගත් අතර බාලිකා ශූරතාව කොළඹ මියුසියස් විදුහලට හිමිවිය.ගාල්ල රිච්මන්ඩ් විද්‍යාලයට බාලක අනුශූරතාවත්, කුරුණෑගල මලියදේව හා කොළඹ ආනන්ද විදුහල් තෙවැනි ස්ථානයත් අත්කර ගත්හ.බාලිකා අංශයේ අනුශූරතාව නුගේගොඩ අනුලා විදුහල හිමිකරගත් අතර තෙවැනි ස්ථානය සවුත්ලන්ඩ් (ගාල්ල) හා සිරිමාවෝ බණ්ඩාරනායක බාලිකා වි.(කොළඹ)ට හිමිවිය.ජානක බෝගොල්ලාගම අභියෝගතා කුසලානය සඳහා පැවැති තරගාවලියේ මූලික වටයේ තරග කුරුණෑගල මලියදේව විදුහලේදීත්, අවසන් තරග කුරුණෑගල නගර සභා ගෘහස්ථ ක්‍රීඩාගාරයේදීත් පැවැත්විණි.පාසල් 77ක ක්‍රීඩක ක්‍රීඩිකාවන් 950ක් පමණ එක්වූ තරගාවලියේ ප්‍රධාන අනුග්‍රාහකයන් ලෙස සීමාසහිත ජානක‍ ‍බෝගොල්ලාගම සහ සමාගම කටයුතු කළේය. තරගාවලියේ සමාරම්භක උත්සවය ජානක බෝගොල්ලාගම සමාගමේ කළමනාකාර අධ්‍යක්ෂිකා සුනේත්‍රා බෝගොල්ලාගම මහත්මියගේ ප්‍රධානත්වයෙන් පැවැති අතර සමාප්තිය හා ජය සංකේත ප්‍රදානය වයඹ පළාත් ප්‍රධාන ඇමැති දයාසිරි ජයසේකර මහතාගේ ප්‍රධානත්වයෙන් පැවැත්වූණි.තරගාවලියේ සමස්ත ප්‍රතිඵල මෙසේය.‘ඒ’ අංශය බාලක-1.නාලන්දා විද්‍යාලය (කොළඹ), 2.ධර්මාශෝක විද්‍යාලය (අම්බලන්ගොඩ), බාලිකා-1.මහමායා බාලිකා (මහනුවර), 2.සංඝමිත්තා බාලිකා (ගාල්ල)‘බී’ අංශය බාලක-1.සාන්ත සෙබස්තියන් වි.(මොරටුව), 2.විදුර විද්‍යාලය (නාවල), බාලිකා-1.ධර්මපාල විද්‍යාලය (පන්නිපිටිය), 2.ඕ.එල්.වී.කොන්වන්ට් (මොරටුව)‘සී’ අංශය බාලක-1.බණ්ඩාරනායක විද්‍යාලය (ගම්පහ), 2.ලසියියම් ජ්‍යතන්තර පා. (වත්තල), බාලිකා-1.ශ්‍රී සුමංගල විද්‍යාලය (වැලිගම), 2.රත්නාවලී බාලිකා (ගම්පහ)‘ඩී’ අංශය බාලක-1.මහින්ද රාජපක්ෂ විද්‍යාලය (‍හෝමාගම), 2.ශ්‍රී සුමංගල විද්‍යාලය (පානදුර), බාලිකා-1.සුමංගල විද්‍යාලය (පානදුර), 2.ප්‍රෙස් බෙටේරියන් බාලිකා (දෙහිවල)‘ඊ’ අංශය බාලක-1.අලීතියා ජාත්‍යන්තර පා. (දෙහිවල), 2.චන්ද්‍රානන්ද බෞද්ධ පා. (මහනුවර), බාලිකා-1.සුජාතා බාලිකා (නුගේගොඩ), 2.මහින්ද රාජපක්ෂ විද්‍යාලය (හෝමාගම)</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=s1407025</link>
    <topic>උඩුදුම්බර ක්‍රීඩා සංවර්ධනයට ලක්ෂ 150ක්</topic>
    <author/>
    <content>ජාතික ක්‍රීඩා ප්‍රතිපත්තිය යටතේ ප්‍රාදේශීය මට්ටමේ සිට දිස්ත්‍රික් හා පළාත් මට්ටමෙන් ආරම්භ කර තිබෙන ක්‍රීඩා යටිතල පහසුකම් සංවර්ධනය කිරීමේ ව්‍යාපෘතිය යටතේ උඩුදුම්බර ප්‍රාදේශීය ලේකම් කොට්ඨාස බල ප්‍රදේශයේ පාසල් හා මහජන ක්‍රීඩාංගණ ප්‍රතිසංස්කරණය කිරීමට ක්‍රීඩා අමාත්‍යාංශය රුපියල් ලක්ෂ 150ක් වෙන් කරයි.මෙම මුදලින් මීගොල්ල, උඩවෙල, උල්පොතගම, පිල්හත, පැලැස්ස, හසලක, මොරයාය 31 ඇළ රඹුක්වැල්ල, හඳගනාව ප්‍රදේශවල විදුහල් කිහිපයක ක්‍රීඩා පහසුකම් සංවර්ධනය කෙරෙන අතර, හසලක පොදු ක්‍රීඩාංගණය ඉදිකිරීමට රුපියල් ලක්ෂ 42ක් වැය කරමින් ඉදිකිරීම් සඳහා මුල්ගල තබා වැඩ ආරම්භ කිරීම අමාත්‍යවරයා අතින් සිදුවිය.මෙහිදී උඩුදුම්බර ආසනයේ ග්‍රාම්‍ය ක්‍රීඩා කටයුතු දියුණු කිරීම සඳහා පාසල් හා ක්‍රීඩා සමාජ අතර බෙදාදීම සඳහා රුපියල් ලක්ෂ15ක ක්‍රීඩා භාණ්ඩ තොගයක්ද අලුත්ගමගේ මහතා විසින් විදුහල්පතිවරුන්ට භාර දෙන ලදි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=s1407026</link>
    <topic>ඔස්ට්‍රේලියා ක්‍රිකට් පිලක් උතුරේ සංචාරයක</topic>
    <author>දඹුල්ල මධ්‍යම අනුරාධ මහින්ද දිසානායක</author>
    <content>උතුරු නැගෙනහිර ප්‍රදේශවල පශ්චාත් යුධ භූමිවල පවත්නා යුධ මානසිකත්වය බැහැර කිරිමේ අරමුණින් ඕස්ට්‍රේලියාවේ වයස අවුරුදු 17 පහල ක්‍රිකට් කණ්ඩායමක් යාපනයේ 17 පහල ඒකාබද්ධ පාසල් කණ්ඩායම සමග පන්දු වාර විස්සයි20 තරගාවලියකට සහභාගි වීමට නියමිත බව යාපනය යුධ හමුදා ක්‍රිඩා භාර නිලධාරි කර්නල් සුබසිංහ මහතා පවසයි.ක්‍රිඩාව තුලින් සහජිවනය ගොඩ නංවමින් ජාතික තලයේ තරගකරුවන් බිහිකිරිමේ අපේක්ෂාවෙන් වසර 42කට පසු ඕස්ට්‍රේලියාවේ ක්‍රිඩා කණ්ඩායමක් මෙලෙස යාපනයට පැමිණේ.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=s1407027</link>
    <topic>ජර්මනිය අතිරේක කාලයේදී වික්‍රමාන්විත ඇල්ජීරියාව පරදවයි</topic>
    <author/>
    <content>ඇල්ජීරියාවට එරෙහි සිය හැකියාවන් තියුණු පරීක්ෂණයකට ලක්කෙරුණු තරගයක අතිරේක කාලයේ ඇන්ඩ්‍රි ෂුර්ල් හා මෙසුට් ඔසිල් ලබා ගත් ගෝල් ද්විත්වයෙන් ජර්මනිය ලෝක කුසලාන පාපන්දු තරගාවලියේ අර්ධ අවසන් පූර්ව වටයට පිවිසියේය.තරගය පුරාවටම තර්ජනයක් එල්ල කළ අප්‍රිකානු කණ්ඩායමට ජර්මනිය පරාජය කිරීමට අවස්ථා ගණනාවක් උදාවූවද අවසානයේ ෂුර්ල් හා මෙසුට් ලබා ගත් ගෝල මේ තරගාවලියෙන් විස්මිත අයුරින් ජර්මනියේ ඉවත්වීම වළකාලීමට ප්‍රමාණවත් විය.තරගයේ අවසන් මොහොතේදී ඇල්ජීරියාවට සැනසිල්ලක් ලබා දෙමින් අබ්ඩෙල් ජබෝ ගෝලයක් වාර්තා කළේය.තරගයේ ආරම්භක මිනිත්තු 10 ඇතුළත ලකුණු ලබා ගැනීමේ ආසන්නයටම ඇල්ජීරියාව පැමිණියද එය අසාර්ථක විය. ඉස්ලාම් ස්ලිමානි ගත් උත්සාහය මැනුවල් නිඋර් විසින් වළක්වනු ලැබිණි.ඇල්ජීරියාව දිගින් දිගටම අභියෝග කරමින් ජර්මනියට ප්‍රහාර එල්ල කළේය. සොෆියන් ෆෙග්හොලි දර්ශනීය අයුරින් ගුවනේ පාවෙමින් දැල තුළට හිසෙන් පහරක් එල්ල කළද ඔහු ස්ථානගතව සිටියේ නීතිවිරෝධී (ඕෆ්සයිඩ්) අයුරිණි. ඇල්ජීරියාවේ ශක්තිය සමග අසීරු ගණුදෙනුවක නිරත වීමට ජර්මනියට සිදුවිණි.පළමු භාගය අවසානය වන විට තරගය ග්‍රහණය කරගත් ජර්මනිය විවේකයෙන් පසුවද එම පාලනය දිගටම පවත්වා ගෙන ගියේය. එහෙත් ඇල්ජීරියාව ඔවුන්ගේ ප්‍රබල තර්ජනය රැක ගනිමින් ක්‍රීඩාවේ නිරත වූ අතර ෆෙග්හොලි එල්ල කළ පහරින් පන්දුව ගෝලයේ මුහුණ හරහා යාම නිසා ඉලක්කය සොයා ගැනීමට නොහැකි තරමට ඇල්ජීරියාව අවාසනාවන්ත විය.කෙසේ වෙතත් තරගයේ අවසානයට මිනිත්තු 10ක් තිබියදී ජයග්‍රාහී ගෝලය ලබා ගැනීමට ලැබුණු මහඟු අවස්ථාව තෝමස් මූලර්ට මගහැරිණි. බැස්ටියන් ෂ්වෙයින්ස්ටෙයිගර් දුර්වල ලෙසින් හිසෙන් එල්ල කළ පහරින් පන්දුව කෙළින්ම ගියේ ඇල්ජීරියානු ගෝල්රකින්නාගේ අතටය. ඒ වන විට තරගයේ නියමිත කාලයෙන් තවත් ඉතිරිව තිබුණේ තත්පර කිහිපයක් පමණි.එහෙත් තරගයේ අතිරේක කාලයේ මිනිත්තු කිහිපයක් පමණක් ක්‍රීඩා කෙරෙද්දී මූලර් එල්ල කළ හරස් පහරකින් ෂූර්ල් දැල සොයා ගත්තේය. ජර්මනිය තරගයේ පෙරමුණට ආවේය. අතිරේක කාලයේ දෙවැනි භාගය අවසානයට ළඟාවෙමින් තිබියදී ඔසිල් ගෝලයක් ලබා ගනිමින් ප්‍රතිඵලය සැකයෙන් තොර තත්ත්වයට ගෙන ආවේය.ඇල්ජීරියාවේ දක්ෂතාව අනුව ඔවුනට අයිතිව තිබූ ගෝලයක් ජබෝ මාර්ගයෙන් ලැබුනද ඒ වන විට එය ප්‍රමාද වී තිබිණි. ජර්මනිය අවසන් 8 දෙනාට ඇතුළත් විය.ලෝක කුසලාන පාපන්දු තරගයක අතිරේක කාලයේදී ගෝල් 3ක් වාර්තා වූයේ වසර 24කින් පසුව ප්‍රථම වතාවටය. මීට පෙර අවසන් වතාව වූයේ 1990දී කැමරූන් 2– කොළොම්බියාව 1 තරගයයි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=s1407028</link>
    <topic>චීලිනි සපාකෑවාට සුආරස් සමාව ඉල්ලයි</topic>
    <author/>
    <content>ඉතාලිය සමග පැවැති තරගයේදී ගියෝගියෝ චීලිනි සපාකෑම නිසා ජාත්‍යන්තර තරග නවයක තහනමකට හා පාපන්දු ක්‍රීඩාව සම්බන්ධ කිසිම ක්‍රියාකාරකමකට සහභාගි වීමේ සිවු මසක තහනමකට ලක්ව සිටින උරුගුවේ කණ්ඩායමේ සුපිරි ක්‍රීඩක සුආරස් මින් ඉදිරියට එවැනි සිදුවීමක් නොවන බවට ප්‍රතිඥා දී තිබේ.“සිදුවූ දේ පිළිබඳව මම ඉතාමත් කණගාටු වෙනවා. ගියෝගියාගෙන් හා මුළු පාපන්දු පවුලෙන්ම මම සමාව අයැද සිටිනවා. මෙවැනි සිදුවීමක් යළි කිසිදාක සිදුනොවන බවට මම ජනතාවට ප්‍රතිඥා දෙනවා” යැයි සුආරස් ප්‍රකාශ කරයි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=s1407029</link>
    <topic>ප්‍රංශය ගෝල් 2–0කින් නයිජීරියාව පරදවා අර්ධ අවසන් පූර්ව වටයට</topic>
    <author/>
    <content>භයානක නයිජීරියාව හමුවේ පෙරැළිකාර සිදුවීමක් වළක්වා ගත් ප්‍රංශය ලෝක කුසලාන පාපන්දු තරගයේ අවසන් අවස්ථාවලදී පෝල් පොග්බා හිසෙන් එල්ල කළ ගෝලය හා ප්‍රතිවාදී ක්‍රීඩක ජෝශප් යොබෝ ලබා දුන් ‘ඕන් ගෝලය’ මතින් අර්ධ අවසන් පූර්ව වටයට පිවිසියේය.අප්‍රිකානු කණ්ඩායම තරගය මුළුල්ලේම ප්‍රබල තර්ජනයක් එල්ල කළද ප්‍රංශයේ සුපිරි දක්ෂතාව තරගය තීරණය කළේය. වික්ටර් එනියාමා කළ වරදකින් උපරිම ප්‍රයෝජන ගත් පොග්බා හිසෙන් පහරක් එල්ල කරමින් පන්දුව ගෝල් කණුව පිටුපසට යැවීය.ඇන්ටොයින් ග්‍රීස්මාන්ගේ උත්සාහයෙන් පැමිණි පන්දුව යොබෝ තමන්ගේම ගෝලයට යැවීමත් සමග ප්‍රංශයේ ගෝල් 2–0ක ජයග්‍රහණය සම්පූර්ණ විය.එමානුවල් එමිනිකි ලබා ගත් ගෝලය ඔහු ‘ඕෆ් සයිඩ්’ වී සිටීම නිසා මකා දැමුනද තරගයේ පළමු භාගයේ පැවැති විවෘත ක්‍රීඩාවේදී පැහැදිළි ගෝල් උත්සාහයන් නැති වීම පුදුමයට කරුණක් විය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=f1407021</link>
    <topic>දේශපාලනය අවියක් නොවීජනතාවට සවියක් විය යුතුයි</topic>
    <author>සාකච්ඡා කෙළේ බුද්ධිකා ඉඹුලාන ඡායාරූප රංජිත් අසංක</author>
    <content>සරණක් බලාපොරොත්තු වන විවිධ තරාතිරම්වල පිරිසට උපකාරවීම, යුද ගැටුම් පැවැති ප්‍රදේශවල ජනතාවගේ ජීවන තත්ත්වය නඟා සිටුවීම ඇතුළු ක්ෂේත්‍ර ගණනාවක් ඔස්සේ සමාජ සේවා අමාත්‍යංශයේ වත්මන් කාර්යභාරය පිළිබඳ අවධානය යොමුකරමින් සමාජ සේවා අමාත්‍ය ෆීලික්ස් පෙරේරා මෙසේ දිනමිණට අදහස් දක්වයි.* සමාජ සේවා අමාත්‍යංශයේ කාර්යභාරය කෙබඳුද?මේ අමාත්‍යාංශයේ සමාජ සේවා දෙපාර්තමේන්තුවේ ස්වේච්ඡා වෘත්තීය පුහුණු ආයතන සඳහා ආබාධ සහිත තරුණ තරුණියන් යොමු කිරීම, මිලියන 100 ව්‍යාපෘතිය යටතේ ආබාධ සහිත වූවන්ට සේවා සැලසීම ඇතුළු කාර්යයන් රැසකින් ජනතාවට සේවා සැපයෙනවා.ආබාධ සහිත පුද්ගලයන් ද සමාජයේ සම සාමාජිකයන් ලෙස ගනිමින් ඔවුන්ගේ අයිතීන් ලබාදීමට කටයුතු කිරීම අප අමාත්‍යාංශයේ යුතුකමක් . ඒ සඳහා සී.බී.ආර්. වැඩසටහන මෙන්ම ආබාධ සහිත තැනැත්තන් සඳහා වූ ජාතික මහ ලේකම් කාර්යාලය ද වැඩසටහන් රැසක් ක්‍රියාත්මක කර තිබෙනවා.ආබාධ සහිත තැනැත්තන් සඳහා වූ ජාතික මහලේකම් කාර්යාලය සඳහා වර්ෂයට රුපියල් මිලියන 717ක් ලැබී තිබෙනවා. මේ යටතේ රුපියල් තුන් දහසේ මාසික ජීවනාධාරය නිවාස ආධාර ලබාදීම, ආධාරක උපකරණ, ස්වයං රැකියා ආධාර, වෛද්‍යාධාර, අධ්‍යාපනාධාර, ප්‍රවේශ පහසුකම් ලබාදීම, බ්‍රේල් සහ සංඥා පුහුණු වැඩසටහන් පැවැත්වීම, ස්වේච්ඡා සංවිධාන ලියාපදිංචිය සිදුකරනවා.මහින්ද චින්තන ප්‍රතිපත්ති ඉදිරියට ගෙනයමින් මෙම වසරේ මේ වන විට රුපියල් 3000 ජීවනාධාරය ප්‍රතිලාභීන් 16,606කට ලබා දී තිබෙනවා.ඒ සඳහා වැය වූ මුදල රුපියල් මිලියන 249ක්. ආබාධ සහිත වූවන්ට ලබාදෙන නිවාස ආධාර යටතේ මෙම වසරේ මැයි මාසය වන විට ප්‍රතිලාභීන් 95 දෙනකුට රුපියල් මිලියන 13ක ආධාර ලබාදී තිබෙනවා. ඇස් කණ්ණාඩි, රෝදපුටු, අත්වාරු, කිහිලිකරු ආදි ආධාර උපකරණ ලබාදීමට මෙම වර්ෂයේ දී රුපියල් මිලියන 22ක් වෙන්කර තිබෙනවා. දැනට ජංගම සේවා 87ක් ද පවත්වමින් ප්‍රතිලාභීන් 58,966 දෙනකුට එම ආධාර ලබාදී තිබෙනවා. ආබාධිතයන්ට ස්වයං රැකියා ආධාර යටතේ ප්‍රතිලාභීන් 121කට රුපියල් මිලියන 3කට ආසන්න මුදලක් මෙම වසරේ දී මේවනවිට ලබා දී තිබෙනවා.ආබාධ සහිත පුද්ගලයන්ට රාජ්‍ය හා විවිධ ආයතනවල මෙන්ම පොදු ස්ථානවල ප්‍රවේශ පහසුකම් ලබාදීමට අවශ්‍ය කටයුතු අපි සම්පාදනය කළා. බොහෝ අය සිතන්නෙ සමාජ සේවා අමාත්‍යාංශය තිබෙන්නේ පින් පඩි දෙන්නට, ඇස් කණ්ණාඩි, කිහිලිකරු, රෝද පුටු දෙන්නට පමණක් කියායි. නමුත් එයට වඩා විශාල සේවාවක් අප කරනවා.* වැඩිහිටියන් වෙනුවෙන් ඔබ අමාත්‍යාංශය ඉටු කරන මෙහෙවර පැහැදිලි කරන්නජාතික වැඩිහිටි මහ ලේකම් කාර්යාලය මේ සඳහා පෙරමුණ ගෙන තිබෙනවා. 2030 වසර වන විට රටේ ජනගහනයෙන් 25% පමණ වැඩිහිටියන් වෙතැයි අනාවැකි පළ කෙරෙනවා. මේ වැඩිවන වැඩිහිටි ජනගහනයට අප දැන් සිට ම සූදානම් විය යුතුයි.එහිදී මෙම ආයතනය මඟින් ග්‍රාමීය වැඩිහිටි කමිටු පිහිටුවීම, වැඩිහිටි අයදුම්පත් නිකුත් කිරීම, වැඩිහිටි දිවා සුරැකුම් මධ්‍යස්ථාන පිහිටුවීම, වැඩිහිටි නිවාස සඳහා මූල්‍යාධාර ලබාදීම, වැඩිහිටියන් ‍ සඳහා වෛද්‍ය සායන, අක්ෂි කාච, ශ්‍රවණාධාර ලබාදීම, වැඩිහිටි නඩත්තු මණ්ඩලය ක්‍රියාත්මක කිරීම, උපදේශන වැඩසටහන් ආදී සේවා රැසක් සැපයෙනවා.වැඩිහිටි හැඳුනුම්පත් නිකුත් කිරීමට මේ වසර සඳහා රුපියල් මිලියන 2. 5ක් වෙන් කළා. මේ හැදුනුම්පතට රජයේ ඔසුහල්වල දී, මාර්ග සේවාවලදී, විශේෂ තැනක් හිමිවනවා.* යුද්ධයෙන් පසු ජනතාව යළි නගාසිටුවීමට ඔබ අමාත්‍යාංශය දැරූ දායකත්වය කොයි ආකාරද?ත්‍රස්තවාදී ක්‍රියා, වාර්ගික යුද තත්ත්වය, අතුරුදන්වීම්. හදිසි අනතුරු. සියදිවි නසා ගැනීම් සහ ඒ ආශ්‍රිත සිද්ධීන් නිසා තම මව‍ෙග් හෝ පියාගේ අකල් වියෝවෙන් අසරණ වූ කුඩා ළමයින් හා පාසල් යන වයසේ දරුවන් සිටින කාන්තාවන්, පුරුෂයන් සඳහා අප අමාත්‍යාංශයේ තනි මාපිය පවුල් සංවර්ධන වැඩසටහන ක්‍රියාත්මකයි.මේ අයට පමණක් නොවෙයි, සැමියා විසින් බිරිඳ හා දරුවන් අතහැර ගොස් හෝ බිරිඳ විසින් සැමියා හා දරුවන් අතැර ගොස් සිටින පවුල් සහ නීතිමය විවාහයකට ඇතුළත් නොවූ මෙන්ම හුදෙකලාව දරුවන් සමඟ වෙසෙන අයටත් මේ යටතේ ආධාර කෙරෙනවා.එහිදී මේ අයට ස්වයං රැකියා ආධාර දීම ආදායම් උත්පාදක මාර්ග සඳහා අවශ්‍ය පුහුණුව ලබාදීම, තාක්ෂණික දැනුම ලබාදීම සිදු කරනවා. උපදේශන වැඩසටහන් ද පවත්වනවා. මේ සඳහා 2014 වර්ෂයට ලැබී තිබෙන මුළු ප්‍රතිපාදන ප්‍රමාණය රුපියල් මිලියන 07ක්. මෙයට අමතරව යුද්ධයෙන් පීඩාවිඳි පවුල් සඳහා මෙන්ම වෙනත් පාර්ශ්ව සඳහාත් අපගේ ජාතික උපදේශන මධ්‍යස්ථානයෙන් උපදේශන සපයනවා.* ඌව පළාත් සභා මැතිවරණයේ ජය කාට හිමිවේද?මෙම පළාතට අයත් බදුල්ල, මොනරාගල දිස්ත්‍රික් දෙකට ගිහින් බලන්න. මීට පෙර කවදාවත් නොදුටු දැවැන්ත සංවර්ධනයක් එහි තිබෙනවා. විදුලිය, මහාමාර්ග ඇතුළු පොදු පහසුකම් මෙන්ම රැකියා මෙන්ම ස්වයං රැකියා අවස්ථා ඇතුළු අංශ රැසකින් දිවි නැඟුම ව්‍යාපෘතියෙන්, පශු සම්පත් සංවර්ධනයෙන්, කෘෂිකර්මාන්තයෙන් මේ දිස්ත්‍රික්ක ශීඝ්‍ර සංවර්ධනයක් ලබමින් සිටිනවා.ඒ කියන්නේ අපේ රජය ඡන්ද කාලයට පමණක් යුතුකම් ඉටුකර ජනතාව රවටා නැහැ. ඡන්දයක් ගැන හිතන්නටත් පෙර ක්‍රමානුකූලව ඒ ප්‍රදේශ සංවර්ධනය කර තිබෙනවා. විපක්ෂය දැන් ඌව පළාතට ගිහින් ඡන්දය ලැබෙන්නේ නැති බව දන්න නිසා බොරුවට ආණ්ඩුවට බැන බැන යනවා. විපක්ෂයේ බොරු බේගල්වලට ඌවේ ජනතාව රැවටෙන්නේ නෑ. තමන්ගේ මෙන්ම ගමේ, නගරයේ දියුණුවට කැමැති ඌවේ ජනතාව එක්සත් ජනතා නිදහස් සන්ධාන‍ය ජයග්‍රහණය කරනවා නියතයි.* ඔබ එසේ කීවත් ඇතැම් අය කියන්නේ ජීවන වියදම වැඩියි කියලයිමෙහෙමයි, වැඩි ආදායම් ලබන රටකදීත් අපට අසන්නට ලැබෙන්නේ වියදම් වැඩියි කියන එකයි. අපේ රටේ ජනතාව කෙතරම් ආදායම් ඉපයූවත් ඔවුනගේ වියදම් පාර්ශ්වයත් එයට වඩා ඉහළ ගිහින් තියෙනවා. ඒ කෑම බීම සඳහා පමණක් නොවෙයි. අපේ රටේ දුරකථන, ජංගම දුරකථන භාවිතා කරන ජනගහනය දැන් එන්න එන්නම වැඩිවෙලා. කම්කරුවා, පොල්ගස් නගින්නා පමණක් නොවේ යාචකයා මෙන්ම ඈත පිටිසර ගම්මානවල නිවෙස්වල පවා ජංගම දුරකථනයක් නැති කෙනෙක් සොයාගන්න අමාරුයි. මේකට අපට දොස් කියන්න බැහැ. තහනම් කරන්නත් බැහැ.ඒ වගේම එදා ගමේ පොළට ගිය කෙනා සුපර් මාකට් යනවා. එහි භාණ්ඩ අලෙවි ප්‍රවර්ධන ක්‍රම නිසා වැඩිවැඩියෙන් භාණ්ඩ ගන්න පෙළඹෙනවා. රටේ ජනතාවගෙන් 97% කට විදුලිය පහසුකම් තිබෙනවා. එදා පයින් ගිය කෙනා අද මෝටර් සයිකලයක හෝ ත්‍රීවිල් එකක යනවා. මධ්‍යම පන්තිකයන් බහුතරයකට කාර්, වාහන තිබෙනවා. තාක්ෂණික මෙවලම් වැඩියි. පහසුගෙවීමේ ක්‍රම වගේ ක්‍රම නිසා භාණ්ඩ හා සේවා භාවිතය වැඩිවෙලා. එවිට ඉතින් වියදම ටිකක් වැඩිවෙනවා. මේකට ආණ්ඩුවට දොස් කියලා වැඩක් නෑ. ජනතාවට දොස් කියන්නත් බෑ. කවුරුත් කැමති පියවරෙන් පියවර ඉදිරියට යන්නනේ.* ජනාධිපතිවරණයක් මේ වසර තුළම පැවැත්වෙන බවට ඉඟි ලැබී තිබෙනවා?කඩිනමින් ජනාධිපතිවරණයක් පැවැත්වීමේ අවශ්‍යතාවයක් දැනට පැනනැඟී නැහැ. ශක්තිමත් රාජ්‍ය නායකයකු අපට සිටිනවා. එවැනි නායකයකු සිටින විට රටකට ශක්තිමත් සංවර්ධනයක් තිබෙනවා. අප යුද්ධය ජයගෙන සාමයේ ප්‍රතිඵල භුක්ති විඳින්නේ මේ ශක්තියත් සමඟයි. අපේ ජනාධිපතිතුමන් දේශපාලනයේ අත්දැකීම් බහුල, පක්ෂය ශක්තිමත් කළ අභීත නායකයෙක්. පාර්ලිමේන්තුවේ තුනෙන් දෙකක බලයක් ලබාදී තම පක්ෂය ශක්තිමත් කළ, අනාගත දැක්මක් ඇති නායකයෙක්. එවැනි නායකයකුට කොයි මොහොතේ ජනාධිපතිවරණයක් තිබුණත් එයට නොබියව මුහුණ දෙන්නට ශක්තිමත් පිටකොන්දක් තිබෙනවා.විපක්ෂය ජනාධිපතිවරණයකට යන්න බයයි. මොකද ඔවුන්ට ශක්තිමත් නායකයකු තබා ඉදිරිපත් කරන්නට නායකයකුවත් නැහැ. මේ අය ජනාධිපතිවරණයකට යන්න ලාහට ගෙම්බො එක්කහු කරනවා වගේ එක එක ජාතියේ දේශපාලන නියෝජිතයන් හොයනවා. ඒත් එතැනත් එක්කෙනකුට එක්කෙනෙක් නැතිව කකුලෙන් ඇද ඇද එක එක්කෙනා විසිවෙනවා. අපේ පක්ෂය තුළ ඒ විරසකකම්, කකුලෙන් ඇදිලි නැහැ. අපට ඉන්නේ එක නායකයයි. ඒ ජනාධිපති මහින්ද රාජපක්ෂ මැතිතුමායි. ජනාධිපතිවරණයක් ආවත් අපි බය නෑ. ඒ අප එකමුතු නිසා.* අද මැති ඇමැතිවරුන් දේශපාලනය අවියක් කරගෙන සිටිනවා යැයි චෝදනා එල්ලවෙනවා.මා නම් එයට විරුද්ධයි. දේශපාලනය මම කිසිදා අවියක් කරගත්තේ නෑ. එය මට සවියක් වූවා. මා දේශපාලනයෙන් අයුතු වරප්‍රසාද භුක්ති වින්දේ නෑ. විඳින්නෙත් නෑ. එයින් මා හම්බකරගත්තේ නෑ. මගේ පෞද්ගලික ධනයත් මා යෙදෙව්වේ ජනතාවට සේවය කරන්නයි. අපේ තරුණ පරපුර ඇතැම් විට මේ වරද කරනවා වගේ පේනවා. එසේ සිදුවුවහොත් ඔවුන්ගේ ගමන්මඟ අස්ථාවරයි. ජනතාව ඔවුන් ප්‍රතික්ෂේප කරාවි. දේශපාලනය අවියක් කොට නොගෙන සවියක් කරගන්නට අප කටයුතු කළ යුතුයි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=f1407022</link>
    <topic/>
    <author>සංවාදය කාංචනා අමිලානි</author>
    <content>'ආනන්ද කුමාරස්වාමි-විශ්වීය මිනිසකුගේ ජීවිතය හා නිර්මාණ’ යනු ලාංකිකයාට මඟ හැරුණු ආනන්ද කුමාරස්වාමි නම් දැවැන්ත චරිතය යළි කියැවීමට තැත් කිරීමකි. ප්‍රකට මාධ්‍යවේදියෙකු වන සම්පත් බණ්ඩාර සමඟ මේ හෘද සංවාදය ආනන්ද කුමාරස්වාමි චරිතය සියුම් සැතකින් කපා පිරික්සනු පිණිසය. මේ කෘතිය ජූලි 03 වැනිදා සවස 3.30ට ජාතික පුස්තකාල හා ප්‍රලේඛන ෙස්වා මණ්ඩල ශ්‍රවණාගාරයේදී ජනගත කෙරේ.* ලෝක ශාස්ත්‍රීය සිතියමේ ලාංකේය මුද්‍රාව විදිහටයි ඔබ ආනන්ද කුමාරස්වාමිව හඳුන්වන්නේ. ඔබ මේ කියන මුද්‍රාව අපේ සමාජය තුළ කෙතරම් ගැඹුරට කිඳා බැහැලා තියෙනවා කියලද ඔබ හිතන්නේ?ලාංකේය සමාජය තුළ ආනන්ද කුමාරස්වාමි මුද්‍රාව එතරම් ගැඹුරට කිඳා බැහැලා නැති බවයි මගේ අදහස. මගේ පර්යේෂණයේ අරමුණ ලංකාව තුළ මේ පිළිබඳ කිසියම් සංකථනයක් ආරම්භ කිරීමයි. ඇත්තටම ආනන්ද කුමාරස්වාමි කියන වරිතය කොයිතරම් දැවැන්තද කියලා වැටහෙන්නෙ ඔහු ගැන හදාරද්දියි. ඒ දැවැන්තකම එක්ක ඔහු ලෝක ශාස්ත්‍රීය සිතුවමට ලාංකේය මුද්‍රාව ‍රැගෙන ගියාට ඔහුගෙ මුද්‍රාව ලංකාව තුළ තහවරු වෙලා නෑ කියලයි මං හිතන්නේ.ඒකට දෙන්න පුළුවන් කෙටි පිළිතුර තමයි ඔහුගේ අභාවයෙන් 67 වැනි සංවත්සරය තමයි මේ සැප්තැම්බර් 09 වැනිදාට යෙදිලා තියෙන්නේ. අවුරුදු 67ක් යනකන් ලංකාවෙ ඔහු ගැන කිසිම චරිතාපදානයක් ලියැවෙන්නෙ නෑ. මං හිතන්නෙ විධිමත් පර්යේෂණයක්වත් කිසිම විශ්වවිද්‍යාලයක කෙරිලා නෑ. මහා ගවේෂණාත්මක චරිතයක්,දැවැන්ත චරිතයක්. ලෝක ඉතිහාසයේ හිටපු මහා ප්‍රාඥයෙක්. පඬිවරු පවා ඔහුව හැඳින්වූයේ විසිවැනි සියවසේ පහළ වූ විශිෂ්ඨම පුද්ගලයෙක් කියලයි හඳුන්වන්නේ. ඔහු ලංකාවේ ඉපදුන අයෙක් නිසා ලංකාවෙන් පහළ වූ මහා ප්‍රාඥයා කියලා හඳුන්වන්න පුළුවන්.ආනන්ද කුමාරස්වාමි ගැන ඩී.බී.ධනපාල සඳහන් කරනවා මෙන්න මේ විදිහට, චීනයේ සිට චිලී දේශය දක්වා ගෞරව බහුමානයට ලක්ව සිට ඔහු ගැන නොදැන සිටියේ ලංකාව පමණයි. එනමුදු ඔහු ලාංකිකයෙකි. මොහු ඇත්තටම ලංකාවට මහා ගෞරවයක් ලබා දුන්නු පුද්ගලයෙක්. මොහු පිළිබඳ විවිධ විශ්වවිද්‍යාලවල තවමත් හදාරනවා. විෂය නිර්දේශයට ඇතුළත් කරලා තියෙනවා. මොහුව නැවත කියවමින් සිටිනවා. මේ සියලු දේ සිදුවෙමින් ඉන්න අතරතුර ලංකාව ඇතුළේ ඔහු ගැන නැවත සංවාදයක් ඇති කරන්න පුළුවන් නම්, අංශුමාත්‍රයක ප්‍රබෝධයක් හරි ඇති වෙනවා නම් ඒක තමයි මගේ අරමුණ.* ආනන්ද කුමාරස්වාමිට ලංකාව ඇතුළේ ඔහුට හිමි තැන අහිමි වුණේ කුමක් නිසා කියලද ඔබ හිතන්නේ?ඒ ප්‍රශ්නය සෑහෙන්න සංකීර්ණයි කියලයි මං හිතන්නේ. මගේ පර්යේෂණයටවත් අහු නොවිච්ච දෙයක් හැටියටයි මං ඒ ප්‍රශ්නය හඳුන්වන්නේ. ඔහු ලියන්නේ ඉංග්‍රීසි භාෂාවෙන්. ඇතැම් කෘති ජර්මන්,ප්‍රංශ සහ ඉතාලි භාෂාවෙන් ලියලා තියෙනවා. ඔහු එංගලන්තෙ අධ්‍යාපනය ලබන්නේ. ඔහු ලංකාවෙ ජීවත් වෙන්නේ මාස 46ක් විතරයි. ලංකාවෙ ජීවත් වන කාලෙ භූ ගර්භ විද්‍යා අධ්‍යක්ෂවරයා විදිහට රජයේ ‍රැකියාවකුත් ඔහු කරනවා. එතකොට ඔහු වැඩි කාලයක් අමෙරිකාවෙ බොස්ටන් ලලිත කලා කෞතුකාගාරයේ පෙරදිග අංශයේ අධ්‍යක්ෂවරයා හැටියට කටයුතු කරනවා.1932න් පස්සෙ ඔහු ලියපු කෘති ඉතාම ගැඹුරුයි. ඔහුගේ ලේඛණ කලාවේ ශාස්ත්‍රීය යුගය ආරම්භ වෙන්නේ 1932න් පස්සේ. වේද ග්‍රන්ථ හා උපනිෂද් ග්‍රන්ථ සහ ආධ්‍යාත්මික විද්‍යා පැත්තට යොමු වුණ කෘති තමයි ඔහු පසුකාලීනව ලියන්නේ. මේවා කියවන්නත් අමාරුයි. අවබෝධ කර ගන්නත් හරි අමාරුයි. කොටින්ම කියනවා නම් සංස්කෘත භාෂාව හදාරපු අයට විතරයි මේ පොත් තේරෙන්නේ. ඉතිං මේකත් එක ප්‍රශ්නයක් වෙන්න ඇති. ඔහුගේ මුල්ම දැවැන්ත කෘතිය ‘මධ්‍යකාලීන සිංහල කලා’ කියන කෘතිය ආපහු පරිවර්තනය වෙන්නේ අවුරුදු 53ට පස්සෙයි. ඒ කෘතියේ ඔහු මුද්‍රණය කරන්නෙත් පිටපත් 425යි. ඔහු සිව් වරක් විවාහ වෙනවා. ඒ එක් කෙනෙක්වත් ලාංකීය හෝ ඉන්දීය කාන්තාවන් නෙවෙයි.මේ වගේ බොහෝම හේතු තියෙනවා. ඔහුගේ යම් දුරස්ථබවකුත් ලංකාවත් එක්ක තියෙන්න ඇති. ලංකාවෙ පමණක් නෙවෙයි පෙරදිග කලාවම ඔහු ලෝකයට ‍රැගෙන යනවා. ඔහු නිසා තමයි ඉන්දීය සහ පෙරදිග කලාව පිළිබඳ විද්වතුන්ගේ අවධානය යොමු වෙන්නේ. එපමණක් නෙවෙයි බුද්ධ ධර්මය ගැන පවා බටහිර විද්වතුන්ගේ අවධානය යොමු වෙන්නේ මොහුගේ කෘති නිසායි.නමුත් ලංකාවෙ බොහෝ විද්වතුන් පවා සඳහන් කරන්නේ ‘මධ්‍යකාලීන සිංහල කලා’ කෘතිය ගැන පමණයි. ඒ වෙනකොට ඔහුට අවුරුදු 31යි. ඊට පස්සෙ තමයි ඔහු පරිණත වෙලා ඉතාම බරසාර නිර්මාණ කරන්නෙ.* ස්වයංලිඛිත චරිතාපදානයක් හෝ ඔහුගේ මතක ලියා තැබීම කෙරෙහි උනන්දුවක් නොදැක්වූ ඔහු ගැන නොයෙකුත් තැන්වල විසිරී පැවතුණ කරුණු එකතු කර මෙවන් ග්‍රන්ථයක් පල කිරීමේ කාර්ය කොයි තරම් දුෂ්කර වුණාද?ඇත්තටම ආනන්ද කුමාරස්වාමි කියන චරිතය ගැන මට ලොකු කුතුහලයක් තිබුණා. මොහු ගැන අපි දැනගෙන හිටියේ ‘මධ්‍යකාලීන සිංහල කලා’ කෘතිය ලියපු රචකයා විදිහට විතරයි. 1902දී ලංකාවට අැවිල්ලා 1908 දී මේ වගේ කෘතියක් කරන්න තරම් හැකියාවක් ලැබුණේ කොහොමද කියලා. මොකද ඔහු එතකොටත් ඉතාම භාරදූර ‍රැකියාවක් කරමින් හිටියේ. ලංකාවේ ඔහු ගැන කෘති හොයාගන්න අපහසු වුණා. මහජන පුස්තකාලෙත් තියෙන්නෙ පොත් දෙකයි,තුනයි.ඉතින් මම එංගලන්තෙට ගිය වෙලාවක ලන්ඩන් නුවරින් ඔහුගේ ග්‍රන්ථ රාශියක් හොයාගන්න ලැබුණා. ඔහුගේ පොත්වලට එහේ විශාල සැලකිල්ලකිත් දකින්න තිබ්බා. මං කීපයක් මිලදී අරගෙන කියෙව්වා. ඒවා කියෙව්වට පස්සෙ මට හිතුණා ඔහු ගැන පර්යේෂණයක් කරලා ලියන්න ඕනයි කියලා. ඉන් පස්සෙ බ්‍රිතාන්‍ය පුස්තකාලයට මං ඔහුගේ පොත් හොයාගෙන ගියා. ඔහුගේ පොත්වලින් වැඩි ප්‍රමාණයක් මං කියෙව්වා. ඇත්තටම ඔහු ගැන තොරතුරු හොයන්න මට විශාල පරිශ්‍රමයක් දරන්න වුණා.* ඔබ ඔහුගේ කෘති බහුතරයක් කියැවූ බව කිව්වා. ඒ අනුව ගත්තම ඔබ හිතන විදිහට ඔහුගේ විශිෂ්ටතම කෘතිය කුමක්ද?එහෙම එක පොතක් ගැන වෙනම කියන්න බැරි වුණාට මගේ හිත බැඳගත්ත පොත් කීපයක් තියෙනවා. එකක් අපිට අමතක කරන්නම බැරි ‘මධ්‍යකාලීන සිංහල කලා’ කෘතිය. ඊට පස්සෙ ඔහු ලියනවා ‘රාජ්පුත් පේන්ටින්ග්’ කියලා. රාජ්පුත් චිත්‍ර කලාව තමයි ඉන්දීය චිත්‍ර කලා ඉතිහාසයේ සුන්දරතම අවධිය. මේ කෘතිය කරන්නේ ශ්‍රී නගර්වල ඩාල් වැවේ පාවෙන බෝට්ටු නිවහනක ඉදගෙන තමයි. ඒ කියන්නෙ ඔහු අති සෞන්දර්වවාදියෙක්. තරුණ බිරියක් එක්ක ඔහු නිර්මාණ චාරිකාව අරඹන්නේ.1916දී මේ කෘතිය නිකුත් වෙන්නේ කොෆී ටේබල් කියන ගණයේ පොතක් හැටියට කියන්න පුළුවන්. ඔහුගේ මනරම්ම කෘතිය හැටියට මම හඳුන්වන්නේ මේ ‘රාජ්පුත් පේන්ටින්ග්’ කියන පොතයි.ඊළඟට වැඩිම පිරිසක් කියවපු ‘ද ඩාන්ස් ඔෆ් ශිව’ ගැන කියන්න ඕනා. ඒ වගේම ‘හිස්ට්‍රි ඔෆ් ඉන්දියන් ඇන්ඩ් ඉන්දුනීසයන් ආර්ට්’ කියන පොතට මං කැමතියි. ඔහුගේ දැවැන්තම කෘතිය නිකුත් වෙන්නේ කාණ්ඩ 05කින්. ඒ ‘කැටලොග් ඔෆ් බොස්ටන් මියුසියම් ඔෆ් ෆයින් ආර්ට්ස් නමින්.* මේ පාරිභෝගික සමාජය තුළ ඇත්තටම ආනන්ද කුමාරස්වාමි වැන්නෙකුව නැවත කියැවීමට සමාජයට බලපෑමක් කළ හැකිද?එහෙම බලපෑමක් කරන්න බෑ කියලයි මට හිතෙන්නේ. නමුත් අපිට පෙළඹවීමක් කරන්න නම් පුළුවන්. කියැවීමේ රුචිකත්වය සහ ශාස්ත්‍රීය පැත්තට යොමු වීම අද හරිම අඩුයිනේ. සමහර විට අපි වෙන්න පුළුවන් අන්තිම පරපුර. ඒ තරමට නව පරපුර අශාස්ත්‍රීයයි. ඔහුගේ චරිතය තුළින් ගන්න පුළුවන් ආදර්ශ රාශියක් තියෙනවා. ඔහුගේ දස්කම් පුළුල් පරාසයක් තුළ විහිදෙනවා. ඔහුගේ දක්ෂතාවය විවිධාකාර පැති දක්වා විහිදෙනවා.ඔහු හදාරලා තියෙන්නේ භූ ගර්භ විද්‍යාවයි,උද්භිද විද්‍යාවයි. නමුත් ඔහු සතුව භාෂා 13ක ප්‍රාමාණික දැනුමක් තිබුණා. භාෂා 36ක් කතා කරන්න ඔහුට පුළුවන්කම තිබුණා. ඔහු අන්තිම කාලෙ චීන භාෂාව හදාරමින් හිටියේ. ඔහුගේ මුළු ජීවිතයම ශාස්ත්‍රීය එකක්. මං හිතන්නේ ඔහුගේ ජීවිතය පිළිබඳ හැදෑරුවා නම් ඒකම ඇති කෙනෙකුට ජීවිත කාල කිහිපයකට අත්දැකීම් ලබා ගන්න. ඔහු ජීවත් වුණේ වසර 70යි ජිවත් වුණේ. දශක හතරක නිර්මාණ චාරිකාවේදී ඔහු ශතවර්ෂ හතරකට වැඩ කටයුතු කරලා තියෙන බව පේන්න තියෙනවා. මේ තමයි ඔහුගේ විශේෂත්වය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>02</day>
    </date>
    <link>http://www.dinamina.lk/2014/07/02/_art.asp?fn=f1407023</link>
    <topic>ඇත්ත අම්මලාත් මෙහෙම ද?</topic>
    <author>රන්ජන් අමරරත්න</author>
    <content>මැදිවියේ පුත්‍රයෙක් තම මහලු මවට මෝල්ගසකින් ගසා මරා දැම්මේ ය. හේතුව ඉඩම් හුටපටයකි. මහ ඉඩම පුත්‍රයාගේ නමට ලියා නොදුන් නිසා මහලු අම්මාට ලැබුණු දඬුවම මරණය යි. වයස අවුරුදු පහළොවක යෞවනියක් හිටිහැටියේ ගැබ් ගත්තා ය. අවිවාහක යෞවනියක ගැබ්ගැනීම බරපතළ තත්ත්වයකි. ගැටලුව නීතිය ඉදිරිපිට නැවතිණි.පොලිස් පරීක්ෂණවලදී හෙළිදරව් වූයේ අවිවාහක තරුණියගේ කුස තුළ මෝරා වැඩෙන දරුවාගේ තාත්තා ඇයගේ ද තාත්තා බව ය. මව රටගිය වන්දිය ගෙවන්නට සිදුවුණේ අහිංසක දියණියකට ය. මේ කුමන ශාපයක් දැ’යි කෙනකු සිතන්නට පුළුවන. එහෙත් දිනපතා පැය විසි හතර පුරා ම පිරිත් සජ්ඣායනා ඇසෙන ශුද්ධ වූ ශ්‍රී ලංකාව තුළ අනන්තවත් මෙබඳු දේ සිදු වේ.මාපිය - දූ දරු සබඳතා දෙදරා යෑම නූතන සමාජය අත්විඳින බරපතළ ඛේදවාචකයකි. ආසියාවේ සංස්කෘතික පදනමට අනුව අපට එහි කම්පනය වඩාත් තදින් දැනෙන්නට පටන්ගෙන තිබේ. මෙහි චෝදනා පත්‍රය දෙපාර්ශ්වයක් වෙත යොමු කෙරේ. පළමු පාර්ශ්වය වැඩිහිටි පරපුර ය. දෙවන පාර්ශ්වය තරුණ පරපුර ය. එක අතෙකින් මා පියන්ගේ දාරක ස්නේහය, දරුවන් කෙරෙහි වගවීම හා ආරක්ෂණය ලබාදීම බිඳී ගොසිනි. තව අතෙකින් දරුවන් මාපියන් කෙරෙහි දක්වන ගෞරවය, සැලැකිල්ල හා භය පක්ෂපාතකම විනාශ වී ගොසිනි. අම්මාට ඔයා-මෙයා කියන දරුවෝ ද; දත් මිටිකමින් තාත්තාට තර්ජනය කරන දරුවෝ ද අප අතර හිඟ නොවෙති.මීට අදාළ තවත් සත්‍ය කතාවක් අප සිහියට නැඟේ. කොළඹ තට්ටු නිවාසයක ජීවත්වන මැදිවියේ රූමත් කාන්තාවක් අනපේක්ෂිත ලෙස ගැබ් ගත්තේ සිය සැමියා පිටරටක සේවය කරන අතරතුරේ ය. කිසිඳු ලිංගික සම්බන්ධ‍යක් නොවූ ඇයට මෙය උභතෝකෝටිකයක්ම විය. එහෙත් වෛද්‍යවරුන් කරුණු සොයා යන විට පැහැදිලි වූයේ නිෙවසේ සිටි ඔවුන්ගේ එක ම පුත්‍රයා ඊට වගකිව යුතු බව ය. දහඅට හැවිරිදි පුත්‍රයා සිය මවගේ රාත්‍රී කිරි වීදුරුවට නිදි පෙති දමා පසුව ඇය කිහිප වරක් දූෂ්‍ය කර තිබේ. මෙබඳු තිරිසන් කතා අසන්නට ලැබීමත් පාපයක් යැයි කෙනකු සිතන්නට පුළුවන. එහෙත් මීටත් වඩා ජුගුප්සාජනක දේ අද සමාජය තුළ දකින්නට ලැබේ. සිදුව ඇත්තේ ඒවා රහස් ලෙස පැවැතීම පමණි.මේ සමාජ ව්‍යසනය නවකතාකරුවා නිරූපණය කළ යුත්තේ කෙසේ ද? එක්කෝ තත්වාකාරයෙන් ම මේ සිදුවීම් නිරූපණය කළ යුතු ය. නැතහොත් උපාය මාර්ගික ලෙස මීට අදාළ සාරධර්ම ගොඩනඟන හා ඒ කෙරෙහි පෙලඹවීම් ඇති කරන තැනකට යා යුතු ය. අපගේ ප්‍රවීණ ලේඛක ගුණරත්න ඒකනායක මහතා තෝරා ගන්නේ දෙවන මාර්ගය යි. ඔහු සාරධර්ම කෙරෙහි පෙලඹවීමක් ඇති කරන තරමක් විශාල නවකතාවක් ලියා තිබේ. එය නම් කර ඇත්තේ “අපේම අම්මා” යන සිරස්තලයෙන් ය.ආසියානු සමාජය තුළ ස්ත්‍රීත්වයට ඇති වටිනාකම, ඇගේ වගවීම හා ඇගේ දරාගැනීම මේ කතාව මගින් උලුප්පා දක්වනු ලැබේ. ශ්‍රී ලංකාව වැනි රටක පවුලක “හබ්එක” හෙවත් බොස්ගෙඩිය අම්මා ය. පවුලක නැඟීම හෝ බැසීම ඇත්තේ ද දරුවන්ගේ අනාගතය හැසිරවීමේ හැකියාව ඇත්තේ ද අම්මාට ය. “අම්මා නැති කල අප්පා කවරකල” වැනි සාම්ප්‍රදායික ගැමි කියමන්වලින් ද ඒ බව මොනවට පැහැදිලි වේ. ගැමි සමාජය තුළ පවුලක හරිහම්බ කිරීම භාර වී ඇත්තේ තාත්තාට ය. එහෙත් ඒවා පාලනය කිරීම, ඉතිරි කිරීම, පරිභෝජනය, වැඩිදියුණුව ඇත්තේ අම්මා ළඟ ය. කොටින්ම තාත්තා හම්බ කළත් එහි පාලනය ඇත්තේ අම්මා අතෙහි ය.අපේම අම්මා කතාවේ ප්‍රධාන චරිත දෙක වන්නේ සාදිරිස් හා සුමනාවතී ය. සාදිරිස් යනු තමා අතින් සිදු වූ වරදකට මුළු ජීවිතය පුරාවට ම විඳවන මෝඩ ගැමියෙකි. ඔහුට අලුත් සිතිවිලි නැත. අලුත් බලාපොරොත්තු නැත. බොහෝවිට සමාජයට බයෙන් මුළුතැන් වී ජීවත් වෙයි. එහෙත් ඔහු නිරන්තරයෙන් ම වැඩ කරන මිනිසෙකි. සුමනාවතී ඊට හාත්පසින් ම වෙනස් ය. ඇය හැමවිට ම අලුත් වෙයි. අභියෝග භාර ගනී. නවකතාව පුරා ම ඇත්තේ සුමනාවතී සිය දරුවන්ගේ අනාගතය වෙනුවෙන් දරන්නා වූ අප්‍රමාණ පරිශ්‍රමය යි. එ‍හිදී ඇය දරදඬු ය.“සිරියලතා හොඳ කෙල්ල. සුමනාවතී හැදුව එක ළමයෙක්වත් නරක් වුණේ නෑ. හිටු කිව්ව තැන හිටු ම තමා”“සිරියලතා අම්මට හරි කීකරුයි. එයාලා හොඳට දන්නවා සුමනාවතී නැන්දගෙ උනන්දුව හින්ද තමයි සේරම ලැබුණෙ කියලා”(පිටුව:264)දරුවන් දැඩි පාලනයකට නතු කිරීම නූතන මනෝ විද්‍යාව විසින් ප්‍රතික්ෂේප කරනු ලැබේ. එහෙත් අපේ සම්ප්‍රදාය තුළ ඇත්තේ දැඩි විනය-නීති හා දඬුවම් ඔස්සේ දරුවකු ඉලක්කයක් වෙත යොමු කරවීම ය. එය සාර්ථක බව අපේ සමාජය සනාථ කර තිබේ. සුමනාවතීගේ ක්‍රමය ද එය ම වේ. ඇය කාලසටහනකට අනුව දරුවන්ගේ පාඩම් වැඩ කරවයි. පාඩම් අතපසු කරන දරුවාට “නාරම්බික්” නමැති ලොසින්ජර් ලැබෙන්නේ නැත‍. ලොසින්ජර ලබා ගැනීමට නම් නියමිත වේලාව ගෙන නැවත පාඩම් කොට පැමිණිය යුතු ය. දරුවන් දෙදෙනකු විශ්වවිද්‍යාලය වෙත යවන්නේ ද, එක දරුවකු වෛද්‍යවරයකු කරන්නේ ද තව දරුවකුට විද්‍යාපීඨ ගුරුපත්වීමක් ලබා දෙන්නේ ද මේ ක්‍රමවේදය අනුගමනය කිරීමෙන් ය.“අපේ ම අම්මා” නවකතාව පාඨකයා තුළ ධනාත්මක ආකල්ප වගා කරවන ප්‍රබන්ධයක් ලෙස ද ගත හැකි ය. බොහෝ සිංහල නවකතා තුළ ඇත්තේ පවුල දෙදරා යාමෙන් හෝ පෙම්වතා හැරයෑමෙන් හෝ අසරණභාවයට පත් වන ස්ත්‍රීන්ගේ විලාපය යි. එම විලාපය උද්වේගකර ස්ථානයකට ගෙන ගොස් වියමන නිමා කිරීම ඇතැම් රචකයන්ගේ සිරිත ය. එබඳු ප්‍රබන්ධවලින් පාඨකයාගේ ජීවිතයට ලැබෙන පාඩමක් හෝ ගැම්මක් හෝ නැත. ගුණරත්න ඒකනායකගේ කතාව ඊට වෙනස් ය. සුමනාවතීගේ සැමියා වූ සාදිරිස් සිය පවුලට දරුවන් පස්දෙනකු එකතු වූවාට පසු සිසිලියා සමඟ සම්බන්ධයක් ඇති කරගෙන ඇගේ නිවසේ නවතී.සුමනාවතී සිය පවුලේ අර්බුදයට මුහුණ දෙන්නේ ඉතා සන්සුන් හා බුද්ධිමත් විලාසයකිනි. ඈ පළමුව නිරීක්ෂණය කරන්නේ සිසිලියාගේ හා සාදිරිස්ගේ සිද්ධිය සත්‍යයක් ද යන්න ය. දෙවනුව කරන්නේ තමා අත වරදක් ඇත්දැ’යි සොයා බැලීම ය. තෙවනුව ඇගේ තීන්දුව වන්නේ සාදිරිස්ට දෙකෙන් එකක් තෝරා ගැනීමට අවස්ථාව ලබාදීම ය. පුරුෂයාගේ අනියම් සබඳතාව ඉදිරියේ ජීවිතය නැතිකර ගැනීම, මිනීමරා ගැනීම වැනි සාහසික ක්‍රියාවක් වෙත නො යන මේ ගැහැනිය දරුවන් වෙනුවෙන් ශක්තිමත් පවුල් පසුබිමක් ඇතිකර ගැනීමට අධිෂ්ඨාන කරගනී.සුමනාවතී ධෛර්යයවන්ත ගැහැනියක පමණක් නො‍ වේ. ඇය ප්‍රතිපත්තියක් ඇති ඍජු ගැහැනියකි. පවුල හැරගිය සාදිරිස් සිය දරුවන් ගැන අනුකම්පාවෙන් වී මල්ලක් ද රැගෙන යළි නි‍ෙවසට එයි. ඒ එදා ඔවුන් දෙදෙනා ම වැඩ කළ කුඹුරේ අස්වැන්නයි.කැත්ත දෑතින් ඔසොවා ගත් ඇය වියරු වේශයෙන් තමා ඉදිරියේ සිටගෙන සිටිනු ඔහු දුටුවේය.“හොඳ හිතින් වී මල්ල ආපහු අරන් පලයන්!”“උඹලට කන්න මම ගෙනාවෙ... එපා නම් මම අරගෙන යන්නම්!”ඔහු නැවතත් හැරී වී මල්ල අසලට ගියේ ය. ඔහු එය තම හිස මතට ගැනීමට උත්සාහ කළ ද දෙවරක්, තුන්වරක් උත්සාහ කොට නො හැකිව ඇය දෙස බැලුවේ ය. ඇය වේගයෙන් දුවගෙන අවුත් වී මිටියෙ පැත්තකින් අල්ලා ඔහුගේ හිස මතට ඇල්ලුවාය.“දැන් පලයන් මගෙ දෑහට නොපෙනී”“අම්මේ... තාත්තා... පව්!”“පව් නම් තොපිත් ඌ එක්කම පලයව්!”(පිටුව:91)මේ සමාජය තුළ දෙපයින් හිටගැනීමට අවශ්‍ය ස්ත්‍රිය බොහෝ දේවල් දරාගත යුතු ය. නිර්භීතව වැඩකළ යුතු ය. ප්‍රතිපත්තිගරුක විය යුතු ය. වැනෙන සුළු ගැහැනිය ඉතා ඉක්මනින් පිරිමියාගේ ගොදුරක් බවට පත්වනු ඇත. රාලහාමිගේ කිරි කට්ටියක කුලියට කිරි කැපුවත් ඔහුගේ කුපාඩි අදහස්වලට ඇය නැමෙන්නේ නැත. තමා සමීපයට එන රාලහාමි දකින සුමනා කිරි පිහිය උලුක් කරයි. ඇය පිරිමියකු සේ කුඹුරට බැස වැඩ කරයි. රාත්‍රියේ කඩුවක් හා පන්දමක් ගෙන කුකුළු කොටුව රකී. දිනක් නරියකුගේ ඔළුව දෙබෑ වෙන්නට කඩු පහරක් දෙයි. එක අතෙකින් බලනවිට සුමනා යනු යකඩ ගැහැනියකි.සුමනා ඉඩම් මිලට ගන්නා ආකාරයත්, ගෙවල් හදන ආකාරයත්; ශීඝ්‍ර දියුණුවකට පත්වන ආකාරයත් එක අතෙකින් ඇදහීමට බැරි තරම් ය. නූගත් ගැහැනියකට අපේ සමාජය තුළ මෙතරම් වේගයෙන් දියුණුවීම අපහසු ය. කර්තෘ සමාජ-සත්තාව පසෙකලා සුමනාවතී අති-රංගනයකට ගෙන යයි. ඊට අවශ්‍ය ශිල්පීය වෙනස්කම් හා තර්ක අමතක කරයි. එය නවකතාකරුගේ දුර්වලතාවක් ලෙස පෙන්වා දිය යුතුය.කතුවරයා චරිත නිරූපණයේ දී මනුෂ්‍ය ජීවිතයේ සූක්ෂ්ම හැසිරීම් ස්පර්ශ කරන අතර ම ඇතැම්විට මිනිස් හැඟීම් - දැනීම් මුළුමනින් ම අමතක කරයි. මේ නිසා ම පරිපූර්ණ චරිත වෙනුවට ඒකමානීය චරිත දකින්නට ලැබේ. සුමනාවතීගේ චරිතය වුව පරිපූර්ණ ලෙස ගොඩනැඟී නැත. මතුවන්නේ ඇගේ උත්සාහය, දරාගැනීම, අධිෂ්ඨානය වැනි ධනාත්මක සාධක පමණි. එහෙත් ඈ සංවේදී හා නිරෝගී ගැහැනියකි.“මටත් බුලත් හපේ ටිකක් ඕනෑ”මව බුලත්විට කනවිට ඇය ද කටේ ඇති බුලත් හපයෙන් කොටසක් ඉල්ලන්නී ය.“උඹලා ඕවට පුරුදු වෙන්න එපා”“අනේ අම්මේ...”සිය කට තුළට අත දමන මව සපා පදම් වූ බුලත්විටෙන් කොටසක් දෑඟිලි තුඩින් ඇය අත තබන්නී ය. එක්වර ම එය කටේ දමාගන්නා සුමනාවතී හැසිරුණේ රසකැවිල්ලක් ලද කුඩා දරුවකු සේ ය. අම්මා සපා දෙන බුලත් විටේ රසය අද ද ඇයගේ දිවට කෙළ උණවයි.”(පිටුව : 21)සුමනා සංවේදී ගැහැනියක බව නොයෙක් සාධකවලින් පෙනී යයි. මේ සංවේදී තරුණ ගැහැනිය පුරුෂයාගෙන් තොරව ගෙවන ජීවිතයේ වේදනාව කතුවරයාට හසුවී නැත. වරෙක සුමනාවතී කෝප වී සාදිරිස්ට හා සිසිලියාට බැණ වදින්නේ වුව සුමනාගේ ඇතුළාන්තය හෙළිදරව් කිරීමට කතුවරයාගේ උනන්දුවක් නැත. ඔහු දකින්නේ එකම එක දෙයකි. ඒ සුමනාගේ අසීමිත ධෛර්යය යි.අම්මා කෙනකුගේ දිරිය, කැපවීම හා අධිෂ්ඨානය නිරූපණය වූ ප්‍රබන්ධ කිහිපයක් අප සිහියට නැඟේ‍. මැක්සිම් ‍ගෝර්කිගේ “ද මදර්” කෘතිය ඒ අතින් ප්‍රකට‍ ය. එහි එන පාවෙල්ගේ මව මුළු සමාජ ක්‍රමයේ ම වෙනසක් පතා ජීවිතය ම කැප කරන ස්ත්‍රියකි. ඇය දේශපාලනය නො දන්නා නූගත් ගැහැනියකි. එහෙත් සිය පුත්‍රයාගේ දේශපාලන ක්‍රියාකාරකම් ඔස්සේ යමක් උගෙනීමට ඈ වෑයම් කරයි. පුත්‍ර ස්නේහය, අයුක්තිය ඉදිරියේ නැඟී සිටීම හා කැපවීම ආදී සාධක මත ලොව සිටින හොඳම අම්මා බවට පත්වන්නී පාවෙල්ගේ ආදරණීය මව ය.එවන් විශිෂ්ට චරිත නිරූපණයක් ගුණරත්න ඒකනායක වැනි කෙනකුගෙන් අපේක්ෂා කළ නො හැකි ය. මව් පදවිය මූලික කොට රචනා වූ තවත් කෘති දෙකක් අප සිහියට නැඟේ. ඒ ලිසියා නට්ෂර්ගේ “ෂයින්-ෂයින්-ෂයින්” හා කැතරීනා ස්වාර්ට්ෂ්ගේ “විකාර්ස් වයිෆ්” යන පොත් දෙකයි. පවුලේ ගැටලු හා දරුවන්ගේ අනාගතය සම්බන්ධ ගැටලු විසඳාගැනීම සඳහා මව්වරුන් දරන අසීමිත වෑයම මේ කෘතිවලින් විග්‍රහ කෙරේ. ඒවා විචිත්‍ර හා රසවත් කථාන්දර වනමුත් අම්මා වීරවරියකගේ තත්ත්වයට පත්කර නැත. සිංහල සමාජයේ සිතුම්-පැතුම්වලට අනුව අම්මා වීරවරියක බවට පත් කිරීම වැදගත් ය. ගුණරත්න ඒකනායකගේ “අපේම අම්මා” ප්‍රබන්ධය විශිෂ්ට නවකතාවක් නො වේ. එහෙත් මේ නවකතාව මගින් එක් සමාජ කාර්යයක් ඉටු කරනු ලැබේ. එනම්; නූතන සමාජයට අම්මාගේ වටිනාකම වටහාදීම ය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=n1407031</link>
    <topic>බොදුබල සේනා සමඟසම්බන්ධ බව ඔප්පු කළොත්තනතුරුවලින් ඉල්ලා අස්වෙනවා</topic>
    <author>විජයානි එදිරිසිංහ</author>
    <content>බොදු බලසේනා සංවිධානයට ආරක්ෂක ලේකම් ගෝඨාභය රාජපක්ෂ මහතා අනුග්‍රහය දක්වන බවට ඇතැම් පිරිස් කරන ප්‍රචාරය සම්පූර්ණයෙන් අසත්‍ය බවත් රජයට සහ ආරක්ෂක ලේකම්වරයාට මඩ ගැසීමේ අරමුණින් එම ප්‍රචාරය සිදුකරනබව හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතා පවසයි.ආරක්ෂක ලේකම් ගෝඨාභය රාජපක්ෂ මහතා මෑතදී ඉංග්‍රීසි පුවත්පතකට ප්‍රකාශයක් කරමින් තමා බොදු බලසේනා හෝ වෙනත් කිසිම සංවිධානයකට අනුග්‍රහයක් නොදක්වන අතර එවැනි සබඳතාවක් ඇති බවට යමකු විසින් ඔප්පු කළහොත් තම තනතුරුවලින් ඉල්ලා අස්වීමට පවා සූදානම් බවද ප්‍රකාශ කර ඇති බව බ්‍රිගේඩියර් වනිගසූරිය මහතා පැවසීය.බොදු බල සේනා සංවිධානය ආරක්ෂක ලේකම්වරයාගේ අනුග්‍රහයකින් ක්‍රියාත්මක වෙන බවට ඇතැම් කණ්ඩායම් විසින් වෙබ් අඩෙවි ගණනාවක පළ කර තිබේ.අලුත්ගම සිද්ධියටද එම කණ්ඩායම ආරක්ෂක ලේකම්වරයාගේ සම්බන්ධතාව ඇති බවට අසත්‍ය තොරතුරු පළ කර ඇත.ඒ අතර ආරක්ෂක ලේකම් ගෝඨාභය රාජපක්ෂ මහතා පසුගිය වසරේ කිරම විමලජෝති හිමියන්ගේ ආරාධනාවකට අනුව “මෙත්සෙවණ” නමින් අධ්‍යාත්මික සුව මධ්‍යස්ථානයක් විවෘත කිරීමට ගිය අවස්ථාවේ ගත් ඡායාරූප ද වෙබ් අඩෙවිවල පළකර බොදුබල සේනා සංවිධානය ඒ මහතාගේ අනුග්‍රහයෙන් ක්‍රියාත්මක වන බවට දක්වන මතය ඉන් තහවුරු කිරීමට උත්සාහ කර තිබේ.බ්‍රිගේඩියර් වනිගසූරිය මහතා ප්‍රකාශ කළේ ජර්මන් ජාතික J.A. kretmeir නමැති පුද්ගලයා විසින් අධ්‍යාත්මික සුව මධ්‍යස්ථානය පරිත්‍යාග කර තිබූ අතර එය විවෘත කිරීමේ අවස්ථාවට ඒ මහතා සහභාගි වූයේ කිරම විමලජෝති හිමිගේ සහ පල්ලත්තර සුමනජෝති හිමිගේ ආරාධනාවක් නිසා බවයි.එම අවස්ථාවට බොදු බල සේනා සංවිධානයේ හිමිවරුද සහභාගි වී සිට ඇත.මෙවැනි අධ්‍යාත්මික සුව මධ්‍යස්ථානයක් ඉදිකිරීමට ජර්මන් ජාතික මහතකු දැක්වූ අනුග්‍රහය ගැන එදා එහිදී ප්‍රසංශා කළ ආරක්ෂක ලේකම්වරයා අධ්‍යාත්මික සුවය ලැබීමේ වටිනාකම පිළිබඳවද එම උත්සව සභාව අමතා කතාකරමින් කියා තිබේ.ආරක්ෂක ලේකම්වරයාගේ අනුග්‍රහයෙන් බොදු බල සේනා සංවිධානය ක්‍රියාත්මක නොවන බව පැවසීම තුළින් කිසිසේත් එම සංවිධානය හෙළා දැකීමක් නොවන බවත් මේ රට තුළ විවිධ ආගම්, ජාතීන් විසින් පිහිටුවාගත් සංවිධාන විශාල පිරිසක් ඇත. එම සෑම සංවිධානයකටම ප්‍රජාතන්ත්‍රවාදී ප්‍රවාහය යටතේ කටයුතු කිරීමේ අදහස් හුවමාරු කිරීමේ අයිතියක් ඇති බවද බ්‍රිගේඩියර් වනිගසූරිය මහතා පවසයි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=n1407032</link>
    <topic>ගලගොඩඅත්තේ ඤාණසාර හිමිගෙන්රහස් පොලිසිය ප්‍රශ්න කරයි</topic>
    <author>විජයානි එදිරිසිංහ</author>
    <content>පසුගියදා අලුත්ගමදී සිදුවූ සිද්ධිය සහ පවත්වන ලද රැස්වීමකදී කරන ලද ප්‍රකාශයක් සම්බන්ධයෙන් බොදුබල සේනා සංවිධානයේ මහ ලේකම් ගලගොඩඅත්තේ ඤාණසාර හිමියන්ගෙන් රහස් පොලිසිය ඊයේ (02) ප්‍රශ්න කළේය.ඊයේ දහවල් 1.00ට රහස් පොලිසිය වෙත කැඳවා ඇති ගලගොඩඅත්තේ ඤාණසාර හිමියන්ගෙන් රහස් පොලිසිය පැය පහකට ආසන්න කාලයක් මෙසේ ප්‍රශ්න කර තිබිණි.2014/06/15 දින අලුත්ගම ප්‍රදේශයේදී රැස්වීමක් පවත්වා එහිදී උන්වහන්සේ කරන ලද කතාව සහ එම දිනවල සිදුවූ සිදුවීම් සම්බන්ධව මෙසේ ප්‍රශ්න කිරීම් සිදු කළ බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නීතිඥ අජිත් රෝහණ මහතා කීය.අලුත්ගම‍දී වූ එම සිදුවීම් සම්බන්ධ රහස් පොලිසිය කොළඹ අපරාධ කොට්ඨාසය ඇතුළු අංශ කිහිපයකින්ම පරීක්ෂණ සිදු කෙරෙයි.පසුගිය 30 වැනිදා සිහලරාවයේ කැඳවුම්කරු අක්මීමන දයාරතන හිමියන්ගෙන්ද රහස් පොලිසිය ප්‍රකාශයක් ලබාගෙන තිබිණි.අලුත්ගම එම සිද්ධිය සම්බන්ධයෙන් මේ වන විට 117 දෙනෙක් අත්අඩංගුවට ගෙන තිබේ. ඉන් 88 දෙනෙක් අධිකරණයට ඉදිරිපත් කර ඇත. 25 දෙනෙකු ඇප මත මුදා හැර ඇති අතර තවත් සිවු දෙනෙක් අධිකරණයට ඉදිරිපත් කිරීම සඳහා පොලිස් භාරයේ සිටිති.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=n1407033</link>
    <topic>දැව කැටයම් ගම්මානය ජනාධිපති සුරතින් හෙට විවෘත වෙයි</topic>
    <author>චන්දිමා එදිරිමාන්න</author>
    <content>ජාතික ශිල්ප සභාව මගින් සංවර්ධනය කරන ලද ගාල්ල බෝපේ-පෝද්දල දැව කැටයම් ගම්මානය ජනාධිපති මහින්ද රාජපක්ෂ මහතාගේ සුරතින් හෙට (04)‍ ජනතා අයිතියට පත් කෙරේ.අයවැය 2012 ප්‍රතිපාදන යටතේ සාම්ප්‍රදායික හස්ත කර්මාන්ත ගම්මාන සංවර්ධනයට වෙන් කරන ලද ප්‍රතිපාදනවලින් රුපියල් මිලියන 7.5 ක වියදමකින් සාම්ප්‍රදායික කර්මාන්ත හා කුඩා ව්‍යවසාය සංවර්ධන අමාත්‍යාංශයේ අධීක්ෂණය යටතේ මෙම වැඩසටහන ක්‍රියාත්මක කෙරේ.ශිල්පීන් සඳහා වැඩහල් ලබා දීම, උපකරණ හා අමුද්‍රව්‍ය ලබා දීම, නව මෝස්තර පුහුණුව ලබා දීම, ප්‍රචාරාත්මක වැඩ පිළිවෙලක් සැකසීම, වෙළඳපොල අවස්ථා විවර කර දීම ආදී කටයුතු ගණනාවක් මෙම සංවර්ධන වැඩ සටහන යටතේ සිදු කරන ලද අතර සෘජු ප්‍රතිලාභීන් 132 ක් ප්‍රතිලාභ අත්කරගෙන ඇත.මීට අමතරවද තවත් ප්‍රතිලාභීන් 150 කට අධික ප්‍රමාණයකට මේ මගින් වක්‍රව සෙත සැලසේ.මෙම උත්සවය සඳහා සාම්ප්‍රදායික කර්මාන්ත හා කුඩා ව්‍යවසාය සංවර්ධන ඇමැති ඩග්ලස් දේවානන්ද මහතා ප්‍රමුඛ දකුණු පළාත් ඇමැතිවරුන් හා පාර්ලිමේන්තු මන්ත්‍රීවරුන්, දකුණු පළාතේ ප්‍රධාන ඇමැතිවරයා සහ ආණ්ඩුකාරවරිය ,පළාත් සභා මැති ඇමැතිවරු ඇතුළු සියලු මහජන නියෝජිතයන් ජාතික ශිල්ප සභාවේ සභාපති බුද්ධි කීර්තිසේන මහතා ප්‍රමුඛ රාජ්‍ය නිලධාරීන් ද විශාල පිරිසක් සහභාගි වීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=n1407034</link>
    <topic>සා/පෙළ ජාතික හැඳුනුම්පත්අයදුම්පත්වල දුර්වලතා රැසක්</topic>
    <author>විජයානි එදිරිසිංහ</author>
    <content>අ.පො.ස. සාමාන්‍ය පෙළ විභාගයට පෙනී සිටීමට ජාතික හැඳුනුම්පත අයදුම්කර ඇති ශිෂ්‍යයන් අතරින් පන්දහසකගේ පමණ අයදුම්පත්වලට මුද්දර අලවා නොමැති බව අනාවරණය වෙයි.තවත් තුන්දහසක පමණ අදාළ ශිෂ්‍යයා සහ විදුහල්පතිවරයා හෝ අදාළ නිලධාරියාගේ අත්සන සඳහන්ව නොමැත.ඇතැම් අයදුම්පත්වල සහ උප්පැන්නයේ සඳහන් නම ශිෂ්‍යයන් වෙනස් කර ඔවුන්ට අවශ්‍ය නම් එහි සඳහන් කර ඇති බවද පුද්ගලයන් ලියාපදිංචි කිරීමේ දෙපාර්තමේන්තුවේ කොමසාරිස් ජනරාල් ආර්.එම්.එස්. සරත් කුමාර මහතා පැවසීය.මෙවර අ.පො.ස. සාමාන්‍ය පෙළ විභාගයට පෙනී සිටින සිසුන් ලක්ෂපහක් පමණ ජාතික හැඳුනුම්පත අයදුම් කිරීම සඳහා වයස සම්පූර්ණ කර තිබේ. පසුගිය මැයි 31 වැනිදාට පෙර එම අයදුම්පත් එවන ලෙසට ජාතික හැඳුනුම්පත් කාර්යාලය මඟින් පාසල්වලට දැනුම් දී තිබිණි.එහෙත් මේ වන විටත් ලැබී ඇති අයදුම්පත් ප්‍රමාණය එක්ලක්ෂ විසිපන්දහසකි. හැඳුනුම්පත් කාර්යාලයට දිනකට නිකුත් කළ හැකි හැඳුනුම්පත් ප්‍රමාණය හාරදහස් පන්සියයකි. ඒ අනුව ප්‍රමාද වී ලැබෙන අයදුම්පත් සඳහා හැඳුනුම්පත් නිකුත් කිරීම සඳහා හැඳුනුම්පත් කාර්යාලයට දුෂ්කරතා රැසකට මුහුණදීමට සිදුවෙයි.ලැබී ඇති අයදුම්පත් අතරින්ද සම්පූර්ණ වී නොමැති දහස් ගණනක් එම පාසල් වෙත යළි යවා සම්පූර්ණ කර ආපසු ගෙන්වා ගැනීමටද දෙපාර්තමේන්තුවට සිදුවී තිබේ. මෙම දුෂ්කරතාවය පිළිබඳව කොමසාරිස් ජනරාල්වරයා කරුණු ඉදිරිපත් කරමින් කියා සිටියේ හැකි ඉක්මනින් එවීමට කටයුතු කරන ලෙසයි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=n1407035</link>
    <topic>කච්චතිව් දූපත් කලාපයේ ධීවර කටයුතුවල නියැළීමට ඉන්දීය ධීවරයන්ට අයිතියක් නෑ</topic>
    <author>මහින්ද අලුත්ගෙදර</author>
    <content>කච්චතිව් දූපතේ සම්පූර්ණ අයිතිය ශ්‍රී ලංකාව සතු බැවින් එම දූපත් කලාපයේ ධීවර කටයුතුවල නියැළීමට තම ධීවරයන්ට කිසිඳු අයිතියක් නැතැයි ඉන්දීය මධ්‍යම රජය අවධාරණය කරයි.එම දූපත කරා ඉන්දීය ධීවරයන් යන්නේ නම් ඒ වෙනත් කිසිඳු හේතුවක් මත නොව ධීවර දැල් ආම්පන්න වියලා ගැනීම සහ ශාන්ත අන්තෝනි දේවස්ථානයේ වාර්ෂිකව පැවැත්වෙන උත්සවය සඳහා පමණක් බවද වෙනත් කිසිඳු හේතුවක් මත එහි යාමට හැකියාවක් නොමැති බවද ඉන්දීය මධ්‍යම රජය ප්‍රකාශ කරයි.ඉන්දීය ධීවර රැකවරණ සංගමයේ සභාපති පීටර් රයන් විසින් මදුරාසි මහාධිකරණය වෙත ගොනුකර තිබෙන පෙත්සමක් සඳහා කරුණු දක්වමින් ශ්‍රී ලංකා, මාලදිවයින් සහ ඉන්දීය සාගරික කලාපයේ (Sri Lanka Maldives and Indian Ocean Region) නියෝජ්‍ය ලේකම් විශ්වේෂ් මහතා පෙරේදා (01) මේ බව ප්‍රකාශකර ඇතැයි ඉන්දීය මාධ්‍ය වාර්තා කරයි.කච්චතිව් දූපත ආසන්නයේ මසුන් මැරීම සඳහා අවස්ථාව ලබාදීම මෙන්ම තමිල්නාඩු ධීවරයන්ට ශ්‍රී ලංකා නාවික හමුදාව විසින් පහරදීම, අත්අඩංගුවට ගැනීම සහ සිරගත කිරීම වැනි ක්‍රියාවන් සම්බන්ධයෙන් ආරක්ෂිත ක්‍රමවේදයක් ක්‍රියාත්මක කරන ලෙසද ඉන්දීය ධීවර රැකවරණ සංගමයේ සභාපතිවරයා අදාළ පෙත්සම මඟින් ඉල්ලා තිබේ.ඒ අනුව ඊට අදාළව ඉන්දීය ධීවරයන්ට කච්චතිව් දූපත ආසන්නයේ මසුන් මැරීමට ඇති හැකියාව මදුරාසි මහාධිකරණය විසින් එරට මධ්‍යම රජයෙන් විමසා තිබෙන අතර ඊට පිළිතුරු ලෙස මේ බව ප්‍රකාශකර තිබෙන බව ඉන්දීය මාධ්‍ය වාර්තා කරයි.1974 සහ 1976 වසරවලදී ඇතිවූ ගිවිසුම් මඟින් කච්චතිව් දුපතේ අයිතිය ශ්‍රී ලංකාවට හිමිව තිබෙන බව පෙන්වාදී තිබෙන ඉන්දීය මධ්‍යම රජය එය ඉන්දියාවට අයිති නොවන්නක් බවද කච්චතිව් දූපත ආසන්නයේ මසුන් මැරීමට ඉන්දීය ධීවරයන්ට කිසිඳු අයිතියක්ද නොමැති බවද තහවුරුකර තිබේ.මේ අතර එරට මධ්‍යම රජය ප්‍රකාශකර ඇත්තේ කච්චතිව් දූපත ආසන්නයේ සම්ප්‍රදායිකව මසුන් මැරීම සඳහා ශ්‍රී ලංකා - ඉන්දියා ධීවරයන්ට හැකි බවට ගිවිසුම මඟින් ප්‍රකාශකර තිබෙන්නේ යැයි ඉන්දීය ධීවර රැකවරණ සංගමයේ සභාපති පීටර් රයන් විසින් ප්‍රකාශ කළද එය පදනම් විරහිත ප්‍රකාශයක් බවයි.කෙසේ වුවද ඉන්දියාවට අයත් භූමි ප්‍රදේශයක් ශ්‍රී ලංකාවට පවරා නොමැති හෙයින් කච්චතිවු දූපත පවරා ගැනීමේ හැකියාවක් නැතැයි ඉන්දීය මධ්‍යම රජය මෙහිදී දැනුම් දී තිබෙන බව වාර්තා වෙයි. මේ අතර මීට පෙර අවස්ථාවක තමිල්නාඩු මහ ඇමැතිනී ජයලලිතා ජයරාම් විසින් ඉදිරිපත් කරන ලද පෙත්සමක් මඟින් ප්‍රකාශකර ඇත්තේ කච්චතිව් දූපතේ අයිතිය ශ්‍රී ලංකාවට තහවුරු කර දෙමින් 1974 සහ1976 වසරවල දී ඇතිකර ගත් ඉන්දු - ලංකා ගිවිසුම් ව්‍යවස්ථානුකූල නොවන බවයි.ඓතිහාසික සාධක, නීතිමය ප්‍රතිපාදන ඇතුළු සියලූ අංශවලින් සලකා බලා කච්චතිව් දූපත සම්බන්ධයෙන් 1976 වසරේ ඇති කරගත් එකඟතාව මත විසඳුමකට පැමිණි බවද ඉන්දිය මධ්‍යම රජය මහාධිකරණය වෙත දන්වා තිබේ.මේ අතර මදුරාසි මහාධිකරණයේ වැඩබලන ප්‍රධාන විනිසුරු ශතිස් කේ. අග්නිහොට්රි (Satish K. Agnihotri), විනිසුරු එම්.එම් සුන්දරේශ් (M. M. Sundresh) විනිසුරුවරුන් හමුවේ අදාළ පෙත්සම සලකා බලන ලද අතර එය වැඩිදුර විභාග කිරීම සති දෙකකට කල්තබා ඇති බවද වාර්තා වෙයි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=n1407036</link>
    <topic>රජරට සරසවි මහ සිසු සංගමයේ ඇතැමුන් ගංජා වගාවේ</topic>
    <author>කිත්සිරි වනසිංහ</author>
    <content>සිසු අයිතීන් වෙනුවෙන් පෙනී සිටිනවා යැයි කියන රජරට විශ්වවිද්‍යාල මහා ශිස්‍ය සංගමයේ ඇතැමුන් තම නේවාසිකාගාර ආශ්‍රිතව ගංජා වගාකර ඇතැයි ඊයේ 02 පැවැති මාධ්‍ය සාකච්ඡාවකදී ප්‍රකාශ විය.සිසු අයිතීන් වෙනුවෙන් පෙනී සිටින මුවාවෙන් අයතා ලෙස මුදල් එකතු කිරීම විශ්වවිද්‍යාලයීය නේවාසිකාගාර තුල මත්ද්‍රව්‍ය භාවිතය රට තුළ දේශපාලන මාතෘකාවක් නිර්මාණය කිරීම රජරට විශ්වවිද්‍යාලයීය මහා ශිෂ්‍ය සංගමයේ එකම අරමුණ වී ඇති බව එම විශ්වවිද්‍යාලයීය ස්වාධීන ශිෂ්‍ය එකමුතුවේ ලේකම් හසිත ඒකනායක පැවසීය.විශ්වවිද්‍යාල පරිශ්‍රයේ පැවති ප්‍රවෘත්ති සාකච්ඡාවකදී හෙතෙම මේ බව ප්‍රකාශ කළේය. ස්වාධීන ශිස්‍ය එකමුතුවේ නිලධාරීන් සහ ශිෂ්‍ය නියෝජිතයන් රැසක් මෙම සාකච්ඡාවට එක්ව සිටියහ.අන්තර් විශ්වවිද්‍යාල ශිෂ්‍ය බල මණ්ඩලයට සම්බන්ධ රජරට විශ්වවිද්‍යාලීය මහා ශිෂ්‍ය සංගමයේ පීඩාකාරී ක්‍රියා කලාපයන් නිසා මේ වන විට විශ්වවිද්‍යාලයේ අධ්‍යාපනය ලැබූ උපාධි අපේක්ෂකයන් 26 දෙනෙකුට ආසන්න පිරිසක් අවාසනාවන්ත ලෙස විශ්වවිද්‍යාලය හැරගොස් ඇතැයිද හසිත ඒකනායක චෝදනා කරයි.මෙම සාකච්ඡාවේදී වැඩිදුරටත් අදහස් දැක්වූ හසිත ඒකනායක මෙසේ ප්‍රකාශ කළේය. මේ සැබෑ අරගල නොවේ. දේශපාලන උවමනාවන් වෙනුවෙන් ගොඩනගාගත් නාවික අරගල. සැබෑ අරගල සඳහා අපත් සහය වීමට කැමතියි. නමුත් මොවුන් කරන්නේ මසකට පීඨ හතරක් එකතු කරගෙන රුපියල් ලක්ෂ 6 පමණ මුදලක් උපයා අන්තර් විශ්වවිද්‍යාල ශිෂ්‍ය බල මණ්ඩලයට යැවීමයි.ඒ දේශපාලන අරගලයට සහාය වීමටයි. මොවුන් හැමවිටම උත්සාහ දරන්නේ මේ පද්ධතිය තුළ ඒකාධිපති පාලනයක් ගොඩනඟන්නයි. රට තුළ නිර්මාණය කිරීමට යන දේශපාලනයට කඩේ යාමයි. සැබෑ අධ්‍යාපන ගැටලු වෙනුවෙන් මොවුන් කිසිවිටෙක ඒකරාශී වන්නේ නෑ. සටන් පාඨ ලියා ඒවා නිර්මාණය කර ගැටලු තිබෙන බව කියා මාධ්‍ය සංදර්ශන පැවැත්වීම මේ පිරිසේ උවමනාව වී තිබෙනවා.අද වන විට රජරට විශ්වවිද්‍යාලය තුළ සිසුන් උදෙසා සම්පත් රාශියක් ලබාදී තිබෙනවා. ගොඩනැඟිලි පමණක් නොව නාන තටාක පවා ඉදි වෙනවා. මේ පිළිබඳව ර‍ටේ ජනතාව අපේ මවුපියන් සහෝදරයන් දැනගත යුතුයි. අපි හැමෝම යථාර්ථය තේරුම් ගත යුතුයි.ඉකුත් 26 සහ 27 යන දිනවල මහා ශිෂ්‍ය සංගමයේ පිරිස් හැසිරුණේ මැරයින් හා සමානව. ගල් පොලු අතේ තියන් විශ්වවිද්‍යාල පාලනාධිකාරියට ඔවුන් තර්ජනය කළා. අප කණ්ඩායමටත් ඒ තර්ජන එසේම පවතිනවා. ආචාර්යවරුන් අද ගෙන තිබෙන තීරණයට අප විරුද්ධ වන්නේ නෑ. ඒ අයටත් දැඩි මානසික පීඩනයක් සහ ජීවිත තර්ජන එල්ල වී තිබුණා. තමන්ගේ දරුවන් එ‍සේ සලකද්දී ආචාරවරුන්ට පවා මෙවැනි ක්‍රියාමාර්ගයකට එළඹීමට සිදු වෙනවා.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=n1407037</link>
    <topic>රටේ ගිනි පිටතට දෙමින් වාසි ගන්න ඇතැමුන් වෙර දරනවා</topic>
    <author>ධනුෂ්ක ගොඩකුඹුර සහ මාතර දිසා විශේෂ, මාකඳුරේ ධර්මසිංහ මාතර සිට</author>
    <content>රටේ ගිනි පිටතට දෙමින් පිටත ගිනි රටට ගෙන එමින් රටම ගිනි අවුළුවන්නට සමහර කණ්ඩායම් උත්සාහ ගනිමින් සිටින බව ජනාධිපති මහින්ද රාජපක්ෂ මහතා ප්‍රකාශ කළේය.ආගම් අතර ප්‍රශ්න ඇති කරමින් ඒවා රටට බැර කරන්නට මේ අය කටයුතු කරන බව පැවසූ ජනාධිපතිවරයා බෞද්ධ ජනතාව අපකීර්තියට පත් කරමින් මේවා වෙබ් අඩවිවල පළකර රටවලට යවා මහා විනාශයක් ඇති කරන්නට මේ පිරිස සූදානම් වන බවත් පැවැසීය.ජනාධිපති මහින්ද රාජපක්ෂ මහතා මෙසේ ප්‍රකාශ කළේ ශ්‍රී ලංකා රාමඤ්ඤ මහා නිකායේ 69 වැනි උපසම්පදා මහෝත්සවයේ සමාරම්භක උළෙලට මාතර, සනත් ජයසූරිය ක්‍රීඩාංගණයේ දී ඊයේ (2) සවස එක්වෙමිනි.වසර එකසිය පනහක් සපුරන රාමඤ්ඤ මහා නිකායේ 69 වැනි උපසම්පදා මහෝත්සවය ඊයේ ආරම්භ වී දින නවයක් පුරා මාතර නිල්වලා නදියේ ඉදිකොට තිබෙන අලංකාර උදකුප්ඛේප සීමාමාලකයේ දී සිදු කෙරෙන අතර සාමණේරයන් වහන්සේලා 400 නමක් මෙහිදී අධි සිල් ලබති.ශ්‍රී ලංකා රාමඤ්ඤ මහා නිකායේ 69 වැනි උපසම්පදා මහෝත්සවය ප්‍රකාශයට පත් කෙරුණේ එම නිකායේ සංඥා ලේඛකාධිකාරී අංකුඹුරේ පේමවංශ හිමියන් විසිනි. උපසම්පදා උළෙල වෙනුවෙන් ප්‍රකාශයට පත් කෙරුණු පටිපදා සහ ඥානෝපායනී ශාස්ත්‍රීය සංග්‍රහ ජනාධිපතිවරයා වෙත මෙහිදී පිළිගැන්විණි.ිරි නාහිමියන් වෙත ජනාධිතිවරයා මෙහිදී විශේෂ තිළිණයක් ප්‍රදානය කළ අතර ජනාධිපතිවරයා වෙතද නාහිමියන් දැවමය පිළිම වහන්සේ නමක් ප්‍රදානය කළේය. ඇමැතිවරුන් වන ඩලස් අලහප්පෙරුම, බන්දුල ගුණවර්ධන, නියෝජ්‍ය ඇමැති එම්. කේ. ඒ. ඩී. එස්. ගුණවර්ධන, රුහුණු විශ්වවිද්‍යාලයේ උපකුලපති ජ්‍යෙෂ්ඨ මහාචාර්ය ගාමිණී සේනානායක මහත්වරුන්ට සහ දකුණු පළාත් ආණ්ඩුකාර කුමාරි බාලසූරිය මහත්මිය වෙත රාමඤ්ඤ නිකායේ ගෞරව නාම ප්‍රදානයක් ද නාහිමියන්ගේ අතින් මෙහිදී සිදු කෙරිණි.මේ හා සමගාමීව මාතර, වල්පොල සිරි මංගල පිරිවෙන් විහාරස්ථානයේ සංවර්ධන කටයුතු ආරම්භ කිරීම ද ජනාධිපතිවරයාගේ අතින් අද සිදු කෙරිණි. නිල්වලා නදී උදකුක්ඛේප සීමා මාලකය වෙත ගිය ජනාධිපතිතුමා එහි ධාතු කරඬුව තැන්පත් කොට ප්‍රථම මල් පූජාව ද සිදු කළේය.ජාතියක් ලෙස අප නොයෙක් කම්කටොළු, බාධක ජයග්‍රහණය කළේ වසර 2500ක් තිස්සේ අපට පූර්වාදර්ශයක් වූ ආගමික සහජීවනය තුළින් බවත් අප ජාතියක් වශයෙන් ලෝකයට ආදර්ශයක් වශයෙන් පෙන්වා දුන් ඒ අතීත වටිනාකම් යටපත් කරන්නට සමහරු උත්සාහ කරන බවත් ජනාධිපතිවරයා ප්‍රකාශ කළේය.අප අනුගමනය කරන ආගමික දර්ශනය අනුව සෑම තැනකදීම අන්තවාදය බැහර කර තිබෙන බව පැවසූ ජනාධිපතිවරයා වසර ගණනාවක් ලේ හලා දිනාගත් නිදහස නැති කිරීමට උත්සාහ කිරීම වරදක් බව පෙන්වා දුන්නේය.රට ගොඩනඟන්නට එක පිරිසක් පමණක් ප්‍රමාණවත් නොවන බව පෙන්වා දුන් ජනාධිපතිවරයා ඒ සඳහා සිංහල, දෙමළ, මුස්ලිම් සියලු ජාතීන්ගේ උපකාරය අවශ්‍ය බවත් වැඩිදුරටත් ප්‍රකාශ කළේය.එසේ රට ගිනි තියමින් ජනතා ප්‍රසාදය දිනන්නට නොහැකි බව පැවසූ ජනාධිපතිවරයා ජනතා ප්‍රසාදය දිනිය හැක්කේ අප්‍රසාදය ඇති අයගේ ප්‍රසාදය දිනමින්, ප්‍රසාදය ඇති අයගේ ප්‍රසාදය වැඩි කරගනිමින් යැයි බුදුරාජණන් වහන්සේ දේශනා කර තිබෙන බවත් ප්‍රකාශ කළේය.ශ්‍රී ලංකා රාමඤ්ඤ මහා නිකායේ මහා නායක නාපාන පේමසිරි නාහිමියන්, අනුනායක මහාචාර්ය වරාගොඩ පේමරතන අනුනාහිමි, ලේඛකාධිකාරී මාතලේ ධම්මකුසල හිමි, දක්ෂිණ ලංකාවේ ප්‍රධාන සංඝනායක ආචාර්ය ඕමල්පේ සෝභිත හිමි මෙහිදී අදහස් දැක් වූ අතර උපසම්පදා උත්සව කමිටුවේ රාමඤ්ඤ මහා නිකායේ මහා නායක නාපාන පේමසසභාපති, ඇමැති ඩලස් අලහප්පෙරුම මහතා පිළිගැනීමේ කථාව පැවැත්වීය.ඇමැතිවරුන් වන මහින්ද යාපා අබේවර්ධන, ලක්ෂ්මන් යාපා අබේවර්ධන, චන්ද්‍රසිරි ගජධීර, නියෝජ්‍ය ඇමැති හේමාල් ගුණසේකර, රාමඤ්ඤ මහා නිකායේ නිකායාරක්ෂක සභාවේ සභාපති, එක්සත් ජාතික පක්ෂයේ නායකත්ව මණ්ඩල සභාපති කරු ජයසූරිය, ලේකම්, දෙහිවල ගල්කිස්ස මහා නගර සභාවේ නියෝජ්‍ය නගරාධිපති කේසරලාල් ගුණසේකර මහත්වරුන් ඇතුළු පිරිසක් ද මේ අවස්ථාවට එක් වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=n1407038</link>
    <topic>කවුරු මොන චෝදනා කළත්චීනයේ උපරිම සහාය ශ්‍රී ලංකාවට</topic>
    <author>මහින්ද අලුත්ගෙදර</author>
    <content>යුද අපරාධ සිදුකරමින් මානව හිමිකම් උල්ලංඝනය කළ බවට කවුරුන් චෝදනා කළ ද අවශ්‍ය සෑම අවස්ථාවක දී ම ශ්‍රී ලංකාවට උපරිම සහාය ලබාදෙන බව චීනය අවධාරණය කරයි.දශක තුනකට ආසන්න කාලයක් පැවැති යුද ගැටුම් සාර්ථකව නිමාවට පත්කිරීමෙන් අනතුරුව ශ්‍රී ලංකාවට මානව හිමිකම් කඩවීම් සිදුවූ බවට චෝදනා එල්ල කරන්නට ඇතැම් රටවල් සහ ජාත්‍යන්තර සංවිධාන උත්සාහ ගෙන තිබෙන නමුත් මේ දක්වා කාලය තුළ ඒ සම්බන්ධයෙන් සෑම අවස්ථාවක දී ම ශ්‍රී ලංකාවට සහයෝගය ලබාදී තිබෙන බව ද ඉදිරියටත් අඛණ්ඩව එම සහයෝගය ලබාදෙන බව ද ශ්‍රී ලංකාවේ චීන තානාපති කාර්යාලයේ දේශපාලන අංශ ප්‍රධානී රෙන් ෆාකියැන්ග් මහතා ප්‍රකාශ කරයි.ශ්‍රී ලංකාවේ මානව හිමිකම් පිළිබඳ ස්ථාවරය තම රටට හොඳින් පැහැදිලි බව පෙන්වාදෙන ඒ මහතා තම රට ශ්‍රී ලංකාවට පූර්ණ සහාය දීමට සෑම විටම සූදානම් බව ද චීනයට අවශ්‍ය අවස්ථාවන්හි දී ශ්‍රී ලංකාවෙන් උපරිම සහාය හිමිවන බව ද සිහිපත් කරයි.රෙන් ෆාකියැන්ග් මහතා මේ බව සඳහන් කළේ කොළඹ පිහිටි ලක්ෂ්මන් කදිරගාමර් ජාත්‍යන්තර අධ්‍යයන මධ්‍යස්ථානයේ දී ඊයේ (2) පස්වරුවේ පැවැති මාධ්‍ය සහයෝගීතාව සම්බන්ධ විශේෂ වැඩසටහනකට සහභාගි වෙමිනි. ශ්‍රී ලංකා -චීන මාධ්‍ය සහයෝගීතාව වැඩිදියුණු කිරීම වෙනුවෙන් පැවැති මේ වැඩසටහන චීනයේ ෂිංහුවා ප්‍රවෘත්ති ඒජන්සිය සහ ලක්ෂ්මන් කදිරගාමර් ජාත්‍යන්තර අධ්‍යයන මධ්‍යස්ථානය ඒකාබද්ධව සංවිධානය කෙරිණි.එහිදී වැඩිදුරටත් අඳහස් දක්වමින් ශ්‍රී ලංකාවේ චීන තානාපති කාර්යාලයේ දේශපාලන අංශ ප්‍රධානියා සඳහන් කළේ යුද ගැටුම්වලින් අනතුරුව ශ්‍රී ලංකාව ඉතා කෙටි කාලයක් තුළශීඝ්‍ර දියුණුවක් ලබා තිබෙන බවත් එය සියලු පාර්ශ්වයන් විසින් අගය කළයුතු බවත් ය.ශ්‍රී ලංකාව සහ චීනය රාජ්‍යතාන්ත්‍රික සබඳතා ආරම්භ කොට මේ වනවිට වසර 67ක් පමණ වන බව සිහිපත් කළ රෙන් ෆාකියැන්ග් මහතා ශ්‍රී ලංකාවේ සහ චීනයේ සහයෝගීතාව ශක්තිමත් දියුණුවකට මඟ පාදන බව ද ෂිංහුවා ප්‍රවෘත්ති ඒජන්සිය සමඟ එක්ව කටයුතු කිරීමත් සමඟ විවිධ අංශයන්ගෙන් ප්‍රගතිය කරා යාමට විශාල පහසුවක් වන බව ද පැවැසීය.මේ අවස්ථාවට පැමිණි ලක්ෂ්මන් කදිරගාමර් ජාත්‍යන්තර අධ්‍යයන මධ්‍යස්ථානයේ විධායක අධ්‍යක්ෂ අසංග අබේගුණසේකර මහතා සඳහන් කළේ ශ්‍රී ලංකාව සහ චීනය අතර පවතින වෙළෙඳ, ආයෝජන, ආර්ථික, සමාජයීය සහ සංස්කෘතික ආදී සබඳතාවන් අඛණ්ඩව වර්ධනය වී තිබෙන බවත් දෙරටේ මිත්‍රත්වය දකුණු ආසියානු කලාපයටම අතිශය වැදගත් බවත්ය.ශ්‍රී ලංකාවට සහයෝගය අවශ්‍ය සෑම අවස්ථාවක දී ම චීනයෙන් එම සහාය ලැබෙන බව කී ඒ මහතා මෙම මාධ්‍ය සහයෝගීතාව ඉතාම වැදගත් බව ද එය රටේ සංවර්ධනයට බෙහෙවින්ම ඉවහල් වනු ඇති බව ද විශ්වාසය පළ කළේය.මේ අතර ෂිංහුවා ප්‍රවෘත්ති සේවයේ ආසියා පැසිෆික් කලාපීය කාර්යාංශයේ සාමාන්‍යාධිකාරී වෙන් ෂින්නියෑන් මහතා ප්‍රකාශ කළේ ශ්‍රී ලංකාවේ සහ චීනයේ මාධ්‍ය අතර පළමුවරට මෙවැන්නක් සිදුවන බවත් එය දෙරටටම ඉතා වැදගත් කාර්යයක් ඉටුකරනු ඇති බවත්ය. ශ්‍රී ලාංකිකයන් සැවොම අද වනවිට සාමය සහ සතුට භුක්ති විදින බව පෙන්වාදුන් සාමාන්‍යාධිකාරීවරයා කලාපයේ සෙසු රටවලට සාපේක්ෂව ශ්‍රී ලංකාවේ ආර්ථික වර්ධන වේගය ඉහළ මට්ටමක තිබෙන බව ද පෙන්වා දුන්නේය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=n1407039</link>
    <topic>භික්ෂූන්ගේ විනය ආරක්ෂා කරන්නනිකායන්ට අධිකරණ බලයක් දිය යුතුයි</topic>
    <author>ධනුෂ්ක ගොඩකුඹුර සහ මාතර දිසා විශේෂ, මාකඳුරේ ධර්මසිංහ මාතර සිට</author>
    <content>භික්ෂූන් වහන්සේලාගේ විනය ආරක්ෂා කරන්නට නිකායන්ට අධිකරණ බලයක් ලබා දිය යුතු යැයි රජයට යෝජනා කරන බව ශ්‍රී ලංකා රාමඤ්ඤ මහා නිකායේ දක්ෂිණ ලංකාවේ ප්‍රධාන සංඝනායක ආචාර්ය ඕමල්පේ සෝභිත හිමියෝ ප්‍රකාශ කළහ.ඇතැම් භික්ෂූන් වහන්සේලාගේ ක්‍රියාවන් නිසා මහා සංඝරත්නය අවමානයට පාත්‍ර වී සිටින බව පෙන්වා දුන් උන්වහන්සේ විනය පවත්වාගෙන යන්නට මහා නායක හිමිවරුන් දරන වෙහෙස ව්‍යර්ථ වී ඇති ඇති බව ප්‍රකාශ කළහ. නිකායන්ට අධිකරණ බලයක් ලබා දීම අලුත් මතයක් නොවන බවත් එය අතීතයේ පැවැති උරුමයක් ඉල්ලා සිටීමක් බවත් උන්වහන්සේ අවධාරණය කළහ.ආචාර්ය ඕමල්පේ සෝභිත හිමියන් මෙසේ ප්‍රකාශ කළේ ජනාධිපති මහින්ද රාජපක්ෂ මහතාගේ ප්‍රධානත්වයෙන් මාතර සනත් ජයසූරිය ක්‍රීඩාංගණයේ දී ඊයේ (2) පැවැති ශ්‍රී ලංකා රාමඤ්ඤ මහා නිකායේ 69 වැනි උපසම්පදා මහෝත්සවයේ සමාරම්භක උළෙලට එක්වෙමිනි.සංඝරත්නයේ විනය සම්බන්ධයෙන් අද සමාජයේ කථිකාවක් ගොඩනැඟී ඇති බව ප්‍රකාශ කළ උන්වහන්සේ එම විවේචනාත්මක කථිකාව ශාසනයේ අභිවෘද්ධියට හේතු වන බවත් පැවසූහ.ආත්ම ගෞරවයෙන් යුක්ත භික්ෂු පරපුරක් රට තුළ ගොඩනැඟීමට අවශ්‍ය බව පෙන්වා දුන් උන්වහන්සේ මේ සම්බන්ධයෙන් රජයේ අවධානය යොමු විය යුතු බවත් වැඩිදුරටත් ප්‍රකාශ කළහ.ශ්‍රී ලංකා රාමඤ්ඤ මහා නිකායේ මහා නායක නාපාන පේමසිරි නාහිමියන්, අනුනායක මහාචාර්ය වරාගොඩ පේමරතන අනුනාහිමියන් ප්‍රමුඛ මහා සංඝරත්නයත් ඇමැතිවරුන් වන ඩලස් අලහප්පෙරුම, මහින්ද යාපා අබේවර්ධන, බන්දුල ගුණවර්ධන, ලක්ෂ්මන් යාපා අබේවර්ධන, චන්ද්‍රසිරි ගජධීර, නියෝජ්‍ය ඇමැති හේමාල් ගුණසේකර, රාමඤ්ඤ මහා නිකායේ නිකායාරක්ෂක සභාවේ සභාපති, එක්සත් ජාතික පක්ෂයේ නායකත්ව මණ්ඩල සභාපති කරු ජයසූරිය, ලේකම්, දෙහිවල ගල්කිස්ස මහා නගර සභාවේ නියෝජ්‍ය නගරාධිපති කේසරලාල් ගුණසේකර මහත්වරුන් ඇතුළු පිරිසක් ද මේ අවස්ථාවට එක් වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=n14070310</link>
    <topic>රේගුවේ නව ගොඩනැඟිල්ල 14දා විවෘත කරයි</topic>
    <author>ක්‍රිස්ටි මහේෂ් ද සිල්වා</author>
    <content>වසර දෙසීයක රේගු දෙපාර්තමේන්තු ඉතිහාසය තුළ අලුතින් ඉදිකරන ලද මහල් 11කින් යුත් නව ගොඩනැඟිල්ල ජනාධිපති මහින්ද රාජපක්ෂ මහතා අතින් ලබන 14දා විවෘත කෙරේ.මෙම ගොඩනැඟිල්ල විවෘත කිරීමේ උත්සවයට සමගාමීව ලබන 7දා සිට 12දා දක්වා පාසල් දරු දැරියන්ට ගොඩනැඟිල්ල දැක බලා ගැනීමට අවස්ථාව උදා කරදී ඇත. මේ නිමිත්තෙන් රේගු සතියක් ප්‍රකාශයට පත් කර ඇත.මේ නිමිත්තෙන් පෙරේදා (01දා) පස්වරුවේදී නව රේගු ගොඩනැඟිල්ලේදී මාධ්‍ය හමුවක් පැවැත්වුණි. එහිදී අදහස් පළ කළ රේගු අධ්‍යක්ෂක ජනරාල් ජගත් පී. විජේවීර මහතා පැවසුවේ රේගුව විසින් සිදු කරන ලද වැටලීම් හේතු කොට ගෙන සමාජ සුබ සිද්ධියට වගේම අඩකටත් වඩා ජාතික ආදායම් සොයන තත්ත්වයකට ‍රේගුව පත් කිරීමට හැකිවුණ බවය. හිතක් පපුවක් නැති විදිහට රේගු නිලධාරීන් කටයුතු කරනවාය කියලා සමාජය තුළ මතයක් තිබුණා. එම ප්‍රතිරූපය විශාල ලෙස හොඳ තත්ත්වයකට පත් කරලා තිබෙනවා.මගේ සහෝදර නිලධාරීන් හා නිලධාරිනියන් තමයි එය ඉටු කරනු ලැබුවේ. රට පිළිබඳව අභිමානවත් හැඟීම වර්ධනය කරනු ලැබුවා. එයට මාධ්‍ය තුළින් ඉතා ගෞරවණීය සහයෝගයක් ලැබෙනවා.අපි අලුතින් ගෙයක් හැදුවමත් පදිංචියට ‍යනවා ඒ වගේම නිම කරනු ලැබූ මෙම ගොඩනැඟිල්ල ජනාධිපතිවරයා අතින් විවෘත කරනු ලබනවා.රේගුවේ උපන් දිනය වන්නේ ජුනි 14දා. නමුත් ජනාධිපතිතුමාට ඇති වැඩ අධිකකම නිසා ජුලි මස විවෘත කිරීමට තීන්දු කරනු ලැබුවා යැයි විජේවීර මහතා කරුණු දැක්වීය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=n14070311</link>
    <topic>බදුල්ලෙන් මන්ත්‍රී ධුර 3ක් මොනරාගලට</topic>
    <author>නිරූෂි විමලවීර,මහින්ද අලුත්ගෙදර</author>
    <content>ඉදිරියේ දී පැවැත්වීමට නියමිත ඌව පළාත් සභා ඡන්ද විමසීමේ දී බදුල්ල දිස්ත්‍රික්කයට අයත් මන්ත්‍රී ධුර 3 ක් මොණරාගල දිස්ත්‍රික්කය සඳහා එකතු කිරීමට මැතිවරණ මහලේකම් කාර්යාලය තීරණය කරයි.ඒ අනුව 2013 ඡන්ද හිමි නාමලේඛනයට අනුව ඌව පළාත් සභාව සඳහා තෝරා ගන්නා මන්ත්‍රී ධුර 32 න් බදුල්ල දිස්ත්‍රික්කය සඳහා මන්ත්‍රී ධුර 18ක් සහ මොණරාගල දිස්ත්‍රික්කය සඳහා මන්ත්‍රී ධුර 14 ක් හිමිවන බව නියෝජ්‍ය මැතිවරණ කොමසාරිස් එම්.එම්. මොහොමඞ් මහතා ප්‍රකාශ කළේය.පළාත් සභා පනතට අනුව අවම වශයෙන් පුද්ගලයින් 40,000 ට සහ වර්ග කිලෝමීටර් 1,000ක භූමි ප්‍රමාණයකට එක් මන්ත්‍රීවරයෙකු බැඟින් සිටිය යුතු වන අතර ඒ හේතුවෙන් මෙලෙස මන්ත්‍රී ආසන ප්‍රමාණය සංශෝධනය කිරීමට පියවර ගත් බවද ඒ මහතා පෙන්වා දුන්නේය.අවසන් වරට ඌව පළාත් සභා ඡන්ද විමසීම පසුගිය 2009 වසරේදී පැවැති අතර එම මැතිවරණයේ දී මන්ත්‍රී ධුර 21 ක් බදුල්ල දිස්ත්‍රික්කයට ද මන්ත්‍රී ධුර 11 ක් මොණරාගල දිස්ත්‍රික්කයට ද හිමිවූ අතර දිස්ත්‍රික් දෙකටම ප්‍රසාද මන්ත්‍රී ධුරය බැඟින් ඌව පළාත් සභාව සඳහා ප්‍රසාද මන්ත්‍රී ධූර දෙකක් පිරිනමා තිබේ.සාමාන්‍යයෙන් දිස්ත්‍රික්කයකට හිමි මන්ත්‍රීධූර සංඛ්‍යාව තීරණය කරනු ලබන්නේ එම දිස්ත්‍රික්කයේ භූමි ප්‍රමාණය සහ ජනගහනය පදනම් කරගනිමින් බවද නියෝජ්‍ය මැතිවරණ කොමසාරිස් එම්.එම්. මොහොමඞ් මහතා පෙන්වා දුන්නේය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=n14070312</link>
    <topic>කොළඹ ක්‍රමයේ 63 වැනි සංවත්සරය සමරයි</topic>
    <author/>
    <content>පසුගිය දශක හය පුරා කොළඹ ක්‍රමයේ විශිෂ්ටත්වයේ සලකුණ වී ඇත්තේ එහි සාමාජික රටවල ඉතා හදිසි අවශ්‍යතා හඳුනාගැනීමට සහ වෙනස්වන තත්ත්වයන්ට අනුකූලව නව මුහුණුවරකින් යුතුව එහි වැඩසටහන් සැකසීමට එම සංවිධානය සතුව ඇති හැකියාව බව විදේශ කටයුතු ඇමැති මහාචාර්ය ජී.එල්. පීරිස් මහතා පැවසිය.රටක විශාලත්වය හෝ සම්පත් ප්‍රමාණය නොතකා සෑම රටකම වටිනාකම සහ ශ්‍රේෂ්ඨත්වය පිළිගැනීමට ලක්කරමින් කටයුතු කිරීමට මෙම සංවිධානයට ආවේණික වූ හැකියාවේ ප්‍රතිඵලයක් ලෙස මේ වන විට එය රටවල් 22කින් යුත් සංවිධානයක් බවට පත්වී ඇතැයිද ඇමතිවරයා වැඩිදුරටත් පැවසීය.කොළඹ කිංග්ස්බරි හෝටලයේ පැවැති කොළඹ ක්‍රමයේ 63 වැනි සංවත්සරය උත්සවයේ ප්‍රධාන අමුත්තා වශයෙන් එයට සහභාගීවෙමින් ඇමැතිවරයා එම අදහස් පළ කළේය.1951 දී කොළඹ ක්‍රමයේ ආරම්භක සාමාජික රටවලින් එකක් වූ ශ්‍රී ලංකාව දශක ගණනාවකදී විවිධ වැඩසටහන් තුළින් මහත් ලාබ ප්‍රයෝජන ලබා ඇතැයි අමාත්‍යවරයා සඳහන් කළේය.කොළඹ ක්‍රමයේ දායකත්වය තුළින් මුල් කාලයේදීම ලැබුණ පලදායක ව්‍යාපාර වශයෙන් අම්පාර හාඩි හා මරදාන කාර්මික විද්‍යාල, මොරටුව විශ්වවිද්‍යාලය, මහරගම හෙද පාසල, තේ පර්යේෂණ ආයතනය හා කටුනායක ගුවන් තොටුපළේ ඉදිකිරීමේ කටයුතු ගෙනහැර දැක්වූ පීරිස් මහතා ‍ගල්ඔය ව්‍යාපාරයට හා ලක්ෂපාන ජල විදුලි බලාගාරයට කොළඹ ක්‍රමය යටතේ විශාල වශයෙන් ආධාර ලැබුණු බැව් පැවැසීය.කොළඹ ක්‍රමය ප්‍රකෘතිමත් තත්ත්වයට පත් කිරීම සම්බන්ධයෙන් සිය ප්‍රණාමය පුද කළ අමාත්‍යවරයා පෞද්ගලික අංශය වැඩිදියුණු කිරීම හා රාජ්‍ය අංශයේ කුසලතා වැඩිදියුණු කිරීම අරමුණු කරගත් වැඩසටහන් මාලාවක් පැවැත්වීම කෙරෙහි ආයතනය වර්තමානයේදී අවධානය යොමු කොට ඇතැයිද සඳහන් කළේය. තවද මෙම කටයුතු ආර්ථික හා සමාජ සංවර්ධනයට අදාළව ර‍ටේ වර්තමාන අවශ්‍යතාවලට සම්පූර්ණයෙන්ම ගැළපෙන බවද හෙතෙම පැවසීය.වර්තමාන අවශ්‍යතාවන් සඳහා කොළඹ ක්‍රමයේ හැඩගැසීම පිළිබඳ උදාහරණයක් ලෙස ප්‍රජාවේ හුදකලා වූ කොටස් ප්‍රධාන ප්‍රවාහයට ගෙන ඒමට ආරම්භ කළ 'සෙකන්ඩ් මෑන්ස් පයිලට් ප්‍රොජෙක්ට්' වැඩසටහන සැලකිය හැකි බවද පැවසූ පීරිස් මහතා කොළඹ ක්‍රමයේ වඩා මෑත කාලීන ව්‍යාපෘතිවලද ස්ත්‍රී පුරුෂ භාවය හා ළමයින් පිළිබඳ ගැටලුවලට ප්‍රමුඛස්ථානයක් ලබා දෙමින් ‍යම් සමාජ සංවේදිතාවයක් විදහා දැක්වෙන බවද පෙන්වා දුන්නේය.කොළඹ ක්‍රමයට සෑම රටක්ම සුවිශේෂී වැදගත්කමකින් යුක්ත වන බව කොළඹ ක්‍රමයේ ලේකම් කාර්යාලයේ මහ ලේකම් කින්ලේ ඩෝර්ජි මහතා මෙහිදී පැවසීය. කොළඹ ක්‍රමයේ වර්තමාන සභාපතිත්වය උසුලන ඉන්දුනීසියාව නියෝජනය කරමින් එහි තානාපති හරිමාවන් සුපිට්නෝ මහතාද මෙම අවස්ථාවට සහභාගී විය.කොළඹ ක්‍රමයට අයත් රටවල් නියෝජනය කරමින් තානාපතිවරු හා මහ කොමසාරිස්වරු කිංග්ස්බරි හෝටල‍යේ පැවති උත්සවයට සහභාගී වී සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=n14070313</link>
    <topic>බස්නාහිර ප්‍රාථමික පාසල් 535ක් සංවර්ධනය ‍ෙකරේ</topic>
    <author>නිරුෂි විමලවීර</author>
    <content>මෙරට සිසු දරුවන්ට හොද අධ්‍යාපනයක් උරුම කර දීම සඳහා බස්නාහිර පළාතේ ප්‍රාථමික පාසල් පන්සිය තිස් පහක්(535) ජනප්‍රිය පාසල් මට්ටමට සංවර්ධනය කරීමේ දැවැන්ත වැඩපිළිවෙළක් ඇරඹූ බව බස්නාහිර පළාත් ප්‍රධාන ඇමැති ප්‍රසන්න රණතුංග මහතා ප්‍රකාශ කෙළේය.මේ ප්‍රාථමික පාසල් 535 "ළමා මිතුරුපාසල්"ලෙස සංවර්ධනය කෙරෙන බවත් දැනටමත් පාසල් 161ක් සංවර්ධනය සඳහා ප්‍රතිපාදන ලැබී ඇති බවත් මහ ඇමතිවරයා අනාවරණය කෙළේය.පාසල් දහසක් නගාසිටු වීමේ ජාතික වැඩපිළිවෙළ යටතේ බස්නාහිර පළාත් පාසල් 134ක් සංවර්ධනය කළ බව කී හෙතෙම පාසල් 12ක මහින්දෝදය තාක්ෂණ විද්‍යාගාර ඉදිකළ බව සඳහන් කෙළේය.පසුගිය කාලසීමාවේදි බස්නාහිර පළාත් අධ්‍යාපනය වෙනුවෙන් පළාත් අයවැය වැඩිම මුදල් ප්‍රමාණය වෙන් කෙළේ පළාත් අධ්‍යාපනය නගා සිටු වීමට බව අවධාරණය ක‍ළ මහ ඇමැතිවරයා රුපියල් මිලියන 1267ක වියදමින් පන්තිකාමර1712 මේ පළාත් පාසල්වල ඉදි කර ඇතැයි පැවසීය.එසේම පළාතේ පාසල් 4800ක් වර්ණාලේප කිරීම පළාත් අධ්‍යාපන අමාත්‍යාංශය ආධාර යටතේ සිදු කළ බව කී ඒ මහතා ඒ වෙනුවෙන් මිලියන 372ක් වාර්ෂිකව වැය කරන බව කීය.පාසල් වල භෞතික සම්පත් නගා සිටුවීමෙන් නොනැවතුන පළාත් සභාව ගුරු පුරප්පාඩු සපුරමින් උපාධිධාරින් 10,000ක්ගුරවරුන් ලෙස බඳවා ගැනීමටද පියවර ගත් බව වැඩිදුරටත් පැවසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=n14070314</link>
    <topic>ආධ්‍යාත්මික දියුණුවක් නොමැතිභෞතික දියුණුවෙන් පලක් නැහැ</topic>
    <author>නුවන් කොඩිකාර</author>
    <content>භෞතික වශයෙන් අප විශාල දියුණුවක් ලබා සිටියත්, ආධ්‍යාත්මික වශයෙන් දියුණුවක් ලබා ගැනීමට නොහැකි වුවහොත් එම භෞතික දියුණුවෙන් පලක් නොවන බව අගමැති, ආචාර්ය දි.මූ ජයරත්න මහතා පැවැසීය.එම නිසා සියලුදෙනා එක්ව සහෝදරත්වයෙන් ජීවත් වීමට අදිටන් කරගන්නා ලෙස හෙතම ඉල්ලා සිටියේය.බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේ පැවති “මෙත්තා සමුළුවේ ප්‍රධාන ආරාධිත අමුත්තා ලෙස සහභාගි වෙමින් අගමැතිවරයා එසේ ප්‍රකාශ කෙළේය.වර්තමාන ලෝකයට අවශ්‍යම දෙය සාමය බවත් සාමය නැතිවීමට ප්‍රධාන හේතුව එකිනෙකාට මෛත්‍රී නොකිරීම බවත් ඒ මහතා කීවේය.සෑම ආගමකම උගන්වන්නේ මෛත්‍රිය කිරීමට බවත් සියලු සත්ත්වයින් වෙත මෛත්‍රි කරන්න බුදුරජාණන් වහන්සේ උගන්වා ඇති බවත් අගමැතිවරයා පැවැසීය.මෙම සමුළුව සඳහා විදේශීය රටවලින් විශාල පිරිසක් සහභාගි වූ අතර, සාමය සහ සහජීවනය උදෙසා විශාල සේවයක් කරන විවිධ රටවල නියෝජිතයන් සහ බෞද්ධ භික්ෂූන් වහන්සේලා, ඇතැම් අන්‍ය ආගමික පූජක ප්‍රසාදීන් වහන්සේලා විශාල පිරිසක් එක්ව සිටියහ.අගමැති දි. මු ජයරත්න මහතා මෙසේද කීය.අද මෙම සභාවේ විවිධ ආගමික නායකයන් මෙන්ම, විවිධ ජාතීන් විශාල පිරිසක් එක්වී සිටිනවා දැකීම විශාල සතුටක්. පාලි භාෂාවෙන් මෙත්තා ලෙසත්, සංස්කෘත භාෂාවෙන් මෛත්‍රිය ලෙසත් හඳුන්වන මෛත්‍රි සහගත බව සියලු සත්ත්වයන් නිදුක් වෙත්වා, සුවපත් වේවා, දුක් නැති වේවා යන ප්‍රාර්ථනාව සියලු සීමා බන්ධන පවුරු පදනම් බිඳගෙන මුළු මහත් විශ්වයටම බලපැවැත්විය හැකි ආදරයක්, ලෙන්ගතු බවක්, අපේ හදවත් තුළ ඇති වෙනවා. මෙත්තා සමුළුව ලොවට ආදර්ශයක් ගෙන දෙමින් සහජීවනය ඇති කරලීමට මහඟු ආදර්ශයක් ගෙන දෙන බව මගේ විශ්වාසයයි. එම නිසා මීට එක් වු සෑම දෙනාටම මාගේ ස්තූතිය පිරිනමනවා.මේ අවස්ථාවට විපක්ෂ නායක රනිල් වික්‍රමසිංහ, සර්වෝදය නායක, ඒ.ටී.ආරියරත්න, ආචාර්ය මයිකල් බැක්විත්, වෛද්‍ය ජේම්ස් ඩොට්, ආචාර්ය කිරාන් බේඩි, ආචාර්ය චන්දන සිවා, වෛද්‍ය වින්සන් ආරියරත්න, ජෙසීමා ඉස්මයිල් යන මහත්ම මහත්මීන් ඇතුලු විශාල පිරිසක් සහභාගි වී සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=n14070315</link>
    <topic>46 වැනි පොල් තාක්ෂණික සමුළුව 7දා BMICH හිදී</topic>
    <author>නිමල් රාජපක්ෂ</author>
    <content>පොල් සංවර්ධන හා ජනතා වතු සංවර්ධන අමාත්‍යංශය ආසියානු ශාන්තිකර පොල් ප්‍රජාව එක්ව පවත්වන 46 වැනි පොල් තාක්ෂණික සමුළුව ආර්ථික සංවර්ධන ඇමැති බැසිල් රාජපක්ෂ මහතාගේ ප්‍රධානත්වයෙන් මේ මස 07 වැනි දින පෙරවරු 10.00 ට බණ්ඩාරනායක ජාත්‍යන්තර සම්මන්ත්‍රණ ශාලාවේ දී පැවැත්වේ.මේ ජාත්‍යන්තර තාක්ෂණික පොල් සමුළුව සඳහා රටවල් විසිහතක සාමාජිකයන් 156 දෙනකු සහභාගිවනු ඇතැයි පොල් සංවර්ධන හා ජනතා වතු සංවර්ධන ඇමැති ජගත් පුෂ්ප කුමාර මහතා පවසයි.ඇමැතිවරයා මේ අදහස් පළකළේ ‍ප්‍රවෘත්ති දෙපාර්තමේන්තුවේ ඊයේ (2) පැවැති මාධ්‍ය හමුවකදීය. මෙහිදී අදහස් දැක්වු ඇමැතිවරයා, පොල් ක්ෂේත්‍රයේ පැවැත්වෙන විශාලතම සමුළුව මෙයයි.ශ්‍රී ලංකාවේ පැවැත්වෙන 46වැනි සමුළුවට ආසියානු ශාන්තිකර කලාපයේ නියෝජිතයන් රැසක් සහභාගිවීමට නියමිතය.සුරම්‍ය හා තිරසාර පොල්කර්මාන්තයක් යන තේමාව යටතේ පැවැත්වෙන මේ සමුළුව මේ මස 07 දින සිට 11 දින දක්වා පැවැත්වේ. මේ සමුළුවට ආසියානු ශාන්තිකර කලාපවල පොල් ප්‍රජාව සහභාගිවීම විශේෂත්වයක්. මෙම සමුළුවේ දී නව වගාක්‍රම, නැවත වගා, නව ප්‍රබෝධ නිපදවීම, පලිබෝධ නාශකය,පොල් ආශ්‍රිත නිෂ්පාදන අගය කිරීම,ලෝ‍කයේ පොල් නිෂ්පාදනයට දේශගුනික හා කාලගුන විපර්යාස බලපාන ආකාරය,පොල් ක්ෂේත්‍රයේ නව තාක්ෂණයන් පිළිබඳව සාකච්ජා කිරීම මේ සමුළුවේදී සිදු කෙරෙනු ඇතැයිද පැවසීය.ලෝකයේ පොල් නිෂ්පාදනය කරන රටවල් අතරින් හතර වැනි තැන අපට හිමිවී ‍තිබෙනවා.පොල් රෝගය බොහෝ රටවල පැතිර යද්දී ජනාධිපති මහින්ද රාජපක්ෂ මහතා ටැන්සානියා සංචාරයේදී ටැන්සානියා රජය පොල් වගාව තිරසාරව කරගෙන යාම සදහා එතුමාගෙන් සහාය ඉල්ලුවා.අප අවබෝධතා ගිවිසුමකට අනුව ඒ සඳහා තාක්ෂණය හුවමාරු කරගැනීමට එකගවුවා. කෙන්යානු සංචාරයේදී ඒ රජයත් ජනාධිපතිතුමාගෙන් පොල්කර්මාන්තය නඟා සිටුවීම සඳහා සහාය ඉල්ලුවා. ඒ රජය සමඟද සහාය ලබාදීමට එකඟවු බවද පැවසීය. අදාළ රටවල් හා සසදා බැලීමේ දී පොල් ආශ්‍රිත කර්මාන්ත නිෂ්පාදන හා තාක්ෂණය අතින් ඉදිරියෙන් සිටින්නේ ශ්‍රී ලංකාව බවද පුෂ්ප කුමාර ඇමැතිවරයා වැඩිදුරටත් පැවසීය.පොල් සංවර්ධන හා ජනතා වතු සංවර්ධන අමාත්‍යංශයේ ලේකම් උදය ආර්.සෙනෙවිරත්න, අතිරේක ලේකම් ඩී.එම්.එල් බන්ඩාරනායක, පොල් වගාකිරීමේ මණ්ඩලයේ සභාපති සරත් කීර්තිරත්න පොල් පර්යේෂණ ආයතනයේ සභාපති මහාචාර්ය ඒ.ගුණසේන මහතා ඇතුළු නිලධාරීන් රැසක් මේ අවස්ථාවට සහභාගිවුහ.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=n14070316</link>
    <topic>රජරට විශ්වවිද්‍යාලය යළිත් වසා දැමේ</topic>
    <author>සමන්මලී ප්‍රියශාන්ති ,අනුරාධපුර මධ්‍යම විශේෂ සහ අමිල වනසිංහ</author>
    <content>රජරට විශ්ව විද්‍යාලය ඊයේ (02) දවල් 12 සිට යළිත් දින නියමයක් නොමැතිව වසා දැමේ.ඒ අනුව නේවාසිකාගාරවල සිටින සිසු සිසුවියන්ට ඉන් පිටවීමට අද (03) සවස 4.00 දක්වා කාලය ලබාදීමට පාලනාධිකාරිය තීරණය කර තිබේ.සිසුන් විසින් උපකුලපතිවරයා ඇතුළු ආචාර්යවරු කිහිප දෙනකු පැය ගණනාවක් පරිපාලන ගොඩනැඟිල්ල තුළ සිර කොට ගෙන සිටීමේ සිද්ධියක් හේතුවෙන් විශ්වවිද්‍යාලය පසුගිය 29 වැනිදා වසා දැමුණු නමුත් 30 වැනිදා යළිත් ආරම්භ කරන ලදී.සිසුන්ගේ මේ ක්‍රියාමාර්ගය හේතුවෙන් ආචාර්යවරු තම ආරක්ෂාවට තර්ජන එල්ලවී ඇතැයි පවසමින් අධ්‍යයන කටයුතු වලින් ඉවත් වන බවට නිවේදනය කර තිබේ. මේ නිසා 30 වැනිදා විශ්වවිද්‍යාලය යළි විවෘත කළද අධ්‍යයන කටයුතුවලට ආචාර්යවරුන් පැමිණ නැත.වසා දැමු සරසවිය යළි විවෘත කළද ආචාර්යවරු දේශන හා අධ්‍යයන කටයුතු වර්ජනය කිරීම හේතුවෙන් යළිත් වසා දැමීමට සිදු වු බව උපකුලපති මහාචාර්ය රංජිත් විජේවර්ධන මහතා පවසයි.මරණ තර්ජන නොමැති, සාමාන්‍ය සිසුන් සිටින විශ්වවිද්‍යාලයක් බිහිවන තුරු තමන් අධ්‍යයන කටයුතු මෙන්ම ශිෂ්‍ය කටයුතු වලින්ද ඉවත් වන බව මේ ආචාර්යවරු තමන්ට දැනුම් දී ඇතැයි ද උපකුලපතිවරයා පවසයි.සිසුන් විසින් උපකුලපතිවරයා ඇතුළු ආචාර්යවරු එසේ සිර කර ගෙන සිට ඇත්තේ පන්ති තහනමට ලක්වූ සිසුන් පිරිසකගේ එම තහනම ඉවත් කරන ලෙස ඉල්ලමිනි.ඒ සම්බන්ධයෙන් අදහස් පළ කරමින් විශ්වවිද්‍යාලයේ උපකුලපති මහාචාර්ය රංජිත් විජේවර්ධන මහතා වැඩිදුරටත් ප්‍රකාශ කළේ එසේ පාලනාධිකාරිය සිර කර ගනිමින් විශ්වවිද්‍යාල තුළ කලහකාරී තත්ත්වයක් ඇති කිරීමට කටයුතු කළ සිසුන් සම්බන්ධයෙන් පොලිසියට කරුණු සපයා ඇති බවත් ඉදිරි පරීක්ෂණ පොලිසිය විසින් ක්‍රියාත්මක කරනු ඇති බවත්ය .</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=n14070317</link>
    <topic>නාවික හමුදාපති ධුරයට පත් වයිස් අද්මිරාල් ජයන්ත පෙරේරා මහතා</topic>
    <author/>
    <content>නව නාවික හමුදාපති ධුරයට පත් වයිස් අද්මිරාල් ජයන්ත පෙරේරා මහතා පෙරේදා (1) සිය ධුරයේ වැඩ බාරගැනීමෙන් අනතුරුව රාජ්‍ය ආරක්ෂක හා නාගරික සංවර්ධන අමාත්‍යංශයේ ලේකම් ගෝඨාභය රාජපක්ෂ මහතා නිලවශයෙන් හමුවීම ඊයේ (2) සිදුවිය.එම හමුවේදී දෙදෙනා සුහද සාකච්ඡාවක නිරතවූ අතර එම අවස්ථාව සනිටුහන් කරමින් සමරු තිළිණ හුවමාරුවක් සිදුවිය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=n14070318</link>
    <topic>රටේ නීතියට සියලු දෙනා යටත්</topic>
    <author>උපාලි කරුණාරත්න</author>
    <content>රටේ නීතියට සියලු දෙනා යටත් බව බොදුබල සේනා සංවිධානයේ මහ ලේකම් ගලගොඩඅත්තේ ඥානසාර හිමියෝ පැවසුහ.උන්වහන්සේ එසේ ප්‍රකාශ කළේ අලුත්ගම ප්‍රදේශයේ පසුගියදා ඇතිවූ සිද්ධිය සම්බන්ධයෙන් ඊයේ (02) අපරාධ පරීක්ෂණ දෙපාර්තමේන්තුවට කටඋත්තරයක් ලබාදීමෙන් අනතුරුව මාධ්‍ය වෙත අදහස් දක්වමිණි.අපිට දැනුම් දීමක් කළා ප්‍රකාශයක් ලබා දෙන්න කියා. අපි අලුත්ගමදී කළ කතාව සම්බන්ධයෙන් පිළිතුරු අපරාධ පරීක්ෂණ දෙපාර්තමේන්තුවට ලබා දුන්නා. අලුත්ගම සිද්ධියෙන් පසුව අප ඒ දෙස විචාරශීලීව බැලුව මෙවැනි සිද්ධීන් නිරාවරණය වන්නෙ කොහොමද කියා.තමිල්නාඩුවේදී භික්ෂූන්ට විවිධ ප්‍රශ්න ඇති වුණා. රටේ විවිධ ප්‍රදේශවලින්ද එවැනි දේ වාර්තා වුණා. ඒ සෑම අවස්ථාවකදීම අප ඉතා ඉවසිලිවන්තවයි කටයුතු කළේ.මේ රටේ ජාතිවාදී කොටස් දිගින් දිගටම රට අස්ථාවර කරන්න හදනවා. අන්තවාදී නායකයින්ගේ ක්‍රියා කලාපයන් සම්බන්ධයෙන් අප අවදියෙන් ඉන්න ඕනෙ. සමහරු විවිධ සිද්ධීන් පිළිබඳව විවේචන කරන්නෙ කරුණු හරි හැටි නොදැන.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=r1407031</link>
    <topic>ඩෙංගු රෝගීන්විස්සක් සොයා ගනී</topic>
    <author>සබරගමුව සමූහ</author>
    <content>ගෙවී ගිය ජූනි මාසයේ ගලිගමුව කොට්ඨාසයේ ඩෙංගු රෝගීන් විස්සක් වාර්තා වන බව ගලිගමුව කොට්ඨාස සෞඛ්‍ය වෛද්‍ය නිලධාරි නායකරත්න මහතා ගලිගමුව ප්‍රාදේශීය සංවර්ධන කමිටු රැස්වීමේ දී පැවැසීය.ගලිගමුව ප්‍රාදේශීය සංවර්ධන කමිටු රැස්වීම එහි සභාපති විදුලි සංදේශ හා තොරතුරු තාක්ෂණ ඇමැති රංජිත් සියඹලාපිටිය මහතාගේ ප්‍රධානත්වයෙන් පසුගිය 27දා ගලිගමුව ප්‍රාදේශීය ලේකම් කාර්යාලයේ දී රැස්විය.මෙහිදී තවදුරටත් ඩෙංගු රෝගීන් ගැන විස්තර කළ වෛද්‍ය නායකරත්න මහතා,ඇතැම් ඩෙංගු රෝගීන්ට රෝගය වැළදී තිබුණේ සේවාවන් සඳහා වෙනත් ප්‍රදේශවල ගොස් සිටියදීයි කෙසේ වෙතත් ගලිගමුවේ නිවාස හා රජයේ පරිශ්‍ර ආශ්‍රිතව පිරිසිදු කිරීමේ සහ ඩෙංගු රෝගීන් බෝවීම වැළැක්වීමට ගෙන ඇති පියවරවල ක්‍රමවත්ව කරගෙන යාමට ගලිගමුව ප්‍රාදේශීය සභාව ස්වේච්ඡා සංවිධාන සහ පොලිසිය මහජන සම්බන්ධතා අංශය හොඳ සහයෝගයක් ලබා දෙන බැවින් රෝගය පාලනය කර ගැනීමට හැකියි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=r1407032</link>
    <topic>කුරුණෑගල පොදු වෙළෙඳ පොළේ ඉදිකිරීම් අරඹන්න සියල්ල සූදානම්</topic>
    <author>කුරුණෑගල දිස්ත්‍රික් සංචාරක ගුණරත්න ලියනආරච්චි</author>
    <content>කුරුණෑගල බස් නැවතුම්පොළේ එදා මාසික ආදායම ලක්ෂ 18 යි. අද ලක්ෂ 30 ක් දක්වා මාසික ආදායම වැඩිවෙලා. හොරු අඩුවෙලා. දූෂිත නිලධාරීන්ට සේවකයන්ට විරුද්ධව ඕනෑම වේලාවක නීතිය ක්‍රියාත්මක කරන්න පසුබට වෙන්නේ නැහැ යැයි කුරුණෑගල මහ නගර සභාවේ නගරාධිපති ඒ. ගාමිණී පෙරමුණගේ මහතා පැවසීය.නගරාධිපතිවරයා එසේ පැවසුවේ වයඹ ජනමාධ්‍යවේදීන්ගේ සංගමයේ මාසික රැස්වීමට එක්වූ අවස්ථාවේදීය.එහිදී නගරාධිපතිවරයා මෙසේ ද කීය.කුරුණෑගල පොදු වෙළඳපොළ සංකීර්ණයේ වැඩ කඩිනමින් ආරම්භ කිරීම සඳහා අවශ්‍ය සියලු කටයුතු සූදානම් කරන බවත්, තම නිල කාලය අවසන් වීමට පෙර වැඩ ආරම්භ කිරීම එකම බලාපොරොත්තුව බව ද කීය.කුරුණෑගල මහ නගර සභාව මෙම වසරේ ලංකාවේ හොඳම නගර සභාව බවට පත්වන බව ස්ථිරවම කිව හැකි බවත්, ඩෙංගු රෝගය වැළැක්වීම සඳහා හැකි උපරිම අයුරින් නගරය පිරිසිදුව තබාගැනීම, ජනතාව දැනුවත් කිරීම, කසළ කළමනාකරණය කිරීම, නගරයට පැමිණෙන ජනතාව වෙනුවෙන් කළ හැකි උපරිම සේවය කුරුණෑගල මහ නගර සභාව මඟින් සිදුවන බව ද හෙතෙම හෙළිකළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=r1407033</link>
    <topic>ඩෙංගු ගැන දැනුවත් කරමින් මහර ප්‍ර‍ෙද්ශයේ ගෙන් ගෙට</topic>
    <author>ලයනල් පී. පෙරේරාකැලණිය විශේෂ</author>
    <content>ඩෙංගු උවදුර පිළිබඳව ජනතාව දැනුවත් කිරීමේ වැඩ සටහනක් සහ ගෙයින් ගෙට ගොස් පරීක්ෂා කිරීමේ මෙහෙයුමක්ද, ඒ පිළිබඳව අත් පත්‍රිකා මගින් ප්‍රදේශවාසීන් දැනුවත් කිරීමක් ද පසුගිය දා උදේ සිට සවස දක්වා එ‍ඬේරමුල්ල සහ අක්බාර් ටවුන් යන ප්‍රදේශවල දී සිදු කෙරිණි.මෙය සංවිධානය කර තිබුණේ මහර සෞඛ්‍ය වෛද්‍ය නිලධාරී කාර්යාලය හා මහර ප්‍රාදේශීය සභාවේ ඩෙංගු මර්දන කණ්ඩායම විසිනි.මේ සඳහා ගනේමුල්ල කොමාන්ඩෝ රෙජිමේන්තුවේ හමුදා භටයින් සහ ගෝනහේන විශේෂ කාර්ය බළකා කඳවුරේ භටයින් ද විශේෂ සහායක් ලබා දී තිබුණි.එ‍ඬේරමුල්ල සහ කඩවත පොලිස් බල ප්‍රදේශයන්හි පොලිස් නිලධාරීන් ඇතුළු ප්‍රදේශවාසීන් ද මේ වැඩ සටහන සඳහා මනා සහයෝගයක් ලබා දුන් අතර, මහර සෞඛ්‍ය වෛද්‍ය නිලධාරී වෛද්‍ය දිමුතු කරුණාරත්න සහ වෛද්‍ය සමිත ප්‍රසන්නආරච්චි මහත්වරුන්ද මෙහිදී ප්‍රදේශවාසීන් දැනුවත් කෙරිණි.මහර මහජන සෞඛ්‍ය පරීක්ෂක මහතුන් කීප දෙනෙක් ද සහභාගි වූ අතර මෙහිදී මහර සෞඛ්‍ය වෛද්‍ය නිලධාරී දිමුතු කරුණාරත්න මහතා මෙහිදී ජනතාව දැනුවත් කරමින් මෙසේ පැවසීය. ඩෙංගු මර්දන කණ්ඩායම් සමග ජනතාවද එක්වී නිසි උපදෙස් පිළිපැද තම තමන්ගේ නිවෙස්, ගෙවතු, පොදු ස්ථාන පිරිසිදුව තබා ගැනීම වැදගත්.මේ වනවිට සැබැවින්ම ජනතාව මේ පිළිබඳව දැනුවත්ව සිටිනවා. එහෙත් ඉදිරියේ එළැඹෙන අධික වර්ෂා කාලයේදී ඩෙංගු උවදුර තව තවත් වර්ධනය වීමක් සිදුවීමට පිළිවන.එම නිසා මේ අවධානම තේරුම් ගෙන කටයුතු කිරීම සෑම අයෙකුගේම වගකීමකි. මහර සෞඛ්‍ය වෛද්‍ය නිලධාරී කාර්යාලය මේ වෙනුවෙන් අඛණ්ඩවම කැපවී සේවය කරනු ඇත. මහර ප්‍රාදේශීය සභාවද මේ සඳහා ලබා දෙන සහාය අගය කළ යුතුය. මේ සඳහා මහර ප්‍රාදේශීය සභා සභාපති සුසන්ත වන්නිආරච්චි මහතා ද සහභාගි විය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=r1407034</link>
    <topic>කැලයෙන් වැසී ගිය ඇළටපිළියම් නැතිව කුඹුරු පුරන්</topic>
    <author>වාද්දුව සමූහ එස්.ආර්. පියදාස</author>
    <content>මොරොන්තුඩුව ගොවිජන සේවා බලප්‍රදේශයේ කොරොන්දුව ගම්මානයේ පිහිටි ජල මාර්ගය කැලයෙන් වැසී ගොස් ඇත.කළුග‍ඟේ ශාඛාවක් වශයෙන් ගලායන මාවල ඇළ නොහොත් අලුත් ඇළ ගොඩවී දැනට ජලජ පැළෑටි වලින් වැසී ගොස් හමාරය.දූව වජුකොත් විහාරස්ථානය අසබඩින් ගලා යන මේ ජල මාර්ගය වසර විසිපහක පමණ කාලයක් නඩත්තු නොකිරීම නිසා මේ කනගාටුදායක තත්්වය උදාවී තිබේ.මෙම ජලමාර්ගය ගොඩවීම නිසා වාරි පහසුකම් ලබාගත් දෙල්දූව නුගතොට, පාතුපිටිය, ආදී ගම් රැසක කුඹුරු අක්කර 1000කට ආසන්න ප්‍රමාණයක් වසර විසිපහකට අධික කාලයක සිට පුරන්වී ඇති බව කොරොස්දූව වජුකොත් පුරාණ විහාරාධිපති සමස්ත ලංකා ශාසනාරක්ෂක මණ්ඩලය ලේඛකාධිකාරී ගුණානන්ද හිමියෝ පවසති.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=r1407035</link>
    <topic>පොල් සංවර්ධන වැඩසටහනින්පැළ ලක්ෂ 3½ක් බෙදා දෙති</topic>
    <author>ගම්පහ මධ්‍යම සමූහ - පී. ඒ. ඔලිවර් පෙරේරා</author>
    <content>ගම්පහ දිස්ත්‍රික්කයේ 2014 පොල් සංවර්ධන වැඩසටහන යටතේ පොල් වගා කිරීමේ මණ්ඩලය ගම්පහ ප්‍රාදේශීය කාර්යාලය පොල් පැළ 349,000ක් බෙදාදීමට කටයුතු යොදා ඇතැයි ගම්පහ ප්‍රාදේශීය කළමනාකාර ආර්. එන්. කුලරත්න මහතා පැවැසීය.ගම්පහ දිස්ත්‍රික්කයේ පොල් වගා කිරී‍ෙම් මණ්ඩලයේ ගම්පහ ප්‍රාදේශීය කාර්යාල සැලසුම් කරන තිබෙන ඉලක්ක සහගත වැඩසටහන යටතේ නැවත යටි වගා වශයෙන් අක්කර 1500ක පොල් වගා කිරීමට කටයුතු යොදා තිබෙන බව ප්‍රාදේශීය කළමනාකාර කුලරත්න මහතා පැවැසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=r1407036</link>
    <topic>කටාන මාර්ග 80ක්බොරලු යොදා සකස් කරයි</topic>
    <author>කටාන සමූහ රන්ජිත් ලොකුපෝතාගම</author>
    <content>කටාන ප්‍රාදේශීය සභා බල ප්‍රදේශයට අයත් දෙමන්හන්දිය කලාපයේ මාර්ග 80කට පමණ බොරළු යොදා සකස් කිරීමට හේතුව වනුයේ එම මාර්ග ගල් හා තාර යොදා තැනීමට විශාල මුදලක් වැය වන නිසා යැයි කටාන ප්‍රාදේශීය සභා මන්ත්‍රී පියල් නන්දන වීරසිංහ මහතා (එ.ජ.නි.ස) පැවැසීය.මේ පිළිබඳව කළ විමසීමක දී ඒ මහතා එසේ පැවසීය.පත්තායම්වත්ත සහ බතලවත්ත ප්‍රදේශවල අඩි 30ක් පුළුල් වූ මාර්ග සංවර්ධනය කිරීම දුෂ්කර බව ද පෙන්වා දුන් ඒ මහතා වර්ෂා කාලයට කිඹුලාපිටිය ප්‍රදේශයේ ඇතැම් මාර්ග අඩි 10ක් පමණ වතුරින් යට වන බව ද පැවැසීය.එම ප්‍රදේශයේ මාර්ගවලින් සංවර්ධනය කර තිබෙනුයේ 30%ක පමණ ප්‍රමාණයකි.මේ ප්‍රදේශයේ වසර 15කට පමණ පෙර වෙන්දේසි කළ ඉඩමක මාර්ග පවා වර්ෂාවට අඩි කීපයක් යට වන බවද එහි ජනතාව මාර්ගවල ගල්කැට තබා ඒ මතින් ගමන් කරන බවද මන්ත්‍රීවරයා පැවැසීය. මේ නිසා මාර්ග දෙපස කොන්ක්‍රීට් කානු ඉදිකර දෙන ලෙස ජනතාව ඉල්ලීම් කරති.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=r1407037</link>
    <topic>කැගල්ල දිස්ත්‍රික්කයේ රෝහල්වල අඩුපාඩු සොයා බලයි</topic>
    <author>රඹුක්කන උතුර සමූහවිපුල එස්. කුමාරතුංග</author>
    <content>කෑගල්ල දිස්ත්‍රික්කයේ මාවනැල්ල කිතුල්ගල, රඹුක්කන, හා කිතුල්ගල යන දිසා රෝහල්වල භෞතික හා මානව අවශ්‍යතා සොයා බැලීමට සෞඛ්‍ය ඇමැති මෛත්‍රිපාල සිරිසේන මහතා එක්විය.සබරගමු ප්‍රධාන ඇමැති සහ පළාත් සෞඛ්‍ය විෂයභාර ඇමැති මහීපාල හේරත් මහතාගේ ආරාධනයෙන් එක්වූ බව කෑගල්ල දිස්ත්‍රික් සෞඛ්‍ය සේවා අධ්‍යක්ෂ වෛද්‍ය කුමාර් වික්‍රමසිංහ මහතා පැවැසීය.කරවනැල්ල මූලික රෝහල නිරීක්ෂණය කිරීමෙන් අනතුරුව සෞඛ්‍ය ඇමැතිවරයා සඳහන් කර සිටියේ සිරිපා වන්දනා සමයේ ලක්ෂ සංඛ්‍යාවක බැතිමතුන් ගැවසෙන වන්දනා මාර්ගයේදී හමුවන කරවනැල්ල මූලික ‍රෝහලට අවශ්‍ය සියලු සම්පත් ලබාදීමට පියවර ගන්නා බවයි.මූලික ‍‍රෝහලක් බවට පත්කළ කරවනැල්ල මූලික රෝහලේ විශේෂඥ වෛද්‍යවරු ඇතුළුව වෛද්‍යවරු 60කට ආසන්න පිරිසක් සේවය කරන ඉතා කාර්යක්ෂම සෞඛ්‍ය සේවා ස්ථානයක් බවට අද පත්වෙලා තිබෙනවා.අක්කර 18ක භූමි භාගයක පිහිටි කිතුල්ගල දිසා රෝහල සංචාරක පරිසරයක පිහිටි නිසා රෝහල සංවර්ධනය කිරීම සඳහා විශේෂ ව්‍යාපෘතියක් හදුන්වා දීමට පියවර ගත්තා.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=r1407038</link>
    <topic>කාබනික පොහොර යොදාසාර්ථක මෑ අස්වැන්නක්</topic>
    <author/>
    <content>කළුතර නගරයේ කුණු කසළවල අවසන් නැවතුම වනුයේ නාගොඩ පොහොර වත්තයි.මෙසේ ගෙනැවිත් දමන කුණු කසළ එහිදී කාබනික පොහොර බවට පත්වේ. එම පොහොර යොදා එම භූමියේ සාර්ථක ආදර්ශ මෑ වගාවක් ආරම්භ කර ඇති අයුරු.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=s1407031</link>
    <topic>විස්සයි20 ක්‍රිකට් ශූරතාවසදර්න් එක්ස්ප්‍රස් කණ්ඩායමට</topic>
    <author>ෆවුස් මොහොමඩ්</author>
    <content>උඩරට රූලර්ස් කණ්ඩායමේ ශෙහාන් ජයසූරිය හා උපුල් තරංග එක්ව ඕවර 10.2කදී ලකුණු 95ක සම්බන්ධතාවක් පිහිටුවමින් අර්ධ ශතක රැස් කිරීමට සමත්වූවත් ‍‍සචිත් පතිරණගේ විශිෂ්ට පිතිහරඹය හේතුවෙන් ශ්‍රී ලංකා ක්‍රිකට් 'අල්ට්‍රාටෙක් සුපර් 4' විස්සයි20 අන්තර් පළාත් ක්‍රිකට් තරගාවලියේ අවසන් තරගයෙන් ලකුණු 4ක තියුණු ජයක් වාර්තා කරමින් ශූරතාව දිනා ගැනීමට ලසිත් මාලිංගගේ නායකත්වයෙන් යුතු සදර්න් එක්ස්ප්‍රස් කණ්ඩායම ඊයේ සමත්විය.දෙපිල අතර එස්.එස්.සී.පිටියේ ඊයේ පැවැති අවසන් මහා තරගයේ පළමුව පන්දුවට පහරදුන් සදර්න් එක්ස්ප්‍රස් කණ්ඩායම නියමිත ඕවර 20 අවසානයේ කඩුලු 8කට ලකුණු 161ක් රැස් කළ අතර පිළිතුරු ඉනිම ක්‍රීඩා කළ උඩරට රූලර්ස් කණ්ඩායමට ඕවර 20 අවසානයේ ලබා ගත හැකිවූයේ කඩුලු 9කට ලකුණු 157ක් පමණි.සදර්න් එක්ස්ප්‍රස් පිලේ මුල් පෙළ පිතිකරුවන් වන නිරෝෂන් දික්වැල්ල ලකුණු 26ක් ද, දිල්රුවන් පෙරේරා ලකුණු 28ක් ද, ජෙහාන් මුබාරක් ලකුණු 34ක් ද, යසෝධ ලංකා ලකුණු 24ක් ද රැස් කළහ. පන්දු යැවීමේ දී අසේල ගුණරත්න ලකුණු 19කට කඩුලු 3ක් දවාලූ අතර අජන්ත මෙන්ඩිස් ලකුණු 27කට කඩුලු 3ක් බිඳ දැමුවේය.ලකුණු 162ක ඉලක්කයක් හඹා යාමට පිටියට පිවිසි උඩරට රූලර්ස් කණ්ඩායමේ ආරම්භක පිතිකරුවන් වන ශෙහාන් ජයසූරිය හා උපුල් තරංග අගනා සම්බන්ධතාවක් ගොඩ නගමින් කණ්ඩායමේ ලකුණු සංඛ්‍යාව ඉහළ දැමූහ.ධනුෂ්ක ගුණතිලකගේ පන්දුවකට ඇන්ජෙලෝ‍ පෙ‍රේරා අතට උඩපන්දුවක් දී උපුල් තරංග ලකුණු 62කට දැවී යාමෙන් පසුව පිටියට පැමිණි කුමාර් සංගක්කාර ලකුණු 16කට දවාලීමට සීකුගේ ප්‍රසන්න සමත්විය. ශෙහාන් ජයසූරිය ලකුණු 51කට දැවී ගියේය. අනතුරුව කණ්ඩායමේ මැදපෙළ පිතිකරුවන් අඩු ලකුණු සංඛ්‍යාවකට දවාලීමට සචිත් පතිරණ සමත්විය. තරගයේ වීරයා සම්මානය ඔහුට හිමිවිය.මේ ජයග්‍රහණයත් සමග 2014 චැම්පියන් ලීග් ක්‍රිකට් තරගාවලියට සුදුසුකම් ලැබීමට සදර්න් එක්ස්ප්‍රස් කණ්ඩායම සමත්විය.සදර්න් එක්ස්ප්‍රස් (නායක – ලසිත් මාලිංග), උඩරට රූලර්ස් (නායක – ළහිරු තිරිමාන්න) , වෙස්ටර්න් ටෘපර්ස් (නායක – ඇන්ජෙලෝ මැතිව්ස්) සමග යාල් බ්ලේසර්ස් (නායක – දිනේෂ් චන්දිමාල්) කණ්ඩායම් මේ තරගාවලියට එක්වූහ.ත්‍යාග ප්‍රදානෝත්සවය පැවැත්වූයේ අල්ට්‍රාටෙක් සමාගමේ ප්‍රධාන විධායක නිලධාරී කිරාන් රෙඩ්කර් මහතාගේ ප්‍රධානත්වයෙනි. තරගාවලි අධ්‍යක්ෂ අජිත් ජයසේකර මහතා ද මේ අවස්ථාවට එක්විය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=s1407032</link>
    <topic>ග්‍රේෂන් ගුණවර්ධන අභියෝගතා කුසලානපිහිනුම් තරගාවලිය හෙට</topic>
    <author/>
    <content>තර්ස්ටන්, ඩී.එස්. සේනානායක හා නාලන්ද විදුහල් මගින් සංවිධානය කරනු ලබන ග්‍රේෂන් ගුණවර්ධන අභියෝගතා කුසලාන තුන්කොන් පිහිනුම් තරගාවලිය තර්ස්ටන් විදුහලේ සත්කාරකත්වය මැද හෙට ආරම්භ ‍වේ.හෙට පෙරවරු 8.30 සිට පස්වරු 4.30 දක්වා තර්ස්ටන් විදුහල් පිහිනුම් තටාකයේ දී පැවැත්වෙන මේ තරගාවලියට සමගාමීව විදුහල් 3 අතර වෝටර්පෝ‍ලෝ ක්‍රීඩා තරගාවලියක් ද පැවැත්වීමට නියමිතය.තරගාවලියේ ප්‍රධාන අමුත්තා ලෙස තර්ස්ටන් විදුහලේ ආදි සිසු ග්‍රේෂන් ගුණවර්ධන මහතා සහභාගි වේ. විදුහල්පති ඒ.ඩී.එම්.ඩී.බණ්ඩාර මහතාගේ මඟ පෙන්වීම මත හා ක්‍රීඩා භාර නියෝජ්‍ය විදුහල්පති ලක්ෂමන් ගුණතිලක මහතාගේ සම්බන්ධිකරණය යටතේ මේ තරගවලිය මෙහෙයවනු ලබන්නේ පිහිනුම් භාර ආචාර්ය සමිත අබේසුන්දර මහතා විසිනි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=s1407033</link>
    <topic>දකුණු පළාත් කේවල චෙස් තරගාවලිය හෙට ඇරැඹේ</topic>
    <author>ජස්ටින් කොඩිකාර මාතර දිසා විශේෂ</author>
    <content>මාතර මධ්‍ය මහා විද්‍යාලයීය චෙක් සංගමය මෙහෙයවනු ලබන දකුණු පළාත් වාර්ෂික කේවල චෙස් තරගාවලිය හෙට (4) සිට 6 වැනිදා දක්වා මාතර මහා විදුහලේ දී පැවැත්වේ.අවුරුදු 6න් පහළ, 8න් පහළ, 10න් පහළ, 12න් පහළ, 14න් පහළ, හා 16න් පහළ වශයෙන් තරග ඉසව් නියෝජනය කරමින් දකුණු පළාත් බාලක බාලිකාවන් මේ තරගාවලියට එක්වී සිටිති. තරගාවලිය අවසානයේ සහභාගි වන සෑම ක්‍රීඩක ක්‍රීඩිකාවකටම සහතික පත් ප්‍රදානය කරනු ලබන අතර ශූරයන්ට අනුශූරයන්ට හා තුන්වැනි ස්ථාන දිනා ගන්නා ක්‍රීඩක ක්‍රීඩිකාවන්ට රන්, රිදී හා ලෝකඩ පදක්කම් සමග සහතික පත් පිරිනැමේ.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=s1407034</link>
    <topic>‘දිනමිණ’ක්‍රීඩා මාධ්‍යවේදී නිරෝෂනගේ පියාණන්ගේ අවසන් කටයුතු අද</topic>
    <author/>
    <content>දිනමිණ ක්‍රීඩා මාධ්‍යවේදී ‍නිරෝෂන ප්‍රියංකරගේ ආදරණීය පියාණන් වන ඩබ්.එම්.ආර්.නන්දසේන වීරසිංහ මහතා (66) අභාවප්‍රාප්ත විය. ‍දේහය බණ්ඩාරවෙල, මලිත්ත, එනසාල්බැද්දේ 'නන්දසේන සෙවන' නිවසේ තැන්පත් කර ඇති අතර අවසන් කටයුතු අද (3) පස්වරු 4.30 ට පහළ කටුගහ, අඹගස්ගොඩැල්ල සුසාන භූමියේ දී සිදුකෙරේ.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=s1407035</link>
    <topic>කුණ්ඩසාලේ සය සාමාජික ක්‍රිකට්</topic>
    <author>මහනුවර සංචාරක</author>
    <content>කුණ්ඩසාලේ 'රණ හංස' ක්‍රීඩා සමාජය පළමුවරට සංවිධානය කරන දිවා රාත්‍රී සය සාමාජික සැහැල්ලු පන්දු ක්‍රිකට් තරගාවලිය මේ මස 5-6 කුණ්ඩසාලේ එස්.ඩබ්.ආර්.ඩී.බණ්ඩාරනායක ජාතික පාසල් ක්‍රීඩාංගණයේ දී පැවැත්වේ.තරගාවලියේ ජයග්‍රාහකයන් සඳහා ජනමාධ්‍ය හා ප්‍රවෘත්ති ඇමැති ආචාර්ය කෙහෙලිය රඹුක්වැල්ල අභියෝගතා කුසලානය සමග මුදලින් රුපියල් පනස් දහසක් ද, අනුශූරයන්ට මධ්‍යම පළාත් සභා මන්ත්‍රී ලින්ටන් විජේසිංහ අභියෝගතා කුසලානය සමග මුදලින් රුපියල් විසිපන්දහසක්ද පිරිනැමීමට නියමිත බව සංවිධායක මණ්ඩලය දැනුම් දෙයි.මේ තරගාවලිය පිළිබඳ වැඩි විස්තර 072 4659111හෝ 0774188157 දුරකතන අංක මගින් විමසන ලෙස සංවිධායක මණ්ඩලය නිවේදනය කරයි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=s1407036</link>
    <topic>රාජකීය විදුහල් පිල අවසන් පූර්ව වටයට</topic>
    <author>ෆවුස් මොහොමඩ්</author>
    <content>සාන්ත ජෝශප් විදුහල් පිලට එරෙහිව ලකුණු 32-19ක ජයක් වාර්තා කළ රාජකීය විදුහල් කණ්ඩායම ජනාධිපති කුසලාන මයිලෝ අන්තර් පාසල් අවුරුදු 20න් පහළ පිළිමලුන් පිටුදැකීමේ රගර් තරගාවලියේ අවසන් පූර්ව වටයට පිවිසීමට ඊයේ සමත්විය.රාජකීය විදුහල් ක්‍රීඩා සංකීර්ණයේ පැවැති මේ තරග‍යේ පළමු භාගය නිමාවනවිට දෙපිලම ලකුණු 7 බැගින් ලබා සම තත්ත්වයේ පසුවූවත් දෙවැනි භාගයේ දී ආක්‍රමණශීලී ක්‍රීඩා රටාවක නිරතවූ රාජකීය විදුහල් ක්‍රීඩකයෝ උත්සාහක දිනුම් 4ක් වාර්තා කරමින් ජයග්‍රහණයට හිමිකම් කීහ‍. තරගය පුරා කැපී පෙනෙන දස්කම් දැක්වූ රාජකීය විදුහලේ සුපුන් වර්ණකුලසූරිය උත්සාහක දිනුම් ත්‍රිත්වයක් වාර්තා කිරීමට සමත්විය.රාජකීය විදුහල් පිල රැස් කළ ලකුණු සංඛ්‍යාවට ‍ගෝල් 2ක්, උත්සාහක දිනුම් 3ක් සහ දඬුවම් පහරක් ඇතුලත් වූ අතර සාන්ත ජෝශප් විදුහල් පිල ගෝල් 2ක් සහ උත්සාහක දිනුමක් වාර්තා කළේය. අද පැවැත්වෙන ත්‍රිත්ව – වෙස්ලි තරග‍යේ ජයග්‍රාහකයන් සමග රාජකීය විදුහල් පිල ලබන 7වැනිදා පැවැත්වෙන දෙවැනි අවසන් පූර්ව තරගයට එක්වනු ඇත. ශ්‍රී ලංකා පාසල් රගර් සංගමයේ මෙහෙයවීමෙන් හා නෙස්ලේ ලංකා සමාගමේ පූර්ණ අනුග්‍රහයෙන් යුතුව පැවැත්වෙන මේ තරගාවලියේ අවසන් මහා තරගය ලබන 13වැනිදා පැවැත්වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=s1407037</link>
    <topic>මහනුවර සහ මාතර දිස්ත්‍රික් කණ්ඩායම් ශ්‍රී ලංකා යූත් නෙට්බෝල් අවසන් තරගයට</topic>
    <author/>
    <content>ජාතික තරුණ සේවා සභාව, ශ්‍රී ලංකා යෞවන සමාජ සම්මේලනය හා යෞවන කටයුතු හා නිපුණතා සංවර්ධන අමාත්‍යංශය එක්ව සංවිධානය කරනු ලබන 26වැනි ශ්‍රී ලංකා යූත් ක්‍රීඩා උළෙලේ නෙට්බෝල් කාන්තා අවසන් මහා තරගය සඳහා මහනුවර හා මාතර දිස්ත්‍රික් කණ්ඩායම් සුදුසුකම් ලබා සිටිති.තරගාවලියේ කාන්තා හා පිරිමි මූලික වටයේ තරග පසුගියදා කලුතර වර්නන් ප්‍රනාන්දු ක්‍රීඩාංගණයේ පැවැති අතර එහිදී පිරිමි අවසන් තරගයට කෑගල්ල සහ යාපනය දිස්ත්‍රික් කණ්ඩායම් සුදුසුකම් ලබා ගත්හ. කාන්තා හා පිරිමි දෙඅංශයේම අවසන් තරග ශ්‍රී ලංකා යූත් ක්‍රීඩා උළෙලේ දී පැවැත්වේ. මෙවර ක්‍රීඩා උළෙල පැවැත්වීමට නියමිතව ඇත්තේ බෙලිඅත්තේදීය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=s1407038</link>
    <topic>විවෘත වෙඩි තැබීමේ තරගාවලියේසමස්ත ශූරතාව යුද හමුදාව දිනාගනී</topic>
    <author/>
    <content>ශ්‍රී ලංකා නාවික හමුදාව, ජාතික වෙඩි තැබීමේ සංගමය සමග එක්ව දෙවැනි වරට සංවිධාන කළ විවෘත වෙඩි තැබීමේ තරගාවලියේ සමස්ත ශූරතාව දිනා ගැනීමට යුද හමුදා කණ්ඩායම සමත්විය. තරගාවලියේ අනුශූරතාව නාවික හමුදාවට හිමිවිණි.වැලිසර නාවික හමුදා ගෘහස්ත වෙඩි පිටියේ පැවැති තරගාවලියට ශ්‍රී ලංකා නාවික, යුද, ගුවන්, පොලිස් කණ්ඩායම් මෙන්ම ප්‍රමුඛ පෙල වෙඩි තැබීමේ ක්‍රීඩා සමාජ නියෝජනය කරමින් ක්‍රීඩක ක්‍රීඩිකාවන් එක්වු අතර මාලදිවයින් ජාතික වෙඩිතැබීමේ කණ්ඩායම ද සමගින් තරගකරුවන් 200කට අධික සංඛ්‍යාවක් එක්ව සිටියහ.තරගාවලියේ ජය සංකේත ප්‍රදානය ශ්‍රී ලංකා නාවික හමුදාපති වයිස් අද්මිරාල් ජයනාත් කොළඹගේ මහතාගේ ප්‍රධානත්වයෙන් පැවැති අතර මේ අවස්ථාවට නාවික හමුදා මාණ්ඩලික ප්‍රධානී රියර් අද්මිරාල් ජයන්ත පෙරේරා, ජාතික වෙඩි තැබීමේ සම්මේලනයේ සභාපති රියර් අද්මිරාල් රොහාන් පෙරේරා, අධ්‍යක්ෂ ජෙනරාල් සිවිල් ඉංජිනේරු රියර් අද්මිරාල් විපුල ජයසිංහ, ජාතික රයිෆල් සංගමයේ සභාපති රියර් අද්මිරාල් උදය බණ්ඩාර, නාවික හමුදා අධ්‍යක්ෂ ජෙනරාල් මෙහෙයුම් රියර් අද්මිරාල් නීල් රොසයිරෝ මහත්වරුන් සහ නාවික හමුදා ක්‍රීඩා නිලධාරීන් පිරිසක් එක්වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=s1407039</link>
    <topic>මීගමුව රයිෆල් සමාජය මෙහෙයවනවෙඩිතැබිමේ ක්‍රීඩා ශූරතාවලිය අද සිට</topic>
    <author>වර්නන් ගුණසේකර</author>
    <content>ශ්‍රී ලංකාවේ පැරැණිතම හා විශාලතම සිවිල් පුරවැසියන්ගේ වෙඩිතැබීමේ ක්‍රීඩා සංගමය නව මීගමුව රයිෆල් සමාජය මගින් වෙඩි තැබීමේ තරගාවලි ද්විත්වයක් සඳහා ක්‍රීඩකයන් සූදානම් කර තිබේ.වසර ගණනාවක් පුරා ජාත්‍යන්තර ලෝහමය ඡායා ඉලක්ක වෙඩිතැබීමේ සංගමය යටතේ ක්‍රියාත්මක වන කුඩා බෝර වෙඩිතැබීමේ තරගාවලිය (IMSSU Small Bore) සහ ඉදිරියට පියාසර කරන ඉලක්කවලට වෙඩිතැබීමේ තරගාවලිය (DTL Trap) මේ අතර වේ. මේ තරග ප්‍රචලිත කරවීමට හා ක්‍රීඩකයන් දිරිගැන්වීමට අවශ්‍ය පසුබිම මීගමුව රයිෆල් ක්‍රීඩා සමාජය මගින් දැනටමත් සිදු ‍කොට තිබේ.ජාතික වෙඩිතැබීමේ ක්‍රීඩා මව් සංගමයේ (NRASL) අනුමැතිය යටතේ 6වැනි වරටත් කුඩා බෝර ජාතික වෙඩිතැබිමේ ශූරතාවලිය අද සිට ලබන 6වැනිදා දක්වා පැවැත්වේ. මෙය ජාතික මට්ටමේ තරගාවලියක් ලෙස සැලකේ.මීට අමතරව ලබන 14වැනිදා සිට 26 දින දක්වා චෙක් ජනරජයේ දී පැවැත්වෙන 11 වැනි ලෝක IMSSU ශූරතා තරගාවලියට ශ්‍රී ලංකාව නියෝජනය කිරීමට ක්‍රීඩකයන් 15දෙනකුගෙන් සමන්විත කණ්ඩායමක් සූදානම් කර ති‍බේ. ඔවුන් අද ඇරැඹෙන තරගාවලියට ද ක්‍රීඩා කිරීමට නියමිතය.මීගමුව රයිෆල් සමාජය වෙඩි තැබීමේ ක්‍රීඩාවේ අභිවෘද්ධිය වෙනුවෙන් මේ වනවිට සිය වෙඩි පිටිය ප්‍රතිසංස්කරණය කර ඇති අතර එක වරකට ක්‍රීඩකයන් 20 දෙනකුට තරග කළ හැකි ආකාරයෙන් එම පිටිය නිර්මාණය කර ඇති බවත්, වෙඩි තැබීමේ ක්‍රීඩාව මෙරට ප්‍රචලිත කිරීමට අවශ්‍ය පියවර ගෙන ඇති බවත් මීගමුව වෙඩි තැබීමේ සමාජයේ සභාපති මොහාන් ගිල්බට් මහතා පවසයි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=s14070310</link>
    <topic>වෙළෙඳ සේවා මේස පන්දු ශූරතා කොමර්ෂල් ක්‍රෙඩිට්-සෙලාන් දිනති</topic>
    <author/>
    <content>වෙළෙඳ සේවා මේස පන්දු තරගාවලියේ ‘ඒ’ කාණ්ඩයේ පිරිමි කණ්ඩායම් ශූරතාව දිනාගැනීමට කොමර්ෂල්‍ ක්‍රෙඩිට් සමාගම සමත්වූ අතර කාන්තා ශූරතාව සෙලාන් බැංකු කණ්ඩායමට හිමිවිය.පිරිමි අවසන් තරගයේදී කොමර්ෂල් ක්‍රෙඩිට් හමුවේ වට 3-2ක් ලෙස සෙලාන් බැංකු කණ්ඩායම පරාජයට පත්වූ අතර කාන්තා අවසන් තරගයේදී ඩයලොග් එක්සයිටා වට 2-0කින් පරාජය කිරීමට සෙලාන් බැංකුවට හැකිවිණි.‘ඒ’ කොටසේ ශූරයන් වූ කොමර්ෂල් ක්‍රෙඩිට් කණ්ඩායමට චමීර ගිනිගේ, එච්.එම්.පී.සී.ද සිල්වා, ආර්.එස්.එගොඩගේ, කේ.ටී.එන්.මධුසංක, කේ.ඩබ්.ඒ.ඒ.කීර්ති එක්ව සිටි අතර දුල්මිණි ටී.විජේබණ්ඩාර, චිතිකා සසානි, ජී.එස්.පෙරේරා හා එරන්දි කළුආරච්චි සෙලාන් කණ්ඩායම නියෝජනය කරමින් ‘ඒ’ කොටසේ ශූරියන් වූහ.තරගාවලියේ සමස්ත ප්‍රතිඵල මෙසේය.පිරිමි ‘බී’ කාණ්ඩය-ඩයලොග් එක්සියාටා 3-1කින් සිංගර් ක්‍රීඩා සමාජය, ‘සී’ කාණඩය-යුනිලීවර් ක්‍රී.ස 3-0කින් මාස් කණ්ඩායම, ‘ඩී’ කාණ්ඩය-ඇස්ට්‍රෝන් ක්‍රී.ස 3-0කින් ඩයලොග් එක්සියාටා, ‘ඊ’ කාණ්ඩය-මිලේනියම් ‘ඒ’ 3-2කින් මිලේනියම් ‘බී’ කණ්ඩායම් පරාජයට පත් කිරීමට සමත්විය.කාන්තා ‘බී’ කාණඩයේ ජය මිලේනියම් කණ්ඩායම හිමිකරගත් අතර ඔවුන් හමුවේ එච්.එස්.බී.සී බැංකු කණ්ඩායම පරාජය විය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=s14070311</link>
    <topic>නාවික හමුදාවටකබඩි ශූරතාද්විත්වයක්</topic>
    <author/>
    <content>ශ්‍රී ලංකා කබඩි සම්මේලනය සහ රත්නපුර දිස්ත්‍රික් කබඩි සම්මේලනය එක්ව සංවිධාන කළ සමස්ත ලංකා අන්තර් සමාජ කබඩි තරගාවලියේ පිරිමි හා කාන්තා ශූරතා ද්විත්යම දිනාගැනීමට ශ්‍රී ලංකා නාවික හමුදා කණ්ඩායම් සමත්වූහ.රත්නපුර නව නගර ගෘහස්ත ක්‍රිඩාගාරයේ දී පැවැති තරගාවලියේ පිරිමි අවසන් තරගයේදී නාවික හමුදාව හමුවේ ශ්‍රී ලංකා ගුවන් හමුදාව පරාජයට පත්වූ අතර කාන්තා තරගයේදී නාවික හමුදාව හමුවේ යුද හමුදා කණ්ඩායම පරාජයට පත්විය.මෙහිදී පිරිමි ශුරතාවය නාවික හමුදාවට හිමි වූ අතර අනුශූරතාවය ශ්‍රී ලංකා ගුවන් හමුදාව දිනා ගන්නා ලදී.තරගාවලියට ශ්‍රී ලංකා යුද, ගුවන්, නාවික, පොලිසීය ඇතුළු කබඩි ක්‍රීඩා සමාජ 40ක් සහභාගී වුහ. දිවා-රාත්‍රී තරගාවලියක් ලෙස පැවති තරගාවලියේ සමාරම්භක දින ප්‍රධාන ආරාධිතයා වශයෙන් සබරගමු මහ ඇමති ශ්‍රී ලංකා කබඩි සම්මේලනයේ සභාපති මහීපාල හේරත් සාම්ප්‍රධායික කර්මාන්ත සහ ව්‍යවසායකත්ව සංවර්ධන ඇමති ඩග්ලස් දේවානන්ද යන මහත්වරු සහභාගී වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=s14070312</link>
    <topic>මධ්‍යම පළාත් නෙට්බෝල් ශූරතාව මහනුවරට</topic>
    <author>අසෝක බණ්ඩාර හිඳගොඩමාතලේ දිසා විශේෂ</author>
    <content>ජාතික මහා ක්‍රීඩා උළලේ තෙවැනි අදියරේ මධ්‍යම පළාත් අන්තර් දිස්ත්‍රික් නෙට්බෝල් තරගාවලියේ ශුරතාව දිනාගැනීමට මහනුවර දිස්ත්‍රික් පිල සමත් විය. අනු ශුරතාවය දිනාගනු ලැබුවේ මාතලේ දිස්ත්‍රික් පිල විසිනි.මෙම තරගාවලිය පසුගියදා කටුගස්තොට ශාන්ත අන්තෝනි බාලිකා විදුහල් ක්‍රීඩාංගනයේදී පැවැත්විණි. මාතලේ, මහනුවර හා නුවරඑළිය දිස්ත්‍රික් කණ්ඩායම් අතර පැවති මෙම තරගාවලියේ විනිශ්ව කටයුතු සිදුකරනු ලැබුවේ කුමාරි ගමගේ සහ එන්.කේ.ආර්. දමයන්ති මහත්මීහූ විසිනි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=f1407031</link>
    <topic>හනුමන්තලාගේ මාධ්‍ය කලාව</topic>
    <author>රාමන්</author>
    <content>‘1983 සිදු වූ තරම් දේපළ අලාභ හානි අලූත්ගමින් හා බේරුවලින් වාර්තා වන්නේ නැහැ. එය නොසලකා හැරිය යුතු මෙන් ම ගණන් නොගත යුතු සිදුවීමක් බව මින් අදහස් වන්නේ නැහැ. රටක ජනයා වාර්ගික වශයෙන් ඇන කොටා ගැනීම හෝ පීඩනයකට ලක් වීම සුළුවෙන් තැකිය යුතු කරුණක් නොවෙයි. සුළු සිදුවීමක් හෝ දැවැන්ත සිදුවීමක් වුවද එමගින් ලබා දෙන පණිවිඩය ප්‍රබලයි. තවමත් අපට ‘ශ්‍රී ලංකීය ජාතිය’ ගොඩනඟා ගැනීමට නොහැකි වීම මෙවන් ආරවුල් ඇති වීමට ප්‍රබල හේතුවක්. එහි ඇති සමාජමය කාරණය එයයි.කළු ජුලිය (1983) වන විට රූපවාහිනිය අපේ රටට හඳුන්වල දීලා වැඩි කලක් ගත වෙලා නැහැ. ආණ්ඩුවේ ගුවන් විදුලිය ප්‍රබල තැනක තිබුණා. වෙනත් නාළිකා මෙතරම් දක්නට ලැබුණේ නැහැ. තිබුණත් එතරම් ප්‍රබල නෑ. ප්‍රවෘත්ති කීවේ රජයේ නාළිකා හා ගුවන් විදුලිය පමණයි.ඒ නිසා ප්‍රවෘත්ති ඉදිරිපත් කිරීමේ ඒකාධිකාරය තිබුණේ ආණ්ඩුව සතුවයි. පුවත්පත් අතුරින් වුවද එතරම් බලපෑමක් කළ හැකි ප්‍රවෘත්ති පත්‍ර තිබුණේ කිපයක් යැයි සඳහන් කිරීමේ වරදක් නැහැ.එදා සමාජ මාධ්‍ය කියන දේවල් අහලවත් තිබුණේ නෑ. එස්.එම්.එස්, ඊමේල්, ඉන්ටර්නෙට් ‘වෙබ් අඩවි’, ට්විටර් ගිණුම් මේවා ගැන වගේ වගක් කාටවත් තිබුණේ නෑ. මේ නිසා කළු ජුලිය පැවැති සමයේ මාධ්‍ය ක්ෂෙත්‍රය මේතරම් දියුණු මට්ටමක නොතිබුණා යන්න පොදු පිළිගැනීමයි.එහෙත් එදා මෙදා තුර ඉතා වේගයෙන් ඉදිරියට ගිය ක්ෂෙත්‍රයක් ලෙස මාධ්‍ය ක්ෂෙත්‍රය හඳුන්වා දිය හැකියි. සමහර අංශවලින් ගත් කළ මේ තරම් ඉදිරියට ගිය ක්ෂෙත්‍රයක් නැති තරම්. අද ඕනෑම කාරණයක් තමන්ට ඕනෑ විදියකට, තමන්ට සිතෙන පරිදි ඕනෑම තැනක සිට ප්‍රචාරය කළ හැකියි.ඊ මේල්, ඉන්ටනෙට් පහසුකම් ඇති ඕනෑම කෙනෙකුට ‘කොම්පියුටර්’, ‘ලැප්ටොප්’, ‘නෝට් බුක්’ වැනි තාක්ෂණික උපකරණ වෙත් නම් සුළු මොහොතකට හෝ මාධ්‍යකරුවෙක් වෙන්නත් පුළුවන්. එයා සංයමයක්, වගකීමක් බුද්ධියක් හා පුහුණුවක් ඇති සංවේදී මාධ්‍යවේදියෙක් ද නැද්ද කියන කාරණය මෙහි දී වැදගත් වන්නේ නැහැ.එහෙත් තමන් රැඳී සිටින තැනේ සිට ඕනෑම තොරතුරක් මුදාහැරීමේ අවස්ථාව ඔහුට සැකසී තිබෙන බව පිළිගත යුතුයි.එය විද්‍යාවේ හා තාක්ෂණයේ ජයග්‍රහණ නිසා සිදු වුවක්. එහි වරදක් නැහැ. විද්‍යාවේ හා තාක්ෂණයේ ජයග්‍රහණ ගලා ගෙන යන ප්‍රවාහය කිසිවෙකු නතර කරන්න බැහැ. එසේ නතර කිරීමත් නිෂ්ඵලයි. මේ නිසා හොඳට නරකට දෙකටම ‘කට’කීවා සේ අද හොඳට නරකට දෙකටම මාධ්‍ය යැයි හැඳින්වීමට අපට සිදු වෙනවා.එසේ ම කතරගම යෑම ගැන එදා සඳහන් කළේ එය දැන ගෙන යා යුතු ගමනක් විදියටයි. ‘දැනගෙන ගියොත් කතරගම නොදැන ගියොත් අතර මඟ’ කියා කියලායි කිව්වේ. මේ නිසා මාධ්‍ය භාවිතය සම්බන්ධයෙන් ද මෙම පැරණි උපමාව ප්‍රයෝජනයට ගත යුතු යුගයක අද අප ජීවත් වන බව දැන ගෙන සිටීම වැදගත්. මේ අතර වැරදි මාධ්‍ය භාවිතයට එරෙහිව හෝ රටක් ගිනි ගන්නා කාරණා සම්බන්ධයෙන් මාධ්‍ය වාරණයක් ඇති කිරීම ද අද දවසේ එතරම් වැදගත් කාරණා නොවෙයි.‘බලධාරියා විසින් කපා හැරීම’ හෝ මාධ්‍ය වරණය අද වන විට යල් පැන ගිය නොවැදගත් ක්‍රමවේදයක්. මේ නිසා ම ආණ්ඩුවේ, සමාජ ක්‍රියාධරයන්ගේ හා ජනමත ප්‍රධානීන්ගේ වගකීම වැඩි වෙලා. සමහර කාරණා සම්බන්ධයෙන් මාධ්‍ය පාලනය කිරීමේ සුපුරුදු ක්‍රියාවලිය තාක්ෂණය මගින් බිඳ දා තිබෙනවා.විශේෂයෙන් ම සමාජ මාධ්‍ය පාලනය කිරීම ‘හිල් කුඩයකින් වතුර අදිනවා’ වගේ වැඩක්. අවහිර කරන හෝ තහනම් කරන වෙබ් අඩවි නවීන තාක්ෂණි ක්‍රම ඔස්සේම දැක බලා ගැනීමේ හැකියාව ඒවා පරිහරණය කරන බොහෝ අය දැන ගෙන සිටිනවා. මේ නිසා වැදගත් වන්නේ සමාජ මාධ්‍ය වගකීමකින් යුතුව කටයුතු කරන තැනකට ගෙනයාමයි.අලූත්ගම හා බේරුවල අවාසනාවන්ත සිදුවීම් ඇති වන්නේ මෙවන් පසුබිමක. එහි මාධ්‍ය භාවිතයේ ප්‍රබලත්වය, 1983ට වඩා වැඩියි. එහෙත් 1983 සිදු වූ තරම් දේපළ අලාභ හානි අලූත්ගමින් හා බේරුවලින් වාර්තා වන්නේ නැහැ. එය නොසලකා හැරිය යුතු මෙන් ම ගණන් නොගත යුතු සිදුවීමක් බව මින් අදහස් වන්නේ නැහැ. රටක ජනයා වාර්ගික වශයෙන් ඇන කොටා ගැනීම හෝ පීඩනයකට ලක් වීම සුළුවෙන් තැකිය යුතු කරුණක් නොවෙයි.සුළු සිදුවීමක් හෝ දැවැන්ත සිදුවීමක් වුවද එමගින් ලබා දෙන පණිවිඩය ප්‍රබලයි. තවමත් අපට ‘ශ්‍රී ලංකීය ජාතිය’ ගොඩනඟා ගැනීමට නොහැකි වීම මෙවන් ආරවුල් ඇති වීමට ප්‍රබල හේතුවක්. එහි ඇති සමාජමය කාරණය එයයි.එහෙත් අලූත්ගම සිදුවීමේ දී ඇතැම් සමාජ මාධ්‍යවල හැසිරීම අතිශයින් ම කණගාටුදායකයි. සමස්තයක් වශයෙන් ගත් කළ මෙහි දී සමාජ මාධ්‍ය හැසිරුණේ ආගම්වාදීන් හා ජාතිවාදීන් කුළුගන්වන අයුරින් විශේෂයෙන්ම එම ජාතිවාදි ආගම්වාදි ගින්නට පිදුරු නොව පැට්‍රෝල් විසි කරන අයුරින්.බේරුවල සුළු සිද්ධීන් එක දහය කරල විකෘති කරලා අන්තර් ජාලයේ පළ කර තිබුණා. (මාධ්‍ය වාර්තාවකින්) මහාචාර්ය බෙල්ලන්විල විමලරත්න හිමියන් පවා සමාජ මාධ්‍යවල ක්‍රියාකාරිත්වය ගැන සඳහන් කර තිබුණේ මෙලෙසින්, ඕනෑම මාධ්‍යක් මෙවන් ශෝචනීය අර්බුදයක දී වගකීම් සහගතව හැසිරිය යුතු බව අමුතුවෙන් කිව යුතු නැහැ. එම වගකීම මාධ්‍ය භාවිතා කරන අය නිතැතින්ම ඇති කර ගත යුතුයි.නැතිනම් ඔවුන් එම කාර්යට සුදුසු වන්නේ නැහැ. මුද්‍රිත හා විද්‍යුත් මාධ්‍ය එම වගකීම ඉටු කරනු ලැබුවා. සමහර බෞද්ධ සංවිධාන සඳහන් කළ පරිදි එහි රජයේ වාරණයක් තිබුණේ ම නැහැ. මුද්‍රිත මාධ්‍ය අදාළ සිදුවීම් වාර්තා කළ යුතු ආකාරය පිළිබඳ මඟ පෙන්වීමක්වත් රජය පැත්තෙන් සිදු වී නැහැ. එය වගකීම් සහිත මාධ්‍ය සංස්කෘතියක දියුණු ලක්ෂණයක් සේ පෙන්වීමට මුද්‍රිත හා විද්‍යුත් මාධ්‍ය කටයුතු කර තිබුණා.එමගින් පිළිබිඹු වුයේ සිදුවීම වාර්තා කිරීම හෝ ප්‍රවෘත්ති පළ කිරීමෙන් වැළකී සිටීමක් නොවෙයි. වගකීම් සහගත මාධ්‍ය භාවිතයක්. මෙහි දී වාර්තාකරණය හා වගකීම යන කාරණා දෙකම නිවැරදිව ඉටු කිරීමට අත්දැකීම් සහිත මාධ්‍යවේදීන් හා මාධ්‍ය ආයතන ප්‍රධානීන් වගබලා ගත්තා.එහෙත් සමහර සමාජ මාධ්‍ය එම සිදුවීමේ බැරෑරුම්කම හා වගකීම ගැන සැලකිලිමත්ව සිටියේ නැහැ.ඔවුනට අවශ්‍ය වී තිබුණේ මුළු රටම ගිනි තැබීම දැයි කියන්න දන්නේ නැහැ. සමාජ මාධ්‍ය භාවිතා කරමින් ජාතිවාදී හා ආගම්වාදී ගැටුම් වර්ධනය වන ආකාරයෙන් කටයුතු කරන අය සම්බන්ධයෙන් දැඩි පියවර ගන්නා ලෙස ආරක්ෂක ලේකම් වරයා නියෝග කිරීමෙන් ම මෙහි බරපතළකම පැහැදිලි වෙනවා. මීට සම්බන්ධ අය අත් අඩංගුවට ගැනීමට පවා පෙලීසියට නියෝග කිරීම ප්‍රථම වතාවට සිදු වන්නක් බවයි පෙනේනේ. මේ නිසා මෙරටේ ක්‍රියාත්මක වන සමාජ මාධ්‍යවල කාර්ය භාරය සම්බන්ධයෙන් සමාජ කථිකාවතක් ඇති විය යුතු කාලවකවානුවක් දැන් උදාවෙලා. අලූත්ගම හා බේරුවල සිදුවීම ඊට හොඳ ආරම්භයක් ලබා දී තිබෙනවා.සමාජ මාධ්‍ය යනු රට ගනි තියන ‘හනුමන්තලා’ විය යුතු නැහැ. එවන් හනුමන්තලාගේ සමාජ මාධ්‍යවලින් රටකට සෙතක් වන්නේ නැහැ. අද දවසේ සමාජ මාධ්‍ය නව මාධ්‍ය මෙවලමක් නිසා ඊට කළ හැකි මාධ්‍ය බලපෑම සාම්ප්‍රදායික මුද්‍රිත මාධ්‍ය තරම් ප්‍රබල වන්නේ නැහැ. එහෙත් හෙට දවසේ එය මෙසේ නොවිමට ඉඩ තිබෙනවා. ශිඝ්‍රයෙන් සමාජ මාධ්‍ය භාවිතා කරන පිරිස් වැඩිවෙමින් පැවතීම ඊට එක් ප්‍රධාන හේතුවක්.මේ නිසා සමාජ මාධ්‍ය යහපත් තැනකට යොමු කරලීමේ කතිකාවත දැන් සිටම ඇති විය යුතුයි. නැතිනම් හෙට ප්‍රමාද වැඩි විය හැකියි.විශේෂයෙන් ම ආගම්වාදී ජාතිවාදී කාරණා ගිනි ගන්නා සුළුයි. එය රටක ඉදිරි ගමනට කිසිසේත්ම වාසිදායක වන්නේ නැහැ. අද මැද පෙරදිග රටවලට සිදු වී තිබෙන ව්‍යසනයෙන් මෙය පැහැදිලි වෙනවා. සමාජ මාධ්‍ය එතැන දී දි ක්‍රියාත්මක වී තිබෙන්නේ සමාජමය වශයෙන් නොදියුණු ආකාරයෙන්.මේ සියලූ තත්ත්වයන් යටතේ විද්‍යාවේ ජයග්‍රහණයක් ඔස්සේ අපට ලැබී තිබෙන මෙම තාක්ෂණික මෙවලම් නිවැරදිව මෙන් ම රට ගිනි ගන්නා ආකාරයෙන් භාවිතා නොකිරීමේ වැදගත් කම අලූත්ගම හා බේරුවල සිදුවීම් පාදක කරගෙන වුව ද සාකච්ඡා කිරීම වැදගත්. මේ නිසා තහනම් කිරීම් හා වාරණයට වඩා පලදායි වන්නේ අවශ්‍යවන්නේ අපේ සිතුම් පැතුම් වෙනස් කර ලීමෙන් ම සමාජ මාධ්‍ය හදා වඩා ගැනීමයි. නැතිනම් මීට වඩා ප්‍රබුද්ධ තැනකට කැඳවා ගෙන යාමයි. </content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=f1407032</link>
    <topic>මේ වෙනස බොහොම අපූරුයි</topic>
    <author/>
    <content>‘යශෝරාවය’ ටෙලි නාට්‍යයේ ‘බලදේව’ගේ චරිතයෙන් ශ්‍රී ලාංකේය ටෙලි නාට්‍ය නරඹන්නන්ගේ හදවත දිනාගත් ලකී ඩයස් රිදී තිරය ද ජය ගත්තෙකි. ‘සිරි මැදුර’, ‘අවරගිර’, ‘කුලගෙය’, ‘මාරුතය’, ‘වෑකන්ද වලව්ව’ ආදී චිත්‍රපට රැසක මෙන්ම ‘සොහොයුරෝ’, ‘සංක්‍රාන්ති සමය’, ‘සහස් ගව්දුර’, ‘ඉරට හඬන මල්’, ‘හිමි අහිමි’ ටෙලි නාට්‍ය රැසක් ඔස්සේ ද සිය ප්‍රතිභාව සනිටුහන් කළේය. ළඟදීම තිරගතවීම ට නියමිත ‘ඇහැලේපොළ කුමාරිහාමි’ චිත්‍රපටයේ අරිට්ඨගේ චරිතයෙන් ඔබ හමුවට පැමිණීමට නියමිත ප්‍රවීණ නළු ලකී ඩයස් ‘රස මංජරිය’ සමඟ මේ පිළිබඳ කතා බහක යෙදුනේ මෙසේය.මේ වසර ආරම්භයේ සිටම ඔබට බොහොම වාසනාවන්ත කාලයක් උදා වෙලා වගෙයි පෙනෙන්නේ?වසර ආරම්භයේ පටන්ම මට චිත්‍රපට කිහිපයකටම ආරාධනා ලැබුණා. මුලින්ම ඇහැළේපොළ කුමාරිහාමි චිත්‍රපටයේ වැඩ අවසන් කළා. කොළඹ, අනුරාධපුර, මාතලේ, කුරුණෑගල ඇතුළු කිහිප තැනකම රූගත කිරීම් සිදු වුණා.ඒ අතරයි ජයන්ත චන්ද්‍රසිරිගේ ‘මහරජ ගැමුණු’ චිත්‍රපටයට ආරාධනා ලැබෙන්නේ. මේ චිත්‍රපටය අතරදි සනත් අබේසේකරගේ ‘අනගාරික ධර්මපාල’ චිත්‍රපටයේ රූගත කිරීම් ආරම්භ කරනවා. මේ වනවිට රූගත කිරීම් සියල්ල අවසානයි.මද්දුම බණ්ඩාර ඛේදවාචකය සිදුවෙලා යෙදෙන දෙසීය වැනි සංවත්සරය උදා වෙන්නේ අගොස්තු මාසයේ. ඒ නිසා ‘ඇහැළේපොළ’ අගෝස්තු මාසයේත්, ‘අනගාරික ධර්මපාල’ සැප්තැම්බර් මාසයේත් තිරගතවීමට නියමිතයි.‘ඇහැළේපොළ කුමාරිහාමි’ චිත්‍රපටයේ අරිට්ඨගේ චරිතය ඔබගේ රංගන භූමිකාවේ සුවිශේෂී කඩඉමක්ද?අනිවාර්යයෙන්ම සුවිශේෂීයි. මේ ඔස්සේ විහිදෙන රංගන විලාස පරාස මගේ රසිකයන් මීට පෙර දැකලා නැහැ. ද්‍රවිඩ හුරුවකට තමයි මට ඒ චරිතය රඟපාන්න තිබුණේ. ඉරි තුන නළලේ ඇඳලා, මොට්ටුව තියලා රඟපෑව වගේම හඬ කැවීමේදීත් දමිළ බසට සමීපවයි සිංහල උච්චාරණය කළේ.ඒ වගේම ඒ චරිතයට පිවිසීමේදී රජ ඇඳුම, ආභරණවලින් සැරැසීම වගේම අංග රචනයත් මට අපූරු පිටුබලයක් වුණා. මගේ රංගන ජීවිතයේ අලුත්ම පිටුවක් පෙරළීමක් විදියටයි මේ අරිට්ඨ කියන චරිතය මා දකින්නේ.සුගත් සමරකෝන් කියන අධ්‍යක්ෂවරයා ‘අරිට්ඨ’ගේ චරිතයට ඔබව තෝරා ගැනීමට විශේෂ වූ හේතුවක් තිබුණාද?මුලින්ම මම බොහොම ස්තුතිවන්ත විය යතුයි සුගත් සමරකෝන්ට මට මේ වගේ චරිතයක් ලබා දුන්නාට. ඔහු පිටපත ලියන කාලයේදී මට කතා කරලා ඒ පිළිබඳ කිව්වා. ඔහු ඒ චරිතය මගෙන් දැක්කා. කාලයකට පස්සේ වෙනස්ම චරිතයක් රඟපාන්න ලැබීම පිළිබඳ මට තිබෙන්නේ සතුටක්. ඒ චරිතයට පිවිසීමේදී අපි කතා කරලා විවිධ වෙනස්කම් සිදු කළා. මුලින්ම තිබුණේ මගේ කොණ්ඩය අනෙක් නිලමෙලාගේ වගේ බඳින්නයි.ඒත් ඒක එහෙම කරන්නේ නැතිව දිගට දැමීමෙන් චරිතයට වෙනස්ම පෙනුමක් පැමිණියා. මා ගෙනාව ඒ යෝජනාවට ඇහුම්කන් දීම පිළිබඳ ඔවුන්ට ස්තුතිය හිමි විය යුතුයි. ඒ වගේම මට වෙනස්ම පෙනුමක් ලබා දෙන්න උත්සාහ කළ අංග රචනා ශිල්පී වසන්ත විට්ටච්චිටත්, ඇඳුම් නිර්මාණය කළ වෙනුකටත්, කොණ්ඩා සැලසුම් ශිල්පී සරත් රණවීරටත් මගේ හදපිරි ස්තුතිය හිමියි. පළමුවෙනි දවසේ ඔවුන් මාව වෙස් ගන්වලා, ඇඳුම් අන්ඳලා ඔක්කොම ඉවර වෙලා තමයි කණ්ණාඩිය ළඟට යන්න දුන්නේ. එතකොට මට මාවම හඳුනගන්න බැරි වුණා. ඒ වෙනස බොහොම අපූරුයි.අනෙක් චිත්‍රපට දෙසත් විමසිල්ලෙන් බැලීමේදී අපට පෙනෙන්නේ කාලවකවානු තුනක විහිදී ගිය සිදුවීම් ඇතුළත් චිත්‍රපට නිර්මාණය වී ඇති බවයි. අනෙක් චිත්‍රපටවල චරිත පිළිබඳත් යමක් පැවසුවහොත්?අරිට්ඨ වගේම ‘මහරජ ගැමුණු’ චිත්‍රපටයේ අමාත්‍ය මහානන්ද සහ ‘අනගරික ධර්මපාල’ චිත්‍රපටයේ මාධ්‍යවේදියෙකුගෙත් චරිතයයි මා රඟපාන්නේ. අමාත්‍ය මහානන්දත් රජුගේ ඇමැතියෙක්. ඒ නිසාම එකිනෙකට වෙනස් චරිත විදියට ඕනෑම කෙනෙකුට දකින්නට හැකියි.ඇත්තම කිව්වොත් ජයන්තත් එක්ක මම වැඩ කරන්න හිටියේ බොහොම ආසාවෙන්. ජයන්ත වගේ කෙනෙකුට මාව මඟ හැරීම පිළිබඳ පොඩි කණගාටුවක් මගේ හිතේ තිබුණ බව ඇත්තක්. ඒ සියල්ලට හොඳම පිළිතුරත් අරගෙන ජයන්ත මට ආරාධනාවක් කළා ‘මහරජ ගැමුණු’ සිනමාපටයට සම්බන්ධ වෙන්න.ඒත් සමඟම ‘අනගාරික ධර්මපාල’ සිනමාපටයේ මා රඟපාන මාධ්‍යවේදියා බොහොම එඩිතර කෙනෙක්. ඔහු අනගාරික ධර්පාලතුමාගේ ව්‍යාපාරයට බොහෝ උදව් කරනවා. ඒ වගේම එතුමාට බොහෝදෙනා පහර ගහද්දී මේ මාධ්‍යවේදියා ඔහුත් සමඟ ඉන්නවා.මේ නිර්මාණ ඔස්සේ ඉතිහාසය පිළිබඳ යම් ඇල්මක් ඔබේ සිතේ නිර්මාණය වුණාද? නැතිනම් එය කුඩාකල සිට වර්ධනය වූවක්ද?මම කොළඹ ආනන්ද විද්‍යාලයට යන කාලයේ ඉඳලම ඉතිහාසය ඉගෙන ගත්තා. දැන් ළමයින්ට වගේ නෙවෙයි, අපට ඉතිහාසය, බුද්ධාගම, සිංහල, ප්‍රජාචාරය, භූගෝලය වගේ විෂයයන් තිබුණේ මූලික විෂයයන් විදියටයි.ඒ නිසා පරාක්‍රබාහු, දුටුගැමුණු, විජයබාහු, පණ්ඩුකාභය වගේ චරිත අපට ආගන්තුක වුණේ නැහැ. මද්දුම බණ්ඩාරගේ චරිතය වුණත් එහෙමයි.‘අයියණ්ඩිය බිය නොවන්න. මම මැරෙන හැටි පෙන්වන්නම්’ කියන දෙබස සෑම කාලයකදිම සමාජයට එකතු වන පරපුරවලට මතක සිටින දෙබසක්. ජයන්ත චන්ද්‍රසිරි කියනවා වගේ අපිත් ඒ ඒ යුගවලදී හිටිය උරුමක්කාරයන් කියලයි මට නම් හැඟෙන්නේ. සමහර විට අපි ඒ කාල වකවානුවල ජීවත්වුණු චරිත වෙන්න ඇති කියා මට හිතෙනවා. ඒ නිසා වෙන්න ඇති මේ විදියට එවැනි චරිත අපට රඟපාන්නට ලැබෙන්නේ.දිගින් දිගටම ඓතිහාසික චිත්‍රපට රැල්ලක් නිර්මාණය වෙමින් යන වගක් පෙනෙනවා. ප්‍රවීණ රංගන ශිල්පියෙක් ෙලස ඔෙබ් අදහස?ඓතිහාසික චිත්‍රපට කිහිපයක් නිර්මාණය වුණා තමයි. ඒ විදියට දිගින් දිගටම රැල්ලක් විදියට චිත්‍රපට නිර්මාණය කෙරෙනවා නම් ඒවා නිර්මාණය කරන නිර්මාණකරුවන් ඒ ගැන සැලකිලිමත් විය යුතුයි.මේ වනවිට නිර්මාණය වුණු මේ නිර්මාණ ත්‍රිත්වය මගින් ඉතිහාසයේ යම් කාලවකවානු ත්‍රිත්වයක් නිරූපණය වෙනවා වගේම ඉතිහාසයේ සංධිස්ථාන ගත වූ සිද්ධි කිහිපයක් කියාපානවා.එවැනි වස්තු බීජ රැසකින් යුක්ත වූ ඉතිහාසයක් අපට තිබුණත් ඒවා තෝරා ගැනීමේදී නිර්මාණකරුවන් විශේෂ අවධානයක් යොමු කළ යුතුයි. මොකද එසේ නොවුණු නිර්මාණ බිහි කිරීමට ගිහින් නරඹන්නන් එපා වන විදියේ නිර්මාණ දිගින් දිගටම බිහි වුණොත් ඒක ගැටලුවක් බවට පත් වේවි. එහෙම වුණොත් ඒ ඔස්සේ බිහිවෙන ඓතිහාසික චිත්‍රපට විතරක් නෙවෙයි මිනිස්සුන්ට අපේ ඉතිහාසයත් එපා වේවි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=f1407033</link>
    <topic>මම ලේසියෙන් කෙනකුටගහන්නේ නැහැ</topic>
    <author>සටහන සමදරා ජයසිංහ ඡායාරූපය සිරිපාල හල්වල</author>
    <content>පාසල් වේදිකාවෙන් රංගනයට අත්පොත් තබා 1987 දී සිනමාවටද, පසුව වේදිකාව, පුංචිතිරය හරහා කලා ක්ෂේත්‍රය තුළ නමක් තබාගෙන ඇති ඔහු කපිල සිගේරාය. බොහෝ දෙනෙක් කපිලව හඳුනාගන්නේ සැර පරුෂ, හැඩි දැඩි මැර චරිත නැතිනම් කළු චරිත හරහායි. එහෙත් මෑත කාලයේදී ඔහුගේ චරිත නිරූපණයේ යම් වෙනසක් ඇති වුණා. ඒ වෙනස පිළිබඳ කපිල සිගේරා අපට කිව්වේ මෙන්න මෙහෙම දෙයක්.ඉතිං කොහොමද මේ දවස්වල වැඩකටයුතු?හොඳයි, හොඳින් වැඩ කටයුතු කරගෙන යනවා. පසුගිය දවස්වල ජයන්ත චන්ද්‍රසිරි නිර්මාණය කළ මහරජ ගැමුණු චිත්‍රපටයට සම්බන්ධ වුණා. දීගජන්තු කියන එළාර රජුගේ මාමා කෙනෙකුගේ චරිතය තමයි මම එහි රඟපෑවේ. ජයන්ත එක්ක මීට කළින් මම වැඩ කරලා තිබුණේ නැහැ. ඒ නිසා ඔහු වැනි අතිදක්ෂ අධ්‍යක්ෂවරයෙකුගේ නිර්මාණයකට එක් වුණේ බොහෝම කැමැත්තෙන්. ඇහැ­ෙළ්පොළ කුමාරිහාමි චිත්‍රපටයේ පුංචි රාළ නැමැති ගොවි නායකයකුගේ චරිතයටත් සම්බන්ධ වුණා. ඒවා ඉදිරියේදී දැකබලාගන්න පුළුවන්.ඔබ මෙතෙක් රඟපෑවේ හැඩි දැඩි චරිත. නමුත් දැන් එහි යම් වෙනසක් තියෙනවා.........මම හිතන්නේ මගේ ස්වරූපය එයට බලපාන්න ඇති. ඒත් රාමුවකට කොටුවෙන්න මම කැමැති නැහැ. නමුත් මම රඟපෑ චරිත අතරින් බොහෝමයක් තරමක් සැරපරුෂ, චණ්ඩි චරිත. නමුත් චරිතාංග නළුවකු ලෙස ඕනෑම චරිතයක් කරන්න මට පුළුවන්. පසුගිය කාලේ කෝරලේ මහත්තයා ටෙලිනාට්‍යයේ පබිලිස් කියන චරිතයට හොඳ ප්‍රේක්ෂක ප්‍රතිචාර ලැබුණා. ඉහිරුණු කිරි ටෙලිනාට්‍යයේ හමුදා නිලධාරියාගේ චරිතයටත් හොඳ ප්‍රතිචාර ලැබුණා. වරිග පොජ්ජ චිත්‍රපටයේ වැද්දෙක් ලෙස රඟපෑවා. දැන් දැන් එකිනෙකට වෙනස් චරිත කරනවා.ඔබ චරිත තෝරා බේරා ගන්නවද? නැතිනම් ලැබෙන චරිතය භාර ගන්නවාද?මම හිතන්නේ අධ්‍යක්ෂවරයෙකු මට චරිතයක් දෙන්නේ ඒක කපිලට හොඳින් නිරූපණය කරන්න පුළුවන් කියන විශ්වාසය මත. ඒ නිසා ඒ විශ්වාසය කඩ කරන්න මම කැමැති නැහැ. චරිත තෝරා බේරා ගන්නේ නැහැ. කළු හෝ වේවා සුදු හෝ වේවා ලැබෙන චරිතය හරියට කරන්න මම උත්සාහ ගන්නවා. මම හිතන්නේ කළුයි. කියන චරිත රඟපාන එක තමයි අමාරු.රඟපාන්න ආසා ඒත් මෙතෙක් නොලැබූ චරිත තියනවාද?හිඟන්නකුගේ චරිතයක් කරන්න ලොකු කැමැත්තක් තියනවා.රංගනයේ ආරම්භය සිනමාවද, වේදිකාවද?මගේ පළමු රඟපෑම ඉදිරිපත් කළේ පාසල් වේදිකාවේ. ඒ ගලාහේන මධ්‍යමහා විද්‍යාලයේ. එතැන තමයි ආරම්භය. ඔහොම කාලයක් යනකොට සරසවි පුවත් පතේ පළවී තිබුණා. චිත්‍රපටයට නළුවන් ගන්නවා කියලා. අපේ තාත්තා වැඩ කළේ හාබර් එකේ.ඒ වුණාට කලාවට හරි ලැදියි. තාත්තා තමයි ෙමයට ඉල්ලුම් කරන්න මාව පෙළඹුවේ. මගේ කලා ජීවිතේ ගුරුවරයා මගේ තාත්තා. තාත්තා එදා මාව යොමු කළේ නැත්නම් අද මම මෙතැන නැහැ. මගේ පවුලේ නංගිලා, මල්ලිලා ඇතුළු 8 දෙනෙක්. ඒත් ඒ කවුරුත් රංගන තලයට ආවේ නැහැ. ඇත්තටම මම සතුටු වෙනවා එක්කෝටි පනස් ලක්ෂයක් වන ජනගහනය ඇතුළේ කලාකරුවකු ලෙස මගේ නම සටහන් වීම ගැන.සුනිල් සෝම පීරිස්, යසපාලිත නානායක්කාර යන අධ්‍යක්ෂවරුන් දෙපළ තමයි මගේ හැකියාවන් හොඳින්ම හඳුනා ගත්තේ. වේදිකා නාට්‍යවලට පසුව සම්බන්ධ වීමත් මට විශාල අත්දැකීමක් වුණා. හරියටම වේදිකාව ග්‍රහණය කරගත් කෙනකුට රූපවාහිනිය, සිනමාව ග්‍රහණය කරගන්න අමාරු නැහැ. අද ප්‍රවීණයෝ හුඟ දෙනෙක් වේදිකාවෙන් ආපු අය. ඔවුන්ගේ පැවැත්ම එතැන. මම කැමැති දේත් වේදිකාව.සටන් කිරීමට හොඳ හැකියාවක් තියෙනවා නේද?මම පාසල් යන කාලේ ඉදන්ම සටන් ශිල්පය ඉගෙන ගත්තා. කරාතේ ඉගෙන ගත්තා. එය මට පසුකාලීනව රඟපාන්න උපකාරී වුණා. ඒත් ලේසියෙන් මම කෙනකුට ගහන්නේ නැහැ.අලුත් පරපුර ගැන ඔබේ අදහස?හරි දක්ෂ අය ඉන්නවා. ඔවුන්ගේ හැකියාවන් ගැන සතුටු වෙන්න පුළුවන්. ඒත් සමහරු ඉන්නවා තනිකරම මැටි ගුලි. මේ අය ඔහේ එනවා, ඔහේ යනවා. සල්ලි බලාගෙනමයි රඟපාන්නේ. මම කෙළින් කතා කරන කෙනෙක්.බොහෝම සීමිත පිරිසක් තමයි රංගනය ගැන ගෞරවයෙන් හා අවබෝධයෙන් කරන අය ඉන්නේ. මම කට්ට කාලා මෙතැනට ආවේ.ඒත් අද අයගේ ඒ කැප වීම නැහැ. මම තාමත් පුහුණුවීම්වලට ගරුකරනවා. අද සමහරු රිහසල්වලට එන්නේ නැහැ. රූගත කිරීම්වලට වැඩිදුර යන්න කැමැති නැහැ. අනිත් ප්‍රධානම දේ තමයි විනය. රංගනයේ පළමු පාඩම විනය රැක ගැනීම.අලුත් පරපුරක් හදන්න ගුරුහරුකම් දෙනවා කියලත් දැන ගන්න ලැබුණා.....මම රංගනය පිළිබඳ ඇකඩමියක් පටන් ගත්තා. අනුරාධපුරයේ. සෝමවීර සේනානායක, අජිත් කුමාර සහ සරෝචනී අභයවර්ධන මෙයට සහයෝගය දෙනවා. දැනට දරුවෝ එකසිය පනහක් ඉන්නවා. පසුගිය කාලේ ඓතිහාසික චිත්‍රපටවලටත් මේ අය සම්බන්ධ වුණා. කැලේ පිපුණු මල් වගේ හරි දක්ෂ දරුවෝ ඉන්නවා.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=f1407034</link>
    <topic>අම්මා දුන්න ඔවදනතාමත් හිතේ රැව්දෙනවා</topic>
    <author>ඉරෝෂිණී දීපිකා ඡායාරූපය - සමන්ත වීරසිරි ඡායාරූපප්‍රතිනිර්මාණය කුමාරසිරි ප්‍රසාද් - ගුවන් තොටුපොළ වාර්තාකරු</author>
    <content>“රාජපක්ෂ, පුටුවෙන් නැගිටින්නයි කිව්වෙ. සේ. වට්ස් ද සිංහල මීනින් ඔෆ් බීන්ග්ස්? (Say what’s the Singhala meaning of ‘beings’පැළඳසිටි කණ්ණාඩියට උඩින් නෙත් යොමා බලමින් ඉංග්‍රීසි භාෂාව උගන්වන ගුරුවරයා රාජපක්ෂට විධාන කළා. බීන්ස් තේරුම මොකක්ද?කම්මැලිකමෙන් යුතුව පුටුවෙන් හෙමි හෙමියිට නැඟිටගත් රාජපක්ෂ ‘බෝංචි’ යැයි කිව්වෙ හිනහ වෙවී. කොළඹ ආනන්ද විද්‍යාලයේ අටේ පන්තියෙ කොලු ගැටව් ටික වරෙක ගුරුතුමා දෙසත්, වරෙක රාජපක්ෂ දෙසත් මාරුවෙන් මාරුවට බලා හිටියා.බීන්ස් කියන්නෙ බෝංචි. රාජපක්ෂ, තමුසෙට ‍ ගහලා වැඩක් නෑ. තමුසෙ හොඳයි බේස්ලයින් පාරේ රේල් ගේට්ටුව ළඟ ට. ඉඳගන්නවා.”කේන්තියෙන් පුපුරු ගසමින්, ඉංග්‍රීසි ගුරුතුමා එහෙම කියද්දි, රාජපක්ෂ ට දුක හිතුනෙ නැතිවාම නෙමෙයි. බේස්ලයින් පාරෙ රේල් ගේට්ටුව ළඟ තියෙන්නෙ මොන වගේ කඩයක් ද? ඒ කඩේ විකුණන්නෙ මොනවද? කියලා ඒ වෙනකොට රාජපක්ෂ කියන පුංචි කොලුවා දැනගෙන හිටියෙ නෑ.අල් පෙනෙත්තක් බිම වැටෙන හඬ පවා ඇහෙන තරමට නිහඬතාව. කවුරුත් මීයට පිම්බා වගේ හාවක් හූවක්නැතිව හිටියෙ ඉංග්‍රීසි ගුරුතුමාට හොඳටම යකා නැගලා බව දන්න නිසයි.“ඒ කාලෙ හැටියට බීන් (bean) කියන්නෙ බෝංචි කියලා දැනගෙන හිටිය එකත් ලොකු දෙයක්. මං කිව්වෙ බෝංචි කියන තේරුම තියෙන බීන් වුණාට ගුරුතුමා කියලා තිබුණෙ (being) කියන එකයි. පස්සෙ මම බේස්ලයින් පාරෙ රේල් ගේට්ටුව ළඟ තියෙන්නේ ‍මොකක්ද කියලා හොයාගත්තා. ඒක මස් කඩයක්. ඒබව දැනගත්ත මට හොඳටම හිනා ගියා.සිරිල් වර්නන් රාජපක්ෂ ඉපැදුණේ ගම්පහ දිස්ත්‍රික්කයට අයත් වේයන්ගොඩ නමැති ගම් පෙදෙසෙ.අම්මා රූපා රාජපක්ෂ. ඇය වෘත්තියෙන් ගුරුවරියක්. පියා ආතර් වර්නන් රාජපක්ෂ, ඔහු රක්ෂණ සමාගමක සේවය කළා. කාලයාගේ ඇවෑමෙන් මේ මාපිය දෙපළට ඉපැදුණු කුළුඳුල් පුත්‍ර රත්නය වුණා සී.වී. රාජපක්ෂයන්, නිවෙසට ආලෝකයක් වෙමින් සැමගේ ආදර ගෞරවයට පාත්‍ර වෙමින් ඇතිදැඩි වුණා.කොහොම හරි අවසානයේ වේයන්ගොඩ ගමට සමුදීලා ඔවුන් අහුංගල්ලට යනවා. එම ගමේ පාසල වුණ අහුංගල්ල බාලාංශ විද්‍යාලයෙන් සිප් සතර හදාරණ රාජපක්ෂ පසු ව අම්බලන්ගොඩ ධර්මාශෝක විද්‍යාලයට ඇතුළත් වෙනවා.ඒ කාලෙ ශිෂ්‍යත්ව විභාග නොතිබුණත්, ඒ හා සමාන විභාගයකට පෙනී සිටින රාජපක්ෂ කියන සිසුවා එයින් උසස් ලෙස සමත් වෙනවා. ඒකෙ අවසන් ප්‍රතිඵලය වුණේ කොළඹ ආනන්ද විද්‍යාලයට ඇතුළත් වීමට අවස්ථාව ලැබීමයි.අම්මගෙත්, තාත්තාගෙත් අතේ එල්ලිලා කොළඹට එන රාජපක්ෂ ආනන්දයේ දරුවෙක් බවට භෞතීස්ම ලබනවා. ආනන්ද විද්‍යාලයේ නේවාසික සිසුවෙක් බවට පත්වෙන ඔහු මාපියන්ට සමුදෙන්නෙ ඉතාමත්ම දුකෙන්. ඒත් ඒ සෝදුක් සංකා නිමවෙන්න එතරම් වෙලාවක් ගතවුණේ නෑ.නේවාසිකාගාරයේ හිටිය හැම‍දෙනාම රාජපක්ෂව පිළිගත්තෙ හරිම සංතෝෂයෙන්. වරෙක විහිළු තහළු කරමින්, තවත් වරෙක පොත පතට අවධානය යොමු කරමින් ගත කරද්දි කාලයගෙවී යන්නෙ කාටත් හොරෙන්.“මං ඒ කාලෙ පාසලේ විවිධ බාහිර ක්‍රියාකාරකම් සඳහා එක්වුණා. බැඩ්මින්ටන්, ටේබල් ටෙනිස් වගේ ක්‍රීඩාවලට දැක්වූයේ අසීමිත කැමැත්තක්. සාහිත්‍ය සමිතියෙ හිටියා. ශ්‍රමදාන සමිතියේ සභාපති. බෞද්ධ සංගමයේ සභාපති. පාසලේ ශිෂ්‍ය නායකයෙක්.පාසල් ශිෂ්‍ය නේවාසිකාගාරයේ එකම කාමරයේ සිටිමින් දුක සැප බෙදාගත් සගයන් අතර වර්තමාන ආරක්ෂක ලේකම් ගෝඨාභය රාජපක්ෂ මහතා පිළිබඳ සඳහන් කරන්න පුළුවන්.පසුගිය කාලයේදී රටේ ආරක්ෂාව වෙනුවෙන් එතුමා කළ මෙහෙවර අප්‍රමාණයි. එවන් වූ අභීත ශ්‍රී ලාංකේය පුත්‍රයකු සමඟ එදා ගතකළ අධ්‍යාපනික ජීවිතය පිළිබඳ හිතද්දී හිතට ආඩම්බරයක් දැනෙනවා.භය නැතිව හිතන්න, ඇත්ත කතා කරන්න, විමසිලිමත් වෙන්න අපට පාසලේදී ගුරුහරුකම් ලැබුණා. ඒ විදිහට අපේ ජීවිත හැඩගස්වන්න, අපේ ජීවිතවලට බලපෑම් කළ ප්‍රධාන ගුරුවරයෙක් විදිහට කොටගම වාචිස්සර හිමියන් සඳහන් කරන්න පුළුවන්.අදටත් අපේ හිත මිතුරන් හමු වුණහම මේ හාමුදුරුවෝ අපගේජීවිතවලට දිරියක් දුන්න හැටි අනිවාර්යයෙන්ම කතා කෙරෙනවා. මීට අමතරව හෙට්ටිමුල්ලේ වජිරබුද්ධි හාමුදුරුවොත් අපේ ජීවිත ආලෝකවත් කළ යතිවරයන් වහන්සේ නමක් විදිහට හඳුන්වන්න පුළුවන්.උසස් පෙළ සඳහා විද්‍යා විෂයයන් තෝරා ගන්නා රාජපක්ෂ, 1977 දී එම විභාගයට පෙනී සිටිනවා. මේ අතරතුර නීතිය හැදෑරීම කෙරෙහි ඔහුගේ සිත ඇඳී යනවා.අධිනීතිඥයකු වීමට අධ්‍යාපනය ලැබීමට නම් ඉංග්‍රීසි බස පිළිබඳ හොඳ දැනුමක් තියෙන්න ඕනෑ. අනාගතය පිළිබඳ ඉලක්කයක් ගොඩනගාගත් රාජපක්ෂ, සිය කාලයම ඒ සඳහා අවැසි සුදුසුකම් සපුරා ගැනීමට යොදවනවා.“ඩේලිනිව්ස් පත්තරේ කතුවැකිය හැමදාම කියවන්න. ගුවන් විදුලියේ ඉංග්‍රීසි සේවය අහන්න “ ඉංග්‍රීසි දැනුමැතියන්ගෙන් ඔවදන් ලැබුණෙ එහෙමයි.පාසලේ හිටිය ඉංග්‍රීසි ගුරුවරු වුණ කණබාලසිංහම්, ඒ.ඒ. ප්‍රනාන්දු වගේ ගුරුවරු ඉංග්‍රීසි ඉගෙනීම සඳහා ඒ කාලෙ මඟ පෙන්වපු ගුරුවරු. ඔවුනගෙන් ලැබුණෙ අප්‍රමාණ ශක්තියක්. උත්සාහය, කැපවීම,ඉලක්ක ජය ගැනීමේ නොතිත් ආශාවෙන් පෙළුණු රාජපක්ෂ, ස්වෝත්සාහයේ ප්‍රථිඵලයක් විදිහට නීති විද්‍යාලයේ සිසුවකු බවට පත් වෙනවා. ඒ 1974 වසරෙදියි.“ජෙයරාජ් ප්‍රනාන්දුපුල්ලේ, ඊවා වනසුන්දර වගේම, වර්තමාන ජනාධිපති මහින්ද රාජපක්ෂ මහත්මයත් නීති විද්‍යාලයේ දී මාත් සමඟ එකට ඉගෙනගත්ත සමකාලීනයො. අපි එකම අධ්‍යයන වසරෙ සිසුන් විදිහට එදා ගෙවූ ජීවිතය මොන තරම් සුන්දරද? මහින්ද රාජපක්ෂයන් ජනාධිපති ධුරයට පත්වීම අපට මොන තරම් සතුටක්ද?නීතිඥයකු ලෙස සේවයට බැඳෙන රාජපක්ෂ පසුව විනිශ්චයකාරවරයකු බවට පත් වෙනවා. අනුරාධපුර, මහව, ගල්ඔය වැනි උසාවිවල සේවය කරන ඔහු දිස්ත්‍රික් විනිශ්චයකාරවරයකු ලෙසත් සේවය කරනු ලැබුවා.මේ කාලය තුළ ඔහු‍ගේ ජීවිතයට ලැබුණෙ විවිධාකාරයේ අත්දැකීම්. ජීවිතය තේරුම් ගන්න මේ තනතුරු ඔහුට බෙහෙවින් ම පිටිවහලක් වුණා. ගැමි දිවිය අත්වින්දා. ගැමියා‍ගේ දුක, වේදනාව ඔහුගේ සිතට තදින්ම දැනුණා.මිනිසුන් විවිධ ප්‍රශ්නවලින් හෙම්බත්වෙලා, ඒවායින් මිදෙන්න වෙහෙසෙන ආකාරය ඔහු දුටුවා‍. නඩු කියා ගනිමින්, නීතියේ සරණ පතමින් වසර ගණන් ඔවුන් දුක් විඳින හැටි සුපුරුදු දසුනක් බවට පත්වුණා.“හම්බන්තොට කියන්නෙ කාලෙකට ගං වතුර තර්ජනයට ලක් වෙන ප්‍රදේශයක්. මේ නිසා මේ කාලෙට ඒ ප්‍රදේශවල ජනතාව හරියට පීඩාවට පත් වෙනවා. මෙහෙම වෙන්න හේතුව මේ ප්‍රදේශය හා සම්බන්ධ වී කටයුතු කරන වගකිවයුතු රාජ්‍ය නිලධාරීන් තමන්ගේ වගකීම පැහැර හැරීම බව මට ඒත්තු ගියා.ඒ අනුව මං ඒ සම්බන්ධයෙන් ක්‍රියාත්මක වෙලා විප්ලවකාරී නඩු තීන්දුවක් දුන්නා. හදිසි පීඩා වැළැක්වීමේ වගන්තිය යටතේ දිසාපති, වාරිමාර්ග දෙපාර්තමේන්තුවේ ප්‍රධාන ඉංජිනේරුවා ආදී අය සිය රාජකාරිය නිසියාකාරව ඉටුකළ යුතු බව දක්වමින්, ඔවුන්ට හදිසි පීඩාකාරී තත්ත්වය වැළැක්වීමට පියවර ගන්නා ෙලස මා නිෙයා්ග කළා. ඔහු සිය ජීවිත කාලය තුළ මුහුණ පෑ තම ජීවිතයේ අමතක නොවන සිදුවීමක් පිළිබඳ තතු හෙළිදරව් කළේ එහෙමයි.කළුතර උසාවියේ මහේස්ත්‍රාත්වරයා ලෙස කටයුතු කළ රාජපක්ෂ, තෙල්දෙණිය උසාවියේ මහේස්ත්‍රාත්වරයා ලෙස සිටිය දී හසලක සහ පන්විල සංචාරක උසාවිවල මහේස්ත්‍රාත් ලෙසත් ක්‍රියා කළා.නාවලපිටිය පළමු දිස්ත්‍රික් විනිශ්චයකාරවරයා බවට පත් වුණෙත් ඔහුයි. ඒ වගේම මහනුවර ප්‍රධාන මහේස්ත්‍රාත්වරයා ලෙසත්, මාතලේ දිස්ත්‍රික් විනිශ්චයකරු ලෙසත් ඔහු කටයුතු කරනු ලැබුවා.“මං මුලින්ම නීතිඥවරයකු විදිහට වැඩ භාර ගත්ත දවසෙ, උදේ පාන්දරින්ම ලැහැස්තිවෙලා ආනන්ද විද්‍යාලයේ බුදු මැදුරට ගිහින් බුදුන් වැඳලයි ඒ කටයුත්තට ගියේ.ඒ වෙලාවෙ මට මගෙ අම්මා ඔවදනක් දුන්නා.“ඔයාලට විශාල බලයක් ලැබුණට, කවමදාකවත් වරදක් කරන්න එපා. හැම විටෙකම නිවැරැදි , සාධාරණ තීරණයක් ගන්න.”අම්මා එදා මට දුන්න ඒ ඔවදන අදටත් මගේ හිතේ රැව්පිළිරැව් දෙනවා වගේ. අම්මා එදා මටදුන්න ඒ ඔවදනේ විදිහටම මං හැමදාම ජීවත් වුණා.මගේ රැකියාව ඒ විදිහට කළා.මගේ වෘත්තීය ජීවිතයේ දී හෝ පෞද්ගලික ජීවිතයේ දී මං කවමදාකවත් වැරැදි විදිහට ජීවත් වුනේ නෑ. මට ලැබුණු බලයමං අයුතු විදිහට පාවිච්චි කරන්න හිතුවෙත් නෑ.සිය විනිශ්චයකාර දිවිය තුළ, උඩතලවින්න මිනිස් ඝාතන සම්බන්ධයෙන් පැවැති නඩුවේ මූලික නඩු විභාග කටයුතු සහ ලලිත් අඹන්වෙල මහතාගේ නඩු තීන්දුව ලබාදීමත් ඔහුට කවමදාකවත් අමතක නොවන සිදුවීම්.සමාජයේ ඉමහත් ආන්දෝලනයට ලක්වූ මේ සිදුවීම් සම්බන්ධයෙන් සාධාරණයක් ඉෂ්ට කිරීමට හැකිවීම පිළිබඳ ඔහුගේ හිතේ තිබෙන්නෙ සතුටක්.“මිනිසකු විදිහට ජීවත්වෙලා,මිනිසුන්ට සාධාරණයක් ඉෂ්ට කිරීම තමයි මනුෂ්‍යයකුගෙන් මේ සමාජයට වෙන්න ඕන යුතුකම. ඒ යුතුකම ඉටු කරන්න මං හැම විටෙකම උත්සාහ ගත්තා.මිනිසුන්ට ආදරය කරන්න, ඔහුගේ දුක සැප දෙකේදිම පිහිටවන්න මට හැකියාව ලැබුණෙ මගේ මාපියන් මට ගුරුහරුකම් දීලා නිවැරැදි පුද්ගලයකු ලෙස මා මේ සමාජයට දායාද කළ නිසයි. මගේ ගුරුවරු මට නිවැරැදි මඟපෙන්වීම් කළ නිසයි.අපි විනිශ්චයකාරවරුන් ලෙස සේවය කළ ඒ කාලෙදි සමහරදාට ජාතික ඇඳුම ඇඳලා වෘත්තීය කටයුතුවල නිරත වුණා. ඒ වගේ අපි කීප දෙනෙක්ම ජාතික ඇඳුම ඇන්දා. ඒත් අපට විරුද්ධව කවුරුවත් අදහස් ප්‍රකාශ කළේ නෑ.2009 වසරේදී විනිශ්චයකාර ධු‍රයෙන් විශ්‍රාම ගිය රාජපක්ෂ, 2011 වසරේදී නෝර්වේ නියෝජ්‍ය තානාපතිවරයා ලෙස වත්මන් ජනාධිපති මහින්ද රාජපක්ෂ මහතා විසින් පත්කළා. ඒ අනුව නෝර්වේ බලා ගිය රාජපක්ෂ සිය වගකීම අකුරටම ඉටු කරනු ලැබුවා.“නෝර්වේ රටේ ජීවත්වන අය හරිම කාර්යක්ෂමයි. ඔවුන් නිරතුරුවම තම රාජකාරිය දේවකාරියක් විදිහට හිතලා කටයුතු කරනවා. උදේ රාජකාරියට වාර්තා කළයුතු වෙලාවට එනවා. ඒ මොහොතේ සිට නැවත රැකියා ස්ථානයෙන් පිටව යන තුරු ඔවුන් සේවා කටයුතු එක දිගට ම කරනවා.දිවා ආහාරය ගන්නෙත් අවිවේකී ස්වරූපයෙන්. සමහරවිට වැඩ කටයුතුවල යෙදෙන ගමන් කෑමක් ගන්නෙ. ඒ විදිහට ඒ අය සිය රැකියාව ගැන හිතනවා. අවසානයේදී මමත් කොහොම හරි ඔවුන් ගේ ක්‍රමයට ම හුරු වුණා.නීතියට ගරු කරන, වචනයට ගරු කරන, ප්‍රතිපත්ති ගරුක මිනිසුන් නෝර්වේ රටේ සිටින බව මං දුටුවා. වරදට දඬුවම දුන්නා. අවුරුද්දෙන්වැඩි කාලයක් ඒ රට හිමෙන් වැහිලා තියෙන්නෙ. ඒත් ඒ රටේ අය හිමෙන් තොර කෙටි කාලෙදි පවා අල වගා කරනවා.නෝර්වේ නියෝජ්‍ය තානාපතිවරයා විදිහට කටයුතු කළ කාලෙදි මට බොහෝ අත්දැකීම් ලබා ගන්න හැකියාව ලැබුණා. ඔවුනගෙන් අපට අපගේ ජීවිතවලට ගන්න පුළුවන් හොද ගතිගුණ මං මගේ දිවියට එක්කාසු කරගත්තා. 2011 වසරේ ඉඳන් 2014 වසර දක්වා මං ඒ රටේ නියෝජ්‍ය තානාපතිවරයා ලෙස මගෙන් ඉටුවිය යුතු යුතුකම මැනවින් ඉටුකළා කියලා මං හිතනවා.යුද අපරාධ, මානව හිමිකම්, කාන්තා හා ළමා අයිතිවාසිකම්, බෝම්බ, පොකුරු බෝම්බ, රසායනික අවි සම්බන්ධයෙන් ලෝකයේ විවිධ රටවල පැවැති සම්මේලන විස්සකට පමණ සහභාගී වී ඇති රාජපක්ෂ, බොහෝ අත්දැකීම් සිය ජීවිතයට එක්කාසුකර ගනිමින්, රටට මා හැඟි මෙහෙවරක් ඉටුකළ පුද්ගලයෙක්. විශිෂ්ට රාජ්‍ය තාන්ත්‍රිකයකු වන හිටපු අග්‍රාමාත්‍ය රත්නසිරි වික්‍රමනායකයන් හා රාජපක්ෂ අතර පැවැතිෙය් තදබල මිතුදමක්.කෞෂා රාජපක්ෂ සමඟ විවාහ වුණ රාජපක්ෂ, තිදරු පියෙක්. වැඩිමහල් පුතු සහන්, ඔහු නීතිඥවරයකු වීමට පෙරුම් පුරමින් සිටිනවා. දෙවැනි පුතු පුරිඳු. ඔහු අම්පාර ‍රෝහලේ වෛද්‍යවරයෙක්. තෙවැනි පුතු දෙව්රුක්. ඔහු අමෙරිකාවෙ සිවිල් ඉංජිනේරුවරයෙක්.“මට හැකිතාක් කලක් රටට, මිනිසාට සේවය කිරීමට මං බලාපොරොත්තු වෙනවා. මේ රටේ උපන් මිනිසකු විදිහට මගෙන් රටට, සමාජයට විය යුතු යුතුකම් ඉටු කිරීම මගේ පරම අභිප්‍රායයි.”</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=f1407035</link>
    <topic>ධනපාලගේ චණ්ඩ කුණාටුවට ඇමැති දහනායක හසුවෙයි</topic>
    <author>බන්ධුල ආර්. ගුලවත්ත</author>
    <content>ඒ 1965-70 පාලන සමයයි. අගමැති ඩඩ්ලි සේනානායක මහතාගේ කැබිනට් මණ්ඩලයේ ස්වදේශ කටයුතු භාර ඇමැති ධුරය දැරුවේ විජයානන්ද දහනායක මහතාය. බෞද්ධ ජනතාවට අවාසිදායක පනතක් ඇමැති දහනායක කෙටුම්පත් කළේය.මේ පනත තුළ ‍ෙබෟද්ධ විරෝධි පදනමක් ඇති බව දැනගත් නාහිමිවරු සහ බෞද්ධ සංවිධාන ඒ ගැන කුකුසට හා විමතියට ලක්වූහ. එකල ජනප්‍රිය ‘ඇත්ත’ පුවත්පත මේ පනතට අදාළ අන්තර්ගතය ගැන ‘වහෙන් ඔරෝ’ ශෛලියෙන් ජනතාව දැනුම්වත් කළහ. දවස කර්තෘ ඩී. බී. ධනපාල මහතා ද තම ‘රාජකීය’ උකුස් ඇස්වලින් ඒ ගැන දැඩි අවධානයක් යොමු කළේය.පනත පාර්ලිමේන්තුවට ඉදිරිපත් කරන්නට සැලසුම් කර තිබුණේ ඊළඟ සඳුදාටය. සෙනසුරාදා හෝ සඳුදා දවස පුවත්පතේ අදාළ ආන්දෝලාත්මක පනත පිළිබඳ සුවිශේෂ ප්‍රවෘත්තියක් පළ කරන්නට ධනපාල මහතාට අත්‍යවශ්‍ය විය. ප්‍රවෘත්තිය අදාළව තොරතුරු ලබාගැනීමට ධනපාල මහතා එවකට දවස ප්‍රවෘත්ති අංශයේ රෝහණ ගමගේට පැවැරීය. මෙබඳු කාර්යයන්හිදී කනෙන් රිංගා නාස් පුඩුවකින් එළියට ඒමට හැකි උපරිම දක්ෂතාවක් ‍රෝහණ ගමගේට තිබුණි.දහනායක මහතා අගමැති ධුරය හෙබවූ 1959 – 1960 සමයේ ප්‍රවෘත්ති ලේකම් ධුරය හෙබවූයේ රෝහණ ගමගේ නම් අති දක්ෂ පුවත්පත් කලාවේදියාය. ඒ කාලයේ මාධ්‍ය‍ෙව්දීන් නැත. ඒ වචනයත් පත්තර ලෝකය තුළ නැත. රෝහණ ගමගේ මහතා ආන්දෝලනාත්මක පනත ගැන මුලක් අල්ලා ගැනීමට සිකුරාදා දවස පුරා තමන් දන්නා සියලු අඩව් කස්තිරම් දැක්වුයේය.එහෙත් දහනායක මහතා දේශපාලන ලෝකයේ කට්ට ‍ෛකරාටික වෙට්ට පිත්තලයකු බව රෝහණ ගමගේ පළපුරුද්දෙන් දැන ගෙන සිටියේය. රෝහණ ගම‍ෙග් කවුදැයි දහනායක මහතා ද ඉතා මැනවින් වටහාගෙන සිටියේය.“රෝහණ මම සඳුදා උදේට ඔක්කොම විස්තරේ කියන්නම්. හවසනේ පනත ගේන්නේ. නැතිනම් රහස් ඊට ඉස්සෙල්ලා පිටවුණොත් මට වෙන්නේ රුහුණු කුමාරිට බෙල්ල තියන්ඩ. මං ධනපාලටම ෆෝන් කරන්නම් සඳුදා උදේට. රෝහණ මා එක්ක අමනාප වෙන්නෙ නැහැනේ” ඇමැති දහනායක අමාත්‍යාංශ කාමරයේ දී රෝහණ ගමගේට සුවඳ සබන් තවරා නෑව්වේය.රෝහණ ගමගේ ඒ සුවඳත් රැගෙන මිහිඳු මාවතේ කන්ද උඩ පිහිටි දවස නිවෙසට ගොස් ධනපාල මහතාට සියල්ල අකුරක් නෑර පැවසුවේය. ධනපාල මහතා සුපුරුදු පීකොක් සිගරැට්ටුවක් දල්වාගෙන තවත් දුම් රොටු කීපයක් ගුවනට යවා රෝහණ ගමගේ සමඟ ඉතා සිහින් හඬින් කතා බස් කළේය. ධනපාලගේ නූල් සූත්තර දහනායක ඒ තරමටම දැ‍නගෙන සිටියේ නැත.පළමුවැනි ජවනිකාව එතැනින් අවසන් විය. තිරය වැසුණි.එකල දකුණේ බොහෝ මැති ඇමැතිවරු සෙනසුරාදා සවසට ගම් බිම් බලා ගියේ “රුහුණු කුමාරි” දුම්රියෙනි. දහනායක “රුහුණු කුමාරි” තුන්වැනි පන්තියේ යමින් එමින් ද දේශපාලන ප්‍රචාරක රැස්වීම් පැවැත්වූ බව රහසක් නොවේ.රෝහණ ගමගේ ද දකුණු පළාතේ ය. ඇමැති දහනායක ගාලු බලා යන ‘රුහුණු කුමාරි’යේ රෝහණ ගමගේ ද අසුන් ගත්තේය. ඉදිරියේ දහනායක ද අසුන් ගෙන පොතක් කියවමින් සිටී. දුම්රිය ගාල්ල බලා ධාවනය වෙයි. කිසිවෙකු විමසන ආකාරයෙන් දහනායක මහතාට පෙනෙන නොපෙනෙන අයුරෙන් රෝහණ ගමගේ කිහිපවරක් එහා මෙහා ගියේය.“ආ ගමගේ දහනායක සුපුරුදු ආකාරයෙන් රෝහණට කතා කර ගම් පළාතේ යනවාදැයි අසා සමීපයෙන් හිඳවා ගත්තේය.“රෝහණ කවදද ආපහු එන්නෙ”“සඳුදා විතර තමයි ඇමැතිතුමා, මාස දෙකකින් ගෙදර ගියේ නෑ.”“අර ප්‍රවෘත්තිය උදේට නොකිව්වට තරහ වෙන්න එපා. මං කැබිනට් රහස් එළි කරන්නේ නැහැනේ. ඔයා දන්නවනේ”“මං දන්නැද්ද සර්. ඒවා බෙල්ල ගහලා යන වැඩනේ සර්”“සඳුදා උදේම මං පනතේ පිටපතක් දෙන්නම්” එතකොට අඟහරුවාදා පත්තරේ උඩින්ම දාන්න පුළුවන්” පැවැසු දහනායකගෙන් රෝහණ ගමගේ පනතේ විස්තර එහෙ මෙහෙ විමසුවේය. දහනායකට දැන් බියක් නැත. පනතේ විස්තර දහනායක කෙටියෙන් කියද්දී ශූර පුවත්පත් කලාවේදී ගමගේ ඉතා අත්‍යවශ්‍ය තැන් මොළයේ ‘ටයිප් සෙටිං’ කර ගත්තේය.“ආ සර් තව පොඩ්ඩෙන් මගේ බෑග් එක. මං ටක් ගාල එන්නම් බෑග් එක අරං” ගමගේ පිටුපසට ගොස් අම්බලන්ගොඩ නැවතුම් පොළෙන් බිමට බැස්සේය. අද මෙන් එකල මොබයිල් ෆෝන් නැත. ට්‍රන්ක් කෝල් එකක් ගන්නට පැය ගණනක් සිටිය යුතුය. පරිසරයම අඳුරු වේගෙන එයි. ඒ කාලයේත් දුම්රිය ප්‍රමාදය. ඉක්මනින් පුවත්පතට සියල්ල දැමිය යුතුය.ධනපාලගේ සැලැසුම අනුව කුලී කාර් රථයක් ගත් ගමගේ ආපහු ‘දවස’ට පියැඹුවේය. ඒ එන ගමන් අදාළ ‘ජල්බරියේ’ කටුසටහනක් ද සකස් කළේය. අලුත්කඩේ මිහිඳු මාවත පරිසරය අඳුරුය. දවස නිවසේ විදුලි පහන් නිවෙන්නේ නැත. ප්‍රවෘත්තියේ තොරතුරු ධනපාල සිංහලෙන් ලියා අවසන්ය. මූලික අත්‍යවශ්‍ය කොටස රැගෙන ගමගේ ගෝලයා ටක්කටම පැමිණෙන බව ධනපාල දනී. ‘දවස’ නිවෙසට පැමිණි ගමගේ අදාළ තොරතුරු ලියාගෙන ලියාගෙන ගියේය. ධනපාලගේ නියමයෙන් රිවිදිනේ මුල් පිටුවේ ඩමිය යළිත් සැකසිණි.දහනායකගේ හිටි පින්තූරයකුත් සමඟ ‘රිවිදින’ පුවත්පත දඩිබිඩි ගා මුද්‍රණය වෙයි. පැය කිහිපයක් ඇතුළත ආන්දෝලනාත්මක පනතේ විශේෂ විස්තර ලංකාව පුරා ප්‍රචාරය විය. රිච්මන්ඩ් කන්ද පාමුල සිටි දහනායක රිවිදිනේ මුල්පිටුව කියවූයේ “කැබිනට්” චණ්ඩ කුණාටුවට හසුවී දඟලන අහිංසකයකුගේ ස්වභාවයෙනි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>03</day>
    </date>
    <link>http://www.dinamina.lk/2014/07/03/_art.asp?fn=f1407036</link>
    <topic>ප්‍රඥාව ප්‍රශාර්ථ තලයට ගෙනාබදුල්ල ගම්මන රතනසාර නාහිමි</topic>
    <author/>
    <content>බදුල්ල ගම්මන රතනසාර නාහිමියන්ට මොනරාගල දිසාවේ ප්‍රධාන සංඝනායක පදවිය පිළිබඳ අක්තපත්‍ර ප්‍රදානය සියම් මහා නිකායේ මල්වතු පර්ශ්වයේ කාරක සංඝ සභාවේදී ජූලි මස 4 වැනිදා සිදුකෙරේ. මේ ලිපිය ඒ නිමිත්තෙනි.ශාසෝභනාත්මක තලයකට සංඝ සමාජය ඔබ්බට ගෙන ගිය හිමිවරුන් අපට හමුවන්නේ ඉතාම කලාතුරකිනි. බුදුරදුන්ගේ ධර්මය ගුරු අරුතකොටගෙන ගිය ගමනක අග්‍ර ඵලයක් ලෙස බදුල්ල ගම්මන රතනසාර නාහිමියන් හැඳින්විය හැකිය.මෙබඳු නාහිමිවරුන්ට උපහාර පැවැත්විය යුතුය. එහි අතිශය කෘතවේදීත්වයකි. මල්වතු විහාර පාර්ශ්වය රතනසාර නාහිමියන්ට මොනරාගල දිසාවේ ප්‍රධාන සංඝනායක පදවියට පත්කිරීම කාල අවදි අනුව සිදු වූ සුවිශේෂිත කාර්යයකි. සුදුස්සාට සුදුසුතැන දීම කොතැනද එතැන රතනසාර හිමියන් ය.මල්වතු පාර්ශ්වය සුදුස්සාට සුදුසු උචිත තැන දීම පාරමාදර්ශි පිළිවෙතකි. මොනරාගල යනු ඓතිහාසික කඩඉමකි. ඉංග්‍රීසි පරිපාලනයට එරෙහිව ‘ප්‍රථම සිංහල විමුක්ති සටන’ මෙහෙය වූයේ මොනරාගලදීය. එම සටන්කාමී පරපුරකින් බිහිවූ රතනසාර නාහිමියන් යුක්තියට, සාධාරණයට, වගකීමට අතිශය සංකේතයකි.පුංචි අවධියේ පටන් ශාසනයට හිතගිය නිසා ගිහි දිවියට සමු දී පැවිදි දිවියට පිවිස එතැන් සිට ධර්ම ශාස්ත්‍රීය ග්‍රන්ථ පරිශීලනය කරමින්, අටුවා ග්‍රන්ථ මැනවින් කියවා, එයින් ලත් ආභාෂය හේතුකොට ගෙන ප්‍රඥාව ප්‍රබල තැනකට ගෙන ගියේ ය.සරසවි අධ්‍යාපනයට නැඹුරුවීමේ ඵලයක් වශයෙන් සරසවියට පිවිස 1965 දී ශාස්ත්‍රවේදී උපාධිය ලබා ගත්තාය. ඉන් අනතුරුව ගුරු වෘත්තියට ප්‍රවේශ වීමට අවකාශය ලැබුණත් එය ප්‍රතික්ෂේප කළ රතනසාර නාහිමියන් පැරණි සම්භාව්‍ය ශාස්ත්‍රශාල පිළිවෙතකට ගරු කරමින් 1966 මොනරාගල බුත්කිරරියගොල්ල ශ්‍රී තණ්හංකර පරිවේණාධිපති ධුරයට පත්විණ. එතැන් සිට 1976 දක්වා එම ධුරයේ හිඳ මහා මෙහෙවරක් කළහ. එම පිරිවණෙහි ස්වර්ණමය යුගය රතනසාර යුගය ලෙස හැඳින්වුවහොත් එය එතරම්ම නිවැරදිය.අෂ්ට මහා පිරිවෙන් සම්ප්‍රදාය අනුව යමින් ස්වකීය ශිෂ්‍ය සමූහයා කෙරෙහි භාෂා හා ශාස්ත්‍රීය ඥානය මෙහෙය වීමට සුවිශාල කාර්යභාරයක් ඉටු කළහ. සිංහල - පාලි - සංස්කෘත - ඉංග්‍රීසි යන භාෂාවන් සෙසු විෂයයන් කෙරෙහිත් තම ගෝලයින් නැඹුරු කිරීම රතනසාර නාහිමියන්ගේ පිළිවෙතය.පිරිවෙන් අධ්‍යාපනයට සමගාමීව අධ්‍යාපන ක්ෂේත්‍රයට පිවිසි රතනසාර නාහිමියන් 1976 හිදී කිවුල විදුහලේ විදුහල්පති ධුරයට පත්වී ඒ ක්ෂේත්‍රයේද විශාල මෙහෙවරක් කළහ. සමාජයට ඵලදායි, වැඩදායි ගෝල පරපුරක් බිහිකොට ඒ අය සමාජයේ විවිධ ක්ෂේත්‍රවල උසස් තනතුරු දැරීමත් සුවිශේෂිතය. 1994 දී විදුහල්පති ධුරයේ විශ්‍රාම ලත් රතනසාර නාහිමියන් ස්වකීය කාර්යභාරය ඒ කඩඉමෙන් සමාප්ත කළේ නැත.මොනරාගල ශ්‍රී සුධර්මා නන්ද විහාරය, ඓතිහාසික මොනරාගල රජමහා විහාරය, හිඳිකිවුල ශ්‍රී ඉන්දාරාම යන විහාරත්‍රයේ විහාරාධිපති ධුරය හොබවමින් සඟ සසුනටත්, සමාජයටත් මේ දක්වා සිදු කරන මෙහෙවර අප්‍රමාණය.ශාසනාරක්ෂක බල මණ්ඩලයේ සභාපති, මොනරාගල පිරිවෙණාධ්‍යක්ෂක සංගමයේ සභාපති, මොනරාගල ප්‍රාදේශීය ලේකම් ‍කොට්ඨාසයේ විහාරාධිපති සංගමයේ අනුශාසක ධුරයද හොබවන්නේය.ධර්ම ශාස්ත්‍ර ඥානයෙන් උපයුක්තවූ රතනසාර නාහිමියන් දහම් දෙසීමේදී ද අතිශය සූරයහ. සවන් දෙන්නා කෙරෙහි පහන් සිතුවිලි සමුදායක් ජනිත කරලීමට ධර්මය දෙසීම සහජ හැකියාවකි.සැදැහැවතුන් කෙරෙහි පහන් සංවේග දනවන ආකාරයෙන් ධර්මය දේශනා කිරීමේ සූර රතනසාර නාහිමියන් තැනට උචිත අයුරින් ධර්මය දේශනා කරන්නට ඉටා ගත්හ. බුදුරදුන් ද පුද්ගලයා, ස්ථානය, මානසික තත්වය, කාලය අනුව ධර්මය දේශනා කිරීමට ඉටාගත්හ.‘චේතනාහං භික්ඛවේ කම්මං වදාමි’ යන පාඨය ගුරුකොට ගෙන හැම දෙයටම බලපාන්නේ චේතනාවයි. යහපත් චේතනාව ප්‍රස්තුතකොට ගෙන ස්වකීය දිවිය මෙහෙයවීම නාහිමියන්ගේ අභිප්‍රාය විය.‘ඔවාදෙනු පරහට තමා සම්මතෙහි පිහිටා’ යන ආප්ත පාඨය ගුරුකොට ගෙන දිවිය මෙහෙය වන්නේය. අභ්‍යන්තර මෙන්ම බාහිරයෙන් එක සමානය.අභ්‍යන්තරයෙන් එක පිළිවෙතකුත්, බාහිර වශයෙන් තවත් පිළිවෙතකුත් නාහිමියන් කෙරෙහි නොමැත. එකම ප්‍රතිපත්තියක පිහිටා කටයුතු කිරීම නාහිමියන්ගේ ගති ලක්ෂණයයි.න්‍යාය බැහැර කෙරෙන නාහිමියන් ප්‍රායෝගික ස්වරූපය දිවියට ආත්මකොට ගෙන තමන් සන්තක දෙයක් නැත. තමන්ට ලැබෙන සියල්ල අනුන්ට දන්දීම රතනසාර නාහිමියන්ගේ භූමිකාවයි.විශ්ලේෂිත දර්ශනයකින් විනිර්මුක්තවී දාර්ශනික චින්තාව සමාජයේ විවිධ පැතිකඩාශ්‍රිතව මෙහෙයවා සමාජය පුරා ගුණගරුක ප්‍රතිපත්ති ගරුක පරපුරක් බිහිකිරීම නාහිමියන්ගේ කාර්යයි. තමා කෙරෙහි පවත්නා ගුණ ධර්ම සෙස්සන්ට දායාද කිරීම අරමුණු කරගෙන යන ගමන අතිශය ප්‍රසාද ජනකය.අනවරාග්‍ර වූ (කෙළවරක් නැති) බවය කෙරෙහි පූර්ණාවබෝධයකින් සමලංකෘතව සෙස්සන්ද ඒ ඉසව්වට රැගෙන යෑම සඳහා නාහිමියන් දිවා - රෑ නොතකා, වේලාව - අවේලාව නොබලා, අව්ව, වැස්ස ගැන නොසිතා දවස පුරාම සමාජ අභිවෘද්ධිය උදෙසා මෙහෙවරක යෙදෙන්නේ ය.නාහිමියන් සතු භාෂා ශාස්ත්‍ර ඥානය හුදෙක්ම පුද්ගල මනස සශෝභන තලයකට කේන්ද්‍ර කරන්නකි. ප්‍රඥාවන්ත ගමන් මඟ පෘථුලාර්ථ නිම්නයකට ගෙනයාමට දැඩි පරිශ්‍රමයක් ගන්නා නාහිමියන් ගිහි - පැවිදි දෙපාර්ශ්වය කෙරෙහි මානව දයාවෙන් දෘෂ්ටි හෙළීම නාහිමියන් සතු උත්ප්‍රේථාර්ථයයි.යමක දැඩිව එල්බනොගෙන අන්තවාදී නොවී, අතිධාවන කාරීන් නොවී මැදුම් පිළිවෙතක් අනුගමනය කරයි. බුදුරදුන්ද පෙන්වා දුන්නේ මෙ‍යමය. මධ්‍යම ප්‍රතිපදාව ගුරුකොට ගනිමින් යන ගමන නිසංසලය. පරහිතකාමී ස්වරූපය මූලධර්ම කොට ගෙන ආත්මාර්ථකාමයෙන් බැහැරවීමත් නාහිමියන් ගේ දිවියේ දක්නට ලැබෙන තවත් ලක්ෂණයකි.කෘතවේදී ලක්ෂණය රතනසාර නාහිමිගේ දිවියේ තවත් කැපී පෙනෙන ලක්ෂණයකි. තමන්ට කවරකු හෝ උදව්වක් කළ විට එයට ප්‍රතිඋපකාර කිරීම යහපත් ලක්ෂණයකි. සමාජයේ සෙස්සන්ගේ දිවි මඟ සරු කරන්නටත්, එසේ සරු වූ විට අසීමිත සතුටක් ලබන්නටත් නාහිමියෝ පුරුදුව සිටියහ.නාහිමියන් මෙතෙක් ආ ගමන් මඟ, දිවිය, ප්‍රතිපත්ති, ශ්‍රාස්ත්‍ර ඥානය, භාෂා ඥානය, මානව ගුණාංග තවදුරටත් ඉදිරියට ගෙනයන්නට යහපත් ක්‍රියාශීලි, ප්‍රඥාවන්ත ගෝල පරපුරක් බිහිකොට ඇත. ඒ අය අතර කොළඹ මරදානේ බෞද්ධ මධ්‍යස්ථානාධිපති අධ්‍යාපනපති හිඳිකිවුලේ ප්‍රඤ්ඤාසාර මොනරාගල ශික්ෂාකර පිරි‍ෙවණේ නියෝජ්‍ය පරිවේණාධිපති ශාස්ත්‍රපති ගෝනතලාවේ රතනසිරි හිමිවරු ප්‍රමුඛයෝය.යායුතු ගමන් මග මැනවින් අධ්‍යයනය කොට රතනසාර නාහිමියන් මෙතෙක් ආ ගමන් මගට වඩා ඉදිරි ගමන් මග සාරාර්ථ, සමෝස්සික, සමයෝදාත්මක තත්ත්වයට පත්වෙන්නැයි අපගේ ප්‍රබුද්ධ ප්‍රාර්ථනයයි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>04</day>
    </date>
    <link>http://www.dinamina.lk/2014/07/04/_art.asp?fn=n1407041</link>
    <topic>සංචාරකයන්ගේ පැමිණීමසියයට 14කින් ඉහළට</topic>
    <author>මහින්ද අලුත්ගෙදර</author>
    <content>සංචාරක ආකර්ෂණීය රටක් බවට ශ්‍රී ලංකාව පත්කරමින් විදේශීය සංචාරකයන්ගේ පැමිණීම සියයට 14.3 දක්වා ඉහළ ගොස් තිබේ.පසුගිය 2013 වසරේ ජූනි මාසයේ දී ශ්‍රී ලංකාවට පැමිණි විදේශීය සංචාරකයන්ගේ සංඛ්‍යාවට සාපෙක්ෂව මේ වසරේ ජූනි මාසයේ දී එම වර්ධනය පෙන්නුම් කර තිබෙන අතර ඒ අනුව පසුගිය වසරේ ජූනි මාසයේ දී විදේශීය සංචාරකයන් 90,279 දෙනෙකු මෙරටට පැමිණ තිබෙන බවද ඊට සාපේක්ෂව මේ වසරේ එම මාසයේ දී විදේශීය සංචාරකයන් 103,175 දෙනෙකු මෙරටට පැමිණ තිබෙන බවද ශ්‍රී ලංකා සංචාරක සංවර්ධන අධිකාරිය පෙන්වා දෙයි.ඒ අනුව මේ වසරේ ජූනි මාසය අවසන් වනවිට විදේශීය සංචාරකයන් 727,353 දෙනෙකු ශ්‍රී ලංකාවට පැමිණ තිබෙන බව පෙන්වාදෙන ශ්‍රී ලංකා සංචාරක සංවර්ධන අධිකාරිය එය පසුගිය 2013 වසරේ මුල් මාස 6 දී ශ්‍රී ලංකාවට පැමිණි විදේශී සංචාරකයන් 583,573 ට සාපෙක්ෂව සියයට 24.6 ක වර්ධනයක් බවද ප්‍රකාශ කරයි.එළඹෙන 2016 වනවිට ශ්‍රී ලංකාවට විදේශීය සංචාරකයන් ලක්ෂ 25ක් ගෙන්වා ගැනීම රජයේ අරමුණ වී තිබෙන අතර ඒ වෙනුවෙන් අවශ්‍ය යටිතල පහසුකම් සංවර්ධනය සහ මඟ පෙන්වීම දැනටමත් සිදුකරගෙන යන බවද අවශ්‍ය ඉලක්කය කරා ළඟාවීමට හැකියාව ලැබෙනු ඇතැයි ද ශ්‍රී ලංකා සංචාරක ප්‍රවර්ධන කාර්යාංශය විශ්වාසය පළකරයි.මේ වසරේ ගතවූ සෑම මාසයකදීම පෙර වසරේ අදාළ මාසයට සාපෙක්ෂව විදේශීය සංචාරකයන්ගේ පැමිණීමේ වර්ධනයක් පෙන්නුම් කර තිබෙන අතර 2013 වසරේ දී මෙරටට පැමිණ තිබෙන විදේශීය සංචාරකයන්ගේ සමස්ත සංඛ්‍යාව 1,274,593 ක් බවද එම කාර්යාංශය පෙන්වා දෙයි.ඒ අනුව මේ වසරේ ගත වූ මුල්මාස හයක කාලයේ දී බටහිර යුරෝපීය රටවලින් සංචාරකයන් වැඩි වශයෙන් මෙරටට පැමිණ තිබෙන බව පෙන්වාදෙන ශ්‍රී ලංකා සංචාරක සංවර්ධන අධිකාරිය එය පසුගිය 2013 වර්ෂයට සාපේක්ෂව සියයට 18ක වර්ධනයක් බවද ප්‍රංශය, ජර්මනිය, එක්සත් රාජධානිය වැනි රටවලින් කැපී පෙනෙන සංචාරකයන් ප්‍රමාණයක් පැමිණ තිබෙන බවද කියාසිටී.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>04</day>
    </date>
    <link>http://www.dinamina.lk/2014/07/04/_art.asp?fn=n1407042</link>
    <topic>සමස්ත උසස් අධ්‍යාපන පද්ධතියමපරිගණකගත කිරීමේ වැඩපිළිවෙළක්</topic>
    <author>සමන්මලී ප්‍රියශාන්ති</author>
    <content>සමස්ත උසස් අධ්‍යාපන පද්ධතියම පරිගණකගත කිරීමේ වැඩපිළිවෙළක් ක්‍රියාත්මක කිරීමට උසස් අධ්‍යාපන අමාත්‍යාංශය කටයුතු කරමින් සිටියි.මෙම දත්ත ගත කිරීමේ මෘදුකාංග පද්ධතිය ජාලගත තොරතරු කළමනාකරණ පද්ධතිය (cloud based web enabled management information system) ලෙස නම් කර තිබේ. මේ මෘදුකාංග පද්ධතිය බහු- ආයතනික, බහු කොට්ඨාසශයීය සහ බහු- දෙපාර්තමේන්තු කටයුතු සඳහා පහසුවෙන් යොදා ගත හැකි අතර විනිවිදභාවයෙන් ද යුක්ත බව උසස් අධ්‍යාපන අමාත්‍යාංශය පවසයි. උසස් අධ්‍යාපන ඇමැති එස්.බී. දිසානායක මහතාගේ යෝජනාවක් මත මේ වැඩපිළිවෙළ ක්‍රියාත්මක කරන අතර ප්‍රධාන අංශ 9 ක් යටතේ ක්‍රියා කෙරේ.ශිෂ්‍ය තොරතුරු සහ අධ්‍යාපන මොඩියුලය, මානව සම්පත් කළමනාකරණ මොඩියුලය, සැපයුම් සහ පහසුකම් මොඩියුලය, ගිනුම් සහ මුදල් මොඩියුලය, භාණ්ඩ ලේඛන/ තොග ලේඛන පාලන මොඩියුලය, ස්ථාවර වත්කම් මොඩියුලය, පඩි ලයිස්තු/වැටුප් මොඩියුලය, පුස්තකාල කළමානාකරණ මොඩියුලය, ශිෂ්‍ය ආත්මාරක්ෂක මොඩියුලය යන අංශ යටතේ දත්ත ගත කිරිම සිදු කෙරේ.මේ වන විට විශ්වවිද්‍යාල කිහිපයකටම හදුන්වා දී තිබෙන මෙම තොරතුරු කළමනාකරණ පද්ධතිය ඉතා ඉක්මණින් ක්‍රියාත්මක මට්මටම පත් කිරීමට කටයුතු කර තිබෙන බව අමාත්‍යාංශයේ අතිරේක ලේකම් පී.ජී. ජයසිංහ මහතා පවසයි.මේ අනුව විශ්වවිද්‍යාල පරිපාලන කටයුතු, අධ්‍යයන හා අනධ්‍යයන කටයුතු සියල්ල කාර්යක්ෂමවත් ශිෂ්‍ය, ආචාර්ය, පරිපාලන හා සේවක සියල්ලන්ගේ පහසුවෙනුත් වංචා සහ දුෂණවලින් තොරවත් සිදු කිරිමට හැකියාව ලැබෙන බවත් ඒ මහතා කියයි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>04</day>
    </date>
    <link>http://www.dinamina.lk/2014/07/04/_art.asp?fn=n1407043</link>
    <topic>චීනයේ සංචාරක ප්‍රවර්ධන වැඩසටහනේදීශ්‍රී ලංකාවට ඉහළම ආකර්ෂණයක්</topic>
    <author>මහින්ද අලුත්ගෙදර</author>
    <content>ශ්‍රී ලාංකීය සංචාරක ව්‍යාපාරයේ ප්‍රවර්ධනය සඳහා චීනයේ ෂැන්හයි නුවර දී පැවැත්වෙන සංචාරක ප්‍රවර්ධන වැඩසටහන ඉහළම සාර්ථකත්වයක් ලබා ගනිමින් මහජන සහ පෞද්ගලික අංශයේ ඉහළම ආකර්ෂණය දිනා ගැනීමට සමත්ව තිබේ.ආර්ථික සංවර්ධන ඇමැති බැසිල් රාජපක්ෂ මහතාගේ ප්‍රධානත්වයෙන් පසුගිය 01 දා චීනයේ දී ඇරඹුණු මෙම වැඩසටහන මේ මස 6 දා තෙක් පැවැත්වෙන අතර ඒ සඳහා සංචාරක ක්ෂේත්‍රයට සම්බන්ධ මෙන්ම ඒ කෙරෙහි උනන්දුවක් දක්වන චීන ජාතිකයන් සහ අනෙකුත් විදේශිකයන් විශාල පිරිසක් සහභාගි වන බව ආර්ථික සංවර්ධන අමාත්‍යාංශය පවසයි.එළඹෙන 2016 වනවිට විදේශීය සංචාරකයන් ලක්ෂ 25ක් ශ්‍රී ලංකාවට ගෙන්වා ගැනීමේ ඉලක්කය ජය ගැනීමේ අරමුණින් මෙවැනි සංචාරක ප්‍රවර්ධන වැඩසටහන් සංවිධානය කර තිබෙන අතර මේ වැඩසටහන පැවැත්වීමත් සමඟ වසර අවසන් වනවිට චීන සංචාරකයන් විශාල පිරිසක් ශ්‍රී ලංකාවට ගෙන්වා ගැනීමට හැකි වෙතැයි එම අමාත්‍යාංශය විශ්වාසය පළකරයි.චීනයේ ගුවන් සේවා නියෝජිතයින් 200 ක් මේ වෙනුවෙන් සහභාගි වන අතර ඔවුන් සහ ශ්‍රී ලංකා සංචාරක නියෝජිතයින් අතර සෘජු ප්‍රවර්ධන වැඩසටහන් පිළිබද සාකච්ඡාවන් පැවැත්වෙන බවද චීනයේ මාධ්‍ය මඟින් මේ ප්‍රවර්ධන වැඩසටහන සඳහා විශාල ප්‍රචාරයක් ලබාදී තිබෙන බවද ආර්ථික සංවර්ධන අමාත්‍යාංශය පෙන්වා දෙයි.එළඹෙන 2016 වනවිට චීන සංචාරකයින් 275,000 ක් වාර්ෂිකව ශ්‍රී ලංකාවට ගෙන්වා ගැනීම මේ ප්‍රවර්ධන වැඩසටහන මඟින් අපේක්ෂා කර තිබෙන අතර මීට පෙර ඉකුත් වසරේ දීද බීජිං නුවර දී මෙවැනි ප්‍රවර්ධන වැඩසටහනක් පැවැත්විණි. ශ්‍රී ලංකා සංචාරක සංවර්ධන අධිකාරියේ සභාපති භාෂ්වර ගුණරත්න, සංචාරක ප්‍රවර්ධන කාර්යාංශයේ කළමණාකාර අධ්‍යක්ෂක රුමී ජවුෆර් මහත්වරුන් ඇතුළු ශ්‍රී ලංකා සංචාරක ගමන් සේවා, හෝටල්, ආයතන ඇතුළු විවිධ අංශවල නියෝජිතයින් විශාල පිරිසක් මේ අවස්ථාවට එක්ව සිටිති.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>04</day>
    </date>
    <link>http://www.dinamina.lk/2014/07/04/_art.asp?fn=n1407044</link>
    <topic>කටුගස්තොට තනූජාටසරොම් 4යි කම්බායයි</topic>
    <author/>
    <content>පේරාදෙණිය ශික්ෂණ රෝහලේ 18 වාට්ටුවේ මවක ඊයේ (3දා) දරුවන් පස්දෙනෙකු ප්‍රසූත කළාය. සිසර් සැත්කමක් මඟින් දරුවන් පිටතට ගනු ලැබූයේ ප්‍රසව හා නාරිවේද විශේෂඥ වෛද්‍ය සිසිර රණරාජා මහතා විසිනි. බර කිලෝ ග්‍රෑම් 1.5, කිලෝ ග්‍රෑම් 1.2, කිලෝ ග්‍රෑම් 1.2, ග්‍රෑම් 9 ක පිරිමි දරුවන් සිව්දෙනකු සහ කිලෝ ග්‍රෑම් 1.1ක ගැහැනු දරුවකු මෙසේ ප්‍රසූත කළේ කටුගස්තොට පදිංචි තනූජා ඒකනායක මහත්මියයි.දරුවන් නොමැති වීම හේතුවෙන් වසර පහක් පුරා විශේෂඥ වෛද්‍ය රණරාජා මහතාගෙන් ප්‍රතිකාර ලැබූ ඇය වෘත්තියෙන් නීතිඥවරියකි. ගන්නෝරුව කෘෂි ශ්‍රව්‍ය දෘෂ්‍ය ඒකකයේ සේවය කරන ඇයගේ ස්වාමියා වන නිමේෂ ගොඩගේ (41) මහතා කියා සිටියේ රෝහලේ අධ්‍යක්ෂ වෛද්‍ය ඩබ්ලිව්. ජේ. හේරත් මහතා සෙසු වෛද්‍යවරු ඇතුළු කාර්යය මණ්ඩලය මාස තුනක් සිය බිරිඳ නේවාසිකව සිටියදි අසීමිත ලෙස ඔවුනට උදව් උපකාර කළ බවය.මේ මව මදසරු ප්‍රතිකාර ලබමින් සිටියදි සැත්කමක් සඳහා ඉන්දියාවට ගොස් ශල්‍යකර්මයක් සිදු කොට පැමිණි බවද ගැබ්ගත් දින සිට සතිපතා ස්කෑන් පරික්ෂණ අනුවම ප්‍රතිකාර ලැබූ බවද විශේෂඥ වෛද්‍ය සිසිර රණරාජා මහතා පැවසීය. දැනට මව වැඩිදුර ප්‍රතිකාර සහ ආරක්ෂාව සඳහා හදිසි ප්‍රතිකාර ඒකකය වෙත ඇතුළු කොට ඇති අතර දරුවන් පස් දෙනාම විශේෂ ළදරු ඒකකයේ තබා තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>04</day>
    </date>
    <link>http://www.dinamina.lk/2014/07/04/_art.asp?fn=n1407045</link>
    <topic>හත් දෙනකුගෙන් යුත් උපහාර උළෙල කමිටුවක්</topic>
    <author/>
    <content>සිනමා ලොවේ අග රැජිණිය වන පාර්මේන්තු මන්ත්‍රීනි මාලනී ෆොන්සේකා මහත්මියගේ සිනමා ජීවිතයට වසර 50 ක් පිරීම නිමිත්තෙන් ඇයට උපහාර උළෙලක් පැවැත්වීමට හත් දෙනකුගෙන් සමන්විත කමිටුවක් පත්කර ඇත.ජනමාධ්‍ය හා තොරතුරු අමාත්‍යාංශයේ ලේකම් ආචාර්ය චරිත හේරත් මහතාගේ උපදෙස් මත ජාතික චිත්‍රපට සංස්ථාව, රූපවාහිනිය ඇතුළත්ව හත් දෙනකුගෙන් සමන්විත කමිටුවක් මේ සඳහා පත් කර ඇති බව පාර්මේන්තු මන්ත්‍රී ඒ.එච්.එම්. අස්වර් මහතා පවසයි. ජනාධිපති මහින්ද රාජපක්ෂ මහතාගේ ප්‍රධානත්වයෙන් මේ උපහාර උළෙල පැවැත්වීමට කටයුතු යොදා ඇතැයි ද මන්ත්‍රීවරයා කීය.මාලනී ෆොන්සේකා මහත්මියගේ සිනමා ජීවිතයට හැට වසරක් පිරීම නිමිත්තෙන් සමරු කලාපයක් සිංහලෙන් හා ඉංග්‍රීසියෙන් නිකුත් කරන බවත් ආචාර්ය ඈෂ්ලි රත්න විභූෂණ මහතාගේ සහාය යටතේ සමරු කලාපය ඉංග්‍රීසියෙන් නිකුත් කරන බවත් ඒ මහතා පැවැසුවේය.මාලනී ෆොන්සේකා මහත්මියට උපහාර සඳහා ඇගේ නමින් සතියක් නම් කිරීමටත් ඇය වාසය කරන කැලණිය පුරවරයේ මාර්ගයක් නම් කිරීමටත් පියවර ගෙන ඇතැයි ද මන්ත්‍රීවරයා පැවැසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>04</day>
    </date>
    <link>http://www.dinamina.lk/2014/07/04/_art.asp?fn=n1407046</link>
    <topic>බීජ නිෂ්පාදන බෙදාහැරීමේ කැබිනට් පත්‍රිකාව ඉවත් කරයි</topic>
    <author/>
    <content>බීජ නිෂ්පාදනය සහ බෙදාහැරීමට අදාළ යෝජිත අවබෝධතා ගිවිසුම සම්බන්ධ කැබිනට් පත්‍රිකාව ඇමැති වාසුදේව නානායක්කාර මහතා ඉදිරිපත් කළ නිරීක්ෂණ සලකා බැලීමෙන් පසු ජනාධිපති මහින්ද රාජපක්ෂ මහතා විසින් ඉවතා දමා ඇත.පෝෂ්‍යදායි සහ සෞඛ්‍ය ප්‍රවර්ධන එළවළු නිෂ්පාදනය හා පරිභෝජනය වැඩි කිරීම මඟින් සංවර්ධනය වන රටවල දරිද්‍රතාව හා මන්දපෝෂණය දුරලීම සඳහා හවුල්වීම යැයි කියමින් ජෛව විද්‍යාත්මක කොල්ලයක් සිදු කිරීමට මේ පනතින් ඉඩ සැලසෙන බව ඇමැති වාසුදේව නානායක්කාර මහතා පෙන්වා දී තිබේ.ආසියානු එළවළු පර්යේෂණ හා සංවර්ධන මධ්‍යස්ථානය සමඟ ශ්‍රී ලංකාව මේ අවබෝධතා ගිවිසුම අස්සන් කළහොත් ශ්‍රී ලංකාවේ මෙතෙක් පැවැති වගා ද්‍රව්‍යයන්හි සහ බීජවල පේටන්ට් අයිතිය විදේශයන්ට හිමිවන බව ද ඇමැති නානායක්කාර මහතා පෙන්වා දී ඇත.මේ අවබෝධතා ගිවිසුම මඟින් එළවළු සඳහා වූ පර්යේෂණ මධ්‍යස්ථානයක් ශ්‍රී ලංකාව තුළ පිහිටුවීමට අනුමැතිය ඉල්ලා සිටියි. මෙසේ ශ්‍රී ලංකාව තුළ පර්යේෂණ මධ්‍යස්ථානයක් පිහිටුවීම නිසා මෙම සංවිධානයට ඇතුළත් ජාත්‍යන්තර මට්ටමේ පර්යේෂකයින්ට අපේ රට තුළට පැමිණ විවිධ වු පර්යේෂණයන්හී නියැළීමට අවස්ථාව ලැබේ. මේ තත්ත්වය ජෛව විවිධත්වයෙන් පරිපූර්ණ රටක් ලෙස ප්‍රසිද්ධ වු ශ්‍රී ලංකාවේ ජෛව කොල්ලයකට හා සුරාකෑමකට මගපෑදෙනු ඇත. එසේම මෙම ජාත්‍යන්තර පර්යේෂණ නිලධාරින්ට රාජ්‍ය දූත වරප්‍රසාද හා විනිර්මුක්තයන් හිමිවන බැවින් ඔවුන් පරීක්ෂා ‍කිරීමට නොහැකි තත්ත්වය තුළ එය අපගේ දේශීය එළවළු බීජ නිෂ්පාදනයට තර්ජනයක් වීමට ඉඩ ඇති බව ඇමැතිවරයා සිය නිරීක්ෂණ මඟින් පෙන්වා දී ඇත.එසේම මේ පර්යේෂණ ආයතනය මගින් සිදු කරනු ලබන්නේ ලංකාවේ එළවළු නිෂ්පාදනය ගුණාත්මකව වැඩි දියුණු කිරීමයි. එහිදී ඔවුන් ඒ සඳහා පර්යේෂණ ලෙස යොදා ගනු ලබන්නේ අපගේ දේශීය එළවළු බීජයි. මෙම බීජ උපයෝගී කරගෙන සිදු කරනු ලබන පර්යේෂණ මගින් නිෂ්පාදනය කරනු ලබන නව ප්‍රභේදයන්හි පේටන්ට් අයිතිය ශ්‍රී ලංකාවට නොමැති වීම විශාල පාඩුවක් වන බව වාසුදේව නානායක්කාර මහතා ඉදිරිපත් කරන ලද නිරීක්ෂණයන්ගෙන් පෙන්වා දී ඇත.ශාකමය විශේෂයන් සම්බන්ධයෙන් බුද්ධිමය දේපළ (විවිධ බීජ විශේෂ) සම්බන්ධයෙන් කිසිදු විධි විධානයක් නොමැති නිසා ශ්‍රී ලංකාවට මෙම දේපළ හිමි කර ගැනීමේ නෛතික බලයක් නැත. මේ ආකාරයෙන් වූ අදාළ ප්‍රතිපත්ති ආඥා පනත් නොමැති හෙයින් ජාන සම්පත් පේටන්ට් හෝ ස්වජාතිය පද්ධතිය යටතේ ආරක්ෂා කිරීම සිදු කළ නොහැක.තවද මෙසේ දේශීය එළවළු බීජ දෙමුහුන් කර නිෂ්පාදනය කරනු ලබන බීජයන්හි අයිතිය අප රටට නැති වේ. උදාහරණයක් ලෙස අපේ තිබ්බටු බීජ යොදාගෙන පර්යේෂණයක් සිදු කරනු ලැබුව ද එය දෙමුහුන් කර හදන නව නිෂ්පාදනයේ අයිතිය 90%ක් අපෙන් ගිලිහී යාමේ බරපතළ තර්ජනයක් මේ තුළින් උද්ගත වේ. ඔවුන්ගේ අවසන් පරමාර්ථය බුද්ධිමය දේපළ අයිතීන් හරහා ජාන ප්ලාස්මය බීජ ව්‍යාපාරය ඒකාධිකාරයකට යටත් කිරීමයි. මෙම අවබෝධතා ගිවිසුම එවන් එක් ක්‍රියාදාමයකි.ඒ අනුව මෙම අවබෝධ ගිවිසුම ක්‍රියාත්මක වීමෙන්,ශ්‍රී ලංකා‍වට ආවේණික බීජ වර්ගයන්ට විශාල තර්ජනයක් වන අතර එම අයිතිය අප රටින් ගිලිහී යයි.මේ පර්යේෂණයන් මගින් ජාන සම්පත් නිෂ්පාදනය කළ හැකි අතර ඒවා රටින් පහසුවෙන් ගෙන යෑමේ අයිතිය ඔවුන්ට හිමි වීම. එහිදී පර්යේෂණයන්ට අවශ්‍ය යයි කියා ජාන විකිරණය කරන ලද බීජ පවා ලංකාවට ගෙන ඒමේ හැකියාව ඔවුන්ට ලැබීම බරපතළ ප්‍රශ්නයකි. ස්වභාව ධර්මයට විරුද්ධ වන ජාන විකිරණය කරන ‍ලද මෙම බීජ ලංකාවට ගෙන ඒම සහ ඒවායින් දෙමුහුන් බීජ නිෂ්පාදනය කර රට තුළ බෙදාහැරීම ශ්‍රී ලංකාවේ කෘෂි ආර්ථිකයට අනිවාර්යයෙන් බලවත් තර්ජනයක් විය හැක.බීජ නිෂ්පාදනය කරනු ලබන බහුජාතික සමාගම් මෙම සංවිධානය සමඟ සම්බන්ධ හා එහි නියෝජිකත්වය උසුලන බැවින් ශ්‍රී ලංකාවේ බීජ සම්බන්ධයෙන් ඔවුන්ගේ සෘජු මැදිහත්වීම සිදුවිය හැකි අතර අපගේ දේශීය කෘෂිකර්මයට මෙය බලවත් පහරක් වනු නියතය. බීජ පනත අහෝසි කර වෙනත් මුහුණුවරකින් යුතුව නැවත කරළියට ඒම මෙයින් ඇතිවන අනිටු විපාකයයි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>04</day>
    </date>
    <link>http://www.dinamina.lk/2014/07/04/_art.asp?fn=n1407047</link>
    <topic>ප්‍රාදේශීය ලේකම් කාර්යාල අධීක්ෂණයට විශේෂ කණ්ඩායමක්</topic>
    <author>උදුලා පීරිස්</author>
    <content>ජනතා සේවය නිසි ලෙස ඉටු වෙනවාදැයි සොයා බැලීම සඳහා රාජ්‍ය පරිපාලන හා ස්වදේශ කටයුතු අමාත්‍යාංශය මගින් ප්‍රාදේශීය ලේකම් කාර්යාල අධීක්ෂණය සඳහා විශේෂ මෙහෙයුම් කණ්ඩායමක් යොදවා තිබේ .රාජ්‍ය පරිපාලන හා ස්වදේශ කටයුතු අමාත්‍යාංශය මගින් ජනතාවට වඩා කාර්යක්ෂම සේවාවක් සැලසීමේ අරමුණින් රාජ්‍ය පරිපාලන හා ස්වදේශ ක‍ටයුතු ඇමැති ඩබ්ලිව්.ඩී.ජේ. සෙනවිරත්න මහතාගේ උපදෙස් පරිදි මේ මෙහෙයුම ක්‍රියාත්මක කැර ඇත.මොනරාගල දිස්ත්‍රික්කයෙන් ආරම්භ කර ඇති මේ ‍මෙහෙයුම රටපුරා ඇති ප්‍රා‍දේශීය ලේකම් කාර්යාල ඇගයීමට ලක්කර ශ්‍රේණිගත කිරීමට නියමිතය.ප්‍රාදේශීය ලේකම් කර්යාල වලට නොදන්වා සිදු කෙරෙන මේ විශේෂ මෙහෙයුමේදී අදාළ ප්‍රාදේශීය ලේකම් කාර්යාල තුළින් සේවා ලබාගැනීමට පැමිණි ජනතාවගෙන් මත විමසුමක් ද සිදුකෙරේ.ප්‍රාදේශීය ලේකම් කාර්යාලවල කාර්යාල කළමනාකරණය මනාලෙස පවත්වාගෙන යන්නේද? , සංවර්ධන වැඩසටහන් සාර්ථකව ක්‍රියාත්මක කර තිබේද? ඉඩම් සම්බන්ධ කටයුතු විනිවිද භාවයකින් සිදු කෙරේද? මූල්‍ය කළමනාකරණය නිසි ලෙස ක්‍රියාත්මක කැර තිබේද ? ප්‍රාදේශීය ලේකම් කාර්යාල වල නිල නිවාස පරිහරනය නිවරැදිව සිදුවේද? සහ ප්‍රාදේශීය ලේකම් කාර්යාල කටයුතු පුළුල් විමර්ශනයකට භාජනය කිරීම මේ විශේෂ මෙහෙයුම මගින් සිදුකෙරේ.එසේම තමන්ගේ කොට්ඨාසයේ ග්‍රාම නිලධාරීන් සම්බන්ධයෙන් සොයා බලා සටහන් තබන ලෙස සමස්ත ප්‍රාදේශීය ලේකම්වරුන් වෙත රාජ්‍ය පරිපාලන හා ස්වදේශ කටයුතු අමාත්‍යාංශය දන්වා ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>04</day>
    </date>
    <link>http://www.dinamina.lk/2014/07/04/_art.asp?fn=n1407048</link>
    <topic>පවතින රාජ්‍ය සේවකගැටලු ඉතා ඉක්මනින් විසඳනවා</topic>
    <author>සිතාරා සේනානි</author>
    <content>තීන්දු ගැනීම ප්‍රමාදවී පවතින රාජ්‍ය සේවක ගැටලුවලට අදාළ ලිපිගොනු 215ක කටයුතු ඉතා ඉක්මනින් විසඳා අවසන් කිරීමේ තීන්දුව අලුතින් පත්වූ රාජ්‍ය සේවා කොමිසමේ පළමු රැස්වීමේදී ම ගන්නා බව රාජ්‍ය සේවා කොමිසමේ නව සභාපති ශ්‍රේෂ්ඨාධිකරණයේ හිටපු විනිසුරු, ජනාධිපති නීතීඥ සත්‍යා හෙට්ටිගේ මහතා දිනමිණට පැවැසීය.කොමිසමේ සියලු සාමාජිකයන් මේ සම්බන්ධයෙන් එකඟත්වය පළ කැර ඇතැයි ද හෙතෙම පැවැසීය.කොමිසමේ පළමු රැස්වීම අද (4) පස්වරුවේ පැවැත්වීමට නියමිත ය.ලක්ෂ දාහතරක් පමණ වන මෙරට රාජ්‍ය සේවකයන්ගේ පත්වීම්, උසස්වීම්, මාරුවීම් සහ විනයානුකූල ක්‍රියාමාර්ග ගැනීම සම්බන්ධයෙන් බලය පැවරී ඇති එකම ආයතනය වන රාජ්‍ය සේවා කොමිසමේ කටයුතු ඉතා කාර්යක්ෂම අන්දමින් සිදුකිරීමටත්, එමඟින් රාජ්‍ය සේවකයන්ට සාධාරණත්වය ඉටු කිරීමටත් නව කොමිසම අපේක්ෂා කරන බවද සභාපතිවරයා සඳහන් කරයි.කොළඹ නාවල පාරේ පිහිටි රාජ්‍ය සේවා කොමිසමේ ප්‍රධාන කාර්යාලයේදී සෙත් පිරිත් සජ්ඣායනා මධ්‍යයේ ඊයේ (3) පෙරවරුවේ වැඩ භාරගැනීමෙන් අනතුරුව දිනමිණට අදහස් දක්වමින් ඒ මහතා මේ බව පැවැසීය. කොළඹ ගංගාරාම රජමහා විහාරාධිපති ගලබොඩ ඤාණිස්සර නාහිමියන් ප්‍රධාන ස්වාමීන් වහන්සේ හතර නමක් සෙත්පිරිත් සජ්ඣායනා කරනු ලැබූහ. සතියකට දින තුනක් බැගින් මාසයකට දින දහයක් රාජ්‍ය සේවා කොමිසම රැස්වන බවත්, අවශ්‍ය වන්නේ නම් අතිරේක දින කිහිපයක් ද රැස්විය හැකි බවත් කොමිසමේ සභාපති හිටපු ශ්‍රේෂ්ඨාධිකරණ විනිසුරු, ජනාධිපති නීතීඥ සත්‍යා හෙට්ටිගේ මහතා වැඩිදුරටත් පැවැසීය.රාජ්‍ය සේවා කොමිසමේ සෙසු සාමාජිකයන් වන එස්.සී. මාන්නප්පෙරුම, ආනන්ද සෙනෙවිරත්න, එන්. එච්. පතිරණ, එස්. නඩරාජා, එස්. ඒ. මොහොමඩ් නහියා, සුසිල් එස්. සිරිසේන, විශේෂඥ වෛද්‍ය අයි. එන්. සොයිසා ගුණසේකර මහත්වරුද, කාන්ති විජේතුංග මහත්මිය ද, රාජ්‍ය සේවා කොමිසමේ සේවක සේවිකාවෝ ද මෙම අවස්ථාවට සහභාගී වූහ. මෙයට පෙර පැවැති රාජ්‍ය සේවා කොමිසමේ සාමාජිකයන්ගේ නිල කාලය පසුගිය මැයි මස 13වැනිදායින් අවසන් වීමෙන් පසු ජනාධිපති මහින්ද රාජපක්ෂ මහතා විසින් ශ්‍රේෂ්ඨාධිකරණයේ හිටපු විනිසුරු, ජනාධිපති නීතීඥ සත්‍යා හෙට්ටිගේ මහතාගේ සභාපතීත්වයෙන් යුත් නව කොමිසම පසුගියදා පත් කරනු ලැබිණි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>04</day>
    </date>
    <link>http://www.dinamina.lk/2014/07/04/_art.asp?fn=n1407049</link>
    <topic>තම ව්‍යාපාරික කටයුතුයහපත් ආකාරයෙන් කරනවා</topic>
    <author/>
    <content>ඖෂධ ව්‍යාපාරිකයන්ගෙන් සියයට 99 ක් දෙනා තම ව්‍යාපාර කටයුතු යහපත් ආකාරයන් සිදුකරන බවත්, එම ව්‍යාපාර කටයුතු වැඩිදියුණු කිරීමට සෞඛ්‍ය අමාත්‍යාංශය උපරිම සහයෝගය ලබාදෙන බවත් සෞඛ්‍ය ඇමැති මෛත්‍රීපාල සිරිසේන මහතා ප්‍රකාශ කෙළේය.ඇමැතිවරයා ඒ බව සඳහන් ‍ෙකළේ කොළඹ ටාජ් සමුද්‍රා හෝටලයේ දී පසුගියදා පැවති ශ්‍රී ලංකා ඖෂධ කර්මාන්ත සංසදයේ වාර්ෂික සම්මේලනයේදීය.ඇමැති මෛත්‍රීපාල සිරිසේන මහතා පෙන්වා දුන්නේ මහජනතාවට යහපත් සෞඛ්‍ය සේවාවක් ලබාදීම සඳහා ජනාධිපතිතුමාගේ මඟපෙන්වීම යටතේ රාජ්‍ය ප්‍රතිපත්තීන්ට අනුකූලව පෞද්ගලික හා රාජ්‍ය අංශයන්හි යහපත් තරඟකාරීත්වයක් ඇතිකිරීමටත් ඒ තුළින් එම අංශයන් වැඩිදියුණු කිරීම හා ව්‍යාපාරිකයා ශක්තිමත් කිරීම රජයේ අරමුණ බවයි. එමෙන්ම රජයක් වශයෙන් විශේෂයෙන්ම ඖෂධ කර්මාන්තකරුවන්ගේ දියුණුව රජය බලාපොරොත්තු වන බව ද ඒ මහතා ප්‍රකාශ කෙළේය.ජාතික ‍ඖෂධ ප්‍රතිපත්තිය පිළිබඳ අදහස් දක්වමින් සෞඛ්‍ය ඇමැතිවරයා කියා සිටියේ අන්තර්ජාලයට එක්කරන ලද ජාතික ඖෂධ පනතෙහි කෙටුම්පත සම්බන්ධයෙන් විවිධ විවේචන එල්ල වුවද එම විවේචන වැඩි ප්‍රමාණයක් දේශපාලන අරමුණු මුදුන්පත් කරගැනීමේ අභිප්‍රායෙන් එල්ල වූ චෝදනා බවයි. එමෙන්ම ශ්‍රී ලංකා ඖෂධ කර්මාන්ත සංසදය අදාළ පනතේ පිටපතක් ලබාගැනීමට ඉල්ලීම් කළද ඖෂධ ප්‍රතිපත්තිය තවමත් කෙටුම්පතක් ලෙස පැවතීම හේතුවෙන් එම ඉල්ලීම් ක්‍රියාත්මක කළ නොහැකි බව පෙන්වා දුන්නේය. ඔහු තවදුරටත් කියා සිටියේ රජය මහජනතාවගේ සුබසිද්ධිය උදෙසා සිදුකරන ක්‍රියාමාර්ග සම්පූර්ණයෙන් හෙළාදකින පාර්ශ්වයන් ප්‍රතික්ෂේප කරන බවයි.නව ඖෂධ කෙටුම්පත සම්බන්ධයෙන් සාධාරණ සහ යුක්ති සහගත විවේචන මෙන්ම යෝජනා ඉදිරිපත් කරන මෙන් ශ්‍රී ලංකා ඖෂධ කර්මාන්ත සංසදයෙන් ද ඇමැතිවරයා ඉල්ලීමක් ද කළේය.ඖෂධ ‍පනත් කෙටුම්පත සම්බන්ධයෙන් ඉදිරිපත් වූ නව යෝජනා සලකා බැලීමට තමා විශේෂ කමිටුවක් පත්කළ බව ද, ඒ කමිටුවේ අධ්‍යයනය සඳහා හැකි ඉක්මනින් මෙම සංසදයේ යෝජනා ඉදිරිපත් කරන ලෙස ද ඉල්ලා සිටි ඇමැතිවරයා, තවදුරටත් අවධාරණය කෙළේ නව ජාතික ඖෂධ ප්‍රතිපත්තිය මඟින් සාධාරණ ලෙස ඖෂධ ව්‍යාපාර සිදුකරන කිසිදු ආයතනයකට හානි නොවන අතර එහි ප්‍රධාන අරමුණ ජනතාවට ගුණාත්මක සෞඛ්‍ය සේවාවක් ලබාදීම මෙන්ම සාධාරණ ඖෂධ ව්‍යාපාරිකයා ශක්තිමත් කිරීම බවය.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>04</day>
    </date>
    <link>http://www.dinamina.lk/2014/07/04/_art.asp?fn=n14070410</link>
    <topic>මේ වසරේ ඍජු විදේශ ආයෝජන සියයට සියයකින් වර්ධනය වී තිබෙනවා</topic>
    <author>චමීර ඇල්ලදෙණිය</author>
    <content>2013 වසරේ මුල් කාර්තුවට සාපේක්ෂව මේ වසරේ ඍජු විදේශ ආයෝජන සියයට සියයකින් වර්ධනය වී ඇතැයි ආයෝජන ප්‍රවර්ධන ඇමැති ලක්ෂ්මන් යාපා අබේවර්ධන මහතා පවසයි.එහිදී වැඩිදුරටත් අදහස් දැක්වූ ඇමැතිවරයා මෙසේද කීය.ඉදිරියේදී චිනය සමඟ නිදහස් වෙළෙඳ ගිවිසුමක් අත්සන් කිරීමට ආණ්ඩුව අපේක්ෂා කරන බවත් ඒ අනුව ආසියාවේ ආයෝජනය සඳහා සුදුසුම රට ශ්‍රී ලංකාව බවට පත් කිරීමට අප කටයුතු කරන බවත් ඇමැතිවරයා අනාවරණය කෙළේය.ආයෝජන ප්‍රවර්ධන අමාත්‍යාංශයේදී ඊයේ (03) පැවැති මාධ්‍ය හමුවකට එක්වෙමින් ඇමැතිවරයා මේ බව සඳහන් කෙළේය.යහපත් ආර්ථික වර්ධනයක් පවත්වා ගනිමින් ජාතික ආර්ථිකයට ආයෝජන මණ්ඩලය තුළින් ලබාදෙන දායකත්වය වැඩි කරදීමට ආණ්ඩුව සැලසුම් කැර ඇති බව කී අබේවර්ධන මහතා නිදහස් වෙළෙඳ කලාපවලට අමතරව කර්මන්ත උද්‍යාන බිහි කිරීමට ද අපෙක්ෂා කරන බවත් කීය.රැකියා උත්පාදන අංශ කෙරෙහි වැඩි අවධානයක් යොමුවී ඇති බවත් කලාපීය හා ‍ගෝලීය තත්ත්වයන් සැලකිල්ලට ගනිමින් ඇඟලුම් කර්මාන්ත ක්ෂේත්‍රයේ සංවර්ධනය නවමාවතකට ගෙන ඒමටද කටයුතු කරන බවත් ලක්ෂ්මන් යාපා අබේවර්ධන මහතා කීවේය . එහිදී වැඩිදුරටත් අදහස් දැක්වූ ඇමැතිවරයා මෙසේද කීය.පසුගිය වසර කිහිපය තුළ ඇතිවී ඇති යටිතල පහසුකම් සංවර්ධනය නිසා නව කර්මාන්ත උද්‍යාන පවත්වාගෙන යාමට උත්තේජනයක් ලැබුණා. එසේම කලාපීය වශයෙන් සිදුවූ සිදුවීම් අපේ රටේ කර්මාන්ත ක්ෂේත්‍රයේ වාසි සහගත ආකාරයකට හරවා ගැනීමට අපට පුළුවන් වුණා.අගනුවර ආශ්‍රිත ඇතිවන නාගරික ජන ඝනත්වය වළක්වමින් කර්මාන්ත ශාලා ගමට ගෙනයාමට ආණ්ඩුව විශේෂ වැඩපිළිවෙළක් දියත් කර තිබෙනවා. ග්‍රාමීය ජනතාවට තම නිවෙස්වල සිටම රැකියාවට යා හැකි ලෙස කර්මාන්ත කර්මාන්ත ශලා ගමට ගෙන යනවා.ඉදිරියේදී චිනය සමඟ ඇති කර ගන්නා නිදහස් වෙළඳ ගිවිසුම අනුව ආසියාවේ ආයෝජනය සඳහා සුදුසුම රට ශ්‍රී ලංකාව බවට පත් කිරීමට අප කටයුතු කරනවා. ඉදිරි දශකය තුළ වේගවත්ම ආර්ථික වර්ධනයට හිමිකම් කියන්නේ චීනය සහ ඉන්දියාවයි. එම රටවල් අතර නිදහස් වෙළඳ ගිවිසුම ක්‍රියාත්මක වීම තුළින් අපේ ආර්ථිකය ශක්තිමත්ව ගොඩ නැගිය හැකියි.</content>
  </post><post>
    <category>NEWSPAPER</category>
    <date>
      <year>2014</year>
      <month>07</month>
      <day>04</day>
    </date>
    <link>http://www.dinamina.lk/2014/07/04/_art.asp?fn=n14070411</link>
    <topic>විදේශ රටවල් හා නව සබඳතා තුළින්මෙරටට ප්‍රතිලාභ රැසක් අත්වී තිබෙනවා</topic>
    <author/>
    <content>ලොව නොසලකා හැර ඇති රටවල් සමඟ සබඳතා ගොඩනැඟීමෙන් රටට උපරිම ප්‍රතිලාභ අත්කර ගැනීම සහතික කිරීම සඳහා ශ්‍රී ලංකාවේ විදේශ ප්‍රතිපත්තිය සකස් වෙමින් පවතින බවත්, රටේ විදේශ සබඳතාවන්හි ප්‍රධාන අංගයක් ලෙස ආර්ථික රාජ්‍ය තාන්ත්‍රික කටයුතුවල ශීඝ්‍ර වර්ධනයක් දක්නට ලැබෙන බවත්, විදේශ කටයුතු ඇමැති මහාචාර්ය ජී. එල්. පීරිස් මහතා පැවසීය.කොළඹ විශ්වවිද්‍යාලයේ ජාත්‍යන්තර සබඳතා දෙපාර්තමේන්තුව විසින් එහි විද්‍යාල ශාලාවේ (College House) හි සනාතන ශාලාවේ සංවිධානය කරන ලද “ලෝක කටයුතුවලදී ශ්‍රී ලංකාව” යන තේමාව යටතේ වූ ජාත්‍යන්තර සමුළුවේ සමාරම්භක අවස්ථාවට සහභාගි වෙමින් එහි ප්‍රධාන දේශනයේදී ඇමැතිවරයා එම අදහස් පළකෙළේය. වැඩිදුරටත් අදහස් දැක්වූ ඇමැතිවරයා, විදේශ ප්‍රතිපත්තිය, රටේ මූලික ජාතික අභිලාෂයන් මුදුන් පමුණුවා ගැනීමේ මෙවලමක් ලෙස සැලකිය යුතු බව පැවසීය.ජනාධිපති මහින්ද රාජපක්ෂ මහතා දකුණු - දකුණු සහයෝගීතාව වර්ධනය කිරීමෙහිලා විශේෂයෙන්ම, පොදු රාජ්‍ය මණ්ඩලයේ සභාපතිවරයා ලෙස සිදුකරනු ලබන කාර්ය භාරය සඳහන් කළ ඇමැතිවරයා ශ්‍රී ලංකාව අප්‍රිකානු මහද්වීපය සමඟ සබඳතා ඇතිකර ගැනීමට නව අවධානයක් යොමු කොට ඇතැයි ද පැවසීය.අප්‍රිකානු රටවල් 20 කට වඩා වැඩි සංඛ්‍යාවක් සමඟ රාජ්‍ය තාන්ත්‍රික සම්බන්ධතා ස්ථාපනය කරගැනීම පිණිස දැනටමත් කටයුතු සම්පාදනය කර ඇතැයි ද, බටහිර අප්‍රිකාව හා නැ‍ඟෙනහිර අප්‍රිකාවට අදාළ කටයුතු සඳහා කේන්ද්‍රස්ථාන ලෙස පිළිවෙළින් නයිජීරියාවේ හා උගන්ඩාවේ නේවාසික දූත මණ්ඩල පිහිටුවා ඇතැයි ද හෙතෙම පැවසීය.ගුවන් සම්බන්ධතා වැඩි කිරීම සංචාරක කර්මාන්තයේ මෙන්ම ව්‍යාපාරික කටයුතුවලද සැලකිය යුතු වර්ධනයකට හේතු වී ඇති බවත්, ශ්‍රී ලංකාවේ අපනයනයන්හි වටිනාකම අද වන විට එහි ඉහළම හිනිපෙත්ත කරා ළඟා වී ඇති බවත් අමාත්‍යවරයා පැවසීය.දෙසතියකට පෙර බොලීවියාවේ පැවති 77 කණ්ඩායමේ චීන සමුළුවට ජනාධිපති රාජපක්ෂ මහතාගේ සහභාගිත්වය හේතුකොටගෙන ලතින් අමෙරිකානු රටවල් සමඟ සමීප සම්බන්ධතාවක් ඇතිකර ගැනීමෙහිලා මහඟු අවස්ථාවක් උදාවූ බව ද පැවසූ පීරිස් මහතා ශ්‍රී ලංකාවේ කුළුබඩු සඳහා විශේෂයෙන්ම කුරුඳු සඳහා ප්‍රධාන වෙළඳපළක් ඇත්තේ ලතින් අමෙරිකානු රටවල බව ද පැවසීය.බොලීවියා සමුළුව පැවැති දිනට සතියකට පෙර ඇල්ජියර් හි පැවැති නොබැඳි ව්‍යාපාරයේ විදේශ අමාත්‍යවරුන්ගේ රැස්වීමේදී ශ්‍රී ලංකාව විසින් මහඟු කාර්යභාරයක් ඉටුකළ බව ද හෙතෙම පවසා සිටියේය.සැප්තැම්බර් මාසයේ නිව්යෝර්ක් හි පවත්වනු ලබන එක්සත් ජාතීන්ගේ මහා සභා රැස්වීමේ සැසිවාරවලදී සාකච්ඡාවට භාජනය කරනු ලබන කරුණු වන, 2015 න් පසු තිරසාර සංවර්ධන ඉලක්ක හා දූපත් රාජ්‍යවල ආර්ථිකයන් වැනි කරුණු සම්බන්ධයෙන් ශ්‍රී ලංකාව ඉටුකොට ඇති මූලික කාර්ය භාරය පිළිබඳවද අමාත්‍යවරයා මෙහිදී කරුණු දක්වනු ලැබීය.ශ්‍රී ලංකා ඉන්දීය සම්බන්ධතා, කලාපීය ඒකාබද්ධතාව, ඉන්දියන් සාගරය, විදේශ රටවල වෙසෙන ශ්‍රී ලාංකිකයින්ගේ දේශපාලන කටයුතු සහ ගැටුම්වලින් පසුව සිදුවන ප්‍රතිසංධාන කටයුතු වැනි තේමාවන් ද සම්මේලනයේදී සාකච්ඡාවට භාජනය විය.ශ්‍රී ලංකාව ද ඇතුළුව ජපානය, ස්වීඩනය හා එක්සත් ජනපදය ඇතුළු විදේශ රටවල විද්වත්හු මෙම සම්මේලනයට සහභාගි වී සිටියහ.</content>
  </post></root>