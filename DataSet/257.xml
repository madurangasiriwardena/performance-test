<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=ab1210211</link>
    <topic>බී.බී.සී. සහ ශ්‍රීමත් ජිමි සැවිල්</topic>
    <author>නීතිඥ අනුර හෑගොඩ</author>
    <content>බී.බී.සී.ය යනු පුදුමාකාර තැනකි. විටෙක ස්වාධීන ලෙස ද විටෙක පක්ෂග්‍රාහී ලෙස ද පෙනී සිටිමින් ලොව පුරා රටවල කුණු අවුස්සමින් මතිමතාන්තර ඉදිරිපත් කරයි. බ්‍රිතාන්‍යයේ ආදායම් බදු ගෙවන්නන්ගෙන් පමණක් නඩත්තුවන බී.බී.සී.ය අමුතුම මාදිලියේ වගකීමකට අද මුහුණ දී සිටී.ශ්‍රීමත් ජිමි සැවිල් යනු 1970 දශකයේ සිට එම රූපවාහිනියේ වැඩසටහන් ගණනාවක් මෙහෙය වූ පුද්ගලයෙකි. ඔහු අවුරුදු 85ක් ආයු වළඳා පසුගිය වසරේ මිය ගියේය. ටොප් ඔෆ් ද පොප්ස් ජිම් විල් ෆික්ස් ඉට් වැනි ඉතා ජනප්‍රිය වූ වැඩ සටහන් කීපයක් ඉදිරිපත් කළ ඔහු ගේ ආත්මය අද අපචාර චෝදනාවනට මුහුණ දී සිටී.ඔහුගේ ජනප්‍රියත්වය නිසාත් ඔහු විසින් සිදු කරන ලද සරණ සේවාවන් නිසාත් මහරැජන විසින් 1971 දී ඕ.බී.ඊ සම්මානයෙන් ද 1990 දී ‘සර්’ හෙවත් ශ්‍රීමත් නම්බුනාමයෙන් ද පුදන ලදී.1960 දශකයේ දී බීට්ල්ස්, ක්ලිෆ් රිචඩ් සහ ද ෂැඩෝස් වැනි ගායක කණ්ඩායම් ඉදිරිපත් කරමින් රූපවාහිනී සංදර්ශන වැඩසටහන් පැවැත්වූ ඔහු බ්‍රිතාන්‍ය පුරා සිත්ගත් ජනප්‍රිය පුද්ගලයකුව සිටියේය. දැනට කලකට ඉහත ඔහුගේ ස්වයං චරිතාපදානය එළිදැක්විණි. ඔහු පවසන පරිදි දුම්රිය, ගුවන් යානා, වනාන්තර, තණබිම්, කාර්යාල, කොරිඩෝ ආදී මෙකී නොකී ස්ථානයන්හි සිය ලිංගික කටයුතු සඳහා යොදාගෙන තිබේ. ඒහෙත් ඒ ප්‍රකාශ පිළිබඳව කතිකා වූයේ නැත.එහෙත් ඔහුගේ විචිත්‍රවත් අවුරුදු හැටකටත් වඩා වැඩි කාලයක් පැතිර තිබූ රැකියාවේ ගරුත්වය අවසන් වී යන කරුණු උදාවී තිබේ. ඒ 1970 – 80 දශකයන්හි ඔහු විසින් ලිංගික අපචාරයට භාජනය කරන ලද දැන් වැඩි මහලුව සිටින කාන්තාවන් දෙදෙනෙක් ඒ පිළිබඳව පවසමින් ඉදිරියට පැමිණ ඇති බැවිනි.මෙය සති දෙකකට පෙර අයි.ටී.වී. රූපවාහිනී නාළිකාවේ එක්ස්පෝෂර් වැඩ සටහනෙන් පෙන්වන ලදී. එහිදී මේ කාන්තාවන් තමනට වූ අතවර පිළිබඳව පවසන ලද අතර බී.බී.සී.ය ඒවා ප්‍රතික්ෂේප කරමින් ප්‍රකාශයක් ද නිකුත් කෙළේය. කෙසේ වෙතත් මෙයට ලැබුණු ප්‍රතිචාර මධ්‍යයේ කරබාගෙන සිටින්නට නොහැකි වූ බී.බී.සී. කළමනාකාර අධ්‍යක්ෂ වහාම මේ පිළිබඳව පරීක්ෂණයක් කළ යුතු යැයි නියෝග කළේය.එක් කාන්තාවක් පවසන පරිදි ජිමී ඇයට රසකැවිලි, ගීත තැටි, දුම්වැටි සහ ඔහුගේ රූපවාහිනී වැඩසටහන් නැරඹීමට ප්‍රවේශපත් ලබා දී තමන් අපචාරයට පත් කළ බවයි. තව කාන්තාවක් පවසන්නේ 1970 දශකයේ මැද දිනයකදී බී.බී.සී. ගොඩනැඟිල්ලක් තුළදී ඔහු ඇය අතවරයට භාජනය කළ බවයි. එසේම ඇය ජිමීගේ නිෂ්පාදන කණ්ඩායමේ දෙදෙනෙක් බාල වයස්කාර ළමයින් කීප දෙනෙක් අපචාරයට ලක් කළ අයුරු දුටු බව ද පවසා ඇත. තවද ඩන්ක්‍රොෆ්ට් නැමැති, අඩු මානසික දැරියන් නේවාසිකව සිටින පාසලේ ශිෂ්‍යාවන් බැලීමට යාම කළ සැවිල් පුරුද්දක් වශයෙන් ඔවුන් අපචාරයට ලක් කළ බව ද එහි පාලිකාවන් හා ගුරුවරියන් එය නුදුටු සේ සිටි බව ද සඳහන් කොට ඇත. එකල එහි දැරියක ලෙස නවාතැන් ගෙන සිටි කාන්තාවක පවසන්නේ ඔහු තෝරාගත් දැරියන් ලවා ඔහුගේ රෝල්ස් රොයිස් මෝටර් රථය ඔපදැමීම සිදු කරන වගය. අනතුරුව ඇයට ත්‍යාග ලෙස ඇය ආහාර ගැනීමට කැඳවා යාම සිදුවන අතර පාරේ තැනක වාහනය නවත්වා එතුළ දී නොයෙක් පොරොන්දු මත එම දැරිය අපහරණයට ලක් කරන බව ඇගෙන් ප්‍රකාශ වී ඇත.ජිමී සැවිල් විසින් ඔහුගේ රූපවාහිනී වැඩසටහන් කෙරෙන වේදිකාවේ ඇඳුම් මාරු කරන කාමර තුළදී සහභාගිවීමට පැමිණෙන බාල වයස්කාරියන් අපහරණය කරන බව දුටු එක් වැඩසටහන් අධ්‍යක්ෂවරයෙක් ඒ පිළිබඳව බලධාරීනට දැනුම් දුන්න ද පලක් නොවූ බව දැන් හෙළිවී ඇත. තව ද ඩේවිඩ් නිකල්සන් නැමැති බී.බී.සී. නිෂ්පාදකවරයා මේ කරුණු හෙළි කිරීමට කීප වතාවක් උත්සාහ ගත්තේය. එහෙත් එකල බී.බී.සී. බලධාරීන් පැවසුවේ “ඒ ජිමීගෙ හැටිනෙ”, “ඔහොම තමයි ඉතින් දේවල් සිද්ධ වෙන්නෙ” යනුවෙනි. කුඩා දැරියන්හට සිදුවන අතවර දැන දැනම ඔව්හු ඒවා ගණන් නොගෙන සිටියහ.2007 සරේ ප්‍රාන්තයේ පොලීසියට එක් කාන්තාවකගෙන් පැමිණිල්ලක් ලැබුණි. එයින් කියැවුණේ ඩන්ක්‍රොෆ්ට් පාසලේ සිටිය දී ජිමි සැවිල් තමා අපචාරනයට ලක්කළ බවය. ඒ පිළිබඳව සැවිල් ගෙන් ප්‍රශ්න කළ ද කෙසේ හෝ එම පරීක්ෂණය යට ගැසුණි. මේ පිළිබඳව දැනගත් පුවත්පතක් එය හෙළි කිරීමට ලිපි සකසමින් සිටියදී ඒ ආරංචිය ලත් ජිමී කළේ වෙනත් පුවත්පතක් ලවා තමාගේ ප්‍රතිරූපය ඉතා ඉහළින් දැක්වෙන ලිපියක් පළ කරවා ගැනීමය. එහිදී ඔහු කරන සරණ සේවා පිළිබඳව උසස් කොට කතා කෙරී තිබිණ. එයින් කලින් කියූ පුවත්පත නිහඬ කිරීමට ඔහු සමත් විය. තවත් එවැනිම අවස්ථාවක ඔහු තර්ජනය කළේ “මැන්ඩවිල් රෝහලට එන ආධාර නැවතුනොත් උඹලා ඒකේ වගකීම බාර ගන්නවාද?” යනුවෙන් පවසාය. මැන්ඩවිල් රෝහල දිවූයේ ජිමි විසින් එකතු කරන ලද ආධාර ත්‍යාගයන් ගෙනි.එහෙත් ඔහු එම රෝහලේ රෝගී දැරියනට ද සලකා තිබෙන්නේ එකම හැන්දකින් බව හෙළිවී තිබේ. සති දෙකකට වරක් එහි පැමිණෙන ඔහු රෝගී දැරිවියක් කෙසේ හෝ එහි ඇති කාමරයකට ගෙන ගොස් අතවර කිරීම පුරුද්දක් බව එහි එකල සේවය කළ සාත්තුසේවිකාවන් පවසා තිබේ. එකල ජිමී එහි පැමිණෙන විට ඔහුගේ නෙත නොගැසෙන ලෙස නිදාගෙන මෙන් සිටින ලෙස චරයනට උපදෙස් දී තිබේ. ජිමී අපහසුවට පත් කළහොත් එම රෝහලට ලැබෙන ආධාර උපකාර නොලැබි යතැයි බියෙන් එහි බලධාරීන් එම කරුණු වසංකර කටයුතු කොට ඇත.පසුගිය වසරේ බී.බී.සී. නිවුස් නයිට් වැඩසටහනින් මෙම අතවර පිළිබඳව කරුණු හෙළි කිරීමට සූදානමක් තිබුණත් එයින් තම ආයතනයේ ප්‍රතිරූපය බිඳ වැටිය හැකි යැයි පවසා එහි බලධාරීහු එය නවත්වා දමන ලදී. නමුත් මේ වන විට අධ්‍යක්ෂ ජනරාල් වරයා විසින් අපචාරයට ලක්වූවන්ගෙන් සමාව අයැද තිබේ. මෙනිසා මිලියන දස දහස් ගණනක වන්දි ගෙවීමට බී.බී.සී.යට සිදුවේ යැයි නීති ක්‍ෂේත්‍රයේ මතය වී ඇත.පොලිසිය විසින් මේ පිළිබඳව පරීක්ෂණ පැති 120ක් ආරම්භ කර ඇති අතර අඩු තරමින් 30 දෙනකුගේවත් චෝදනා ඔප්පුවේ යැයි ගණන් බලා තිබේ. මළවුන් අතර සිටින ජිමීට මේ පිළිබඳව හැඟීමක් නැති වුණත් ජීවත්ව සිටින ඔහුගේ පවුලේ උදවිය දැඩි කනස්සල්ලට පත්ව ඇති බවට වාර්තා වේ.ශ්‍රීමත් ජිමි සැවිල්ගේ “ශ්‍රීමත්” නම්බුනාමය වහාම ඉවත් කළ යුතු යැයි පුවත්පත් ඉල්ලා සිටින අතර බෙඩ්ෆර්ඩිෂයර් විශ්වවිද්‍යාලය විසින් ඔහු වෙත පිරිනමන ලද ආචාර්ය උපාධිය එහි සෙනෙට් මණ්ඩලය විසින් දැනටමත් අහෝසි කර තිබේ.රූපවාහිනී සහ ගුවන්විදුලි වැඩසටහන්වලට සහභාගිවීමට දරුවන් තනිව යවන එංගලන්තයේ මවුපියන්ට මෙය හොඳ පාඩමක් බව ද යළිත් මෙවැන්නක් නොවීමට ඔවුන් ද බලධාරීන් ද වගබලාගත යුතු යැයි ඇතැයි ද බලාපොරොත්තු වෙමු.නීතිඥ අනුර හෑගොඩකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=ab1210212</link>
    <topic>පොලිටිකල් විස්සයි විස්ස</topic>
    <author>සුභද්‍රා දේශප්‍රිය</author>
    <content>ප්‍රවාහන නියෝජ්‍ය ඇමැති රෝහණ කුමාර දිසානායක“ජනතාවට අවශ්‍ය සාමාන්‍ය භාණ්ඩ මිල වැඩි කරමින් ජනතාවගේ ජීවිත ‘සැෂේ’ ජීවිත බවට පත් කරලා.විජිත18 බ්‍රහස්පතින්දා රිවිරමැතිවරණයෙන් මැතිවරණයට සැෂේ වෙන්නේ විජිත මහත්තයලාගේ පක්ෂය. හැම මැතිවරණයකදී තවතවත් සැෂේ වෙන්නේ එතුමන්ලාගේ අන්තවාදී වාමාංශික දේශපාලන පක්ෂය. ආණ්ඩුව බලන්නේ ජනතාවට ස්ථාවර ආර්ථික ශක්තියක් ගොඩනැඟීමටයි.ප්‍රවාහන නියෝජ්‍ය ඇමැති රෝහණ කුමාර දිසානායකකැබිනට් මණ්ඩලය වගේ තුන් ගුණයකින් උපදේශකවරු හිටියත් ජනතාවට සහනයක් නැහැ.තිස්ස17 බදාදා රිවිරලෝකයම ගෝලීයකරණයට ලක්වෙලා. ලංකාවත් ඒ ගෝලීයකරණය සමඟ එකට බැඳී තියෙනවා. ජනතාවට ජීවත් විය හැකි ආර්ථිකයක් රටේ තියෙනවා. ජනතාවගේ පොකට් එකට සරිලන ආකාරයට බරක් නොවී ජීවත්වීමට අපි කටයුතු කරනවා. රජයට හැකි වී තිබෙනවා රටේ නිෂ්පාදන හා සේවාවන් වැඩි දියුණු කිරීමෙන් වැඩියෙන් වැටුප් ලබාදීම තුළ සමබර ආර්ථික ක්‍රමයක් කරා යාම අපේ අරමුණයි.- රෝහණ කුමාරරටක් වශයෙන් ශ්‍රී ලංකාව තවදුරටත් ලෝකය ඉදිරියේ අවමානයට ලක්කිරීමේ ජනතාවගේ අයිතීන් උදුරා ගැනීම නවතා දමා දිවි නැඟුම පනත පිළිබඳව යළි සලකා බලන ලෙස ආණ්ඩුවට බල කර සිටිනවා.තිස්ස18 බ්‍රහස්පතින්දා ලක්බිමගිරවෙක් වගේ හැමදාම මොනවා හරි කියවන එකයි තිස්ස මහත්තයාගේ හැටි. එදා වේල ට්‍රැවල්ස් වගේ මොනවා හරි කියව කියව යනවා.මම වගකීමෙන් කියනවා මේ දිවිනැඟුම අලුත් වැඩපිළිවෙළ පිළිබඳව අධ්‍යයනය කරන්න කියලා. මෙය ඉතිහාසගත වැඩපිළිවෙළක් දැවැන්ත සංවර්ධන ක්‍රියාවලිය තව තවත් ශක්තිමත් කරන වැඩපිළිවෙළේ එක් පියවරක් දිවිනැගුම වැඩසටහන.අධ්‍යාපන පනතින් සත පහක්වත් අයකර ගන්න බැහැ කීවත් ඉස්කෝලවලින් මුදල් ඉල්ලා මවුපියන්ට ලියුම් එවනවා.කබීර් හෂීම්18 වැනි බ්‍රහස්පතින්දා මව්බිමපාසලේ පෞද්ගලික දේවල් වලට මුදල් ඉල්ලා එව්වත් ආණ්ඩුවේ ‘එකවුන්ට්’ එකට ඒ හැමදේම වැටෙනවා. අධ්‍යාපනයේ හැම ක්ෂේත්‍රයකම දියුණුවට මේ ආණ්ඩුව වැඩ කටයුතු කර තිබෙනවා. පුංචි ළදරුවකුට වුණත් වෙන දේ අපේ විපක්ෂයේ අය දකින්නේ නැහැ. එතුමන්ලාගේ ආණ්ඩු කාලයේ ධවල පත්‍රිකා ගෙනල්ලා මේ රටේ අධ්‍යාපන ක්ෂේත්‍රය හෝදාපාළුවට ලක් කළා. අධ්‍යාපනයේ ගෞරවය කෙලෙසුවා. ඒ අයගේ ආණ්ඩු කාලයේ අධ්‍යාපනයට තිබුණ තැන මේ රටේ ජනතාව දන්නවා දේශපාලන හැඳුනුම්කම් මත ගුරු පත්වීම් ලබාදී ගුරුවරයාට හිමි ගෞරවය ලබාදුන්නේ නැහැ. උපාධිධාරීන් අධ්‍යාපන ක්ෂේත්‍රයට බඳවා ගනිමින් නියමිත වැටුප් තලයක පිහිටුවා තිබෙනවා. නිදහස් අධ්‍යාපනයට අවශ්‍ය වටපිටාව දරුවන්ට ලබාදී තියෙනවා. සියලුම දේ පාසල තුළ ගොඩනඟා දරුවන්ට අධ්‍යාපනික පරිසරයක් ඇතිකර දී තිබෙනවා.- රෝහණ කුමාරරජය බඩු මිල වැඩි කරන්නේ විස්සයි විස්ස තරගයට බැට් කරන ආකාරයටයි.”ගයන්ත16 අඟහරුවාදා දිවයිනරජය බඩු මිල ඉහළ දමන්නේ නැහැ. ගෝලීයකරණය වූ ලෝකයක අපිට පිට රටවලින් ගෙන්වන බඩු මිල උච්ඡාවචනය වීම පාලනය කරන්න බැහැ. ඕනෑම දේකට මුහුණ දෙන්න පුළුවන් හොඳ ටීම් එකක් අපිට ඉන්නවා.එන එන බෝලවලට ගහන්න පුළුවන් ‘බැට්ස්මන්ලා’ අපිට ඉන්නවා. හොඳ ටීම් එකට හොඳ අන්තර්ජාතික මට්ටමේ හොඳ නායකයකුත් ඉන්නවා.ඔය කියන හැම කෙනෙක් ම අවුට් වෙලා ‘0’ වුණේ අපේ ටීම් එක දක්ෂ නිසා. ඇවිත් බිංදුවට අවුට් වුණ අය කියන දේ මේ රටේ ජනතාව පිළිගන්නේ නැහැ.- රෝහණ කුමාරමේ ආණ්ඩුවේ නිවාස ඇමැතිවරයා අනුන්ගේ දරුවන්ට උප්පැන්න දෙනවා.සජිත්15 සඳුදා දිවයිනමෑත යුගයේ වැඩිම නිවාස හැදුවේ අපේ එක්සත් ජනතා නිදහස් සන්ධාන රජයයි. උතුරු නැඟෙනහිර වගේ ම කොළඹ හුණු ටිකක් ගාගන්නවත් බැරුව සිටි හැම කෙනකුටම නිවාසයක් ලබාදුන්නා. ඒ නිසා නිවාස ඇමැතිවරයා කාගේවත් දරුවන්ට උප්පැන්න දෙන්නේ නැහැ. එතුමාගේ දරුවන්ට පමණයි උප්පැන්න දීලා තියෙන්නේ. නමුත් එතුමා කළ මෙහෙවර ගැන එතුමාට ආඩම්බරයෙන් කතා කළ හැකියි.- රෝහණ කුමාරවර්තමානයේ බොහෝ අපරාධ කරන්නේ රජයට කොහෙන් හෝ සම්බන්ධ අයයි.අර්ජුන15 සඳුදා දිවයිනඉතිහාසයේ බැලුවාම අපරාධ සම්බන්ධ වාර්තා තියාපු අය හිටියේ එක්සත් ජාතික පක්ෂයේ බව එතුමන්ලාට මතක නැහැ. අපරාධ හැම කාලයකම සිදුවුණා. දැන් ජනමාධ්‍ය හුඟාක් දියුණුයි. ඕනෑතරම් රූපවාහිනි නාළිකා තියනවා. පසුගිය කාලේ මේ රටේ ත්‍රස්තවාදය මුළු රටේම භීතිය ඇති කර තිබුණා. ඒ සිදුවීම් අනෙක් හැම දේටම වඩා හුවා දැක්වීම සිදු වුණා. අපරාධ කියන්නේ අමු අමුවේ අහිංසක දරුවෝ ටයර් උඩ පුළුස්සා දමන යුගයකටයි. අපරාධ වලට එක්සත් ජනතා නිදහස් සන්ධානය ද එක්සත් ජාතික පක්ෂය ද කියන දේ නෙමෙයි කොයි පක්ෂයකට වුණත් අපරාධ කරන උදවිය ඉන්නව. ඒ අයට නිසි දඬුවම් මේ රජය යටතේ ලබාදෙනවා. එක්සත් ජාතික පක්ෂ රජය කාලේ වගේ අපරාධකාරයෝ රකින්න අපි සූදානම් නැහැ. බලයේ ඉන්න කාලේ කරපු අපරාධ නිසා ජනතාව දන්නවා ආයේ බලය ලැබුණත් මොනවද කරන්නේ කියලා.ඒ නිසා ජනතාව එක්සත් ජාතික පක්ෂයට ඡන්දය දෙන්නේ නැහැ.රෝහණ කුමාරසුභද්‍රා දේශප්‍රියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=ab1210213</link>
    <topic>ආසියාවේ ගෞරවය</topic>
    <author>රංජිත් සියඹලාපිටිය</author>
    <content>ආසියානු සහයෝගිතා රාජ්‍ය නායක සමුළුව පසුගියදා අවසන් විය. එයට ඉන්දියාව, ශ්‍රී ලංකාව, පකිස්ථානය, බංගලාදේශය, චීනය, ඉන්දුනීසියාව, මැලේසියාව, මොංගෝලියාව, නේපාලය, කටාර්, සෞදි අරාබිය ඇතුළු රටවල් 31 ක් අයත් වේ.ලොව ලොකුම සහ ජනාකීර්ණ මහද්වීපය වන ආසියාවේ බිලියන 04 ක් පමණ වූ ජනතාව මෙම සමුළුව නියෝජනය කරති.එය වත්මන් ලෝක ජනගහනයෙන් 60% කි. ලෝකයේ භූමි ප්‍රමාණයෙන් 29.9% ක් ආසියා මහාද්වීපයට අයිතිවේ.ආසියාව අර්ථ දක්වා ඇත්තේ සුවස් ඇළෙන්, යුරල් කඳුවලින්, කෝකේස් කඳුවලින්, කැස්පියන් මුහුදෙන් සහ කළු මුහුදෙන් නැඟෙනහිරින් පිහිටි යුරේසියාවේ නැඟෙනහිර භූමි කොටස ලෙසයි. ඒ අනුව මෙය එක්සත් ජාතීන්ගේ සංවිධානය හැරුණුකොට ලොව දැවැන්තම ජාත්‍යන්තර එකතුවක් ලෙස හැඳින්විය හැක.ආසියානු සහයෝගිතා රාජ්‍ය නායක සංගමය පිහිටුවා ගැනීමේ දී අරමුණු කිහිපයක් මුදුන් පමුණුවා ගැනීමට බලාපොරොත්තු වේ.. සාමාජික රටවල් අතර අදහස් හා අත්දැකීම් කෙලින්ම හුවමාරු කර ගැනීම. ආසියාව අනිකුත් කලාප අතර ශක්තිමත් අයකු බවට පත්කර ගැනීම. සාමාජිකයින්ට කෙලින් ම බලපාන සංවර්ධන සහ අන්තර්ජාතික කටයුතු පිළිබඳ මතය නිරවුල්ව හුවමාරු වන මධ්‍යස්ථානයක් ඇති කර ගැනීම. ඒ ඒ රටවලට අවශ්‍ය දේශීය ආර්ථිකය ගොඩනඟා ගැනීමට අන්‍යොන්‍ය වශයෙන් උදව් කිරීම. සාමාජික රටවල් දෙකක් අතර හෝ රැසක් අතර ශක්තිමත් වෙළෙඳ ගිවිසුම් ඇතිකර ගැනීම. පොදුවේ කලාපයක් ලෙස මෙම ඉලක්ක සම්පූර්ණ කර ගන්නා තුරු එක පවුලක් සේ ඉදිරියට යාම ඉන් ප්‍රධානතම වැදගත් පරමාර්ථ වේ.මෙම කරුණු අනුව බලන කල ලෝකයේ මෙතෙක් බිහි වූ සංවිධාන අතර ඉතාම වැදගත් වූ සංවිධානයක් ලෙස මෙය හැඳින්විය හැක. ආර්ථික වශයෙන් බැලුවත් මැද පෙරදිග තෙල් රටවල් සියල්ලම පාහේ මෙයට ඇතුළත් ය.විශේෂයෙන් දියුණුවෙන රටවල ආර්ථික ගමන ස්ථාවර කරගැනීමට අද ප්‍රධානතම බාධකයක් බවට පත්වී තිබෙන තෙල් මිල උස් පහත් වීමේ ගැටලුවේදී මෙම සංවිධානයේ එකමුතු බව තුළ අනාගතයේ යහපත් ප්‍රතිපත්තිමය තීන්දු ගත හැකි වනු ඇත.එමෙන් ම මේ රටවල පවතින ලොවේ දැවැන්තම වෙළෙඳ පළ තුළින් නිසි පරිදි ගිවිසුම්ගත වුවහොත් සාමාජික රටවල ආනයන අපනයන වෙළෙඳාම් ඉතාම වාසි සහගත ලෙස හැසිරිය හැකිවනු ඇත.මේ සමුළුවේ ශ්‍රී ලංකාව කැපී පෙනෙන සාමාජිකයකු ලෙස සැලකිල්ලට භාජනය වීම අපේ අනාගත බලාපොරොත්තු වඩාත් ආලෝකවත් කරයි. ජනාධිපතිතුමා සිය කථාවේදී කළ “ආසියාවේ අප සතු ධනය සහ ස්වාභාවික මානව සම්පත් සොයා යන බලවතුන්ට ආසියා මහද්වීපය කෙළි බිමක් නොවිය යුතු යි.”බොහෝ ඈත අතීතයේ සිට අවි බලයෙන් ධන බලයෙන් මතවාද වලින් ආසියාව යටපත් කරගෙන වෙනත් අයවලුන් ආසියාවේ සම්පත් සූරාගත් අයුරු පිළිබඳව අපට හොඳ අත්දැකීම් ඇත.ශ්‍රී ලංකාව ද ඒ අත්දැකීම් ඉතාමත් දැඩිව භුක්ති වින්ද රටකි. 1505 ලොරන්සෝ ද අල්මේදා අහම්බෙන් ගොඩබටදා සිට අපි අපමණ දුක් වින්දෙමු. ඉන්පසුව වර්තමානය දක්වාම විවිධාකාරයෙන් මේ බලපෑම අත්වින්දෙමු. ඒ නිසා ම ජනාධිපතිතුමා සමුළුවේදී ඉහත කී ප්‍රකාශය, ආසියාවේ සැමටම වැදගත් වූ සඳහනකි.අන්තර්ජාතික සමුළුවකදී ලොව අමතා මෙවැනි ඍජු ප්‍රකාශයන් කළ හැකි නායකයින් බොහෝ විරලය.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=af1210211_1</link>
    <topic>ගිනි අවිය නැතත් පන්හිඳ තවමත් සුරතේ</topic>
    <author>සටහන ටිරෝනි වෑවලගේ</author>
    <content>ඔහු සතුරන් හා යුද වදිද්දී දෙඅතින් ආයුධ දෙකක් දැරුවේය. ඉන් එකක් ගිනි අවියකි. අනික නාවිකයකුට නුහුරු පන්හිඳකි. මේ වෙනස සෙස්සන් අතරින් ඔහු සුවිශේෂී කළේය. මේ සුවිශේෂය ඔහු ගැන තබන සටහන ද රසවත් කරන්නේය.දිසානායක විජේසිංහ ආරච්චිලාගේ සෝමතිලක දිසානායක නම් වන ඔහු අත රැඳි ගිනි අවිය පසෙකින් තබන්නේ ශ්‍රී ලංකාවේ නාවික හමුදාපතිධුරයෙන් විශ්‍රාම ගන්නාතෙක් දිගු ගමනක් පැමිණීමෙන් පසුවය. එහෙත් පන්හිඳ තවමත් ඔහු සුරත හැඩ කරන්නේය. නාවිකයකු ගේ මෙහෙය නිමා වුවද කලාකරුවා වඩාත් ඉස්මතුව සිටින්නේය.නාවික හමුදාපති මැදුරේ ඔහු ගත කළ අවසන් දින කිහිපයෙන් එකක සවස් කාලයේ ඔහු සමඟ සුහද සාමිචියේ යෙදීමේ අවස්ථාව මට හිමි විය. සැබවින්ම එය සුන්දර සන්ධ්‍යාවක් ම වූයේ සතුරු ප්‍රහාර, අවි, ලෙය දහදිය සමඟ කවීත්වය, ගීතය, සෞන්දර්යය හා ගැමිකම කැටිවූ අපූරු මිනිසකු ලෙසින් ඔහු මා හමුවේ සිය අතීත මතක ආවර්ජනය කළ බැවිනි.”මම උපන්නේ 1956 අපේ‍්‍රල් විසිහත් වැනිදා. කුරුණෑගල දිස්ත්‍රික්කයේ දඹදෙණිය රාජධානියේ පොතුපිටිය ග්‍රාමයේ.”හිටපු නාවික හමුදාපති අද්මිරාල් සෝමතිලක දිසානායකඔහු මගේ ප්‍රශ්නවලට පිළිතුරු සපයන්නේය. පැවසීමට මෙන්ම ලිවීමට ද දේ බොහෝය. රණකාමීත්වය මෙන්ම කලාකාමීත්වය ද සමබරය. ඒ අතර ඔහු නිර්භයව අදහස් ප්‍රකාශ කරන්නේය.”මගේ අම්මයි තාත්තයි දෙන්නම කලා හැකියාවන් තිබුණ අය. ඒ වගේම ගමේ ජීවිතයත් මාව පෝෂණය කළා. මම පවුලේ බාලයා. අපි සහෝදර සහෝදරියෝ අට දෙනෙක්. ගෙදර තිබුණේ සොඳුරු පරිසරයක්. මම නාවික හමුදාවට ගියාම මගේ ගමේකම හංගගෙන හිටියා. ඒත් ඒක මට ආශිර්වාදයක් වුණා. අනික් අයට සාපේක්ෂව ගම මා පෝෂණය කරලා තිබුණු නිසා. කවිකමයි ගැමිකමයි මගේ ඇඟේම තිබුණු දෙයක්. මේ දෙකම මම බය නැතිව එළියට දැම්මේ නාවික හමුදාපති වුණාට පස්සේ.”ඔහුගේ ළමා කාලය ගම් පියසේ සොඳුරු ලෙස ගෙවී යන්නේය. ළඳු, ඕවිටි, කැලෑ, කමත්, වෙල්යාය ඔහුගේ රජදහන වන්නේය. ගංගා, ඇළ, දොළවල සිතූසේ ගිලී නාන්නේය. පසුකාලීනව මේ සොඳුරු අත්දැකීම් ඔහුගේ ගී නිර්මාණ අභ්‍යන්තරයේ රැඳී සහෘද ජනයා වෙත පැමිණෙන්නේය. මේ ඒ සඳහා එක උදාහරණයක් පමණි.පොඩි හාමුදුරුවො අද හවසත් වෙල් එළියට වැඩියා අම්මේ මඩ තවරාගෙන තරගෙට දිව්වා නියර දිගේ එක පිම්මේකරණම් ගැසුවා දිය බුං ගැසුවා බක් මී ගහ ළඟ බැම්මේ සිවුරක් ඇඳගෙන සෙල්ලම් කෙරුවම පව් සිදුවෙනවද අම්මේනාවික හමුදාපතිවරයා ලෙස සේවය කරන යුගයේ ඔහු විසින් රචනා කරන්නට යෙදුණු සිඳුපති කව් ගී නම් වන කෘතියේ ද මේ ගීතය අඩංගුය. එහෙත් ඔහු අතින් එම ගීතය ලියවෙන්නේ 2004 වසර තරම් අතීතයේ දීය. ඔහු ගේ ඥාති පුතු තම හඬ මේ ගී පද සමඟ එකට ගළපන්නේය. එළෙසින් ගමේ ගහකොළ ඇළ දොළ අතර ඔහු ලත් සුන්දර අත්දැකීම් ඔහුගේම නිර්මාණවලට ප්‍රස්තුත සපයන්නේය. 1981 වසරේදී ශ්‍රී ලංකා නාවික හමුදාවේ උප ලුතිනන්වරයකු වන සෝමතිලක දිසානායක ‘මහවැලි’ නම් වන නෞකාවේ දෙවැනි නිලධාරී ලෙස තම ප්‍රථම රාජකාරිය අරඹන්නේය.”යාත්‍රාවක පළමුවෙනි වතාවට අණභාර නිලධාරියෙක් විදිහට මම සේවය කළේ 1983 දි. කරෙයිනගර්වල දියකාවා යාත්‍රාවේ. ශ්‍රී ලංකා නාවික හමුදාවෙන් විනාශ කළ පළමුවෙනි සතුරු යාත්‍රාව වශයෙන් ත්‍රස්තවාදී යාත්‍රාවක් 1984 අප්‍රේල් මාසෙදි විනාශ කරන්න මට අවස්ථාව ලැබුනෙත් එහිදීයි. ඒ අනුව ශ්‍රී ලංකා නාවික හමුදාවේ පළමුවෙනි මුහුදු සටනට නායකත්වය දුන්නේත් මමයි. මේ සේරම අත්දැකීම් මම කවියකට ගීතයකට හැරවුවා. ඒත් ඒ සේරම හංගගෙනයි හිටියේ. සමහරවිට මම කවි ලියන බව කවුරුවත් දැනගෙන ඉන්න නැතුව ඇති.”කවීත්වයත් රණකාමීත්වයත් එක මඟක යන්නේ ඉතා කලාතුරකිනි. හැකියාව පමණක් නොව සංවේදී බවද ඒ සඳහා බලපාන්නේය. පුදුමයකට මෙන් ඔහු සංවේදීම සිදුවීම්, ඇසට කඳුළු ගෙන ඒමට තරම් සුමට බව කැටි කරමින් කවියට නගන අතරම අවි ගෙන සතුරා විනාශ කිරීමට තරම් දැඩි සිතකින් ද යුතු වන්නේය. ඒ සම්බන්ධයෙන් ඔහු පවසන්නේ මෙවන් අදහසකි.”හොඳ නායකයෙක් සංවේදී මනුස්සයෙක් වෙන්න ඕනේ. අනුන්ගේ කඳුළ හඳුනාගන්න ඔහුට පුළුවන්කම තියෙන්න ඕනේ. ඒත් සතුරා මරා දමන්න මගේ කිසි පැකිලීමක් නැහැ. නාවික හමුදාවේ මම දැක්වූ දක්ෂතා නිතරම ඉහළ නිලධාරීන්ගේ ඇගයුමට ලක් වුණා. ප්‍රශංසාත්මක ලිපි ලැබුණා. රාජකීය නාවික හමුදාවේ මාස හයක පුහුණුවකට යන්න අවස්ථාව ලැබුණා. ඒ පුහුණුව නිම කරලා ලංකාවට ආවට පස්සේ ඩෝරා යාත්‍රාවක සේවය කරන්නත් අවස්ථාව ලැබුණා. මට හිතෙන්නේ නාවික හමුදාවේ යම් යම් සාම්ප්‍රදායික ලක්ෂණ යුද්ධය නිසා වෙනස් වුණා කියලයි. පැලැන්තියට, පාසලට, නගරයට තැන දීලා සාම්ප්‍රදායික මිනිසුන් ඉහළ තනතුරුවලට ගෙන ඒම වෙනුවට දක්ෂයාට තැන ලැබෙන්න ගත්තේ යුද්ධය නිසයි. මට නාවික හමුදාපති තෙක් පියවරෙන් පියවර ඉහළට එන්න ලැබුණේත් යුද්ධය සිදු කළ ඒ වෙනස්වීම් නිසා කියලයි මට හිතෙන්නේ.”සතුරා සමඟ සටන් වැද ඔවුන් මරා දැමීමට තරම් දැඩි සිතකට හිමිකම් කියන ඔහු සතා සීපාවා දෙස ද සානුකම්පිත ලෙස බැලීමට තරම් සංවේදී සිතකට ද එකවර හිමිකම් කියන්නේය. එපමණක් ද නොව සතුරා මරා දමමින් රට ජාතිය ත්‍රස්තවාදී ග්‍රහණයෙන් ගළවා ගන්නේය. සංවේදීකම ගීතයට කැටි කොට ජාතියේ දරු පරපුර ද සංවේදී මිනිසුන් කිරීමට දායකත්වය සපයන්නේය.පුංචිකාලෙ උඹට බොන්න එරිච්ච කිරි බිව්වලු මං වත්ත පහළ උඹේ පිනුම් දැක්කම හිනැහුනාලු මං ලාඩං නැති උඹෙ පා කුර ගල් කන්දෙදි රිදෙන තරම් උඹේ කඳුළු මට කියද්දි උඹට හොරෙන් අඬනව මංවිශාරද හර්ෂණ දිසානයක තම ඥාති පුතු වෙනුවෙන් ගොතන තොප්පි ගොනා ගීතයෙන් ඔහු එවන් ලතෙත් හැඟීම් දරු පරපුර අතරට ගෙන යන්නේය. ඇතුගේ පයට පැගීමෙන් මිය ගිය ඇත්ගොව්වකුගේ දරුවකු ගයන අන්දමින් ලියවුණු ඇත් රජුගේ ගීතය සතු වන්නේ ද නෙතට කඳුළු ගෙන එන අතිශය සංවේදී සිතිවිලි ධාරාවකි.තාත්තා වගේ නුඹ ගැන සොයමින් නිතිනේ අපටත් වඩා නුඹටයි සෙනෙහස පිදුනේ නුඹේ පයකින්ම අප්පච්චිට වින කෙරුණේ හිතල ද වැරදිල ද කියපන් ඇත් රජුනේත්‍රස්තවාදය ක්‍රමයෙන් වර්ධනය වෙමින් සෝමතිලක දිසානායක නම් වන නාවික හමුදා නිලධාරියා කාර්ය බහුල කරවුවද ඔහුගේ සිතිවිලි කවියකට ගීයකට ගොනු කිරීම නවතා දැමීමට එයට හැකියාව ලැබුණේ නැත. ඒ වෙනුවට ඔහු වඩවඩාත් දක්ෂ ලෙස සටනේ නිරත වන්නේය. ඩෝරා යාත්‍රා ඒකකයට අණ දෙන නිලධාරියා වෙමින් වරෙක සේවය කරන ඔහු පසුව ජනතා, රක්ෂඛ රණවිරු, රණසුරු යනාදී සියලුම වේග ප්‍රහාරක යාත්‍රාවලද අණ දෙන නිලධාරියා ලෙසින් කටයුතු කරන්නේය. 1995 වසරේදී ත්‍රිකුණාමල වරායේ ඔහුගේ රණසුරු නෞකාව ත්‍රස්ත ප්‍රහාරයකට ලක් වන්නේය. නියම අණ දෙන නිලධාරියකු ලෙස අභීතව, ආදර්ශවත්ව ක්‍රියා කරන ඔහු අනතුරට පත් වූ සියලුම නාවිකයන් ගොඩබිමට ගෙන අවසන් වූ පසු ගිලෙන යාත්‍රාව අතහැර ගොඩබිමට පැමිණෙන්නේය.”ඒ ප්‍රහාරය අවස්ථාවේදී අභීතව ක්‍රියා කිරීම වෙනුවෙන් මට වීරෝදාර විභූෂණය පදක්කම ලැබුණා. අද මේ අත්දැකීම් සිහිපත් කරනකොට දැනෙන්නේ හරියට හීන වගේ.” ඔහු යුද භූමියේදී තමා ලැබූ අත්දැකීම් පවසන්නේ සාහිත්‍යයද ඒ අතරට නොඅඩුව කැටි කරමිනි. 1998 වසරේ සිට 2001 දක්වා ඉන්දියානු මහ කොමසාරිස් කාර්යාලයේ ආරක්ෂක උපදේශක ලෙස ක්‍රියාකරන ඔහු 2002 වසරේ සිට ත්‍රිකුණාමලය නැඟෙනහිර නාවික විධානයේ නියෝජ්‍ය ආඥාපති ලෙසින් සේවය ලබා දෙන්නේය.ඔහු පවසන්නේ මේ යුගය තමා අතින් වැඩිපුරම කවි ගී ලියැවුණු යුගය ලෙසයි. 2006 වසරේදී උතුරු විධානය බාර නියෝජ්‍ය ආඥාපති ලෙස සේවයට වාර්තා කරන සෝමතිලක දිසානායක පැවති සාමය ප්‍රයෝජනයට ගනිමින් කොයි මොහොතක හෝ ආරම්භවීමට නියමිතව තිබූ යුද්ධය සඳහා සූදානම් වූයේය. කන්කසන්තුරය වරාය සහ යාපනය ප්‍රදේශයේ නාවුක බලය ශක්තිමත් කිරීමට ක්‍රියා කළ ඔහු ඒ වෙනුවෙන් යටිතල පහසුකම් ද සම්පාදනය කළේය.නාවික හමුදාවට සෙබළුන් බඳවා ගැනීමට එවකට සිටි නාවික හමුදාපතිවරයාගේ උපදෙස් යටතේ සාර්ථක ක්‍රියා පිළිවෙතකට ප්‍රවිෂ්ට වූයේය. නාවික හමුදාව රට වට බැඳි රන් වැට ලෙසින් හැඳින්වීම ද ඔහුගේ සාහිත්‍යයම දක්ෂතා නාවික හමුදාව වෙනුවෙන් යෙදවූ අවස්ථාවක් විය. යුද්ධය උග්‍ර ලෙස පැවති සමයේ අධ්‍යක්ෂ ජනරාල් මෙහෙයුම් සහ අධ්‍යක්ෂ ජනරාල් සේවා යන ධුරයන්හි ඔහු ක්‍රියා කළේය. මුලතිව් මුහුද වට කොට නාවික යාත්‍රා වළල්ලක් යොදවා ත්‍රස්තවාදීන් භූමියට පමණක් සීමා කළ මොහොතේ ඔහු උතුරු නාවික විධානය බාර ආඥාපතිවරයා ලෙස වගකීම් රැසකට උර දුන්නේය.අවසානයේ යුද්ධය නිම විය. 2011 වසරේ ජනවාරි මස සෝමතිලක දිසානායක ශ්‍රී ලංකා නාවික හමුදාවේ දාහත් වැනි නාවික හමුදාපතිවරයා වූයේය. ”නාවික හමුදාපති වශයෙන් මම නාවිකයන්ගේ සුබ සාධනය ගැන වැඩිවශයෙන් ක්‍රියා කළා. ඔවුන්ගේ නිල ඇඳුම්, ආහාර පහසුකම් වැඩි දියුණු කළා. නාවික හමුදාවට අංග සම්පූර්ණ රෝහලක් ඉඳිකළා. අද සියලුම නාවිකයන් ආහාර ගන්නේ වායු සමීකරණය කළ ශාලාවන් තුළදියි. මේ වෙනුවෙන් මට ජනාධිපතිතුමාගේ, ආරක්ෂක ලේකම්තුමාගේ උපදෙස් සහ ආශිර්වාදය ලැබුණා. මම නාවික හමුදාවට අභිමානය දුන්නා.”මේ අතර ඔහු මෙතෙක් කළක් තම අතින් ලියැවුණු ගී පද, කවි සංකල්පනා, ගී තැටි සහ මුද්‍රිත කෘතියක් ලෙසින් ද එළිදක්වන්නේය.තාත්තා රට රැක ගන්නට ගිය හැටි තෑගිත් අරගෙන ළඟදිම එන හැටි ආච්චි කිව් විදිහට ලිව්වා මගෙ රචනෙයි පළවෙනි අම්මේතාත්තගේ පින්තූරෙට අම්මේ ඇයි වතු සුදු මල් මාලය දැම්මේ තාත්තගෙ සුවඳයි මල් සුවඳයි මට දැන් ටික ටික පැටලෙන ගානයියුද ගිනි දැල් නිවී ගිය ද අප හැර ගිය අභීත රණවිරුවන් පිළිබඳ මතකය ඔහු එලෙසින් අප සිත්වල කොනක රිදුම් දෙන ලෙස සටහන් කරන්නේය. අද්මිරාල්වරයකු ලෙසින් ඔහු ශ්‍රී ලංකා නාවික හමුදාවට සමු දෙන්නේය. එහෙත් කලාකරුවකු, ගීත රචකයකු ලෙස ඔහුගේ මෙහෙය ඉදිරියටත් පවතින්නේය.”මම විවාහ වුණේ 1984 දී. දැන් දියණියකගේ සහ පුතකුගේ පියෙක්. අපි පවුලම කලාකාරයෝ. අද විශ්‍රාම ජීවිතයේදී මම මට කරන්නට ලැබුණු සේවය සිහිපත් කරමින් මගේ පවුල තුළ අතිශයින් තෘප්තිමත්ව කාලය ගෙවනවා.”ඔහු එසේ පැවසුවා. ජ්‍යෙෂ්ඨ පුරවැසියකු ලෙස ඔහුගේ සේවය තවමත් දේශයට ඇවැසි වන්නේය. සමුද්‍රිය කටයුතු සම්බන්ධව ජනාධිපති උපදේශකවරයකු ලෙසින් සේවය කිරීමට ඔහුට වරම් ලැබී ඇත්තේ එහෙයිනි. එයට අමතරව ඔහු පෞද්ගලික අංශයේ ව්‍යාපාරයකට ද තම දායකත්වය ලබා දෙමින් සිටින්නේය. එය එසේ වුවද මා දකින අන්දමට නම් රටේ පොදු ජනතාව ගීත රචකයකු ලෙස ඔහුගෙන් වඩා වැඩි සේවාවක් අපේක්ෂා කරන්නේය. ඒ දශක තුනකට පමණ පසු ඔහු මෙරටේ ළමා ගීත සාහිත්‍යයට යළි පණ පොවන බැවිනි. එබැවින් ගීත රචකයකු ලෙස තව තවත් ළමා ගී ඔහු අතින් ජන සමාජයට තිළිණ වනු ඇතැයි පොදු ජන අපේක්ෂාව වන්නේය. එම අපේක්ෂාව ඉටු කිරීමට ඔහුට වරම් ලැබේවා යන්න අපගේ පැතුමයි.සටහන ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=af12102110</link>
    <topic>කැලය කැලයක්ම විය යුතුයි</topic>
    <author>අරුණි මුතුමලී</author>
    <content>මිනිසුන්ට කතා කරන්නට පුළුවන්ය. එහෙත් සතා සීපාවන්ට භාෂාවක් නැත. මිනිසුන්ට සිතන්නට හැකි බව අපි දනිමු. එහෙත් සතුන්ගේ හෝ ගහකොළවල සිතුම් පැතුම් ගැන අප හරියටම දන්නේ නැත. තමන්ට අසාධාරණයක් වූ කල මිනිස්සු විරෝධතා දක්වති. පෙළපාළි යති. එහෙත් සතුන්ගේ විරෝධතා ගණන් ගන්නේ කවුද? ගහට කොළට සතා සීපාවාට මේ මහ පොළොව මත ඇති අයිතිවාසිකම් ඒ තරමටම මිනිසුන් තහවුරු කරනවා ද? ඒ ගැන නීති රීති පනවන්නේ ද දඬුවම් දෙන්නේ ද මේ අපූරු මිනිසාම ය. එසේ ගත් කල තමන් වෙනුවෙන් හඬක් නොනඟන සොබාදහම පිළිබඳ කුමන හෝ සිදුවීමකදී විත්තිකරුවන් ද පැමිණිලිකරුවන් ද වන්නේ මිනිසුන්මය.ජාතික වනෝද්‍යාන තුළ කඳවුරු බිම් ඇති කිරීමේ සිදුවීම පිළිබඳව ද විත්තිකරුවන් සේම පැමිණිලි කරුවන් වන්නේ ද මෙවන් මිනිස් පාර්ශ්ව කීපයකි.*මත්පැන්වලට අවසර දෙනවාද*කසළ ගඟට දානවාද*සතුන්ට හානි කරනවාදයාල, උඩවලව, විල්පත්තු වැනි ජාතික උද්‍යාන ඇතුළත සතුන් නැරැඹීමට එන පිරිස් සඳහා කඳවුරු බැඳ ගැනීමට කාලයක ඉඩක් තිබුණ ද එම ස්ථාන දැන් නිශ්චිත වශයෙන් ආයතන කිහිපයකට පමණක් කඳවුරු බැඳීමට ‘බදු දී’ තිබීම එක් පිරිසක් නඟන චෝදනාවයි. ඒ පිරිස නියෝජනය කරමින් පරිසර සංරක්ෂණ භාරයේ අධ්‍යක්ෂ සජීව චාමිකර මහතා පෙන්වා දෙන්නේ යාල වනෝද්‍යානයේ පමණක් ස්ථාන 9 ක් සහ විල්පත්තු උඩවලව උයන්වල ස්ථාන මෙසේ සමාගම්වලට වෙන්කර දී ඇති බවය. සමාගම් විසින් දිගුකාලීන හෝ කෙටිකාලීන වශයෙන් එම ස්ථාන බදු ගැනීමේ දී සුපිරි පන්නයේ කුඩා හෝටල් වැනි තාවකාලික ගොඩනැගිලි ඉදිකර ඒවායේ වැසිකිළි කැසිකිළි පහසුකම් සුපිරි ආහාර වේල්, මත්පැන්, ආදිය සැපයීම මෙන්ම ඒවායින් ඉතිරි වන කසළ කුඹුක්කන් ඔයට මුදා හැරීම සහ වනෝද්‍යානය තුළ වළ දැමීම වැනි අකටයුතුකම් සිදුවන බව මොවුහු පෙන්වා දෙති. එසේම රාත්‍රි කාලයට ගිනිමැල දැල්වීමට වනයේ ගස් කැපීම, දිවියන් වැනි සතුන් ළඟට ගෙන්වා ගැනීමට මස් ආදිය පුළුස්සා දැමීම, වනය තුළ කෘමීන්ගෙන් ආරක්ෂා වීමට කෘමිනාශක අධික ලෙස භාවිත කිරීම වඳුරන්ට අලි වෙඩි රතිඤ්ඤා ආදිය දමා එළවීම නිසා උන් අහළකවත් සොයා ගැනීමට නොහැකි බව ද ඔවුන්ගේ තවත් චෝදනා වෙයි.සතුන් නැරැඹීමට කඳවුරු ලන්නේ අලින් ආදී සතුන්ගේ මංකඩවල් අසල නිසා තම සුපුරුදු මඟ හැර යන අලි ගං ඉවුරු අසල එගොඩ වීමට නොහැකිව ළතැවෙන බව ද චෝදනාවලින් තවත් එකකි.මේ චෝදනා පිළිබඳව වනජිවි සංරක්ෂණ දෙපාර්තමේන්තුවේ පාර්ශ්වය වෙනුවෙන් සංචාරක සේවා කළමනාකරණ, පාරිසරික සංචාරක සහ ජනවිහිදුම්කරණය පිළිබඳ නියෝජ්‍ය අධ්‍යක්ෂ පී. එම්. ධර්මතිලක මහතා පළ කරන්නේ විරුද්ධ මතයකි. ඔහු විමසන්නේ වනජීවින්ගේ සංරක්ෂණය සඳහා නිත්‍යානුකූල අයිතියක් සහිත වනජීවි සංරක්ෂණ දෙපාර්තමේන්තුව වනජීවින්ට හා පරිසරයට හානියක් සිදුවීමට ඉඩ දෙයි ද? කියායි. එසේම මේ ගැටලුවල ආරම්භය පිළිබඳ ඉඟියක් දෙමින් ජීප් සෆාරි සහ කඳවුරු සෆාරි කරුවන් අතර ඇති ගැටුමක් මෙවැනි චෝදනාවක මුල බව ද ඔහු පෙන්වා දෙයි. එක රාත්‍රියකට කඳවුරුගත වීමට සංචාරකයන්ගෙන් ඩොලර් තුන්සියයක් වැනි මුදලක් අය කිරීම දෙපාර්තමේන්තුවට මෙන්ම රටට ද ආදායම් ගෙන දෙන්නක් බව ද ඔහු පෙන්වා දෙයි. මේ සියලු කටයුතු කරන්නේ වනජීවි නිලධාරීන්ගේ සොයා බැලීම මත බව ද ඔහු කියයි.විශේෂයෙන්ම වනෝද්‍යාන තුළ කඳවුරු ගතවීම යනු අලුත් සංකල්පයක් නොවන අතර මීට කලකට ඉහත දී එසේ බදු දීමක් වැනි කටයුත්තක් සිදුවුවද මේ වන විට එය නවතා දින තුනෙන් තුනට අලුත් වන ආකාරයට කඳවුරු ගසා ගැනීම සඳහා පමණක් ආයතනවලට අවසර ලබා දෙන බව ද නියෝජ්‍ය අධ්‍යක්ෂවරයා පෙන්වා දෙයි. ආයතනවලින් බදු ආදායමක් ලබා නොගන්නා අතර දිනපතා පැමිණෙන සංචාරකයින්ගෙන් දිනක් ගත කිරීමට අදාළ අය කිරීම, ඇතුළු වීමේ ගාස්තු සහ සේවා ගාස්තු මඟින් වනජීවි දෙපාර්තමේන්තුවට විශාල ආදායමක් ලැබෙන බව ද ඔහු පවසයි.එම කඳවුරුවල නිලධාරියකු හෝ ස්වේච්ඡා සේවකයකු යොදවන අතර කිසිම අයුරකින් කෘමිනාශක භාවිත කිරීමට ඉඩ නොදෙන බවත් කසළ උද්‍යානයෙන් පිටතට ගෙන ඒමට ආයතන මඟින් කටයුතු කරන බවත් සහතික ලෙසම තම අත්දැකීමෙන් දන්නා බවයි. නියෝජ්‍ය අධ්‍යක්ෂවරයා පවසන්නේ.කඳවුරු බැඳ ඇත්තේ සතුන් මාරු වන ස්ථානවල බව කීව ද ඔහුට අනුව එම මංකඩ සඳහා කිලෝමීටර අටක පමණ තීරුවක් වෙන්කර තිබියදී එයින් මීටර සියයේ පමණ කොටස් තුනක් කඳවුරු සඳහා දීමෙන් සතුන්ගේ ගමනට බාධාවක් නැත. එසේම වනජීවි සංරක්ෂණ දෙපාර්තමේන්තුවට සංචාරක කටයුතු මනාව පවත්වාගෙන යෑම සඳහා පෞද්ගලික අංශයේ සහාය ලබා ගැනීමේ වරදක් දැකිය නොහැකි බව පෙන්වා දෙන නියෝජ්‍ය අධ්‍යක්ෂවරයා පවසන්නේ කොන්දේසිවලට පටහැනිව යන ආයතන පැය 48 ඇතුළත අවලංගු කරන බවයි. එසේම විදේශිකයන් මදුරුවන් දෂ්ට කිරීම්වලින් වැළකීමට ආලේපන වර්ග භාවිත කරනවා විනා කෘමිනාශක ඉසින්නේ නැති බවද ඔහු පෙන්වාදෙයි.විශේෂයෙන් අනාදිමත් කාලයක සිට කඳවුරු ගතවීමට ඉඩ දුන් උද්‍යාන පිළිබඳ තීරණ ගැනීමේ අයිතිය ඇත්තේ වනජීවි අධ්‍යක්ෂ ජනරාල්වරයාටය. එසේම සංචාරක සේවා සිදුකරන ආයතන සුරාබදු ආඥා පනතට අනුව කටයුතු කරන බව ද වනජීවි ආඥා පනතේ කඳවුරුගත වන්නන් සහ ලැගුම් ගන්නන්ට අදාළව මත්පැන් භාවිතය පිළිබඳ කිසිදු සඳහනක් නොමැති බව ද ඔහු පෙන්වා දෙයි. එසේම සංචාරක ව්‍යාපාරය ඉහළ නැංවීමේදී රටේ සොබා සෞන්දර්යය නැරැඹීමේ පහසුකම සංචාරකයින්ට ලබාදිය යුතු අතරම වනජීවි සංරක්ෂණය හා කළමනාකරණය යනු එම වන භූමි බුද්ධිමත්ව හා නිවැරැදිව භාවිත කිරීම බව ද දෙපාර්තමේන්තුවේ සංකල්පයයි.මේ පිළිබඳ නෛතික තත්ත්වය පහදා දෙන පාර්ශ්වය වශයෙන් පරිසර නීතිඥ ජගත් ගුණවර්ධන මහතා පවසන්නේ වන සත්ත්ව හා වෘක්ෂලතා ආඥා පනතේ 2 වගන්තියට අනුව වනෝද්‍යානයක සියලුම ජාතික සේවා හා පහසුකම් සැපයීමේ වගකීම පැවරෙන්නේ වනජීවි සංරක්ෂණ දෙපාර්තමේන්තුවට පමණක් බවයි. එසේම 3 (අ) වගන්තියට අනුව වනභූමි මායිමේ සිට සැතපුමක් දක්වා කලාපය තුළ පවා සංචාරක කටයුතු හෝ ඒ හා සමාන කටයුතුවලට ඉඩක් නොමැති බවයි. 5 වැනි වගන්තිය අනුව විනෝදය, අධ්‍යයනය හා පර්යේෂණ හැරුණු විට ව්‍යාපාර සඳහා යෙදවීම ද නීති විරෝධිය. එමෙන්ම මත්පැන් පිළිබඳ අර්ථකථනයේ දී නීතියේ සමජාතිය න්‍යායට අනුව වනෝද්‍යානයට ඇතුළුවන ඕනෑම අයකුට බලපාන නීති රෙගුලාසි ඒ අයුරින්ම කඳවුරුවල හා උද්‍යාන බංගලාවල ලැගුම් ගන්නා සංචාරකයන්ට ද එක සේ බලපායි.බදු දීම පිළිබඳව ද ඔහු දක්වන්නේ මෙවැනි මතයකි. දෙපාර්තමේන්තුව දක්වන ආකාරයට දින තුනෙන් තුනට එම කඳවුරු ස්ථාන ලබා දීමේදී පුද්ගලයා හෝ ආයතනය වෙනස් නොවේ නම් එය බදු දීමක් හා සමානය. එසේම කුඩාරම් නොගලවා තැබීම හා තාවකාලික ගොඩනැගිලි සුඛෝපභෝගීව සකසා තිබීම නීතියට කරන අවඥාවක් මෙන්ම එක වරදක් තුළ සිදුවන තවත් වැරැද්දකි. එසේම මාළු ඇල්ලීමට ඉඩ දීම හෝ කෘමිනාශක යොදා සතුන් මරන්නේ නම් පනතේ 6 වැනි වගන්තිය යටතේ හා 67 සී වගන්තිය යටතේ සංඥය හා ඇප දිය නොහැකි වරදකි.එසේම දෙපාර්තමේන්තු අධ්‍යක්ෂ ජනරාල්වරයා පනතට පටහැනිව තම බලය ක්‍රියාත්මක කිරීම බලාතික්‍රමණය වන අතර පරිසර පද්ධතිය හායනය වීම වැළැක්වීමට හා සංරක්ෂණයට ඇති නීති පිළිපැදීමට සියල්ලෝ බැඳී සිටිති. එසේම සංචාරක ව්‍යාපාරය දියුණු කිරීමේ දී ස්වභාවික දේ ආරක්ෂා කිරීම අමතක කළ ද අවම වශයෙන් ආර්ථික විභවය දිගු කාලීනව පවත්වා ගැනීමට මේ පද්ධතීන් ආරක්ෂා විය යුතු බව ඔහු පෙන්වා දෙයි.මේ සියලු පාර්ශ්වයන්ගේ අදහස් දැක්වීම්වලට අනුව ගොවිජන සේවා හා වනජිවි සංරක්ෂණ නියෝජ්‍ය ඇමැති එස්. එම්. චන්ද්‍රසේන මහතාගේ අදහස ද අපි විමසීමු. ඔහුට අනුව වනජිවි කලාප කිසිදු අයුරකින් කිසිවකුට බදු දී හෝ බදු දෙන්නේ හෝ නැත. විවිධ පරිසර සංවිධාන කුමන අයුරින් කීවත් සත්‍යය එය බව ද වනජිවි උද්‍යානවල කඳවුරු බැඳීම් අනාදිමත් කාලයක සිට සිදුවන බව ද පෙන්වා දෙන ඇමැතිවරයා වැඩි ආදායම් රටට ලබා දෙනු පිණිස අදාළ නීති රෙගුලාසිවලට අනුකූලව වනජිවි කඳවුරු පිහිටුවීමට කටයුතු යොදා ඇති බව ද පෙන්වා දුන්නේය. එය වසර කිහිපයක සිට සිදුවන ක්‍රියාවලියක් වන අතර එමඟින් වනාන්තරවල ජෛව විවිධත්වයට කිසිදු හානියක් නොමැති බව වනජිවි විද්‍යාඥයින් හා නිලධාරීන් පෙන්වා දී තිබෙන බව ද ඇමැතිවරයා ප්‍රකාශ කරයි.මේ සියලු යෝජනා චෝදනා මිනිසුන්ගේ ම මිස සතුන්ගේ නොවේ. මිනිසුන් විසින් සතුන් වෙනුවෙන් ගන්නා තීරණ තීන්දුය. එහෙත් ඒවා කොතරම් දුරට සතා සීපාවන්ට ගහට කොළට සොබා දහමට එකඟ ද යන්න තීරණය කරන්නේ ද මිනිසුන්මය.එනිසා පරිසරය තමන් සතු වස්තුවක් නොවන වගත් මිනිසා ද පරිසරයේම කොටසක් බවත් මනා අවබෝධයකින් යුතුව සාධාරණ තීරණයක් ගැනීම සැමටම සුබදායක වනු ඇත.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=af1210214</link>
    <topic>පැරැණි ‘රේස් කෝස්’ එක අලුත් ‘සුපර් මාර්කට්’ එකක් වෙයි</topic>
    <author>නිහාල් පී. අබේසිංහ සේයාරූ - සුදත් නිශාන්ත/යුධහමුදා මාධ්‍ය ඒකකය  </author>
    <content>වියදම රුපියල් ලක්ෂ 125යි ශ්‍රම දායකත්වය තනිකරම යුද හමුදාවෙන්කොළඹ රාජකීය විද්‍යාලය ඉදිරියේ තිබෙන දැවැන්ත ක්‍රීඩාංගණය හා ඒ ආශි‍්‍රත ගොඩනැඟිලි අතීතයේ සිට හැඳින්වූයේ ‘රේස් කෝස්’ ලෙසය. ඒ තුරඟ තරග පිටියේ අවුරුදු 130 ක් පමණ පැරැණි කැඩී බිඳී ජරාජීර්ණව තිබු ගොඩනැඟිලි දැන් නවීකරණය වී නවීනතම සුපිරි වෙළෙඳ සංකීර්ණයක් බවට පරිවර්තනය කර තිබේ.අදවිශේෂයෙන් මෙලෙස නෙත් සිත් මන බඳනා අයුරින් ප්‍රතිනිර්මාණය කර ඇත්තේ තුරඟ තරග පිටියේ තිබු පැරැණි තුරඟ තරග පේ‍්‍රක්ෂකාගාර දෙකකි.මෙහි ඇති විශේෂත්වය වනුයේ මේ පේ‍්‍රක්ෂකාගාර දෙක නවීකරණය කර ඇත්තේ එහි තිබු සංස්කෘතික වටිනාකම් හා පූර්ණ පෞරාණිකත්වය සුරැකෙන ආකාරයෙන් වීමයි. වාස්තු විද්‍යා උපදෙස් අනුව සංරක්ෂණය කර තිබෙන මේ නව ගොඩනැඟිලි දෙක සුපිරි වෙළෙඳ සංකීර්ණයක් ලෙස මේ මස 20 වැනිදා විවෘත වීමට නියමිතව තිබුණේ නාගරික සංවර්ධන අමාත්‍යාංශයේ ලේකම් හා ආරක්ෂක ලේකම් ගෝඨාභය රාජපක්ෂ මහතාගේ ප්‍රධානත්වයෙනි.ආරක්ෂක ලේකම් ගෝඨාභය රාජපක්ෂ මහතාගේ උපදෙස් පරිදි සුපිරි නගරයක් සුපිරි රටක් වැඩ පිළිවෙළ යටතේ නාගරික සංවර්ධන අධිකාරිය මඟින් මෙම සුවිශේෂ සංවර්ධන කටයුත්ත දැන් පූර්ණ ලෙස නිම කර තිබේ.රණවිරු ශ්‍රමදායකත්වය නිසා මෙම ගොඩනැඟිලි නවීකරණයට වැයවී ඇත්තේරුපියල් ලක්ෂ 125 ක් පමණි.යටත් විජිත සමයේ විනෝදාස්වාදය සඳහා මෙම පිටියේ තුරඟ තරග ඇරැඹිණි.1883 ජුනි 23 වැනිදා මෙම තුරඟ තරග පිටිය ‘සිලෝන් මර්ෆ් ක්ලබ්’ නමින් විවෘත වී තිබේ. එකල ගෘහ නිර්මාණ ශිල්පි ක්‍රම අනුව මේ තුරඟ තරග පිටියේ පේ‍්‍රක්ෂකාගාර දෙකක් ඉදිවී තිබිණි. පසුව දෙවැනි ලෝක යුද සමයේ එය තාවකාලික ලෙස බ්‍රිතාන්‍ය ගුවන් හමුදා බාරයට ගෙන ඇත.1958 දී එම කඳවුර ඉවත්කර ගෙන තිබේ. පසුව විවිධ උත්සව සංගීත සංදර්ශන මෙම පිටිය හා පේ‍්‍රක්ෂකාගාරවල පවත්වන ලදී. පසුව මේ පේ‍්‍රක්ෂකාගාරය ආශි‍්‍රත පරිශ්‍රය ජාතික පොළටත් කොළඹ සරසවියේ දේශනාගාර ලෙසත් පාවිච්චි කරන ලදී.ඊට පසු යුද හමුදා කඳවුරක් මේ පේ‍්‍රක්ෂකාගාරවල ස්ථාපිත කර තිබු අතර පසුව එය ද ඉවත් කරගන්නා ලදි. ඒ අනුව මේ පේ‍්‍රක්ෂකාගාර දිරාපත් වෙමින් වැඩකට නොගෙන තිබුණි.ඒ පිළිබඳව අවධානය යොමු කළ කොළඹ ලස්සන කිරීමට උනන්දු වන ආරක්ෂක හා නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ මහතා මෙම තුරඟ තරග පිටියේ ගොඩනැඟිලි සුපිරි වෙළෙඳ සංකීර්ණයක් බවට පත්කිරීමට පියවර ගත්තේය.ගොඩනාඟිල්ල නවීකරණය වෙමින්රණවිරුවන්ගේ ශ්‍රම දායකත්වය ඇතිව නාගරික සංවර්ධන අධිකාරියේ ඉංජිනේරුවරුන්ගේ වාස්තු විද්‍යාඥයන්ගේ උපදෙස් මත මෙම ගොඩනැඟිලි නවීකරණය කළේ රටට වැඩදායි රජයට ආදායමක් ලැබෙන කටයුත්තකට මුල පුරමිනි. ඒ අනුව අද හෙට සිට මේ සුපිරි වෙළෙඳ සංකීර්ණයෙන් එක වහලක් යට දී තම සියලු කටයුතු කර ගැනීමට පොදු ජනතාවට ඉඩකඩ ලැබේ. රජයට විශාල ආදායමක් ද ලැබේ. මෙය රටටම සියලු පළාත් සභාවලට ආදර්ශයක් බව ද කිව යුතුව තිබේ.පෞරාණික බව සුරකිමින් ගෝලීය නාගරික සංවර්ධනය සිදුකිරීමට සමගාමීව මෙම නවීකරණ ක්‍රියාවලිය සිදු කෙරෙන බව රාජ්‍ය ආරක්ෂක අමාත්‍යාංශය පෙන්වා දෙයි.නාගරික සංවර්ධන අධිකාරියේ සභාපති නිමල් පෙරේරා මහතාගේ මෙහෙයවීම මත මෙම වැඩ කටයුතු සිදු කෙරේ. ඉදිරියේ දී මෙම තුරඟ තරග පිටියේ සියලු ගොඩනැඟිලිද සුපිරි වෙළෙඳ සංකීර්ණයට එක් කිරීමට අපේක්ෂා කෙරේ.මෙම සියලු කටයුතු සඳහා යුද හමුදාවේ ආරක්ෂක අමාත්‍යාංශයේ පූර්ණ දායකත්වය ලැබුණු බව නාගරික සංවර්ධන අධිකාරියේ සභාපති නිමල් පෙරේරා මහතා පවසන්නේ ස්තුති පූර්වකවය.නිහාල් පී. අබේසිංහ සේයාරූ - සුදත් නිශාන්ත/යුධහමුදා මාධ්‍ය ඒකකය   කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=af12102116</link>
    <topic>ක්‍රිස්... ක්‍රිස්... ක්‍රිස් ගේල්</topic>
    <author>ඉඳුනිල් වීරරත්න</author>
    <content>ලස්සනට ගහනවා ලස්සනට නටනවා පිස්සු හැදෙනවාහරිම සුන්දර ක්‍රීඩකයෙක් රංජිත් සියඹලාපිටියක්‍රිස් ගේල් කියන්නෙ බොහොම සුන්දර ක්‍රීඩකයෙක්. ජය පරාජය සම සිතින් විඳ ගන්නේ කොහොමද කියල මහත්වරුන්ගේ ක්‍රීඩාවේ නියැළි ඉන්න ක්‍රීඩකයෙක්. ඒ වගේම තමන්ගේත් තම රටේත් අනන්‍යතාව ලෝකයා ඉදිරියේ පෙන්වා තිබෙන ක්‍රීඩකයෙක්. ඔහු මේ 20 යි 20 ලෝක කුසලාන තරගාවලියට ඇවිත් ක්‍රිකට් පිටියේ දැවැන්ත පහරවල් එල්ල කරල, නර්තනයේ යෙදිල අපේ රටටත් නරඹන්නන්ටත් හොඳ වින්දනයක් ලබා දුන්නු ක්‍රීඩකයෙක්.ඔහුට මං ආසයිඒත් මං පැතුවේඉක්මනට අවුට් වෙන්ඩ කියලා විමල් වීරවංශක්‍රිස් ගේල් දක්ෂ පිතිකරුවෙක් පමණක් නෙමෙයි ආසියාතික අපට සමීප වෙන්න පුළුවන් මනුස්සයෙක්. ඔහු බටහිර ඉන්දීය කොදෙව් කණ්ඩායමේ ප්‍රබලම පිතිකරුවා නිසා ලෝකයේම අවධානයට ලක්වුණා.ක්‍රීඩා පිටිය තුළ ඔහුගේ සැහැල්ලු හැසිරීම අපි‍්‍රකානුවන්ට පොදු ලක්ෂණයක් වුණාට, ක්‍රිස් ගේල් පෙන්නුම් කළේ සැහැල්ලු සුන්දර නිහතමානී මිනිසෙක් ඔහු තුළ ඉන්නවා කියන එකයි.ඔහු ක්‍රීඩා පිටියේ ඉදිරිපත් කළ නර්තන ශෛලිය කුමක් වුණත් එයින් ඔහු පෙන්නුම් කළේ ඔහුගේ අව්‍යාජත්වයයි. සතුට දැණුනම ඒ සතුට ප්‍රකාශ කිරීමත්, දුකක් දැණුනම ඒ දුක ප්‍රකාශ කිරීමත් අපි ඔහුගෙන් දැක්කා. එහෙම මිනිස්සු ඉන්නවා. උද්දාම වෙන්න ඕන තැන ඒ විදිහටත් දුකක් හිතුණාම අඬන එකත් සංවේදී කෙනකුගේ ලක්ෂණයක්.ඇත්තෙන්ම අවිවේකී බව නිසා මට මේ ලෝක කුසලාන තරගාවලියේ ඔහු ක්‍රීඩා කළ මුල් තරග නරඹන්නට නොහැකි වුණා.ඒත් මම ඔහු ක්‍රීඩා කරනවා දැක තිබෙනවා. හැබැයි අවසන් තරගය නරඹද්දී නම් මම ප්‍රාර්ථනා කළේ ක්‍රිස් ගේල් මුල් ඕවර කීපය තුළ දැවී යන්න ඕන කියන එකයි.ඒ මගේ රටට ජයග්‍රහණය හිමිවෙන්න ඕන නිසා. මොකද ක්‍රිස් ගේල් දැවී යාම අපට ජයග්‍රහණය කරා යන්න වැඩි අවස්ථාවක් ලබා දේවි කියන විශ්වාසය තිබුණු නිසා. හිතුවා වගේම ඔහු දැවී ගියා වුණත් අපට ජයග්‍රහණය කරන්න බැරිවුණා.නමුත් කුසලානය අපට නොලැබීම පිළිබඳව ඒ තරම් දුකක් හිතට දැනුණෙ නෑ. හේතුව කුසලානය දිනාගත්තෙ අපට සමීප, සංවේදී ක්‍රීඩකයින් කණ්ඩායමකට නිසා.පිට දඟ පන්දුවට හොරයි අරවින්ද ද සිල්වාක්‍රිස් ගේල් කියන්නෙ නියම වෙස්ට් ඉන්ඩියන් බැට්ස්මන් කෙනෙක්. ඒක තමයි ඒ ගොල්ලන්ගෙ ස්ටයිල් එක. ක්‍රිස් ගේල් ගේ බැටින් මම හොඳට එන්ටර්ටේන් කරනවා.ක්‍රිස් ගේල් ගේ වේගවත් පිති ප්‍රහාරය නවත්තන්න ඕනනම් පිට දඟ පන්දු යවන්නෙක් තමයි යොදවන්න ඕනෑ.මොනව වුණත් ඔහු පන්දුවට පහර දෙනව බලා ඉන්න ආසයි.තාක්ෂණයයි ජවයයිඑකතු වුණාම නවත්තන්ඩ බෑ මුත්තයියා මුරලිදරන්ක්‍රිස් ගේල් හොඳ දක්ෂ ක්‍රීඩකයෙක්. ඔහු ක්‍රීඩා කරන රටාව මැච් එකෙන් මැච් එකට වෙනස් වෙනවා. පන්දුවට පහර දීමේදී එයාගෙ තාක්ෂණය හොඳයි. හැබැයි ඔහුගේ තිබෙන පවර් එක තමයි ලොකුම දේ. මම හිතන්නෙ ක්‍රිකට් ලෝකයට බිහිවුණු හොඳම ප්‍රහාරකයෙක්.ඒත් දඟ කැවෙන තණ තීරුවල ක්‍රීඩා කරන්න එයාට අමාරුයි. ඒ කියන්නේOff Spin  එකට ටිකක් දුර්වලයි.ක්‍රිස් ගේල් වගේ ප්‍රහාරාත්මක පිතිකරුවෙක් මෙල්ල කරන්න, එයාට අභියෝගයක් එල්ල කරන්න පුළුවන් Off Spin එකෙන් පන්දු යැවීමෙන් තමයි.ප්‍රබලම ආයුධය ජවය සනත් ජයසූරියක්‍රිස් ගේල් ඉතාම දක්ෂ ක්‍රීඩකයෙක්. ඔහු ක්‍රීඩා කරන විට බලා ඉන්න ආසයි. ඔහු බොහෝ තරගවල දී එල්ල කරන හයේ පහර හතරේ පහර හරිම ප්‍රබලයි. ඒ නිසා සෑම කණ්ඩායමකටම එරෙහිව වගේ ඔහු ලකුණු විශාල ප්‍රමාණයක් රැස්කර තියෙනවා. ඔහු සෑම පන්දු යවන්නකුටම වගේ ප්‍රහාර එල්ල කරල තියෙනවා. නමුත් අපේ පන්දු යවන්නන්ට ඔහුට මුහුණ දෙන්න ටිකක් අමාරුයි. ඒ වගේම අපේ තණතීරුවල ක්‍රීඩා කරන්නත් ඔහුට අමාරුයි. ඒ නිසා තමයි මීට පෙරත් මේ විස්සයි විස්ස ලෝක කුසලාන තරගාවලියේදීත් අපට එරෙහිව ඔහුට ලකුණු රැස් කරන්න බැරි වුණේ.කොහොමටත් පිට දඟ පන්දුවට ඔහු පහර දීමට හොරයි. හැබැයි ඔහුගේ තිබෙන ප්‍රබලම ආයුධය තමයි ජවය. ඒ ජවයත් එක්ක තාක්ෂණයත් එකතු වුණාම නවත්තගන්න අමාරුයි. සාමාන්‍යයෙන් පිටියෙන් එළියට යන හයේ පහරක් එල්ල කිරීමේ දී මේ ජවය සමඟ තාක්ෂණය හරියටම තියෙන්න ඕනැ. ඒ කියන්නේ පන්දුවයි පිත්තයි නියම වෙලාවට ගැටෙන්න ඕන. ඒ නියම ටයිමින්වලදී වැදුණු පහරක් පිටියෙන් එළියට යන එක ෂුවර්.ක්‍රිස් ගේල් පාලනය කරගන්න අපේ පන්දු යවන්නන් හැම දෙනාම වගේ සමත් වුණා. ඒ නිසා තමයි මේ තරගාවලියේ අපියි කොදෙව්වොයි මුණ ගැහුණු හැම තරගයකදීම ක්‍රිස් ගේල්ට අපේ පන්දු යවන්නන් ඉදිරියේ දැවැන්ත පහරවල්වලට යන්න බැරි වුණේ.ඔහු හරිමවිනෝදකාරයෙක් අනර්කලී ආකර්ශාක්‍රිස් ගේල් කියන ක්‍රීඩකයා ගැන හැමෝම දන්නවා. ඔහු මුළු ලෝකයම හොල්ලපු වර්ල්ඩ් ක්ලාස් බැට්ස්මන් කෙනෙක්.අපේ රටට සනත් ජයසූරිය, මුරලි, සංගා, මහේල වටිනවා වගේ ක්‍රිස් ගේල් කොදෙව් දූපත්වල ලොකු බලාපොරොත්තුවක්. ඒ බලාපොරොත්තුව ඒ විදිහටම ඉටු කරන්න ඔහු දායකත්වය ලබා දුන්නා. ඔවුන් හරිම විනෝදයෙන් ඉන්න ජාතියක්. මම පොතක කියවල තියෙනවා ඔවුන් ගැන.“හිනාවෙන්න කවුරුවක් වත් අහන් ඉන්නෙ නෑ වගේ, නටන්න කවුරුවක් වත් බලන් ඉන්නෙ නෑ වගේ ජීවත්වෙන්න අනුන් ගැන නොව තමන් වෙනුවෙන්ම” ඉතින් ක්‍රිස් ගේල් ක්‍රිකට් පිටියේ දී මේ ජීවන රටාව පෙන්නුවා. ඒ වගේම ඔහු මුළු ලෝකයටම ඔහුගේ අධිෂ්ඨානය පෙන්නුවා. ඔහු 20 යි 20 තරගාවලියට පෙර ශූරතාව ලබාගැනීම බලාපොරොත්තුව බව කිව්වා. ඒ වගේම ඒ ජය ඔවුන් ලබාගත්තා. එය වත්මන් යොවුන් පරපුරට හොඳ උදාහරණයක්.ඔවුන් ක්‍රිකට් පිටියේ දී කඩුල්ලක් දවාගත් වෙලාවට එකට එකතු වෙලා සතුට පල කරනවා අපි දකිනවා. ක්‍රිස් ගේල් මේ අතරින් ගැංග්නම් ස්ටයිල් ඩාන්ස් එක නිසා මුළු ලෝකයේම අවධානය දිනා ගෙන ඉවරයි. එය වෙනත් කෙනෙක්ගේ නර්තනයක් වුණත් ක්‍රිස් ගේල් ඒක තමන්ගේ කරගත්තා. ඔහු ක්‍රිකට් පිටියට ඇවිත් තරග කරන්නේ එය හරිම සිම්පල් දෙයක් විදිහට. නමුත් ජයග්‍රහණය ලබා ගන්නට අවශ්‍ය අධිෂ්ඨානය තිබේනම් එය ඉටුකරගන්න පුළුවන් කියන දේ ක්‍රිස් ගේල් සනාථ කරල තියෙනවා.ඔහු ලස්සනට ගහනවා වගේමලස්සනට නටනවා රවීන්ද්‍ර රන්දෙණියඇත්තටම කියනවා නම් වර්තමානයේ ක්‍රිකට් ක්‍රීඩා කරන අය අතරින් ක්‍රිස් ගේල් ඉතාමත් ආකර්ෂණීයම පුද්ගලයා කියන එක ගැන විවාදයක් නැහැ. ඉස්සර ඉඳලම බටහිර ඉන්දීය කොදෙව්වන්ගෙ ලක්ෂණයක් තමයි ඔවුන් නරඹන්නන් පිනවමින් තමයි ක්‍රීඩා කළේ. විවියන් රිචඩ්ස් වැනි අය ක්‍රිකට් ක්‍රීඩාවෙන් ඉවත් වුණාට පස්සෙ ඒ යුගය අවසන් වෙලා තිබුණෙ.ඒ සමඟම ඔවුන්ගේ ක්‍රිකට් ක්‍රීඩාව, ඒ දක්ෂකම් පවා ඈතට තල්ලු වුණා. ඔවුන් මේ ලෝක කුසලානය දිනා ගත්තේ වසර 38 කට පස්සෙ වීම තුළින් ඒ බව ඔප්පු වෙනවා. ක්‍රිස් ගේල් තමයි ඒ පිබිදීම කළේ කියන එක කියන්න ඕන. ඔහු නරඹන්නන්ට ක්‍රීඩාවේ ආස්වාදය ලබාදෙන අතරම ඉතාම හොඳ ප්‍රාසාංගික අත්දැකීමකුත් ලබා දෙනවා. අපේ සනත් ජයසූරිය, කළුවිතාරණ ඕවර 50 තරගවලදී හඳුන්වා දුන් වේගයෙන් පන්දුවට පහරදීමේ ශෛලිය 20 යි 20 තරගවලදී තවත් වේගවත් කිරීමට අවශ්‍ය වුණා.ඉතින් ක්‍රිස් ගේල් මේ 20 යි 20 තරග රටාවට ඔබින ලෙස එය ගෙනාවා. මේ අතර ඕස්ට්‍රේලියාවේ ෂේන් වොට්සන්ගේ නමත් කියවෙනවා. නමුත් ක්‍රිස් ගේල් ඒ සියලුම දෙනා අබිබවා ගිය ප්‍රහාරයක් දියත් කළා. ඔහු හරිම සැහැල්ලුවෙන් තමයි ක්‍රීඩා කරන්නෙ. ඒ වගේම මහත්මා ගතිගුණ ඇතිව ක්‍රීඩා කරනවා. මට මතකයි එක තරගයකදී ඔහු පන්දු යවන්නට එද්දී ඔහුගේ අන්තයේ සිටිය පිතිකරුවා ඉදිරියට යනවා. එතැනදී ගේල්ට ඔහු දවාගන්න අවස්ථාව තිබුණත් එහෙම කරන්නෙ නෑ. පෙන්නලා කියනවා “මට ඕනනං දවාගන්න පුළුවන්” කියලා.මේ තරගාවලිය පුරාම කොදෙව් කණ්ඩායමේ තුරුම්පුව වුණේ ක්‍රිස් ගේල්. ඉතින් අවසන් තරගයේ ක්‍රිස් ගේල් කියන දැවැන්තයා වට්ටා ගත්තට පස්සෙත් අපේ අයට ජයගන්න බැරි වුණ එක ගැන පොඩි දුකක් හිතේ තියෙනවා.ඒ කොහොම වුණත් ඔහු අපට ක්‍රීඩා පිටිය මැද ඉඳගෙන අපූරු වින්දනයක් ලබා දුන්නා. ගැංග්නම් ස්ටයිල් නර්තනයෙන් කියන්නේ අශ්වයා පිටේ යන විදිහ නිරූපණය කිරීමක්. ක්‍රිස් ගේල් ඉතාම විශිෂ්ට ලෙස එය නිරූපණය කළා.විශේෂත්වය වන්නේ ඉතාම දක්ෂ ලෙස මුහුණේ ඉරියව්වලින් පවා ඊට අලංකාරයක් එක් කිරීමයි. අනිත් අයත් ඔහු අනුකරණය කරමින් තරගයට අලංකාරයක් එක් කළා.ඔවුන් ඇත්තටම මේ ශූරතාව දිනා ගත්තේ ඔවුන්ගේ දක්ෂතාව නිසාම බවත් කියන්න ඕන.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=af1210213</link>
    <topic>උදේ හවා බුදුන් වඳින සෙට්ටිකුලම් පොලිස් ඇත්තෝ</topic>
    <author>කීර්ති මෙන්ඩිස් පිංතූර-ඉන්ධික රුවන් සෙට්ටිකුලම</author>
    <content>සිත නිවන පොලීසියක් රටට මහ සම්පතක්නීතිය හා සාමය ආරක්ෂා කිරීම පොලීසියේ මූලික වගකීමය. එහෙත් පොලීසියේ ඇතැම් නිලධාරීන්ගේ ක්‍රියා කලාපයන් නිසා පොලිස් දෙපාර්තමේන්තුවට චෝදනා එල්ල වන තත්ත්වයක් ද නිර්මාණය වෙමින් පවතියි.මෙසේ පොලිස් සේවය දෝෂාරෝපණයට ලක්වෙද්දි මහජනයා වෙනුවෙන් කැපවී මිත්‍රශීලී සේවයක යෙදෙන උදේ හවා බුදුන් නමඳින පොලීසියක් ද මෙරට ඇතැයි කිවහොත් ඔබ පුදුම වනවා නිසැකය. ආයුබෝවන්... සමාවන්න ස්තුතියි... කනගාටුයි කරුණාකර යන වචනවලින් මහජනයා අමතන නිලධාරීන්ගෙන් සමන්විත පොලීසියක් දුටුවහොත් ඔබ තව තවත් පුදුමයට පත්වනු නොඅනුමානය.කොළඹ සිට සැතපුම් ගණනාවක් බැහැර සෙට්ටිකුලම පොලීසියේ නිලධාරීන්ගේ මහජන මිත්‍රශීලී සේවය වත්මන් පොලිස්පතිවරයාගේ පවා පැසසුමට ලක්ව ඇත. මැණික්ෆාම් ප්‍රදේශයේ කූඩාරමක ඉදිවූ සෙට්ටිකුලම පොලීසිය වව්නියාවේ සිට කිලෝමීටර පනහක දුරින් පිහිටා ඇත. සෙට්ටිකුලම පොලීසිය අද මහජන සේවය වෙනුවෙන් කැපවූ මධ්‍යස්ථානයක් බවට පත්ව තිබේ.වසර තිහක කාලයක් කොටි ත්‍රස්තවාදීන්ගේ ග්‍රහණයට ලක්ව තිබීම නිසා මේ ප්‍රදේශයට වරින්වර කොටි ප්‍රහාර ද එල්ල විය. මින් හමුදා පොලිස් මෙන්ම සිවිල් ආරක්ෂක භටයන්ගේ ජීවිත ද විනාශ වූ අතර මාර්ගයේ හා ගම්මානවල ආරක්ෂාව තර කිරීමේ පියවරක් වශයෙන් ඇරැඹුණු සෙට්ටිකුලම පොලීසිය නව ප්‍රබෝධයකින් ඉදිරියට පිය නඟන පොලිස් ස්ථානයක් බවට අද පත්ව තිබේ.ත්‍රස්ත තර්ජනය නිමා වීමෙන් පසු සෙට්ටිකුලම පොලීසිය එම ප්‍රදේශයේ සිංහල දෙමළ මුස්ලිම් ජනතාවගේ සුබසිද්ධිය උදෙසාම කැපවීම නිසා එම ග්‍රාම සේවා වසම්වල අපරාධ අඩුවී ඇති අතර සුළු පැමිණිලි පවා පහත මට්ටමක පවතී.මෙහි ග්‍රාමසේවා වසම් 28 න් සිංහල වසම් 8 කි. අනෙක් වසම් විස්සේම පදිංචිකරුවන් වන්නේ දෙමළ හා මුස්ලිම් වැසියෝය. බොහෝ දෙනෙක් එදා සිට ජීවත්වූ මුල් පදිංචිකරුවන්ය. යුද්ධය නිසා ගම අතහැර ගියවුන් ද බොහෝය. ඒ අතුරින් පෙරළා පැමිණි අය ද මෙහි පදිංචි ව සිටිති.ආබාධිතයෙකු ගෙන එමින්වසර තිහක් පුරා කැලෑ නීතිය රජ කළ මේ ප්‍රදේශවල වැසියන්ට නීතිය පිළිබඳ කිසිදු දැනුමක් නැත. මොවුන්ගේ පවුල්වල දරුවන් වසර ගණනාවක් තිස්සේ පාසලකට පය තබා නැත. පොතක් කියවීම යනු ඔවුනට සිහිනයකි.මේ සියල්ල අවබෝධ කරගත් සෙට්ටිකුලම පොලිස් ස්ථානාධිපතිවරයා සිය වැයික්කියේ ග්‍රාමසේවා වසම්වල අහිංසක ජනතාවගේ ආගමික ප්‍රවර්ධනය මෙන්ම මනස වර්ධනය කිරීම සඳහා ද වැඩපිළිවෙළක් ඇරැඹීය. මෙහි මුල්ම පියවර ඇරැඹුනේ මෙවර ජනවාරියේය.ජනවාරි පළමු වනදා පන්සියයකට ආසන්න සිංහල දෙමළ මවුවරුන් ආගමික වතාවත්වල යෙදෙමින් පාර දිගේ පොලීසිය වෙත ළඟාවීම පියකරු දර්ශනයක් විය. නව වසරේ උදාව සංකේතවත් කරමින් ඇරැඹුණු මේ වැඩපිළිවෙළ ආසන්නතම සිදුවීම පසුගිය සඳු දින සෙට්ටිකුලම පොලීසියේ පැවැත්විණි. එය ඇත්තෙන්ම නෙතට කඳුළක් නැඟෙන දර්ශනයක් විය.නැති බැරිකම කරපින්නාගෙන ජීවත්වූ ආබාධිත පුද්ගලයන් දෙසීයකට ආසන්න පිරිසක් පොලීසියට ගෙන්වා ආගමික වතාවත් සිදුකොට ඔවුන්ට දිවා ආහාරයත් පිරිනමා ඔවුන්ට තෑගි බෝග ආදිය ද ලබාදුන්හ. ඊට අමතරව නැවත පදිංචි වූ මරදන්මඩුව සිංහල පවුල් 157 කට වැඳුම් පිදුම් කරන්නට අවශ්‍ය බුදු පිළිමත්, නේටීයකුලම් දෙමළ ගම්මානයේ පවුල් 45 කට පුල්ලෙයාර් දෙවියන්ගේ පිළිමත් සිනෙයිසිප්පකුලම මුස්ලිම් ගම්මානයේ පවුල් 185 කට අල්කුරාන ග්‍රන්ථ ආදියත් ලබාදීම මීට ඇතුළත් විය.ආගමික ප්‍රවර්ධනයක් තුළින් මානසික සහජීවනය ඇතිකරලීම මෙම වැඩපිළිවෙළේ මූලික අරමුණ විය. මෙහි මාර්ගෝපදේශකයා වූයේ සෙට්ටිකුලම පොලිස් ස්ථානාධිපති පී.පී.එස්.ආර්. සංජීව මහතාය. උතුරු දිසාව බාර ජ්‍යෙෂ්ඨ නියෝජ්‍ය පොලිස්පති ගාමිණි ද සිල්වා, නියෝජ්‍ය පොලිස්පති ජයමහ හා වව්නියාව කොට්ඨාස බාර ජ්‍යෙෂ්ඨ පොලිස් අධිකාරි හේමන්ත අධිකාරී මහත්වරු මෙහි සෙසු උපදේශකවරුන්ය.ආබාධිතයන්ට ආහාර ලබාදෙමින්අපරාධ අඩු කිරීමට මෙන්ම රිය අනතුරු වළකාලීම ද මේ වැඩ පිළිවෙළේ අනෙක් පරමාර්ථයයි.“අවුරුදු තිහක් තිස්සේ මේ පැත්තේ නීතියක් ක්‍රියාත්මක නොවීමෙන් කිසිවකුගේ හොඳ මානසික වර්ධනයක් තිබුණේ නැහැ.”“පාරවල් හැදිලා වාහන ගමනාගමනය ඇරැඹීමත් සමඟම අනතුරු වැඩිවීමක් දක්නට ලැබුණා. ඊට හේතුව මාර්ග දෙපස හුදෙකලා බව වැඩිවීමයි. අපි ඒ අනතුරුවලට හේතුව සොයා බලද්දි ඒ හැම අනතුරක්ම වෙලා තිබුණේ රියදුරාට නින්ද යාමෙන්... මැදවච්චියෙන් කිරිගොල්ලෑව සිට තලෙයි මන්නාරම දක්වාම රාත්‍රි කාලයේ තේ බොන්නට කඩයක් විවෘත කර තිබුණේ නැහැ.”පසුව අපි කල්පනා කළා රාත්‍රී එකට දෙකට ගමනාගමනයේ යෙදෙන රියදුරන්ට නිදිමත ගතිය නැතිකොට මුහුණ කට සෝදා උණු තේ කෝපි කෝප්පයක් ලබාදීම සිදුකලා. නිදිමත ගතියෙන් පෙළෙන රියදුරුකුට එදා රාත්‍රිය ගතකොට පසුදාට යාමට පවා ඉඩකඩ සලසා දුන්නා. ඉන්පසු රාත්‍රි කිසිදු රිය අනතුරක් අප පොලිස් වසමේ වෙලා නැහැ. ඒක අපි ලැබු ජයග්‍රහණයක්.“සමහර අය ප්‍රශ්න කළා. අපි එලෙස තේ කෝප්පයක් දෙන්න කොහෙන්ද මූල්‍යාධාර ලබාගන්නේ කියලා. අපිට තියෙන සුබසාධක වෙළෙඳසලක්. ඉන් අපි උපරීම ලාබයක් ලබනවා. එයින් ලැබෙන ආදායමෙන් තමයි අපි මේ සේරම දේ කරන්නේ.”සෙට්ටිකුලම පොලිස් ස්ථානාධිපතිවරයා කීවේය. රිය අනතුරු අඩුකර ගැනීමේ පියවරෙන් පසු ඔවුන් ඊළඟට කළේ අපරාධ වළක්වාලීමට කටයුතු කිරීමය.ස්ථානාධිපතිවරයා අතින් බුදුපිළිම ලබන වැසියෙක්අඟහිඟකම් ඇති දරු පවුල් සොයා ඔවුන්ට නොයෙකුත් සහනාධාර ලබාදීම පොලීසියේ මූලික පියවරවිය. පාසල් නොයන දරුවන් යළි පාසලට පෙර පාසලට එක් කරගත්හ.“කොටින්ම කියනවානම් ඒ දරුවෝ උදේට පාසලට ආවේ මුහුණ සෝදාගෙන විතරයි. දත් මැදීමවත් කරන්නේ නැහැ. ඒ තරම් ආර්ථික දරිද්‍රතාවකින් ඔවුන් පෙළුණා. පොතක් පතක් නැහැ. පයට සෙරෙප්පු නැහැ. අපි ඒකට පිළියම් යෙදුවා. කැඩි බිඳි ගිය, වැසුණු පාසල් නවීකරණය කළා. ගුරු භවතුන් දැනුම්වත් කළා. සිවිල් ආරක්ෂක නිලධාරීන් ගුරුවරියන් ලෙස යෙදෙව්වා. දරුවන්ට දත් මදින හැටි කියා දී පාසලකට එන ක්‍රමය කියා දුන්නා පමණක් නෙමේ දත් බෙහෙත් පවා ලබා දුන්නා. අද ප්‍රතිඵල හොඳට පෙනෙනවා. දරුවෝ විශාල පිරිසක් හොඳින් අධ්‍යාපනය ලබනවා.”“ඊළඟ පියවර තමයි විකෘති වූ මනස සුවපත් කිරීම. අපි හැම ග්‍රාමසේවා වසමකම ජීවත්වූ පවුල් ඔවුන්ගේ ආගමට දහමට නැඹුරු කළා. පත්තර කොළවල පළවුණු ආගමික රූපවලට වැඳුම් පිදුම් කළ පවුල්වලට ආගමික සහජීවනය ගැන කියා දී වැඳුම් පිදුම් සඳහා බුදු පිළිම දේව පිළිම ආදිය ලබා දුන්නා.”එතනින් නතර වුණේ නැහැ. ගැබිනි මවුවරුන්ට පෝෂ්‍යදායි ආහාර වේලක් ලබා දුන්නා. පොලීසිය සහ ආරක්ෂක හමුදා ගැන වැරැදි අවබෝධයකින් බැලු දෙමළ - මුස්ලිම් ජනතාව අප ගැන පැහැදීමකට පත්වුණා. සියලුම නිලයන් සමඟ සහෝදරයන් සේ ජීවත්වීමට ගම්වාසීන්ට ඉඩකඩ ලැබුණා.”සෙට්ටිකුලම පොලීසිය පිහිටි බෝ සමිඳුන් පොලීසියට යන එන අයගේ සිතට සහනයක්. නොයෙකුත් ප්‍රශ්නවලින් මිරිකෙන බොහෝ දෙනා තම සිත් පහන් කර ගැනීමට බෝ මළුවට යාම පුරුද්දක් කරගෙන සිටින අයුරු ද දක්නට ලැබේ. එලෙසම පොලීසියට යන එන මහජනතාවට දැනුම ලබාදීම සඳහා කුඩා පුස්තකාලයක් ද ඇත. උදේ සිට රාත්‍රි කාලය දක්වා විවෘතව පවතින වෙළෙඳපළ මඟින් ප්‍රදේශවාසීන්ට ඉතා අඩු මුදලකට භාණ්ඩ සැපයේ. එමඟින් ලැබෙන ආදායම යොදවන්නේ ද මහජන සුබසෙත සඳහා බව පොලිස් ස්ථානාධිපතිවරයා කියයි.වව්නියාව කොට්ඨාශභාර ජ්‍යෙෂ්ඨ පොලිස් අධිකාරී හේමන්ත අධිකාරීපොලීසියට එන ඕනෑම අයෙකු පිළිගැනීම සඳහා නිලධාරිනියක් පත්කර තිබේ. සුදෝ සුදු සාරියකින් සැරසුණු ඇය පැමිණිලිකරු අදාළ ස්ථානයට කැඳවා ගෙන යනු ලබයි. ඊට අමතර සුදු කමිසයක් හා කළු කලිසමක් ඇඳගත් සිවිල් නිලධාරීන් පොලීසියට එන ඕනෑම අයෙකු අදාළ අංශය වෙත රැගෙන යයි. ඒ සඳහා පොලීසිය මඟින් කුවිතාන්සියක් ද ලබා දේ. පැමිණිල්ල ඉටුවිණි ද නොවිණි ද යන්න ස්ථානාධිපතිවරයාට වාර්තා කළ යුතු වේ. දින දෙකක් ඇතුළත එම පැමිණිල්ල ඉටු වී නොමැතිනම් ස්ථානාධිපතිවරයා ඊට මැදිහත්ව ප්‍රශ්නය නිරාකරණය කිරීමට ඉදිරිපත් වීම ද සෙට්ටිකුලම පොලීසියේ දක්නට ලැබෙන විශේෂත්වයකි. කොළඹ හෝ තදාසන්න නගරයක ඇති පොලිස් ස්ථානවලට ලැබෙන සැලකිලි නැතත් මහජන සුබසිද්ධිය සහ සහජීවනය අරමුණු කරගෙන ඉදිරියට පියවර තබන සෙට්ටිකුලම පොලිස් ස්ථානාධිපතිවරයාගේ මීළඟ අරමුණ එස් පහ ක්‍රමය සිය පොලිස් සේවයට ලබාදීමය. ඒ වෙනුවෙන් මේ දිනවල සෙට්ටිකුලම පොලීසිය සූදානමින් සිටී.මේ අතර සෙසු පොලිස් ස්ථාන අතරින් කැපී පෙනෙන සේවයක් මහජනයාට ඉටුකිරීමටත් ප්‍රදේශයේ බහුජන සංවිධාන හා අනෙකුත් පුද්ගලයන්ගේ සහාය ඇතිව වසමේ පදිංචි සිංහල දෙමළ හා මුස්ලිම් ජනතාවගේ ජීවන තත්ත්වය උසස් මට්ටමකට ගෙන ඒමට මෙමඟින් මහජන විශ්වාසය දිනාගෙන ඔබගේ තනතුරට හිමි වගකීම් නොපිරිහෙළා ඉටු කරමින් පොලිස් දෙපාර්තමේන්තුවේ කීර්ති නාමය වර්ධනය කිරීමටත් ඔබ විසින් ඉටුකරන ලද යහපත් සේවයට සෙට්ටිකුලම පොලිස් ස්ථානාධිපති පී. පී. එස්. ආර්. සංජීව මහතාට පොලිස්පති එන්. කේ. ඉලංගකෝන් මහතාගේ ප්‍රශංසාව හිමි වී ඇත.කොට්ඨාශභාර ජ්‍යෙෂ්ඨ පොලිස් අධිකාරී හේමන්ත අධිකාරී මෙම වැඩපිළිවෙල අධීක්ෂණය කරයි.කීර්ති මෙන්ඩිස් පිංතූර-ඉන්ධික රුවන් සෙට්ටිකුලමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=af1210215</link>
    <topic>රේඛා</topic>
    <author>රූපාන්ති බුලත්සිංහල</author>
    <content>නයි හොරකමකොයිතරම් මිතුරු වුණත් හුඟක් තිරිසන් සතුන්ගෙන් ගුණයක් බලාපොරොත්තු වෙන්න අමාරුයි. සතෙකුට හොඳ නරක උගන්වන්න බැහැ. මිනිසුන්ගෙන් සතුන්ට වගේම සතුන්ගෙන් මිනිස්සුන්ටත් වැරැදි සිද්ධ වෙනවා. මේ සිදුවීම වුණේ නයි පනික්කියෙකුට. අල්ලන්න ගිය නයෙක් දෂ්ට කරලා. නයි පනික්කියා ඉස්පිරිතාලෙ ඇතුළු කළාට තමන්ගේ නයි මල්ල අමතක කරන්න බැරි වුණා. ඒකත් තමන්ගේ ඇඳ යට තියාගත්ත. මෙයාව බලන්න ආ තවත් නයි පනික්කියෙක් මල්ල අරගෙන ගියා. ඒ වගේ දෙයක් වුණේ නැත්නම් රෝහලේ කාටහරි මහා විනාශයක් වෙන්න තිබුණා. සතුන්ගෙන් හම්බු කරන් කෑවත් සතුන්ගෙන් පරිස්සම් වෙන්න ඉගෙන ගන්න ඕන.මහ මඟ අභය දානයමසට පැට වු ගවයන්ට ලොරියේ තෙරපුම දරාගන්න බැහැ. තව මොහොතකින් කට්ටියම මස් කඩේ. හිතේ ඇතිවෙන පීඩාව කියලා නිම කරන්න බැහැ. ජීවිතේ හැටි එහෙම තමයි. එකපාරටම එක ගවයෙක් ලොරියෙන් පැන්නා. යමපල්ලෝ වගේ උන්ටත් ගානක් නැහැ. උන් ලොරියෙන් බැහැලා ගවයව අල්ලා ගත්තා.ඒත් වෙන්න යන විපත දැනගෙන ඌ එහාට මෙහාට ඇඹරි ඇඹරී පොළව බදාගත්තා. ඌ පස්සට ඇද්දා. ඒත් යමපල්ලෝ වගේ මිනිස්සු තමන්ගේ උත්සහය අත්හැරියේ නෑ. ඇස්දෙකේ කඳුළු පිරිලා. යමපල්ලොත් එක්ක ගමේ මිනිස්සුන්ට හොඳ හරඹයක් දෙන්න සිද්ධ වුණා. ඒත් කොහොමින් කොහොම හරි ගමේ මිනිස්සු මරන්න ගෙන ගිය ගවයාව බේර ගත්තා. මේ සඳහා මුදල් ගෙවන්න සිද්ධ වුණත් ජීවිත දානය දීම කෙතරම් පින්කමක් ද? මරණයට මුහුණ දෙන්න ගිය එකෙකුට හරි ජීවිත දානය දීම කෙතරම් පින්කමක්ද? හැමදාම මේ පින්කම් කරන්න බැරි වුණත්, හැමෝටම බැරි වුණත්, කලාතුරකින් කළ මේ වගේ පින්කම් හරියට වටිනවා.නපුරු අත්තම්මාතාම අවුරුදු හතරයි. හරියට හරි වැරැද්දක් තේරෙන්නේ නැහැ. යන්තම් කිරි සුවඳ කටින් ගිය හැටියේ. මොනවා තේරෙනවාද? මුකුත් හිතාගන්න බැහැ. හිතක් පපුවක් තියෙන ඕනෙම කෙනෙක්ගේ හදවත උණු වෙනවා. ඒත් මේ අත්තම්මාගේ හදවත නම් උණු වුණේ නැහැ. අත්තම්මා පොඩි එකාට දිගින් දිගටම කරදර කළා. පොඩි එකාට උහුලන්න බැරි දුක් වේදනා ජන්නා. දරාගන්න බැරි වුණාහම පුංචි එකා තනියම ඇඬුවා.බැරි බැරි ගානේ දෙන හැම වැඩක්ම කළා. අතේ පයේ තුවාලවල වේදනාව ඉවසාගන්න බැහැ. ඒ තරමටම වේදනාව දරුණුයි. හිතේ දුක ඊටත් වැඩියි. අම්මා කියලා කෑගැහුවත් අම්ම ළඟ හිටියේ නැහැ. තවතවත් වද වේදනා වැඩි වුණා. මේ හැමදෙයක් ම උහුලාගන්න බැරි වුණත් මොකද කරන්නේ බගවන්තලාවේ කවුරුත් මේ කතාව දැන හිටියේ නැහැ.ඒත් මේ පුංචි එකා එක දවසකදී සෞඛ්‍ය වෛද්‍ය නිලධාරීන් කණ්ඩායමකට මුණ ගැසුනා. ඒ දොර උළුවස්සක කඹයකින් බැඳ දමා තිබියදී. අවසානයේ පුංචි එකා හොයා ගන්න කොට හොඳටම හෙම්බත් වෙලා.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=af1210216</link>
    <topic>උඩරට මැණිකේ හති නැති ගමනක</topic>
    <author/>
    <content>බලවේග දුම්රියෙන් ඉක්මනින්ම බදුල්ලට'මට මහලු වයසේ බැරි ය කඳු නැගුම පෙර සේ’ටික කාලෙක ඉඳල මට මේ කවිය නිතරම මුවඟට නැඟුණා. අවුරුදු 56 ක් තිස්සේ කොළඹ ඉදල දවස ගාණෙ බදුලු ගිහින් එන එක ලේසි පහසු වැඩක් ද? මට දැන් වයසයි ඒක නිසාම තනියම කඳු නගින්නත් අමාරුයි. වැසි දවස්වල ලිස්සනවා. ඒ වගේ දවස්වල මට යන්න එන්න පරක්කු වෙනවා. ඒක නිසා මම කඳු නැග්ගෙත් බැස්සෙත් හරිම පරිස්සමින්. කොළඹ ඉදල බදුල්ලට මම ආපු ගමන දිහා ආපහු හැරිල බලනකොට පුදුමත් හිතෙනවා. රඹුක්කනට එනකල් පිම්මෙ ආවත් එතන ඉඳල කඩුගන්නාවට එන්න මට කොච්චර වෙලා යනව ද?එක හොඳකට තියෙන්නෙ රඹුක්කනයි කඩුගන්නාවයි අතර ලස්සන වටපිටාවක් තියෙන එක. දකුණු පැත්තෙ පල්ලෙහාට වෙන්න තියෙන වෙල් යාය පේන්නෙ හැතැප්ම ගාණක් දුරින් වගේ.රඹුක්කනයි - කඩුගන්නාවයි අතර බිම් ගෙවල් 12 ක් තියෙනවා. මම බිම්ගෙවල් ඇතුළින් යනකොට ඉස්සරනං පොඩි දරුවො බයේ ගැහෙනවා. දැන් නං එහෙම නෑ. ඒ අය හරිම එඩිතරයි.සමහරු ඔළුව එළියට දාල ‘හූ’ කියනව. විනෝදෙට සද්දෙට කෑගැහුවට නම් කමක් නෑ. ඒත් බිම්ගෙවල්වලදී ඔළුව එළියට දාන එකනම් ඒ තරම් හොඳ දෙයක් නෙමෙයි.කඩුගන්නාව ඉදල ගම්පොළට යනකල් මට ඒ තරම් අමාරු නෑ. ආයිත් ගම්පොළ ඉදල පට්ටිපොළට යනකල් මොන තරම් දුක් කන්දරාවක් විඳින්න ඕන ද? නාවලපිටියෙදි තමයි මට ටිකක් හරි විවේකයක් ලැබෙන්නෙ.එතන ඉදල ඉතින් පට්ටිපොළට යනකල් මම කන්ද නගින්නෙ හරිම අමාරුවෙන්.මාත් එක්ක යන අයටනං මේ ගමන හරිම විනෝදයි. ගලබොඩ ඇල්ල එයාලට දකින්න හමුවෙන්නෙ ගලබොඩ ස්ටේෂන් එකට පස්සෙ හම්බවෙන බිම්ගෙවල් දෙක අතරෙදි. ඒකත් හරිම ලස්සන ඇල්ලක්. රොසැල්ලට කලින් ඉදල සිරීපාදෙ කන්ද පේන්න පටන් ගන්නවා. බලන්න ලස්සනයි. ඒත් සමහරදාට වළාකුළු ඒකට බාධා කරනවා. හැටන් පහුවුණාට පස්සෙ තමයි මට දිගම බිම්ගෙයින් යන්න වෙන්නෙ. ඒකෙ දිග කිලෝමීටරයක් වෙනවා. ‘සිංගිමලේ’ කියන මේ උමඟ හැදුවෙ කොහොමද කියන එක මටනම් අදත් ප්‍රශ්නයක්. ඊළඟට මට හමුවෙන්නෙ කොටගල දුම්රිය ස්ථානය. කොටගලට පස්සෙ හුඟක් දෙනෙක් ආසාවෙන් බලන්නෙ ඩෙවොන් වගේම සෙන්ට් ක්ලෙයාර් දිය ඇලි දිහා. එතන පුදුම අලංකාර පරිසරයක් තියෙන්නෙ. තලවකැලේ හමුවෙන්නෙ ඊට පස්සෙ. ඉහළ කොත්මලේ ව්‍යාපෘතිය නිසා නගරය හරියට වෙනස් වෙලා බලන්න ලස්සන නගරයක්.නානුඔයේදී හම්බවෙන නානුඔය ඇල්ලත්, ඊට පස්සෙ හම්බවෙන එල්ජින් ඇල්ලත් හරිම ලස්සනයි. සමහර තැන්වලින් මට යන්න තියෙන්නෙ හරිම අවදානම් විදිහට. බැරි වෙලාවත් වැටුණොත් කෑලිවත් ඉතුරු වෙන එකක් නෑ කියල හිතෙනව. නානුඔයට පස්සෙ හම්බවෙන අඹේවෙල කිරි ගොවිපළ වගේ ම ඒ වටේටම තියෙන ලස්සන එළවුළු ගොවිපොළ දැක්කහම මටනං යන්න හිතෙන්නෙත් නෑ. බලන්න එපායැ අර්තාපල්, කැරට් ගස්වල ලස්සන.පට්ටිපොළ තමයි මට කොළඹ ඉඳල යනකොට හම්බවෙන අන්තිම කඳු නැගිල්ල තියෙන්නෙ. එතැනින් පස්සෙ බදුල්ලට යනකල්ම තනිකර පල්ලම. මහන්සිය යන්න හෙමින් ගියෑකි.එක යායට කෙළින් හිටගත්ත යෝධයෝ වගේ ටර්පන්ටයින් ගස් පෙළට දැක්කහම ටිකක් බයත් හිතෙනව. ඔහිය ගැන හුඟ දෙනෙක් කතා කරන්නෙ එතැනින් වර්ල්ස් එන්ඩ් නැත්නම් ලෝකාන්තයට යන්න පුළුවන් නිසා.‘හපුතලේ කන්ද දැකලා බඩ දනවා’ කියලා තිබුණට මට බදුල්ලට යනකොට නං එහෙම නෑ. ආපහු එනකොට තමයි මට එපා වෙන්නෙ. හපුතලේ, දියතලාව, බණ්ඩාරවෙල දී මාත් එක්ක එන හුඟක් අය මගෙන් සමු අරගෙන යනවා. තව ටික දුරක් ගියානම් එයාලට කිතල් ඇල්ල වගේ ම දෙමෝදර ආරුක්කු නමයේ පාලමත් දෙමෝදරදි ජටාවක හැඩේට මම යන හැටිත් බලාගන්න තිබුණා.ලස්සන සල් මල්වලින් පිරිච්ච සල් ගහක් එක්ක තියෙන හාලි ඇල පහුවුණාට පස්සෙ බදුල්ලට ගිහින් මම විවේක ගන්නව. ඒත් ටික වේලාවයි. එහෙ ගිහිල්ලත් වැඩ ගොඩක් කරන්න තියෙනව. මොකද හුඟක් දෙනෙක් කැමැති වටපිට බල බල යන්න පුළුවන් නැරැඹුම් මැදිරියටයි. බදුල්ලට ගිහින් ඒක ගෙනැත් පිටිපස්සෙන් අමුණන්න ඕන. එතැන වැඩ ගොඩක් තියෙනවා. මගේ වැඩ විතරක් නෙමෙයි මට කලින් බදුල්ලට එන නංගිගෙ (පොඩි මැණිකෙ) ඉතුරු වැඩත් කරන්න ඕන.රෑ 12 ත් පහුවෙනකල් මේ සේරම කරල පහුවදා උදේම ඇහැරිලා ආපහු කොළඹ යන්න ඕන. අවුරුදු 56 ක් එක දිගටම කරපු මේ යුද්දෙ මටනං දැන් ඇති වෙලා තියෙන්නෙ අමාරුකම නිසාමයි.යන එනකොට මට නිතරම වගේ අසනීප වුණේ ඒ හින්ද වෙන්න ඇති. මේක මාව බාරව ඉන්න අපේ ලොකු මහත්තුරුන්ට තේරෙන්න ඇති. එයාල ඒකට පිළියම් යොදන්න අවුරුදු දෙක තුනකට කලින් තීරණය කළත් ඒකෙ ප්‍රතිඵල ලැබිල තියෙන්නෙ දැන්.මට දැන් ආයිත් තරුණ වෙන්න වාසනාව උදාවෙලා වගේ. චීනයෙන් අලුතින්ම කට්ටියක් ඇවිත් මට පණ දෙන්න දැන් ලෑස්තියි. ඒ පණ ලැබෙන්නෙ මට විතරක් නෙමෙයි. යන එන ඔයාලටත් අලුත් පණක් ලැබෙනවා. ඉස්සර මම තනියම අමාරුවෙන් බදුල්ලට ගියේ. ඒත් දැන් මගෙ උදවුවට තවත් කෙනෙක් යනවා. මම ඇදගෙන යනකොට එයා පිටිපස්සෙන් තල්ලු කරනවා. ඒක ලොකු හයියක් කඳු නගිද්දි හරිම ලේසියි. ඒ විතරක් නෙමෙයි හදිසියෙ මොකක් හරි කරදරයක් වුණොත් දෙන්නගෙන් එක්කෙනකුට ළඟම තියෙන ස්ටේෂන් එකට යන්න පුළුවන්.ප්‍රවාහන නියෝජ්‍ය ඇමැතිවරයා පළමු මඟී දුම්රිය ගමන් ආරම්ඹ කල අවස්ථාවසතියකට විතර කලින් ප්‍රවාහන ඇමැතිතුමයි දුම්රිය සාමාන්‍යාධිකාරිතුමයි තවත් ලොකු ලොක්කො ටිකක් ජනමාධ්‍යයේ මහත්තුරුත් එක්ක ඇවිත් මාත් එක්ක බදුල්ලටම ගියා. මේක අලුත්ම අත්දැකීමක්. ඉස්සරට වඩා මං දැන් වෙනස්. වැඩි දෙනෙකුට යන්න පුළුවන්. හොඳට සැප පහසුවට හදපු සීතල පළාතට සීතලත් එක්ක යන්න හදපු රූපවාහිනී පහසුකම් තියෙන මැදිරියකුයි දෙවන පන්තියේ මැදිරි තුනකුයි ඊටත් අමතරව තුන්වන පන්තියේ මැදිරි තුනහමාරක් ආපන ශාලාවකුත් මට තියෙනවා. ඒ විතරක් නෙමෙයි විසි කරන ඒවා තැන් තැන්වල දාන්නෙ නැතුව දාන්න අපද්‍රව්‍ය බහාලනයකුත් හැම මැදිරියකම තියෙනවා. රටේ පරිසරය ආරක්ෂා කරන්න හැමෝටම එයින් උදවු වෙන්න පුළුවන්. හැම කෙනෙකුටම සීට් එකේ ඉඳගෙනම තමන්ගෙ කෑම ටික කන්න පොඩි මේසයක් තියෙනව. ඒවත් ආරක්ෂා කරගන්න ඕන. නවීන පන්නයේ වැසිකිළි පද්ධතියක්ම තියෙනවා. මේවා සේරම ඔයගොල්ලන්ගෙ සල්ලි. ඒක නිසා ආරක්ෂා කර ගන්න එක ඔයාලට බාරයි.පහුගිය දවසෙ බදුල්ලෙ නිරීක්ෂණ ගමනෙන් පස්සෙ මට හොඳ ප්‍රතිචාර ලැබුණා. ඒක නිසා පහුගිය සිකුරාදා ඉඳල මම දවස ගානෙ කොළඹ කොටුවෙන් නානුඔයට යනවා. ඊට පස්සේ බදුල්ලටත් යනවා. අපේ තව කට්ටිය තාම නැවේ එනවා. ඒ සේරම ආවට පස්සෙ මම විතරක් නෙමෙයි අපේ නංගි ‘පොඩි මැණිකෙත්’ එක්ක මම දවස ගානෙම වෙනදට වැඩිය හයියෙන් බදුල්ලෙ යනවා. ඔයාල ආසාවෙන් ගිය නැරඹුම් මැදිරියෙ පහසුකම නම් මට දෙන්න විදිහක් නැහැ. මොකද පිටිපස්සෙනුත් මට තල්ලුව දෙන්න තවත් කෙනෙක් ඉන්න නිසා. කොහොම වුණත් අනිත් සේරම පහසුකම් හොඳට තියෙන නිසා ඒ සුළු අඩුව ඔයාලට දැනෙන එකක් නැහැ. බදුල්ලට තියෙන බිම් ගෙවල් 44ම හොඳින් බලන්න මාත් එක්ක විනෝද වෙන්න පුළුවන් වේවි.මම උඩරට මැණිකේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=af1210217</link>
    <topic>නව දිවියක් පිරිනමන දිවිනැඟුම පනත</topic>
    <author>ශ්‍රියානී ද අල්විස්</author>
    <content>ගෘහආර්ථික ඒකක දස ලක්ෂයක් ස්ථාපනය කිරීමේ ජාතික වැඩසටහනක් ලෙස දිවි නැඟුම අප හමුවට එන්නේ 2011 මාර්තු මස 12 වැනි දින සිටය. දිවයින පුරා විසිරී ග්‍රාම නිලධාරි වසම 14,000ක එක වසමක ගෙවතු 100 බැගින් සංවර්ධනය කිරීම මෙහි ප්‍රධාන ඉලක්කය විය. කෘෂිකාර්මික, ධීවර හා සත්වපාලන, ගෘහ ආශ්‍රිත කර්මාන්තසංවර්ධනය කිරීම යන ක්‍ෂේත්‍රයන් ඔස්සේ තම එදිනෙදා අවශ්‍යතා සපුරා ගැනීමට සහ යම් නිෂ්පාදන අතිරික්තයක් ඇත්නම් ඒවා වෙළෙඳපොළට යොමුකොට අමතර ආදායමක් ලබාගැනීමට පවුල් ඒකක මෙහෙයවීම ද මෙහි දී සිදු විය. මේ අනුව දිවිනැඟුම වැඩ පිළිවෙළින් ඉටු කර ගැනීමට උත්සාහ කළේ පවුලේ සෞඛ්‍ය සම්පන්න ආහාර අවශ්‍යතාව තම ගෙවත්තෙන්ම සපයා ගැනීමට ජනතාව දිරිමත් කිරීම සහ ආර්ථික වශයෙන් සවිමත් වූ පවුල් ඒකක නිර්මාණය කිරීමයි. මේ යටතේ මූලික කරුණු කිහිපයක් ඉටුකර ගැනීම ප්‍රධාන අපේක්ෂාව විය.පවුලේ පෝෂණයඑනම් නැවුම් එළවුළු, පලතුරු, කිරි, බිත්තර ආදිය ආහාර වේලට එකතු කිරීමෙන්, කාබනික පොහොර භාවිතයෙන් හා යහපත් සෞඛ්‍ය පුරුදු හුරු කරවීමෙන් පවුලේ පෝෂණ මට්ටම ඉහළ නැංවීම, ගෘහය ආශ්‍රිතව ඇති ස්වාභාවික සම්පත් ප්‍රයෝජනයට ගැනීම, පවුලේ ශ්‍රමය යෙදවීම, වෙළෙඳ පොළට ඇදී යන මුදල් පවුල් ඒකකය තුළ ඉතිරි කිරීම, ගමේ නිෂ්පාදන සඳහා ගම තුළ වෙළෙඳ පොළක් ඇති කිරීම, භෝග විවිධාංගීකරණය, ආහාර කල් තබා ගැනීමේ ක්‍රම හඳුන්වාදීම, ගම් මට්ටමේ ව්‍යවසායකයින් බිහිකරීම ආදිය මේ අතර ප්‍රධාන විය.මුළු ලෝකයටම බලපෑ නියං කාලය හා ආහාර අර්බුදය හමුවේ ශ්‍රී ලංකාවේ ක්‍රියාත්මක කළ මෙම වැඩ පිළිවෙළ ඉතා සාර්ථක ප්‍රතිඵල පෙන්වීය. මෙම සාර්ථකත්වයේ පදනම මත සිට දිවි නැඟුම දෙවන අදියර ඇරඹෙන්නේ 2011 ඔක්තෝබර් මසය. පවුල් ඒකක ලක්ෂ 15ක් සවිබල ගැන්වීම මෙම අදියරේ ප්‍රධාන ඉලක්ක වූ අතර එහි දී පළමු අදියරේ ලත් අත්දැකීම් මත ගෘහ කර්මාන්තවලට දිරි දීම, ඒ සඳහා අවශ්‍ය මූල්‍ය උපකාර ලබාදීම, ධීවර, සත්ව පාලන වැනි කුඩා කර්මාන්ත රැසකට දිරි දීම, සංචාරක ජංගම රථ ලබාදීම, දිවි නැඟුම වෙළෙඳ කුටි ඉදිකිරීම වැනි ඉදිරි ආයෝජන අවස්ථා සලසා දීම සිදු වූ අතර සිය ගෙවත්ත වගා කොට සංවර්ධනය කර ගනිමින් ජීවන බර යම් තරමකින් සැහැල්ලු කර ගැනීමට ජනතාව යොමු කිරීම ද අඛණ්ඩව සිදු කෙරිණි.පළමු හා දෙවන අදියරේ වැඩසටහන පෙන්වූ ප්‍රගතිය නිසා 2012 මාර්තු මාසයේ දිවි නැඟුම තෙවන අදියර ආරම්භ වන්න් වඩාත් විධිමත් හා නෛතික පදනමකින් යුක්තවය. මෙහිදී පවුල් ලක්ෂ 25ක් වැඩසටහන සඳහා දායක කර ගැනිණි. දිවි නැඟුම වැඩ පිළිවෙළේ නිෂ්පාදන අංශය මේ වන විට විශාල ප්‍රගතියක් පෙන්වීය. දිවයිනම ආවරණය වන පරිදි දිවි නැඟුම සති පොළවල් විවෘත වන්නේ ඒ හරහාය. අතරමැදියාගේ ග්‍රහණයට හසු නොවී තම නිෂ්පාදන තමන්ටම වෙළෙඳ පොළට සැපයීමේ හැකියාව මේ නිසා උදා විය. එමෙන්ම ගෘහ ආශ්‍රිත පැළ තවාන් ඇතිකිරීම නිසා අදාළ කන්නවල දී අවශ්‍ය භෝග පැළ වර්ග හිඟයකින් තොරව ගැනීමට ද හැකි විය.ව්‍යවසාය ගම්මානසුබවාදීව ඉදිරියට යන දිවි නැඟුම වැඩ පිළිවෙළේ සිවුවන අදියර 2012 ඔක්තෝබර් මස අග භාගයේ දී ආරම්භ වීමට නියමිතය. මේ යටතේ දිවි නැඟුම ව්‍යවසාය ගම්මාන වැඩසටහන හඳුන්වාදීමට නියමිතය. එම ව්‍යවසාය ගම්මානය තුළ කුඩා සත්ව ගොවිපළක්, කිරි නිෂ්පාදකයින්ට අවශ්‍ය ගබඩා පහසුකම්, මස් හා එළවුළු සැකසුම් මධ්‍යස්ථාන, කාබනික පොහොර නිෂ්පාදනාගාරයක්, කුඩා සහල් මෝල්, ආහාර පිරි සැකසුම් මධ්‍යස්ථාන ආදී කුඩා ව්‍යාපාර ක්‍ෂේත්‍රයක් ගම තුළ ස්ථාපිත කිරීමට අපේක්ෂිතය. මෙම ව්‍යාපාර කේන්ද්‍රිත ගම “දිවි නැඟුම ව්‍යවසාය ගම්මානය” ලෙස නම් කිරීමට ද නියමිතය. මෙහි ප්‍රධානතම ඉලක්කය වන්නේ එක් ව්‍යවසාය ගම්මානයකට පවුල් 200ක් පමණ ඇතුළත් කරගැනීමයි. මෙම පවුල් 200 තුළ ගෘහාශ්‍රිත කුඩා කර්මාන්ත ප්‍රවර්ධනයට මෙන්ම දිවි නැඟුම ව්‍යවසාය ණය ක්‍රමය මඟින් අවශ්‍ය ණය පහසුකම් සැලසීමට ප්‍රතිපාදන වෙන් කිරීම රජයේ අපේක්ෂාව වෙයි.මේ ආකාරයට දිවි නැඟුම මඟින් ජනතාව සවිබල ගන්වා ඔවුන්ගේ ආර්ථිකය ශක්තිමත් කරන අතරම රටේ ආහාර සුරක්ෂිතතාව තහවුරු කිරීමට අවශ්‍ය කටයුතු සම්පාදනය කිරීමෙන් ආර්ථික සංවර්ධනයට ඔවුන් දායක කර ගැනීමට හැකිවීම සුවිශේෂී තත්ත්වයකි. ඒ සඳහා නෛතික බලය ලබා දීමට ශ්‍රී ලංකා සමෘද්ධි අධිකාරිය, උඩරට සංවර්ධන අධිකාරිය, දක්ෂිණ ලංකා සංවර්ධන අධිකාරිය, සමෘද්ධි කොමසාරිස් ජනරාල් දෙපාර්තමේන්තුව සහ උඩ රට ගැමි පුනරුත්ථාපන දෙපාර්තමේන්තුව යන ආයතන ඒකාබද්ධ කොට දිවි නැඟුම සංවර්ධන දෙපාර්තමේන්තුව පිහිටුවීමට නියමිතය. ආයතන කිහිපයක් විවිධාකාර ලෙස ග්‍රාමීය සංවර්ධන කටයුතු සිදු කරනවාට වඩා සහ එකම කටයුත්තට ආයතනකිහිපයකට සම්පත් වැය කරනවාට වඩා ඒකමතික සංවර්ධන කටයුතු සිදු කිරීමට මෙම ආයතන සියල්ලේම මානව සම්පත යොදා ගැනීම නව දෙපාර්තමේන්තුවේ අපේක්ෂාවකි.මෙම නව දෙපාර්තමේන්තුවට අනුයුක්ත සියලු නිලධාරීන් සඳහා රජයේ විශ්‍රාම වැටුප් වරප්‍රසාදය හිමි වේ. නව දෙපාර්තමේන්තුගත වීමේ දී සේවකයාට විකල්ප 3ක් භාවිත කළ හැකිය. එනම් නව දෙපාර්තමේන්තුවෙහි සේවකයකු ලෙස විශ්‍රාම ලබන තුරුම සේවය කිරීම, සේවයෙන් ඉල්ලා අස්වී වන්දි මුදල් ලබාගැනීම, තමන්ට ලබාගැනීමට හැකි දීමනා පමණක් ලබාගෙන නව සේවකයෙකු ලෙස නැවත දෙපාර්තමේන්තුවට අනුයුක්ත වීම යන ඒවාය. මෙලෙස පූර්ණ සේවක සුරක්ෂිතතාවක් තහවුරු කර ඇත්තේ රටේ සංවර්ධන කටයුතු සඳහා ඇවැසි ලෙස මානව සම්පත ප්‍රයෝජනයට ගැනීම සඳහාය.නිලධාරීන්ට විශ්‍රාම වැටුප්මෙම මානව සම්පත භාවිතයෙන් හා නව සංවර්ධන දෙපාර්තමේන්තුවෙන් පරමාර්ථ කිහිපයක් සාක්ෂාත් කරගැනීමට නියමිතය. දිළිඳු බව තුරන් කිරීමට සංවර්ධන කටයුතු ක්‍රියාත්මක කිරීම පුද්ගල, පවුල සහ කණ්ඩායම් කේන්ද්‍ර කරගත් ජීවනෝපාය ආර්ථික සංවර්ධන ක්‍රියාකාරකම් ප්‍රවර්ධනය, ආහාර සුරක්ෂිතතාව තහවුරු කිරීම, ජාතික සංවර්ධනය වේගවත් කිරීමට ජනතාව ඒකරාශී කොට සවිබල ගැන්වීම, ජනතාවගේ ජීවනෝපාය සංවර්ධනයට ක්ෂුද්‍ර මූල්‍ය පහසුකම් සැපයීම, භෞතික හා සමාජ යටිතල පහසුකම් සංවර්ධනය කිරීම, ජනතාවගේ ආර්ථික හා සමාජ සංවර්ධනයට අවශ්‍ය අධ්‍යයන සහ පර්යේෂණ කටයුතු සිදු කිරීම, සමාජ ආරක්ෂණ ජාලයක් නිර්මාණය කිරීම ඒ අතර සුවිශේෂී වේ.වඩාත් සංක්ෂිප්තව කිවහොත් ආර්ථික සංවර්ධන ක්‍රියාවලිය ප්‍රවර්ධනය කිරීමෙහිලා සහ සමාජ සාධාරණත්වය සහතික කිරීමේ ජාතික ප්‍රතිපත්තිය බලාත්මක කිරීමෙහි ලා පුද්ගල, පවුල සහ කණ්ඩායම් කේන්ද්‍ර කරගත් ජීවනෝපාය සංවර්ධන ක්‍රියාකාරකම් වැඩි දියුණු කිරීම සහ දිවි නැඟුම ප්‍රජා මූල්‍ය සංවිධාන ස්ථාපිත කොට කලාපීය, දිස්ත්‍රික් සහ ජාතික මට්ටමේ සම්බන්ධීකරණ ජාලයක් ගොඩනැඟීම මඟින් සහ ක්ෂුද්‍ර මූල්‍ය බැංකු පද්ධතියක් සංවර්ධනය කිරීම සහ ප්‍රවර්ධන කිරිම මඟින් ප්‍රජා මට්ටමේ ජාතික සංවර්ධන ක්‍රියාවලියකට ජනතාව ඒකරාශී කිරීම සඳහා දිවි නැඟුම සංවර්ධන දෙපාර්තමේන්තුව පිහිටුවීමට නියමිතය.ජගත් මට්ටමටජාතික මට්ටමෙන් ක්‍රියාත්මක වන මෙම වැඩ පිළිවෙළ ජාත්‍යන්තර තලයට ද නොබෝ දිනකින් පිවිසෙනු ඇත. ඒ සඳහා හොඳම නිදසුන වන්නේ ශ්‍රී ලංකාවේ දිවි නැඟුම වැඩ පිළිවෙළෙහි ප්‍රගතිය දුටු සීෂෙල්ස් රජයේ ජනාධිපතිතුමා සිය රටෙහි ක්‍රියාත්මක කිරීමට යෝජිත ප්‍රජා සංවර්ධන ව්‍යාපෘතිය දිවි නැඟුම නමින් නම් කරන බවට ප්‍රකාශ කිරීමත් තම රජයට ඒ පිළිබඳව උපදෙස් ලබා ගැනීමට ශ්‍රීී ලංකා නියෝජිත පිරිසක් තම රටට එවන ලෙසත් කළ ඉල්ලීමය.දිවි නැගුම සංවර්ධන දෙපාර්තමේන්තු පිහිටුවීමේ පනත් කෙටුම්පත පාර්ලිමේන්තුවට ඉදිරිපත් කිරීමට පෙර පළාත් සභාවල අනුමැතිය ලබාගත යුතු යැයි අධිකරණය ප්‍රකාශ කළේය. ඒ අනුව බස්නාහිර, වයඹ, ඌව, මධ්‍යම, දකුණ, උතුරු මැද, නැඟෙනහිර යන සියලුම පළාත් සභාවල අනුමැතිය මේ වන විටත් පනත් කෙටුම්පතට පක්ෂව ලැබී ඇත. දිවි නැඟුම සංවර්ධන දෙපාර්තමේන්තුව යටතේ පුද්ගලයා සහ පවුල පදනම් කර ඔවුන්ගේ ජීවන තත්ත්වය උසස් කිරීමට බිම් මට්ටමේ සිට අවශ්‍ය මූල්‍ය සහ ජීවනෝපාය සහාය ලබාදී ඔවුන් සවිබල ගැන්වනු ඇත. යෝජිත දිවි නැඟුම දෙපාර්තමේන්තුව යටතේ සංවර්ධනයේ ප්‍රතිලාභ ගමට ගලා යෑමේ ඉඩකඩ වඩ වඩාත් විවර වනු ඇත.දිවි නැඟුම සංවර්ධන දෙපාර්තමේන්තුව ඔබෙත් රටේත් යහපත වෙනුවෙනි. වඩා ක්‍රමවත් වූ පුද්ගල සහ සමාජ සංවර්ධන ක්‍රියාවලියක් වෙනුවෙනි. එය ඔබේම යහපත උදෙසාය. වඩා සුරක්ෂිත අනාගතයක් ඔබට උරුම කරදීම සඳහාය.ශ්‍රියානී ද අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=af1210218</link>
    <topic>ඇයි අම්මේ යැව්වේ අප මහමඟට</topic>
    <author>රමණී සුබසිංහඡායාරූපය - සී. ගමගේ(සොරණාතොට සමූහ)</author>
    <content>වැඩිහිටියන් විසින් උදුරා ගන්නා දරුවන් ගේ ලෝකය ඔවුන්ටම උරුම කර දීමේ අරමුණ තේමා කරගනිමින් මෙවර ලෝක ළමා දිනය සමරා ගතවූයේ හරියටම තෙසතියකි. ඒ සමඟම දින කිහිපයකට පසු ඔක්තෝබර් 11 වනදා ලෝකය පුරා සිටින ගැහැනු දරුවන්ට වෙන්වූ දිනයක් ද ප්‍රකාශයට පත් කෙරුණි.ලෝකයට සම්පතක් වූ, මිනිසාට සම්පතක් වූ ළමා පරපුර ගැන මුළු ලෝකයක් කතා කරද්දී තවත් පැත්තකින් අවසර ලද සැණින් තමන් ගේ නිහීන ආශාවන් ඉටු කරගන්නට සමාජයේ තැනින් තැන හිස ඔසවන පාපතරයින් ඉවකරමින් සිටිද්දී වැදූ අම්මාගෙනුත් දා වූ තාත්තාගෙනුත් හව් හරණක් නැතිව අසරණ වූ දරු පැටියන් එක්කෙනෙකු දෙදෙනකු ගැන නොව අට දෙනකු ගැන පසුගිය සතියේ එකම දිනයෙක අසන්නට ලැබුණේ සිත්පිත් ඇති මවුපියන් ගේ මෙන් ම මිනිසත්කම හඳුනන මිනිසුන් ගේ ද හදවත කම්පා කරවමිනි.එක පවුලක ගැහැනු දරුවන් ම සිව් දෙනෙකි. තම කුඩා නැඟනියන් තුන්දෙනා තුරුළු කරගත් දහතුන් හැවිරිදි අක්කා මහ රෑ ගෙදරින් එළියට බැස්සේ අම්මා තාත්තාගේ අඬදබරවලට බියෙනි. වැටත් නියරත් කොයම් කා නම් ඒ අමාරුව පවසන්නට කෙනෙක් නැත. අම්මාගෙත් තාත්තාගෙත් රැකවරණයක් නැති තැන මේ දැරියන් රැකවරණය සොයා ආවේ මහමඟටය. මහ රෑ කඩපිලක අගු පිල නිදි යහන කරගත් මේ දැරියන් සිව් දෙනා ජංගම මුරසේවයේ යෙදුණ ලග්ගල පොලිසියේ පොලිස් නිලධාරීන්ට ඇස නොගැටෙන්නට පාපතරයන් ගේ ගොදුරු බවට පත්වන්නට පවා ඉඩ තිබුණි. වැසි වැටෙන රැයක අම්මගෙත් තාත්තගෙත් උණුසුම නොලැබුණ තැන ලොකු අක්කාගේත් නව හැවිරිදි මද්දුමීගෙත් උණුසුම මහමෙරක් කර ගනිමින් නිදි ලොව සිටි සිව් හැවිරිදි හා හත් හැවිරිදි පුංචි දියණියන් දෙදෙනා ඒ පොලිස් නිලධාරීන් ගේ ද හදවත් සසල කළේ ය.ලග්ගල පොලිස් ස්ථානාධිපති ප්‍රියන්ත ගුණසේකර මහතාගේ මෙහෙය වීම මත මේ අරුම පුදුම අම්මා තාත්තා සොයා පොලිස් නිලධාරීන් කණ්ඩායමක් ඒ නිවසට ගොඩවන විටත් තම දූවරු ගෙදර නැති බව ඒ අම්මා තාත්තා දන්නේ නැත. දරුවන්ට සුදුසු රැකවරණයක් නොලැබෙන බව තීරණය වීමෙන් අධිකරණය විසින් මේ දරුවන් මවුපිය භාරයට නොව පරිවාස භාරයට පත් කෙරුණි. මවුපිය සෙනෙහස අහිමි සහෝදරියක ගේ ආදරය කරුණාව ලැබ ගෙදරින් පිට වූ මේ දැරියන්ට ඔවුනොවුන් ගෙන් වෙන් වන්නට සිදුවූ කළ දැනෙන පාළුව, තනිකම වගේ ම ඉච්ඡා භංගත්වයත් සුළු පටු වන්නේ නැත. ඒ ලස්සන ළමා ලෝකය එසේ විනාශ වෙද්දී පසුගිය සතියේ ම එකම දිනයේ දරුවන් පස් දෙනකු බිහි කළ කෑගල්ලේ වාසනාවන්ත අම්මා උතුරා යන ආදරයෙන් පැවසුවේ මේ දරුවන් තමන්ට කිසිසේත් ම බරක් නොවනා බව ය. දරු දුක නොහඳුනනා, මවු පදවියටත් පිය පදවියටත් නිගා දෙන නාම මාත්‍රයෙන් පමණින් මවු පියන් වන අයට ඇය දෙන ආදර්ශය ද සුළු පටු වන්නේ නැත.මවුපියන් ගෙදර අඬදබර වෙද්දී ඊට බියෙන් පලා ගිය මේ දැරියන් ගේ ඉදිරිය එසේ තීරණය වෙද්දී රන්මසු සොයා එතෙර ගිය අම්මා කෙනකුගේත් බේබදු පියෙකුගේත් නො දරුවන් සිව් දෙනකුට සිදුවූයේ බඩගින්න ඉවසා ගත නොහැකිව සිඟමන් යදින්නට ය. ඒ සිදුවීම වාර්තා වූයේ හාලිඇළ උඩුවරවත්ත පහළ කොටසේ නිවෙසකිනි. මේ දරුවන් ගේ අම්මා විදෙස් රැකියාවකට ගොස් ඇත්තේ අත දරුවාට යන්තම් මාස හයක් ගත වූ පසුව ය. පුංචි දරු පැටියා කිරි ඉල්ලා අඬද්දී, තවත් දරුවන් තුන් දෙනෙකු ගේ දෑසින් කඳුළු වැගිරෙද්දී ඒ අම්මා විදෙස් ගත වී ඇත්තේ ඔවුන් ගේ රැකවරණය බේබදු පියකුට බාර කරමිනි. ඒ බාලම සිඟිත්තා ගේ දැන් වයස මාස අටකි. දෙවැන්නිය ද අවුරුදු තුනක සිඟිත්තියකි. තෙවැන්නා අවුරුදු හතක් වූ අතර පියාත් නැති ගෙදර ඒ දරුවන්ට රැකවරණය දුන්නේ ද අවුරුදු 9 ක් වයසේ වූ වැඩිමහල් පිරිමි දරුවා ය. අධික ලෙස මත්පැන්වලට ඇබ්බැහි වී ඇති මේ දරුවන් ගේ පියා මීට දින කිහිපයකට පෙර ඇද වැටී පාදයක් බිඳී යාම නිසා දෙමෝදර රෝහලේ ප්‍රතිකාර ලබන්නේ ය. බදුල්ල පොලිසියට ලැබුණු තොරතුරකට අනුව මේ දරුවන් පොලිසිය බාරයට ගෙන අධිකරණයට ඉදිරිපත් කිරීමෙන් පසුව ඔවුන්ට ද නවතින්නට සිදුවූයේ ළමා නිවාසයේ ය.තමන් වැදූ දරුවන් ආරක්ෂා කරගන්නට නොහැකි මවක ගේත් පියෙකු ගේත් මේ ක්‍රියා කලාපය නිසා සිදු වූයේ තවත් අසරණ දරු පැටවුන් සිව් දෙනකු ගේ ළමා ලෝකය අහිමි වීම ය. සැබෑ මවකට දරු සෙනහස තරම් උත්තරීතර බැඳීමක්, වටිනා සම්පතක් තවත් නොවේ. මනු සතුන්ට මෙන් ම තිරිසන් සතුන්ට ද එය පොදු ය.තම පැටවා මුහුදේ ගසාගෙන යන කළ දිය සිඳ උන් බේරා ගනිමියි සිතා වලිගයෙන් මුහුදු දිය ඉසින්ට සැරසුණු ලේන අම්මා තිරිසන් කුලයේ ය. එහෙත් දරුවාගේ කුස පුරවන්නට එරෙන කිරි ටිකත් සඟවාගෙන ඇත්ත වසං කොට ඔවුන් හැර ගිය මේ අම්මා මිනිස් කුලයේ ය. කුඩා දරුවන් දෙතුන් දෙනකු ඇති දැඩි කර ගැනීම මවකට වුව ද ලෙහෙසි පහසු කාර්යයක් නොවේ. අවුරුදු නවයක් තරම් මේ පුංචි පුතා මාස අටක තරම් කුඩා දරුවා කවා පොවා රැක ගත්තේ මවු සෙනෙහස ඉක්ම වූ සහෝදර සෙනෙහස නිසා ය. එහෙත් මේ සහෝදර සහෝදරියන්ට හෙට දිනයේ එක පවුලක සේ එකට ඉන්නට වරම් නැත.අපේ දරුවන් මුහුණ පා සිටින මේ ඛේදනීය තත්ත්වය ගැන ජාතික ළමාරක්ෂක අධිකාරියේ සභාපතිනී අනෝමා දිසානායක මහත්මිය පැවසුවේ මෙවැන්නකි.හාලිඇළ උඩුවරවත්තේ දරුවන්ට ආරක්ෂාව දෙමින්“වැදූ හැදු මවුපියන් දරුවන් නොසලකන විට ඒ දරුවන්ට යන කල අවිනිශ්චිතයි. ආදරයක් කරුණාවක් නැතිව, අනාරක්ෂිතව දරුවන් හැදෙන්නට ඉඩ හැර වරදක් වූ තැන අනුන්ට ඇඟිල්ල දිගු කිරීම අපේ රටේ සමහර මවුපියන්ගේ සිරිතක්. තමන්ගේ දරුවා ආරක්ෂා කර ගන්නට නොහැකි නම්, ඒ දරුවන්ට ආදරය සෙනෙහස දෙන්නට නොහැකි නම් ඒ මවු පදවියෙන්වත් පිය පදවියෙන්වත් පලක් නෑ. මේ අය නිසා අසරණ වන දරු පැටවුන් හෙට දවසේ සමාජයට එන්නේ යහපත් මිනිසුන් ලෙස නොවෙයි. සමාජයට වෛර කරන සිත් පිත් නැති පුද්ගලයින් ලෙසයි. සැබැවින් ම මේ ලෝකයට දරුවන් බිහි කොට ඔවුන් අසරණ කරන්නට හෝ සමාජ විරෝධී පුද්ගලයින් ලෙස හෙට දවසට බාර කරන්නට කිසිම මවකට, පියෙකුට අයිතියක් නෑ. දුප්පත්කම, අඟහිඟකම්, පවුලේ අඬදබර පෙන්වමින් දරුවන් අයාලේ යවන්නට ද අයිතියක් නෑ.දරුවන් සමඟ ජීවිතේ ගැට ගහගන්න ඕනෑ තරම් යහපත් ක්‍රමවේද මේ රටේ තියෙනවා. ඕනෑම ග්‍රාමීය පරිසරයක, නූගත් කාන්තාවකට වුවද අඩුම ගාණේ ඒ පිළිබඳ අවවාද උපදෙස් ගමේ වැඩිහිටියන්ගෙන්, ආගමික නායකයින්ගෙන් අසා දැන ගැනීම අසීරු නෑ. අනෙක් අතට දරුවන් හදා වඩා ගන්නට අසීරු දිළිඳු පවුල්වලට ආධාර උපකාර කරන්නට රාජ්‍ය ආයතන රැසක්ම ක්‍රියාත්මක වෙනවා. ළමා සංවර්ධන හා කාන්තා කටයුතු අමාත්‍යාංශය, සමාජ සේවා දෙපාර්තමේන්තුව, ජාතික ළමාරක්ෂක අධිකාරිය, පරිවාස හා ළමාරක්ෂක දෙපාර්තමේන්තුව ඒ අතරින් සමහරක්. මේ සියල්ල ක්‍රියාත්මක වෙද්දි මවුපියන් මෙසේ දරුවන් නොසලකා හරින්නේ දිළිඳුකම නිසා කියනවා නම් එය මුලාවක් පමණයි. සිදු වී තිබෙන්නේ දුප්පත්කමටත් වඩා ඔවුන්ගේ මානුෂීය හැඟීම් සෝදා පාළුවට ලක් වීමයි. ආකල්පවල ඇති වරදයි.මේ තත්ත්වය දිගින් දිගටම පැවතුණොත් අද ඉපදෙන දරුවාගේ පමණක් නොවෙයි අනාගතයේ ඉපදෙන දරුවන්ගේත් ළමා ලෝකය විනාශ වෙනවා. අනෙක් අතට මවුපිය ආදරය නැතිව හැදෙන දරුවන් වගේ ම නිසි රැකවරණය ආදරය ඇතිව හැදෙන දරුවන් වැඩිහිටියන් බවට පත්වී හෙට දවසේ කටයුතු කරන්නේ එකම සමාජයක. අම්මගෙන් තාත්තගෙන් ආදරයක් කරුණාවක් නැතිව හැදුණ දරුවොත් අම්මලා තාත්තලා වෙනවා. ඉතින් ඔවුන්ගෙන් ඉපදෙන දරුවන්ට යහපත් හෙට දවසක් උදාවෙයි ද? විවිධ වැරදිකරුවන් ගැන කළ සමීක්ෂණවල දී ළමාවියේ ආදරය කරුණාව නොලැබුණු පිළිගැනීමට ලක් නොවුණු දරුවන් වැඩි වශයෙන් වැරදිවලට පෙලඹී ඇති බව හෙළි වී තිබෙනවා. මේ නිසා අද දවසේ දරුවන් මුහුණ පා සිටින ඛේදනීය තත්ත්වය එක්කෙනෙකුට දෙන්නෙකුට බලපාන ප්‍රශ්නයක් නොව අනාගතයේ සමස්ත සමාජයටම බලපාන ප්‍රශ්නයක් බව අපි අවබෝධ කරගත යුතුයි. ඒ නිසා සමස්ත සමාජයේ ම දයාව, කරුණාව, රැකවරණය සමස්ත ළමා පරපුරටම හිමි විය යුතුයි.ඒ වගේම රැකවරණය අහිමි දරුවෙක් ළමා නිවාසයකට බාර කළ පමණින් ඒ දරුවාට හොඳ හෙට දවසක් ලැබේ යැයි අපේක්ෂා නොකළ යුතුයි. සමහර ළමා නිවාසවලදී දරුවන් අපයෝජනය වෙනවා. දැඩි කායික මානසික පීඩනයකට ගොදුරු වෙනවා. අද වැඩිහිටි පරපුර මේ ගැන හොඳින් අවබෝධ කරගෙන කටයුතු නොකළොත් හෙට දවසේ වැඩිහිටියන් ලෙස සමාජගත වන මේ දරුවන් සමස්ත සමාජයටම වෛර කරන, සමාජයෙන් පළිගන්නා පිරිසක් බවට පත් වෙනවා.වරදක් වන තැන රාජ්‍ය නායකත්වයට පමණක් වරද පටවමින්, වගකීම් පෙන්වා දෙනවා වෙනුවට තම තමන්ගෙන් දරුවන්ට විය යුතු යුතුකම් ඉටු කරන්නට සමාජයේ සියලුම කොටස් කටයුතු කරන තාක් අපේ දරුවන්ට යහපත් හෙට දවසක් ගැන සහතික විය නොහැකියි. විශේෂයෙන් ජාතික ළමා රක්ෂක අධිකාරිය දරුවන්ගේ හෙට දවස යහපත් ලෙස ගොඩ නැඟීමේ අරමුණෙන් ආදරය, සාමය, අවංකකම, යහපත් ක්‍රියාව අවිහිංසාව යන කරුණු පෙරදැරි කරගත් සංකල්පයක් ජාතික ළමාරක්ෂක ප්‍රතිපත්තියට ඇතුළත් කිරීමට බලාපොරොත්තු වෙනවා. ළමයින් වෙත සමස්ත සමාජයේම අවධානය යොමු කරවීමට ඉන් බලාපොරොත්තු වෙනවා. වර්තමානයට පමණක් නොව අනාගතයේ තව අවුරුදු විස්සකින් තිහකින් ඉපදෙන දරුවන් ආරක්ෂා කර ගැනීම එහි අරමුණයි.”එහෙත් ආයතනයකට පමණක්, එක් පිරිසකට පමණක් ඒ ගමන යා නොහැකියි. සියලුම සමාජ කණ්ඩායම්වල සහාය ඒ සඳහා ලැබිය යුතුයි.රමණී සුබසිංහඡායාරූපය - සී. ගමගේ(සොරණාතොට සමූහ)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=af1210219</link>
    <topic>කිරි සිහිනය බොඳවුණේ ඇයි?</topic>
    <author>සුභද්‍රා දේශපි‍්‍රයඡායාරූප විමල් කරුණාතිලක</author>
    <content>වාට්ටුවේ ක්ලෝරීන් භාජනයටළදරුවකු දැමු සිත සසල කරවන කතාවමධ්‍යම රාත්‍රියත් පසු වී හෝරා කිහිපයක් ගෙවී ගොස්ය. අලුත උපන් කිරි පැටවුන්ගේ හීන් හඬ හැරුණකොට පරිසරය නොසොල්මන්ය. කොළඹ රිජ්වේ ආර්යා ළමා රෝහලේ දෙවැනි වාට්ටුව වෙන් කෙරුණේ මෙලොව එළිය දකින කිරි පැටවුන් වෙනුවෙන්මය. කිරි සුවඳ වාට්ටුව පුරා පැතිරී ගොස්ය. සමහරෙක් අම්මා තුරුළට වී උණුසුමට නිදති. තවත් සමහරෙක් මල්පෙති වන් සුසිනිඳු දෙතොලතර මවගේ පියයුරු තුඩ රඳවා කිරි උරති. තවත් සමහරෙක් කිරි සිහින දකිමින් සිනාසෙති. ඒ මෙලෝ හසරක් නොදත් කිරි පැටවුන්ගේ ලෝකයයි.දස මසක් කුස දරා දරු පැටව් මෙලොවට බිහි වන තුරු නොඉවසිල්ලෙන් බලා සිටි අම්මාවරුන් මුළු ලෝකයම දිනුවා සේ සැනසුම් සුසුම් හෙළති. අපමණ දුක් විඳ මෙලොවට බිහි කළ කිරි පැටව් ළයෙහි හොවා ලේ කිරි කර කිරි පැටවුන්ගේ කුසගිනි නිවන්නීය. ජාති ආගම් කුලමල කිසිදු භේදයකින් තොරව මහ මන්දිරවල මෙන්ම දිළිඳු පැලේ අම්මාගේ ද රතු ලේ කිරට හැරෙන්නේ දරු සෙනෙහස නිසාය. ජීවිත කාලය පුරා දරුවන්ගේ දුක කඳුළු ළඟ නොසැළී අතහැර නොයන්නේ මතු බුදු වන ගෙදර බුදුන් අම්මාය.ඒ උතුම් මව් පදවියට අපි නිගා නොකරන්නෙමු. එහෙත් මව් පදවියට නිගා දෙන අම්මාවරුන් ගැන ද මේ සමාජයේ ඉඳහිට අසන්නට ලැබේ. ඔවුන්ට ‘අම්මා’ යැයි කීමට බැරිය. සමහරෙක් දරු පැටවා මහමඟ කසළ ගොඩට විසි කරති. ගඟේ මුහුදේ දමති. එසේ නොවන්නේ නම් ගෙල සිරකර දමති. දස මසක් කුසේ දරා සිටි දරුවන් මරා දමන්නට තරම් එවන් අම්මාවරුන්ගේ සිත දැඩි වන්නේ කෙසේ ද? එහෙත් එවැනි දේ මේ සමාජයේ සිදුවෙයි. එවන් අය අම්මා යන උතුම් අරුතට ද නිගා දෙන්නෝය. අගහිඟකම් තිබුණ ද දරුවන්ගේ කුසගිනි නිවා ඇය කුසගිනි දරා අපමණ දුක්විඳ වේදනා සඟවා දරුවන්ගේ සිනහව ළඟ සිනාසෙන්නීය. කඳුළ ළඟ හඬා වැටෙන්නේ අම්මාය. ඒ මව් සෙනෙහස මැනිය හැකි මානයක් මෙලොව නැත. ඒ සෙනෙහසට අරුත් දෙන්නට අපේ වදන් කෙටිය.‘ළමා ලෝකය ළමයින්ටයි’ මෙවර ලෝක ළමා දිනයේ තේමාව එයයි. මෙලොව උපන් ඕනෑම කෙනෙකුට ජීවත්වීමේ අයිතිය උදුරා ගැනීමට කිසිවෙකුටත් ;නාහැකිය. ගුණධර්ම, සාරධර්ම, මෙන්ම හොඳ සංස්කෘතික වටපිටාවක ජීවත්වන කවරකු වුවද එය මැනවින් දනිති.පුංචි දරුවන් මල් වැනිය. ඔවුන්ගේ මුවඟ නැඟෙන හසරැලි සැබැවින්ම අව්‍යාජයි. ඒ හසරැලි පිපෙන්නටත් පෙර පර කරන්නට තරම් මේ සමාජයේ ඇතැමුන් කුරිරුය. පුංචි පා පොඩි ඔසවා පිය නගන්නට ඇති මාවත අහුරා දමන්නට තරම් සමහර මාපියන් අකාරුණිකය. මහමෙරක් තරම් බලාපොරොත්තු පොඳි බැඳගෙන දරුවන් මෙලොවට බිහිකරන මව්වරුන් අතර දරුවන් කුණුකසළ බඳුන්වලට දමා යන මව්වරු ද සිටිති.පසුගිය දිනක අභාග්‍ය සම්පන්න සිදුවීමක් කොළඹ රිජ්වේ ආර්යා ළමා රෝහලෙන් අසන්නට ලැබිණි. මාතර ප්‍රදේශයේ රෝහලක උපත ලද පුංචි බිලිඳකු වැඩිදුර ප්‍රතිකාර සඳහා කොළඹ රිජ්වේ ආර්යා ළමා රෝහලට මාරුකර එවා තිබිණි. බිලිදාගේ මවට වයස අවුරුදු දහඅට සම්පූර්ණ වී තිබිණි.දින විසි පහක් වන දරුවා ළමා රෝහලේ වැසිකිළිය අසල වූ ක්ලෝරින් අඩංගු බඳුනකට දමා තිබිණි. මෙය සිදුවී ඇත්තේ අලුයම 2.15 පමණය. අලුත උපන් බිලිදුන්ගේ වාට්ටුවේ සේවය කරන හෙද නිලධාරිනියන්ගේ විමසිලිමත් භාවය නිසා බිලිදුගේ ජීවිතය බේරා ගැනීමට හැකි විය. “මේ බිලිදා වැසිකිළිය අසල වූ ඒ භාජනයේ තව ටික වේලාවක් සිටියේනම් බිලිදාගේ ජීවිතය බේරා ගැනීමට නොහැකි වන බව රෝහල් කාර්ය මණ්ඩලය පැවැසීය.“එදින උදෑසන දෙකට පමණ දරුවාගේ මව වැසිකිළියට ගිහින් තියෙනවා. පසුව ඇය ඇඳ අසල බිම වාඩිවී දරුවා නැති බව පවසමින් අඬල තියෙනවා. ඒ අසාමාන්‍ය වැළපීමක් බව වටහා ගත් රෝහලේ කාර්ය මණ්ඩලය යුහුසුලු වී දරුවා සෙවීමට පටන්ගෙන තිබෙනවා. මේ දරුවා අපට මාතර රෝහලකින් අනුයුක්ත කළ දරුවෙක්. දරුවාගේ දෑස සම්බන්ධ ප්‍රශ්නයකට ප්‍රතිකාර කිරීමට තිබුණ නිසයි කොළඹට මාරුකර එවා තිබුණේ.”“මේ මවට අවුරුදු දහඅටක් පමණ වෙනවා. ගර්භණී තත්ත්වයට පත්වූ මවක් හැම විටම තමාට ලැබෙන දරුවා සියයට සියයක් නිරෝගී දරුවෙක් යැයි විශ්වාස කරමින් සිටිනවා. එහෙත් මෙලොව එළිය දකින ඒ කිරි පැටියාට යම් යම් අඩුපාඩු තිබුණහොත් ඒ තත්ත්වයට මුහුණ දීමට මවක් සූදානම් විය යුතුයි. කිසිදු හේතුවක් මත දරුවකුගේ ජීවිතයට හානියක් වන අයුරින් කටයුතු කිරීමට කිසිදු කෙනෙකුට අයිතියක් නැහැ. බිලිදාගේ මව යම් කිසි මානසික රෝගී තත්ත්වයකින් පෙළෙන්නේ ද යන්න පිළිබඳව මේ වන විට අපි තොරතුරු සොයා බලා අවශ්‍ය වෛද්‍ය ප්‍රතිකාර සඳහා යොමුකර තිබෙනවා. දරුවකු ලැබෙන්න ඉන්න මවකට මානසික සමාජීය ප්‍රශ්න තිබිය හැකියි. ලැබෙන දරුවා නිරෝගි දරුවකු නොවන්නට පුළුවන්. එහෙත් අප මානසිකව ලෑස්ති විය යුත්තේ මේ තත්ත්වයට මුහුණ දීමටයි. ළමා රෝහලේ අධ්‍යක්ෂ වෛද්‍ය රත්නසිරි හේවගේ මහතා අප සමඟ කීය.දරුවා මේ වන විට සුවෙන් සිටී. ක්ලෝරින් බඳුනේ දමා වසා තිබු බිලිදා සොයාගෙන ඇත්තේ දෙවැනි වාට්ටුවේ සේවය කරන කුමුදු මෙන්ඩිස් නමැති හෙද නිලධාරිනිය විසිනි.“එදින උදෑසන බිලිදියගේ මව වැසිකිළියට ගියා. ඉන් අනතුරුව ඇඳ ළඟට ඇවිත් ඒ අසල වාඩි වී හඬන්නට වුණා. නමුත් හැසිරීමේ වෙනසක් තිබුණ නිසා අපිට සැක හිතුණා. නැවත නැවත මවගෙන් ප්‍රශ්න කරමින්ම අප දරුවා සෙවීමට යුහුසුලු වුණා. කසළ බඳුන් ද අප පරීක්ෂා කළා. ඇය හඬපු ආකාරය පිළිබඳ අපට සැකයක් ඇතිවුණා. ඉන් අනතුරුවයි වැසිකිළිය අසල වූ බඳුනක දරුවා දමා තිබී සොයා ගනු ලැබුවා. ඒ දරුවාගේ ජීවිතය බේරා ගැනීමට හැකි වුණේ අපි ඉක්මනින් සොයා බැලු නිසයි.” කුමුදු මහත්මිය කීවාය.නොමිනිසුන්අතර මිනිසත් බව හඳුනන මෙවැනි අය රටටම ආදර්ශයකි. සියල්ල රුපියල් සත මත තක්සේරු වන මෙවැනි යුගයක මෙවැනි හෙදි සොයුරියන්ගේ සුපරීක්ෂාකාරී සේවාව සැබැවින්ම රෝහල් කාර්ය මණ්ඩලයටම ආදර්ශයකි.අඩු වයසේ පසුවන මවක් මව් පදවියට සූදානම් වන්නේ කෙසේ ද? දරුවා ලැබුණ පසු හදා වඩා ගැනීමට ඇගේ මානසිකත්වය සූදානම් කළ යුත්තේ කෙසේ ද යන්න මාපිය සුමිතුරෝ සංවිධානයේ මාපිය මෙහෙවර වැඩසටහන දීප ව්‍යාප්තව ක්‍රියාත්මකය. එහි අනුශාසක ලෙස කටයුතු කරන කොළඹ කාසල් රෝහලේ හිටපු ප්‍රසව හා නාරි විශේෂඥ වෛද්‍ය එල්. ඒ. ඩබ්ලිව්. සිරිසේන මහතා විශාල කාර්ය භාරයක් සිදු කරයි.ළමා රෝහලේ අධ්‍යක්ෂ වෛද්‍ය රත්නසිරි හේවගේ“දරුවා ලැබෙන්නට ඉන්න කාලයේ පටන් අම්මා තාත්තා දෙදෙනාම ඒ පිළිබඳ දැනුම්වත් කළ යුතුයි. දරුවා ලැබුණ පසු කළ යුතු කැපවීම් පිළිබඳ දැනුම්වත් කළ යුතුයි. විශේෂයෙන් දරුවන් ලැබුණ මව්වරුන්ගෙන් සියයට 95 ක් සාමාන්‍ය තත්ත්වයේ පසුවන අතර ඉතා විරළ තත්ත්වයේ සියයට 5 ක් පමණ මව්වරුන් සිටිනවා. උපදේශයන් ලබා දීමට ඇය අනෙත් මව්වරුන්ගෙන් වෙන්කර හඳුනාගෙන විශේෂ සැලකිල්ලක් දැක්විය යුතුය. විශේෂයෙන් නොමේරූ ළදරුවකු මෙලොවට බිහිකළ මව්වරුන්ට දීර්ඝ කාලීන වශයෙන් විශේෂ සහායක් ලබාදීමට අනෙත් පාර්ශ්වයන් කටයුතු කළ යුතුයි.” මව්පිය මෙහෙවර දීප ව්‍යාප්ත වැඩ සටහන මෙහෙයවන ප්‍රසව හා නාරි විශේෂඥ වෛද්‍ය එල්. ඒ. ඩබ්ලිව්. සිරිසේන මහතා පැවැසීය.ගැහැනියකට මෙලොව ලැබිය හැකි උතුම් ම පදවිය මව් පදවියයි. මෙලොවට බිහිවන දරුවා සියයට සියයක් අංග සම්පූර්ණ දරුවකු වෙතැයි අම්මාවරුන්ගේ පැතුමයි. එහෙත් අඩුපාඩු සහිත දරුවකු ලැබුණ ද සැබෑ අම්මාට තම දරුවා රටක් වටී. එතැන් පටන් දරුවා හදා වඩා ගැනීමට ඇය ජීවිත කාලයම කැප කරන්නීය. නොමේරූ ළදරුවකු හෝ අඩුපාඩු සහිත දරුවකු මෙලොවට බිහිකළ අම්මාවරුන් අනෙත් අම්මාවරුන්ටත් වඩා වේදනා විඳින්නීය. එහෙත් ක්ෂණිකව දරුවාගේ ජීවිතය නැතිකර දැමීම නොව අනෙත් දරුවන්ටත් වඩා ආදරයෙන් සෙනෙහසින් එවැනි දරුවන් රැක බලා ගත යුතුය. මාතෘත්වයට නියම අරුත් දෙන්නේ එවැනි මව්වරුන්ය.තමන්ගේ දරුවන් වෛද්‍යවරයකු හෝ ඉංජිනේරුවකු බවට පත්කිරීම සමාජයේ ඉහළට යෑමක් යැයි කිව නොහැකිය. ඒ සියල්ලටම වඩා අප දරුවෙකු තුළ ගොඩනැඟිය යුත්තේ සාරධර්ම, මිනිස් ගති පැවතුම්ය. ගුණධර්මවලින් පිරිහුණු සමාජයක අනෙත් කිසිදු දේක වටිනාකමක් නැත. ඒ සියල්ලෙන් පිරිපුන් දරුවන් මැණික් මෙන් බබළයි. ඒ ගුණධර්මවලින් පිරිපුන් සමාජයක මෙවැනි දේ සිදු නොවන බව ළමා රෝහලේ අධ්‍යක්ෂවරයා අප සමඟ පැවැසීය. මේ ඉරහඳ යට මෙවැනි ශෝචනීය පුවත් තවත් අසන්නට නොලැබේවායි අපිදු පතමු.සුභද්‍රා දේශපි‍්‍රයඡායාරූප විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=af12102111</link>
    <topic>නියම වැරැදිකාරයෝ දරුවන්ගෙ අයිතිකාරයෝ</topic>
    <author>අරුණි මුතුමලී</author>
    <content>පත්තර ටික දිග ඇරගෙන තාත්තා සුසුම් කීපයක්ම ලෑවා. අම්මත් හනේ හපොයි කියන මුහුණක් හදාගෙන අත කම්මුලට තියාගෙන ඒ ප්‍රවෘත්තිවලට කන්දුන්නා.”හනේ මන්දා මෙහෙම ලෝකයක්. අපි අපේ දරුවන්ට කොච්චර සැප දෙනවද කියලා හිතුණාම එක වෙලාවකට අපි ගැනම සතුටුයි.” අම්මා කීවා.”හ්ම්” තාත්තා ඔව් කියන අතරම හුස්මක් පිට කළා.මල්ලි පැනපු ගමන් ආච්චිට චෝදනා කරන්න පටන් ගත්තා. “හ්ම් දැක්කද අර නපුරු ආච්චි . ඒ ළමයා ගැටගහලා. පව් පොඩි එකා. ළමයෙක් ඔහොම ගැට ගහලා තියෙන එක අයිතිවාසිකම් උල්ලංඝනය කිරීමක්. හරි නම් ආච්චි හිරේ දාන්නයි තිබුණේ.”මුලින් විහිළුවකට වගේ කීවත් අවසාන වචන ටික පිටවෙද්දී මල්ලි ඒවා කියන්නේ ඇත්තටමයි කියලා අපිට දැනුණා. ඒකට ආච්චිට හොඳටම කේන්ති ගියා.”පෙනේද මුංගෙ කටවල්. හරි නම් මිරිස්කුඩු උලන්නට තියෙන්නේ”ඒ කතාවෙන් මල්ලිගේ තර්කය වැඩි දියුණු වුණා.”ඔය ඔය. මං කීවේ. මේ අපේ ආච්චි අපි බලපු හැටි දැන් හිතාගත්තැහැකි.””පුතා” අම්මා තදින් සැර කළා. ආච්චිගේ මූණත් රතුවෙලා.”උඹලා දන්නේ නෑ ආච්චිලා මුනුපුරන්ට කොච්චර ආදරේද කියල” ආච්චිගෙ ඇස් දිලිසෙනවා.”අපි උඹල බලාගත්තේ අපේ දෑහටත් වඩා පරෙස්සමින්. අර ගැටගහල හිටිය ළමයාගේ ආච්චි ගැන වුණත් මට තියෙන්නේ අනුකම්පාවක්. ඒක දැනෙන්න උඹලා අපේ වයසටම ඇවිත් බලන්න ඕන. සමහර මැරෑටි ළමයි ඉන්නවා මොනවා කරලවත් බේරෙන්න බෑ කරන්නෙම තක්කඩි වැඩ.එහෙම ළමයෙක් දඟලනකොට සමහර වෙලාවට ආච්චිලාට සීයලාට පණත් නෑ ඒ ළමයා එක්ක හරි අල්ලන්න. අඩුම ගානේ වැසිකිළියට වත් යන්න බැරිවෙන වෙලාවල් තියෙනව පොඩි ළමයි බලාගන්නකොට.ඉතින් ඒ මනුස්සයත් මනුස්සයෙක්නේ දෙයියනේ. මේ ළමයා එක්ක වැඩ ටික කරගන්න බැරිම නිසා ඔහොම ගැටගැහුවද නැත්නම් හදිසියේ එහාට මෙහාට වෙන්න ඕන නිසා ළිඳකටවත් පනීද බයට ගැට ගැහුවද කවුද දන්නේ. අපෙ වයසට කොන්ද අමාරු දණිස් අමාරු වාත අමාරු ඔක්කොමත් එක්ක කොහොමද ඔය වයසේ ළමයි එක්ක නටන්නේ.අනික මතකද අපේ ගෙදර වැඩ කරපු සෝමා උන්දෑ රෙදි වියන මැසිමෙ කකුලෙ ළමයා ගැටගහල එතන පැදුරක් එළලා සෙල්ලම් බඩුයි කෑම පිඟානකුයි තියලයි රෙදි විව්වේ. ඒ කළෙත් ළමයටම කන්න දෙන්න හම්බ කරන්න තමයි. නැතුව තරහකට නෙවෙයි.ඒ නිසා මේ වගේ දේවල් දකින දෙයින්ම එක පැත්තකටම බර කරල හිතන එක වැරැදියි ළමයිනේ.” ආච්චි කියපු ආයාචනාත්මක ස්වරූපයට මගේ පපුව හෝස් ගාලා ගියා.මල්ලිත් කම්මුල් දෙක රතු කරගෙනයි අහගෙන හිටියේ. ඒත් පරදින්න කැමැති වුණේ නැහැ.”ඒත් දරුවන්ට එහෙම කරන්න දුක හිතෙන්නේ නැද්ද? දරුවන්ට වද දෙන මිනිස්සු කොච්චර නම් කියලා ඉන්නවද?””ඔය හැම දේම දෙතුන් පැත්තක් තියෙනවා ළමයිනේ” තාත්තා මධ්‍යස්ථව මතය ඉදිරිපත් කළා.”සමහර වෙලාවට ළමයිනුත් පව්. ඒත් සමහර වෙලාවට වයසක ආච්චිලත් පව්. ඕකේ නියම වැරැදිකාරයෝ තමයි දරුවගේ අයිතිකාරයෝ.””ඇයි” මල්ලි උනන්දු වුණා.”මේ පේනවානේ එක තාත්තා කෙනෙක් බීලා වැටිලා අඬු කඩාගෙන. ළමයි හතර දෙනා බලුපැටව් හතර දෙනෙක් වගේ කෑම හොයාගෙන එළියට බැහැලා.””අනේ දෙවියනේ” ආච්චිට කියවුණේ ඉබේටම.”මේ අනිත් අම්මයි අප්පයි රණ්ඩුවෙවී ඉඳලා ළමයි හතර දෙනා ඒත් පාර දිගේ ගිහින් පොලීසියෙන් දැකලා එක්කං ගිහින් තියෙන්නේ.””අප්පේ” ආච්චිගේ ඇස් උඩ ගිහින්. පිට කෙළින් වුණා.”පොලිසියෙන් රෑ ආපහු එද්දි අම්මයි තාත්තයි වගේ වගක් නැතිව නිදිලු. හ්ම්හ් ඉතින් ඔහොම වුණාම අන්තිමට ආච්චිලා සීයලා නැන්දලා මාමලා ගාව ළමයි දාල යනවා. ඊට පස්සේ ඔක්කොම වැරදි අනුන්ගේ පිටේ.” තාත්තා කියද්දි අම්මාත් අදහස් දැක්වුවා.”අනික ආච්චිලා කියන්නේ තමන්ගේ ළමයින්වත් හදල වඩලා ජීවිතේ ඇති තරම් වෙහෙසිලා ඉන්න අයනේ. ඒ අයටම මේ වගේ පොඩි වයසේ දඟලන වයසේ ළමයි ආංබාං කරන්න දෙන එක පව්.””ඒ කොහොම වුණත් දරුවකුගේ නීත්‍යානුකූල අයිතිය තියෙන්නේ අම්මටයි තාත්තටයි. ඉතින් වැඩ කොච්චර තිබුණත් ළමයා හරියට හදාගන්න වගකීම තියෙන්නෙත් ඒ දෙන්නටම තමයි. ළමයි හතර පහ හැදුවට පස්සේ රණ්ඩු වෙන්නයි, බීලා වැටිල අඬු පඬු කඩාගන්නයි ගියාම අර ළමයි අනාථ අසරණ වෙලා අන්තිමට උන් ලොකු මහත් වෙන්නේ සමාජෙටම වෛරක්කාරයෝ විදිහට. ඒ නිසා මේ වගේ ඒවට ළමයින්ගේ අයිතිකාරයෝ හම ගහනවා ඇරෙන්න කාටවත් දොස් පවරලා වැඩක් නෑ.” තාත්තා නිශ්චිත වශයෙන්ම කීවා.”හනේ උඹලට ඕවා මෙවුන් දෙන්නා පොඩි කාලේ හිතුණේ නෑනේ මගේ වෙලාවට” ආච්චි හරවා පහරක් එල්ල කළා.ඒකට නම් අපි හැමෝම මොහොතක් තක්කු මුක්කු වෙලා ආපහු එකවරම හිනාවෙන්න ගත්තා.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=af12102112</link>
    <topic>රජ්ජුරු බණ්ඩාර දෙවියන් පුදන රුහුණේ පෙරහර</topic>
    <author>රමණී සුබසිංහ</author>
    <content>සිත්තම් ගල්ලෙන ඇසළ පෙරහර මංගල්‍යයඓතිහාසික සිත්තම්ගල්ලෙන විහාරය පිහිටියේ හම්බන්තොට දිස්ත්‍රික්කයේ මුල්කිරිගල රම්මල් කන්ද පාමුලය. ගල්ලෙන් විහාරයක් ලෙස ප්‍රසිද්ධ මෙම විහාරය වඩාත් ප්‍රචලිතව ඇත්තේ බටහිර රජ්ජුරු බණ්ඩාර දේවාලය නමිනි. රම්මල් අඩවියේ අණසක පතුරුවමින් වැඩ සිටින රජ්ජුරු බණ්ඩාර දෙවියන් මහානුභාව සම්පන්න දෙවි කෙනෙකැයි සැලකේ. ඉපැරැණි ගොවීහු සිය කෙත්වතු සශ්‍රීක කර ගැනීමටත්, ව්‍යාපාර සාර්ථක කරගන්නටත් මෙම දෙවොලට පඬුරු බැන්දේ ගෞරවය මුසු වූ දැඩි විශ්වාසයකිනි.විසිවැනි දශකය පමණ වන විට සිත්තම්ගලුලෙන විහාරයේ විහාරාධිපති ලෙස වැඩ සිටියේ අගලකඩ සෝභිත නා හිමියන්ය. විහාරයේ ජරාවාස වෙමින් තිබූ ප්‍රතිමා ප්‍රතිසංස්කරණය ඇරඹුයේ උන්වහන්සේ විසිනි. ප්‍රතිමා මෙන්ම අතීතයේ ඉතා අලංකාර ලෙස මෙහි කළ සිතුවම් ද ස්වාභාවික හේතූන් නිසා විනාශ වී ගොස් ඇති බව පෙනේ.මෙම ලෙන් විහාරය සිත්තම්ගල්ලෙන ලෙස හැඳින්වෙන්නේ ද මෙම සිතුවම් නිසාය. පෙර සිතුවම් ගල්ලෙන වූ විහාරය පසුකලෙක සිත්තම්ගල්ලෙන නමට පරිවර්තනය වූ බව ද පැවසේ.කලකට පෙර රම්මල් කන්ද ප්‍රදේශයේ ජීවත් වූ මද්දුමාගේ සියදෝරිස් නම් වෙද මහතා දිනෙක සිහිනයක් දුටුවේය.රජ්ජුරු බණ්ඩාර දෙවියන් වෙනුවෙන් අලියෙක් සහිත පෙරහරක් පවත්වන ලෙස ඒ සිහිනයෙන් කියවුණි. වෙදමහතා විසින් විහාරාධිපති දිද්දෙණිපොත පේමරතන නාහිමියන්ට මේ සිදුවීම සැලකරනු ලැබීමත් සමඟ උන්වහන්සේ ප්‍රකාශ කළේ පෙරහරක් සංවිධානය කරන ලෙසටය. පන්සාළිස් වසරකට පෙර එසේ මල් පෙරහරක් ලෙස ඇරඹූ මෙම පෙරහර වර්තමානය වන විට ප්‍රදේශයේ සංස්කෘතිකාංග විදහා දක්වමින් දින හතක් පුරා පවත්වන අලංකාර පෙරහරක් බවට පරිවර්තනය වී තිබේ. විශේෂයෙන් රුහුණු මහා කතරගම දේවාල පෙරහරට පසුව පවත්වන පරිවාර පෙරහරක් ලෙස වර්ධනය වූ සිත්තම්ගලු ඇසළ පෙරහර උඩරට, සබරගමුව හා රුහුණේ ගැමි නර්තන ඉස්මතු වන සේ පෙළ ගැසෙන අතර එය ගිරුවාපත්තුවට මහත් අභිමානයක් ලෙස සැලකේ.ආරම්භයේ පටන් මෑතක් වන තුරුම බැතිමතුන් ගේ හා පෞද්ගලික අංශයේ දායකත්වයෙන් පවත්වාගෙන ගිය මෙම පෙරහර පූජෝත්සවයට පූර්ණ රාජ්‍ය අනුග්‍රහය ලැබුණේ 2007 වසරේ සිත්තම්ගල්ලෙන විහාරයේ අභිනව බස්නායක නිලමේ ලෙස අභිෂේක ලැබූ ජනාධිපති සම්බන්ධීකරන ලේකම් කිත්සිරි ගංගානාත් අබේගුණවර්ධන මහතා ගේ ඉල්ලීම මත මහින්ද රාජපක්ෂ ජනාධිපතිතුමා ගේ උපදෙස් හා අනුශාසනා පරිදිය.වර්තමානය වන විට සිත්තම්ගල්ලෙන විහාරස්ථානය හා පෙරහර මංගල්‍යය අන්තර්ජාතික තලය දක්වා රැගෙන ගොස් ඇති අතර රුපියල් ලක්ෂ 450ක මුදලක් වැය කර විහාරස්ථානය අවට මාර්ග පද්ධතිය නවීකරණය කර ඇත.ඉහළ විහාරය දක්වා විදුලි ආලෝකය ලැබී ඇති අතර විහාරස්ථානයට තොරතුරු තාක්ෂණ මධ්‍යස්ථානයක් ද ලබා දී ඇත.සතර මහා දේවාල සඳහා නිලමේවරයකු බැගින් පත්කිරීම නිසා පේළි පෙරහරට සක්‍රිය බවක් ලැබී ඇති අතර විහාරස්ථානයේ ඓතිහාසික තොරතුරු ඇතුළත් වෙබ් අඩවිය තවත් සුවිශේෂත්වයකි.මෙවර ඓතිහාසික සිත්තම්ගල්ලෙන ඇසළ මහ පෙරහර වීදි සංචාරය කැරෙන්නේ 45 වැනි වරටය. ශ්‍යාමෝපාලි වංශික මහා නිකායේ, ශ්‍රී රෝහණ පාර්ශවයේ අනුනායක සිත්තම්ගල්ලෙන රජමහා විහාරාධිපති හම්බන්තොට දිසාවේ ප්‍රධාන සංඝනායක අගලබඩ පියසිරි නායක හිමියන් ගේ හා කෘත්‍යාධිකාරි කිරම ගුණරත්න ස්වාමීන්වහන්සේ ගේ අනුශාසනා පරිදි ලබන 30 දා රාත්‍රී 9.00ට පෙරහර වීදි සංචාරය කැරෙන අතර මහින්ද රාජපක්ෂ ජනාධිපතිතුමා, කථානායක චමල් රාජපක්ෂ මැතිතුමා ඇතුළු සම්භාවනීය අමුත්තන් රැසක් එම අවස්ථාවට සහභාගි වීමට නියමිතය.විහාරස්ථාන ප්‍රධාන බස්නායක නිලමේ කිත්සිරි ගංගානාත් අබේගුණවර්ධන මහතා හා අදාළ දායක සභාව ප්‍රමුඛ ප්‍රදේශවාසීන් ගේ සංවිධානයෙන් ඇරඹෙන මෙම පූජෝත්සවය පුරා දින 07ක් පැවැත්වෙන අතර මෙම කලා මංගල්‍යය සඳහා ලක්ෂ සංඛ්‍යාත බැතිමතුන් පිරිසක් සහභාගිවෙතැයි ද අපේකෂා කැරේ. පැමිණෙන ජනතාව සඳහා විශේෂ ආරක්ෂක වැඩපිළිවෙළක් ක්‍රියාත්මක කැරෙන අතර සනීපාරක්ෂක පහසුකම්, ප්‍රවාහන පහසුකම්, ජලය ඇතුළු අනෙකුත් පහසුකම් ද උපරිම මට්ටමින් සකස් කැරේ.ජනාධිපති කාර්යාලය ප්‍රමුඛ රාජ්‍ය හා පෞද්ගලික අංශයේ පූර්ණ අනුග්‍රහයෙන් පැවැත්වෙන මෙම පූජෝත්සවය ලබන 26 දා සර්වරාත්‍රික පිරිත් දේශනයත් සමඟ ආරම්භ වන අතර 27 දහවල ශතාධික සංඝගත දක්ෂිණාව, රාත්‍රී 8.00ට ශ්‍රී විෂ්ණු දේවාල පෙරහර, 28 දා රාත්‍රි 8.00ට ශ්‍රී කතරගම දේවාල පෙරහර, 29 දා රාත්‍රී 8.00ට රජ්ජුරුබණ්ඩාර දේවාල පෙරහර, 30දා රාත්‍රි 9.00ට උඩරට, පහතරට, සබරගමු නර්තන හා අලි ඇතුන්ගෙන් සමන්විත රන්දෝලි මහා පෙරහර, 31 දා රාත්‍රී 7.00ට කෝල්මුර යාගය හා ගිනි පෑගීම ලෙස සංවිධානය කැරෙන අතර නොවැම්බර් 01 දා අලුයම සුබ මොහොතින් දිය කැපීම හා මහා දේව දානය දීමත් සමඟ පූජෝත්සවයේ කටයුතු අවසන් කිරීමට නියමිතය.රමණී සුබසිංහ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=af12102113</link>
    <topic> තෙවැනි ගමනේ ගිය ‘චේජානී’ මහ සයුර මැද කොල්ල කති මුහුදු කොල්ලකරුවන් අපේ රටටත් ඇවිත්?</topic>
    <author>තංගල්ල සහකාර ධීවර අධ්‍යක්ෂ එච්.අයි.ජී. රම්‍යසිරි මහතා පැවසුවේ මේ වනවිට අතුරුදන් ධීවර පිරිස් පිළිබඳව ධීවර අමාත්‍යාංශය දැනුම්වත් කොට අවශ්‍ය ඉදිරි ක්‍රියාමාර්ග නොපමාව සිදු කරමින් සිටින බව ය.</author>
    <content>“අනේ මගේ රත්තරන් සුදු පුතේ... මේ ගිනි උහුලන උඹේ අම්මාගෙ ඇස් දෙකට පේන්න එන්ඩ මයෙ රත්තරන් පුතේ”අනන්ත මහසයුරට ද එහා ගිය සිත් පිළිසිඳ ගත් දාරක ස්නේහයෙන් ඒ අම්මා මහ මුහුද දෙසම බලා එසේ විලාප නඟමින් තවමත් හඬා වැලපෙන්නීය. දරු දැරියන් සිව් දෙනකු ගේ මවක වන නිරෝෂා චම්පිකා (41) නමැති ඒ අම්මා පවුලේ දුක් ගැහැට නිවන්නට මුහුදු රස්සාවේ ගිය 18 හැවිරිදි තම පුතුට මහ මූදේ දී නොමිනිසුන් අතින් සිදුවූ අහස පොළව නුහුලන අපරාධය ගැන ම කියා උනට දෙස් දෙවොල් නඟා ශාප කරන්නීය. පවුලේ නඩත්තුව පිරිමැසීමට තාත්තාට පමණක් බර දෙන්නට අකමැති වූ දුලාජ් චතුරංග පුතුට අත්වූ ඛේදජනක ඉරණම ඊට දිනයකට දෙකකට පමණ පෙර වෙනත් යාත්‍රාවකින් මුහුදු ගිය ඒ තාත්තා මේ වනතුරුම නොදනී.මහ සයුරේ දළ රල පෙළ අතර දිවි පරදුවට තබා සටනක යෙදී නිමක් කොණක් නොපෙනෙන මහ සයුරේ ධීවර ජීවනෝපායයේ ඇලී ගැලී සිටිනා ඔව්හු තම දරුවන්ගේ හෙට දවස තනාදීමට ද වෙහෙසෙති. මහමුහුද හා ගැටෙන ඒ ජීවිත නිරන්තරවම පසුවන්නේ අවදානමකිනි.තාත්තාට දැන් මුහුදු රස්සාව කරන්න අමාරුයි යැයි නිතර කී දුලාජ් පුතු යන්තමින් අටවා ගත් ලෑලි වලින් තැනූ කුඩා නිවස වෙනුවට පහසුකම් ඇති නව නිවසක් තනා ගැනීමට ද ඔහු සිත තිබූ ලොකුම ආශාව විය. තවත් කීප දෙනකු ද සමඟින් ඒ පුතු ද මුහුදු රස්සාවේ ගියේ ය. ඒ ඉකුත් 14 දා ය. වේලාවෙන් රාත්‍රි 8.30 පමණ වෙද්දී ධීවර රස්සාවට යාමට පෙර සෙස්සෝ ද සමඟ නාකුළුගමුවේ පත්තිනි දේවාලයට ගොස් සුපුරුදු බාර - හාර - පුද පූජා තබා රැකවරණය පතා සිටියහ.ඔවුන් නැඟුණේ සුඛෝපභෝගී ට්‍රෝලර් යාත්‍රාවක් වූ ‘චේජානී’ යාත්‍රාවට ය. එහි හිමිකාරිය වූයේ බී.වී. ජෙසින්තා ශ්‍යාමලී (35) මහත්මිය යි. ඕ ඒ යාත්‍රාව මිලදී ගත්තේ අත පුරා යහමින් මුදල් ඇතුවාට ද නොවේ. තම රන් බඩු ද බැංකුවේ තබා දන්නා හිතවතකුගෙන් ද ණයක් ගෙන ‘චේජානි’ යට හිමිකාරිය වූයේ තම පවුලේ ජීවිතවලට අස්වැසිල්ලක් වනු දැකීමේ නොතිත් ආශාවකිනි.මීට මාස තුනකට පෙර දී මිල දී ගත් ‘චේජානි’ මීට පෙර දෙවතාවක් මුහුදු ගොස් මේ පිටත්ව යන්නට සැරසෙන්නේ තෙවැනි වරට ය. එහෙත් පෙර දෙවාරයේ දීම එහි ගමන් ගත් හුරු පුරුදු නියමුවා (මරක්කලේ) මේ ගමනට පැමිණියේ නැත. නියමුවකු සොයන්නට වූ ශ්‍යාමලී මහත්මියට තම මිතුරකු මාර්ගයෙන් දැන හඳුනා ගන්නට ලැබුණේ අජිත් කුමාර නමැති නියමුවෙකි. එක්වරම ඔහු ඇයට කීවේ මෙබඳු කතාවකි. “අක්කෙ, ‘චේජානි’ ව මං අරන් යන්නම්. හැබැයි මට අත්තිකාරම් වශයෙන් රු. 60,000 ක් ඕනෑ.”තමන් අත එතරම් මුදලක් නොමැති බව පැවසූ ඕ අත්තිකාරම් මුදලක් වශයෙන් අත තිබූ රු. 10,000 ක් ඔහුට දුන්නා ය. එතෙකින් නොනැවතුණු හෙතෙම කහඳා මෝදර සිට කුඩාවැල්ල දක්වා පැමිණි ත්‍රීවිලරයෙහි ගාස්තුව වශයෙන් රු. 2000 ක් ද ඉල්ලා සිටියදී ඇය එම මුදල ද දුන්නා ය.මුළු මුදල 12,000 කි. එය ද රැගෙන ගමන පිටත්වන්නට ‘චේජානි’ යේ නියමුවා වූයේ ද ඔහු ය. එම යාත්‍රාවේ ගමන් ගත්තේ සුරංග සුජීව, ඔහුගේ මස්සිනා වන රොෂාන් සාරනාත්, ප්‍රියන්ත ඉන්ද්‍රජිත් සමඟ මෙහි ළාබාල තරුණයා වූයේ දුලාජ් චතුරංග ය. මාමා නමින් හැඳින් වූ කේ.ඇම්. සමන් සියලු දෙනාට බත් උයා දෙන්නට සිටියේ ය. දුක් මහන්සියෙන් රැකගත් ‘චේජානි’ කුඩාවැල්ල ධීවර වරායෙන් නික්ම රළ පෙළ මතින් හැඬ ගමනක යද්දී හිමිකාරිය දෑස් මානයෙන් නොපෙනී යනතෙක් ම බලා සිට ඕ සැනසුම් සුසුමක් හෙළුා ය.මුහුදු ගමන තම දෛනික ජීවිතවල හරි අඬකි. නොනැවතී සවන්පතට කුල්ලෙන් පොළන්නාක් බඳු වා සුළඟේ රළු නාදය ද හොඳ හැටි හුරු පුරුදු ය. බිය උපදවනා සුළු දසුන් ඇති ඉමක් තෙරක් නොපෙනෙනා මහ සයුරේ හාත්පස, අන්ධකාරයේ ම ගිල ඇති සේ ය. ‘චේජානි’ ඉදිරියට ඇදේ.එහෙත් මේ ගමනේදී එහි නියමුවා හේතුවක් නැතිවම තැන තැන දෙවරකදී යාත්‍රාවේ එන්ජිම ක්‍රියා විරහිත කළේ ය. එය එහි පසුවූවනගේ කිසියම් සැක සංකාවට කරුණක් ම විය. තවත් ටික දුරක් ඉදිරියට ගිය හෙතෙම යළිත් යාත්‍රාවේ එන්ජිම ක්‍රියා විරහිත කොට අවට ඕනෑකමකින් මෙන් බලන්නට විය. මේ වනවිට කුඩාවැල්ල ධීවර වරායෙන් දියට වන් යාත්‍රාව දෙවුන්දරතුඩුවේ පළමු නැව් මාර්ගයේ ටික දුරකට ද පැමිණ තිබිණි.“ඔයා මොකද බෝට්ටුව ඔහොම තැනින් තැන නවත්තන්නෙ?” බැරිම තැන ඔව්හු විමසූහ. එවිට දී හේ පිළිතුරක් දුන්නේ “මගේ යාලුවො වගයක් බීර ගෙනැත් දෙනවයි කිව්වා. ඒකයි නැවැත්තුවෙ.ගතවූයේ තවත් විනාඩි කිහිපයක් පමණි. මේ පිරිස පසු වූ ‘චේජානි’ යාත්‍රාව සමීපයටම ළං වූයේ තවත් යාත්‍රාවකි. එහි පිරිසක් සිටිනු ද දුටහ. කිසිවක් සිතාගත නොහේ. උන් අත උල් පිහිය. කැඩූ බෝතල් ද අතැතිවම ය. තවත් එකකු දෙන්නකු අත ගල්කටස් තුවක්කු ය. සැමගේ තොල - කට වියැළී සිඳී ගියහ. දෑස් ලොකු මහත් වූහ. ලොකු අනතුරක් අත ළඟම ය.අනපේක්ෂිතව ආ උවදුරකි. ඔවුන් පැමිණි යාත්‍රාවේ දරුවන් කීපදෙනකු ද කාන්තාවන් කිහිපදෙනකු ද සිටිනු පෙනිණි. පැමිණි පිරිස ‘චේජානි’ නියමුවා ගේ ද අත් උදව්වෙන් යාත්‍රාවට ගොඩ වූයේ නොසරුප් වදනින් හා මහා ඝෝෂාවකිනි. එය තැති ගන්වන සුළු ය. ගොඩ වූ සැණින් පහර දෙන්නට වූ ඔව්හු අතැති බෝතල්වලින් ද පිහිවලින් ද පහර දෙද්දී පිරිසට කෑ ගැසීම හැර අන් කිසිවක් නොවිණි. පහර දෙන්නවුන් අතරට වන් නියමුවා ද අතින් පයින් පිරිසට පහර දෙන්නට වූයේ ය. පිරිස අතරින් ළතෝනි නැඟුවේ බත් උයන්නට ආ මැදිවියේ පසු වූ මාමා ය.“බුදු අම්මෝ... මහත්තයෝ මාව මරන්ඩ එපා...” පහර දීමෙන් නොනැවතුණු කොල්ලකරුවෝ ඔවුන්ගේ අත් පා ගැට ගසා, පිහියාවලින් ද ඇන ඇන පහර දී මුහුදට තල්ලු කොට දැමූහ.ඒ වනවිට හිටි හැටියේ කඩා පාත් වූ මහා වර්ෂාවකින් ද පිරිස පීඩාකාරී විය. කළු දුමාරයක් වැනි ගනාන්ධකාරය හාත්පස වසා අවුරා සිටියේ ය. තම පිරිසට අත්වන ඉරණම තමන්ට ද අත්වේ යැයි බියට පත් රොෂාන් පිහි පහර ද කා මුහුදට පැන්නේ ය. තම මස්සිනා එලෙසින් පනිනු දුටු සුරංග ද දියට පැන අත් බැමි ලිහා ගත්තේය. ඔවුන් දෙදෙනා පෑ 7 ක් පුරා මහ සයුරේ පීනන්නට වූහ. වාසනාවකට මෙන් ඔවුනට අත ගැසුණේ පා වී ආ ටයරයකි. මහා වස්තුවක් සේ එය දෑතින් ම බදා ගත්වනම පසු වූ ඔවුහු පිළිසරණ පතා අඳුරට කෑගෑවේ ය. පින්සෙන්ඩු වූයේ ය.පසුදා 15 දා අලුයම එළැඹෙමින් 3 ට ආසන්න වෙද්දී තමන්ට තරමක් එපිටින් යාත්‍රා කරමින් තිබූ නැවක් දැක පිළිසරණ පතා හඬ ගෑහ. නැවෙන් ලණුවක් ඔවුන් අසලට වැටිණි. ඒ ආධාරයෙන් පළමුව නැඟුණු රොෂාන් හට ජීවිතය යළිත් ලැබුණේය. කළුවරින් ඒ නැව ද නැවත නොදුටු දියබත් සුරංග ටයරයේ පිහිටෙන් හති ලමින් පසුවීය. පෙරවරු 10 වනවිට තමන් අසලට ආ නැවකින් ලණුවක් පතිත විණි. එහි එල්ලී ගත් සුරංග ඊට ගොඩ වූ පසුවය චනගත්තේ එය නාවික හමුදාවට අයත් ‘ජය සාගර’ නෞකාව බව. එහි නිලධාරිනට සියලු පවත් පැවසීමේදී රොෂාන් ද නාවික හමුදා බාරයට ගැනීමෙන් පසු වහා ගාල්ල කරාපිටිය රෝහලට ඇතුළත් කෙරිණි.රොෂාන් සාරනාත්‘චේජානි’ යාත්‍රාවේ ගමන් ගත් ඉතිරි තිදෙනා නොමිනිසුන් විසින් අත් පා බැඳ දා මුහුදට තල්ලු කර අවසන් මුත් ඒ ජීවිත තුන තවමත් අතුරුදන් ය. එම පවුල්වල ඥාතීනු මේ සා වැලපෙන්නේ ඒ දරාගත නොහැකි තරමේ වියෝ ගින්දරිනි. සුඛෝපභෝගී බහුදින යාත්‍රාව ‘චේජානි’ සමඟ කොල්ලකරුවෝ පළා ගියහ. එහි ලක්ෂ ගණනක් වටිනා ධීවර ආම්පන්න ද සමඟ එක් කෝටි විසි ලක්ෂයක පමණ අලාභයක් සිදුවී ඇති නමුත් දිරියෙන් ජීවිතයට මුහුණ දුන් හිමිකාරිය ශ්‍යාමලී පවසනුයේ යාත්‍රාව කෙසේ වෙතත් අපේ සහෝදරවරුන්ගේ ජීවිත ආරක්ෂා වේවා කියා ය.අතුරුදන් වූ තිදෙනා ගේ ඥාතීහු ඒ ගෙමිදුලේ මූදුවැල්ලේ පොලිසියේ මහ පොළව බදා වැලපෙති. ඒ කම්පා වදන් අසා සිටින්නට තෙත් ළය ඇත්තකුට නම් නොහැකි ය.මීට සති දෙකකට පමණ ඉහත දී ද ලක්ෂ 5 ක පමණ ධීවර ආම්පන්න සහිතව බෝට්ටුවක් හම්බන්තොට දී කොල්ලකරුවන් පිරිසකගේ ග්‍රහණයට නතු වූ සිද්ධියක් ද වාර්තා විණි. එය ද තවමත් අබිරහසකි.සැලසුම් සහගතව ඕස්ට්‍රේලියාවට පලා යාම සඳහා මෙම වැඩපිළිවෙළ ක්‍රියාවට නංවා ඇති බව ද පැවසූ පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි ප්‍රිශාන්ත ජයකොඩි මහතා ‘සිළුමිණ’ ට ප්‍රකාශ කරනු ලැබුවේ මේ වනවිට ‘චේජානි’ යාත්‍රාව කොල්ල කෑමට පැමිණි යාත්‍රාව හා එය රැගෙන පැමිණි සිව්දෙනකු ද පොලිස් අත්අඩංගුවට ගෙන තිබෙන බව ය. ඊට සම්බන්ධ තවත් සැකකරුවන් පිරිසකගේ ද තොරතුරු අනාවරණය කරගෙන තිබිණි.එම යාත්‍රාව පැහැරගෙන ඕස්ට්‍රේලියා බලා ගමන් ගත් ගිය පිරිස අතර දකුණු පළාතේ නීති විරෝධී මූල්‍ය ආයතනයක් පවත්වාගෙන යාමේ චෝදනාවකට ලක්ව ඇති ‘දැඩි දඬුවම්’ නමැත්තා සහ ඔහුගේ බිරිය ද සිටින අතර එහි පාතාල නායකයකු ද සිටින බවට හෙළි වී තිබේ. මොවුන් පෙරදා රැයේ සාදයක් පවත්වා ධනසිරි නමැත්තකුගේ බෝට්ටුවකින් මුහුදට ගොස් තිබේ. ඉන්පසු ධීවරයනට පහර දුන් පුද්ගලයන් 12 දෙනකු පලා ගොස් තිබේ.තංගල්ල සහකාර ධීවර අධ්‍යක්ෂ එච්.අයි.ජී. රම්‍යසිරි මහතා පැවසුවේ මේ වනවිට අතුරුදන් ධීවර පිරිස් පිළිබඳව ධීවර අමාත්‍යාංශය දැනුම්වත් කොට අවශ්‍ය ඉදිරි ක්‍රියාමාර්ග නොපමාව සිදු කරමින් සිටින බව ය.අමල් යශෝමන් ජයසිංහනන්දසිරි වැලිගමගේඡායාරූප - ගාල්ල දිසා සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=af12102114</link>
    <topic>සිහිනයක්ව තිබූ මවු පදවිය සැබෑවුණේ මහ ඉහළින්</topic>
    <author>සටහන හා සේයාරූ අසේල කුරුළුවංශ</author>
    <content>කෑගල්ලේපස්නිවුන් දරුවන්ගේ කතාවදරුවන් රෝහලේදීජීවිතය යනු පුදුමාකාර දෙයකි. තමන් පතන දේ ඇතැමුන් ඒ මොහොතේම ලබද්දී තවකෙකුට ඒ සඳහා කාලයක් බලා සිටින්නට සිදුවේ. ජීවිත කාලය පුරාම තමන් පැතූ දේ නොලබා දිවියෙන් සපුගන්නා පිරිස් ද අප අතර කොතෙකුත් සිටිති. මේ සියල්ලන් අතර තමන් පැතූදේ අදහාගත නොහැකිව ප්‍රමාණයටත් වඩා ලබන සුළු පිරිසක් ද වේ. කෑගල්ල හෙට්ටිමුල්ලේ පදිංචි දිලිනි රසංගිකා ශ්‍යාමන්තිද අයත්වන්නේ එම ගොන්නටය. ශිලන්ත විජේපාල සමඟ මෙයට තෙවසරකට පෙර එකවහලක් යටට වූ ඇය පෙරුම් පිරුවේ ඉක්මනින්ම මවක් වන්නටය. එම පැතුම දින සති මාස ගෙවීයමින් අවුරුදු දෙකක් පුරා ඇයට සිහිනයක්ව තිබිණි.එක් දරුවෙකු පැතූ දිලිනි එකවර දරුවන් පස් දෙනෙකුට උපත දෙමින් මවක් වූයේ අපේ රටේ එවැනි වාසනාවක් ලද දෙවන කාන්තාව බවට පත්වෙමිනි. පසුගිය 15 දින පුරා හත්මසක් තම කුස දරා සිටි දරුවන් පස්දෙනා මෙළොවට බිහිකිරීමත් සමඟ වසර සියයකට අධික මහනුවර මහ රෝහලේ ඉතිහාසය තුළ දිලිනිගේ නම කිසිදා නොමැකෙන ලෙස රන් අකුරින් ලියවුණේ එහි ප්‍රථම පස්නිවුන් දරු උපත මෙයවූ බැවිනි.”මේ ලෝකේ වාසනාවන්තම අම්මා මමයි. මට තවත් ලබන්න දෙයක් නැහැ...” දිලිනි එසේ පවසන්නේ හද තුළ කැකෑරෙන සතුටත් සමඟිනි. දරුවී පස් දෙනෙක් මට ලැබෙන්න ඉන්නවා කියලා ප්‍රසව හා නාරිවේද විශේෂඥ ශල්‍ය වෛද්‍ය කපිල ගුණවර්ධනමහතා අපිට කිව්වේ දරු ගැබට මාස 1 1/2 ක් සම්පූර්ණ වන විටයි.ඒ වෙලාවේ මම හිතුවා පුත්තු තුන් දෙනයි දූලා දෙන්නයි ලැබුණොත් අපේ පවුල සම්පූර්ණ වෙයි කියලා. හිතුව වගේම ඒ විදිහටම අපිට දරුවෝ ලැබුණා... යැයි දිලිනි පවසයි.පස් නිවුන් දරුවන් බිහි කිරීමට නියමිතව සිටි බැවින් දිලිනි අපිට විශේෂ කෙනෙක් වුණා. මේ හේතුවෙන් වෛද්‍යවරු ඇතුළු රෝහල් කාර්ය මණ්ඩලය ඇය පිළිබඳව නිරන්තරව අවධානයෙන් පසුවූ බව ප්‍රසව හා නාරිවේද විශේෂඥ ශල්‍ය වෛද්‍ය කපිල ගුණවර්ධන මහතා කීය.පැය 1/2 ක් වැනි කාලයක් තුළ දරුවන් පස්දෙනා පිටතට ගැනීමට විශේෂඥ වෛද්‍ය කපිල ගුණවර්ධන, ළමා වෛද්‍ය විශේෂඥ කේ. එපිට කුඹුර, වෛද්‍යවරුන් වන මොහොමඩ් රිෂාඩ්, පුෂ්පකාන්තන් ප්‍රදීප් කුමාරසිංහ, දමයන්ත වතුහේවා, පුෂ්පා කුමාර, මංජුලා, සුමනන් දිසානායක, ගයන්ත් රත්නතිලක, ලසන්ති ජිනදාස, අනුරාධ චන්ද්‍රසිරි, ජනක සෝමරත්න යන මහත්ම මහත්මීන් ඇතුළු 30 ක පමණ කාර්යමණ්ඩලයක් මෙම සිසේරියන් සැත්කම සඳහා සහභාගි වූහ. දරු ප්‍රසූතියක් අවස්ථාවේදී මෙතරම් විශාල කාර්ය මණ්ඩලයක් මහනුවර මහ රෝහලේදී සම්බන්ධ වූයේ ප්‍රථම වරටය.දරුවන් පස්දෙනා අතරින් වැඩිමහලු දූවරු දෙදෙනාය. විනාඩි හතරක් ඇතුළත උපන් ඔවුන් අතරින් වැඩිමලා උපන්නේ පෙරවරු 7.45 ටය. දෙවැන්නා හා තෙවැන්නා 7.46 ට උපන්නේ තත්පර 30 ක කාල පරතරයකිනි. සිව්වැන්නා 7.47 ටද පස්වැන්නා 7.49 ටද උපත ලැබීය.මේ ළදරුවන් දැන් පසුවන්නේ ළමා රෝග පිළිබඳ විශේෂඥ වෛද්‍ය කේ. එපිට කුඹුර මහත්මියගේ අධීක්ෂණය යටතේය. මේ දරුවෝ උපන්නේ හත්මාසයෙන්. දරුවන් දෙදෙනෙකු කිලෝ ග්රෑම් 01 ක බරින්ද අනෙක් තිදෙනා පිළිවෙළින් ග්රෑම් 950, 850 හා 500 බැගින් ද සිටිනවා. උපතේ දී තිබිය යුතු නියමිත බර නොමැති නිසා මේ දරුවන් නොමේරූ ළදරු ඒකකයට ඇතුළත් කළා. මවගේ කිරි දොවා දරුවන්ට පෙවීම තමයි දැන් කරන්නේ. මව ළඟට දරුවන් දැන්ම දෙන්න පුළුවන් කමක් නැහැ. පෙනහළු මෝරලා නැති නිසා මේ දරුවන් අතරින් තිදෙනෙකුට තනිව හුස්ම ගැනීමේ අපහසුතා තිබෙනවා. නියමිත බර ප්‍රමාණය නොමැති නිසා කිරි දිරවීමේ ගැටලු තිබෙන බව ඇය පවසයි.අම්මා දිලිනි සහ පියා ශිලන්තදරුවන්ගේ පියා කෑගල්ල ප්‍රාදේශීය සභාවේ මන්ත්‍රිවරයකු වන ශිලන්ත විජේපාල මහතා වෘත්තියෙන් මොබිටෙල් ආයතනයේ විධායක නිලධාරියෙකි. ඔහු මහනුවර මහ රෝහලේ සිටින බිරිඳත් දරු තිදෙනාත් බලා ජනපති ආර්යා ශිරන්ති රාජපක්ෂ මහත්මිය දරුවන්ට තෑගි බෝගද රැගෙන මවගේ සුවදුක් බලන්නට රෝහලට පැමිණියාය. මධ්‍යම පළාත් ආණ්ඩුකාර ටිකිරි කොබ්බෑකඩුව මහතා ද දරුවන් ඉපදී පැය කිහිපයක් ගතවෙන්නට මත්තෙන් එහි ගොස් දරුවන් පස්දෙනා වෙනුවෙන් බැංකු ගිණුම් පහක් විවෘත කර දෙන බවට පොරොන්දුවී රුපියල් 10,000/= ක මුදල් ත්‍යාගයක් ද ලබා දුන්නේය.ජනපති උපදෙස් මත අමාත්‍ය රංජිත් සියඹලාපිටිය මහතාගේ මෙහෙය වීමෙන් මොබිටෙල් ආයතනය මාසිකව එක් දරුවෙකුට රුපියල් 5000/= බැගින් රුපියල් 25,000/= ක මුදලක් වසර තුනක කාලයක් යනතුරු ලබාදීමට ඉදිරිපත්වීම ඇත්තෙන්ම ශිලන්තට ශක්තියක් වනු නොඅනුමානය.”දරුවෝ පස්දෙනෙක් ලැබෙන්න ඉන්නවා කියලා වෛද්‍යවරු කිව්වම මට ලොකු සතුටක් ඇතිවුණා. මේක විරල සිද්ධියක් නිසා බයකුත් ඇතිවුණා. පෞද්ගලික ආයතනයක බිරිය ඒ වනවිට සේවය කරමින් සිටියා. අපි දෙන්නම කතා වෙලා ඉදිරියේ ඇතිවිය හැකි අවදානම් තත්ත්වය මඟ හරවා ගන්න ඇය රැකියාවෙන් ඉවත් වුණා. මේ දවස් ටිකේම මම රෝහලේ හිටියේ. ;;වද්‍යවරු ඇතුළු හැමෝටම මම ස්තූති වෙනවා මේ වෙලාවේ මට ලබා දෙන සහයෝගයට. තමන් සේවය කරන ආයතනයෙන් මෙම අවස්ථාවේ තමන්ට දෙන දිරිය සිහිපත් කරන්නට ද ශිලන්ත අමතක නොකළේය.කෙසේ වුවත් පසු අවස්ථාවේදී ලැබුණු ආරංචි මාර්ග අනුව පැවසුවේ මේ දරුවන් පස්දෙනාගෙන් එක් පිරිමි දරුවකු මිය ගිය බවයි. අනෙක් දරුවන් රැක ගැනීමට වෛද්‍යවරු උපරිම උත්සාහයක යෙදෙන බවද රෝහල් ආරංචි මාර්ග පවසයි. කෙසේ වුවත් ‘ලැබුණු දෙයින් අපි සතුටු වෙනවා’ දරුවන්ගේ දෙමව්පියෝ පවසති.සටහන හා සේයාරූ අසේල කුරුළුවංශකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=af12102115</link>
    <topic>ලෝකයේ ලොකුම පිම්ම</topic>
    <author>දයා ඩී. ෆොන්සේකා</author>
    <content>ශබ්දයටත් වඩා වේගයෙන් බිමට ආවා..එය ලෝකයේ ලොකුම පිම්මයි... උසම පිම්මයි. වේගවත්ම පිම්මයි. මුලින්ම පැය 2 1/2 ක් පුරා ලොව විශාලම වායු බැලුනයකින් සැතපුම් 24 ක් හෙවත් කි. මීටර් 39 ක් ඉහළට ගියේය. පසුව ඔහු එහි ෂටලයේ සිට බිමට පැන්නේ පැයට කි. මී. 1342 ක වේගයෙන්. ශබ්දයේ වේගය අබිබවා බිමට පැන්න ඔහුට පොළොවට ළඟාවීමට ගතවූ කාලය විනාඩි 4 යි තත්පර 20 කි. ශබ්දයේ වේගය පැ. කි. මි. 1236 කි. එනම් පැයට සැතපුම් 768 කි. මේ සා මහා විශාල පිම්මක් ශබ්දයේ වේගය ද අබිබවා පැන්න ඔහු කිසිදු උවදුරක් නැතිව පොළොවට පය ගැසුවේ බලාසිටි සැමගේ පී‍්‍රතිඝෝෂාව මධ්‍යයේය.ඔහු ඔස්ට්‍රියානු ජාතික ෆීලික්ස් බවුම්ගාට්නර්ය. වයස 43 කි.වසර ගණනාවක් පුරා පුරුදු පුහුණු වී පනිම්දෝ නොපනිම්දෝ යැයි සිතා සිටි ඔහු මේ පිම්ම පැන්නේ පසුගිය 14 වැනිදාය. එනම් පසුගිය ඉරිදාය. එය නව ලෝක වාර්තාවකි. ඔහු අහසට නැගි විශාල වායු බැලුනය ඇතුළත තට්ටු 55 ක නිවසක් ඔබා තැබිය හැක. එය ඒ තරම්ම විශාලය.නාසා ආයතනය ඔහු පසුපස සිටියේය. එහි දොස්තරවරුන් විද්‍යාඥයන් ඉංජිනේරුවරුන් සියල්ලෝ ම ෆීලික්ස් බවුම්ගාට්නර්ගේ පිම්ම පසුපස සිටියේ ඔහු ඉහළට ඔසවා තබමිනි.මෙය වසර ගණනාවක පර්යේෂණවල හා මහන්සියේ ප්‍රතිඵලයකි. ෆීලික්ස් ද තරුණ වියේ සිටම මෙවන් ගුවන් පිමි පැනීමට පුරුදු පුහුණු වූ විශේෂඥයෙකි.උඩු ගුවනෙන් බිමට පැන්න ඔහුට මුලින්ම සිය පිම්ම හරිහැටි හසුරුවාගත නොහැකි වුවද පළපුරුද්ද විශේෂඥභාවය හා ස්ථානෝචිත ප්‍රඥාව නිසා ඔහු ඉතා ඉක්මනින්ම පිම්ම හරිහැටි හසුරුවාගත හැකි විය. අනතුරුව අවසාන මීටර 1500 වන විට ඔහු සිය පැරෂුටය හරිහැටි හසුරුවා ගෙන බිමට පතිත වීමට සූදානම් විය.මෙය ඇත්තෙන්ම සිහිනුවණින් හා පළපුරුද්දෙන් කළ යුතු දෙයකි. සුළු වැරදීමකින් පිම්ම වැරදී පොළොවට වැදි සිරුර කැබලි වී යා හැකිය.අන්තර්ජාතික අභ්‍යවකාශගාමීන්ගේ සංගමය මඟින් සංවිධානය කළ මේ පිම්ම නූතන ලෝකයේ අතිවිශාල මෙන්ම භයානක පිම්ම ලෙස විද්‍යාඥයන් විසින් හඳුන්වනු ලැබීය. ඔහු පහතට එන විනාඩි හතර තුළ කතා කළේ 1960 දී ඔහුට වඩා උසින් අඩු ප්‍රමාණයක සිට බිමට පැන්න තවත් අහස් පිමි ශූරයකු වන රෝස් කිටිංගර් සමඟය. රෝස් කිටිංගර් මුල සිටම ෆීලික්ස් සමඟ සිය අත්දැකීම් බෙදා හදාගෙන ඔහුට අත්වැලක් විය.ඔහුගේ මූලික අරමුණ වූයේ වාර්තාවක් පිහිටුවීමයි.බවුම්ගාට්නර්ගේ වික්‍රමය රූපවාහිනියෙන් නරඹන පවුලේ අයඔස්ට්‍රියානු ජාතිකයකු වූ ෆීලික්ස් බවුම්ගාට්නර් ගැන ඔස්ට්‍රියානු ජාතිකයෝ වඩාත් උදම් වෙති. මිලියන 9 කටත් අඩු ජනගහණයක් ඇති ඔස්ට්‍රියානු ජාතිකයෝ මිලියන 3 ක් දෙනා ෆීලික්ස් ගේ පිම්ම රූපවාහිනියෙන් සජීවිව නරඹා පී‍්‍රතිඝෝෂා නැඟූහ.කුඩා කල සිටම ඉහළ සිට පැනීමට මහත් රුචි බවක් දැක්වූ ෆීලික්ස් නිතරම ගස් උඩට වහල උඩට නැඟ බිමට පැන්නේය.මෙවර ඔහුගේ පිම්ම වේගවත්ම පිම්ම පනින්නට පෙර ඔහු මෙවන් අහස් පිමි 2600 ක් පමණ පැන වාර්තා තැබූවෙකි. තායිලන්තයේ තට්ටු 101 කින් යුත් තායිපේයි කුලුනෙන් ද පැන්න ඔහු අඩි 30000 ක් ඉහළ අහසේ සිට අනන්තවත් ගුවන් පිමි පැන ඇති අයෙකි. මැලේසියාවේ පෙට්‍රොනාම් ද්විත්ව කුලුන ඔහු පැන ඇති තවත් ස්ථානයකි.වරක් දකුණු ඇමෙරිකාවේ දී නීති විරෝධී ලෙස උස් ස්ථානවලින් පැනීමට ගොස් දින 6 ක් සිර අඩස්සියේ සිටීමට ද ඔහුට සිදුවිය. ඔහු උඩ සිට පනින මේ ක්‍රීඩාවට පුරුදු වූයේ වයස අවුරුදු 17 සිටය. පැරෂුට් පැනීමට නීතිමය වයස වූ වයස අවුරුදු 17 ඉක්මවනවාත් සමඟම ඔහු ඔස්ට්‍රියාවේ පැරෂුට් පාසලකට බැඳි පැරෂුට් පැනීම උගත්තේය.ඔස්ට්‍රියාවේ සෙල්ස්බර්ග් හි ඇල්පයින් නගරයේ උපන් ඔහුගේ පියා වඩුවෙකි. මව ගෙවිලියකි. අහසට යන්නට පෙරුම් පිරූ ඔහු අද සීමාවක් නැති අහසේ වීරයා වෙයි.“අහස මගේ දෙවැනි ගෙදරයි. අහසේ සීමාවක් නැතුවා මෙන්ම මගේ අහස් පිමිවලත් සීමාවක් නැහැ” ඔහු කියයි.ඔස්ට්‍රියානුවන් ඔහු හඳුන්වන්නේ අහසේ දේවතාවා (ට්ධඤ ධට බඩඥ ඉඬර) යනුවෙනි.සිය පුතුගේ හපන්කම් ගැන උදම් වන මව ඒ අතරේ ම හිත යටින් නිතරම ගිනි අවුළුවාගෙන සිටින්නීය.‘පුතේ පරිස්සමෙන්’ ඇය නිතර ඔහුට කියන්නේ ආදරයේ සීමාවක් නැති බැවිනි. එහෙත් ඔහුගේ අහසට ද සීමාවක් නැත.ෆීලික්ස් බවුම්ගාට්නර් ගේ පිම්ම දෙස සියලු දෙනාම ඉතා විස්මයෙන් හා උනන්දුවෙන් බලා සිටි අතර ඒ දෙස කඳුළු පිරි දෙනෙතින් යුතුව බලා සිටි එක් තැනැත්තියක් වූවාය. ඇගේ දෑසේ වූ ඒ කඳුළු සතුටු කඳුළු ද දුක් කඳුළු ද යැයි ඇයට ද කිව නොහැකි විය. ඇය ෆීලික්ස්ගේ පෙම්වතිය වූ ඔයිටි ය. ඔයිටි ගේ එකම ප්‍රාර්ථනය වූයේ ඔහු උපද්‍රවයක් නැතිව මහ පොළොවට පහත් වේවා යන්නයි.33 හැවිරිදි මලල ක්‍රීඩා හා ජිම්නාස්ටික් උපදේශිකාවක වූ ඔයිටි ඔහුගේ අමරණීය පිම්ම බලා සිටියේ ඔහුගේ මව අසල සිටයි. පවුලේ අය සමඟ සිටි ඇයගේ දෑස මොහොතකටවත් රූපවාහිනී තිරයෙන් මෑත් වූයේ නැත. ඇය ද දිරිය කාන්තාවකි. ඔහු සමඟ හෙලිකොප්ටරයේ ගොස් පැරෂුට් පිමි පැන පළපුරුදු ඇය ඔහුටම ගැළපෙන කාන්තාවක බව හිතවතුන්ගේ මතය විය. ඔහු වේගයෙන් පැමිණරෝස් කිටිංගර් සමඟ සතුට බෙදා ගනිමින් පොළොව සිප ගත් පසු ඇයගේ දෙනෙතින් කඳුළු වෑහෙන්නට විය. ඒවා නම් නියත වශයෙන්ම සතුටු කඳුළුය. නව මෙක්සිකෝ ජනපදයේ රොස්වේල් ප්‍රාන්තයේ කාන්තාරයකට පතිත වූ ඔහු දෑතින් හා දෙපයින් පොළොවෙ හිඳිමින් පොළොව සිපගෙන දෑත අහසට විදහා උදම් අනිද්දි මුළු ඔස්ට්‍රියාවම පී‍්‍රතිඝෝෂා නැඟූහ. මුලින්ම ඔහුට සුබ පැතුවේ ඔස්ට්‍රියානු අගමැති හෙයින්ස්ෆිෂර්ය. ඊළඟට දැනට 84 වැනි වියේ පසුවන 1960 දී අහස් පිම්ම පැන්න රෝස් කිමිංගර් ඔහුට එක්විය.“මට කියන්න ඉඩ දෙන්න මං ලෝකයේ ඉහළටම ගියා”මෙය ඇත්තටම වාර්තාවක්. ශබ්දයේ වේගයට වඩා වේගයෙන් යන ජෙට් යානා අභ්‍යවකාශ යානා කොතෙක් තිබුණත් මිනිසෙකු ශබ්දයේ වේගය අබිබවමින් අභ්‍යවකාශයේ සිට බිමට පැනීම සිදුකළ ලෝකයේ ප්‍රථම වතාවටය. මොසාට්, ෂූබට්, ගුස්ටාව්, සිග්මන් ප්‍රොයිඩ් වගේ විශිෂ්ටයන් බිහිකළ ඔස්ට්‍රියාවේම නිර්මාණයක් ලෙස ෆීලික්ස් බවුම්ගාට්නර් ද හැඳින්විය හැකිය.මිනිසාගේ වීර ක්‍රියාවලියට එකතු වුණු අලුත්ම වීර ක්‍රියාව වන මේ අහස් පිම්ම මිනිස් වර්ගයාගේ නවතම වීර ක්‍රියාවයි.දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=af12102117</link>
    <topic>බලධරයන්ගේ අවධානයට</topic>
    <author>කොටුගොඩ, නැදගමුව ස්වර්ණ අරංගල</author>
    <content>විශ්ව විද්‍යාල අධ්‍යාපනය ලබන්නට වරම් අහිමි වූ දරුවන්ට බාහිර විභාග සඳහා පවත්වන පෞද්ගලික පන්ති කොයි කාගේත් අවධානයට යොමුවීමට කාලය පැමිණ ඇත. මේවායේ ප්‍රමිතිය ගැන සොයා බලන්නට නිදහස් අධ්‍යාපනය රැකගන්නට කතා කරන කිසිවකු ඉදිරිපත් වන්නේ නැත. දරුවන් විශාල ගණනක් සහභාගි වන පන්ති පැවැත්වෙන ශාලාවල ඇති ආසන මෙන්ම මේස ද ප්‍රමිතියකට සකස් නොවි තිබීම කනගාටුදායකය. මේ නිසා මේවායේ හිඳගන්නා ශිෂ්‍ය ශිෂ්‍යාවන්ට වැලඳෙන රෝගාබාධ ද අපමණ ය. දවස පුරාම ශරීරය කුදු කරගෙන ලියන දරුවා, ගමනාන්තය දක්වා අසුනක් නොමැතිව හිරිහැර විඳිමින් නිවසට එන්නේ මානසික ව්‍යාකූලතාවකිනි. මෙවැනි පන්තිවලදී පීඩා අත්විඳින්නට සිදුවන්නේ දරුවන්ටය. මහා පරිමාණයෙන් මුදල් සොයන මේ බාහිර උපාධි ආයතනවලට සොච්චම් මුදලක් වැයකර ශිෂ්‍යයන්ට අධ්‍යාපන කටයුතු පහසුවෙන් කරගෙන යාමට පහසුකම් සපයන්නට නොහැකි ද?කොටුගොඩ, නැදගමුව ස්වර්ණ අරංගලකෑරගලට ආයෝජන කලාපයක් ලබා දෙන පොරොන්දුව මේ වන තෙක් ඉටුවී නොමැති බවයි ප්‍රදේශවාසීන් චෝදනා නඟන්නේ. දොම්පේ මැතිවරණ කොට්ඨාසයේ නොදියුණු ගම්මාන රාශියක් මුල්කරගෙන කෑරගල පිහිටි අක්කර සියයකටත් වැඩි භූමි භාගයක් රජයට පවරාගෙන කර්මාන්ත පුරයක් ආරම්භ කරන බව පැවසුවත් එය තවමත් ඉටුවී නැත. සරු පොල් වගාවක් ඇති මේ ප්‍රදේශයේ ජනාවාස පිහිටුවා ජනතාව පදිංචි කරවා ඇත්තේ මේ ආයෝජන කලාපයට ආසන්නවය.මේ අයගේ එකම බලාපොරොත්තුව කවදා හෝ කර්මාන්ත ජනපදයක් ආරම්භ වනු දැකීමය. රැකියා ප්‍රශ්නයන්ට එමඟින් සාර්ථක විසඳුමක් ලැබෙනු ඇතැයි මේ අය විශ්වාස කරති. මෙවන් විශාල භූමි භාගයක් පවාරා ගත්තත් මෙතෙක් කිසිවක් නොකිරිම කනගාටුවට කරුණක්. ප්‍රමාණවත් මාර්ග පහසුකම් සහිත මේ භූමි භාගයේ කර්මාන්තපුරයක් ඉදිකරන්නට දැන්වත් කටයුතු යෙදුවොත් ප්‍රදේශයේ සංවර්ධනයට මෙන්ම ප්‍රදේශවාසීන්ගේ සතුටට ද හේතු වනු ඇත.මණ්ඩාවල ලුණුගම පෙරේරා2011 බස්නාහිර පළාත් ගුරු විභාගය සඳහා වාණිජ අංශයෙන් අපි පෙනී සිටියෙමු. ඒ සඳහා කැපවීමෙන් විභාගයට ලියා ලකුණු 138 ක් ලද මා ඇතුළු විභාගාපේක්ෂකයන් සියලු දෙනාට තවමත් පත්වීම් ලැබී නොමැත. එකම විභාගය සඳහා ලකුණු 112 ක් ලැබු කලා උපාධිධාරීන්ටත් පත්වීම් ලබා දී තිබීම අපේ දැඩි කනස්සල්ලට හේතුවකි.මෙවැනි අසාධාරණකම් සිදුවී ඇත්තේ මන්ද? අපට අසාධාරණයක් වීමට ඉඩ නොදී ප්‍රාථමික අංශයේ හෝ පත්වීම් ලබා දෙන්නට කටයුතු කරන්නේ නම් එය සහනයක් වනු ඇත.හොරණ නර්මදාඅද වන විට බොහෝ ජීවිත බිළි ගත් ඩෙංගු රෝගය මර්දනය අඳුරේ අතපත ගාන තත්ත්වයකට පත්වෙලා. ඒ පිළිබඳව අප සඳහන් කරන්නේ කනගාටුවෙනි. රජයත් මහජනතාවත් ඒකරාශී වී ඩෙංගු මර්දන කටයුතුවල යෙදුණත් ඉන් සියයට සියයක් සාර්ථක ප්‍රතිඵල ලබාගත නොහැකි වී ඇත. බොහෝ නගරවල කාණු පද්ධතිවල ජලය රැඳී මදුරු රජදහන් බවට පත්ව ඇත. සමහර බලධාරීන් මේ ගැන ඇස කන පියාගෙන සිටීම පුදුම සහගතය.මේ වන තුරු කිසිම නගර සභාවකට විරුද්ධව නීතිමය පියවර ගැනීමට බලධාරීන් සමත් වී නැත. මහජනතාවගේ මුදලින් යැපෙන ආයතන මීට වඩා මහජනතාව ගැන හිතුවොත් හොඳයි නේද? .හඳපාන්ගොඩ ප්‍රදීප් සමරසිංහරජයේ රෝහල් හැරුණු කොට ප්‍රතිකාර පතා එන රෝගීන්ගෙන් සාධාරණ මුදලක් අයකරගෙන හොඳ සේවාවක් ලබා දෙන රෝහලක් වශයෙන් ශ්‍රී ජයවර්ධනපුර රෝහල හැඳින්විය හැකිය. මේ රෝහලට ප්‍රතිකාර පතා එන මහජනතාවට විවිධ ඖෂධ වර්ග පහසු මිලකට ලබා දීමේ උදාර පරමාර්ථයෙන් මෙහි රාජ්‍ය ඔසු සලක් පිහිටුවා ඇත. නමුත් මේ රෝහලේ කාලයක පටන් ඖෂධවේදීන්ගේ හිඟයක් පවතී. මේ නිසා රෝගීන්ට අනවශ්‍ය ප්‍රමාදවීම්වලට මුහුණපෑමට සිදුවෙයි.එපමණක් නොව බරපතළ රෝගාබාධවලින් පෙළෙන රෝගීන්ට මිලදී ගන්නට සිදුවන ඇතැම් ඖෂධවල හිඟයන් ද පවතී.මහජනතාවට ඉතා හොඳ සේවයක් සලසන ජයවර්ධනපුර රෝහලේ බලධාරිනී, මේ පුංචි අඩුපාඩු දුරු කළොත් ජයවර්ධනපුර රෝහලේ හොඳ නමට එය රුකුලක් වේවි.තලපත්පිටියේ අමර කුමානායකදරුවන්ට මවුපියන්ගේ උණුසුම රැකවරණය අවශ්‍යය. මවුපියන් කොතරම් කාර්යබහුල වුවත් ඒ සෙනෙහස, රැකවරණය ඔවුනට නොලැබේනම් දරුවන්ගේ ජීවිතය අනාරක්ෂිතය.අද බලාපරාධ, මෙන්ම විවිධ අපචාර ක්‍රියා හරහා දරුවන් අනාරක්ෂිත වන්නේ තරගකාරිත්වය හමුවේ මවුපිය ආදරය, සෙනෙහස, රැකවරණය දරුවන්ට නොලැබෙන නිසාය. රන් කහවණු සොයා මවුපියෝ විදේශ ගත වෙති. දරුවෝ ආරක්ෂිතය විශ්වාසය මත නිවෙස්වල රඳවා විදේශ ගත වෙති. සමහරක් විවිධ වංචනිකයන්ගේ ගොදුරු බවට පත්වෙති. මවුපිය අගහිඟකම් හේතු කරගෙන මෙහෙකාරකමේ යොදවන දරුවන් ගැන ද අසන්නට ලැබේ.ළමයින්ට සිදුවන හිංසන හෝ අතවර දුටු විගස අදාළ අංශවලට දැන්වීමේ වගකීම ඔබ සතුය. මවුපියන් වෙනදාටත් වඩා දරුවන් සමඟ සමීපව කටයුතු කළ යුතුය.පයාගල, ගොරකදෙනිය ඇන්. කේ. පී. පේ‍්‍රමදාස ප්‍රනාන්දු අද ආගමික සිද්ධස්ථානවල ශබ්ද විකාශන යන්ත්‍ර භාවිතය අත්‍යවශ්‍ය දෙයක් බවට පත්වී ඇත. එදා නගරයේ සිද්ධස්ථානවලින් පටන් ගත් මේ පුරුද්ද අද ගමේ පන්සලටත් ඇවිත්. මේ මඟින් බුදු වදන්, දහම් සිතුවිලි මෙන් ම බෝධි පූජා දුර ඈත සිටින්නටත් ශ්‍රවණය කළ හැක. බොහෝ දෙනා මේවා කරන්නේ පහන් සිතිනි. නමුත් අධික ශබ්දය නොයොදා අසා සිටින්නන්ගේ සිත් පහන් හැඟීම් බවට පත්වන ආකාරයට මේ ශබ්ද විකාශන යන්ත්‍ර භාවිත කළ යුතු බවයි අපගේ හැඟීම.මිනිස් කනට ධාරණය කරගත හැකි ශබ්ද ප්‍රමාණයක් ඇත. අනවශ්‍ය ඝෝෂාවලින් වන්නේ අසහනයකි. බෝමළුව යට වාඩි වී සිත නිස්කලංක කරගනිමින් දහම් හිත ගොඩනඟා ගත හැකි පරිදි මේ ශබ්ද විකාශන යන්ත්‍ර භාවිත කරන්නේ නම් එය බෞද්ධයන් වන අපට විශාල මානසික සහනයකි.පාණදුර සුදුවැලිමංකඩ ජී. ඩී. කුලතුංග මේ තොරතුරු බොහෝම භයානක කටයුත්තක් පිළිබඳවයි. නාවලපිටිය ආසනයේ ගඟඉහළ ප්‍රාදේශීය ලේකම් කොට්ඨාසයේ අම්බලපිටිය - උඩුවැල්ල - කරගල - ගල්පාය යන ග්‍රාම නිලධාරී වසම්වල සමහර පුද්ගලයින් අලුත් පුරුද්දක් පටන්ගෙන. එනම් රාත්‍රි කාලයේ අනවසර විදුලි රැහැන් ඇද සතුන් මැරීමට යොදා ගැනීමයි.මේ නිසා බොහෝ නිවෙස්වල විදුලි උපකරණ රාශියක් ද මේ වන විට විනාශ වී ඇත. විදුලිබල මණ්ඩලයට මේ ගැන දැනුම් දුන්න ද එය බීරි අලීන්ට කරන වීණා වාදනයක් වැනිය. විදුලිබල ඇමැතිතුමනි, මධ්‍යම පළාත් විදුලිබල අධිකාරි තුමනි, ගම්වාසීන්ගේ ඉල්ලීමට කන් දී ඔවුන්ගේ ලක්ෂ ගණනක් වටිනා විදුලි භාණ්ඩ ආරක්ෂා කර දීමට පියවර ගන්න.කුරුඳුවත්ත, අම්බලපිටිය පූජ්‍ය අම්බලපිටිය මහින්ද හිමිහෝමාගම ලංගම ඩිපෝවට අයත් මාර්ග අංක 203 දාම්පේ - හොරගල හරහා මොරගහහේන මගී ප්‍රවාහන සේවය ආරම්භ කර දශක තුනක තරම් කාලයක් ගතව ඇත.ප්‍රදේශවාසීන්ගේ ඉල්ලීම මත මේ ප්‍රවාහන සේවය ආරම්භ කළත් කෙටි කාලයකින් මෙම බස් සේවය හෝමාගම සිට මීගොඩ (පරණ පාර) දාම්පේ, හොරගල හරහා මොරගහහේන දක්වා ධාවනයේ යෙදුණි. තවත් කෙටි කාලයකින් එය “හොරගල හන්දියට” පමණක් සීමා විය. විවිධ හේතු ඉදිරිපත් කරමින් ගමනාන්ත සීමා කිරීමෙන් පීඩා විඳින්නට සිදුව ඇත්තේ ප්‍රදේශවාසීන්ටය. හොරණ ප්‍රදේශයට යා යුතු මගීන්ට ඉතිරි දුර ප්‍රමාණය පා ගමනින් ගොස් බොරුකිටිය ප්‍රදේශයේ දී බස් රථයකට ගොඩ වීමට සිදුවේ. මේ ප්‍රවාහන සේවය හොරණ නගරය දක්වා දීර්ඝ කරන්නේ නම් හොරණ ආශි‍්‍රත මතුගම, කළුතර, පාණදුර ප්‍රදේශවල සිට රැකියා හා පාසල්වලට යන දරු දැරියන්ට ඉමහත් සෙතකි. එපමණක් නොව හොරණ නගරය කේන්ද්‍ර කොට නිතිපතා ධාවනයේ යෙදෙන අම්පාර, මොනරාගල, මහනුවර, රත්නපුර ආදි දිගු ගමන් යන මගීන්ට ද පහසුවකි.මාර්ගස්ථ මගී ප්‍රවාහන අධිකාරියේ බලධාරිනි, මේ ඔබේ අවධානයටයි.මීගොඩ කේ. පී. කරුණාතිලකගොවිතැනින් බත සරි කරගන්නා අපේ ගමේ අඩුපාඩුවක් ගැනයි මගී පාලමෙන් බලධාරී අවධානයට යොමුකර වන්නේ. හෙට්ටිපොළ කුලියාපිටිය පාරේ මලගනේ හන්දියේ සිට කුරුඳු කුඹුර ගම මැදින් ගල් කන්ද හන්දිය දක්වා දිවෙන පාර තාර අසුරා කාපට් කර දෙන්නැයි බලධාරීන්ගෙන් ඉල්ලා සිටිනවා. උපන් දා සිට ගම්වැසියන් ගමට යන්නේ දැඩි දුෂ්කරතා මැද මේ ගුරු පාරෙන්. ව්‍යාපාරික කටයුත්තකට, එදිනෙදා පාසල් යන දරුවන්ට පාසල් යන්නට මේ දුෂ්කරතා වහා විසඳා අපේ ගමේ පාර හදා දුන්නොත් පින්.කුරුඳු කුඹුරේ රංජනී වීරසිංහ       කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=as1210211</link>
    <topic>පන්නලට එදා කිව්වේ පන්විල කියලයි</topic>
    <author>උපාලි සමරසිංහ ඡායා සුදම් ගුණසිංහ</author>
    <content>පන්නලට එදා කිව්වේ පන්විල කියලයිකාව්‍ය ශි‍්‍ර පණ්ඩිත විචිත්‍ර භාණී පන්නල ඤාණාලෝක හිමිපොසොන් සඳ දිලී – නුබ ගැබ එළිය දී රිදී මහිමි දම් අමා අනුබුදු - මෙන් රුසින් සැදී කෙත් මතින් පිපී පුර හඳ එළිය දී රිදී මහිමි දම් අමා අනුබුදු - මෙත් රුසින් සෑදීඒ පොසොන් සඳ එළියේ කොත්මලේ පුණ්ඩලුඔය මහජන ක්‍රීඩාංගණය සැදැහැතියන්ගෙන් පිරී ඉතිර ගියේය. සවස තුනී අඳුර ගම පුරා සළු පලඳිනවාත් සමගම ඒ කාව්‍ය ශි‍්‍ර පණ්ඩිත විචිත්‍ර භාණී පන්නල ඤාණාලෝක හිමියන් මෙම පීඨිකාවට වඩමවා ගනු ලැබිණ. එවන් උත්කර්ෂයක් අප කොතැනදීවත් නොදුටු තරම්ය.මුලදී සැදැහැතියෝ දෙඅත් නඟා උන්වහන්සේ ඔසවා කර මත තබාගත්හ. එසේ වැඩමවා ලු හිමියන් පීඨිකාව මත සක්මන් කළේ භාවනාවෙනි. උපාසිකාවෝ තම නීල දිගු වරලස එක පෙළට සිට දිගු පාවඩයක් සේ හිමි වැඩි ගමනට පීඨිකාව මත හෙළූහ.1980 ගණන්වල සිට ගුවන්විදුලියේ හා නොයෙක් පෞද්ගලික නාළිකාවන්හි කවි බණ මිහිරෙන් වදාළ ඤාණාලෝක හිමියන්ගේ ගම වෙත මම ඉකුත්දා ගමන් කළෙමි. ඒ කවිබණ අසන්නට නොව කවියෙන් ජීවිතය සවි කළ ගැමි මිනිසුන් ගැන සොයන්නටය. කෑගලු දිස්ත්‍රික්කයේ බුලත්කොහුපිටිය ප්‍රා: ලේකම් කොට්ඨාසයේ පන්නල උතුර ග්‍රාමය ඒ හිමියන් උපත ලැබූ භූමියයි. වරාවලින් හැරි පටියක් සේ දිවෙන මේ ගම්මානය පවුල් 160 කින් පමණ සමන්විතය. පදිංචිකරුවෝ 500 ක් පමණ වෙති.ඉතාම දුෂ්තර එහෙත් සුන්දරත්වයෙන් අනූන මාවත් දිගේ අපි ගමන් කළෙමු. මළගෙදරක ‘බූරුවා’ ගැසීමටත් ඉඩ නොදෙන සදාචාරවත් මිනිසුන්ගෙන් පිරි මේ ගමට යාමට ප්‍රථම අපි උන්වහන්සේ කොළොම්තොට වැඩ වසන නවලෝක විහාරයටත් ගොඩවීමු. එහි විහාරාධිපති පන්නල හිමියන්ය.ගම ගැන ඇසීමට පෙර මට ඒ හිමියන්ගෙන් ප්‍රශ්නයක් නැගිය යුතුව ඇත.හාමුදුරුවනේ, බුදුන් වහන්සේ තරම් කවියෙක් තවත් නෑ. ඒත් උන්වහන්සේ සුමධුරව ළයාන්විතව ගැයුම් වැයුම් කරනවාට කැමැත්තක් නොදැක්වු බව බුද්ධ දේශනාවලින් පෙනෙනවා. එහෙම නම් ‘කවිබණ’ වලින් ජනපි‍්‍රය වූ ඔබවහන්සේ මේ කරන කාර්ය භාරය බුද්ධ දේශනාවලට අදාළද? මම ඇසුවෙමි.මහත්තයො, ඒ කාලෙ ප්‍රාචීණ සාහිත්‍යයෙ, පැදියෙ තිබුණෙ බුදුබණ. පෙදෙන් නම් බුදු සිරිතයැ කීවා. දැන් බලන්න දනියගෝපාල සූත්‍රය. සම්පූර්ණයෙන්ම කාව්‍ය සංවාදයක්. ධම්ම පදය... මේ ගාථා සමූහය එක්තරා රිද්මයකට ගායනා කිරීමෙන් තමයි බෞද්ධයා වටහාගත්තෙ. අද ළමා වැඩිහිටි පරපුර විවිධ විකෘති දේවලින් විනාශවෙලා. තරුණ පරපුර මේ කවි සංවාද හරහා බොහෝ නැඹුරුවක් බුද්ධාලම්බන පී‍්‍රතියක් ඇතිකර ගන්නවා. ඔවුන් සුචරිතවත් වූ බව මා හොඳින්ම දන්නවා. බුද්ධ දේශනාව පිරිහෙළන්නෙ නැතිව ඒවා අලුත් විදියට රැක ගැනීම වැදගත් කියන එකයි විශ්වාසය. උන්වහන්සේ මට කීවේය.යුගාසන බණ මඩුවකදී..දැන් අපි ඔබවහන්සේ උපන් ගම ගැන කතා කරමු.ඇත්තටම අපේ ගම හරිම සුන්දරයි. ඒ වගේ ම දුෂ්කරයි. ගමේ පන්සල තමයි අපේ ගමේ ආලෝකය. ඊළඟට ඉස්කෝලෙ. අපේ පැරැන්නෝ ගමට ගියෙ බොහොම අමාරුවෙන්. යන්ඩ පාරක්වත් තිබිලා නෑ. වැස්සෙන් විතරයි වගා කරන්න පුළුවන්. ඒත් එක්තරා කාලයකට. අන්ත දිළිඳු මිනිස්සු ගමේ ඉන්නවා. මේ මිනිස්සු ජීවත්වන්ට රජයෙන් රස්සා ඉල්ලුවෙ නෑ. ස්වාධීනව නැගී සිටින්න කුළුබඩු ආදිය පැකට් කරලා ඈත ප්‍රදේශවලට ගිහින් විකුණලා ජීවත්වෙන්ට උත්සාහ කරනවා. මාත් එහෙම දුක් විඳලා මේ සමාජයට ආපු කෙනෙක්. මහත්තයා ගමට ගිහින්ම බලන්ඩකෝ...මේ ගමේ මිනිසුන්ට ප්‍රශ්න රාශියකි. බරපතළම ප්‍රශ්නය ඉඩම්ය. පර්චස් 15 ඉඩමේ එකම පවුලේ දරුවෝ සුළු සුළු කට්ටි වෙන්කරගෙන පදිංචි වී සිටිති. ඔවුනගේ ළමා ළපැටියන් මේ ඉඩම තවත් බෙදාගන්නේ කොහොමදැයි අපටද ප්‍රශ්නයකි.ඩී.ජේ. රණතුංගඅටුළුගමගේ සයිමන් ගමේ පැරැන්නෙකි. කුළුබඩු වෙළෙඳාමේ දිගුකලක් නියැළි හෙතෙම අපට මෙසේ කීවේය.තුන් කෝරළේ අපේ ගම දේශපාලකයන්ට පවා අමතක වුණා මහත්තයො. ඉස්සර මේකෙ කෘෂි ආර්ථික රටාවක් තිබුණා. ඒ අපේ අත්තා මුත්තා කාලෙ. දැන් අපට වගා කරන්ඩ ඉඩම් නෑ. අපේ පැරැන්නො රණතුංග ඩබ්ලිව්. ජේමිස් තෙරේනිස්, වයි.පී. පීරිස් වගෙ උන්දැලා එකතුවෙලා තමයි ගමට පාරක් කපාගත්තෙ.ගමේ ගෙවල්වලට ළිං කපා ගත්තෙ. කොටින්ම වැසිකිලි පවා හදාගත්තෙ. අලුත්නුවර දේවතා බණ්ඩාර දෙයියන්ට හපුගම්මන දේවාලයෙ පත්තිනි මෑණියන්ට පින් සිද්ධ වෙන්ට අපි රුවන්වැල්ලෙන් එහෙමත් නැත්නම් කොළඹින් කරාබු, එනසාල්, කුරුඳු, ගම්මිරිස් ගෙනැත් පැකට් කරල කසාය ජාති පැකට් කරලා කරවල ආදියත් ගෙනැවිත් රටේ විවිධ තැන්වල සංචාරය කරලා ජීවත් වෙනවා.මෙය සම්පූර්ණයෙන් ම ‘පැකට්’ ගම්මානයක් ලෙස හැඳින්වීම නිවැරදිය. ඔවුන් රජයේ රස්සා ඉල්ලා කරදර කරන්නේ ද නැත. රජයේ රස්සාවක් ලැබූ කෙනෙකු ඇත්නම් ඒ මෑතකදි ගොවි නියාමක වැනි රැකියාවක් පමණි.ඩී.ජේ. රණතුංග අවුරුදු 70 ක් පමණ වන මේ ගැමියා කලක් වාරිමාර්ග දෙපාර්තමේන්තුවේ වැඩ කළ කෙනෙකි. ඔහු ගම පිළිබඳ කළ විස්තරය අපූරුය.අටුළුගමගේ සයිමන්පන්නල කීවට මේ ගමට ඉස්සර කියලා තියෙන්නෙ පන්විල කියලා. සාමාන්‍යයෙන් ග්‍රාම නාම වෙනස්වීම අනුව පන්නල වෙලා තියෙනවා. එදා ගම පුරා චිමිනි ලාම්පු එළියෙන් මිනිස්සු රාත්‍රියෙත් වැඩ කළා. මේ කුළුබඩු කසාය බෙහෙත්, කඩල ව්‍යාපාරයට දැන් අවුරුදු 60 කටත් වැඩියි. කාටවත් අත නොපා සදාචාරවත්ව ජීවත්වන මිනිස්සු මේ ගමේ ඉන්නෙ.ඒ නිසා බයිසිකල්වලින් අම්පාර, පොළොන්නරුව, මඩකලපුව වගේ ඈත පෙදෙස්වලටත් ගිහින් මේ අය ‘බිස්නස්’ කරලා තියෙනවා. අද ගමේ සමහර අය වාහන අරගෙන. මේ ගමේ පවුල් 70 – 80 ක් ජීවත් වෙන්නෙ ඇත්තටම පැකට් ව්‍යාපාරයෙන්. අද ‘දිවිනැගුම’ වැඩසටහන යටතේ කෑගලු දිසාවේ බුලත්කොහුපිටිය ආසනයේ පන්නල තමයි දියුණු කළ හැකි ගම්මානය හැටියට තෝරාගෙන තිබෙන්නෙත්. ඉස්සර මීට කිලෝමීටර 2 ක් පමණ ඈතින් තිබෙන බෝගල පතලේ මේ ගමේ මිනිස්සු වැඩ කළා.ඒ මුතුන් මිත්තො කවුරුත් අද ජීවතුන් අතර නෑ. අඟුරු කැලි වගේ පතලින් මතුවුණාම පෙනුණ මේ වැඩිහිටියනට එදා හරි හමන් සෞඛ්‍ය පහසුකමක්වත් ලැබුණෙ නෑ. අඩුම තරමේ කිරි වීදුරුවක්වත්.සීතාවක රාජසිංහ රජ්ජුරුවන්ගේ බල ප්‍රදේශය වූ මේ ගම එදා ඉඳන්ම බෞද්ධයන්ගෙන් පිරී තිබුණා. ‘රුප්පේවෙල’ ‘පෙතන් උයන’ වගෙ රාජසිංහ චරිතයට සම්බන්ධ තැන් මේ ගම අවට පිහිටා තිබෙන්නෙ.පන්නල උතුර ගමේ නැකැත්කරුවන් රට පුරා ප්‍රසිද්ධය. සොඳිනා නම් ගුරුන්නාන්සේ අපේ පන්නල හිමියන්ගේ පියාය. දරුවන් පස්දෙනකුගෙන් යුත් පවුලක බඩපිස්සාව උපන් ඒ පද්මසිරි ජයතිස්ස. (ගිහිනම) පුංචි දවසේදීද හාමුදුරුවන් වන ලකුණු පළ කළේය. සොඳිනා ගුරුන් මල් යහන් කවි කියා ආදරයෙන් ආතුර දරුවන් සුවපත් කරනු පුංචි ජයතිස්ස වුවමනාවෙන් බලා සිටියේය. දරුවන් වෙනුවෙන් කරන්නාවූ මැටි පේ කිරීම හෙවත් නවග්‍රහ ශාන්තිය මේ පුංචි එකාගේ වඩාත් සිත් ගත්තේය.ඒ.ජී. සිරිසේනරුවන්වැල්ලෙන්, අඟුරුවැල්ලෙන් වරාවලින් මේ හැම තැනින්ම අපේ තාත්තව එක්ක ගියා. එයා නම ගිය කට්ටඩියෙක්... හාමුදුරුවන් කී වචන මගේ මතකයට නැඟෙයි.ගන අඳුර රජ වූ විට එදා බෙරසද්දයක් තොවිල් හඬක් මේ ගමෙන් නෑසුණු දවසක් නැත. ඒ තරමටම සොඳිනා මාමාට වැඩ තිබිණ.සත් කෝරළයේ ‘කවිය’ යන්න අලුත් දෙයක් නොවේ. එදිනෙදා වැඩවලදි කවුරුත් එක්වී කවි කීහ. වැඩක් පළක් කරද්දී ද ඔවුන් තම සරතැස පාළුව මකාගන්නේද කවියෙනි.පද්මසිරි ජයතිස්ස පුංචි දවස තම සමවයසේ කොලු කෙල්ලන් කෙළි සෙල්ලම් කරද්දී සරමක් හෝ සාරියක් සිවුරක් සේ හැඳ පිණ්ඩපාතයේ වැඩියේය.ඒ අනාගත හිමි නමක වන ලකුණු පළ කරමිනි. වැඩිහිටියෝ චාම්, අහිංසක ජීවිතයක් ගත කළ පද්මසිරි ගැන යහපත් ලෙසම සිතූහ.80 පමණ වන විට ජයතිස්සට යම්තම් අවු 13 පිරුණා පමණි.උන්වහන්සේ අලපලාවල මහින්ද ඥානතිස්ස අනුනායක හිමියන් යටතේ ශ්‍රී ඥානතිලක පිරිවෙනෙදි පැවිදි විය. බෙරවිල පියදස්සි අලවතුරේ විජිතවංශ වැනි කවීන්ගේ ආභාසය උන්වහන්සේගේ කවියට අනුප්‍රාණය පිම්ඹේය.1982 පමණ කාලයේ උන්වහන්සේගේ පැවිදි සහෝදර හේනේපොල සුමනජෝති හිමියන් බැහැ දකිනු පිණිස පොඩි හාමුදුරුවෝ පළමුවරට කොළොම්තොට වැඩියහ. ශ්‍රී ලංකා විද්‍යාලය (ඕඩේ පන්සල)කුළුබඩු පැකට් කරන ලලනාවෝබද්දේගම විමලවංශ අනුනාහිමියන් බැහැදකින්නට අවසර ලැබුණේ එපරිද්දෙනි. එදින අපූරු සිදුවීමක් විය. කොහුවල ධාතුමළු විහාරාධිපති මාපලගම සෝමිස්සර නා හිමියන්ගේ බණකි. ලොකු හාමුදුරුවන් බණට වැඩියේ නැත.බද්දේගම නාහිමියන් පුංචි සාදුට බණ කියන්නට ආරාධනා කළේය. නමෝ විත්තියෙන් උන්වහන්සේ ඉතා මධුර ‘කවි බණක්’ වදාළේය. එදා සිට කාලයක්ම ඕඩේ පන්සල උන්වහන්සේගේ අසපුව විය. බද්දේගම විමලවංශ හිමියන් අතකසයේ අනුශාසක වූ බැවින් හිමියන්ට මහරු අවස්ථා උදාවිය.1980 දී ගුවන් විදුලියෙන් බණක් කී අවුරුදු 13 පුංචි හාමුදුරුවන් වන්නට මේ ආකාරයෙන් පන්නල ඤාණාලෝක හිමියන්ට අවස්ථාව උදාවිය.මාතෘ වන්දනා, ගාථා හා කවි කීමට උපන් හපන්කම් දක්වන මේ හිමියෝ ‘අමාදහර’ වැඩසටහනද ඒකාලෝක කළේය. නැවත ඒ ගම්මානය වෙත හැරෙමු.ඒ.ජී. සිරිසේන හා මහතා සමඟ මම මොහොතක් කතා කරමි.අපේ ගමේ තරුණයො හරිම එකමුතුයි. ඒත් අපේ ගම මේ මහා සමාජයෙන් තරමක් ඈත් වෙලා. අපට ජීවත්වෙන්න රස්සා දෙන්ඩ කවුරුවත් ඉදිරිපත් වුණේ නෑ. එකම බිම් කට්ටියෙ අප රොද බැඳගෙන ජීවත් වන්නෙ. මං හසළක පැත්තෙ වැඩ කළ කාලෙ ගමේ කොල්ලො බොහෝ දුර ඈත ගිහින් එනවිට මගෙ කාමරයෙ නැවතිල ගමට එන්නෙ.1971 අප්‍රේල් කැරැල්ල කාලෙ මෙහෙට කුළුබඩු අරන් ගිය ගමේ කොල්ලො 5 දෙනෙක් එක දවසක පළාත් කීපයක වෙළෙඳාම් කරලා මගේ කාමරයට ආවා නවතින්න. අපි බොහොම දුක් වින්ඳා. අප ආණ්ඩුවෙන් ඉල්ලන්නෙ ඉඩම් ටිකක් දෙන්ඩ. අපට වගා කරන්ට. මේ ගම්මානයෙ මිනිස්සු දහිරිය වන්තයි. අපට රස්සා ඕනැ නෑ.දිවිනැගුම ව්‍යාපෘතිය යටතේ මේ ගම්මානය නඟා සිටුවීමට පියවර ගැනීම උතුම් පින්කමකි.මේ ගමේ සිටි සර්ප විස වෛද්‍යවරයා හා හොඳ ආතා ගැන ලබන සතියේ කියවමු.උපාලි සමරසිංහ ඡායා සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=as1210212</link>
    <topic>බළල් දෙවඟනකට කැපකළ දෙවොලක්</topic>
    <author>- චන්ද්‍රදීපා</author>
    <content>බළල් දෙවඟනකට කැපකළ දෙවොලක්ඊජිප්තු පුරාවිද්‍යා කණ්ඩායමකට පසුගියදා ඇලෙක්සැන්ඩ්‍රියා ප්‍රදේශයේ සිදුකළ කැණීම්වලදී අමුතුම ආකාරයේ දෙවොලක් සොයා ගැනීමට ලැබුණා. මේ දෙවොලේ විශේෂත්වය වූයේ දෙවොල කැපකර තිබුණේ බළල් දෙවඟනක වෙනුවෙන් වීමයි. මේ දෙවඟනගේ නම බැස්ටට්.අති පැරැණි දෙවොලක් වූ මෙහි කැණීම්වලදී බළල් දෙවඟනගේ මූර්ති විශාල සංඛ්‍යාවක් හමුවෙලා. ඒ බළල් මූර්ති සහ ප්‍රතිමා නිසායි. මෙතැන බැස්ටට් දෙවඟනට කැපකළ දේවස්ථානයක් තිබී ඇති බවට පුරාවිද්‍යාඥයන් අනුමාන කළේ.ඊජිප්තු යුගයේ පරිහානිය සිදුවූ අවදියේ දී පුරාණ ඊජිප්තු වැසියන් බළල් දෙවඟනට පුද පූජා පැවැත්වූ බව පැවසෙනවා. ඊජිප්තු රාජ සමයේ දී බැස්ටට් නමැති බළල් දෙවඟන සිංහයකුගේ වෙස්ගෙන රජු ආරක්ෂා කිරීම සඳහා යුද වැදී තිබුණු බවට විශ්වාස කෙරෙනවා. අලුත මතුකර ගත් මේ දෙවොලේ තිබී ටොලමි රජ සමයට අයත් යැයි හැඟෙන ශෛලමය බළල් ප්‍රතිමාවක් ද සොයාගෙන තිබුණා.සුනඛයන් කවදත් හිතමිතුරු සත්ත්ව කොටසක්. හිතමිතුරු බල්ලන් දෙදෙනකු ගැන මේ තොරතුර වාර්තා වුණේ රුසියාවෙන්. මේ දෙදෙනා හරිම මිතුරුයි. කෑවේ බීවේ සෙල්ලම් කළේ එකටයි. දිනක් ඉන් එක් බල්ලෙක් මෝටර් රියකට යට වී මහ පාරේම මියගියා. අනෙක් බල්ලාට මෙය දරාගන්න බැහැ.ඌ කළේ තම මිතුරු බල්ලාගේ සිරුර පාරෙන් පිටතට ඇදගෙන ඇවිත් හිස් බිමක තබාගෙන මැරුණු මිතුරාට තනි රැකීමයි.තම මිතුරා මළ බව පිළිනොගෙන මේ බල්ලා දින හතක් තිස්සේ තනි රැක්කා විතරක් නොවෙයි ඌට උණුසුම සපයමින් මැරුණු බල්ලාගේ ගතට හේත්තු වී වාඩිවී සිටියා. ඒ මහ පාරේ යන එන හැමටම මේ සිද්ධිය දරාගන්න බැහැ.ඔවුන් මේ බල්ලාට කෑමබීම ගෙනත් දුන්නා. පුංචි ළමයි එතැනින් ගියේ මේ බලු මිතුරන් ගැන දුකෙන් කඳුළු සලමින්. ඇතැම් වෙලාවට මේ බල්ලා තම මිතුරා ගැන දුකෙන් උඩුබුරනවා. මැරුණු මිතුරාට ඌ කෙතරම් ආදරය කළා ද යත් සිරුර වළ දැමීමටවත් කාටවත් ඒ අහලකටත් එන්න ඉඩ දුන්නේ ඌ නෙවෙයි.මේ කියන මව නම් මව කියන නමටත් සුදුසු නැති කෙනෙක්. ඇමෙරිකාවේ ඩලාස් ප්‍රදේශයේ පදිංචි මේ මව පසුගියදා සිය පුංචි දියණියගේ දඟය නවතාගන්න බැරිව ඇයගේ දෑත් ‘සුපර් ග්ලූ’ යොදා බිත්තියට අලවලා. අන්තිමේ දී සිද්ධිය දැනගත් පොලීසිය එතැනට විත් මව අත්අඩංගුවට ගත්තා.විසිහත් හැවිරිදි මේ මවගේ වයස අවුරුදු 27 යි. ඇය වයස අවුරුදු එකොළහේ සිටම මත්ද්‍රව්‍යවලට ඇබ්බැහි වූ කෙනෙක්. පස් දරු මවක් වූ ඇගේ බාලම දරුවා උපත ලැබුවේ ඇය අත්අඩංගුවට පත්වූ පසුයි. පවුලේ සිවුවැනියා වූ දියණියගේ දෑත් බිත්තියට ඇලවීම ගැන සියලු තොරතුරු පොලීසියට පැවසුවේ ඇගේ වැඩිමල් දරුවන් තිදෙනායි.අධිකරණයට ඉදිරිපත් කළ මේ මව වසර 99 කට සිරගෙදරට නියම වුණා. දැන් අනෙක් දරුවන් බලා කියා ගන්නේ ඔවුන්ගේ මිත්තණියයි.හොං ගේ ක්වැක් හමුදාවනැඟෙනහිර චීනයේ ටයිෆු ප්‍රදේශයේ පදිංචි හොං ගොවි මහත්තයා පසුගිය දිනක ඔහුගේ තාරා රංචුවත් සමඟ පාරට බැස්සේ පොකුණට යෑමටයි.ඒ ඔහු පදිංචි සේජියෑං ප්‍රාන්තයේ ඉපැරැණි සම්ප්‍රදායක් ඉටු කිරීමට. මේ ගමනේ දී ඔහුට සිය පිහාටු හමුදාව ආම්බාන් කරන්න අතේ තිබුණේ දිගු කෙවිටක් විතරයි.සැතපුම් තුන් කාලක් පමණ ප්‍රධාන පාර දිගේ ඔහු සිය තාරා හමුදාව සමඟ යද්දී පාරේ ඇතිවුණේ වාහන තදබදයක්. නිවිසැනසිල්ලේ ගිය මේ ගමනේ දී තමන්ගේ 5000 ක් පමණ වූ ‘ක්වැක්’ හමුදාවේ එක තාරාවෙක්වත් නැතිවුණේ නැතැයි හොං ගොවිරාල පවසන්නේ හරිම ආඩම්බරයෙන්. - චන්ද්‍රදීපාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=as1210213</link>
    <topic>ජීවිතය සතියයි ආදරය අනන්තයි</topic>
    <author>දයා ඩී ෆොන්සේකා (ඩේලි මේල් ඇසුරිනි)</author>
    <content>ජීවිතය සතියයි ආදරය අනන්තයිරෝහල් සයනයේ සිට විවාහ ගිවිසගත්විලියම් සහ එමාගේ සෙනෙහසක කතන්දරයමඟුල් දවසේ උදෑසන ම විලියම් ගේ මව ඔහු සමඟ විවාහ වීමේ අදහස අත්හරින්න යැයි එමාගෙන් ඉල්ලා සිටියේ පිළිකා රෝගියකු හා විවාහවීමෙන් ඇගේ ජීවිතයට සෙතක් නොවන බව පවසමිනි. එහෙත් එමා සිය ආදරය අත්හරින්නට අකැමැති වූවාය.ඒ එංගලන්තයේ නොටිංහැම් නගර රෝහලේ කාමරයකි. කාමරය හොඳින් සරසා තිබේ. බැලුම්බෝල එල්ලා විවිධ සැරසිලිවලින් හැඩ ගැන්වූ රෝහල් කාමරය මංගල උත්සව ශාලාවක සිරි ගැන්වී තිබේ. ඇත්තටම එය මංගල උත්සවයකි. වෙනදා බෙහෙත් තැටි රැගෙන එන හෙදියන් එදා රැගෙන ආවේ කේක් බන්දේසි ය. හෙදියන්ගේ මුහුණුවල වෙනදා තිබූ බැරෑරුම් පෙනුම එදා නොතිබුණි. සියල්ලන්ටම වඩා සතුටින් සිටින්නී මනාලියයි. ඇය සුදු පැහැ මංගල ගවුමකින් සැරසී සිටියාය.එහෙත් මනාලයා ලෙඩ ඇඳේය. ඔහුගේ මුහුණේ වෙනදා තිබූ රෝගී පෙනුම නොතිබුණි. ඔහු ද සතුටින් ඉපිල සිටී. රෝගී සයනයේ සිටිය ද ඔහු අද මනාලයෙකි.විවාහ අවස්ථාවට සහභාගිවී සිටියේ සුළු පිරිසකි. මනාලයාගේ හා මනාලියගේ දෙමවුපියන් සහෝදර සහෝදරියන් හා ඉතාම කිට්ටු මිතුරන් පමණි.දහසක් දේ කියන්නට සිතේ පුරවාගෙන සිටියත් මනාලයාට හැකි වූයේ සිනාසීමට පමණි. ඔහුට කතා කළ නොහැකි විය. ඔහු කරන්නේ ඇසූ දෙයට ‘ඔව්’ කීම හා මනාලියගේ අත තදින් කෙනිත්තීමත් පමණි. ඒ ඇය ඔහුට උගන්වා ඇති භාෂාවයි. දේවගැතිවරයා විවාහය ලියාපදිංචි කිරීම සඳහා පැමිණියේය. මනාලයා කියවා බලා අස්සන් තැබීය. මනාලිය ද විවාහයට අස්සන් කළේ සතුටිනි. ඇය ඔහුට කේක් කැබැල්ලක් කැව්වාය. ඉතිරි කේක් කැබැල්ල ඇය කෑවේ සතුටිනි. ඉන්පසු ඇගේ දෑසින් කඩාහැළුණු සතුටු කඳුළක් ඔහුගේ කම්මුල මත පතිත වූයේ ඇය ඔහු සිපගනිද්දීය.මෙය අමුතුම මංගල උත්සවයක් විය. බලා සිටි සියල්ලන්ගේම හදවත්වල තිබුණේ සතුට මුසු දුකකි. ඒ මනාලයා පිළිකා රෝගියකු වූ බැවිනි. එහෙත් ඇයටත් ඇයගේ ප්‍රේමයටත් ඔහුගේ පිළිකා රෝගය ප්‍රශ්නයක් නොවීය.විලියම් හා එමා ප්‍රේමයෙන් බැඳුණේ පාසල් අවදියේය. ඇගේ දෑස කොනේ බැල්මෙන් මිදී යන්නට ඔහුට නොහැකි විය. පන්තියේ දෙකෙළවර සිටියත් ඔවුන්ගේ නෙත් හා සිත් එකට ය.ප්‍රේමය ඔවුන්ගේ ඉගෙනුමට සවියක් විය. ප්‍රේමයෙන් ජීවිතය සවිමත් කරගැනීමට පෙරුම්පිරූ විලියම් ගේ හා එමී ගේ එකම සිහිනය වූයේ ප්‍රීතිමත් අනාගතයක් මෙන්ම දීප්තිමත් හෙට දවසක් ය. රැකියාවට ගිය දා සිට ම දෙදෙනා ඒ සඳහා මුදල් ඉතිරි කළහ. නිවහනක තමන්ගේ දරු පැටවුන් සුරතල් කිරීම ඔවුන් ගේ එකම සිහිනය විය.විලියම් ලීඩ් මෙට්‍රොපොලිටන් ආයතනයෙන් තොරතුරු තාක්ෂණය පිළිබඳ උපාධිය දිනා ඒ පිළිබඳ ගුරුවරයෙකු ද විය. එමා ලින්කන් මිශ්‍ර පාසලේ චිත්‍ර කර්මය ඉගෙනගෙන ඒ පිළිබඳව උපාධියක් ද ලබා ගත්තාය. දෙදෙනාම සිය ජීවිතයේ ඉදිරිය සැලසුම් කරමින් ‘ඩර්බි’ නගරයෙන් ගෙයක් මිලදී ගත්තේය. මීට වසර තුනකට පෙර ඔවුන් විවාහ ගිවිස ගත්තේ සිය දෙමවුපියන් මෙන් ම සහෝදර සහෝදරියන් ගේ ද ආශිර්වාද මැදයි.ඔවුන්ගේ ආදරයට බාධා නොතිබුණත් පසුගිය පෙබරවාරියේ දී දෙදෙනාගේ ම ජීවිත හඬා වැටෙන දවසක් උදාවිය. ඒ විලියම් ගේ අතේ කැක්කුමක් ඇතිවීමෙනි. කලක් තිස්සේ පැවැති මේ අතේ කැක්කුමට කොතෙක් බෙහෙත් ගත්තත් අඩුවක් නොවීය.ඔහු මුලින්ම පළාතේ සාමාන්‍ය වෛද්‍යවරයාගෙන් බෙහෙත් ගත්තේය. වෛද්‍යවරයා ද කීපවිටක් බෙහෙත් දුන්නද වේදනාව අඩු වූයේ නැත. ඊළඟට වෛද්‍යවරයා ඔහු යොමු කාළේ රෝයල් ඩර්බි නම් වූ රෝහලටය. එය පළාතේ ඇති හොඳම රෝහල විය. එහෙත් එහි වෛද්‍යවරුන්ට ද විලියම්ගේ රෝගය ප්‍රහේලිකාවක් විය. ඔවුහු වැඩිදුර පරීක්ෂණ සඳහා විලියම් නොටිංහැම් නගර රෝහලේ විශේෂඥ වෛද්‍යවරුන් වෙත යොමු කළහ. එහිදී පරීක්ෂණ ගණනාවකින් පසු ලද රෝග නිශ්චයේ දී විලියම් හා එමාගේ ලෝකය කැඩී බිඳී සුනු විසුණු විය. රෝග විනිශ්චය වූයේ විලියම් ගේ වසා ගැටිතිවල පිළිකාවක් ඇති බවය.ආදර කැදැල්ල සිඳී බිඳී සුළඟේ යැවිමට පිළිකා රෝගයට නොහැකි විය. හයවැනි පන්තියේ සිට තමන් බැඳි ආදරය පිළිකා රෝගයට බිලිදීමට එමා කැමැති නොවූවාය. ඒ වෙනුවට ඇය සිය ආදර බැම්ම තවත් තද කරමින් සිය ප්‍රේමවන්තයා රැක ගැනීමට ඉදිරිපත් වූවාය. වසා ගැටිතිවල හටගත් පිළිකා රෝගයට පිළිකා නාශක ඖෂධ (Chemeotheraphy) එන්නත් කරන්නට පටන් ගැනිණි. මෙය ඉතා වේදනාකාරී ප්‍රතිකාරයකි.විලියම් වේදනාවෙන් කෙඳිරිගාද්දී එමා ඔහු අසලින් හෙලවුණේවත් නැත. රෝගියාට ආදරය කරුණාව ලැබිණ. බෙහෙත් මෙන්ම හෙදකම ද ලැබීමෙන් ඔහුගේ ගත මෙන්ම සිත ද කෙමෙන් සුවපත් වෙමින් ආවද පිළිකා ශෛල ස්නායු පද්ධතිය ද ආක්‍රමණය කොට තිබීමෙන් ඔහුට කතා කරගත නොහැකි විය.ඇය ඊට ද උපක්‍රමයක් සොයා ගත්තේ තමන් කියන දෙයට ‘ඔව්’ හා ‘නෑ’ කියන්නට ඔහුට සංඥාවක් හුරු කරවමිනි. තමන් කැමැති නම් ‘ඔව්’ යන්නට ඔහු කළ යුතු වූයේ ඇගේ අත අල්ලා කෙනිත්තීමයි. ඒ ක්‍රමය සාර්ථක විය.ලෙඩ ඇඳේ සිටිමින් විලියම් තමන් එමා සමඟ ගිය ආදර සැමරුම් චාරිකා, විචිත්‍ර ආදර වදන් සිහි කළේය. එවිට ඔහුගේ දෑසින් කඳුළු බිඳු රූරා වැටිණි. ඔහු ගාව දැවටෙන එමා විහිළු කරමින් ඔහු තව තවත් විනෝදමත් කළාය.මඟුල් දවසේ උදෑසන ම විලියම් ගේ මව ඔහු සමඟ විවාහ වීමේ අදහස අත්හරින්න යැයි එමාගෙන් ඉල්ලා සිටියේ පිළිකා රෝගියකු හා විවාහවීමෙන් ඇගේ ජීවිතයට සෙතක් නොවන බව පවසමිනි. එහෙත් එමා සිය ආදරය අත්හරින්නට අකැමැති වූවාය. ඔහුගේ කටහඬ අසන්නට කිසිවකුට නොහැක. ඔහු ඇසිපිය නොහෙළයි. එහෙත් සිනාසෙයි. විවාහයට ‘ඔව්’ කියා සිය පියාගේ අත කොනිත්තා කැමැත්ත දී ඇඟිලි සටහන තැබුවේ පියාගේම උපකාරයෙනි. විලියම්ගේ මුවේ රැඳුණු සිනාව දුටු ඇය ඔහු සිපගත්තාය.විවාහ උත්සවයට ඔහුගේ ආදරයේ බලු සුරතලුන් දෙදෙනා වන ‘පෙපී’ හා ‘රෙලී’ ද එක්ව සිටියහ. මංගල උත්සවය ඉහළින් පැවැත්වූ දින සිට මනාලිය ගේද නිවහන වූයේ විලියම් ගේ රෝහල් කාමරයයි. මාස හයක් පුරා වසාගැටිතිවල පිළිකාවෙන් පෙළුණු ඔහුගේ මරණය ඒකාන්ත බව එමා හොඳින්ම දැන සිටියාය. මාස තුනකට ඉස්සර අපි පොරොන්දු වුණා කසාද බඳින්න. මං ඒ ;පාරොන්දුව ඉෂ්ට කරනවා. මගේ ආදරය ස්ථිරයි. පිළිකාවට බැහැ මගේ ආදරය වළක්වන්න” ඇය කීවාය.මරණය දැක දැකත් ඔහු සමඟ විවාහ වූ ඇය ගැන දොස්තරවරු හා හෙද හෙදියෝ පවා පුදුම වූහ. එහෙත් කිසිවකු ඇය වළකාලන්නට ගියේ නැත. “මගේ ආදරය අමරණීයයි” ඇය කීවාය.විවාහ වූ පසු ඔහුගේ සියලු කටයුතු ඉටුවුණේ ඇගේ අතිනි. හෙදියන්ගේ හෙදකමට අමතරව ඇගේ සත්කාරය ඔහුට දිව ඔසුවක් වුවද මාරයා හමුවේ ඔවුන්ට කළ හැකි කිසිවක් නොවීය. විවාහ වී දින 10ක් යද්දී ඔහුගේ රෝගය උත්සන්න විය. විවාහ වී එකොළොස් වැනි දිනයේ ඇය හඬාවැටෙද්දී ඔහුට මරුවා සමඟ යන්නට සිදුවිය. විලියම් මිය ගියේ එමාගේම දෑත මතයි. එමාට මුළු ලෝකයම අහිමි වූවා සේ දැනිණි.දයා ඩී ෆොන්සේකා (ඩේලි මේල් ඇසුරිනි)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=as1210214</link>
    <topic>සාරාගේ මීළඟ ඇල්බමය අභ්‍යවකාශයේ දී</topic>
    <author>සේමාලි කැල්ලපත</author>
    <content>සාරාගේ මීළඟ ඇල්බමය අභ්‍යවකාශයේ දීඇය එංගලන්තයේ ජනප්‍රිය ඔපෙරා ගායිකාවකි. අතිඋච්ච ස්වරයෙන් ගී ගැයීමේ හැකියාවක් ඇති මේ ගායිකාව ගේ ගී තැටි ලෝකයේ වැඩිපුරම අලෙවි වන ගී තැටි ගොන්නට ගැනේ.සාරා බ්‍රයිට්මෑන් නම් වන ඇය 52 හැවිරිදිය. සාරා මේ වෙද්දී සිය ගායන දිවියේ සියලු සිහින දැන් සැබෑ කරගෙන සිටින්නීය.එහෙත් ඇගේ ජීවිතයේ තවමත් සැබෑ නොවූ සිහිනයක් වෙයි. ඇය දැන් සැරසෙන්නේ ඒ සිහිනය සැබෑ කර ගැනීමටය.සාරා ඉදිරියේ දී තවත් සංචාරකයන් දෙදෙනකු සමඟ අභ්‍යවකාශ සංචාරයකට සූදානම් වන්නීය. ඇගේ අපේක්ෂාව වන්නේ අභ්‍යවකාශයේ සිට ගී ගයන පළමු වෘත්තීය ගායිකාව ලෙස වාර්තාගත වීමය. ඇය දැන් ඒ සඳහා වන මූලික සුදුසුකම් සපුරා ඇත්තීය.ඇගේ ගමනේ සියලු සංවිධාන කටයුතු සිදුකරන්නේ අභ්‍යවකාශ තරණය සඳහා පහසුකම් සලසන ලොව ප්‍රධාන පෙළේ ආයතනයක් වන ස්පේස් ඇඩ්වෙන්චර්ස් සමාගමයි.සෝයුස් නම් වූ රොකටය මඟින් අභ්‍යවකාශ ගත වූ පසු එහි පිහිටුවා ඇති ජාත්‍යන්තර අභ්‍යවකාශ මධ්‍යස්ථානයේ රැඳී සිටිමින් දිනකට 16 වරක් පෘථිවිය වටා ගමන් කිරීමට සාරා බලාපොරොත්තු වන්නීය. 2014 වසරේදී අභ්‍යවකාශ ගතවීමට නියමිත සාරා මොස්කව්හි ස්ටාර් සිටි අජටාකාශගාමී පුහුණු මධ්‍යස්ථානයේ 6 මසක පුහුණුවක් ලැබීමට ද අපේක්ෂා කරන්නීය.මේ ගමන සාර්ථකව නිම කළහොත් සාරා අභ්‍යවකාශ සංචාරයේ යෙදෙන හත්වැන්නා වෙනු ඇත.”මගේ ජීවිතයේ වූ සෑම සිදුවීමකටම වඩා මා සසල වී සිටින්නේ මේ ගමන ගැනයි. එය මගේ ජීවිතයේ සිහිනයක් සැබෑවීමක්” යැයි සාරා පවසනවා.සාරා මේ වන විට අභ්‍යවකාශ ගතවීම සඳහා අවශ්‍ය ශාරීරික හා මානසික යෝග්‍යතා පරීක්ෂණයෙන් ද සමත් ව සිටී.ඇමෙරිකාවේ නාසා ආයතනය පසුගිය වසරේදී අභ්‍යවකාශ චාරිකා වැඩ සටහනින් ඉවත්වීමත් සමඟ පෞද්ගලික මට්ටමින් අභ්‍යවකාශ තරණයේ යෙදෙන්නන් හෙවත් අභ්‍යවකාශ සංචාරකයනට ඒ සඳහා ඉඩකඩ සලසා ගැනීම තරමක් අපහසු විණි. පසුව මෙවන් අභ්‍යවකාශ චාරිකා සංවිධානය සිදු කළේ රුසියාව මඟිනි. ඒ නිසා සාරා ද සිය අභ්‍යවකාශ ගමන යන්නේ රුසියානු ;රාකට්ටුවක් වන ‘සෝයුස්’ මඟිනි.සාරා ඉතා ජනප්‍රියත්වයට පත්කළ 1978 දී ඇය ගායනය කළ’I lost my heart to a starship – Trooper’ ගීතය ඇල්බම් දහස් ගණනකින් විකිණින. ඒ ගීතයෙන් කියැවුණේ ද අභ්‍යවකාශයට ඇති ඇගේ ආදරය හා බැඳීමය.පෞද්ගලිකව අභ්‍යවකාශ ගතවූ අවසන් සංචාරකයා වාර්තා වූයේ 2009 වසරේදී ය. ඔහු කැනේඩියානු ජාතිකයෙකි. අභ්‍යවකාශ ගතවීමට රොකටයේ අසුනක් සඳහා ඔහු ගෙවූ මුදල ඇමෙරිකානු ඩොලර් මිලියන 21.8කි. සාරා සිය ගමන සඳහා ගෙවූ මිල තවමත් වාර්තා වී නැති අතර ඒ මුදල ඇමෙරිකානු ඩොලර් මිලියන 30ක් පමණ වනු ඇතැයි පැවසේ.එය සැබෑවක් නම් රොකටයේ අසුනක් සඳහා ගෙවූ වැඩිම මිල ලෙස ද වාර්තාගත වේ.”මේ සිහිනය සැබෑ කරගැනීමට මා පළමුවෙන්ම මගේ මවගෙන් මේ ගැන විමසුවා. මා එය කීමත් සමඟ මගේ මව වෙව්ලුවා. එහෙත්, ‘සෝයුස්’ රොකටයේ පැරැණි වාර්තා දෙස බැලූ විට ඒ ගැන විශ්වාසය තැබිය හැකි බව පවසමින් මං මගේ මවගේ බිය නැති කළා” යනුවෙන් සාරා කියයි.ඇය මේ දිනවල ගමන සඳහා අවශ්‍ය පුහුණුවීම්වල නිරත වන්නීය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=as1210215</link>
    <topic> නෙළුම් විල</topic>
    <author/>
    <content> නෙළුම් විලමාපදිංචිව සිටින්නේ වාද්දුව නගරය සමීපයේ ය. නිවාඩු පාඩු ඇති අවස්ථාවන්හිදී මහජන පුස්තකාලයට යෑමට මම පුරුදුව සිටිමි.මා මේ කියන අතිසංවේදී දසුන නෙත ගැටුණේ එසේ යමින් සිටියදී ය. ඒ තල්පිටිය දළදා වත්ත පන්සල කිට්ටුව මැද පාරේදී ය.පාරේ මට ඉදිරියෙන් යතුරු පැදියක් එමින් තිබිණි. එය කුඩා එකකි. ගමන් කරමින් සිටියේ ද හෙමිනි. පාර අයිනට වත්තට ය.එය පදවමින් සිටියේ සුදු සරමක් හැඳි මැදි වියේ අයෙකි. පිටු පස අසුනේ කොට කලිසමක් හැඳි දරුවෙක් සිටියේ ය.මේ බයිසිකලයට අඩි කිහිපයක් පිටුපසින් දිව ආයේ සද්දන්ත මී ගව දෙනකි. ඇය සැබවින් ම යතුරු පැදිය හඹා ආවා ය. එසේ හඹා එන අතර ඇය විලාප හ¼ඞක් ද නැගුවා ය.මම බියවීමි.මී ගව දෙන ගේ සිරුර ඇයට ම ආම්බාන් කර ගත නොහැකි තරම් විශාලය. එනිසා දෝ ඇයට හිතු තරම් සැරට දුව ගන්නට බැරි සේ ය. එහෙත් ඇය සිය තර සිරුර සලිත කරවමින් අලුත කාපට් අතුරන ලද පාරේ දිව එනවිට නැගුණේ ජවාධික තුරඟකු දිව යන විට නැඟෙන රළු හඬකි.මේ දසුන හැරෙන්නට පාර පාළුය. කුර හ¼ඩින් කුහුලට පත් යාබද නිවැසියෝ මුව අයාගෙන පාර දෙස බැලූහ.දිව එන මී ගව දෙනකුගේ මුහුණේ ලොකු සුදු පුල්ලියක් විය. ඇගේ වීදුරු බෝල දෙකක් තරමේ දෑස ශෝකයෙන් බර ව තිබුණක් මෙනි. මේ නිසා මැගෙන් යතුරු පැදියේ ගමන් ගන්නන්ට හානියක් සිදු නොවනු ඇතැයි එකෙණෙහිම මට සිතිණ. එය කිසියම් සැනසුමක් විය.ගව දෙන ද දිව යමින් සිටියේ මහන්සියෙනි. ඇය දිගු සුසුම් සමඟ අමුතු හඬක් ද පිට කරමින් සිටියා ය. ඇගේ සිරුර වැස්සකට හසු වූ සේ දාහයෙන් තෙත් වී දිලිසෙමින් පැවතියේ ය.වැඩිහිටියා ද යතුරු පැදිය හෙමිහිට යතුරු පැදිය පදවන අතර විටින් විට පිටුපස හැරී ගව දෙන දෙස විමසිල්ලෙන් බලන අයුරු ද මම දිටිමි. ඔහුගේ මුහුණේ වූයේ බියපත් බවක් නොව තැන්පත් බවකි.මේ වනවිට යතුරු පැදිය මා සමීපයට ම පැමිණ තිබිණ. මෙතෙක් වේලා මට දැක ගත නොහැකි ව තිබූ අපූරු දෙයක් මෙවිට මට පෙනිණ.ඉපදුණ හැටියේ ම වාගේ පෙනුණු මී ගව පැටියෙක් යතුරු පැදියේ පසුපස අසුණේ හිඳ සිටි දරුවාගේ උකුලේ වැතිර සිටියේ ය.පැටවා අළු පාටය. එළු පැටවකු සේය. උගේ පුංචි මුහුණ මවෙත හැරී තිබිණ. ඉදිරි පස ගාත් දෙක ද වැනෙමින් පැවතියේ ය.දරුවා ද එක අතකින් පැටවා අල්ලා ගෙන අනිත් අතින් උගේ හිස පිරිමදිමින් සිටියේ ය.පැටවාගේ නළල මැද අර මව ගේ මෙන් සුදු පැහැ පුල්ලියක් ද විය.මම ගමන නවතා ඔවුන් දෙස බලා සිටියෙමි. මේ වූ කලි කලකින් මා අත්විඳි අපූරු අත්දැකීමකි.ටිකින් ටික ඔවුහු මගේ දසුනින් ඈත්ව ගියා.මේ දසුන බලාගෙන සිටි ගම්වැසියන්ගේ මුහුණ ද හුරතල් වෙමින් පැවතියේ ය.ගව දෙන ඈත දිව යන තුර හඬ ඒ වනවිටත් අපට යාන්තමින් ඇසෙමින් තිබිණ.ගම් වැසියන් අතර සිටි දැරියක් සිය ඥාතියකු ගෙන් ප්‍රශ්නයක් ඇසුවා ය.“මාමෙ අර බයිසිකලේ පස්සෙ දුවන සතා කාගෙද?”“ඒ අර හන්දියෙ සුදු මහත්තයගෙ මී දෙනක්නෙ දුවේ. එයා හැමදාම එහෙ ඉඳල පන්සල් වත්තට යනවනෙ. මේ දවස්වල පන්සල් වත්තෙ ගස්වල වැල වරක ඉදිල ගස් යට වැටෙනව. මෙයා යන්නෙ ඒව කන්ඩ. අද උදෙත් එයා වත්තට ගිහින් තියනව පුරුද්දට. ඒ වෙලාවෙ තමයි පැටිය හම්බ වෙලා තියෙන්නෙ. ඒ දැකපු ලොකු හාමුදුරුවො ඉක්මනට සුදු මහත්තයට පණිවිඩයක් යවල තියනව. සුදු මහත්තයයි, පුතයි ඇවිත් පැටියව අරගෙන යන හැටි තමයි අපි ඔය දැක්කෙ” වැඩිහිටියා පැහැදිලි කළේ ය.“ඒ අම්ම දැක්කම මට හරි දුකක් ඇතිවුණා මාමෙ. ඒ වගේ ම ආදරේකුත් ඇති වුණා. එයා නං දරුවන්ට ආදරේ කරන හොඳම හොඳ අම්ම කෙනෙක් නේද මාමෙ.”“ඔව් දුවේ”වාද්දුවේ උතුරු තල්පිටියේ ජේ.ඩී. විමලසිරි මහතා විසින් යොමු කරන ලද ලිපියක් ඇසුරිනි.නාරම්මල මයුරපාද මැදි විදුහලේ හයවැනි පන්තියට ඇතුළත් වූ ශිෂ්‍යයෙකි. ගැමි දරුවකු වූ හේ අහිංසකය. බුහුටිය.ඔහු ලොකු මහත් වූයේ ගුරුවරුන්ගේත් සිසු දරුවන්ගේත් ආදරයට පාත්‍ර වෙමිනි.වරක් ඔහු පාසල් නාට්‍යයක රඟ පා දස්කම් පෑවේය. තවත් වරෙක ඇළක් මැද පිහිටි බිම්කඩෙක එළවළු කොරටුවක් නිමවා මඩොල්දූවේ ජින්නා වූයේය. ශිෂ්‍ය භට බළකායේ කැපී පෙනෙන චරිතයක් බවට පත්විය. ඒ සියල්ල මැද හැම පාසල් වාර පරීක්ෂණයක් අවසානයේ දීම එක්කෝ පන්තියේ පළමුවැනියා නැත්නම් දෙවැනියා වූයේය.ඔහු පාසල් දිවියට සමුදුන්නේ උසස් පෙළ විද්‍යා අංශයෙන් සමත් වෙමිනි.ඔහු නාවික හමුදාවට බැඳුණේ ය. එහි දස්කම් පෑ ඔහු ඉදිරියට ම ගියේ ය. විදෙස් සරසවිවලින් උපාධි ලද ඔහු අවසානයේ නාවික හමුදාපති තනතුරට පත්විය.මේ සුවිශේෂ හමුදා නිලදරුවා ඉකුත් ජූලි 18 වැනිදා අප කාටත් මතක හිටින වැඩක් කළේ ය. ඒ වූ කලි ගුරු උපහාර උලෙළකි.ඒ සඳහා ඔහු තමන්ට බාලාංශ පන්තියේ සිට උසස් පෙළ දක්වා ඉගැන්වූ ගුරුවරුන් සොයා ගියේය. ඒ වන විට ඔවුන් පසු වූයේ විශ්‍රාමිකව ය. ඇතැම් අය මියගොස් තිබිණි. ඔවුනගේ ඥාතීනට ඇරියුම් කැරිණි.වියපත් ගුරුවරුන් එදා නාවික හමුදාපති නිල නිවස්නය කරා ගමන් කළේ ඉමහත් සතුටිනි. ගුරු උපහාරය ඇරඹුණේ ගුරු භවතුන් පා වැඳ පිළිගැනීමෙනි. ගුරුවරුනට මේ සිසුවා හමුදාපති නොව එදා සිටි හුරුබුහුටි පාසල් සිසුවාම විය.උලෙළ ඇරැඹිණි. ඒ වූ කලි මනහර ප්‍රසංගයකි. එහි විශේෂත්වය වූයේ නිවේදකයා ද, කථිකයා ද ගායකයා ද ඔහු ම වීම ය.ඔහු සිය ගුරුභවතුන් තමාට පාඩම් කියා දුන් හැටි සිහිපත් කළේ අතීතය වත්මන හමුවේ කදිමට විදහාපාමිනි. එකල ගුරුවරුන් හැඳ සිටි ඇඳුම් පවා ඔහු ගේ මතකයේ තිබිණි. ඔහු ගැයූ හැම ගීයක්ම ගුරු උපහාර ගීයක් වීම ද විශේෂයකි.පැය කිහිපයක් තිස්සේ පැවති ගුරු උපහාර උලෙළ අවසන් වූයේ ඔහු නැවතත් ඒ ඒ ගුරුවරුන් වෙත පැමිණ ඔවුන් නැමද, හිස සිඹීමෙනි. ඒ වියපත් ගුරු දෑස් කඳුළින් පිරී ගියේ ඒ දුටු නෙත් පවා තෙත් කරවමිනි.ගුරු සිත් අමන්දානන්දයෙන් පිරී ගොසිනි. ඒ බව ඔවුන්ගේ මුහුණින් පෙනිණි.භෝජන සංග්‍රහය ඇරැඹුණේ ඒ අතර ය. ඒ අවසන තිළිණ ප්‍රදානය සිදුවිය.ඒ ගුරු පිරිස එදා ලද්දේ ඉන් පෙර කිසිදා නොලද උත්තේජනයකැයි කීම අතිශයෝක්තියක් නම් නොවේ.හිටපු නාවික හමුදාපති සෝමතිලක දිසානායකයාණනි, ඔබට දිගාසිරි පතමු.උලෙළේ දී ඔබට අත්වැලක් වූ මයුරපාදයේ ආදි සිසු, අද විශේෂඥ වෛද්‍ය පද්මි හේරත් මහත්මියට ද පින්.හොරොම්බාවේ, පල්ලේගෙදර, එම්.පී.සිරිසේන මහතා විසින් යොමු කරන ලද ලිපියක් ඇසුරිනි.නෙළුම් විල, සිළුමිණ, ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=as1210216</link>
    <topic> නූපන් දරුවන්ටත් ආදරය ඕනෑ</topic>
    <author>ලිව්වේ සේමාලි කැල්ලපත</author>
    <content> නූපන් දරුවන්ටත් ආදරය ඕනෑ“සුනීතාට බබා හම්බවෙලා හරි ලස්සන බබෙක්. ඒත් දින දෙකයි ගියෙ බබා කහවෙලා. ඒ නිසා ලයිට් එක අල්ලනවා””බබාගේ උපත් බර අඩුයිලු. බේබි රූම් දාලා”කාර්යාල කෝච්චියේ මිතුරියො දෙදෙනෙක් ඒ විදිහට කතා වෙවී යනවා. දරුවකු කුස පිළිසිඳගත්දා සිට ඒ මවගේ අපේක්‍ෂාව වන්නේ නිරෝගී දරුවකු බිහිකිරීමයි. නිරෝගී විතරක් නෙවෙයි බුද්ධිමත්, යහපත් මානසිකත්වයකින් යුතු දරුවෙක් වීමත් වැදගත්. මේ ගැන මවක පමණක් නොවෙයි පියා ද අවධානය යොමු කළ යුතුයි.අද බොහෝ දෙමවුපියන් දරුවන්ගේ අධ්‍යාපන තරගය පටන් ගන්නේ දරුවා පාසල් යන වයස එළඹීමත් සමගයි. එහෙත්, මේ වෙද්දී දරුවාගේ බුද්ධි වර්ධනයෙන් සියයට 80 ක්ම සිදුවී හමාර බව ඔවුන් දන්නේ නැහැ. දරුවාගේ පූර්ව ළමා විය හෙවත් මවුකුස පිළිසිඳ සති දෙකේ සිට ඉපදී වසර 3 – 31/2 දක්වා වූ වයස (මවුකිරි බී හමාර වනතුරු) බුද්ධි වර්ධන වයස ලෙස හඳුන්වනවා. පාසල් අවදිය පටන් ගත් පසු අධ්‍යාපන තරගයේ යෙදෙමින් හොඳට උගන්නන්න උත්සාහ ගන්නවා වගේම මේ පූර්ව ළමා වියේදී දරුවාගේ බුද්ධි වර්ධනය සිදුවන ආකාරයෙන් කටයුතු කිරීමත් මෙහිදී වැදගත් වෙනවා.අද බොහෝ දෙමවුපියන් මේ ගැන සිත යොමු කරන්නේ නැහැ. දරුවාට ඝන ආහාර පුරුදු වූ පසු කන්න බොන්න දී අධ්‍යාපනයට යොමුකළාම සියල්ල හරියැයි ඔවුන් සිතනවා. එය එසේ නොවෙයි. රැල්ලට හසුවී දුවන්නන්වාලේ නොදුවා අවබෝධයෙන් යුතුව දරුවකු කුස පිළිසිඳගත්දා සිටම දරුවාගේ බුද්ධි වර්ධනය කෙරෙහි මව මෙන්ම පියාද සැලකිලිමත් විය යුතුයි.ගැබිනි මවුවරුන් සහ ඔවුන්ගේ සැමියන් මේ ගැන දැනුම්වත් කිරීමේ උපදේශන පන්ති දැන් ප්‍රධාන කාන්තා රෝහල්වල මෙන්ම මාතෘ සායනවලදීත් සිදුවෙනවා. ගැබිනි මවුවරුන් . එම උපදේශන පන්තිවලට සහභාගි වීම ඉතා වැදගත් වන්නේ ඒ නිසයි. අදත් අපට මේ ගැන තවදුරටත් තොරතුරු පැවසුවේ කොළඹ ද සොයිසා කාන්තා රෝහලේ සෞඛ්‍ය අධ්‍යයන ඒකකයේ කාර්ය භාර හෙද නිලධාරිනී එස්.පී. අතුකෝරලෙ මහත්මියයි.”අම්මාගේ සිතුවිලි ඇවතුම් පැවතුම් විශේෂයෙන්ම දරුවාට බලපානවා. අම්මා නිතර ආවේගශීලි වුවහොත් බබාත් ආවේගශීලි වෙනවා. අම්මා නිතර හඬන කෙනෙක් නම් බබාත් නිතර හඬන කෙනෙක් වේවි. පූර්ව ළමා වියේදී දරුවාගේ පළමු ඉගෙනීම ලබන්නේ නිවෙසින්. මව හා පියා වෙතින්. දරුවා ලැබෙන්න සිටියදී පියාට මවගේ කුසෙහි වැඩෙන බබාට ආදරය කරන අන්දම ගැන අපි උපදෙස් දෙනවා. උදාහරණයක් ලෙස මවුකුස අතගාමින් දරුවාට ආදරයෙන් කතා කිරීම ඉතාම හොඳ දෙයක්.දරුවාගේ බුද්ධි වර්ධනයට බොහෝම බලපාන කරුණු කාරණා වන්නේ මවගේ හැසිරීම, කතාබහ, ඇඳුම් පැලඳුම් සහ මව හා පියා අතර ප්‍රශ්නයි. ගර්භණී මව නිතර සතුටින් සිටිය යුතුයි. බොහෝ තැන්වල අප දකින දෙයක් වන්නේ මවත් පියාත් සතුටින් හිටියත් බාහිර අයගේ බලපෑම් නිසා ගැබිනි මව අසතුටට පත්වීමයි. මෙය නිතර සිදුවිය හැකි දෙයක්. එය බොහෝවිට දරුවාට බලපෑ හැකියි. මව නිතර කනස්සල්ලෙන් පසුවීම දරුවාගේ මොළයේ ශෛල වර්ධනයට හා බුද්ධි වර්ධනයට බලපානවා. මෙවැනි අවස්ථාවල අප උපදෙස් දෙන්නේ බලපෑම් එල්ල කරන බාහිර පුද්ගලයන් වෙතින් ඈත්ව මවත් පියාත් වෙනම පදිංචිවීම සුදුසු බවයි. සැමවිටම මව එවැනි ආරවුල් ඇතිවන අවස්ථා මඟහැර සිටීම සුදුසුයි.ගර්භණී මවක් නිතරම සිය දරුවා වෙනුවෙන් හොඳ සිතුවිලි ඇතිකර ගත යුතුයි. තම ආගම දහම අදහාගෙන, සිංදු කියන්න අහන්න කැමැති කෙනෙක් ඒ දෙයෙහි යෙදීමෙන් පොත් කියවන අය ආවේගශීලි නොවන බිය නොවන හොඳ පොත් කියවීමේද යෙදිය හැකියි. උසස් මට්ටමේ ගුවන්විදුලි හෝ රූපවාහිනී වැඩසටහන්වලට සවන් දීමෙන් හෝ නැරැඹීමෙන් ද යහපත් සිතුවිලි ඇතිකර ගැනීම වැදගත්. ඒ වගේම හැමෝම සමඟ සහයෝගයෙන් වැඩ කිරීම ද ගර්භණි මවට වැදගත් වෙනවා.ගර්භණි මව නිතර දරු නැළවිලි ගී ඇසීම සුදුසුයි. දරුවා කුස සිටියදී මව හෝ පියා ගයන දරු නැළවිලි ගී මඟින් දරුවාගේ බුද්ධි වර්ධනය සිදුවන බව පර්යේෂණවලින් සනාථ කර තියෙනවා.අප දන්නා තරමින් කාන්තාවකගේ ජීවිතයේ සුන්දරම ලස්සනම කාලය ගර්භණී කාලයයි. ලස්සනට මහපු ගවුමකින් සැරසී ගර්භණි මවක් ඉදිරියට එද්දී අප සමාජයේ බොහෝ දෙනා එය සලකන්නේ සුබ ලකුණක් ලෙසයි. නමුත් අද අපට ඇතැම්විට දකින්නට ලැබෙන ගර්භණී මවුවරුන්ගේ දර්ශනය මීට වඩා වෙනස්.අද දැන් මහමඟදී බොහෝවිට දකින්නේ කලිසමකින් සැරසුණු පිරිමි පෙනුමක් ඇති ගැබිනි මවුවරුන්. මේ කලිසම් අඳින ගර්භණියගෙන් අපට අර පෙර කී වාසනාවන්ත ගර්භණි මවකගේ ගේ ප්‍රතිරූපය පේන්නේ නැහැ. මවුවරුන් සැමවිටම තමන්ගේ රුචිකත්වයට හා පහසුවට වඩා කුස සිටින දරුවාගේ බුද්ධි වර්ධනය ගැන සිතීම අවශ්‍යයි. බොහෝ අය දරුවාගේ සියයට 80 ක බුද්ධි වර්ධනය සිදුවන කාල පරාසය ගැන හිතන්නේ නැහැ. ළමයා ගැන අවධානය යොමු කරන්නේ විභාග තරගය පටන් ගත් පසුයි. එවිට දරුවාගේ බුද්ධි වර්ධනයේ ඉතිරිව ඇත්තේ සියයට 20 ක් පමණයි. ඉන්පසු ඒ ගැන සිතා ඵලක් නැහැ.මව පියා දෙදෙනාම මෙහි වගකීම බාරගත යුතු වෙනවා. පළමු ඉගැන්වීම සිදුවන්නේ කුස තුළ සිටියදී නිසා මේ ගැන අවධානය යොමු කර බුද්ධිමත් දරුවකුª බිහිකරන්න සිතට ගන්නා ලෙස අප මවුපියන්ගෙන් ඉල්ලනවා.ඉස්සර ගර්භණි මව සිය ගෙදර දොර වැඩ කටයුතු තමාම ඉටුකර ගත්තා. මිරිස් ඇඹරීම, පිටි කෙටීම, අතුගෑම වැනි වැඩ දැන් ගැබිනියන් අතින් ඉටුවෙනවා අඩුයි. ඉස්සර ගැබිනි මවට ඉබේම ව්‍යායාම ලැබුණා. ඒත් ඒ කිසි දෙයක් වත්මන් ගර්භණියට නැහැ. ගර්භණි මවක් යනු රෝගියෙක් නොවෙයි. ඇය යම්කිසි අවස්ථාවක් පසුකරනවා පමණයි. ඒ අවස්ථාව පසුකර යෑමේදී රෝගියකු වීම වැළැක්වීම සඳහා විශේෂ සෞඛ්‍ය අධ්‍යාපන ඒකකය මඟින් ඉතා දියුණු මට්ටමින් ගැබිනි මවුවරුන් දැනුම්වත් කිරීම් කරනවා. ව්‍යායාම, පෝෂණය, මවුකිරි සහ පවුල් සංවිධාන යන මාතෘකා ඔස්සේ උපදේශන පැවැත්වෙනවා. මේවාට සහභාගිවීම ඉතා වැදගත්.මේ උපදේශන නිසා වර්තමානයේ අලුත උපන් දරුවන් කහ පැහැ ගැන්වීම් සහ අඩුබර දරු උපත් ඉතා අඩු බව වාර්තා වෙනවා.”අදකතාබහද සොයිසා කාන්තා රෝහලේසෞඛ්‍ය අධ්‍යාපන ඒකකයේකාර්ය භාරහෙද නිලධාරිනීඑස්. පී. අතුකෝරලලිව්වේ සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=as1210217</link>
    <topic>ගැබිනි මව ආගමානුකූල විය යුතුයි</topic>
    <author>රමණී සුබසිංහ</author>
    <content>ගැබිනි මව ආගමානුකූල විය යුතුයිමාතෘත්වය කාන්තාවකට ගෞරවයකි. ඇය සමාජයේ පිළිගැනීමටත්, ආදරයටත් හිමිකම් කියන්නේ පරිපූර්ණ කාන්තාවක් බවට පත්වන්නේ මවු පදවිය ලද පසුවය. ලෝකයට සමාජයට සුවිශේෂී මෙහෙවරක් ඉටු කරන නිසා, පුතුන් දායාද කරන නිසා ඇය සමාජයෙන් පිදුම් ලැබිය යුතු තැනැත්තියකි. මෙතෙක් ලොව බිහි වූ සියලු ආගමික නායකයන් මව ගැන සුවිශේෂී අවධානයක් යොමු කර ඇත්තේ ඒ නිසාය.අප ගේ ශාස්තෲවරයාණන් වහන්සේ, ගෞතම බුදුරජාණන් වහන්සේ ‘මව‘ මහා බ්‍රහ්මයාට උපමා කොට ඇයට ගෞරවය ලබා දුන්නේ එවකට භාරතීය සමාජයේ තිබූ නිර්මාණවාදී මතයට නව අර්ථකතනයක් ලබා දෙමිනි. එකල ලෝකයේ මැවුම්කරුවා ලෙස පිළි ගැනුනේ මහා බ්‍රහ්මයාය.බ්‍රාහ්මණ, ක්ෂත්‍රිය, වෛශ්‍ය, ක්‍ෂුද්‍ර යනුවෙන් සමාජය කොටස් හතරකට බෙදා දක්වමින්, මහා බ්‍රහ්මයාගේ මුඛයෙන් උපත ලද උතුම් මිනිසුන් තමන් බව පෙන්වා දුන් බ්‍රාහ්මණ කුලයේ පිරිස් සමාජය පීඩාවට පත් කරමින් තමන් ගේ අවශ්‍යතා ඉටු කරගත්හ. පහත් ම කුලය ලෙස සැලකූ ක්‍ෂුද්‍රයන් අන්‍යයන් ගේ බැල මෙහෙවර කරමින්, ගත වැහෙන්නට ඇඳුමක් පවා අඳින්නට තහනම් ව ඉතා දුක්බර ජීවිතයක් ගත කළ අතර සමාජයේ කොන් වූ කිසිදු පිළිගැනීමකට ලක් නොවූ පිරිසක් බවට පත්විය.එහෙත් මේ ලෝකය නිර්මාණය කළේ මහා බ්‍රහ්මයා නොව මෙත්තා, කරුණා, මුදිතා, උපේක්ඛා යන සිවු බඹ විහරණ ගුණයෙන් දරුවන් බිහි කොට ඔවුන් රැක බලා ගන්නා මවුපියන් බව පෙන්වා දුන් බුදු පියාණන් වහන්සේ මවුපියන්ට ශ්‍රේෂ්ඨත්වයක් ලබා දුන්හ. සමාජයේ පැවැත්මට සුවිශේෂී මෙහෙවරක් ඉටු කරන මවුපියන් පිදිය යුතු උතුමන් බව පෙන්වා දුන්හ.යම් පුද්ගලයෙක් තමන් උපන් ජාතිය හේතු කොටගෙන වසලයෙක් හෝ, බමුණෙක් හෝ නොවන බවත් පෙන්වා දුන් උන්වහන්සේ තමන් කරන ක්‍රියාවන්ට අනුව කෙනෙක් ඒ තත්ත්වයට පත්වන බව පෙන්වා දුන් හ.බුදුපියාණන් වහන්සේ එදා සමාජයේ බලවත් වූ බමුණු සමාජයෙහි, ඔවුන් නිර්මාණය කොට තිබූ කුලවාදයෙහි අනර්ථය පෙන්වා දෙමින් සියලු සත්ත්වයින්ට සත්‍ය අවබෝධ කර දුන්හ. ඒ අනුව යහපත් සමාජයක්, ගුණ ගරුක පරපුරක් බිහි කිරීමෙහි ලා මවකට සුවිශේෂී කාර්ය භාරයක් ඉටු කළ හැකි බව පැහැදිලි ය. සමාජයේ පිදුම් ලබන ශ්‍රේෂ්ඨ කාන්තාවක වීමට නම් ඇය බිහි කරන දරුවන් ගුණ නැණ බෙලෙන් යුතු දූ පුතුන් විය යුතුමය. එවන් ගුණ ඇති දරුවෙක් නිර්මාණය වීමට නම් විශේෂයෙන් මව යහපත් චරිතයක් හා යහපත් හැසිරීම් ඇති තැනැත්තියක් විය යුතුය.බුදුරජාණන් වහන්සේ දේශනා කොට වදාළේ ‘පුත්තා වත්තු මනුස්සානං’ මිනිසා ගේ වටිනාම සම්පත දරුවන් වන බවය. සැබැවින් ම මවක් තම දරුවන් කෙරෙහි දක්වන ආදරයෙහි සීමාවක් නැත.ඇය දරුවාට කළ්‍යාණ මිතුරියකි. එනම් මෙත් සිත් ඇත්තීය.දරුවාට විපතක් කරදරයක් වන්නට නොදී ආරක්‍ෂා කරගන්නීය. කරුණාවන්ත වන්නීය. දරුවාගේ දියුණුව දැක අම්මා තරම් සතුටු වන කෙනෙක් නැත. ඇය උතුම් මුදිතා ගුණයෙන් යුතු වන්නේ ය. යම් හෙයකින් තමන් බලාපොරොත්තු නොවූ ආකාරයට දරුවා අතින් වරදක් සිදු වූයේ ද එය උපේක්‍ෂාවෙන් විඳ දරා ගන්නී ද ඇයයි. දරුවා කෙරෙහි මේ සියලු ගුණ ඇය කෙරෙන් විද්‍යමාන වන්නේ දරුවා ගැන වූ අසීමිත ආදරය නිසා ය. ඒ ආදරය ආරම්භ වන්නේ දරුවා කුස පිළිසිඳගත් දා පටන්මය. දරු කළලය නිසා ඇය විඳින්නා වූ අසීමිත කායික පීඩාවන් විඳ දරා ගන්නේ එසේ කුස වැඩෙන දරුවා කෙරෙහි වූ අසීමිත දයාව නිසාය. අප ගේ බුදුරජාණන් වහන්සේ මවු පදවිය ඉතා උතුම් කොට සැලකුවේ ඒ නිසා ය.දිනක් බුදුරජාණන් වහන්සේ අංගුලිමාල මහරහතන් වහන්සේ සමඟ පිඬු සිඟා වඩින සේක. ප්‍රසූත වේදනාවෙන් පෙළෙන ගැබිනි මාතාවක් දැක අනුකම්පාවෙන් ඇය සුවපත්වන ලෙස ප්‍රාර්ථනා කරන්නැයි අංගුලිමාල තෙරුන්ට පැවසූහ. බුදු සසුනෙහි පැවිදි වූ දා පටන් කුරා කුහුඹුවකුටවත් කිසිදු වරදක් හිංසා පීඩාවක් නොකළ බවත්, සත්‍යයේ බලයෙන් මේ මාතාව සුවපත් වන ලෙසටත් උන්වහන්සේ ආශිර්වාද කළහ.ශාස්ත්‍රපති අතපත්තු කන්දේ ආනන්ද හිමිඑදා බුදු රජාණන් වහන්සේ විසින් අංගුලිමාල මහරහතන් වහන්සේට උගන්වා වදාරණ ලද අංගුලිමාල පිරිතෙන් අද දක්වාත් බෞද්ධ සමාජයේ ගැබිනි මාතාවන්ට ආශිර්වාද කිරීම පුරුද්දක් බවට පත් වී තිබේ. බුදුරජාණන් වහන්සේ දේශනා කොට වදාළ ශ්‍රී සද්ධර්මය එක් ජාතියකට, එක ජන කොට්ඨාසයකට, එක් ආගමකට පමණක් සීමා වූයේ නැත. උන්වහන්සේ ධර්මය දේශනා කොට වදාළේ සියලු ලෝක සත්ත්වයින් වෙත පතළ මහා කරුණාවෙනි. මේ නිසා අංගුලිමාල පිරිතෙන් ගුණ ලැබිය හැකි වන්නේ බෞද්ධ මවුවරුන්ට පමණක් බවට වැරදි අර්ථකතන නොගත යුතුය. විශේෂයෙන් ධාර්මිකව ජීවත්වන, යහපත් හැසිරීම් ඇති මවකට එයින් ආශිර්වාදය ලද හැකිය.සැබැවින් ම ගැබිනි මාතාවක් සමාජයේ පිදුම් ලැබිය යුතුවනවා සේම ඒ සුදුසුකම් ලබන්නට ද සුදුසු වන ලෙස, මාතෘත්වයට ඔබින ලෙස ඇය සිය චරිතය හැඩ ගස්වා ගත යුතුමය.ධර්මයෙහි හැසිරෙන තැනැත්තා ධර්මය විසින් ම ආරක්‍ෂා කරන බව බුදු දහමේ සඳහන් ය. ඒ නිසා ඇය නිරන්තරයෙන්ම ධර්මානුකූ ජීවිතයකට නැඹුරු විය යුතුය. පස්පව්, දස අකුසලින් බැහැරව යහපත් ව ජීවත් විය යුතුය. එසේ ජීවත් වීමෙන් තමන්ට සැප ගෙන දෙන බව අවබෝධ කර ගත යුතුය. ධර්මයෙහි හැසිරීමෙන් දුගතියට නොයන බවත්, දුක නැතිවන බවත්, ධර්මයත් අධර්මයත් යන දෙකෙහි විපාක සමාන නොවන බවත් වටහා ගෙන එය තමන්ට පමණක් නොව කුස හොත් දරුවාට ද සුවිශේෂී බලපෑමක් කරන බවත් දැන කටයුතු කළ යුතුය.ගැබිනි මව එසේ ධර්මානු ධර්ම පටිපන්නව කටයුතු කරන විට ඒ සඳහා ඇයට සමාජයේ ද උදව් ලැබිය යුතුමය. විශේෂයෙන් සැමියා ගේත්, මවුපියන්ගේත් ආදරය කරුණාව හිමි විය යුතුය. ඇය ගේ සිත සතුටින් තිබෙන තාක් ඇය ගේ කුසෙහි වර්ධනය වන ජීවියා ද සතුටිනි. ඒ ජීවියා මෙලොව උපත ලබන්නේ ආදරය, දයාව, කරුණාව හඳුනන, මිනිසත්කම් ගරු කරන දරුවෙක් ලෙසටය.මේ ලොව කිසිඳු මවක්, පියෙක්, අයහපත් ගති ඇති සමාජයට වෛර කරන දරුවෙක් ප්‍රාර්ථනා කරන්නේ නැත. ඒ ප්‍රාර්ථනාව එලෙසම ඉටු වන්නට නම් දරුවා කුස හොත් දා පටන්ම තමන්ගෙන් ද සුවිශේෂී යුතුකම් හා වගකීම් කොටසක් ඉටුවිය යුතු බව දැන කටයුතු කළ යුතුය.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=av1210212</link>
    <topic>යාත්‍රා</topic>
    <author>ටානියා</author>
    <content>යාත්‍රාකලා ක්ෂේත්‍රයේ ජනපි‍්‍රය ශිල්පීන් බොහෝ දෙනෙක් තමන්ගේම වෙබ් අඩවි නිර්මාණය කරන්නේ තම රසික රසිකාවියන් වෙනුවෙන්. ඒ එම කලාකරුවන්ගේ අලුත් කලා කටයුතු හෝ ඔවුන්ගේ අලුත් තොරතුරු ඉදිරිපත් කරන්නයි.ඉතින් පසුගියදාක අපේ කලාකාරිනියක් වෙබ් අඩවියක් එළිදැක්වූවා. ඇය තමයි යුරේනි නොෂිකා. හැබැයි මේ එළිදැක්ම නම් අනෙක් උත්සවවලට වඩා වෙනස් මුහුණුවරක් ගත්තා සේම වෙබ් අඩවියද වෙනස්ම අයුරකිනුයි නිර්මාණය වී තිබුණේ. ඉතින් මේ ගැන අපිට යුරේනිත් සමඟ කතාබහ නොකරම බැරි වුණා.”මගේ වෙබ් අඩවිය එළිදැක්ම තිබුණෙ ටිකක් වෙනස් ආකාරයට තමයි. ලොකු උත්සවයක් වෙනුවට මගේම රසික රසිකාවියන් එකතු කරගෙනයි මම මේ එළිදැක්ම කළේ. ඒ වගේම මගේ වෙබ් අඩවිය එක්තරා අයුරකින් උපදේශන සේවාවක ආරම්භයක් කීවොත් නිවැරැදියි. මොකද, මෙම වෙබ් අඩවිය එළිදැක්වීමේ මූලික ඉලක්කය වුණේ අද තරුණ පරපුරයි. ඔවුන් අප දැන ගන්න කැමැති වගේම ඔවුන්ගේ ජීවිතයේ නොයෙක් ගැටලු අප සමඟ බෙදා ගන්නත් බොහෝ දෙනා කැමැතියි.ඉතින් මේ වෙබ් අඩවියට මගේ කලා කටයුතු වෙනුවට මම ඇතුළත් කළේ මගේ ජීවිත අත්දැකීම්, අභියෝග හමුවේ මා පැමිණි ගමන් මඟ යනාදි විස්තරයි. ඉතින් මගේ ජීවිත අත්දැකීම් වලින් තරුණ පරපුරට යම්කිසි ධෛර්යයක් ලැබෙනවා නම් එය මට සතුටක්. ඉදිරියේදී මගේ වෙබ් අඩවිය ඔස්සේ මගේ රසික රසිකාවියන් සමඟ චැට් කරන්නත් බලාපොරොත්තු වෙනවා. එවටි ඔවුන්ගේ ප්‍රශ්නවලට මට කෙළින්ම උපදෙස් සපයන්නට පුළුවනි.’රම්බරි’, ‘රතු රට කජු’, ‘ළබැඳියේ’ ගීත ඇසෙත්ම අපේ මතකයට නැඟෙන්නේ ජනපි‍්‍රය ගායක ළහිරු පෙරේරා. ළහිරුගේ ජනපි‍්‍රය වූ මේ සෑම ගීතයකම පදවැල් ගෙතුවේ මනුරංග විජේසේකරයි. ඉතින් මේ ළහිරු - මනුරංග සුසංයෝගයේ අලුත් ආරංචියක් අපිට අසන්නට ලැබුණා. මෙතෙක් ප්‍රසංග වේදිකාවෙන්, පුංචි තිරයෙන් තම තමන්ගේ දස්කම් පෙන්වූ මේ දෙපළ දැන් රිදි තිරයටත්පා තබන්නයි සූදානම. ඒ ගැන අපිට විස්තර කියන්නට එකතු වුණේ මනුරංගයි.”නාලක විතානගේ අධ්‍යක්‍ෂණය කරන ‘රූපාන්තර’ චිත්‍රපටයේ සංගීත අධ්‍යක්‍ෂණයට ළහිරුත් මමත් එක්වුණා. ඇත්තටම ළහිරුත් මමත් ගී නිර්මාණයෙන්, සංගීතයෙන් සහ ගායනයෙන් චිත්‍රපටයකට සම්බන්ධ වන පළමු අවස්ථාව මෙයයි. මේ වෙනකොට ගීත තුනක නිර්මාණ කටයුතු කරගෙන යනවා. ඉන් ගී දෙකක්ම ලියැවුණේ ‘රම්බරි’ ගීතය නිර්මාණය වෙන්නත් කලින්. මේ චිත්‍රපටයට ඒ ගීත දෙක ගැළපුණු නිසා තෝරගත්තා.”මේ චිත්‍රපටය සඳහා ගායනයෙන් ළහිරුත් සමඟ අභිෂේකා විමලවීර, ශනුක්, රන්දීර් ද එකතු වන බවයි මනුරංග අපට වැඩිදුරටත් කියා සිටියේය.’තුමුළ නමුණු කුල’ ගීතය ඔස්සේ රසික හදවත් වසඟ කළ සමන් ජිනදාස ගේ හඬ පසුගිය කාලය පුරාම අපට අසන්නට ලැබුණේ නැහැ. පහු ගිය වකවානුවේ ඔහු පදිංචිව සිටියේ බහරෙන්වලයි. නමුත් මේ දිගු නිහැඬියාවට සමුදෙමින් සමන් නැවතත් තම හඬ අවදි කරන්නයි සූදානම.කෙටි නිවාඩුවකට මෙරටට පැමිණි ඔහු විසින් පසු ගිය දින කිහිපයේදීම අලුත් ගීත දෙකක් පටිගත කරනු ලැබුවා. මේ ගීත පද රචනය සිසිර සී. විතානගේ වන අතර සංගීතවත් කර ඇත්තේ නවරත්න ගමගේ.ජනපි‍්‍රය රංගන ශිල්පි අර්ජුන කමලනාත් මේ දිනවල බොහොම කාර්යබහුලයි. ඔහුගේ කුලුඳුල් චිත්‍රපට අධ්‍යක්ෂණය වන “ඉගිල්ලෙන්න ඇයි දඟලන්නේ” චිත්‍රපටය ළඟදීම තිරගත වෙනවා. මේ චිත්‍රපටයෙන් රණවිරු සුපිරි තරුව අයෝමි පෙරේරා පසුබිම් ගායිකාවක් ලෙස දොරට වඩිනවා.හැබැයි අර්ජුන නම් අයෝමිගේ දස්කම් දැකලා තියෙන්නේ ඇය රණවිරු සුපිරි තරුව වෙන්නත් කලින්ලු. මේ චිත්‍රපටයේ එන ගීත දෙකම ගායනා කරන්නේ අයෝමි කියලයි අර්ජුන අපිට වැඩිදුරටත් පැවසුවේ.ප්‍රවීණ ගීත රචක චිත්‍රපට තිරකතා රචක, අධ්‍යක්ෂ සෝමපාල ලීලානන්ද පසුගිය දාක දින හතරක් තුළදී නව කතා පොත් හයක් කියවා ඇතැයි ආරංචියක් අසන්නට ලැබුණා. හැබැයි ඉතින් මේ විදිහට නොනවත්වාම නවකතා කියවලා තිබෙන්නේ සාහිත්‍ය සම්මාන විනිශ්චයකට නම් නොවෙයි.හොඳ ටෙලිනාට්‍ය තිර පිටපතක් ලියන්න නිෂ්පාදකවරයකුගෙන් ලැබුණු ආරාධනයකට අනුවයි. පාසල්වියේ සිටම පැවත එන ප්‍රේම කතාවක් පසුබිම් කරගත් තිරකතාවක් ලියන්න සෝමපාලට ඕනෑ වුණත් තවමත් ඊට සරිලන නවකතාවක් නම් ඔහුට හමුවෙලා නැහැ.ටානියාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=av1210213</link>
    <topic>සිනාකතා</topic>
    <author/>
    <content>සිනාකතාඉහෙන් බහින රෝගයක් නොමැතිව බජාර් එකේ රජ කරමින් සිටි පච්ච සිරා හිටි ගමන් සැදුණු පපුවේ අමාරුවක් හේතුවෙන් වහාම රෝහලට ඇතුළත් කරනු ලැබීය. රෝගියා වෙත කිට්ටු වූ වෛද්‍යවරයා ඒ ආසන්නයේ හැඬුම්බරව සිටි පච්ච සිරාගේ බිරිය දෙස බලා මෙසේ කීවේ ය.“මට ලෙඩාගෙ පපුව පොඩ්ඩක් බලන්ඩ ඕනෙ.”“බලන්ඩ දෙයක් නෑ සර්. මේ පපුවෙ ඉරිසියාව, ක්‍රෝධය නෑ. කැපිලි කෙටිලි නෑ. බොරු සෝබන නෑ. මේක හොඳ ඔරිජිනල් පපුවක්” සිරා කෙඳිරි ගාමින් කීවේ ය.තම බිරියගේ ඉවරයක් නැති නියෝග වලින් මඳ ඉස්පාසුවක් ලත් ලක්ෂ්මන් සාලයේ සැටියකට බර දී සති අන්ත පුවත්පතක් කියවන්නට සූදානම් වූ සැණෙකින් ම දුරකථනය නාද වන්නට විය. බලවත් නොරිස්සුමකින් නැගිට දුරකථනය වෙත ගිය හෙතෙම රිසිවරය කනට ළංකර ගත්තේ ය.“හලෝ, ඔය මිස්ටර් ලක්ෂ්මන් ද?” එහා පැත්තෙන් ඇසුණි.“ඔව්... ඔය කවුද කතා කරන්නෙ?” ලක්ෂ්මන් ඇසීය.“මම කව්ද කියල තමුසෙට වැඩක් නැහැ. හැබැයි මෙන්න මේක හොඳට මතක තියා ගන්නවා. අද රෑ වෙන්ඩ කලින් තමුසෙ අපිට රුපියල් ලක්ෂ 10 ක් නොදුන්නොත් අපි තමුසෙගෙ නෝනව පැහැරගෙන යනවා...” දුරකථනය එහා පැත්තෙන් කිසිවකු තර්ජනාත්මකව කියද්දී ඔහුගේ කතාවට බාධා කළ ලක්ෂ්මන් “පොඩ්ඩක් ඉන්ඩ සහෝදරයා...” යනුවෙන් කියා නිවෙස තුළ සිටි තම බිරියට උස් හ¼ඩින් මෙසේ කීවේය.“චමරි, ඔයාගෙ ඔය ඇඳුම් පැළඳුම් ඔක්කොම පුළුවන් තරම් ඉක්මනට පැක් කරලා තියා ගන්ඩ. ඔයාව එක්ක යන්ඩ කවුදෝ කට්ටියක් එනවලු.”අටමස්ථානය වදින්ඩ ආ චමරි තම මෝටර් රථය නවත්වා තැබුවේ මාලිගාවක නටබුන් ලෙස ඉතිරි වූ ගල්කණු පිහිටි පෙදෙසක ය. ඈ වාහනය නැවැත්වූ ස්ථානයට යාබදව බිම සිට අහසට නැඟුණු ගල්කණුවක් සහ පෙරළුණු ගල් කණුවක් විය.තම සැමියා සහ දරු දෙදෙනා සමඟ අටමස්ථානය වැඳීමෙන් පසු චමරි ආපසු පැමිණ රියැදුරු අසුනට ගොඩ වෙද්දී ගල්කණු දෙක සහ මෝටර් රථය දෙස මාරුවෙන් මාරුවට බලමින් සිටි මහලු කාන්තාවක් චමරි වෙතට සමීපව උච්ච ස්වරයෙන් මෙසේ කීවා ය.‘නෝනෙ, තමුන්ට මේ වාහනේ හරියට ආං බාං කරගන්ඩ බැරි නං තමුන්ගෙ මිනිහට ඒක පවරන එක නේද නුවණක්කාරකම? මේ ගල්කණුවේ ඔය කාරෙක හප්පලා, ඒක බිම දැමීම එක සුළු පටු අපරාධයක් ද, මං අහන්නෙ.”මනෝ, දැදිගමගේ යකඩ බඩු කඩයට ගොඩ වනවිට, දැදිගම තම දෙකකුල් මේසය මත රඳවා ගෙන, පුටුවේ හරිබරි ගැහී, දෑස් බාගෙට පියාගෙන, ගුවන් විදුලියේ ප්‍රචාරය වෙමින් පැවති හින්දි ගීතයක් රස විඳිමින් කූල් පිට සිටිනවා දැක මෙසේ කීවේ ය.“දැදිගම ඔහොම නං වෙළෙඳං කරන්ඩ බැහැ. කඩේ ටිකක් පිළිවෙළකට අස්පස් කරලා, කස්ටර්මර්ස්ලට හොඳින් කතාබහ කරල පුළුවන් තරම් ඉක්මනට ඒ ගොල්ලො ඉල්ලන දේවල් දීලා දුවලා පැනලා ඔය රාජකාරිය කරන්ඩ එපායැ.”“ඉතින් ඒකෙන් මොකද්ද වෙන්නෙ මනෝ මහත්තයා?” දැදිගම කූල්පිටම ඇසීය.“එතකොට ඔය වෙළෙඳාමෙන් හුඟක් ලාබ ගන්ඩ පුළුවන්... මනෝ කීවේ ය.“එතකොට මොකද වෙන්නෙ?” දැදිගම තවත් ප්‍රශ්නයක් නැඟීය.“ඒ ලැබෙන ලාබෙන් ලොකු යකඩ බඩු කඩයක් දාලා තොගයි සිල්ලරයි වෙළෙඳාම් දෙකම කලෑකිනෙ” මනෝ පැහැදිලි කළේ ය.“හොඳයි ඊට පස්සෙ...?” දැදිගම ඇසීය.“ඉතින් ඊට පස්සෙ ලොකු බංගලාවක් හදාගෙන දෙයියනේ කියල කූල්පිට ජොලියෙ ඉන්ඩ පුළුවන් නෙ” මනෝ කීවේ ය.“ඉතින් මනෝ මහත්තයා මම දැනුත් එහෙමනෙ ඉන්නෙ” දැදිගම සිනාසෙමින් කීවේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=av1210214</link>
    <topic>විනෝදෙට රඟපාන්න මම කැමැති නෑ</topic>
    <author>ගාමිණී සුසන්ත</author>
    <content>විනෝදෙට රඟපාන්න මම කැමැති නෑ- ශේෂාද්‍රි ප්‍රියසාද්ඇය ශේෂාද්‍රි ප්‍රියසාද්. මේ දිනවල දිවයින පුරා තිරගතවන උදය කාන්ත වර්ණසූරියගේ‘සෙනසුරු මාරුව‘ චිත්‍රපටයේ අනුත්තරාගේ චරිතය නිරූපණය කරන්නේ ශේෂාද්‍රිය. ඇය කලා පවුලක එක් සාමාජිකාවකි.චිත්‍රපට අධ්‍යක්ෂ දිනේෂ් ප්‍රියසාද් ශේෂාද්‍රිගේ පියාණන් ය. ඇයගේ සොයුරියන් දෙදෙනා ද අද දක්ෂ රංගන ශිල්පිනියෝ ය. අද ‘තරුවක් සමඟ වරුවක්’විශේෂාංගය වෙන්වෙන්නේ ශේෂාද්‍රි සමඟ කළ කතා බහ වෙනුවෙනි.‘සෙනසුරු මාරුව’ ඔබේ කී වැනි චිත්‍රපටය ද?මේ වනවිට මම චිත්‍රපට තුනක රඟපාල තියෙනව. ‘චැලෙන්ජර්’ ඇද්ද ලණුව දැම්ම කොඩිය’ සහ ‘සෙනසුරු මාරුව‘. සෙනසුරු මාරුව තිරගත වුණු මගේ දෙවැනි චිත්‍රපටය. ‘ඇද්ද ලණුව දැම්ම කොඩිය’ චිත්‍රපටය තවම තිරගත වෙලා නෑ.‘සෙනසුරු මාරුව’ චිත්‍රපටයේ අනුත්තරා ගැන කතා කරමු...අනුත්තරා ධනවත් පවුලක ගැහැනු ළමයෙක්. කොපමණ සැප සම්පත් තිබුණත් ඇය ජීවත්වෙන්නෙ හරිම මානසික පීඩනයකින්; කනස්සල්ලකින්. අනුත්තරා සමාජයේ වැරදි වැඩ කරන පුද්ගලයන්, පාතාලයේ සාමාජිකයින් සමඟ සම්බන්ධකම් පවත්වනවා.තාත්තගෙ ක්‍රියා නිසා අනුත්තරා ආදරය කරන පෙම්වතා ඇයට අහිමි වෙනවා. ඇයට සිදුවෙන්නෙ ඇය අකැමැති කෙනෙක් එක්ක විවාහ වෙන්න. ඒ නිසා ඇය විශාල හිත්තැවුලකින් ඉන්නෙ. අවසානයේ දී තාත්තාට ඔහු කරන වැරදි වැඩ පිළිබඳවත් ජීවිතයේ යථාර්ථය පෙන්වා දෙන්න අනුත්තරාට හැකි වෙනවා. අනුත්තරා ඉතාම සංවේදී චරිතයක්.උදය කාන්ත වර්ණසූරිය වැනි අධ්‍යක්ෂවරයකුගේ නිර්මාණවල රඟපාන්න ලැබීම ගැන ඔබ මොනවාද හිතන්නේ?මාව සිනමාවට හඳුන්වා දුන්නේ උදයකාන්ත මහත්මය; ඒ ‘චැලෙන්ජර්’ චිත්‍රපටයෙන්. ඔහුගේ ඊළඟ චිත්‍රපටය වන ‘සෙනසුරු මාරුව‘ටත් මාව සම්බන්ධ කරගත්තා. ඔහුගේ අධ්‍යක්ෂණය යටතේ රඟපාන්න ලැබීම මා ලැබූ භාග්‍යයක්. මම සිනමාවට එන්න පෙර ඉඳලම උදයකාන්ත මහත්තයගෙ චිත්‍රපට වලට ආශා කළා.චැලෙන්ජර් චිත්‍රපටයට හොඳ ප්‍රතිචාර ලැබුණ ද?‘චැලෙන්ජර්’ මගේ පළමු චිත්‍රපටය. එහි මම නිරූපණය කළේ මගේ සාමාන්‍ය සරල ජීවිතය. ගොඩක් හොඳ ප්‍රතිචාර ‘චැලෙන්ජර්’ චිත්‍රපටයට ලැබුණා. ‘සෙනසුරු මාරුවේ’ මගේ චරිතය ගැඹුරු චරිතයක්. එහි කරන්න ගොඩක් දේවල් තිබුණා.මේ දිනවල ඔබ මොනවද කරන්නෙ?‘සෙනසුරු මාරුව‘ චිත්‍රපටය තිරගත වීම ඇරඹුණේ පසුගිය සතියේ. එහි යම් යම් වැඩ වලට මම සහභාගි වෙනවා. ඒ නිසා මේ දවස්වල තරමක් කාර්ය බහුලයි. ඊට අමතරව දෙසැම්බර් මාසයේ රූපගත කිරීම් ඇරඹෙන අලුත් චිත්‍රපටයකට මට ආරාධනා ලැබිල තියෙනව. ඒ සඳහාත් මේ දිනවල සූදානම් වෙනවා. ඊට අමතරව මගේ අධ්‍යාපන කටයුතුවලට වැඩි අවධානයක් යොමු කරනවා.මොනවද ඔබ ඉගෙන ගන්නේ...?මම විවෘත විශ්ව විද්‍යාලයේ කළමනාකරණය පිළිබඳ උපාධිය හදාරනවා. මගේ බලාපොරොත්තුව ඒ උපාධිය හොඳින් සම්පූර්ණ කිරීමටයි.ශේෂාද්‍රි දැන් ඔබ වෘත්තීය නිළියක් ද?වෘත්තීය නිළියක් වෙන්න ඕන කියන හැඟීම මට තිබුණේ නෑ. නමුත් රඟපෑම වෘත්තීය මට්ටමකින් කරන්න ඕන කියන අදහස මගේ හිතේ හැමදාම තිබුණා. රඟපෑම විනෝදාංශයක් ලෙස කරන්න මම කැමැති නෑ. රඟපෑමට ගියාම තමන්ගේ පවුලේ අයත් එක්ක ඉන්න තියෙන කාලය, වෙනත් වැඩවලට යොදන්න තියෙන කාලය අපට අහිමි වෙනවා. ඒ වගේ ම හොඳ කැපවීමකින් රඟපෑම කළ යුතුයි.ඒනිසා රඟපෑම විනෝදාංශයක් විදියට මම හිතන්නේ නෑ. මේ වනවිට මම රඟපෑම වෘත්තීය මට්ටමෙන් කරගෙන යනවා. නමුත් මම ඉගෙන ගන්නා ව්‍යාපාර අධ්‍යයන ක්ෂේත්‍රයෙන් ඉදිරියට යන්නයි මගේ එකම බලාපොරොත්තුව. ඉදිරියේ දී ව්‍යාපාර ක්ෂේත්‍රයේත් රංගන ක්ෂේත්‍රයේත් දෙකේම සමබරව යෙදෙන්න බලාපොරොත්තු වෙනවා.ඔබ රූපවාහිනී වැඩසටහනක් ඉදිරිපත් කරන්නත් දායක වෙනවා නේද?ඔව් මම දෙරණ නාළිකාවේ ‘100% Youth’ වැඩසටහන ඉදිරිපත් කරනවා. දැන් රඟපෑවට,පුංචි කාලෙ ඉඳලම මම නිවේදන කටයුතු කළා. 2000 අවුරුද්දේ ‘පුංචි පැංචි’ වැඩසටහන ඉදිරිපත් කරන්න සම්බන්ධ වුණා. ඉන්පසුව Dialog -Tv එකේ C චැනල් එකේ වැඩසටහන් ඉදිරිපත් කළා. දෙරණ නාළිකාවේ මම ඉදිරිපත් කරන වැඩසටහන තරුණ පරපුර වෙනුවෙන් ම වෙන්වූ වැඩසටහනක්. ඒ වැඩසටහස මට ගැළපෙන නිසයි එයට සහභාගි වුණේ.ඔබේ රංගන චිත්‍රපටවලට පමණක් සීමා කිරීම ඔබට පාඩුවක් නෙමෙයි ද?මුලින් ම කියන්න ඕන ටෙලිනාට්‍යවල රඟපෑම මම කොහෙත් ම අවතක්සේරු කරන්නේ නෑ. හොඳ ටෙලිනාට්‍ය මම ඉතාම ආශාවෙන් නරඹනවා. ටෙලිනාට්‍යවල රඟපෑමෙන් ජනප්‍රිය වෙන්න පුළුවනි. නමුත් ඒක නෙමෙයි මගේ අරමුණ. මම කැමැති සිනමාවෙන් ඉදිරියට යන්න. ඒ නිසයි මම සිනමාව තෝරාගත්තේ.අක්කයි ඔබයි නංගියි තිදෙනාම රඟපෑම ගැන දෙමව්පියන්ගේ අදහස කුමක්ද?අපි තුන් දෙනා රඟපෑ යුතුයි කියන අදහසත් අම්මටවත් තාත්තටවත් තිබුණේ නෑ. අපි ඉගෙන ගත්තෙ Holy family convent එකේ. පාසලේදී රඟපෑම්වල යෙදෙන්න ඉඩක් ලැබුණේ නෑ. අක්කත් මමත් නංගිත් රඟපෑමට එක්වීම ගැන දැන් අම්මයි තාත්තයි සතුටු වෙනවා.ඔබ තිදෙනාට එකම නිර්මාණයක රඟපාන්න අවස්ථාව ලැබිලා නැතිද?අක්කයි මමයි එක නිර්මාණයක රඟපෑවා. නංගියි මමත් එක නිර්මාණයක රඟපෑවා. අක්කත් නංගි එක්ක රඟපාල තියෙනව. නමුත් අපි තුන් දෙනාට තවම එක නිර්මාණයක රඟපාන්න අවස්ථාව ලැබිල නෑ. එහෙම ලැබුණොත් ඒක අපූරු අත්දැකීමක් වේවි.ඔබ තෝරාගන්නා පෙම්වතාට ඔබේ මව්පියන් කැමැතිවේවිද?ජීවිත කාලයම සතුටින්, සහයෝගයෙන් ඉන්න කෙනෙක් එක්කයි මම විවාහවෙන්න බලාපොරොත්තු වෙන්නේ. ඕනෑම දෙමව්පියකුගේ සතුටත් තමන්ගේ දරුවන් සතුටින් ඉන්නව දකින එකනේ. ඉතින් මට සුදුසු කෙනෙක් ලැබුනොත් ඒකට අම්මයි තාත්තයි අකැමැති වෙයි කියල මම හිතන්නේ නෑ. නමුත් තාම මට එහෙම කෙනෙක් නෑ.ගාමිණී සුසන්තඡායාරූප - ශාන් රූපස්සරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=av1210215</link>
    <topic>ඔයා නිසා හඬලා මගේ ඇසුත් රිඳුණා</topic>
    <author>ජෝජ් රොබ්සන් ද සිල්වා</author>
    <content>ඔයා නිසා හඬලා මගේ ඇසුත් රිඳුණාඔයා නිසා හඬලා - මගේ ඇසුත් රිදුණා තරහ වෙලා - හැර ගිය දා පාළුවේ උන්නේ - වේදනා දැනුණේසිහිකරලා ඔබ ගැන මා හඬලා තව මට නෑ සැනසිල්ලක් ලැබිලා පෙම බිඳලා ඔබ ගිය දා ඉඳලා තනි වීලා ඉන්නේ සැමදාසෙනෙහස මා මඳ සුළඟක් කරලා පා කෙරුවා එන ලෙස ඔබ සොයලා සුසුමක් වී ඒ සුළඟේ එතිලා එනු මැනවි මා හා බැඳිලා* පද රචනය - අයෝධ්‍ය ප්‍රනාන්දු* සංගීතය - රදීශ් වැන්දබෝනා* ගායනය - රොෂාන් ප්‍රනාන්දුසිය නිර්මාණයන්ට විද්‍යුත් මාධ්‍යය මඟින් ප්‍රචාරය ලබා නොදෙන හෙයින් නව නිර්මාණ නොකර ජ්‍යෙෂ්ඨයින් පවා උදාසීනව හිඳින මෙවන් වකවානුවකදී ගුවන් විදුලි සහ රූපවාහිනී නාළිකාවලින් නිතර ඇසෙන, ගීතලෝලීන් පි‍්‍රය කරන ජනපි‍්‍රය ගීතයක් බවට නිර්මාණයක් පත් කිරීම අපේ සංගීත ක්ෂේත්‍රයේ කිසියම් අභියෝගයකි. එහෙත් එම අභියෝගය ජයගත් නවතම ගීතයක් ලෙස “ඔයා නිසා හඬලා” ගීතය හැඳින්විය හැකිය. එහෙයින් මෙවර “ගී මිහිර” ට අපි මෙම ගීතය එක්කර ගනිමු.”විරහා වේදනා යනු මේ ලෝකේ ජීවත් වෙන හැම පුද්ගලයෙකුටම ඉතා සමීප අත්දැකීමක්. ආදරණීයයන් වෙන් වී යාමේ අමිහිරි අත්දැකීමට විවිධාකාරයෙන් මුහුණ දීමට අපට සිදුවිය හැකියි. ආදරෙන් බැඳි හිඳ හැරයාම, අමනාප වී දුරස්ව හිඳීම, විදේශයකට යාම හෝ මරණයට පත්වීම හෝ හේතුවෙන් මේ හැම වේදනාවක්ම ජීවත් වෙන අපි විඳවා තිබෙන බව නිසැකයි. විඳවන්නට වූ එබඳු ඇතැම් අත්දැකීම්වල මතක අතර තනිවෙන්න අප හැම කෙනෙක්ම කැමැතියි.‘ඔයා නිසා හඬලා’ ගීතයේ සංකල්පනාව මගේ සිතේ ඇති වුණේ තමන්ට පණ වගේ ආදරේ කරපු ප්‍රේමවන්තයා හැරදමා වෙනත් කෙනෙකුට ළං වූ චපල ගැහැනු ළමයෙකුට පෙම් කළ තරුණයෙකුගේ අත්දැකීමක් හින්දයි.””ඔයා නිසා හඬලා” ගී සංකල්පනාවේ අයිතිකරු නව පරපුරේ පළපුරුදු ගී පද රචකයෙකු වන අයෝධ්‍ය ප්‍රනාන්දු ය. ගායන ශිල්පි රොෂාන් ප්‍රනාන්දුගේ සත්‍ය ජීවිත කතාව ඇසුරින් “සුදුමල් හැඬුවා” නවකතාව ලියමින් ලේඛකයෙකු වූ අයෝධ්‍ය වේදිකා සහ ටෙලි නාට්‍ය සඳහා රංගනයෙන් ද එක් වී සිටින කලාකරුවෙකි. අයෝධ්‍ය “ඔයා නිසා හඬලා” ගීතය නිර්මාණය වූ අයුරු අප සමඟ හෙළිදරව් කරමින් “ගී මිහිර” ගෙනෙන්නට එක් වූ අයුරුයි මේ..!”ඒ චපල ගැහැනු ළමයාට ආදරේ කළේ මා දන්නා තරුණයෙක්. ඔහුට අහිංසක සංවේදි හදවතක් තිබුණේ. ඇස් ඉදිරියේම සිදු වූ දේ නිසා ඔහු උන්නේ දරාගන්න බැරි තරම් වේදනාවකින්. කවදාවත්ම ආදරේ නිසා අඬන්න වෙයි කියා නොහිතපු ඔහු ඇය සිහිකර කර අඬන්න පවා පෙලඹුණා. ඔහු තවමත් ඇයට ආදරෙයි. ඔහුගේ හිතේ දුක ඇයට කියාගන්න ඕනේ. ඒත් ඈ ඔහු අමතක කර දමා දුරස් වෙලා ගොස් ඇති නිසා පණිවිඩයක් වත් යවාගන්න බැහැ. ‘ආදරේ වෙනුවෙන් හෙළන සුසුමක්වත් වෙලා අනේ ආයෙමත් මගේ ළඟට එන්න මගේ රත්තරන්’ කියා ඔහු අසරණව අයදිනවා.””හැරී ක්‍රියේෂන්ස් ආයතනය වෙනුවෙන් ළහිරු මුදලිගේ මට රදීශ් වැන්දබෝනාගේ තනුවකට ගීතයන් ලියන්න ආරාධනා කළ විට මට අර චපල ගැහැනු ළමයාට තවමත් ආදරය කරන තරුණයාව මතකයට නැඟුණා. රදීශ්ගේමේ තනුවට ගැළපෙන්නෙත් විරහ ගීතයක් බව මට එක්වරම වැටහුණා. තනුව කිහිප වරක් ඇසුවාම ගීතයේ මුල් පද පේළිය ඉබේම වාගේ ලියැවුණා.ඉන්පසුව ඉතාම කෙටි කාලෙකින් මම ආසාවෙන් ලියූ ගී පදමාලාවක් තමයි මෙය. පද දැකපු ගමන්ම රොෂානුත් කැමැති වුණා ගයන්න. කෙසේ හෝ අද වැඩිපුරම රිංගින්ටෝන්ස් යොදා ගන්නා ලංකාවේ ජනපි‍්‍රයම ගීතය බවට මේ ගීතය පත් වෙලා. මේ ජනපි‍්‍රයත්වයට රදීශ්ගේ තනු නිර්මාණය සහ රොෂාන්ගේ හැඟුම්බර ගායනය මෙන්ම හැරී ක්‍රියේෂන්ස් ආයතනයෙන් කළ රූප රචනයත් දායක වූ බවයි මගේ හැඟීම.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=av1210216</link>
    <topic>ජපානයේ ‘ඔෂින්’ ට පසු කොරියාවෙන් ‘සුජාත දියණියක්’</topic>
    <author>බුද්ධිකා බ්‍රාහ්මණගේ</author>
    <content>ජපානයේ ‘ඔෂින්’ ට පසු කොරියාවෙන් ‘සුජාත දියණියක්’‘චංගුමී අනාථ දැරියක වූයේ කුඩා කාලයේ දී දෙමවුපියන් අහිමිවීම නිසා. කොරියානු රජ මාලිගයේ මුළුතැන්ගෙයි සේවිකාවක බවට පත්වන චංගුමි එහි චාරිත්‍ර වාරිත්‍ර අනුව හැඩ ගැසෙනුයේ මහත් අධිෂ්ඨානයකිනි. විවිධ හැලහැප්පීම් හමුවේ නොසැලී සිටින ඇය අවසානයේ රජ මාලිගයේ රාජකීය වෛද්‍යවරිය බවට ද පත්වන්නීය.කොරියානු රජයෙන් මෙරටට ලැබෙන තිළිණයක් ලෙස එරට තානාපති කාර්යාලයෙන් ලබාදී ඇති ‘සුජාත දියණි’ මාලා නාටකය කොරියානු සංස්කෘතිය මෙන් ම කොරියානු ගැහැනිය පිළිබඳව කියැවෙන අපූරු කතාවකින් යුතු ය. කුමන සංස්කෘතියකදී වුව සාර්ථකත්වයට පත්වන ගැහැනිය සියල්ල අබිබවා යන අන්දමේ දිරියකින් යුතු තැනැත්තියකම බව මෙයින් ඉස්මතු වන තවත් අරුතකි.‘සුජාත දියණී’ ඉදිරිපත් වීමට නියමිතව ඇත්තේ සිංහලෙන් හඬ කැවූ ටෙලිනාට්‍යයක් ලෙසිනි. මෙහිදී හමුවන චරිත ප්‍රමාණය විශාල නිසා ම හඬ කැවීම සඳහා ශිල්පීන් 200 ක පමණ පිරිසකගේ දායකත්වය ලබාගැනීමට සිදුවිණැයි ජාතික රූපවාහිනියේ හඬ කැවීම් ඒකකයේ ප්‍රධානී අතුල රන්සිරිලාල් සඳහන් කරයි.‘සුජාත දියණි’ හඬ කැවීම සඳහා නිමැයුම් මෙහෙයුම උපදෙස් ලබාදී ඇත්තේ ද අතුල රන්සිරිලාල් ය. මෙහි දෙබස් පිටපත සකස්කර ඇත්තේ නන්දා ජයමාන්න, බන්දුල විතානගේ සහ බුද්ධිමා කරුණාරත්න ය.මෙහි හඬ කැවීම් පිළිබඳ ප්‍රවීණ ශිල්පිනියක් වන කුසුම් පීරිස් තම අදහස් පළ කරන්නේ මෙසේයි.“මම ඉතා කැමැත්තෙන් මෙයට සහභාගි වුණා. මෙය කාන්තාවන් නැරඹිය යුතු ඉතා හොඳ ටෙලිනාට්‍යයක් බව මගේ හැඟීමයි.” “දීර්ඝ කාලයක් හඬ කැවීම් ක්ෂේත්‍රයේ රැඳී සිටින්නෙක් ලෙස මට මෙම ‘සුජාත දියණි’ ටෙලිනාට්‍යයේ ‘ඩුක්කු’ ගේ චරිතය විශේෂයි.මෙය ප්‍රේක්ෂකයාගේ මතකයේ රැදෙන චරිතයක් වේවි යයි මා සිතනවා” යනුවෙන් පවසන්නේ ‘සුජාත දියණී’ හි ඩුක්කුගේ චරිතය සඳහා හඬ කැවීමට දායක වන ප්‍රවීණ හඬ රංගවේදී පරාක්‍රම පෙරේරායි.මර්සි එදිරිසිංහ ‘සුජාත දියණි’ පිළිබඳ පවසන්නේ “මෙම ටෙලිනාට්‍යයේ තේමාව බවට පත්වී ඇත්තේ නොසැලෙන දිරිය දියණියන් පිළිබඳවයි. මෙය කාන්තා පරපුරටම ආදර්ශයක් වේ යැයි මා සිතනවා.”‘සුජාත දියණි’ විකාශය වීමට නියමිතව ඇත්තේ සතියේ දිනවල සවස 6.30 සිට 7.30 දක්වා ය. දැනට විකාශය වන ‘ඔෂීන්’ ටෙලිනාට්‍යය නිමාවීමෙන් අනතුරුව මෙය විකශය වීමට නියමිත ය.බුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=av1210217</link>
    <topic>අඩදබර නැතිවුණාට හිත් රිදීම් තිබුණා</topic>
    <author>හේමාලි විජේරත්න</author>
    <content>අඩදබර නැතිවුණාට හිත් රිදීම් තිබුණාරසාංගනී සන්නස්ගල උපුල් ශාන්ත සන්නස්ගලගේ ආදරණීය බිරියමෙවර ‘දෘෂ්ටිකෝණය’ විශේෂාංගය වෙන් වනුයේ අපේ රටේ අතිශය ජනප්‍රිය පුද්ගලයෙකුගේ ජීවිතය බෙදා හදාගන්නා ආදරණීය බිරියක් වෙනුවෙනි. ඔහු මේ රටේ උපකාරක පන්ති ක්ෂේත්‍රයේ ප්‍රමුඛතමයා යැයි කිව්වත් නිවැරදියි. එපමණක් නොවෙයි අපේ රටේ නවකතා කලාවේ, ගීත රචනා ක්ෂේත්‍රයේ මෙන් ම සිනමාවේ ද කිසියම් වූ විප්ලවීය වෙනසක් සිදු කළ අයෙක්. ඔහු උපුල් ශාන්ත සන්නස්ගල. මෙවර ‘දෘෂ්ටිකෝණය’ ට එක්වන්නේ ඔහුගේ ප්‍රිය බිරිය වන රසාංගනී ප්‍රදීපිකා සන්නස්ගලයි.ඔබ උපුල් ශාන්ත සන්නස්ගලගේ බිරිය වන්නට කලින් ඔබ ගැන හැඳින්වීමක් කළොත්?මම රසාංගනී ප්‍රදීපිකා කොඩිකාර. මගේ ගම ගාල්ල කොටුව. ඉගෙන ගත්තේ ගාල්ලේ සවුත්ලන්ඩ් බාලිකා විද්‍යාලයේ. හත් දෙනෙකුගෙන් යුතු පවුලක බාලයා මමයි. මගේ අම්මයි තාත්තයි දෙන්නම දැන් ජීවතුන් අතර නැහැ.ඔබත් සන්නස්ගලත් අතර මුල් ම හමුවීම සිදුවුණේ කොහොමද?මට මුලින් ම ඔහු හමුවුණේ විශ්ව විද්‍යාලයේදී. අපි දෙන්නම ඒ කාලේ කොළඹ විශ්ව විද්‍යාලයේ එකම වසරේ සිසුන්. මගේ යාළුවෙක් හිටියා ප්‍රියන්ති කියලා. එයා දවසක් මට උපුල්ව හඳුන්වලා දුන්නා. මෙයා තමයි උපුල් මෙයා පත්තරේට එහෙම ලිපි ලියන කෙනෙක් කියලා.ඊට පස්සෙ ඔබ දෙදෙනා ප්‍රේමවන්තයින් වුණා ද?ටික කාලයක් අපි යාළුවෝ විදියට ආශ්‍රය කළා. ඔහොම ඉන්න අතරේ දවසක් උපුල් මට එයාගේ ප්‍රේමය ප්‍රකාශ කළා. උපුල් සමඟ කරපු ආශ්‍රයේදී ඒ වෙනකොටත් මට දැනිලා තිබුණා අපි දෙන්නටම එකවගේ සිතුවිලි තිබෙන, එකවගේ හිතන ස්වරූපයක් තිබුණා කියලා. ඒ නිසා ඔහු මට ප්‍රිය මනාප පුද්ගලයෙක්වෙලා තිබුණේ. මට හිතුණා ඔහු මට ගැළපෙනව කියලා. ඒ නිසා මමත් ඔහුට කැමැති වුණා.ඔබ දෙදෙනා විවාහ වුණේ කවදාද?1991 දී.විවාහයෙන් පස්සෙ පදිංචි වුණේ කොහේද?විවාහයෙන් පස්සෙ පන්නිපිටියේ කුලී ගෙදරක තමයි අපි දෙන්නා පදිංචි වුණේ. මම රැකියාවක් කළේ නෑ. උපුල් විශ්ව විද්‍යාලෙ ඉන්න කාලේ ඉඳන් ම ටියුෂන් කළානේ.විවාහ ජීවිතය ගත කරද්දී සන්නස්ගලගේ ගති ස්වභාව වෙනස් වුණා ද?නෑ. එදා හිටිය උපුල්ම තමයි. හැබැයි ඔහු වගකීම් වැඩියෙන් දැරුවා. විවාහ වන තුරු ම මමත් ඒ තරම්ම සමාජයේ තැලී පොඩි වුණු අත්දැකීම් ඇති ජීවිතයක් ගත කළේ නෑ. ඒ නිසා ගෙදර බොහෝ වගකීම් එයා ගත්තා. ගෙදරට බඩු මුට්ටු ගෙන ඒම පවා. නමුත් දැන්නම් එයා ඒ සියල්ලම මගේ පිට පටවලා තිබෙනවා. අපේ ආදරයේ වෙනසක් නෑ. නමුත් එයා ගත කරන අතිශය කාර්ය බහුල ජීවිතය නිසා නිවාඩු පාඩුව අපි සියලු දෙනාටම එකට ඉන්න තිබෙන අවස්ථාව අඩුයි. නමුත් අපි සැහැල්ලුවෙන් නිදහසේ ජීවත්වෙනවා.සැමියෙක් විදියට ඔහුගේ ඔබ දකින සුවිශේෂතා මොනවාද?තමන්ගේ බිරිය කියලා ඔහු මට ඉතාම ඉහළින් ගෞරව කරනවා. ඒකට මම ගොඩක් ආසයි. මම දන්න බොහෝ සැමියන් ඉන්නවා තමන්ගේ බිරියට ගෞරව නොකරන. එවැනි ගෞරවයක් ඔහු මට පිරිනැමුවේ නැතිනම් මෙච්චර කල් මම ඔහුත් එක්ක ඉන්න එකකුත් නෑ.ඔබලාගේ විවාහ ජීවිතයට දැන් වසර 21 කුත් ගතවෙලා. මේ ගෙවුණු කාලය ඇතුළත අඩදබර - ආරවුල් හිත් අමනාපකම් ඇතිවෙලා තිබෙනවාද?අඩ - දබර නම් කවදාවත් ඇතිවෙලා නෑ. ඒත් හිත් රිදීම් අමනාපකම් නම් ඇතිවෙලා තිබෙනවා. බොහෝ විට එවැනි දේ ඇතිවෙන්නෙත් ඔහුගේ කාර්ය බහුල කම නිසාවෙන්. මට මතකයි අපි විවාහ වුණු මුල් කාලේ මගේ අක්කාගේ වෙඩින් එකට මට යන්න වුණේ තනියම. දැන් අවුරුදු තුනකට විතර උඩදි මගේ අම්මා නැති වුණා. මළ ගෙදරට ආවට හත් දවසෙ දානෙට එයාට එන්න බැරි වුණා. ඒ වගේ වෙලාවට එයා හිටියා නම් හොඳයි නේද? කියලා මට හිත් රිදීම් ඇතිවෙනවා. ඒ මොනව වුණත් ඉතින් ඔහුගේ කාර්ය බහුලකමත් මම අවබෝධ කරගෙන ඉන්නේ.තාත්ත කෙනෙක් විදියට ඔහු දරුවන්ගේ යුතුකම් ඉටු කරන්නේ කොහොමද?මම හිතන්නේ ඔහු ඒත් මටත් වැඩිය හොඳට ඉටු කරනවා කියලයි.ඔහු හිතුවක්කාරයෙක්ද? කේන්තිකාරයෙක් ද?කේන්ති යනවා නම් හරි අඩුයි. ඒත් දැන් මට හිතෙනවා බයිපාස් එකෙන් පස්සෙ ටිකක් කේන්ති යනවද කියලත්. හැබැයි ඔහු හිතුවක්කාරයෙක් තමයි.හේමාලි විජේරත්නඡායාරූපය - සංජය ඈපා සෙනෙවිරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=av1210218</link>
    <topic>පුවත්</topic>
    <author/>
    <content>පුවත්සෞන්දර්ය කලා විශ්වවිද්‍යාලයේ උපකුලපති ජ්‍යෙෂ්ඨ මහාචාර්ය ජයසේන කෝට්ටගොඩ මහතා එකී තනතුරට අමතරව ජාතික අධ්‍යාපන කොමිෂන් සභාවට වසර පහක කාලයක් සඳහා පත්කරනු ලැබ ඇත.පසුගියදා පැවැති කොළඹ විශ්වවිද්‍යාලයීය 2010-2011 වර්ෂයේ ජනමාධ්‍ය සම්මාන උලෙළේ දී 2011 වර්ෂය වෙනුවෙන් හොඳ ම පර්යේෂණ වාර්තාවට හිමි ඩී.එෆ්.කාරියකරවන රන් පදක්කම ඇතුළු රන් පදක්කම් 5ක් දිනාගැනීමට අමිල උදයංග බණ්ඩාර මහතා සමත්වූයේය.ඔහු කොළඹ විශ්වවිද්‍යාලයයේ ශාස්ත්‍රවේදී උපාධිධාරියෙකි.ප්‍රියන්ත ජයරත්නගේ ප්‍රධාන සංස්කාරකත්වයෙන් සහ තුසිත ජයසුන්දරගේ සම සංස්කාරකත්වයෙන් පළවන ‘මිරර්’ සඟරාවේ 17 කලාපය (ඔක්තෝබර්) පසුගියදා එළිදුටුවේය.ප්‍රියන්ත ජයරත්න, චතුරිකා සඳමාලි, චලනි ප්‍රසංගිකා මෙවර කලාපයට ලිපි සපයා ඇති අතර ආචාර්ය තිස්ස අබේසේකර සහ චන්දන සිල්වාගේ ලිපි දෙකක් මෙහිලා නැවත පළකර ඇත.නාමෙල් මාලනී පුංචි රඟහලට වසර 9 ක් පිරීම නිමිත්තෙන් ඉදිරිපත් කෙරෙන නාට්‍ය මාලාවේ අද (21) දින පසිඳු කලායතනයේ ‘අපේකමට පුංචි අපෙන්’ නාට්‍යය වේදිකාගත වෙයි.හෙට (22) තරිඳු තාරක ආතාවුද ගේ මුහුණු තුනක් (කෙටි නාට්‍යය) ද 23 දා නාමෙල් වීරමුනිගේ ‘මාධ්‍යවේදියෙකුගේ අසිපත’ ද 24 දා කේ.බී. හේරත් ගේ ‘කලු කුමාරි’ ද 25 දා බුද්ධික දමයන්තගේ ‘සිංදු කිරිල්ලි’ ද 26 දා ධර්මසිරි බණ්ඩාරනායක ගේ ‘ඒකාධිපති’ ද 27 දා ජී.ඩී.එල්. පෙරේරාගේ ‘රට ගිය ඇත්තෝ’ (ටෙලි චිත්‍රපටය) ද 28 දා නාමෙල් වීරමුනිගේ ‘නැට්ටුක්කාරි’ ද 30 දා නාමෙල් වීරමුනිගේ ‘දීගෙක ඇවිත්’/ ‘කන්දෝස්කිරියාව‘ ද 31 දා නාමෙල් වීරමුනි ගේ ‘පණ්ඩිත පිල්ලි’/ ‘හෙයියම්මාරුව‘ ද වේදිකාගත වෙයි.කැලණිය විශ්වවිද්‍යාලයීය ප්‍රතිබිම්බ කලා විශේෂවේදී උපාධිය හදාරන අවසන් වසර විද්‍යාර්ථීන්ගේ නිර්මාණ එළිදක්වන ‘උපනෙත ප්‍රතිබිම්බ කලා උලෙළ’ මේ මස 22, 23, 24 දිනයන්හි කොළඹ ලයනල් වෙන්ට්ඩ් කලාගාරයේදී පැවැත්වේ. ප්‍රවීණ සිනමාවේදී සුමිත්‍රා පීරිස් මහත්මියගේ ප්‍රධානත්වයෙන් පැවැත්වෙන ‘උපනෙත ඡායාරූප ප්‍රදර්ශනයේදී මෙවර ඡායාරූප මෙන් ම වීඩියෝ මාධ්‍ය ප්‍රදර්ශනයන් ද සිදු කෙරේ. උපනෙත ඡායාරූප ප්‍රදර්ශනයක් විශ්වවිද්‍යාල භූමියෙන් බැහැරව සිදුකරන ප්‍රථම අවස්ථාව ද මෙය වේ.සිනමා නිළි රැජිනිය සහ අසහාය ගායිකාව වූ රුක්මණි දේවි මිය ගොස් මෙම 28 වැනිදා වසර 34 ක් සපිරේ.මෙම (30) වැනිදා උදෑසන 10.00 ට මරදාන මාළිගාවත්ත සාමයේ රැජිනිය දේවස්ථානයේදි ඇගේ ආත්මයට මොක් සුව පතා මීසම්පති ක්‍රීස් අබේරත්න පියතුමාගේ සහභාගීත්වයෙන් දිව්‍ය පූජාව සිදු කෙරේ.දේවස්ථානයේ ගීතිකා කණ්ඩායම සමඟ ඒකාබද්ධව රුක්මණිදේවි අනුස්මරණ සංගමයේ ගීතිකා කණ්ඩායම ගීතිකා ගායනා කරති. 24 වර්ෂයක් පිරෙන රුක්මණිදේවි අනුස්මරණ සංගමයේ සභාපති හෙන්රි පි‍්‍රයශාන්ත මෙන්දිස් සමඟ වේෂ නිරූපණ ශිල්පී සෑම් පෙරේරා දිව්‍ය පූජාව සංවිධානය කෙරේ.රුක්මණි දේවියට ගරු කරන කලා ශිල්පීන්, ශිල්පිනියන් ඇතුළු රසික රසිකාවියන්ට විවෘත ආරාධනාවක් මෙමඟින් කෙරේ.යුරෝපා ශ්‍රී ලංකා කරාතේ දෝ සංවිධානයේ ජාත්‍යන්තර ඩිප්ලෝමා සහතික පිරිනැමීමේ උත්සවය පසුගියදා කොළඹ සුගතදාස ගෘහස්ථ ක්‍රීඩාංගණයේදි උත්කර්ෂවත් අන්දමින් පැවැත්විණි.එහිදී ප්‍රවීණ සිනමා නළු අමරසිරි කලංසූරිය, ජ්‍යෙෂ්ඨ මාධ්‍යවේදී සරත් ප්‍රේමතිලක, චිත්‍ර ශිල්පී, ධම්මික මනෝජ් කුමාර සහ ටෙලිනාට්‍යවේදී සුදත් රෝහණ යන අය ජාත්‍යන්තර ඩිප්ලෝමා සහතිකයෙන් පිදුම් ලදහ.’මාතලන්’ චිත්‍රපටයේ ආ සියලු ගී රචනා කළ ඩබ්ලිව්.බෙනඩික්ට් ප්‍රනාන්දුගේ කලා ජීවිතය අළලා සැකසුණු ‘සංහිඳ’ විශේෂ සංගීතමය වැඩසටහන අද (21) රාත්‍රී 10.00ට ස්වාධීන රූපවාහිනියෙන් විකාශය වෙයි.ආචාර්ය ආරියදාස පීරිස්, ලතා වල්පොල, රංජිත් එදිරිසිංහ, සුනිල් මිහිඳුකුල, තිලක් වැලිකල හා ඩබ්ලිව්.කේ.ඒ.ඩබ්ලව්.ප්‍රනාන්දු සහභාගි වන මෙම වැඩසටහන මෙහෙයවීම ඉන්ද්‍රසිරි සුරවීරගෙනි. උදය කුමාර තෙන්නකෝන් ‘සංහිඳ’ නිෂ්පාදනය කරයි. ’මාතලන්’ චිත්‍රපටයේ අතිශය ජනප්‍රිය ගී රැසක් මෙම වැඩසටහනට ඇතුළත්ය.නිර්මාණශීලී හැකියාව ඇති යොවුන් පරපුර සිනමාව කෙරෙහි යොමු කිරීමේ අරමුණින් ජාතික චිත්‍රපට සංස්ථාව කෙටි චිත්‍රපට තරගයක් ආරම්භ කර ඇත. වැඩි විස්තර – අංශ ප්‍රධානී, සිනමා සංස්කෘතික කාර්යාංශය, ජාතික චිත්‍රපට සංස්ථාව, අංක 224, බෞද්ධාලෝක මාවත, කොළඹ 7. දුරකථන අංකය – 0112585721 යන ලිපිනයෙන් ලබාගත හැකිය.මහාචාර්ය සෝමරත්න බාලසූරිය ලියූ ’වප්මඟුල’ නවකතාව පාදක කරගෙන එනමින් යුතු චිත්‍රපට තිරනාටකයක් මහාචාර්ය බාලසූරිය විසින්ම ලියනු ලැබ ඇත. මහාචාර්ය බාලසූරිය මීට ඉහත ‘ගමනාන්තය’ නමින් ද චිත්‍රපට තිරනාටකයක් ලියා ප්‍රකාශනයට පත්කරන ලදි. ‘වප්මඟුල’ තිරනාටකය මරදානේ එස්. ගොඩගේ සහ සහෝදරයන්ගේ ප්‍රකාශනයකි.ජා ඇළ සත් සරණී රංගායතනයේ නිර්මාතෘවරිය වන නාමලී කොළඹ මුදලි නර්තන ශිල්පිනියගේ නවතම වේදිකා නාට්‍යය ”සපත්තු මල සහ ප්‍රේමය” හෙට (22) දින සවස 3.30 ට කොළඹ ලුම්බිණි රඟහලේදී වේදිකා ගතවේ.එදින ඇය ලියූ “හැරදා නොගිය” නිසඳැස් කාව්‍ය සංග්‍රහය ද එළිදැක්වෙනු ඇත.එස්.ඒ. බෙනට් අධ්‍යක්ෂණය කළ ‘සිතක නිවන’ ඒකාංකික ටෙලිනාට්‍යය ළඟදීම පුංචි තිරයෙන් විකාශය කෙරේ. නිමල් ඇන්තනි, රමණි සිරිවර්ධන, තිස්ස ඩයස් මෙහි ප්‍රධාන චරිත රඟපාති. නිෂ්පාදනය අමිල ප්‍රසංග ගමගේ ගෙනි.කැලණිය ප්‍රාදේශීය ලේකම් කාර්යාලයේ සංවර්ධන සහකාරවරයකු ලෙස කටයුතු කරන ලලිත් ප්‍රියංකර ලියූ නවතම ග්‍රන්ථය ‘කසාවතක කතාවක්’ පසුගියදා එළිදැක්විණි.එහිදී කතුවරයා විසින් කැලණිය ප්‍රාදේශීය ලේකම්තුමිය වන ඩබ්.එම්.පුෂ්පමාලා මහත්මිය හට ‘කසාවතක කතාවක්’ මුල් පිටිපත පිළිගැන්වූ අයුරු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=av1210219</link>
    <topic>ශ්‍රී දේවි රඟන ඉන්ග්ලිෂ් - වින්ග්ලිෂ් දැන් ශ්‍රී ලංකාවේ</topic>
    <author>කුමාර සිරිවර්ධන</author>
    <content>ශ්‍රී දේවි රඟන ඉන්ග්ලිෂ් - වින්ග්ලිෂ් දැන් ශ්‍රී ලංකාවේසෂි මහාරාෂ්ට්‍ර ප්‍රාන්තයේ ගෘහණියකි. පවුලේ අය ඉංග්‍රිසි බසින් කතාකළත් සෂිට ඉංග්‍රිසි බස හැසිරවීමට නුපුළුවන. එහෙයින් ම ඇගේ සැමියා ඇයට ගෞරව නොකරන අතර සත්වැනි ශ්‍රේණියේ ඉගෙනුම ලබන ඇගේ දියණිය සප්නා පවා තම පාසල් මිතුරු මිතුරියන්ට සෂී තම මව ලෙස හඳුන්වා දීමට මැළිවෙයි.පවුලේ අයගේ සමච්චලයට, කෙනෙහිලිවලට හා නොසලකා හැරීම්වලට ලක්වන සෂීට හදිසියේ ඇමෙරිකාවට යාමට සිදුවන්නේ ඇගේ ලේලියකගේ විවාහ මංගල්‍යයේ කටයුතුවලට උපකාර කරනු පිණිසය. නිව්යෝර්කයේ බසයක ගමන් කරමින් සිටිද්දී ඇය දකින්නේ සති හතරක් ඇතුළත ඉංග්‍රිසි කතාව පුරුදු කරවන පන්තියක් පිළිබඳ දැන්වීමකි.සෂී එම පන්තියට ඇතුළත්ව මහත් කැපවීමෙන් යුතුව ඉංග්‍රිසි බස හදාරයි. ඉංග්‍රිසි චිත්‍රපට නරඹමින් ඇය සිය ඉංග්‍රිසි භාෂා දැනුම වැඩි කරගනියි. පන්තියේ අනෙක් සිසු සිසුවියෝ ද ඇගේ ක්‍රමවේද අනුගමනය කරති. ඒ ඇය දිනපතා තම ඉංගි‍්‍රසි කථන ශක්තිය වැඩි දියුණු කරගන්නා බව පැහැදිලිව පෙනුණු හෙයිනි.ඇගේ ඉංග්‍රිසි ගුරුවරයා පවසන්නේ තමන් ඉගැන්වූ සියල්ල හොඳින් උගත්තේ නම් තමා ලබා දෙන අභියෝගය ද ජය ගත යුතුය කියායි. සෂී එම අභියෝගය බාර ගනියි. ලේළියගේ විවාහ මංගල්‍යෝත්සවයේ දී සෂී ඉංග්‍රීසි බසින් උත්සව සභාව අමතන්නේ පවුලේ සියලු දෙනා විමතියට පත් කරවමිනි.බොලිවුඩයට වසර 14කට පසු දෙමළ සිනමාවට වසර 26කට පසු පිවිසි අග්‍රගණ්‍ය නිළි ශ්‍රී දේවී ‘ඉංග්ලිෂ් වින්ග්ලිෂ්’ චිත්‍රපටයේ හින්දි හා දෙමළ නිෂ්පාදනවල රඟපාන්නීය. උක්ත භාෂා දෙකෙන්ම නිමැවී ඇති ‘ඉංග්ලිෂ් - වින්ග්ලිෂ්’ ගෞරි ෂින්දේ ගේ අධ්‍යක්ෂණයකි.පසුගිය මස 14 දා 2012 ටොරොන්ටෝ ජාත්‍යන්තර චිත්‍රපට උලෙළේ දී මෙම චිත්‍රපටය තිරගත වී ඇති අතර එහි දී චිත්‍රපටය අවසානයේ ප්‍රේක්ෂකාගාරයේ සියලු දෙනා අසුන්වලින් නැඟිට ශ්‍රී දේවි ගේ රඟපෑම් අගයමින් අත්පොළසන් දුන් බව වාර්තා වේ.ශ්‍රී දේවි සමඟ, මෙහිදී ෆෙබෟ නමැති ප්‍රංශ ජාතික නළුවා ද ප්‍රියා ආනන්ද හා අදිල් හුසේන් ද මෙම චිත්‍රපටයේ රඟපාති. අමිතාබ් භච්චන් හා අජිත් කුමාර් ගරු රඟපෑම් සඳහා මෙම චිත්‍රපටයට එක්වී සිටිති.පසුගිය 5 දා සිට ලොව පුරා තිරගත වන ‘ඉංග්ලිෂ් - වින්ග්ලිෂ්’ ඉන්දියාවේ පමණක් තිරගත වූ පළමු දින හතර ඇතුළත ඉන්දීය රුපියල් කෝටි 14.25ක් උපයා තිබේ. විශේෂයෙන්ම භාරතයේ සම්මානනීය නිළි ශ්‍රී දේවි ගේ රඟපෑම් කලකට පසු දැකගනු පිණිස රසිකයන් සිනමාහල් ඉදිරියේ පොරකන බව භාරතයෙන් වාර්තා වෙයි.ඒ අතර චිත්‍රපටය පිළිබඳ කෙරෙන සෑම විචාරයකදීම ශ්‍රී දේවිගේ රඟපෑම් ඉහළින් ම අගයා තිබීම පැහැදිලිව දැකගත හැකි වෙයි. හින්දි සිනමා රසිකයන්ට දැන් ‘ඉංග්ලිෂ් වින්ග්ලිෂ්’ ශ්‍රී ලංකාවේ දී නැරඹීමේ අවස්ථාව හිමිවී තිබේ.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=av12102110</link>
    <topic>මට දුන්නා මං ගත්තා ධම්මික බණ්ඩාරගෙන් පිළිතුරක්</topic>
    <author>ජෝජ් රොබ්සන් ද සිල්වා</author>
    <content>මට දුන්නා මං ගත්තා ධම්මික බණ්ඩාරගෙන් පිළිතුරක්“වංචාවෙන් සම්මානයක් ගන්න උවමනාවක් මට තිබුණේ නැහැ. මම දන්නෙත් නැහැ, මට මේ විද්‍යෝදය සම්මානය ලැබෙන තුරුම මගේ මේ පොත අදාළ සමීක්ෂණ මණ්ඩලයට යොමුකර තිබුණු බවවත් එය කර ඇත්තේ ‘මගේ පුංචි රෝස මලේ’ පොත ප්‍රකාශ කළ ඇස්. ගොඩගේ ප්‍රකාශන ආයතනය විසිනුයි. හරි හැටි කරුණු සොයා නොබලා කෙළින් ම මේ වැරදි චෝදනාව මට එල්ල කිරීම බලවත් වරදක්. මං වංචනිකයෙක් නොවේ!”පසුගිය ඉරිදා ‘රසඳුන’ පළ කළ ‘ධම්මික වංචනිකයෙක් ද?’ ලිපියෙන් විමසුමට ලක් කරන ලද 2011 විද්‍යෝදය සම්මානය ‘මගේ පුංචි රෝස මලේ’ ගී පදමාලා කෘතියට හිමිවීම පිළිබඳ ගී පද රචක ධම්මික බණ්ඩාර අප සමඟ කතාබහට එක් වූවේ එලෙසින් ය.ධම්මික තවදුරටත් එකහෙළාම පැහැදිලිව පවසා සිටියේ ‘මගේ පුංචි රෝස මලේ’ සිය නිර්මාණ එකතුවක් වුව ද එහි මුද්‍රණ හා ප්‍රකාශන කටයුතු සියල්ල ඉටු කළේ ‘ගොඩගේ’ ආයතනය විසින් වන බවත් තමා දන්නා පරම සත්‍ය අනුව මෙම පොතට විද්‍යෝදය සම්මානය හිමිවීම කිසිසේත් ම වංචනික කටයුත්තක් හෝ අසාධාරණයක් නොවන බවත් ය.“මා මේ සත්‍ය පවසන්නේ කාටවත් පිළිතුරු වශයෙන් නෙමේ. කවුරු කොහොම හිතුවත් මොනවා කිව්වත් ‘මගේ පුංචි රෝස මලේ’ පොතේ අත් පිටපත ගොඩගේ ආයතනයට බාර දීමෙන් පසුව එම පොතේ ලියා පදිංචි, ප්‍රකාශන හෝ මුද්‍රණ කටයුතු සඳහා මගේ කිසිදු සම්බන්ධයක් සිදු වූවේ නැහැ. අමිල, සංජය සහ නාරද ඇතුළු කිහිප දෙනෙකකු තමයි මාත් ගොඩගේ ආයතනයත් අතර සම්බන්ධීකරණ කටයුතු කෙරුවේ. මගේ මතකයට අනුව මුද්‍රිත පොතක් ලෙස ‘මගේ පුංචි රෝස මලේ’ පිටපතක් මුලින් ම මා අතට පත් වුණේ 2011 අගෝස්තු 28 වැනිදා විය යුතුයි.”එවිට 2010 මුද්‍රිත පොතක් ලෙස 2011 රාජ්‍ය සාහිත්‍ය සම්මානය ඔබේ කෘතියට හිමි වුණේ කෙසේද?“ලියා පදිංචිය සඳහා ඉදිරිපත් කරන ලද පිටපත් පහක් ගැන තොරතුරු පසුව මා හට දැනගන්නට ලැබුණා. ඒවා ආදර්ශ පිටපත් වශයෙන් හැඳින්වීම නිවැරදි ද කියා හැඳින්වීම මා දන්නේ නැහැ. කෙසේ හෝ ISBN අංකය ලබා ගැනීම සඳහා පරිගණකයෙන් සකස් කර බාර දුන් පිටපත් පහෙන් තමා ‘මගේ පුංචි රෝස මලේ’ රාජ්‍ය සම්මාන නිරීක්ෂණ මණ්ඩලයට යොමු කෙරිලා තිබෙන්නේ. මොකද ඒ වනවිට පොතක් වශයෙන් මගේ ගී පොත නිකුත් කර තිබුණේ නැති නිසයි මම එහෙම හිතන්නේ.”එතැනදි මුද්‍රණයෙන් නිකුත් නොකළ ඔබේ කෘතියට රාජ්‍ය සම්මාන හිමිවීම සාධාරණ ද?“එය මා දන්නේ නැහැ. රාජ්‍ය සම්මානය සඳහා නිරීක්ෂණ මණ්ඩලයේ වූ නිර්ණායක පිළිබඳ කිසිවක් කීමට ද මම දන්නේ නැහැ. මට රාජ්‍ය සම්මානය පිරිනැමුණා. මං එය බාර ගත්තා. එපමණයි. මන්ද මම පට්ට කට්ට කාපු ගී පද රචකයෙක් වුණත් මේ ක්ෂේත්‍රයේ පොරක් වෙන්න, සම්මාන ගන්න මං ගී ලියුවේ නැති නිසා මට ඔය සමීක්ෂණ මණ්ඩලවල නිර්ණායක ගැන හොයන්න ඕනකමක් තිබුණෙත් නැහැ.”රාජ්‍ය සාහිත්‍ය සම්මානය මෙන් ම විද්‍යෝදය සාහිත්‍ය සම්මානය ද මේ රටේ සාහිත්‍ය ක්ෂෙෂ්ත්‍රයේ දී ජාතික මට්ටමෙන් පිළිගන්න සම්මාන ලෙස සැලකෙන සම්මාන ද්විත්වයක් වන හෙයින් කලාකරුවෙකු ලෙස ඔබ අදාළ කරුණු දැනුවත්ව සිටිය යුතුයි. කෙසේ හෝ ඔබ දන්නා අයුරු ඔබේ ‘මගේ පුංචි රෝස මලේ’ කෘතිය පුස්තකාල ප්‍රලේඛනාගාරයේ ලියාපදිංචි කර ඇත්තේ කවදා ද?“2010.12.31 වැනිදා ලෙසයි මට දැනගන්න ලැබුණේ... ඒ අනුව එම වසරේ අවසන් දිනයේදීයි එම ලියාපදිංචිය සිදුකර ඇත්තේ.”ලියාපදිංචි කළ පමණින් මුද්‍රණයෙන් නිකුත් නොකළ පොතකට රාජ්‍ය සම්මානය හිමිවිය හැකි ද...? (මේ කාරණයේදී ඔබට හිමිවූ 2011 රාජ්‍ය සාහිත්‍ය සම්මානය ද අනුමානයට සහ අභියෝගයට ලක්වෙනවා.)“එය මා දන්නා කරුණක් නෙමේ. මට එම සම්මානය පිරිනැමුණා. මං එය ගත්තා. එපමණයි. මං සම්මාන ඉල්ලා ගෙන ගියේ නැහැ. කොටින් ම සම්මාන ලැබෙනකම්ම මං ඒවා ගැන දන්නේ නැහැ. සම්මාන ලැබුණාට පසුව වුව ද මට ඒවා ගැන හාරා අවුස්සා බලන්න යාමට උවමනාවක් තිබුණෙත් නැහැ. ඔවැනි කාරණාවලට නාස්ති කරන්න කාලයක් තිබුණෙත් නැහැ.”2010 දී රාජ්‍ය සාහිත්‍ය සම්මානය හිමි වූ පොතටම 2011 දී විද්‍යෝදය සම්මානය හිමිවීම නිවැරදි බව ද ඔබ පවසන්නේ?“විද්‍යෝදය සම්මානය ප්‍රදානය කළ අවස්ථාවේ දී කථිකාචාර්යතුමියත් (මහාචාර්ය ඉමේෂා ධර්මසේන) පැවසුවා. මගේ ගී පොත 2010 රාජ්‍ය සාහිත්‍ය සම්මානය හිමි වූ කෘතියක් වුව ද ඔවුන්ට අදාළ වන්නේ මුද්‍රිත වර්ෂයයි යනුවෙන්. ඒ අනුව ඔවුන්ට ගොඩගේ ප්‍රකාශන ආයතනය ලබාදී තිබුණු පොතේ සඳහන් වී තිබී ඇත්තේ පළමු මුද්‍රණය 2011 ලෙසින් විය යුතුයි.”එහෙත් දැනට වෙළෙඳ පොළේ අලෙවි වන ඔබේ ‘මගේ පුංචි රෝස මලේ’ පොතේ ඇතුළත හතර වැනි පිටුවේ පැහැදිලිවම මුද්‍රණය කර තිබෙනවා පළමු මුද්‍රණය 2010 සහ දෙවන මුද්‍රණය 2011 ලෙසින්. මෙතැනදී වංචාවක් සිදු කෙරී තිබෙන බව හෙළිදරව් වෙනවා නේද?“ඔව්. එහෙත් එය මා කරන ලද වංචාවක් නොවන බව එකහෙළාම මා ප්‍රකාශ කරනවා. යළිත් පැහැදිලිවම මට පවසන්න තියෙන්නේ ඔය කිසිදු කරුණක් මා දැනුවත්ව සිදු වූවේ නැති බවයි. ගොඩගේ ආයතනය හෝ වෙනයම් පුද්ගලයෙකු විසින් හෝ සම්මාන සමීක්ෂණ හෝ විනිශ්චය මණ්ඩල හෝ කිසිවෙකු විසින් මෙවැනි දේ කළා දැයි කියාවත් කියන්න මම දන්නේ නැහැ.”මේ සම්බන්ධයෙන් ඉදිරියේදී ඔබ කිසියම් පියවරක් ගැනීමට බලාපොරොත්තු වෙනවා ද?“නැහැ, මම කිසිදු පියවරක් මේ සම්බන්ධයෙන් ගත යුතු නැහැ. පියවර ගන්න ඕනෑ වෙන්නේ මෙවැනි අවුල් ඇති කර තුන් සිතකවත් කිලුටක් නැතුව පවිත්‍රව කටයුතු කරගෙන පාඩුවේ ඉන්න අපි වගේ අහිංසක නිර්මාණකරුවන් මැදි කරගෙන ඔවැනි අමන ක්‍රියා කරන සාහිත්‍ය සම්මාන විනිශ්චය හෝ සමීක්ෂණ මණ්ඩල සහ ප්‍රකාශන ආයතනයි. ඔවුනොවුන් කතිකා කරගෙන මාව බිල්ලට දී මේ කාරණයේ දී ඔවුන් දැන් නිහඬව සිටිනවා. මට ඕනකමක් නැහැ ගොම ගොඩකට පයින් ගහලා මගේ ඇඟෙයි වටේ ඉන්න අයගෙයි ඇඟවල් වල ගොම ගාන්න.වරදක් සිදුවී ඇති බව ඔබ පිළිගන්නවා නම් ඔබට හිමි වූ සම්මාන ආපසු බාර දීමට ඔබට සිදුවෙයි නේද...?“නැහැ, කිසිම ආකාරයකින් මම මට ලැබුණු සම්මාන ආපසු බාර දෙන්නේ නැහැ. මොකද මං කිසිම වැරැද්දක් කර නැති හින්දා. මගේ වැරැද්ද මං ගීත ලියපු එක විතරයි.”(සංවාදයට විවෘතයි)ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=av12102111</link>
    <topic>අම්මයි දුවයි විදියට ශලිනියි මමයි ඇත්තට ම රඟපෑවා</topic>
    <author>ගාමිණී සුසන්ත</author>
    <content>අම්මයි දුවයි විදියට ශලිනියි මමයි ඇත්තට ම රඟපෑවානිර්මා සුරාජිනිර්මා සුරාජි දක්ෂ රූපලාවණ්‍ය ශිල්පිනියකි. එසේම ඇය දක්ෂ රංගන ශිල්පිනියකි. මේ දිනවල විකාශය වන ටෙලිනාට්‍ය කීපයකම සුරාජිගේ රංගන දැකගත හැකිය. පසුගිය දිනෙක අප ‘රසඳුන’ වෙනුවෙන් සුරාජි හමුවූයේ ඇයගේ කලා දිවිය පිළිබඳව තොරතුරු විමසා බැලීමටය.ඔබ කලා ක්‍ෂේත්‍රයට පිවිසුණේ අහම්බෙන්ද?මම මුලින්ම රූපලාවණ්‍ය ශිල්පිනියක්. දැනට වසර 15කට අධික කාලයක ඉඳල මම රූපලාවණ්‍ය ක්ෂේත්‍රයේ ඉන්නවා. එසේම රූපලාවණ්‍යාගාරයක් ආරම්භ කළේ 2004 අවුරුද්දෙදි.රූපවාහිනී නාළිකා කීපයකම උදෑසන වැඩසටහන්වලට මනාලියන් හැඩගැන්වීම පිළිබඳව මගේ දැනුම ලබාදෙන්න මට හැකිවුණා. ස්වර්ණවාහිනී නාළිකාවේ ‘අරුණෝදය’ වැඩසටහනින් මනාලියන් හැඩගැන්වීම පිළිබඳව අවස්ථා කීපයකදීම මගේ හැකියාව ඉදිරිපත් කරන්න මට අවස්ථාව ලැබුණා. එහිදී මනාලියන් ලෙස ඉදිරිපත් වුණු තරුණියන් අතර මගේ දුව ශලිනි තාරකාත් සිටියා. ඒ වන විට ඇය පාසල් යනවා. කලක් ඒ විදිහට රූපවාහිනී වැඩසටහන්වලට දායක වන විට ටෙලිනාට්‍යකට සම්බන්ධ වෙන්න මට අවස්ථාව ලැබුණා.ඒ; කොණ්ඩා මෝස්තර නිරූපණ ශිල්පිනියකගේ චරිතයක් නිරූපණය කිරීමට. ඒ ‘සුරංජලී’ ටෙලිනාට්‍ය. ඒ තමයි මගේ පළමු රංගනය. ඉන්පසුව මම ටෙලිනාට්‍ය ගණනාවකටම විවිධ චරිත ඔස්සේ රංගනයෙන් දායක වුණා. ඒ අතරින් සංජය ගුණවර්ධනගේ ‘මතක මංපෙත’ වගේම ‘හිම කවුළුව‘, නිල් අහස, කිඳුරංගනා, අලුත් ගෙදර, සමනලී, හිරුමලී, සිහින සිතුවම් වැනි ටෙලිනාට්‍ය විශේෂයි. එයින් ‘මතක මංපෙත’ ටෙලිනාට්‍යයේ මම රඟපෑ ලේෂාගේ චරිතයට ප්‍රේක්ෂක ප්‍රතිචාර බොහොමයක් ලැබුණා. ඒ වගේම මේ දිනවල විකාශය වන ‘ආදරේ අහස තරම්’, සිරි වාසල කියන ටෙලිනාට්‍ය වලත් මගේ රංගනයන් ඇතුළත් වුණා.ඉදිරියේ දී විකාශය වීමට නියමිත ඔබ රඟපෑ ටෙලිනාට්‍ය පිළිබඳවත් සඳහන් කරන්න.මියැසි අසපුව, ඉරට උඩින්, තරු අහස, අරුන්දතී, නාමල් අරණ වැනි ටෙලිනාට්‍ය ගණනාවකම මගේ රංගන ඇතුළත් වෙනවා.පාසල් යන කාලයෙත් ඔබ කලා කටයුතුවලට සම්බන්ධ වුණාද?මගේ උපන් ගම මීගමුව. අම්මා රජයේ ගුරුවරියක්. තාත්තා පොලිස් දෙපාර්තමේන්තුවේ සේවය කළා. අම්මත් තාත්තත් රජයේ සේවකයින් නිසා පාසල් කීපයකටම යන්න මට සිදුවුණා. අවසන් වරට මම ඉගෙනගත්තේ බලන්ගොඩ ශාන්ත ඇග්නස් විද්‍යාලයෙන්. පාසලේදීත් මම විවිධ කලා කටයුතුවලට සම්බන්ධ වී සිටියා. ඒ ආභාසය තමයි කලාවේ කිසියම් දුරක් එන්න මට අවස්ථාව ලැබුණේ.මීගමුව කලාකරුවන් රැසක්ම බිහි කළ බිමක් නේද?මම දැන් පදිංචි වෙලා ඉන්නෙ මගේ ගම වන මීගමුවේ. රුක්මණී දේවිය, එඩී ජයමාන්න වැනි කලා ක්‍ෂේත්‍රයේ දැවැන්තයින් උපන් බිමක් තමයි මීගමුව. මීගමුවේ උපන් කෙනෙක් වීම ගැන මට හරිම ආඩම්බරයි.ඔබේ දියණිය රටම ආදරය කරන දක්ෂ රංගන ශිල්පිනියක්?ඔව්. ඇය ශලිනි තාරකා. පළමු සිරස කුමරිය තරගයෙන් ජයග්‍රහණය කළේ මගේ දුව. ඉන්පසුව ඇය රංගන ක්‍ෂේත්‍රයට එක්වුණා. මේ කෙටි කාලය තුළ මගේ දුව ශලිනි රංගන ක්‍ෂේත්‍රයේ හොඳ ගමනක් ඇවිත් තියෙනවා. ඒ ගැන මේ ලෝකයේ වැඩියෙන්ම සතුටුවෙන්නෙ මම. ඒ මම ඇයගේ අම්මා නිසා. මට විශ්වාසයි මගේ දුවට මේ රටේ රංගන ක්‍ෂේත්‍රයේ ඉතා දිගු ගමනක් යා හැකි බව.දැන් ඔබට රඟපාන්න අවස්ථාවක් ලැබෙන්නේ දුව ශලිනි නිසාද?නැහැ. එහෙම දෙයක් නෑ. මම රංගනයට එක්වුණේ දුව පුංචි කාලෙදි. මට ගැළපෙන චරිතවලට අධ්‍යක්ෂවරු මට කතාකරනවා.මේ වන විට ඔබට දුවත් සමඟ රඟපාන්න අවස්ථාව ලැබී තිබෙනවාද?ඔව්. නාමල් අරණ ටෙලිනාට්‍යයේත්, ‘සිහිනයකි ජීවිතේ’ ටෙලි නාට්‍යයේත් මගේ දුව ශලිනි එක්ක මම අම්මයි දුවයි විදිහට රඟපෑවා. ඒක මට අමතක නොවන අත්දැකීමක්.දුවක් හැටියට ශලිනි ඔබට ගොඩක් සමීපද?ඇත්තෙන්ම ඔව්. දුවක් හැටියට ශලිනි මං කියන දේට හොඳින් ඇහුම්කන් දෙනවා. එයාට මට වසන් කරන්න දෙයක් නෑ. එයාගේ හිතේ තියෙන දේවල් සේරම මාත් එක්ක කියනවා. ඒත් ශලිනි රඟපෑම නිසා කාර්යබහුල වෙලා ඉන්න විට දුව මගෙ ළඟ නැති පාළුව මට තදින් දැනෙනවා.කලා ක්‍ෂේත්‍රයේ මොනවගේ බලාපොරොත්තු ද ඔබට තියෙන්නේ?එක දිගටම ටෙලිනාට්‍යවලට සම්බන්ධ වෙන්න අවස්ථාව ලැබුණු නිසා රඟපෑම දැන් මගේ වෘත්තිය වෙලා ඉවරයි. සිනමාවේ හොඳ චරිතයක් නිරූපණය කරන්න මම ආශාවෙන් ඉන්නවා. ඒ වගේම දිගටම මගේ රංගන හැකියාවන් පෙන්වමින් රංගන ක්‍ෂේත්‍රයේ ඉදිරියට යාමයි බලාපොරොත්තුව.ගාමිණී සුසන්තඡායාරූපය - බර්නාඩ් ශ්‍රී කාන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=av12102112</link>
    <topic>ස්පීල්බර්ග් ගේ ‘ලින්කන්’ සිනමාවේ තවත් පෙරළියක්</topic>
    <author>සේමාලි කැල්ලපත</author>
    <content>ස්පීල්බර්ග් ගේ ‘ලින්කන්’ සිනමාවේ තවත් පෙරළියක්ජනාධිපතිඒබ්‍රහම් ලින්කන්ඇමෙරිකාවේ අසහාය ජනාධිපතිවරයා ලෙස ඉතිහාසඥයන් විසින් හඳුන්වනු ලැබූයේ එරට 16 වැනි ජනාධිපතිවරයා වූ ඒබ්‍රහම් ලින්කන් ය. සිවිල් යුද්ධයෙන් රට බේරාගෙන වහලුන්ට නිදහස ලබාදුන් ලින්කන් ජනාධිපතිවරයා ගැන අපූරු කතාවක් මම කියවා ඇත්තෙමි. (ලින්කන් ජනාධිපතිවරයා ඝාතනය වූයේ 1860 අප්‍රේල් 14 වැනිදාය. ඝාතනයට තෙදිනකට පෙර ජනාධිපතිවරයා සිය මිතුරකු වන වෝඩ් හිල් ලේමන්ට ඔහු දුටු සිහිනයක් ගැන පැවසීය.ඒ තමා මියගොස් සිටින අන්දම සිහිනෙන් දුටු බවයි. (ජනාධිපති මන්දිරයේ පිරිසක් හඬා වැලපෙමින් සිටිද්දී ඔහු ඒ ගැන විපරම් කළ බවත් මෘත දේහයක් තිබෙනු දැක ඒ කාගේදැයි විමසද්දී සොල්දාදුවකු “ඒ ජනාධිපතිවරයා. ඔහු ඝාතනය කරලා” යනුවෙන් තමාට පිළිතුරු දුන් බවත්... ආදී ලෙසින් ලින්කන් ජනාධිපතිවරයා සිය මරණය සිහිනෙන් දුටු අන්දම ඔහු ඝාතනය වීමට පෙර මිතුරා හා විස්තර කර ඇත්තේය.ජනාධිපති ලින්කන් ගැන යළිත් මෙලෙස පාඨක මතකයට රැගෙන ආවේ ලින්කන් නමින් එළිදැක්වෙන දැවැන්ත සිනමාකෘතිය නිසාය. එහි අධ්‍යක්‍ෂවරයා වන්නේ ඇමෙරිකානු අසහාය සිනමාවේදී ස්ටීවන් ස්පීල්බර්ග් ය. ඔස්කාර් සම්මානයෙන් දෙවරක් ම පිදුම් ලැබූ සුප්‍රසිද්ධ නළු ඩැනියල් ඩේ ලෙව්ස් මෙහි ලින්කන් ගේ චරිතයට පණපොවයි. ලබන නොවැම්බර් 09 වැනිදා සීමිත තිරගත කිරීමකට නියමිත ලින්කන් සිනමාපටය පසුගියදා 50 වැනි නිව්යෝර්ක් චිත්‍රපට උලෙළට ඉදිරිපත් කෙරිණි.ස්පීල්බර්ග්නිව්යෝර්ක් චිත්‍රපට උලෙළේදී ඉතා ඉහළින් විචාරක ඇගයීමට පාත්‍ර වූ ලින්කන් චිත්‍රපටය දෙස දැන් මුළු මහත් ලෝක සිනමා ප්‍රේක්ෂක නෙත් විවර වී තිබේ. ඒබ්‍රහම් ලින්කන් ජනාධිපතිවරයාගේ ජීවිතයේ අවසන් සිවු මස ආශ්‍රයෙන් නිපදවා ඇති මේ සිනමාපටය ඉදිරියේදී හොඳම චිත්‍රපටය, හොඳම නළුවා, හොඳම සහාය නළුවා සහ හොඳම සහාය නිළිය යන සම්මාන සඳහා ඔස්කාර් නාමයෝජනා ලබනු ඇතැයි යන්න විචාරක මතය වේ.ඩොරිස් කර්න්ස් ගුඩ්වින්ස් විසින් රචිත ලින්කන් චරිතාපදාන කෘතිය වූTeam of Rivals; The Political Genius of Abraham Lincoln නමැති කෘතිය ඇසුරෙන් ලින්කන් සිනමා පටය නිර්මාණය වී තිබේ. මේ කෘතියෙහි ඇතුළත් ලින්කන් ජනාධිපතිවරයාගේ ජනාධිපති නිල කාලය සිනමා පටය සඳහා අති විශාල වූ හෙයින් ස්පීල්බර්ග් අධ්‍යක්‍ෂවරයා ලින්කන් ගේ ජීවිතයේ අවසන් සිවුමසත් වහල්භාවය තුරන් කිරීමත් ඇමෙරිකානු සිවිල් යුද්ධය ජයගැනීමත් පමණක් සිය සිනමා කෘතිය මගින් අවධානයට ලක් කර ඇත්තේය. එමගින් ස්පීල්බර්ග් නිරූපණය කිරීමට උත්සාහ දරා ඇත්තේ ඇමෙරිකානු විශිෂ්ට ජනාධිපතිවරයා සිය උත්කෘෂ්ඨ මෙහෙවරෙහි යෙදී සිටින අන්දමය.”ඉතිහාස පොත් දෙස බලමින් සිටින නිකම්ම නිකම් ලින්කන් වෙනුවට මට අවශ්‍ය වූයේ ඇමෙරිකානු ඉතිහාසයේ රටටත් ලොවටත් මහා මෙහෙයක් ඉටුකරන දැවැන්ත ජනාධිපතිවරයා මේ සිනමා කෘතිය මගින් පෙන්වීමටයි” යනුවෙන් ස්පීල්බර්ග් සඳහන් කරන්නේය.ස්පීල්බර්ග් ප්‍රථමයෙන්ම 2001 වසරේදී සිනමාපටයේ තිරරචනය බාරදී ඇත්තේ ජෝන් ලොගාන්ටය. එම තිරරචනයෙන් ඉස්මතුව තිබුණේ ලින්කන් සහ ෆෙ‍්‍රඩරික් ඩග්ලස් ගේ මිතුදමයි. එම තිරරචනය නැවත වරක් ලිවීමෙන් පසු චිත්‍රපටයේ නිෂ්පාදකයන් චිත්‍රපටයේ රූ ගත කිරීම් 2006 ජනවාරි මාසයට යොදා ගෙන තිබුණි. එහෙත් එම දෙවැනි තිර රචනය ද ස්පීල්බර්ග් සිතට නොඇල්ලූ බැවින් ඔහු යළිත් චිත්‍රපටයේ රූ ගතකිරීම් කල්දැමීය. අවසානයේ ස්පීල්බර්ග් ගේ සිතට සරිලන අන්දමින් තිර රචනය ලියැවුණේ ටෝනි කුෂ්නර් අතිනි.ලෝකයෙන් වහල්භාවය තුරන් කිරීම සඳහා සටන් වදින ඇමෙරිකාවේ 16 වැනි ජනාධිපතිවරයාගේ ජීවිතයේ අවසන් සිවුමස ගතවන ආකාරය නිරූපණය කිරීමට ප්‍රථමයෙන්ම තෝරා ගනු ලැබුයේ ලීසම් නීසන් ය. ස්පීල්බර්ග් ගේ චිත්‍රපටවල මීට පෙරද රඟපෑ අති දක්ෂ නළුවකු වන ලීසම් පසුව චරිතය සඳහා සූදානම් වීමේදී ලින්කන් චරිතය දිගින් දිගටම අධ්‍යයනය කළේය. අවසානයේ 2010 ජූලි මසදී නීසම් චරිතයෙන් ඉවත් වූයේය. එම චරිතය සඳහා තමා මහලු වැඩිය යන්න ඔහුගේ අදහස විය. ඉන්පසු 2010 නොවැම්බර් මාසයේදී ලින්කන් චරිතය සඳහා ඩේ ලුවිස් තෝරා ගැනිණ.ඩේ. ලෙවිස් ජනාධිපති ලින්කන් ලෙසස්පීල්බර්ග් චිත්‍රපට දිගු කලක සිට නිෂ්පාදනය කරන කැත්ලීන් කෙනඩි මේ චිත්‍රපටයේ ද නිෂ්පාදකවරිය වෙයි. චිත්‍රපටයේ රූගත කිරීම් සියයට හැත්තෑපහක් පමණ අවසන් වෙද්දී කැත්ලීන් පැවසුවේ ‘ඩේ ලෙවිස් එහි මතක හිටින රඟපෑමක්’ කළ බවය.”ඔහුගේ රඟපෑම දකිද්දී අපට දැනෙන්නේ ලින්කන් අප ඉදිරියේ සිටිනවා වාගෙයි. ඔහු ඒ චරිතයට අවතීර්ණ වූ විට මුළු දවස පුරාම ඉතා තදින් ම ඊට අනුගත වෙනවා. වෙනකක් තබා රූගත කිරීම් අවසානයේ පවා ඔහුට එම චරිතයෙන් මිදීමට සෑහෙන කාලයක් ගතවෙනවා. මේ චිත්‍රපටය එතරම් ම රංගනය මත පදනම් වූ චිත්‍රපටයක්.” ඇය පවසන්නීය.ලින්කන් සිනමා පටයේ ලින්කන් ආර්යාවගේ චරිතය පණ පොවන්නේ ඇමෙරිකානු නිළි සැලී ෆීල්ඩ් ය. ඇය රංගනයට දායක වූයේ 2011 අප්‍රේල් මස සිටය.”ස්පීල්බර්ග් හා ඩේ ලෙවිස් සමඟ කටයුතු කිරීමට ලැබීමත් මට ලැබුණු විශාල අවස්ථාවක් ලෙසයි මා සලකන්නේ. එපමණක් නොවෙයි මට රඟපෑමට ඇත්තේ ඇමෙරිකානු ඉතිහාසයේ වර්ණවත් සහ සංකීර්ණ වූ කාන්තා චරිත අතරින් එක් චරිතයක්.” යැයි සැලී පවසන්නීය.”මේරි ටොඩ් ලින්කන් ආර්යාවගේ සියුමැලි භාවය සහ ඇගේ අංග ලක්ෂණ විදහා පෑම සඳහා මාගේ පළමු තේරීම වූයේ ඇයයි” යනුවෙන් ස්පීල්බර්ග්, සැලී ගැන පවසයි.සැලී ෆීල්ඩ්ඔවුහු පසුව චිත්‍රපටයේ රූගත කිරීම සඳහා වර්ජිනියා ප්‍රාන්තයේ පීටර්ස්බර්ග් නගරය තෝරා ගත්හ. එම නගරය සිනමාකරුවන්ගේ සිත් දිනා ගැනීමට ද හේතුවක් තිබිණ. ඒ පීටර්ස්බර්ග් හි ඉපැරැණි ස්වභාවයයි. පීටර්ස්බර්ග් නගරය එක්සත් හමුදා විසින් අත්පත් කරගනු ලැබූ දිනයට පසු දා එනම් 1865 අප්‍රේල් 03 වැනිදා ලින්කන් ජනාධිපතිවරයා එහි සංචාරය කර තිබිණ.මේ සුවිශේෂතාව ද සිනමාකරුවන් විසින් එම නගරය තෝරාගනු ලැබීම උදෙසා හේතු විය. ඇමෙරිකානු සිවිල් යුද්ධය පැවැති වකවානුවේ ප්‍රාන්ත අගනුවර වූයේ රිච්මන්ඩ් නගරයයි. ජනාධිපතිවරයා සංචාරය කළ ප්‍රදේශ මෙන්ම ඔහු ගිය ඉපැරැණි ගොඩනැගිලි ද චිත්‍රපටයේ රූගත කිරීම් සඳහා යොදා ගනු ලැබිණ.නිව්යෝර්ක් චිත්‍රපට උලෙළේදී ප්‍රදර්ශනය වීමෙන් අනතුරුව පසුගිය සැප්තැම්බර් 04 වැනිදා ද චිත්‍රපටයේ කෙටි ප්‍රචාරක පටයක් නිකුත් විය. ඒ අවස්ථාවට සහභාගි වූ ඩේ ලෙවිස් සහ ස්පීල්බර්ග් ද සිය මහා කර්තව්‍යය ගැන කතාබහ කිරීමට අමතක නොකළහ.මෙහිදී ඩේ ලෙවිස් ප්‍රකාශ කළේ චිත්‍රපටයේ තිර නාටකය කියවූ විට එය එතරම් තම සිතට කා නොවැදීම නිසා එහි රඟපෑම ප්‍රතික්ෂේප කළ බවය.”මේ වගේ කාර්යක් ඉටු කිරීමට මට හැකියාවක් නැතැයි සිතූ නිසා මං ලින්කන් චිත්‍රපටයේ රඟපෑම මඟ හැරියා. ඉන් පලා ගියා” යැයි ඩේ ලෙවිස් වරක් පවසා තිබිණ.එසේ වුවද පසුව අධ්‍යක්‍ෂ ස්පීල්බර්ග් සහ තිර කතා රචක ටෝනි කුෂ්නර් අයර්ලන්තයේ දී යළිත් ඩේ ලෙවිස් මුණ ගැසුණහ. ඉන්පසු ඔවුහු යළිත් චිත්‍රපටයේ වැඩ කටයුතු කරගෙන යෑමට එකඟ වූහ.සැලී ෆීල්ඩ් ලින්කන් ආර්යාවගේ චරිතයට පණ පොවමින්චිත්‍රපටය කරගෙන යෑමේදී ඩේ ලෙවිස්ට මීළඟට මතුවූ වැදගත් ම ගැටලුව වී ඇත්තේ ලින්කන් ගේ කටහඬ මතු කිරීමය. ලින්කන් ගේ කටහඬ කුමන ආකාරයේදැයි දන්නේ කවුද?මේ ගැන ඩේ ලෙවිස් පවසා ඇත්තේ මෙසේය.”වාසනාවකට මෙන් මා මෙන්ම වෙන කවුරුත් ඒ කටහඬ ගැන දන්නේ නැහැ. එහෙත් චරිතයක පෞරුෂය ඉස්මතුවන ගැඹුරු කටහඬක් යොදා ගැනීමට මා හැකි පමණින් උත්සාහ ගත්තා. ඒ ලෙසින් දෙබස් කැවීම් කරගෙන යද්දී මටම කටහඬක් ඇසෙන්න ගත්තා. ඒ මගේ හදවතින්ම ආ හඬක්.”ලින්කන් චිත්‍රපටයේ කෙටි ප්‍රචාරක පටය එළිදැක්වුණු දා පැවැති කෙටි හමුවට සහභාගි වූ ස්පිල්බර්ග් ද අදහස් දැක්වීය. ඔහු තමා ලද අත්දැකීමක් මෙසේ විස්තර කර තිබිණ.”දිනක් මට කුඩා ටේප් රෙකෝඩරයක් සහිත කවරයක් ලැබී තිබුණා. ඒක නිකම් ඉටු කළ නොහැකි කාර්යක් වගෙයි. ලිපි කවරයක්, ටේප් රෙකෝඩරයක් හා මම. මින් කොයි එක පුපුරා යාවිදැයි මා දන්නේ නැහැ. මං පළමුවෙන් ම හැරුණේ ටේප් රෙකෝඩරයටයි. එහි වූ දෙයින් මගේ කන් මටම අදහා ගත නොහැකි වුණා. ඒ කුඩා ටේප් රෙකෝඩරය හරහා ඒබ්‍රහම් ලින්කන් මට කතා කරමින් සිටියා.”2011 වසරේ ඔක්තෝබර් මස 07 වැනිදා නිෂ්පාදනය ආරම්භ කළ ලින්කන් චිත්‍රපටයේ වැඩ කටයුතු එම වසරේ දෙසැම්බර් 19 වැනිදා අවසන් විය. ඇමෙරිකා එක්සත් ජනපදයේ ඩ්‍රීම්වර්ක්ස් ලේබලය යටතේ නිපදවුණු සිනමාපටය ජාත්‍යන්තරයට බෙදා හැරෙන්නේ 20th Century Fox චිත්‍රපට සමාගම හරහාය.ඔස්කාර් සම්මාන සඳහා වන තරගය ලින්කන් චිත්‍රපටය නිසා උඩු යටිකුරු වන බව පවසන සිනමා විචාරකයෝ ඩැනියල් ඩේ ලෙවිස් ගේ රංගනය 1939 දී හෙන්රි ෆොන්ඩා ’Young Mr. Lincoln’ චිත්‍රපටයේ කළ රංගනය සමඟ සැසඳිය හැකි බව ද පවසති.එපමණක් නොව මෙහි එන බලසම්පන්න රිපබ්ලිකන් කොංග්‍රස් සභික තාඩුස් ස්ටීවන්ස් ගේ චරිතය රඟන ටොමී ලී ජෝන්ස් නිසැකයෙන්ම සහාය නළුවාට හිමි ඔස්කාර් සම්මානයට නාම යෝජනා ලබන බවට ද මත පළ කරති. ඒ හැරුණු කොට ලින්කන් ආර්යාවගේ චරිතය රඟන සැලී ෆීල්ඩ් සහාය නිළිය ලෙස ද ස්පිල්බර්ග් ගේ සහාය ශිල්පීන් කීපදෙනකුම ඔස්කාර් සම්මාන සඳහා නාමයෝජනා ලබනු ඇති බවට මත පළ කෙරේ.පසුගිය වසරේ නිර්මාණ කටයුතු හමාර කෙරුණද නොවැම්බර් 09 වැනිදා සීමිත තිරගත කිරීමක් කරමින් නොවැම්බර් 16 වැනිදා පුළුල් ලෙස තිරගත කිරීම දක්වා මේ සිනමාපටය රඳවා තබා ගැනීමට ද හේතුවක් ඇතැයි පැවසේ. ඇමෙරිකානු ජනාධිපතිවරණයට කල්යල් එළැඹ ඇති මේ වකවානුවේ චිත්‍රපටය තිරගතවීම ආරම්භ වුවහොත් ජනාධිපතිවරණ අපේක්‍ෂක කුමන හෝ පක්‍ෂයක් විසින් චිත්‍රපටය දේශපාලනීකරණය කිරීමවැළැක්වීම එයට හේතුව ලෙස සඳහන්ය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=av12102113</link>
    <topic>කුසුමේන නේන</topic>
    <author>එඩ්වඩ් චන්ද්‍රසිරි</author>
    <content>කුසුමේන නේනටී.බී. ඉලංගරත්න කී සැණෙන් මතකයට නැඟෙන්නේ දීප්තිමත් දේශපාලන චරිතයකි. හේ බොහෝ දේශපාලනඥයන් මෙන් දෙස්පාලනයට පමණක් සීමාවූවකු නොවේ. ‘විලම්බීත’, ‘තිලක සහ තිලකා’, ‘මංගලා’, ‘ළසඳා’, ‘අඹ යහළුවෝ’ වැනි ග්‍රන්ථ රාශියක් ලියා පළකළ කතුවරයෙකි. නාට්‍ය රැසක් ලියා වේදිකාවට ගෙන ආ නාට්‍ය නිෂ්පාදකවරයෙකි. දේශපාලන පුවත්පතක සංස්කාරකවරයෙකි. චිත්‍රපට තිරනාටක රචකයකු මෙන්ම වේදිකා සහ සිනමා නළුවෙකි.මැතිවරණ ඡන්ද පෙත්සම්වලට වැඩිම වාර ගණනක් මුහුණ පෑ දේශපාලකයා ලෙස හේ ගිනස් පොතට ඇතුළු වීමට වරම් ලද දේශපාලකයෙකි. 1965 මහා මැතිවරණයේදී තමාට සුපුරුදු හේවාහැට ආසනයෙන් පැරදී සිටියදී 1967 පැමිණි කොළොන්නාව අතුරු මැතිවරණය සඳහා ශ්‍රී ලංකා නිදහස් පක්‍ෂ අපේක්‍ෂකයා වූයේ ඉලංගරත්නය. එහිදී ඔහුගේ ප්‍රතිවාදී අපේක්‍ෂිකාව වූයේ එවක රජයේ ඇමැතිවරයා වූ පිලිප් ගුණවර්ධනයන් ගේ බිරිඳ කුසුමා ගුණවර්ධන මැතිනියයි.කුසුම් ගුණවර්ධන දිනැවීමේ ඡන්ද සටන මෙහෙය වූයේ, එවැනි කටයුතු සඳහා නම් දරා සිටි උතුරු කොළඹ ඩී.ඒ. සුගතදාස ඇමැති වරයාය. ඉලංගරත්නයන් වටා යූ.ඇන්.පී. විරෝධී සියලුම බලවේග රොද බැඳ ගත්හ.එක් සති අන්තයක ඉලංගරත්න තම හිතවතුන් ද සමඟ කොළොන්නාව ආසනයේ ගෙන්ගෙට යාම ඇරඹීය. කොළොන්නාවේ තෙල් ටැංකිය අසලින් එම කාර්ය අරඹා දහවල් වෙද්දී එම පිරිස පැරකුම්බා මාවතට පිවිසියහ. එහිදී ඉලංගරත්නයන් ඉමහත් හරසරින් පිළිගත් මැදිවියේ අයෙක් දෑත් එක්කොට ආචාර කරමින් මෙසේ කීවේය.’තමුන්නාන්සෙ කොළොන්නාව උඩින් දිනනවා. බුදු වදනෙත් ඒක කියල තියෙනවනෙ.’ඇහිබැම ඉහළ නංවා පුදුමය පළ කළ ඉලංගරත්න සිනාවෙන් ම මෙසේ ඇසීය.’ඒ හරුපෙ නං මට තේරුණෙ නෑ.’”ඇයි සර් ගාථාවකත් කියලා තියෙන්නෙ ‘කුසුමේන නේන’ කියල. ඒ කියන්නෙ කුසුමා දිනන්නෙ නැහැ කියන එකනෙ.” අර තැනැත්තා සිනාසෙමින් පිළිතුරු දුන්නේය. එය අසා ඉලංගරත්නයන්ටද වඩා සිනාසුණේ ඔහුගේ පිරිසය.එම අතුරු මැතිවරණයේදීම ඉලංගරත්නයන් ගේ ජයග්‍රහණය පතා වැල්ලම්පිටිය මංසන්‍ධියේ පැවැත්වූ මහා ජන රැලියකි. රැස්වීම ආරම්භයේ පටන් වේදිකාවේ අසුන් ගෙන සිටි ඉලංගරත්නයන් තම කතාවෙන් පසු ;ව්දිකාවෙන් බැස්සේ තවත් ඡන්ද රැස්වීම් කීපයකට යාමට තිබූ බැවිනි. ඔහු මඳක් ඈතින් නවතා තිබූ තම රිය කරා යත්ම ඔහු පසුපසින් වැටුණු අනුගාමිකයෝ රිය ඝෝෂා කරන්නට වූහ. ‘ඉලංගරත්න මැතිතුමාට ජයවේවා!, අත ලකුªණට ජයවේවා!’ යනුවෙන් කෑ ගසන්නට වූ ඔවුන්ගෙන් අයෙක් ඉලංගරත්නයන් රථයට ගොඩවත්ම රථයේ දොර වැසීය. ඉලංගරත්න ජනේලයෙන් එබී ‘අත... අත.. යයි උස් හ¼ඩින් කීවේය. අනුගාමිකයෝ උස් හඬින් ‘ජයවේවා! ජයවේවා!!!’ කියමින් ඔල්වරසන් නඟන්නට වූයේ තම අපේක්‍ෂකයාගේ ඡන්ද ලකුණ සංකේතවත් කරමිනි.’ජයවේවා නෙමෙයි මනුස්සයෝ, මගෙ අත දොරට අහුවුණා...’ ඉලංගරත්නයන් කීවේ වේදනාවෙන් තොල හපා ගනිමිනි. ආධාරකරුවකු වහා දොර හැර ඉලංගරත්නයන්ගේ අත දොරෙන් මුදා ගත්තේ ය.ඉලංගරත්නයන් එම මැතිවරණයෙන් ජයග්‍රහණය ලබා කොළොන්නාව ආසනයේ මන්ත්‍රීවරයා වූ සමයේය එක් ආධාරකරුවෙක් වරක් ඔහු වෙත ආවේ රැකියා අයදුම්පතක් ද රැගෙනය.’සර්, මේ මගෙ පුතාගෙ ඇප්ලිකේෂන් එකක්. දැන් කොලුවා ඉස්කෝලෙන් අස්වෙලා අවුරුදු 3 ක් ගතවුණා. මට කොලුවව ටයර් එකට දාලා දෙන්ඩ.’ ටයර් සංස්ථාවේ පුරප්පාඩුවක් අපේක්‍ෂාවෙන් හේ කීය.’ටයර් එකට? ටයර් එකට දාන්ඩ ඒ ළමයා ටියුබ් එකක්ද මනුස්සයෝ?’ ඉලංගරත්න ඇසුවේ සිනාසෙමිනි.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=av12102114</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමවිජේමල්ලි එක්ක නයි වයිර බැඳගෙන ඉන්නෙ ‘නයිගලින් උපන් පුත්තු’ ද මොකක්ද කියන නවකතාව හොඳම නවල්ස් එක තෝරපු රාජ්‍ය සාහිත්ය කට්ටියවත් ‘පියැසි කවුළුව‘ තෝරපු ජපුර යුනියෙ කට්ටියවත් ‘සිටුවර පුවතට’ ලක්‍ෂ පහක් දීපු පබ්ලිෂර්ස්ලවත් නෙවි. නොබෙල් සාහිත්ය තෑග්ගට ෆිට්වෙන නවල්ස් එකක් නෑ - තියෙන ඒවා හොඳ ටොයිලට් පේපර්ස් වෙනුවට පාවිච්චි කරන්න පුළුවන් ජාතියෙ පොර ටෝක්ස් දෙන මොඩර්න් නවල්ස් කොච්චරවත් කියවල තියෙනවද කියල අහල බැලුවොත්, අතට ගත්තු නෙල්ලි ගෙඩියක් වගේ ඕනම මොඩර්න් ද පෝස්ට් මොඩර්න් ද, රියලිසම් ද, මැජික් රියලිසම් ද කියන ඕනම ජාතියක ඉංගී‍්‍රසියෙන් ලියපු නවල්ස් ගැන දන්න ප්‍රොෆෙසෝරි කෙනෙක් තමයි විජේ මල්ලිල එක්ක වයිර බැඳගෙන ඉන්නෙ.විජේ මල්ලි ෂයිඩ් එකකට වෙලා බලාගෙන ඉන්නම්කො. ඒ වුනාට එකට ටීම් එකේ ඉඳල කැප්ටන්ගෙ ටීම් වර්ක් එක ගැන ෆුල්ම ෆුල් ආතල් ඉන්ටර්වීව් එකක් දීපු ජයකොඩි නෝනගෙ කතාබතා ටිකයි ඒකට උත්තර බඳින්න ගිහින් නාගෙන අනාගෙන නොදන්න ටීම් වර්ක් ගැන දොඩවනප්‍රොෆෙසෝර්ගෙ ඉන්ටර්වීව් එකයි කියෙව්ව ම, අනේ මෙහෙම ප්‍රොෆෙසෝර්ස්ලගෙන් ඉගෙන ගන්න කට්ටියට දෙය්යන්ගෙම පිහිටයි නේද කියලයි විජේමල්ලිට හිතෙන්නෙ. ජපුරෙ ඉන්නව කිව්වට, සිංහල සාහිත්ය උගන්නනව කිව්වට, සිංහල සාහිත්ය කොහොම උගන්නනවද කියල ඩිංගක් පැහැදිලි කරල නැති එක තමයි පොඩි වැරැද්ද.ටීම් වර්ක් ගැන දන්න කැප්ටන් කෙනෙක් කවදක්වත් කියනවද පොත් තෝරන්නකණ්ඩායම් සම්මුතියක් ඕන නෑ කියලා. එක් කෙනෙකුට පුළුවන් නම් ඒක අර විද්යෝදෙ සම්මානවලදි වගේ කලින් ම කියල වැඩේ ක්ලෝස් කරන එක නේ තියෙන්නෙ. සෝමා ජයකොඩි නෝනා, කුමුදු කරුණාරත්න නෝනගෙ නවකතා දැනුම, රසවින්දනේ මදියි කියලා හිතලනේ එක්ස්ටර්නල් කට්ටියවත් වැඩේට සෙට් කර ගත්තෙ. එහෙම ගත්තම කියමුකෝ. ඒත් ඉතින් ඉන්ටර්නල් බෙටර් හාෆ් එක එක්ස්ටර්නල් පැනල් එකට සෙට්කර ගන්න එකනේ විලි ලැජ්ජ නැති මහාචාර්යකම. විජේමල්ලිගෙ මල පැනල හිටියෙ අර කලම්බු කැම්පස් ලෙක්චරර් නෝනා ගැන.ඒ වගේ ඉගෙන ගත්තු, මේ වගේ පැනල් එකක ඉන්න කොලිෆිකේෂන්ස් තියෙන ලේඩීස් කෙනෙකුට බැරිවුණා නේ මේ කුමන්ත්‍රණ ගැන රටට හෙළිදරවු කරන්න. බාග වෙලාවට ඔය ලෙක්චරර් ලේඩිගෙ එම්.ඒ. හරි පී.එච්.ඩී. හරි තීසීස් එකක්වත් කියවන්න මේ ප්‍රොෆෙසෝරි බාහිර සමීක්‍ෂක කෙනෙක් වෙලා ඉන්නවද කියල කවුද දන්නෙ. එහෙම නම් අන්ඩර් බබ්ලිකේෂන්ස්නේ. සෝමක්කට නම් එහෙම අවුලක් නෑ. බැරිම තැන ඔක්කොම ටික එළියට ඇදල දැම්මා කාල වරෙන් කියලා. ඒක තමයි මේ වගේ පුස්සන්ට උගන්නන්න ඕන හොඳම ක්‍රමේ. නවල්ස්වලට පොයෙට්‍රිවලට බෙස්ට් එවෝඩ්ස් නොදුන්න එක ගැනඋගත්තුන්ට විද්වත්තුන්ට මාරෙට හැපිලු.ගම්ලත්ප්‍රොෆෙසෝරිට නම් පහුගිය අවුරුදු ගණනකට ද බෙස්ට් නවල්ස් නෑනේ. ඉතින් මෙදා සැරෙත් ඒ ගහපු පරණ රෙකෝඩ් එකම අල්ලගෙන නවල්ස්වලට එවෝඩ් නොදීපු එක අගේ කළ කට්ටිය හිටිය කියන තරමේ ජෝක් එකක් විජේමල්ලිට අහුවලාම නෑ. විජේ මල්ලි චැලෙන්ජ් කරනවා ඔය ප්‍රොෆෙසෝරිස්ල හැමේටම, 2012 ද බෙස්ට් පොයෙට්‍රි නෑ කියපු අංගොඩ ළමයාගෙ වාක්‍ය රචනාව හොඳයි කියපු එක ඉන්ටරලෙස්චුවල් කෙනෙක් හරි පෙන්නන්න කියලා. ටීම් වර්ක් එකක කැප්ටන්ලා ගේම් එක දිනුවොත් ඒක අපේ දිනුම කියනවා.පැරදුණොත් කැප්ටන් කියන්නෙ ඒක මගේ පරාජය කියලයි. ටීම් කන්සෙප්ට් කියන්නෙ ඒකටයි. වින්එක අවර්ස් ලොස් එක මයින්. ජපුරෙ ඉඳලත් මැනේජ්මන්ට් බේසික්එකක්වත් නොදන්න යැයි කියලයි කල්පනා වෙන්නෙ. එතකොට ද බෙස්ට් නවල්ස් තෝරපු, ප්‍රොෆෙසර් කේ.එන්.ඕ., ඩොක්ටර් අභයසුන්දරල මොන ගොන්පාට් ද දන්නෙ? මෙයානේ මෑන්ස්. ගොන්පාට් නම් ද බෙස්ට් එක දෙන්න පුළුවන් මේ කට්ටියට.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=av12102115</link>
    <topic>පිනි වරුසාවක් විසුරුවමින් ඇදහැළෙන ලක්ෂපාන දිය ඇල්ල</topic>
    <author>සටහන හා ඡායාරූපය</author>
    <content>පිනි වරුසාවක් විසුරුවමින් ඇදහැළෙන ලක්ෂපාන දිය ඇල්ලකලක් මෙරට වැඩිම පළලින් යුත් දිය ඇල්ල වූයේ ලක්ෂපාන දියඇල්ලයි. පුළුල් ගල් තලාවක් පුරා පැතිරෙමින් මිහිදුම් කඳක් ඇදහැලෙන්නාක් මෙන් එක එල්ලේ ඇදහැලීමේ හේතුවෙන් එය මෙරට පළලම දිය ඇල්ල වීමට සමත් විය. එදා ඇල්ලෙන් පතිත වූ දිය දහරාවේ ධාරිතාව ද අති විශාලය.කලකට පසු මෙරට පළලම දිය ඇල්ල වීමේ භාග්‍යය වෙනත් දිය ඇල්ලකට පවරමින් ලක්ෂපාන දිය ඇල්ල සිහින් වීමට ද බලපෑ ප්‍රධාන හේතුවක් තිබේ. එනම් දිය ඇල්ල කඩාහැලෙන ස්ථානයට ඉහළින් ඔය හරහා බැම්මක් බැඳ ජලාශයක් ඉදිකොට, එහි එකතුවන ජලය උමං නළ පද්ධතියක් ඔස්සේ වෙනත් ප්‍රදේශයකට ගෙන ගොස් මෙරට ආලෝකවත් කරවීම සඳහා ජල+විදුලි බලය නිපදවීම හේතුවෙන් ඇල්ලට ලැබෙන ජල ධාරිතාව බෙහෙවින්ම අඩු වී ඇත.එසේ වුවද එම හේතුවෙන් කිසිසේත්ම දිය ඇල්ලේ සොබා සොඳුරු බවට හෝ සුන්දරත්වයට කිසිදු හානියක් සිදුවී නැත. වර්තමානයේ දී පවා මෙරට දර්ශනීයම දිය ඇලි කීපය අතරින් ප්‍රධානත්වය ගැනීමට ලක්ෂපාන දිය ඇල්ල සමත් වී ඇත.කොළඹ – ගිනිගත්හේන මාර්ගයේ කලුගල හන්දියෙන් හැරී කෙහෙල්ගමුව, හඟරාපිටිය හරහා කොත්තැල්ලෙන ගමට ගොස් කිලෝමීටරයක පමණ දුරක් අඩි පාරක් දිගේ ගොස් ලක්ෂපාන දියඇල්ල නැරඹිය හැකිය. හැටන්, මස්කෙළිය හරහා කිරිවන්එළියට පැමිණීමෙන් ද දිය ඇල්ලට සමීප විය හැකිය. එහි යා හැකි අනිත් මාර්ගය විහිදෙන්නේ ගිනිගත්හේන හරහාය. ගිනිගත්හේන සිට ශ්‍රීපාද මාර්ගයේ පැමිණ නෝටන්බ්‍රිජ් හරහා කිරිවන්එළිය ගමට පැමිණීමෙන් ද දිය ඇල්ල නැරඹිය හැකිය.අඹගමුව කෝරලයේ උස් කඳුකර ප්‍රදේශ පසුබිම් කරගෙන දිය ඇල්ල පිහිටියාය. ‘අඹ’ යනු ජලයට නමකි. ජලය අධිකව ඇති පෙදෙස යන අරුතින් ‘අඹගමුව‘ නාමය සෑදී ඇත. අප රටේ වසරේ වැඩිම වර්ෂාපතනය ලබාදෙන පෙදෙස් පිහිටියේ අඹගමුව කෝරලයේය. ලක්ෂපාන ද එවන් වර්ෂාධික ප්‍රදේශයකි. වසරේ වැඩිම කාලයක් මිහිදුම් බරව වැසි කාලගුණය පවතින මෙහි තෙත් කඳුකර වැසි වනාන්තර සරුසාරව පවතී.යටිරෝපණයක් ලෙසින් එකයායට උස් තණ වැවෙන අතර නිරන්තරයෙන්ම එතුළ ගැවසෙන්නේ කූඩැල්ලාය. පොළවේ තෙතමනය කූඩැල්ලාට බෙහෙවින් හිතකර වන අතර කූඩලු ගෙඩි ගහණය. එක කූඩලු ගෙඩියක වෙසෙන කූඩැල්ලන් සංඛ්‍යාව මෙතෙකැයි ප්‍රමාණ කළ නොහැකිය. එබැවින්ම කූඩැල්ලන්ගෙන් බේරී මෙම ප්‍රදේශයේ ඇවිද යාම ඉතා අපහසුය.මෙරට ප්‍රථම පෙළේ ගංගාවක් වූ කැලණි ගඟේ ප්‍රධාන ශාඛාවක් වන කෙහෙල්ගමු ඔයේ ලක්ෂපාන දිය ඇල්ල පිහිටා ඇත. මස්කෙළිය ඔය අතු ගංගා රාශියකින්ම පෝෂණය වන අතර ඒ සැමෙකක්ම ඇරඹෙන්නේ අධික වර්ෂාපතනය සහිත ප්‍රදේශ ආශ්‍රිතව බැවින් මස්කෙළි ඔය නිරන්තරයෙන් ම ජලයෙන් පෝෂිතය.සමනල අඩවිය, දකුණු කඳු ප්‍රාකාරය ආදියේ සිට ඇරඹෙන ගංගා තුනක් ගලාවිත් එකට හමුවන මස්කෙළිය නගරය ආශ්‍රය කරගෙන මනරම් මාඋස්සාකැලේ ජලාශය ඉදිකොට ඇත. මෙහි සිට නළ මඟින් ලක්ෂපාන විදුලි බලාගාරය කරා ජලය රැගෙන යන බැවින් මස්කෙළි ඔයට ලැබෙන ජල ප්‍රමාණය අඩු වී ඇත.මස්කෙළි ඔය ලක්ෂපාන තේ වතුයායේ කිරිවන්එළිය ග්‍රාමයට නුදුරින් වූ උස් වූ හා ප්‍රපාතාකාරව පිහිටිගල් පව්වකින් ඇද හැලී ලක්ෂපාන දියඇල්ල නිර්මාණය කොට ඇත. උසින් එය මීටර් 126කි. දියඇලිවල උස අනුපිළිවෙළ විමසන විට හත්වන ස්ථානයේ සිටින්නේ මෙම දිය ඇල්ලයි.පුරාණයේ දී මෙම ඇල්ල වැඩහිටි ඇල්ල නමින් ද වැද්දා හිටි ඇල්ල නමින් ද හැඳින්වූ බවට මතයක් පවතී. සම්මා සම්බුදුරජාණන් වහන්සේ වාම ශ්‍රීපාදය පිහිටුවීම සඳහා සමනල කඳු මුදුනට වැඩම කරන වේලේ එක මොහොතක් ලක්ෂපාන ගල මුදුනේ වැඩ හිටි බව ද ඒ හේතුවෙන් එතනින් ඇදහැලෙන දිය ඇල්ල වැඩහිටි ඇල්ල නමින් හැඳින්වූ බව ද කියනු ලැබේ.මෙරට ඉංග්‍රීසින්ගේ ආධිපත්‍යයට යටත්වීමත් සමඟම වැසි වනාන්තර එළි-පෙහෙළි කොට තේ වගා කිරීමේ හේතුවෙන් ආසන්නව පිහිටි තේ වත්ත ලක්ෂපාන යනුවෙන් නම් කළ අතර එහි වූ දියඇල්ල ලක්ෂපාන නමින් ම හඳුන්වන්නට විය. ලාක්ෂා නමැති පාෂාණයෙන් නිර්මිත ගල් පව්වක් දිගේ ඇදහැලෙන බැවින් ලක්ෂපාන නම සෑදුණු බවට ද මතයකි.සමනළ කඳු මුදුනට විදුලිය සැපයීමේ කර්තව්‍යය සාර්ථක කර ගත හැකි වූයේ ශ්‍රී පාදස්ථානය වෙනුවෙන් පහන් ලක්ෂයක් දල්වා පූජාවක් පවත්වන බවට සමන් දෙවිඳුන්ට බාර-හාර වීමෙන් අනතුරුව බව ද එම බාරය එලෙසින්ම ඔප්පු කිරීමේ හේතුවෙන් දිය ඇල්ල ලක්ෂපාන යනුවෙන් නම් කළ බව ද තවත් මතයකින් පැවසේ.වැඩහිටි ඇල්ල නම් වූ ලක්ෂපාන දිය ඇල්ලේ සිට ඇලිදෝනා දියඇල්ල නමින් හැඳින්වූ ඇබර්ඩීන් දිය ඇල්ලට ගල් පර්වතය තුළින් උමඟක් තිබූ බවට ද ජනකතා ප්‍රදේශයේ පැතිර පවතී.මෙම උමඟ පිළිබඳව දැන සිටි පුද්ගලයා කොත්තැල්ල නමින් හැඳින්වූ අතර ඔහු විසූ නිවෙස කොත්තැල්ලෙන නමින් හැඳින්වූ අතර ගම ද එනමින් ම ප්‍රකට විය. කොත්තැල්ලෙන ගම පිහිටියේ දියඇල්ලට මඳක් ඉහළින්ය.දියඇල්ල ඇදහැලෙන ගල් පව්ව මුදුනේ අලි ඔළුවකට සමාන හැඩහුරුකම් සහිත ගල්කුළක් ඇති අතර කිසියම් දිනෙක ජල පහර වැඩිවී අලිඔළුව වසා ජල කඳ ඇදහැලුණේ නම් එදාට පහත් ප්‍රදේශවල පිහිටි රත්නපුර හා අවිස්සාවේල්ල වැනි ප්‍රදේශ ස්ථිර වශයෙන්ම ජලයෙන් යටවන්නේ යයි ප්‍රදේශවාසීහු පවසති.ගල් පව්වේ නොගැටී ඊට සමාන්තරව ඇදහැලෙන දිය ඇල්ලේ ගලා හැලෙන්නේ ජලයද, මිහිඳුම් ද කිව නොහැකි තරම්ය. සුදෝසුදු පිනි වරුසාවක් විසුරුවමින් ඇදහැලෙන දිය ඇල්ලේ ජලය නොපෙනේ. විසිරුණු මිහිදුම් කඳක් පමණි පෙනෙන්නේ. උස වැඩි නිසාත් ජල කඳ වේගවත් නිසාත් දිය ඇල්ල ප්‍රදේශය දෝංකාරවත් කරමින් ඇද හැලේ. ශ්‍රීපාද වන්දනා සමයේ දී ඉතා පහසුවෙන්ම නැරඹිය හැකි දිය ඇල්ලකි.සටහන හා ඡායාරූපයසිරිසේන දේවප්‍රියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=av12102116</link>
    <topic>සු.මිගෙන් අහන්න</topic>
    <author/>
    <content>සු.මිගෙන් අහන්නඅවිස්සාවේල්ලේ කුසුමාවති ආරියරත්නප්‍රශ්නය - කුඩා දරුදැරියන් රියැලිටි වැඩසටහන්වලට සින්දු කියන්න, නටන්න ගියාම ඒ අයගේ අධ්‍යාපනය කඩාකප්පල් වෙනවා නේද?පිළිතුර - ඉතිං ඔයාට ඒ ගැන තියෙන අමාරුව මොකද්ද? ටකරන් ස්ටේජ්වල මහ රෑ සින්දු කියපු ශ්‍රීලාල් දල්පදාදු (පුංචි වෙළෙන්දා) දැන් වෘත්තියෙන් වෛද්‍යවරයෙක්. එයාගේ අධ්‍යාපනය කඩාකප්පල් වුණේ නැහැනේ. ඒක හරිහැටි කළමනාකරණය කරන්න දෙමව්පියෝ දැනගන්න ඕනැ. ඔයා ඔයාගේ දරුවන් ගැන බලාගන්නකෝ.ගල්කිස්සේ නදී කරුණාරත්නප්‍රශ්නය - ‘බක්මහ දීගේ’ චිත්‍රපටයේ මුදලිතුමාගේ චරිතය රඟපෑ නළුවා කවුද?පිළිතුර - ඩැනියෙල් මුතුමාලදෙදියවල ගාමිණි ගුණතිලකප්‍රශ්නය - ආචාර්ය ලෙස්ටර් ජේම්ස් පීරිස් සහාය අධ්‍යක්ෂණයෙන් එක්වූ රැල්ෆ් කීන්ගේ ‘නෙළුම්ගම’ නම්වූ වාර්තා චිත්‍රපටය ප්‍රදර්ශනය ව තිබේ ද?පිළිතුර - එය මහජන ප්‍රදර්ශනයට නොතැබු බව ලෙස්ටර් එක් තැනක කියා තිබෙනවා.කුරුණෑගල මල්ලවපිටියේ නිමල් රත්නසිරිප්‍රශ්නය - ඔබ වඩාත් පි‍්‍රයකරන සිංහල චිත්‍රපට මොනවා ද?පිළිතුර - ‘මාතලන්’, ‘ගම්පෙරළිය’, ‘පරසතුමල්’, ‘සත්සමුදුර’, ‘නිධානය’, ‘අහස් ගව්ව‘, ‘තුෂාරා’, ‘හතර දෙනාම සූරයෝ’, ‘හාරලක්සේ’, ‘වැලිකතර’, ‘කලියුගය’, ‘විරාගය’ වගේ චිත්‍රපටවලට මං හරි පි‍්‍රයයි.මීගමු මහහුණුපිටියේ යොහාන් කුමාර් සිල්වාප්‍රශ්නය - අපේ දේශපාලන ක්ෂේත්‍රයේත් බන්දුලා - ටෙනීලා ඉන්නව නේද?පිළිතුර - සෞඛ්‍ය හේතු මත ඔබේ ප්‍රශ්නය මා නිදැල්ලේ යන්න හරිනවා.ඉඳුරුව යාලගම ඒ. කරුණාදාස (ලොතරැයි මල්ලි)ප්‍රශ්නය - ටෝනි රණසිංහ, අනුලා කරුණාතිලක එකට රඟපෑ චිත්‍රපට මොනවා ද?පිළිතුර - ඇයි ‘නාරිලතා’, ‘පරසතුමල්’, ‘රන්සළු’ වගේ චිත්‍රපට තියෙන්නේ.ගෝනපල මධුසංඛ නිවුන්හැල්ලප්‍රශ්නය - දෙමළ සිනමාවේ සුපිරි නළුවා වූ එම්. ජි. රාමචන්ද්‍රන්(ර්ට්අ) ට ආචාර්ය උපාධියක් පිරිනැමුවා ද?පිළිතුර - ඔව්. ඒ මදුරාසි විශ්ව විද්‍යාලයෙන්. එම විශ්ව විද්‍යාලයයේ 125 වැනි ජුබිලි සැමරුමේදී ඒ උපාධිය ඔහුට පිරිනැමුණා. (මෙහෙ වගේම තමයි නේද එහෙත්)කොටුගොඩ, දිසානෑගම තිස්ස කුමාර කෝරාලගේප්‍රශ්නය - ‘බැද්දේගම’ චිත්‍රපටය ටෙලි නාට්‍යයකට නැඟුවොත් එහි ජෝ අබේවික්‍රම රඟපෑ සිළිඳුගේ චරිතය රඟපෑමට සුදුසු නළුවා කවුද?පිළිතුර - ඇයි දයා අල්විස්. එයා තිසාහාමිගේ චරිතයත් රඟපෑවේ.මෝදර එම්. ආර්. සී. ඩයස්ප්‍රශ්නය - ලෝකයේ ප්‍රථම චිත්‍රපට අධ්‍යක්ෂවරයා කවුද?පිළිතුර - චිත්‍රපට ඉතිහාසඥයන් දක්වන ආකාරයට ඔහු එඩ්වඩ් මයිබ්‍රිජ්.මේ සතියේ පහත නම් සඳහන් අයත් ප්‍රශ්න එවා තිබුණා. පිළියන්දල චාමර විජේසිංහ, ගම්පහ මිල්ටන් මලවිආරච්චි.ඔබේ ප්‍රශ්න පහත ලිපිනයට යොමු කරන්න.‘සු.මිගෙන් අහන්න’රසඳුන - සිළුමිණ, ලේක්හවුස්කොළඹ 10.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=av12102117</link>
    <topic>නව කරාතේ ශෛලියක් ලංකාවට හඳුන්වා දුන් සෙන්සේ ඉන්දික අගලවත්ත</topic>
    <author>ඉඳුනිල් වීරරත්න</author>
    <content>නව කරාතේ ශෛලියක් ලංකාවට හඳුන්වා දුන් සෙන්සේ ඉන්දික අගලවත්තපාසල් සිසුවකුගේ ප්‍රධාන අරමුණ වන්නේ හොඳින් අධ්‍යාපනය හැදෑරීමයි. එහෙත් පොත පතේ පමණක් ඇලී සිටිනවාට වඩා කිසියම් ක්‍රීඩාවක ද නියැළීමෙන් යහපත් ශාරීරික සහ මානසික ශක්තියක් ද ලබාගත හැකියි.ඒ තුළින් අනාගත සමාජයට උගත් බුද්ධිමත් නීරෝගී ඉවසීමේ ගුණය ඇති වැඩදායී පරපුරක් ලෙස පිවිසිය හැකිවෙයි.ඔහු සෙන්සේ ඉන්දික අගලවත්ත. ජපානයේ නිහෝන් කරාතේ දෝ ශ්‍රී ලංකා ශාඛාවේ ප්‍රධාන උපදේශක හා තාක්ෂණික අධ්‍යක්ෂවරයා වෙයි.ලොව ප්‍රබලතම කරාතේ ශෛලීන් වන ෂිතෝරියු, ෂොතෝරියු සහ වදෝරියු යන ශෛලීන් පුරා වසර 30ක කාලයක් හදාරා කරාතේ දෝ සම්මේලනය මඟින් පැවැත්වූ කරාතේ ශූරතා තරගවලදී කිලෝග්‍රෑම් 52ට අඩු බර පන්තියේ පිට පිට වසර 3ක් (1990, 1991, 1992) ශූරතා දිනා ඇති ඔහු ශ්‍රී ලංකා කරාතේ පාලක මණ්ඩලයේ හා ශ්‍රී ලංකා පාසල් කරාතේ දෝ සංවිධානයේ අනුබද්ධිත ගුරුවරයකු ලෙස කටයුතුª කරයි.සෙන්සේ ඉන්දික අගලවත්තගේ (3rd DAN Black Belt – Japan) ආරාධනාවක් මත, පුරා අවුරුදු 40ක් පැරැණි ජපානයේ ප්‍රබලතම කරාතේ සංවිධානයක් වන නිහෝන් කරාතේ දෝ ෂුබුකායි සංවිධානයේ ලෝකයේ ප්‍රථම නිල අනුබද්ධතාව සෙන්සේ කසුනරි මත්සුමොතෝ මහතාගේ පූර්ණ අධීක්ෂණයෙන් අපේ මව් රටට ලබා දී තිබේ.මේ ඒ පිළිබඳව ඔහු ‘රසඳුන’ට කළ හෙළිදරව්වයි.අපි පාසල් වියෙන්ම ආරම්භ කරමු.මම ඉපදුණේ කළුතර දෙදියවල. කළුතර තිස්ස ජාතික පාසලෙන් අ.පො.ස. උසස් පෙළ දක්වා ඉගෙනගත්තා. පාසලේ දී හැම ක්‍රීඩාවකම වගේ නිරත වුණා. මීටර් 100, 200, ජවන හා පිටිය ජයග්‍රහණ ලබාගත්තා. පාසල් ක්‍රිකට් කණ්ඩායම, එල්ලේ, රගර්, පාපන්දු වගේම සැහැල්ලු පන්දු ක්‍රිකට් කණ්ඩායමත් නියෝජනය කළා. 7 ශ්‍රේණියේ ඉගෙනගන්න කාලෙ මගේ වැඩිමල් සොහොයුරා ෂිහාන් ලක්ෂ්මන් අගලවත්ත කරාටේ ක්‍රීඩාව හැදෑරීමට ජපානයට ගියා.මේ නිසා මටත් කරාටේ ඉගෙන ගන්න ඕන වුණා. මුලින්ම වැඩි ප්‍රසිද්ධියක් නැති ගුරුවරයකුගෙන් ඉගෙන ගත්තා. පසුව සෙන්සේ ගාමිණී මුදලිගේ ගුරුවරයා යටතේ වසර 3ක් ෂෝටෝඛාන් ශෛලිය හැදෑරුවා.සොහොයුරා ජපානයේ සිට පැමිණීම ඔබේ ගමන් මඟ වෙනස් කරනවා.අයියා ජපානයේ ගිහින් ඉගෙන ගෙන ආ ශෛලියත් මම ඉගෙනගත් ශෛලියත් අතර ලොකු වෙනසක් දැක්කා. ඊට පස්සෙ මම මගේ අයියත් එක්ක ඒ ගමන යන්න එකතුවුණා.ජපානයට සෘජුවම සම්බන්ධතාවක් තිබුණු නිහොන් කරාතේ දෝ කෙන් සෙයිකාන් සංවිධානයට එකතු වෙලා අයියා යටතේ වසර 15ක් පමණ කාලයක් ඒ ශෛලිය හැදෑරුවා.එම සංවිධානයේ දුඹුරු පටි ශ්‍රේණිය, දම්පාට පටි පළමු කිව් ශ්‍රේණිය ශූරතා ජයග්‍රහණය කළා.ඔබ ජාතික ශූරතාව තෙවරක්ම ජයග්‍රහණය කළ කෙනෙක්.1990, 91 සහ 92 වසරවල කිලෝ 52ට අඩු ජාතික ශූරතාව පිට පිටම ජයග්‍රහණය කිරීමට මට හැකිවුණා.සෙන්සේ කසුනරි මත්සුමොතෝ ලංකාවට පැමිණිදා සෙන්සේ ඉන්දික සමඟඔබ දිගටම කරාතේ ක්‍රීඩාව ප්‍රගුණ කළා.මගේ අයියා ජපානයට නැවත ගියාට පස්සෙ ශිතෝරියු ශෛලියේ ශ්‍රී ලංකා ශාඛා භාර ප්‍රධාන උපදේශක හා ශ්‍රී ලංකා කරාතේ දෝ සම්මේලනයේ සභාපති තනතුර දැරී ශිහාන් ක්ලෙමන්ට් ඩි සොයිසා යටතේ නිවැරැදිව හදාරා විශාල අවබෝධයක් ලබා ගත්තා.ජපන් ජාතික කරාතේ විශාරද වරයකු වන කියෝශි සතමොතෝ (JKF-7) යටතේ පුහුණුව ලබලා ශිතෝකායි ශෛලියේ ජාත්‍යන්තර කළුපටි 2 වැනි ශ්‍රේණිය ලබාගත්තා. ඒ වගේම එම සංගමයේ ප්‍රධාන සංවිධායක තනතුර දැරුවා.විශේෂ ජපාන ගුරුවරයකු යටතේ පුහුණුව ලැබීමට තරම් ඔබ වාසනාවන්ත වී තිබුණා.ඇත්තටම, මම ප්‍රබල ජපන් ගුරුවරු විශාල සංඛ්‍යාවක් යටතේත් විශාරද වරුන් 15 දෙනෙකුගෙන් පමණත් පුහුණුව ලැබුවා.ඒ යටතේ විශේෂිතම ගුරුවරයකු වන ශිහාන් ත්සු ගෝ සකුමොතෝ (JKF8) යටතේ පුහුණුව ලැබීමට තරම් මම වාසනාවන්ත වුණා. මෙතුමා ජපානයේ කරාතේ සටන් කලාවේ කාතා අංශයේ 7 වතාවක් ලෝක ශූරතාව දිනූ අතිවිශේෂිත ගුරුවරයෙක්.ඒ වගේම එතුමාගේ ප්‍රධානම ශිෂ්‍යාව වන ශිහාන් ශිම්ෂු යුකා (JKF 6) යටතේත් විශේෂිත පුහුණුවක් ලබා තිබෙනවා.තවත් ප්‍රධානම කරාතේ ශෛලියක් වන වදෝරියු ශෛලිය හැදෑරූ ලංකාවේ සුප්‍රසිද්ධම ගුරුවරයකු වන සෙන්සේ එච්.ඩී.පීරිස් යටතේ එම ශෛලිය මැනැවින් හැදෑරුවා.ඔබ හඳුන්වා දුන් නව කරාතේ ශෛලිය ගැන විස්තර කළොත්.ගුරුවරු විශාල සංඛ්‍යාවක් යටතේ ඉගෙන ගෙන තනිවම නව කරාතේ ශෛලියක් ලංකාවට හඳුන්වා දෙන්න මට හැකිවුණා. ජපාන කරාතේ පාලක මණ්ඩලයටත්, ශ්‍රී ලංකා කරාතේ පාලක මණ්ඩලයටත්, ශ්‍රී ලංකා පාසල් කරාතේ දෝ සම්මේලනයටත් සෘජුවම සම්බන්ධතාවක් ඇති ලොව ප්‍රධානම කරාතේ ශෛලීන් 4න් එකක් වන ශිතෝරියු ශෛලියට අයත් නිහෝන් කරාතේ දෝ ෂුබුකායි ශ්‍රී ලංකා ශාඛාවේ වර්තමාන ප්‍රධාන උපදේශක හා තාක්ෂණික අධ්‍යක්ෂ ලෙස කටයුතු කරනවා.මා යටතේ පුහුණුව ලැබූ ක්‍රීඩක ක්‍රීඩිකාවන් විශාල සංඛ්‍යාවක් ජාතික ශූරතා ජයගෙන තිබෙනවා.කරාතේ ක්‍රීඩාව දරුවන්ට ඉගැන්වීමෙන් ඔබ අරමුණු කරන්නේ?ජපානයේ බිහිවූ මෙම ක්‍රීඩාව බෞද්ධාගම සමඟ ඇත්තේ මනා සබඳතාවක්. අනාගතයේ අපේ රටට හොඳ කායික මානසික ඒකාග්‍රතාවක් ඇති උගත් බුද්ධිමත් නීරෝගී තරුණ නායකත්වයක් අවශ්‍යයයි.මනස නිවැරැදිව ශක්තිමත් කිරීමෙන් නිවැරැදි තරුණ නායකත්වයක් රටට දායාද කිරීමයි අරමුණ.ඔබ මේ ක්‍රීඩාව ආරම්භ කරන්නෙ පාසලෙන්?දැනට මම කළුතර දිස්ත්‍රිත්කයේ තිස්ස ජාතික පාසල, කළුතර බාලිකා ජාතික පාසල, ක. ශාන්ත ජෝන් විදුහල, ක.බොලොස්සගම විදුහල, ක.වේලාපුර විදුහල, හොරණ විද්‍යාරතන විදුහල්වල මෙම ශෛලිය උගන්වනවා. හැටන් නාවලපිටිය ප්‍රදේශවල ද දැනට මේ ශෛලිය ව්‍යාප්ත වෙමින් පවතිනවා.වෙනත් පාසලක් ඔබේ සේවය ලබාගැනීමට කැමැති නම්?ඕනෑම පාසලක දරුවන්ට නිවැරැදි මානසික මට්ටමක් නිර්මාණය කිරීම සඳහා මෙම සටන් ශෛලිය ඉගැන්වීමට මා වෙත ආරාධනාවක් ලැබුණොත් ඕනම මොහොතක උදව් උපකාර කිරීමට මා ඉතා කැමැත්තෙන් පසුවනවා.සෙන්සේ ඉන්දික අගලවත්ත, යමුනා, දෙදියවල, වස්කඩුව ඔහුගේ ලිපිනයයි.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=av12102118</link>
    <topic>දිලුම් හා සමීරගෙන් ‘මට ඔයා මගෙ පණ වගේ’</topic>
    <author/>
    <content>දිලුම් හා සමීරගෙන් ‘මට ඔයා මගෙ පණ වගේ’නව පරපුරේ ගායක යුවළක් වන දිලුම් පීරිස් සහ සමීර වීරවර්ණ එක්ව සංගීතය නිර්මාණය කොට, ගායනා කරන ‘මට ඔයා මගේ පණ වගේ’ ගීතය ඇතුළත් ඩිජිටල් සංගත තැටිය පසුගියදා එළිදුටුවේ ය. සමීර වීරවර්ණ මෙහි පද රචනය ලියා ඇත. ශබ්ද පරිපාලනය රංග දසනායකගෙනි. ප්‍රසාද් රණසිංහ රූප රචනය නිර්මාණය කර ඇත.මෙම ගීතය ගැන අදහස් දක්වමින් දිලුම් හා සමීර “අප දෙදෙනාම අධ්‍යාපනය ලැබුවේ බම්බලපිටිය ශාන්ත පීතර විද්‍යාලයෙන්. පාසලේ තිබුණු සංගීත පසුබිම හරහා සංගීතයේ නව මායිම් සෙවීම හා වෙනස් වූ නිර්මාණ කිරීමට අවශ්‍ය පන්නරය අපට ලැබුණා.පාසල් කාලයේදී අප දෙදෙනා මුලින් ම හඳුනාගත්තේ මිත්‍රයන් ලෙසම නොවේ. සංගීත ක්ෂේත්‍රයේ එකිනෙකාට අභියෝග කරමින් එකිනෙකා පරයා යාමට උත්සාහ කළ තරගකරුවන් ලෙසයි. නමුත් පාසල් සමය අවසන් වන විට අප නොදැනුවත්වම හොඳ යහළුවන් වී අවසානයි.මෙලෙස අප දෙදෙනා ගීත නිර්මාණය සඳහා යොමු වුණේ දෙදෙනා එකතු වී ගීතයක් නිර්මාණය කළොත් එය කුමන ආකාරයේ ගීතයක් වේවි දැයි දැනගැනීමට අවශ්‍යව තිබූ කුතුහලය නිසයි.සංගීතය කියන්නේ භාව ප්‍රකාශනයක්, හදවතට කතා කරන භාෂාවක්. ස්වර අපේ අක්ෂර සිතුම් පැතුම් - සිනා කඳුළු, හැඟීම් අපේ අමුද්‍රව්‍ය.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=av12102119</link>
    <topic>බිරියත් දුවත් මං රඟපානවාට කැමැති නැහැ</topic>
    <author>ඉනෝකා පෙරේරා බණ්ඩාර</author>
    <content>බිරියත් දුවත් මං රඟපානවාට කැමැති නැහැචමින්ද වික්‍රමසිංහඔහු චමින්ද වික්‍රමසිංහ. පුංචි තිරයේ නිතර මුණගැහෙන ඔහු වෘත්තියෙන් ජනමාධ්‍ය අමාත්‍යවරයාගේ සම්බන්ධීකරණ ලේකම් වරයෙක් (ස්වාධීන රූපවාහිනියේ) සහ ව්‍යාපාරිකයෙක්.පසුගියදා අවසන් වූ ‘සඳට අහස ආදරෙයි...’ (ජාතික රූපවාහිනියේ) ටෙලි නාට්‍යයේ කළ රංගනයත්, මේ දිනවල ස්වාධීන රූපවාහිනියේ දිනපතා රාත්‍රි 9.00 ට විකාශය වන ‘තරු පිරි අහස’ ටෙලි නාට්‍යයේ භාරතගේ චරිතයත්, ස්වාධීන රූපවාහිනියේ ඉරිදාවේ විකාශය වන ‘සිහින තාරකා’ හි ‘තොප්පි ලාල්’ටත් නොසිතූ ප්‍රතිචාර ලැබෙන බවයි චමින්ද පවසන්නේ.වේදිකාව ඔහුගේ රංගන තක්සලාව. 1984 වසරේ ඔහු ප්‍රසිද්ධ වේදිකාවට පා තබන්නේ, සනත් අබේසේකරගේ කළ නාට්‍යයකින්. කළු බළල්ලු, චිත්‍රනාථ, ගෝනි බිල්ලා,.. ඇතුළු නාට්‍ය ගණනාවක ඔහු රඟන්නේ එතැන් පටන්.”නමුත් මගේ රංගන ජීවිතය ඇරැඹෙන්නේ නුවර පේරාදෙණිය මගේ ගමේ, පේරාදෙණිය මධ්‍ය මහා විදුහලින්. පාසල් වේදිකාවෙන් මා ලැබූ තෘප්තිය අපමණයි. නමුත් වෘත්තියෙන් ව්‍යාපාරික අංශයට යොමු වුණාට පස්සෙ, රංගනයෙන් ඈත් වුණා.පසු කලෙක මොහාන් නියාස්ගේ මුණ ගැහීමත් සමඟ යළි රංගනය පිළිබඳ ආසාව හිතට ආවා. සරත් දික්කුඹුර සහ අජිත් ලොකුගේත් ඔහුගේ නාට්‍යයකට මා සම්බන්ධ කර ගත්තා. ගෞතමී, නිලංජනා, සමාවෙන්න සර්, ලොක්කයියා, සපිරිවර, සූර සරදියෙල්, මිලා, අමා, සුදු ගින්දර වැනි ටෙලි නාට්‍ය ගණනාවක චරිත ලැබුණේ ඉන් පස්සෙ. ‘ජීවිතයම ක්‍රිකට් වගේ...’ මං මුලින්ම නිෂ්පාදනය කළ ටෙලිනාට්‍යය.මගේ ඊළඟ ටෙලිනාට්‍යය ‘කිරි කෙල්ල’ බොහොම පිටිසර සුන්දර ගැමි පරිසරය කේන්ද්‍ර කර ගත් කතාවක්. එහි කොටස් 100 ම මේ වන විට ලියලා ඉවරයි. මං එහි විධායක නිෂ්පාදකවරයා. ආචාර්ය ජගත් විජේනායකයි, නිෂ්පාදක ලෙස කටයුතු කරන්නේ. ඉතාම දුෂ්කර එහෙත් සුන්දර ගමකයි මෙහි රූගත කිරීම් කිරීමට බලාපොරොත්තු වෙන්නේ.ඒ වගේම මේ දිනවල විකාශය වන ‘තරු පිරි අහස’ මට ඉතාම පී‍්‍රතිමත් අත්දැකීමක්.‘තරු පිරි අහස’ ටෙලි නාට්‍යයේ පංගනයක්නුවන්ගි ලියනගේ මගේ පෙම්වතිය. මං තැඹිලි වෙළෙන්දෙක් වුණත් ඈ නිසා දියුණු පමුණු වෙලා දැන් සාප්පුවක් කරනවා. ඈ මධූ. මං භාරත. අපි දෙන්නගෙ සාප්පුවෙ නම ‘මධුභා’. මේ නාට්‍යය නිසා මඟ තොටේදී හමුවන හුඟ දෙනෙක් මට මධුභා කියල කතා කරනවා. සමහරු මට භාරත කියනවා. බොහොම ආදර්ශවත් විනෝදවත් කතාවක් නිසාදෝ ලැබෙන ප්‍රතිචාර නම් හරි ඉහළයි. මගේ රංගන ජීවිතයේ ගුරුවරයා විදියට මං සලකන්නේ, මොහොන් නියාස් මහත්මා. ඔහුගෙන් මං බොහෝ දේ ඉගෙන ගත්තා. ඒ වගේම, මාධ්‍ය ඇමැතිතුමා ළඟ වැඩ කරන නිසාදෝ කලා ක්‍ෂේත්‍රයේදීත් හොඳ පිළිගැනීමක් ලැබෙනවා. ඉස්සරට වඩා හොඳ චරිත ලැබෙනවා. එතුමාටත් මං ස්තූතිවන්ත විය යුතුයි...’මේ කුමන ප්‍රතිචාර ලැබුවද ඔහුට ගෙදරින් නම් සතුටුදායක ප්‍රතිචාරයක් නොලැබෙන හැඩකි.”මගේ දූවත් බිරියවත් කැමැති නෑ මං රඟපානවට. හිමංසි මගේ එකම දූ දැන් උසස් පෙළ පන්තියේ. ඇයව පාසලට ඇරලන්න ගියත් කාර් එකෙන් බහින්න දෙන්නෑ මට. ඒ මං රඟපානවා එයාගෙ යාළුවො දැකලා තියෙන නිසා. අනුෂ්කා මගේ බිරිය වෘත්තියෙන් පරීක්‍ෂණ සහකාරවරියක්. ඇගෙත් කැමැත්තක් නෑ මේ ක්‍ෂේත්‍රයට. නමුත් පාර තොටට බැස්සම දන්නැති අය පවා අර චරිතවලින් අමතනකොට මහා ආත්ම තෘප්තියක් හිතට දැනෙනවා. ඒ සතුට නිසායි මං රඟපාන්නේ...”තුලාධාර, සැරද බඹගුරු, ගිනිමැද සක්මන, ඉසුරු විමන, නිල්දිය මංකඩ, ඉදිරියේදී විකාශය වීමට නියමිත ඔහු රඟ පෑ ටෙලිනාට්‍ය. එරංග සේනාරත්නයන්ගේ ‘හිතන්න පොඩ්ඩක්...’ සිනමා පටයෙන් ඔහු සිනමාවටත් පා තබා තිබෙනවා.”රස්සාව විදියට මොනවා කළත් මේ රඟපෑමෙන් ලබන ආත්ම තෘප්තිය කියා නිම කරන්න බැහැ. ඒ තමයි මගේ සතුට...”චමින්ද කියන්නේ හිතට දැනෙන දේ. ආ ගමනෙ අතදුන් හැමටත් තුති පුදන ඔහු, රංගනයේ තව බොහෝ දුරක් යන්නට පෙරුම් පුරනවා. ඔහුට ‘රසඳුන’ සුබ පැතුම්!ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=av12102120</link>
    <topic>නවදැලි හේනට පොද වැස්සක්</topic>
    <author/>
    <content>නවදැලි හේනට පොද වැස්සක්දහඅට වංගුව දැන් දිස්වන්නේ ගාලු පාර මෙනි. අප ගමන් කරමින් සිටින්නේ මහියංගණය හරහා වැව්ගම් පත්තුවටය.රියැදුරු නිමල් පදියතලාවේ උපන්නෙකි. ඔහු වරින් වර ප්‍රදේශයේ තොරතුරු අපට කියයි. වැව්ගම් පත්තුව ද (අම්පාර) යුද්ධයේ කුරිරු හස්තයට හසුව තැලී පෙළී මැඬී ගිය පෙදෙසකි. අද සියල්ල වෙනස් වී ඇත. අඳුරු මතක අතරින් වුව සිනාමුසුව යළි ජීවිතය ඇරැඹීමට ඔවුහු සැරසෙති.වැව්ගම්පත්තුව උතුර – උහන ප්‍රාදේශීය මහ ලේකම් කාර්යාලය මඟින් සංවිධානය කෙරුණු සංස්කෘතික උලෙළ නම්කොට තිබුණේ “නවදැලි හේනට පොද වැස්සක් “ යනුවෙනි. ගොවිකම ජීවන වෘත්තිය කරගත් වැඩි පිරිසක් වෙසෙන පළාතක් වන හෙයින් ද, බියෙන් සැකෙන් තොර නව දිවි පෙවෙතකට පිවිස සිටින බැවින් ද ඉහත තේමා පාඨය එම උලෙළට කදිමට ගැළපුණි.”පොද වැස්ස” පතිත වෙමින් තිබුණු උහන ප්‍රාදේශීය ලේකම් කාර්යාල පරිශ්‍රයට අප පිවිසෙද්දී, එහි දිස්වූයේ සැණකෙළි සිරියකි. තැන තැන වෙළෙඳ සල් ය. අත්කම්, පොත්පත්, පැළ වර්ග හා බීජ යනාදියේ සිට දිවුල්ගෙඩිය දක්වාම දෑ ඒවායින් මිලදි ගත හැකිය.කාර්යාලය පසුපස එළිමහන් බිමේ ඉදිකළ වේදිකාවක හිඳ සංගීතවේදී මහානාම වික්‍රමසිංහ දෙසුමක් පවත්වයි.පිටිය පුරා රැස්ව සිටින විශාල පිරිසක් මහත් උනන්දුවෙන්, නිසොල්මන්ව සවන් දී සිටිති. මහානාමයන්ගේ රස බසට වරින් වර ඔවුන් මුවග සිනහ නැඟෙයි. මෙය අසිරිමත් දසුනෙකි.මෙම උලෙළට අපට ඇරැයුම් කරන්නට පැමිණි කමල් හා රේණුක තරුණයින් පැවසූ දෙයක් මගේ මතකයට නැඟෙයි.”අපේ පළාතේ අයට නළුවෙක්, කලාකාරයෙක් දකින්න ලැබෙන්නෙ කලාතුරකින්.”යුද්ධයේ අන්ධකාරයෙන් එම දුරස්ථභාවය තවත් වැඩි කෙරුණාට සැක නැත.දේශන හා සංදර්ශන යනාදියෙන් සමන්විත වැව්ගම්පත්තු සංස්කෘතික උලෙළ දෙදිනක් පුරා පැවැත්වුණේ අගනුවරින් පැමිණි කලාකරුවන් කීපදෙනෙකුට ප්‍රදේශවාසී රසික ජනතාව හඳුන්වා දෙමිනි. අප සහභාගි වූයේ කෙටි චිත්‍රපට දෙකක් මුල් කරගත්, කලා රසාස්වාදය හා සාමජය පිළිබඳ කතිකාවකටය.අගනුවර දී නිතර දකින උත්සව මුහුණු වෙනුවට උද්‍යෝගයෙන් හා සෙනෙහසින් දෑස් දල්වා ගත් අමුතු මුහුණු රැසක් ඉදිරියේ කෙරුණු කතාබහ ඉතා ආස්වාදනීය විය. ප්‍රතිපෝෂණාත්මක විය.කෙටි චිත්‍රපට අංශයෙන් ඉදිරිපත්ව තිබූ එක් චිත්‍රපටයක (“මම අතදරුවෙක් අම්මේ”) අධ්‍යක්ෂවරයා අම්පාර රජයේ මහ රෝහලේ අධිකාරි වෛද්‍ය ලංකාතිලක ජයසිංහය. ‘කැකුළු’ නම් වූ අනෙක් චිත්‍රපටය නිසංසලා සඳමාලි විසින් සිය ජංගම දුරකථනයෙන් රූප ගත කරනු ලැබූවකි.අර්ධ වෘත්තාන්ත ආකෘතියකින් නිපදවුණු වෛද්‍ය ජයසිංහගේ චිත්‍රපටයට වස්තු වී තිබුණේ නොදියුණු ගැමි පෙදෙසක වෙසෙන පාසල් යුවතියක මුහුණ දෙන ශෝචනීය සිදුවීමකි. අඩු වයසින් මවුවරුන් වීමෙන් උපදින සෞඛ්‍යම හා සමාජමය ප්‍රශ්න පිළිබඳ පණිවුඩයක් කියන අතරම කලාත්මක රූප භාවිතයකට ද උත්සාහ දරා තිබීම වෛද්‍ය ලංකාතිලකයන්ගේ මාධ්‍ය අවබෝධය හා ප්‍රතිභාව පළ කරයි.මෙම දැවැන්ත සංස්කෘතික උලෙළ පිටුපසින් සිටින්නේ සිහින් – උස් සිරුරින් යුත් නිහතමානී තරුණයෙකි. ඔහු උතුරු වැව්ගම් පත්තුවේ ප්‍රාදේශීය ලේකම්වර ඉන්දික අනුරුද්ධ පියදාසය. පරිපාලන නිලධාරීන් සිවු දෙනෙකුගෙන් සමන්විත පවුලක සාමාජිකයකු වන ඉන්දිකගේ පියා - පියදාස උඩවත්ත උතුරු වැව්ගම්පත්තුවේ හිටපු ප්‍රාදේශීය ලේකම්වරයෙකි. ඔහු ගත්කතුවරයකු ලෙසින් ද ප්‍රකටය. උඩවත්ත මහතාගේ 27 වැනි ග්‍රන්ථය වන ‘උඩරට සිංහලේ වීරයෝ’ නම් ඓතිහාසික නවකතාව ද මෙම සංස්කෘතික උලෙළේ දී දොරට වැඩුණි.ප්‍රාදේශීය ලේකම් කාර්යාලයක් යනු උප්පැන්න මරණ සහතික හා වෙනත් ලියකියවිලි සකස්කර දෙන තැනක් පමණක් නොව ජනමතය පුබුදු කිරීම සඳහා මුල්විය හැකි සංස්කෘතික හා ප්‍රජා කේන්ද්‍රයන් ලෙස යොදාගත හැකි තැනක් ලෙස විශ්වාස කරන ඉන්දික පියදාස මහතා ඒ වෙනුවෙන් මහත් සේ වෙහෙසී කටයුතු කරන්නෙකු බව අපට හැගුණි. වැඩි කතා නැත්තෝ බොහෝ වැඩ කරති.වැව්ගම්පත්තුවට සැඳෑ අඳුර ගලා එද්දී, අපිදු ආපසු ඒමට සැරසුණෙමු.”මහත්තයල සොකරි බලන්න ඉන්නෙ නැද්ද?” රියැදුරු නිමල් විමසයි.පෙරහරක් බලන්නට මෙන් සෙනඟ ඇදෙන්නේ රැය පුරා රඟන සොකරිය බැලීමටය. පසුබිමින් ඇසෙන උතුරු වැව්ගම්පත්තු සංස්කෘතික උලෙළේ තේමා ගීය මතකයෙහි රඳවා ගනිමින්, අපි මේ සුන්දර මිනිසුන්ගෙන් සමුගතිමු.වැව්ගම්පත්තුව පුරා ඇවිද ගොස් ජීවිතයේ ඇති අරුත කියන්නටහැකි වේවා මේ නවදැලි හේනට - පොද වැස්සක් වී සිත් සනහන්නට”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=av12102121</link>
    <topic>රජ ගෙදර කෑම වට්ටෝරුව පුස්කොළ පොතක</topic>
    <author>ඉඳුනිල් වීරරත්න</author>
    <content>රජ ගෙදර කෑම වට්ටෝරුව පුස්කොළ පොතකරහසක්.ඔව් රස රහසක්.ලංකාවේ අවසන් රාජධානිය වූ මහනුවර යුගයේ අවසන් රාජ පෙළපතට අයත් මාලිගා මුළුතැන්ගෙයි පිළියෙල කෙරුණු ආහාර වට්ටෝරු පිළිබඳ රස රහස් රැසක් දැන් හෙළිවී තිබේ.මහනුවර රාජධානියේ රාජ්‍ය පාලනයට සම්බන්ධ ප්‍රභූ පවුල් අතර ඒ ඒ පවුල්වලට (වලව් වලට) ආවේණික ආහාර වර්ග තිබී ඇත.මේ සූපශාස්ත්‍ර විධි පාරම්පරික රහස් ලෙස පරපුරෙන් පරපුරට රැකගෙන පැමිණ තිබූ අතර, පිළිමතලව්වේ පරම්පරාව ඊට කදිම නිදසුනකි. 1817/18 එංගලන්තයට විරුද්ධව කළ කැරැල්ලේ ප්‍රධානියකු ලෙස කටයුතු කළ පිළිමතලව්වෙ මහ අදිකාරම් ගේ පුත් සත් කෝරලේ දිසාව විවෘත සිරකරුවකු ලෙස මුරිසි දූපතට පිටුවහල් කළ අතර, එහිදී ඔහු තම සූප ශාස්ත්‍ර හැකියාවන් ප්‍රදර්ශනය කරමින් සැවොම මවිතයට පත් කළ බව ද වාර්තා වෙයි.එම පරම්පරාවේ වත්මන් පුරුකක් වන ආනන්ද එස්. පිළිමතලව්වේ මහතාට අයත් කෞතුක භාණ්ඩ එකතුවේ තිබූ රාජකීය මුළුතැන්ගෙයට අයත් යැයි සැලකෙන පුස්කොළ පොතක් මේ රස රහස් ලොවටම හෙළිකර තිබේ.දීප්ති හොරගොඩ ලේඛිකාව විසින් එම පුස්කොළ පොතෙහි අඩංගු ආහාර වට්ටෝරු ඇතුළු බොහෝ රහස් ඉංගී‍්‍රසි බසින් පොතක් විජිත යාපා ප්‍රකාශනයක් ලෙස පළකර ඇති අතර, එය ’Recipes From the Cookery Book of the Last Kandyan Dynasty’(මහනුවර අවසන් රාජ පෙළපතට අයත් සූපශාස්ත්‍ර පොතක ආහාර වට්ටෝරු) ලෙස හැඳින්වේ.මේ වන විට ඉතාමත් සුවිශේෂී ආරක්‍ෂිත ස්ථානයක තබා ඇති මෙම වටිනා පුස්කොළ පොත පිළිමතලව්වේ මහතා අතට පත්වීමත් එය, පොතක් ලෙස මෙලෙස එළිදැක්වීමත් රසවත් ම කතාවකි.”මේ වගේ දුර්ලභ ආහාර වට්ටෝරු ඇතුළත් පුස්කොළ පොතක් මගේ සන්තකයට ලැබුණෙ කොහොමද කියල පාඨකයා විස්මයට පත්වේවි කියා මම සිතනවා. මෙම පුස්කොළ පොත ලංකාවෙන් යුරෝපයටත්, එතැනින් යළි ලංකාවට පැමිණීමත් නැවත මා අතට පත්වීමත් මම හිතනවා සැබැවින්ම රසවත් කතාවක් වේවි කියලා.යටිනුවර ඇඹිල්ලමීගම පිහිටි අපේ පාරම්පරික මුතුන් මිත්තන් ජීවත්ව සිටි මහගෙදර අයිතිය මගේ අප්පච්චිට ලැබෙනවා. ඉන්පසු ඔහු මහගෙදර තිබුණු පැරැණි ලී බඩු සහ වටිනා දේත් රැගෙන මවගේ මහගෙදර පිහිටි කෑගල්ලට පදිංචියට එනවා. එලෙස ගෙන ආ බඩුමුට්ටු අතර තමයි මේ පුස්කොළ පොත තිබිල තියෙන්නෙ.ආනන්ද එස්. පිළිමතලව්වේමේ පුස්කොළ පොතේ තිබුණෙ මොනවද කියල ඒ දිනවල ළමයින් වුණු අපි දැනගෙන හිටියෙ නෑ. අප්පච්චිටත් ඒ ගැන සොයා බලන්න වෙලාවක් තිබිල නෑ.මගේ ලොකු අයිය තිස්ස දැන් පදිංචිව ඉන්නෙ ජර්මනියෙ. ඔහු කුඩා අවදියේ අපේ සීය මේ පුස්කොළ පොත් බලල ඉතා රසවත් ආහාර පිළියෙල කළ බව අයියට මතකයි. ඒ කාලෙ සීයා අපේ මවට හෙළිකරල තියෙනවා මේ පුස්කොළ පොතේ තිබෙන පැරැණි වට්ටෝරු රජ මාලිගාවෙ මුළුතැන්ගෙයි ඒවා බව.මගේ ලොකු අයියගේ මතකයට අනුව අපේ සීයා හොඳ සූපවේදියෙක්. ඔහු ලයිම් ගෙඩි වලින් ඉතා රසවත් ව්‍යංජනයක් පිළියෙල කරන බවත් එය එම යුගයේ අපේ පවුලට පමණක් ආවේණික විශේෂ ආහාරයක්ව තිබූ බවත් ඔහුට මතකයිලු. ඒ වගේ ම මුරිසි දූපතේ හිරකාරයකුව සිටි අපේ පරපුරේ සත් කෝරලේ දිසාව ඉතා රසට ආහාර පිළියෙල කළ බවත් ඉතිහාසයේ සඳහන් වෙනවා. ඒ නිසා මෙහි වටිනාකම දැනගත් අයියා මෙය ආරක්‍ෂා කළා.ඉන්පසු අයියා ජර්මනියට සංක්‍රමණය වන විට මෙය රැගෙන ගොස් තිබෙනවා. ඔහු එය වසර 20 කට වැඩි කාලයක් ආරක්‍ෂා කළා.2009 වසරේ දවසක ඔහු මට ඊ මේල් පණිවුඩයකින් දැන්නුවා ආචාර්ය සිරාන් දැරණියගල මහතා අත මෙය ලංකාවට එවා තිබෙන බව. මම කුරුවිටට ගිහින් එතුමා මුණ ගැහිලා මේ දුර්ලභ පුස්කොළ පොත මගේ සන්තකයට ගත්තා.”සැබැවින්ම මේ පුස්කොළ පොත අතිශයින් දුර්ලභ වටිනා ජාතික වස්තුවක්. එය කුමන හෝ භාෂාවකින් ග්‍රන්ථයක් ලෙස මුද්‍රණයෙන් එළි දැක්වීමත් සංරක්‍ෂණයක්.”ඇත්තටම, මට මෙහි වටිනාකම දැනුණු හින්දා මෙය කියවාගන්න මඟක් හෙව්වා. ඒ අනුව ඡ්‍යොතිශාස්ත්‍රඥයකු මුණ ගැසුණා. ඔහු මෙය පරිවර්තනය කරලා යතුරු ලියනය කර දුන්නා. ඒත් ඒවායේ ගොඩක් අඩුපාඩු තිබුණා. අවසානයේ මම මෙය භාර දුන්නේ දීප්ති හොරගොඩ මහත්මියට.ඇය ඉතාමත් වෙහෙස වෙලා මෙය අධ්‍යයනය කරලා විවිධ විද්වතුන්ගේ සහාය අරගෙන මෙය ඉංගී‍්‍රසියට පරිවර්තනය කළා. ඇගේ උත්සාහයේ ප්‍රතිඵලයක් අනුව තමයි මේ පොත මුද්‍රණයෙන් එළි දකින්නෙ.”ආනන්ද පිළිමතලව්වේ මහතා පොත බිහිවීමේ ආරම්භය පැවසුවේ එලෙසින්.දීප්ති හොරගොඩපුස්කොළ පොතෙහි ඇතුළත් දෑ ඉංගී‍්‍රසි බසට පරිවර්තනය කොට මෙම ග්‍රන්ථය සකස් වුණේ ඈ අතින්. ඇය මෙම පොතෙහි අන්තර්ගතයට වටිනාකමක් ලබා දෙමින් එහි රූ රටා සැලසුම් ද ඉතාමත් සිත් ගන්නා ආකාරයට සකස් කොට පාඨකයනට අපූරු පොතක් තිළිණ කර තිබෙනවා.”ඇත්තෙන්ම මෙහි ඇතුළත් ආහාර වට්ටෝරු සෑම එකක්ම පාහේ තිබෙන්නේ කවියෙන්. ඒවා ඉතා හොඳින් අධ්‍යයනය කරමින් එළවළු වලින් පිසින ආහාර වට්ටෝරු 22 ක්, මාළු පිසින විවිධ ක්‍රම ඇතුළත් වට්ටෝරු 5 ක්, මස් පිසින විවිධ ක්‍රම ඇතුළත් වට්ටෝරු 32 ක්, බීම වර්ග අතුරු පස, කැවිලි වර්ග වට්ටෝරු 32 ක් මේ පොතට ඇතුළත්.ඊට අමතරව රසකාරක වර්ග, අතීතයේ භාවිතා කළ මුළුතැන්ගෙයි උපකරණවල විස්තර සමඟ ඡායාරූපයත් මීට ඇතුළත්.එදා ආහාර රසගැන්වූ රසකාරක වර්ග, ඒවායින් ශරීරයට ලැබෙන ඖෂධීය ගුණ පිළිබඳ දීර්ඝ විස්තරයක් ද මීට ඇතුළත්.”ආහාර වට්ටෝරු සහිත කවි ඇතුළත් ඒ දුර්ලභ පුස්කොළ පොතෙහි පිටුවල ඡායාරූපයක් බැගින් අදාළ පිටුවලට යොදා මෙහි සැලසුමද ඉතා විශිෂ්ට නිමාවක් ගෙන දෙන අයුරින් පිටු සකස් කර තිබේ.”මේ පොත ඓතිහාසික වැදගත් කමකින් යුත් දුර්ලභ පොතක්. ඊට නියමිත වටිනා පෙනුමක් ගෙන දෙන්න ඕන කියන අදහස මට ආවා.ඒ අනුව එම වටිනා පුස්කොළ පොතෙහි පිටු ස්කෑන් කොට ඒවා පිටුවලට භාවිතා කළා. එදා පුස්කොළෙහි පන්හිඳෙන් හඳහන් ලියද්දී ඉතා විශිෂ්ට ලෙස සැරසිලි යොදා අලංකාර කළා. එවැනි හඳහනක කැටයම් ස්කෑන් කොට, එම කැටයම් මෙහි පිටු අලංකාර කිරීමට භාවිතා කළා. ඒ මීට පැරැණි මුහුණුවරක් සමඟ නවතාවක් ද ලබාදීමේ අදහසින්.”දීප්තිගේ එම උත්සාහය සාර්ථක වී තිබේ. එය සැබැවින්ම විශිෂ්ට ග්‍රන්ථයකි. අපේ රටේ අතීත උරුමය අනාගත පරපුර වෙත රැගෙන යන්නට මෙම පොත මනා පිටිවහලක් වේවි.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=av12102122</link>
    <topic>ඔයා තාමත් ඉන්නෙ දුකෙන්ද නිල්මි</topic>
    <author/>
    <content>ඔයා තාමත් ඉන්නෙ දුකෙන්ද නිල්මි“නිල්මි ඇත්තටම ඔව්. මටත් ප්‍රශ්නයක් ඔයා ඇයි මේ තරම් යන්ඩ අකැමැති කියලා?””කමක් නෑ සුරංගයියේ මං යන්නම්. ඔයා මං හින්ද කරදර වෙනව දකින්න මට බෑ. හැබැයි... විභාගෙ ඉවර වෙච්ච දවසෙ හැන්දෑවෙම මාව එක්ක යන්න එන්නෝනෑ..””ඔව් මම එනවා.. අන්තිම බස් එකේ හරි අපිට ගමට යා හැකිනේ.””ඊට කලින් මාව බලන්න එන්නත් ඕනෑ”ඔයා හරියට අත දරුවෙක් වගේ නේ. මම ලබන සතියෙ දවසක ඇවිල්ලා යන්නම්. දැන් හරිනේ?”නිල්මිණි හිස කෙස් දෑතින් පිටිපසට කර සකස් කරගත්තාය.”ඇස් දෙකත් රතුවෙලා. කෙල්ල අඬපු තරමට.””මම ආයෙ අඬන්නෑ. හැබැයි මම කියපු විදිහට එන්න ඕනෙ. මට ඔයා නැතුව ඉන්න බෑ..”යළි ඈ හඬන්නට මෙන් යටි තොල සපා ගන්නා විට ඔහු ඇගේ උරහිස මත සුරත තබා සෙනෙහස උතුරා යන දෑසින් එය ශපථ කළේය.”දැන් ඔයාගෙ යාළුව මඟ බලාගෙන ඇති නේද? නාලිකා ගැන සිහිපත් වීමෙන් නිල්මිණිගේ සිතේ තිබෙන තෝන්තු ගතිය තරමක් පහවී ගියේය. ඇය තමා එනතුරු පාර දෙස බලා සිටින බවට සැකයක් නැත.නගරයේ සිට ත්‍රිරෝද රථයකින් ඉතිරි දුර ගමන් කිරීමේදී සුරංග කල්පනා කළේ ගෙයි වැඩ අඩක් නිම කර ත්‍රිරෝද රථයක් මිලදී ගත යුතු බවයි.”අපිට මේ වගෙ වාහනයක් තිබුණොත් කඩේට බඩු වුණත් ගේන්න පුළුවන්.”ඔහු උනන්දුවෙන් නිල්මිණිගේ කනට කොඳුරා කීවේය.”අපිට ගමන් බිමන් යන්නත් පුළුවන්”සුරංග ඇගේ කීමෙන් මහත් සතුටට පත්විය.”ඒකනේ මම කියන්නේ බිස්නස් වැඩ කරන්නත් ඉගෙන ගන්න ඕනේ.””ඔන්න මට නම් කියන්නෙපා ඉගනගන්න කියල මේ තමයි අන්තිම විභාගේ””හරි හරි මම කිව්වේ මේ විභාගෙ ගැන තමයි”නේවාසිකාගාරය ඉදිරිපිට නතර කරන ලද ත්‍රිරෝද රථය තුළ සිටම සුරංග ඇයට පොරොන්දුවක් දුන්නේය.”බර නෑ සුරංගයියේ..”සුරංග නිල්මිණිගේ බෑගය ඔසවත්ම ඈ එය ඉතා ඕනෑකමින් වැළකුවාය. කොහේ හෝ සිට මේට්‍රන් පැමිණියහොත් කුමක් හෝ අවකැපෙන කතාවක් කීමට බැරි නැති බව ඇගේ සිත කීවේය. බෑගය බිමට ගත් පසු ඔවුනොවුන් දෙස මොහොතක් බලා සිටි තරුණ යුවළ දහසක් හැඟීම් හදවත්වල රඳවා ගත්හ. තවදුරටත් රැඳී සිටීමෙන් නිල්මිණි යළි හැඬීමට හෝ අදහස් වෙනස් කර ගැනීමට ප්‍රයත්න දරාවි යැයි සුරංග බිය විය.”මම යන්නම් නිල්මි හොඳට පාඩම් වැඩපළ කරන්න. දවස් කීපයකින් ඇවිල්ල යන්නම්”නිල්මිණි වචනයකුදු නොපවසා ඔහු දෙසම බලා සිටියාය. හෙට සිට යළිත් නේවාසිකාගාරයේ ජීවිතයට හුරුවිය යුතු බව සිහිපත් වීමෙන් ඇගේ මුහුණ අඳුරු වූවේය. සුරංග සුසුමක් හෙළුවද ඉන් හදවත සැහැල්ලු වූවා නොව තව තවත් බර වූවා පමණි. ත්‍රිරෝද රථය නොපෙනී යනවාත් සමඟ බිමට නැඹුරු වූ නෙතින් ඇය නේවාසිකාගාරයට ගොඩවුවාය. පාලිකාව මඟහැර යාමට කිසිදු ක්‍රමයක් නොවූයේ ඈ ඒ වන විටත් ආලින්දයට එමින් සිටි නිසාය. නිල්මිණි බෑගය බිම තබා මඳක් ආචාරශීලී වූවාය.”ආ.. නිල්මිණි කොහෙද ළමයො ගියේ? එග්සෑම් අත ළඟ. මම මේ පණිවුඩයක් යවන්නයි හිතුවේ .. අදත් නාවනම්””සනීප නැතිවුණා මැඩම්”නිල්මිණි සෙමින් පැවසුවාය.”ඒකනෙ. හොස්ටල් එකේ නැවතුණා නම් අනික් ළමයි එක්ක හොඳට පාඩම් කරනවනේ”නිල්මිණි කිසිවක් නොකියා බෑගය අතට ගත්තාය. ආපසු හැරී ගමට දුවන්න තරම් කලකිරීමක් ඇති වුවත් පාලිකාවගේ කීමෙහි සත්‍යයක් ඇති බව ඇය දන්නීය.”හා.. හා දැන් යන්න. හැබැයි විභාගේ ඉවරවෙලා මිස ආයෙ නම් ගෙදර දුවන්න ලෑස්ති වෙන්න එපා.””නාලිකා..”පියගැට පෙළ මුදුනේ සිට ඇය බලා සිටියේ මුව පිරී ගිය සිනාවෙන් යුතුවය. වේගයෙන් පහළට බැස දිව ආ යෙහෙළිය, නිල්මිණිව වැලඳගත්තේ ඉතා දයාබර අයුරිනි.”මං ඊයෙත් බලා හිටියා..”ඈ නිල්මිණිගේ බෑගය එල්ලාගෙන පෙරට යන ගමන් කීවාය.”මම දන්නව නාලිකා ඔයා මං එනතුරු බලා ඉන්න බව“ නිල්මිණිගේ හඬ සැහැල්ලු විය.සෑම මුහුණකම සතුට හා දයාබර හැඟීම් පිරී තිබුණි. යෙහෙළියන් බොහෝ දෙනකු පැමිණ ඇගේ සුව දුක්, ගමේ තොරතුරු විමසීමෙන් නිල්මිණිට විරහ වේදනාව ගැන සිතීමට ඉඩක් ලැබුණේම නැති තරම්ය. ගෙනා රස කැවිලි කපුටු රෑනක් සේ ගිල දමමින් සියලු දෙනාම පී‍්‍රති වූහ. යුවතියන්ගේ දඟකාර හැසිරීම් මැද නිල්මිණි සිතුවේ තමා පමා නොවී නේවාසිකාගාරයට පැමිණීම එක අතකින් හොඳ බවය.“මෙදා පාර නම් නිල්මිණි හොඳටම ලස්සන වෙලා. සුදුත් වෙලා...”යසෝමා ඇගේ මුහුණ අත ගෑවේ ආශාවෙනි.“බලපන්කො නාලි අපේ මූණුවල තියෙන කුරුලෑවක් වත් මෙයාගෙ මූණේ නෑනේ... ඉරිසියාවේ බෑ.”තවත් යෙහෙළියකගේ කියුමකට කිචි කිචි ගාමින් සිනාසෙන මිතුරියන් රෑනට නිල්මිණි ද එක්වූවාය.“ඒක නෙවෙයි. බෝයි ෆෙ‍්‍රන්ඩ් එන්න එපා කිව්වේ නැද්ද? නිල්මිණි නම් අඬලා ඇවිත් තියෙන්නේ. ඒක නම් මට ෂුවර්.”යසෝමා යළි දොඩමලු වූවාය. සිනාසෙමින් මිතුරියන් හා වෙනසක් නොමැතිව සිටිය ද නාලිකාට අවශ්‍ය වූයේ නිල්මිණි හා හුදෙකලා වන්නටය. ඈට පවසන්නටත් ඇගෙන් අසා දැනගන්නටත් නාලිකාට බොහෝ දේ තිබුණි.ස්වල්ප වේලාවක් ආ ගිය තොරතුරු කතා කරමින් සිටි යුවතියෝ නාලිකා හා නිල්මිණි තනිකර ඔවුන්ගේ රාජකාරි සඳහා ගියහ. සුසුමක් හෙළමින් යහන මත වාඩිගත් නිල්මිණි අස්වැසිල්ලක් ලැබු ලෙස නාලිකා දෙස බලා සිටියාය.“ඇඳුම් මාරු කර ගන්න. දැන් අර බඩ්ඩ කඩාගෙන එයි. අපි හෙමින් කතා කරමු.”“නාලිකා...”නිල්මිණි ඇගේ අත ගත්තාය. යන්ත්‍රයක් ලෙස යහන මත වාඩි වුවද යමක් මතක් වූ කලෙක මෙන් ඇය වහා නැගිට ගත්තාය.“යන්න. ගිහින් චේන්ජ් එකක් දාගෙන එන්න.” වතුර මල දිගේ පෙරෙන දිය දහර සිරුර තෙමා යන විට ඇයට සිහිපත් වූයේ, මල් පිරී ඇති වැවයි. සුරංග හා රහස් කොඳුරමින් වැව් ඉවුරේ කුඹුකේ යට සිටින විටත් මේ ආකාරයෙන් සිරුර තෙමන දිය බින්දු විසිරුණ බව ඇයට මතකය. වැව ඉවුරේ ගල් පරවල හැපෙන දිය රළ සුළඟේ අඩු වැඩි බව අනුව උස් පහත් වෙමින් හැපී බිඳී විසිරී යයි. සුරංග තවමත් බසයක අසුනකට වී දෙඇස් පියාගෙන තමා පිළිබඳ ස්මරණය කරන බව නිල්මිණිට මැවී පෙනෙන්නේය. තමාගේ උණුසුමත් ආදරයත් තුරුළු කරගෙන නුවරට ආ නමුදු සුරංග හිස් හදවතකින් කාන්සියෙන් ආපසු යන්නේය. දෙනෙත පුපුරු ගසා ගිනියම් වුවද ඕ නැග එන ශෝකය මැඩ ගත්තාය. සුරංගගේ බලාපොරොත්තුව ඉටුකර ඔහුට සහය වෙමින් ගමේ නිදැල්ලේ ජීවත්වන්නට ලැබීම තරම් වාසනාවක් තවත් තිබේ ද?“නෑව ද?”“නෑ”නාලිකාට සෙමින් පැවසු නිල්මිණි යළි යහන මත වාඩි වූවාය.“තාමත් දුකෙන්ද නිල්මි? හැමදේම අමතක කරල අද ඉඳලා එග්සෑම් ගැන හිතන්න.”“මාත් හිතුවෙ ඒකම තමයි. නාලි, ඔයාගේ මාමා ආපහු මෙහේ එයිද?”“මට මාමා එන එක නතර කරන්න බැහැ නිල්මි. ඒත් මං හිතන්නෙ එයා ඔයා එක්ක තරහෙන් ඉන්නව ඇත්තෙ.”“ඒකට නම් කාරි නැහැ. යාළුවෙන්න හැදුවොත්නෙ නරක...”“ආ. කෙල්ල විහිළුත් දන්නව එහෙනම්? හැබැයි ඔයා ආයෙත් පරණ මෝඩකම් කරන්න එපා.”“මම කරපු දේවල් බරපතළ වැඩියි කියල මට තේරුණේ ගමේ ගියාට පස්සෙ. සුරංග මේ කිසිම දෙයක් දන්නෑ නාලි. මම කවදාවත් සුරංගට වැරැද්දක් කරන්න හිතාගෙන...”“මං දන්නව නිල්මි.” නාලිකා ඇයට බාධා කළාය. නාලිකාට නිල්මිණි ගැන ඇතිවන්නේ කියා නිම කළ නොහැකි සෙනෙහසකි. තමාගේ ජීවිතය ගැන අල්ප මාත්‍රයක් නොසිතා ගත් භයානක තීරණය නාලිකා කිසිදා අපේක්ෂා කළ දෙයක් නොවේ. නිල්මිණිගේ අහිංසකකමින් පල ප්‍රයෝජන ගැනීමට ඇයට කිසිදු අවශ්‍යතාවක් ද නැත්තේය. එහෙත් නාලිකාගේ මවගේ වෙනස්වීම නම් ඇයට මහා පුදුමයක් ගෙන දුන්නේය.“නාලිකා දැන් ඉතින් ඔයා මාමට ආදරෙන් ඉන්න. කෝටි දෙක තුනක දේපළක් එයා ඔයාට දුන්නේ.”මව ඉඩම හා ගෙය ලියු බව දැනගත් දින රාත්‍රියේම, මවා ගත් උඩඟු කමකින් යුතුව පැවසුවාය. නාලිකා මුවින් නොබැණ හුන්නේ මාමා ඇසෙන මානයේ සිටිනු දැකීමෙනි.“ඇහුණද ඔයාට. ඔයා දැන් ඔයාගෙ වැඩක් බලාගෙන ඉන්නව මිසක් අරව මේවා හොයන්න යන්න එපා.”“නාලිකාට එයාගෙ පාඩුවේ ඉන්න දෙන්න අක්කේ” ධනුක පිටත්ව ගියේය. නාලිකා බලා සිටියේ ද ඒ මොහොත එනතුරුය.“හිතාගෙන ඇති මං කට පියාගෙන ඉඳියි කියලා. මට ඔය මහ ලොකු කෝටි ගාණේ දේපළක් ඕන්නැහැ.”“ඔයා මොකද මේ කෑ ගහන්නේ? දැන් නම් ඕන නෑ කියයි. ඔයාටම තේරෙයි මාම කරපු වැඩේ කොච්චර හොඳ ද කියලා...”“ඔව් අර අහිංසක දුප්පත් කෙල්ලට පිංසිද්ධ වෙන්න. හැබැයි එකක් මතක තියාගන්න. නිල්මි කවදාවත් අපේ මාමව මැරි කරන්නැහැ. එයාට ඕන කළේ අම්මගෙ තණ්හාවට බදා ගන්න හදන ගේ ලියවල දෙන්න.”“නාලිකා ඔයා නොදන්න දේවල් කතා කරන්න එපා. මගෙ මල්ලි කවදාවත් මට විරුද්ධ කමක් කරන්නෑ.”“බලාගන්න තිබුණ අර ඉවෝන් ද මොකී ද එක්ක මැරි කළා නම්. අම්මි... පව් කතා කියන්න එපා. නිල්මි කරපු උදව්වට ඒ කෙල්ලටයි පිං දෙන්න ඕනේ.”“අර ගොඩේ කෙල්ලව ආශ්‍රය කරල මෙයත් දැන් ගාණකට හැදිල වගෙයි මට නම් පේන්නේ?”මව පැවසුවේ ආහාර ගනිමින් එතැන වාඩිවී සිටි පියා දෙස ද ඕනෑකමින් බලමින්ය. ඇයට අවශ්‍ය වූයේ පියා ද මෙයට ඈඳා ගන්නට බව නාලිකාට හොඳාකාරවම වැටහුණි. ඔහු අත සෝදා ගත්තේ මවත් දියණියත් දෙස නෙත් යොමු කරමින්ය. අනතුරුව සෙමින් ඔවුන් අතරට ආ පියා ධනුක ළඟපාතක සිටීදැයි පිරික්සීමට වටපිට බැලුවේය.“මල්ලි ගෙදර නෑ. මෙයාගෙ කටේ සැර දැක්කා නම් බලන්න තිබුණා...”“ශීලා... අපි කලබල වෙන්නෙ මොකටද? අනික නාලිකා කොහොමටවත් මේවා ගැන උනන්දුවක් නෑනේ අපි දෙමව්පියො. ධනුක මේ ගේයි ඉඩමයි එයාගෙ නමට ලිව්ව කියන්නේ... නාලිකාගේ අනාගතය ගැන අපිට දැන් බරක් නැහැ කියන එකනේ. ඒක නාලිකා පස්සෙ තේරුම් ගනියි. ඔයා බොරුවට ළමයට කෑ ගහන්න එපා...”මතු සම්බන්ධයිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=av12102123</link>
    <topic>සමන්ගේ ‘සින්ඩරෙල්ලාගේ සපත්තුව’ අපේ කකුල්වලට ගැළපෙයි ද?</topic>
    <author>සුනිල් මිහිඳුකුල</author>
    <content>සමන්ගේ ‘සින්ඩරෙල්ලාගේ සපත්තුව’ අපේ කකුල්වලට ගැළපෙයි ද?නූතනවාදී දෘෂ්ටිකෝණයකින්, චින්තනමය ගැඹුරකින් හා සෙසු කලාවන් පිළිබඳ තුලනාත්මක අවබෝධයකින් යුතුව සාහිත්‍ය විචාරයේ නිමග්න වන්නාවූ විද්වතුන් තිදෙනකු ගැන මම දනිමි. ඒ ආචාර්ය ලියනගේ අමරකීර්ති, එරික් ඉලයප්ආරච්චි හා සමන් වික්‍රමආරච්චිය.මෙයින් සමන් සුවිශේෂ වන්නේ ඔහු වසර ගණනාවක්ම එක්තරා ඉරිදා පුවත්පතක නිල සාහිත්‍ය කලා විචාරකයා ලෙස කටයුතු කළ බැවිනි. මෙහිදි ඔහුගේ එළැඹුම අතිශයින්ම නිර්දය වූයේය. එතෙක් සාහිත්‍ය විචාරය කියලා කෙරුණේ බොහෝවිට ඔළුව අත ගා ගැනීම් ය; පිටකසා ගැනීම් ය. නවකතාකරුවාට හෝ ප්‍රකාශකයාට වුවමනා කළේ විචාරකයන්ගෙන් පොත විකුණාගත හැකි මට්ටමෙන් චරිත සහතික ලබා ගැනීමටය. ගෙවිඳු කුමාරතුංග නම් වූ පොත් ප්‍රකාශකයාත් සමන් අතරත් එක් අවස්ථාවක උද්ගත වූ ගැටුම මේ යථාර්ථය මුර්තිමත් කරවන්නකි.සමන් මේ තත්වය උඩුයටිකුරු කළේය. ඔහු සම්මත පිළිරූ තර්කාන්විතව බිඳින්ට පටන්ගත්තේය. ගුණදාස අමරසේකර, කේ. ජයතිලක හා මහාචාර්ය සුනන්ද මහේන්ද්‍ර ගේ සිට ටෙනිසන් පෙරේරා, සුනේත්‍රා රාජකරුණානායක, ජයතිලක කම්මැල්ලවීර දක්වා නවකතාකරුවන්ගේ නිර්මාණවල පවත්නා නිරුවත (හෙලුවැල්ල) ඔහු අනුකම්පා විරහිතව හෙළිදරව් කළේය.සමන් සාහිත්‍ය විචාරයට ප්‍රවිෂ්ට වන්නේ මතවාදීමය කාරණ කීපයක් ද සමඟය. විචාරකයාගේ කාර්ය භාරය විය යුත්තේ නවකතාකරුවා අභිප්‍රාය නොකළ දේ නවකතාව තුළ කියැවීම බව සමන් කියයි. එය නැවත කියැවීමකි. (RE-READING) වඩාත් පුළුල් අර්ථයකින් ගතහොත් නවකතාව නැවත කියවීම යනු එය නැවත ලිවීමක් ද වෙයි. (RE – WRITING)අපේ රටේ සාහිත්‍ය විචාරයෙහිලා පරිවර්තන කෘති විවේචනය කරන අවස්ථාවලදි විචාරකයන් මුල්කෘතිය කෙරෙහි සැලකිල්ලක් යොමන බවක් පෙනී නොයයි. එහෙත් සමන් ඉතාම සවිඥානිකව අදාළ පරිවර්තනය මුල්කෘතිය හා මැනවින් සසඳයි. තස්ලිමා නස්රින්ගේ ‘ලැජ්ජා’ නවකතා පරිවර්තනයේදි පරිවර්තකයා (සිරිල් චන්ද්‍රසේකර ගුණවර්ධන) මුල් කෘතියේ කොටස් පදාස පිටින්ම ඉවත් කර ඇති බවක් සමන් දැනගත්තේ එවන් සැසඳීමකිනි.ඔහු තම විචාරයෙහිලා එය ඍජුව හෙළිදරව් කළේය. පසුකලෙක පරිවර්තකයා ඊට තමන්ගේ දෘෂ්ටියෙන් සාධාරණ හේතු දක්වා ඇතත් ඒවා ‘විහිළු’ බවක් පෙනී යයි. පාඨකයන් ‘ගොනාට අන්දන’ මේ ව්‍යාජ පරිවර්තකයන් සාහිත්‍ය සමාජයෙන් පන්නා දැමීම සමන්ගේ මෙන්ම අපේ ද යුතුකමකි. (කිසියම් නවකතාවක ඡේදයක් හෝ පරිච්ඡේදයක් අපේ සමාජයට - සංස්කෘතියට නොගැළපේ නම් ඒවා කපාකොටා දමනවාට වඩා ඒ නවකතාව පරිවර්තනය නොකර සිටීම වඩාත් යෝග්‍යය.)සමන් සාහිත්‍ය විචාරයට මනෝ විශ්ලේෂණ විධි ක්‍රමය යෝජනා කරන්නෙකි. මෙය හැටේ දශකයේදී සිරිල් බී. පෙරේරා විසින් සිනමා විචාරයෙහිලා යොදාගනු ලැබූ ක්‍රමවේදයකි. විශේෂයෙන් ඔහු ‘පරසතුමල්’ චිත්‍රපටය විචාරය කළේ එකී මනෝවිශ්ලේෂණ විධික්‍රමයට අනුව බව කිව යුතුය. මෙම චිත්‍රපටයේ ප්‍රධාන කතා නායකයා ඒ නම්; බොනී මහත්තයා මාතෘ ආශක්ත චිත්ත පටිලයකින් පෙළුණු මිනිසකු බව සිරිල් කීවේය. (සිනෙරු 1966 ඔක්තෝබර් – අංක 02) ඔහු ඉන් අදහස් කළේ සිග්මන්ඩ් ෆ්‍රොයිඩ්ගේ ඊඩිපස් සංකීර්ණයෙන් ඔහු පෙළෙන බවයි.මෙබඳු විචාරාත්මක එළඹුමක් හැටේ දශකයේදී සාහිත්‍ය විචාරය හා සම්බන්ධයෙන් තිබුණේ නම් ‘යළි උපන්නෙමි’ (ගුණදාස අමරසේකර) ‘හෙවනැල්ල’ (මහාචාර්ය සිරි ගුනසිංහ) ‘පානෙන් අඳුරට’ (මඩවල එස්. රත්නායක) ‘ඉපනැල්ල’ (තිස්ස අබේසේකර) ‘අනුන්ගේ මුහුණු’ (අශෝක කොළඹගේ) වැනි නවකතා, කෙටිකතා මීට වඩා ගැඹුරින් විග්‍රහ කරන්ට ඉඩතිබුණු බව මගේ විශ්වාසයයි.කලාකරුවාගේ මනෝවෘත්තියත් ඔහු නිර්මාණය කරන කලාකෘතියත් අතර පවත්නා රසායනික සම්බන්ධය විවරණය කෙරෙන්නාවූ විචාර ක්‍රමවේදයක් අපේ විචාර කලාව තුළ දක්නා නොලැබෙන තරම් ය. කලකට ඉහත දොස්තර රුවන් එම්. ජයතුංග ‘ඩේලිනිවුස්’ පත්‍රයට ලියූ එක්තරා ලිපි පෙළකින් එබඳු උත්සාහයක් ගෙන තිබෙනු දක්නා ලැබිණි. ඒ ඔස්සේ ඔහු විසින් ලියෝනාඩෝ ඩාවින්චි, ලියෝ ටෝල්ස්ටෝයි වැනි මහා කලාකරුවන්ගේ චිත්ත චෛතසිකයත් ඔවුන් ගේ කලාකෘතිනුත් අතර පවත්නා සමවාය සම්බන්ධය මනෝ විශ්ලේෂණාත්මක කියැවීමකට යොමුකරන ලදි. එහිදි ඔහු ඩාවින්චි සම්බන්ධයෙන් ලියූ ලිපියේදි ඩාවින්චි ඇඳි සිතුවම් දෙකක් පාදක කරගෙන සිග්මන්ඩ් ෆ්‍රොයිඩ් 1910 දී ලියූ ‘ලියනාඩෝ ඩාවින්චි; අ මෙමරි ඔෆ් හිස් චයිල්ඩ්හුඩ්’ නම් වූ ලියැවිල්ල සැලකිල්ලට ගෙන ඇති බව පෙනේ.මෙම ලියැවිල්ල ගැන සමන් වික්‍රමආරච්චි ද බොහෝ අවස්ථාවල අදහස් දක්වා ඇත.සමන් තමන්ට ඉඩකඩ ලැබෙන පරිදි සිනමා විචාරයෙහිලා ද නිමග්න වෙයි. ‘සුළඟ එනු පිණිස’, ‘බඹර වළල්ල’, ‘ස්තූතියි නැවත එන්න’, ‘විදු’ වැනි චිත්‍රපට අළලා ඔහු ලියූ විචාර ඊට නිදසුන් ය. එම විචාරවලදී ද සමන් උත්සුක වන්නේ එහි චරිත කිසියම් මනෝවිද්‍යාත්මක දෘෂ්ටි කෝණයකින් (සිරිල් බී. පෙරේරා අවසන් කළ තැන් සිට) යුතුව විග්‍රහ කරන්ටය. එහිදි සමන් ප්‍රංශ ජාතික ක්‍රිස්ටියන් මේට්ස් වැනි විචාරයන් ද ගරුකොට ගනි.මේට්ස් යනු මනෝ විශ්ලේෂණය සිනමා විචාරයට ප්‍රවිෂ්ට කළාවූ ඉතා වැදගත් විචාරකයෙකි. මෙහිදි සමන් නිල් චිත්‍රපට (BLUE FILMS) කෙරෙහි පවා අවධානය යොමු කරයි. ඒවායෙහි පවත්නා මනෝ විද්‍යාත්මක යථාර්ථයන් ඔහු අපට පහදා දෙයි.මන් තම කෘතියේ පන්සිය පනස් ජාතක කතා පොත කෙරෙහි ද සුවිශේෂ අවධානයක් යොමු කරයි. ඔහු එහිලා යෝජනා කරන්නේ මෙය ෆෙ‍්‍රායිඩියානු කියැවීමක, හැදෑරීමක යෙදිය යුතු බවයි. මීට ඉහත ජාතක කතා පොත කෙරෙහි වඩාත් විස්තීර්ණ වූ අවධානයක් යොමු කළේ මහාගත්කරු මාර්ටින් වික්‍රමසිංහයන් පමණි. ඔහු ඇතැම් අවස්ථාවක එය රුසියානු සාහිත්‍යය හා තුලනාත්මකව සසඳයි.සමන් තම කෘතියෙහි පදමානවක, නලිනි වැනි ජාතක කතා ගැන කතා කරමින් එහි එන චරිත මනෝ විශ්ලේෂණීය විග්‍රහයකට හසු කරයි.මෙබඳු විචාර රැගත් සමන්ගේ ‘සින්ඩරෙල්ලගේ සෙරෙප්පුව‘ හැම කෙනකුගේම කකුල්වලට ගැළපෙන්නේ නැත. ඒ නොගැළපෙන අයට අවශ්‍ය නම් වෙන සපත්තු කුට්ටමක් පැළඳිය හැකිය.සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=av12102125</link>
    <topic>බොලිවුඩ් රස කතා</topic>
    <author>සුජීව තේවහෙට්ටිගේ</author>
    <content>බොලිවුඩ් රස කතාබොලිවුඩ් සිනමා කර්මාන්තයට සම්බන්ධ 900 ක පමණ පිරිසක් උපන්දින සාදයකට එක්වුණා ය කිව්වොත්...? සමහරවිට ඔබ පුදුම වන්නටත් ඉඩ තිබෙනවා. එවැනි විශාල පිරිසක් සහභාගි වූ උපන් දින සාදය කවුරුන් හෝ විශේෂ අයෙකුගේ වෙන්න ඇති කියලත් ඔබට හිතේවි. ඔව්, පසුගිය 11 දා පැවැත්වුණු ඒ සුපිරි සාදයේ ප්‍රධාන චරිතය - එහෙමත් නැත්නම් උපන් දින කුමාරයා තමයි, බොලිවුඩයේ ‘බිග් බී.’ ඔහු එදා සැමරුවේ තම ජීවිතයේ හැත්තෑ වැනි උපන් දිනයයි.බිග් බී හෙවත් අමිතාබ් භච්චන් දැන් මේ ගත කරමින් සිටින්නේ සත්වැනි දශකයයි. අමිතාබ්ගේ උපන් දින සාදය පැවැත්වුණේ තරු පහේ හෝටලයකයි. එයට සහභාගි වූ 900 ක් පමණ ආරාධිතයන් අතර එදා හින්දි සිනමාවේ තරු මෙන්ම මෙදා බොලිවුඩ් සිනමාවේ තරු පිරිවර ද සිටියා. මේ සාදය සංවිධානය කර තිබුණේ අමිතාබ් ගේ ආදර බිරිය, ජයා භච්චන්. පුතු අභිෂේක් භච්චන්, ලේළිය අයිශ්වර්යා රායි, මිණිබිරිය ආරධ්‍යා ද දියණිය ශ්වේතා සහ ඇගේ සැමියා ද දරු දෙදෙනා ද ඊට එක්වී සිටියා.සාදයට සහභාගිවූ සියලුම දෙනා අමිතාබ්ට සුබ පතමින් ශාලාවට ඇතුළු වෙද්දී ඒ බොහෝ දෙනෙකුගේ නෙත් විමසුවේ අමිතාබ්ගේ සිඟිති මිණිබිරියයි. ඒ මොහොතේ දී අයිශ්වර්යා තම දියණිය වඩාගෙන ඉදිරියට පැමිණ සිටියා. එදා නම් ඇය, සිඟිති ආරධ්‍යාගේ මුහුණ සඟවන්නට උත්සාහ කළේ නැහැ. සිඟිත්තිය ද වෙනදාට වඩා පහසු ඉරියව්වකින් අමුත්තන් දෙස ඇසිපිය නොහෙළා බලා සිටින අයුරු දැක ගන්නට ලැබුණා. මේ මොහොතේ දී එහි පැමිණ සිටි විවිධ මාධ්‍යයන්හි කැමරා ශිල්පීන් ආරධ්‍යාගේ රුව ඡායාරූප සහ වීඩියෝ පටවල සටහන් කරගන්නට උනන්දු වුණේ තරගයට වගේ.උපන් දින සාදයට එක්වූ ඇතැම් හිතවතුන් අමිතාබ්ගෙන් ඇසුවේ තමන්ගේ ජීවිත කතාව පොතක් ලෙසින් එළිදක්වන්නට අදහසක් නැද්ද කියලයි.“එහෙම පොතක් ලියන්න කැමැතියි. ඒත් ඒක කවදා ලියවේවි ද කියල කියන්න බැහැ. මොකද, මම හරියටම දන්නෙ නෑ ස්වයං චරිතාපදානයක් ලියන්නෙ කොහොමද කියලා. මගේ තාත්තා නම් එහෙම පොතක් ලිව්වා. (අමිතාබ්ගේ පියා, හරිවනාෂ් රායි භච්චන්.) මං හිතන්නෙ මං ගැන පොතක් ලිවීම ඒ ගැන වෘත්තිය දැනුමක් තියෙන කෙනෙකු කරනවානම් හොඳයි කියලයි. ඒ පොතෙන් මගේ ජීවිතයේ ලබපු අත්දැකීම් සටහන් වෙද්දි පරෙස්සම් වෙන්න ඕනෙ. මොකද, ජනතාවට නොකිව යුතු කරුණුත් තියෙන නිසා. මේවා කවදාවත් මට හෙළි කරන්න බැහැ.”අමිතාබ් එලෙස පවසන හෙළි නොකළ යුතු කාරණා මොනව ද? ඔහු සහ ජනපි‍්‍රය නිළි රේඛා අතර පැවතුණා යැයි කියන පේ‍්‍රම සම්බන්ධය ඒ අතරින් එකක් ද? එහි ඇත්ත නැත්ත කුමක් වුණත් මේ ‘පටලැවිල්ල’ ගැන යම් යම් සටහන් ඉන්දීය මාධ්‍ය ඔස්සේ ඔක්තෝබර් දෙවැනි සතියේ පටන් දිගහැර තිබුණා. එයට ප්‍රධාන හේතු දෙකක් තිබෙනවා. එක හේතුවක් අමිතාබ්ගේ උපන් දිනය. අනෙක, රේඛා ගේ උපන් දිනයත් ඊට කලින් දවසේ යෙදී තිබීම. ඔක්තෝබර් 10 දාට රේඛාට වයස අවුරුදු 58 ක් සපිරුණා.ඉන්දීය මාධ්‍ය සඳහන් කර තිබුණේ අමිතාබ් සහ රේඛාගේ සම්බන්ධය අදටත් ප්‍රසිද්ධියේ කතා නොකෙරෙන තහනම් ආදර කතාවක් බවයි. එක් වතාවකදී තමන් සහ අමිතාබ් අතර ආදරයක් දළුලෑ වග පිළිගන්නා රේඛා, තවත් වතාවකදී පවසන්නේ තමන් දෙදෙනා අතර කිසිදු පෞද්ගලික සබඳතාවක් නොතිබූ බවයි. කොහොම වෙතත් රේඛා අවිවාහකව ජීවත් වෙනවා. අමිතාබ් 70 වැනි විය සමරද්දී ඔහු මේ පෙම් පලහිලව්ව ගැන තවමත් මුනිවත රකිමින් සිටිනවා. ඔය අතරේ වසරින් වසර එළැඹෙන දෙදෙනාගේ උපන්දින සැමරුම් සමඟ තහනම් ආදර කතාව ද ජයටම සැමරෙනවා.‘රංගීලා’ චිත්‍රපටය ගැන සිහිපත් කළොත් ඔබට මේ රුවැති නිළියවත් නිතැතින්ම සිහිපත් වේවි. ඇය තමයි, උර්මිලා මතොන්ද්කාර්. ‘90 දශකයේ ඉමහත් ජනපි‍්‍රයත්වයක් දිනා ගත් ‘රංගීලා’, ‘ජුදායි’, ‘සත්‍යා’, ‘එක් හසීනා ති’ වැනි චිත්‍රපටවල ප්‍රධාන චරිත රඟපෑ ඇය අවසන් වරට රඟපෑවේ 2007 දී තිරගත වූ ‘කාර්ස්’ චිත්‍රපටයේ. ඉන් පසුව මේ වනතුරු ඇය සිනමා රංගනයට එක්වුණේ නැහැ. රසික පරපුරේ ආදරය දිනාගත් උර්මිලා නැවතත් බොලිවුඩ් චිත්‍රපටවල රඟපාන්නට බලාපොරොත්තුව සිටිනවා. ඇය කියන්නේ මෙතෙක් තිරගත නොවූ මාදිලියේ නිර්මාණාත්මක චිත්‍රපටයක් ලැබෙයිනම් තමන් නැවතත් බොලිවුඩ් සිනමාවට එක්වන බවයි.“හොඳ තිර නාටකයක් ලැබුණොත් මම රඟපානවා. මීට කලින් රඟපෑවෙ නැති චරිතයක් ලැබෙනතුරු තමයි, මම බලාගෙන ඉන්නෙ. නිළියක හැටියට අද මම ගතකරන ජීවිතය ගැන සතුටු වෙනවා. මගේ හිතේ කිසිම කනගාටුවක් නැහැ.” දැනට 38 වැනි වියෙහි පසුවන උර්මිලා කියා සිටියා.සිනමාවෙන් මඳ කලකට ඉවත් වූ පසුව වුවද තමන් කාර්ය බහුල ජීවිතයක් ගතකළ බවයි උර්මිලා පවසන්නේ. “මේ කාලය තුළදී මම ගොඩක් රටවල සංචාරය කළා. මගේම ලෝකයක තනිවෙලයි හිටියේ. ලැබෙන හැම චිත්‍රපටයකම මම රඟපාන්න යන්නෙ නැහැ. ‘90 දශකයේ දී වුණත් මගේ ප්‍රතිපත්තිය වුණේ ඒකයි.”“මේ දවස්වල එදා ජනපි‍්‍රය වෙලා හිටිය නිළියන් ආපහු සිනමාවට ඇවිත්. මට නම් ඔය ‘ආපසු පැමිණීම’ කියන වචන ගැළපෙන්නෙ නෑ. හොඳ චිත්‍රපටයක් නොලැබුණ නිසයි, මම අවුරුදු 4 ක් විතර චිත්‍රපටයක රඟපෑවෙ නැත්තෙ. සමහරු මගෙන් අහනවා, එදා උර්මිලායි අද උර්මිලායි අතර වෙනසක් තියෙනව ද කියලා. කොහෙත්ම නැහැ. මම එදා වගේමයි. ඕනැම අධ්‍යක්ෂවරයකුට මාත් එක්ක වැඩ කරන එක හරිම පහසුයි. මම නිළියක් ය කියන ආඩම්බර මානසිකත්වයක් මට නැහැ. මේ ලෝකේ ස්ථිර කිසිම දෙයක් නැහැ. ඒ නිසා ආඩම්බර වෙන්න දේකුත් නැහැ. හැබැයි, මම එදා වගේම අදත් ශක්තිමත්.” උර්මිලා එහෙම කීවේ බැරෑරුම් හඬකින්.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=am1210212</link>
    <topic>වතුර බීමට පිපාසය හැදෙන තුරු ඉන්න එපා</topic>
    <author>සාගරිකා දිසානායක ජයසිංහ</author>
    <content>වතුර බීමට පිපාසය හැදෙන තුරු ඉන්න එපාඔබ අපේ දියණියයි - දැයේ දියණියන්ගේ පෝෂණය සහ නිසි රැකවරණය ජාතියේ අනාගතයයි” යන්න 2012 ඔක්තෝබර් එකොළොස් වැනිදාට යෙදී තිබුණු ප්‍රථම ජාත්‍යන්තර ගැහැනු දරුවාගේ දිනයෙහි තේමාවයි.ගැහැනු දරුවන්ගේ පෝෂණය පිළිබඳ විමසන්නට අප සෞඛ්‍ය අමාත්‍යාංශයේ පෝෂණ සම්බන්ධීකරණ අංශයේ අධ්‍යක්ෂිකා විශේෂඥ වෛද්‍ය ශාන්ති ගුණවර්ධන මහත්මිය හමු වුණා.නිරෝගී දරුවකු බිහිවන්නේ නිරෝගී ගැබිනි මවකගේ කුසිනි. මවට ප්‍රමාණවත් තරම් පෝෂණයක් නොලැබේනම් උපදින දරුවාගේ පෝෂණ තත්ත්වය ද නිතැතින්ම පහත වැටෙනවා.ගැබිනි මවක බවට පත්වෙන්නට පෙර කුඩා දැරියකව සිටියදී පටන්ම ගැහැනු දරුවාගේ පෝෂණය පිළිබඳ වැඩි අවධානයක් යෙදිය යුත්තේ ඒ හේතුවෙන්.කුස තුළ වැඩෙන දරුවාගේ මෙන්ම අලුත උපන් බිලිඳාගේ ද ශාරීරික, මානසික හා බුද්ධිමය වර්ධනයට පදනම සකස් වන්නේ ජීවිතයේ පළමු දින දහස ඇතුළතයි. එහෙයින් තරුණියක ගැබිනියක බවට පත් වන්නට පෙර සිටම නිරෝගී බව හා පෝෂණය පිළිබඳ සැලකිලිමත් වීම වැදගත්. පෝෂණය පිළිබඳ සැලකිලිමත් වීමේ දී සෞඛ්‍ය සම්පන්න ආහාර වේලක් යනු කුමක්දැයි දැන සිටීම වැදගත්ය. සෞඛ්‍ය සම්පන්න ආහාර වේලක් සඳහා අවශ්‍ය ආහාර ප්‍රධාන කාණ්ඩ හයකට බෙදා තිබෙනවා. එහෙයින් සෑම ආහාර කාණ්ඩයකින්ම ආහාර වර්ග දිනපතා කෑමට ගැනීමට හැකිතාක් තැත් කළ යුතුය.ශක්තිජනක ආහාරබත්, කුරක්කන්, මෙනේරි, බඩඉරිඟු ඇතුළු ඇට වර්ග අල, බතල කොස් දෙල් වැනි ආහාර. පොල් තෙල්, එළවළු තෙල්, තල තෙල් වැනි තෙල් වර්ග.මේවා ශරීරය වර්ධනය සඳහා අවශ්‍ය වේ. පුද්ගලයකුගේ වයස අවුරුදු 20 පමණ වනතුරු සිරුර වැඩෙන අතර වැඩිහිටියන්ගේ සිරුරෙහි ගෙවී ගිය සෛල වර්ධනයට ද මෙම ශක්ති ජනක ආහාර හේතු වේ.ආරක්ෂක ආහාරසිරුරෙහි ප්‍රතිශක්තිය ඇති කරන ආහාර. ප්‍රධාන වශයෙන් එළවළු සහ පලා වර්ග. සිරුරට අවශ්‍ය විටමින් හා ඛනිජ ලවණ ලබා දෙයි. ලෙඩ රෝගවලින් ආරක්ෂා කරයි. මේවා ඉතා සුළු ප්‍රමාණයකින් සිරුරට අවශ්‍ය වුවද එම සුළු ප්‍රමාණය නොලැබී යාමෙන් සිරුරේ සෑම ක්‍රියාවලියකටම බාධා ඇති වේ.නිදසුනක් ලෙස අයඩින් මිනිස් සිරුරට දිනකට අවශ්‍ය වන්නේ අල්පෙනෙති තුඩක ප්‍රමාණයකි. එහෙත් ඒ ප්‍රමාණය නොලැබී ගිය විට සිරුරෙහි තෛරොක්සින් හෝමෝනයේ නිපැයුම අඩාළ වේ. තෛරොක්සින් නිෂ්පාදනය අඩාළ වූ විට ළදරු වියේ පටන්ම දරුවාගේ බුද්ධි වර්ධනය අඩු වේ. උපතින්ම ආබාධ සහිතව ඉපදේ. යකඩ ඌනතාව ඇතිවූ විට සිරුරෙහි හිමොග්ලොබින් නිපැයුම අඩු වේ.සිරුර පුරා ඔක්සිජන් වායුව රැගෙන යන්නේ හිමොග්ලොබින් හේතුකොටගෙනය. හිමොග්ලොබින් ඌනතාවෙන් සිරුර පුරා ඔක්සිජන් ගෙන යාම අඩුවීම නිසා දරුවාගේ වර්ධනය අඩාළ වේ. සිරුරෙහි අනෙකුත් ඉන්ද්‍රිය පද්ධතිවල වර්ධනය මෙන්ම ක්‍රියාකාරීත්වය ද අඩාළ වීමට එය බලපායි.සිරුරේ හෝමෝන පද්ධතිය නිසි පරිදි ක්‍රියා කරන්නට වර්ධක ආහාර මෙන්ම විටමින් ඒ, බී, සී, ඩී, ඊ සහ කේ යන විටමින් වර්ග ද අවශ්‍ය වේ. සත්ත්ව කැල්සියම්, ප්‍රොස්පරස්, සින්ක්, අයඩින් සහ මැංගනීස් වැනි ඛනිජ වර්ග මේ ගණයට අයත් වේ. එළවළු සහ පලතුරු වර්ග පලා වර්ග සහ සත්ත්ව ආහාරවල මේවා අන්තර්ගත වේ.වර්ධක ආහාරමස්, මාළු, බිත්තර, පියලි හා ඇට වර්ග, රනිල බෝග හා කරවල. මේවායෙන් සිරුර වර්ධනය වීමට සහ සිරුරේ ක්‍රියාකාරීත්වය පවත්වා ගැනීමට අවශ්‍ය ප්‍රෝටීන ලබා දෙයි.කිරි සහ කිරි ආහාරකැල්සියම් හා ඛනිජ ලවණ අස්ථි වර්ධනය කර පවත්වා ගැනීමට උපකාරී වේ.කජු, රටකජු, තල, පොල්, තල තෙල්, පොල් තෙල් ඇතුළු ආහාරයට ගන්නා විවිධ තෙල් වර්ග අඩංගු ආහාර. මාගරින්, බටර් ශරීරයට අවශ්‍ය ශක්තිය ලබා දෙයි. ශරීරය පවත්වා ගැනීමට හා පරිවෘත්තීය ක්‍රියා මනාව සිදු කිරීමට අවශ්‍ය වේ.දිනකට එක් එක් පුද්ගලයාට අවශ්‍ය පෝෂ්‍ය පදාර්ථ එක් එක් පුද්ගලයා අනුව වෙනස් වේ. පුද්ගලයාගේ වයස, ස්ත්‍රී පුරුෂ භාවය, වයස් කාණ්ඩය සහ කායික ක්‍රියාකාරී මට්ටම අනුව එය වෙනස් වේ.ගැහැනු දරුවා සිය වැඩිවිය පත්වීමේ අවධියෙන් පසුව ශීඝ්‍රයෙන් වර්ධනය වේ. ඒ කාලයට අවශ්‍ය පූර්ණ පෝෂ්‍ය ශක්තිය ආහාර මඟින් ලබා ගත යුතුය. ආහාර මෙන්ම ජලය ද මිනිස් සිරුරෙහි වර්ධනයට මෙන්ම ක්‍රියාකාරීත්වයට සෘජු බලපෑමක් එල්ල කරයි.අප හුරු පුරුදු වී සිටින්නේ ප්‍රධාන ආහාර වේලකින් පසු වතුර පානය කිරීමටයි. නැතහොත් වතුර පිපාසය ඇති වූ විට වතුර බීමටය. එහෙත් වතුර බොන්නට පිපාසය ඇතිවන තුරු සිටිය යුතු නැත. පිපාසය ඇති වෙනවා යන්නෙහි අදහස සිරුරෙහි තැන්පත්ව ඇති ජලය ප්‍රමාණය අඩු වී ඇති බවයි. එසේ සිරුරෙහි තැන්පත් ජල ප්‍රමාණය අඩු වී පිපාසය දැනෙන තුරු නොසිට ආහාර වේල්වලට අමතරව ජලය පානය කිරීමට පුරුදු වීම වැදගත්ය.සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=am1210213</link>
    <topic>බඩේ ලෙඩේට හුළංකීරිය</topic>
    <author>ටෙක්ලා පද්මිණි කාරියවසම්</author>
    <content>බඩේ ලෙඩේට හුළංකීරියබොරැල්ල ආයුර්වේද රෝහලේ හිටපු අධ්‍යක්ෂඋතුරුමැද පළාත් හිටපු ආයුර්වේද කොමසාරිස්විශේෂඥ ආයුර්වේද වෛද්‍යඩී. ඩබ්ලිව්. ජේ. සේනාරත්නමිනිසුන් කන්නේ ජීවත් වෙන්න ද? නැතිනම් ජීවත් වෙන්නේ කන්න ම ද? කියල හිතුවොත් හොඳයි.කාලා ජීවත්වෙන්න නම් අපි අපේ ආහාර රටාව වෙනස් කරගත යුතුයි. එසේ නොවුණහොත් ආම රෝගයන් ගේ ගොදුරක් බවට පත් වෙනවා.අම්ල පිත්තය කියන්නේ ආම රෝගයන්ගේ මූලික අවස්ථාව. හුළංකීරිය කියන්නේ අම්ල පිත්තයට ඉතාම ගුණ දෙන ඖෂධයක්. නිතර නිතර ආහාර ගැනීම, දිගු වේලාවක් ආහාර නොගැනීම නොගැළපෙන ආහාර එකට අනුභව කිරීම අම්ල පිත්තය ඇතිවෙන්න හේතු වෙනවා. ඒ හැරුණාම මානසික ආතතියත් ඊට බලපෑම් කරනවා.ගමේ ගොඩේ හැදෙන හුළංකීරිය අල අම්ල පිත්තය නසනවා. හුළංකීරිය කියන්නේ ප්‍රෝටීන් බහුල ආහාරයක්.අම්ල පිත්තයට පමණක් නොවෙයි බඩවැල ආශි‍්‍රත තුවාල සුව කිරීමේ අපූරු ගුණයකුත් හුළංකීරිය අලවලට තිබෙනවා. අර්ශස් රෝගයට ගුණදායි හුළංකීරිය අල ලේ පිටවන අර්ශස් රෝගය සඳහා ප්‍රතිඵලදායක ඖෂධිය ආහාරයක්. නිතර නිතර මලපහ වන රෝගීන්ගේ රෝග තත්ත්වය සමනයට හුළංකීරිය සමත්.අම්ල පිත්තය බෝ නොවන රෝග ගණයටයි ගැනෙන්නේ. ආතරයිටිස් අර්ශස් මුත්‍ර පෙරීමේ රෝග ආදි රෝග බොහොමයක් අම්ල පිත්තයට නිසි ප්‍රතිකාර නොකිරීම නිසා ඇතිවන ආම රෝග ලෙසයි ආයුර්වේදයේ හඳුන්වන්නේ.ස්ථුලතාවට, රුධිරගත මේදය, දියවැඩියාව, පිළිකා ආදියත් බෝ නොවන රෝග ගණයට අයත් වේ. මේ රෝගවලට හේතු වන්නේ ආහාර රටාවේ විසමතාව හා ආහාරවල ජීව රසායනික සංයුතියයි. ඒ හැරුණු විට ජානමය හේතු බලපෑම් කරනවා.ලංකාවේ සාම්ප්‍රදායික ආහාර හා පෝෂණ රටාවේ ප්‍රධාන ස්ථානයක් ශාකමය ආහාරයන්ට හිමි වනවා. ලාංකිකයන් ගන්නා ආහාර අතරින් බොහොමයක් ඖෂධීය ගුණයෙන් යුක්තයි.ඒ ඖෂධීය ගුණයෙන් යුත් ආහාර අතරින් මොනර කුඩුම්බිය අක්මාවේ ක්‍රියාකාරිත්වය දියුණු කරන ශරීරයේ තැන්පත් වූ විස කොටස් ඉවත් කරන පලා වර්ගයක්. මොනර කුඩුම්බිය පණු රෝග සුවපත් කරනවා. නීරමුල්ලිය වකුගඩු ක්‍රියාකාරිත්වය නිවැරැදි කර රුධිර පිරිසුදු කර සන්ධිගත ආබාධ දුරු කරනවා.අක්කපාන මුත්‍රා පෙරීම පහසු කරවා මුත්‍රා ගල් දියකර හරින ඖෂධයක්.අඹරැල්ලා හෘදය ශක්තිමත් කරයි. ශරීරයේ මේදය දියකර හරී. සෙම බහුල රෝගයන්ට ගුණ දෙන අතර ආහාර රුචිය වඩවයි. කාබරංකා ශරීරයේ සෙම් ගතිය අඩු කරන හෘදය ශක්තිමත් කරන පලතුරකි.ශරීරයේ ඉන්ද්‍රියන් තුළ සහ සමස්ත ශරීරයේ ඇතිවිය හැකි අහිතකර තත්ත්වයන් සමනය කොට ආයුෂ වර්ධනය කරගැනීමට ආහාර ඖෂධ ලෙස භාවිත කිරීමෙන් හැකියාව ලැබෙන බව ආයුර්වේදයේ පෙන්වා දී ඇත. එසේ නම් ශරීරයේ ජීව රසායන ක්‍රියාවලිය අක්‍රමවත් වන සේ ආහාර භාවිතයෙන් වැළැකීම නිරෝගීව සිටීමට හේතු වන බව සිහි තබා ගැනීම වැදගත්ය.බෝ නොවන රෝග පාලනයට දේශීය ඖෂධීය ගුණයෙන් යුත් ආහාරයන්ට හැකියාව ඇත. එසේනම් හොඳින් කා බී ජීවත්වීමට මඟ සොයා යාමට අවධානය යොමු කිරීම වැදගත්ය.ටෙක්ලා පද්මිණි කාරියවසම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=am1210214</link>
    <topic>බිලිඳුන්ගේ මලපහවල විෂබීජ නැතැයි සිතන්න එපා</topic>
    <author>සාගරිකා</author>
    <content>බිලිඳුන්ගේ මලපහවල විෂබීජ නැතැයි සිතන්න එපාබස්නාහිර පළාත් සෞඛ්‍ය සේවා අධ්‍යක්‍ෂවිශේෂඥ වෛද්‍යතිලක් සිරිවර්ධනවසරකට ලෝක ජනගහනයෙන් මිලියන පනස්තුනක් දෙනා පාචනය නිසා මිය යනවා. පාචනය වැලැඳීමට ප්‍රධාන හේතුව අපිරිසුදු බව. අපිරිසුදු ජලය පානය කිරීමට වගේම හරිහැටි දෑත් නොසෝදා ආහාර ගැනීම. අපිරිසුදු දෑත්වල නියපොතු අතර රැඳුණු විවිධ බැක්ටීරියා හෝ වෛරස ශරීරගතවීම පාචනය වැලැඳීමට ප්‍රධානතම හේතුවක්.ළදරුවා මෙලොවට බිහි වූ පසුව ඔහුගේ සනීපාරක්‍ෂාව සම්පූර්ණයෙන්ම රැඳී තිබෙන්නේ මවගේ අතේ. රෝහලේදී නව ජන්මීන්ට අවශ්‍ය සුරක්‍ෂිත බව හා සනීපාරක්‍ෂාව මැනැවින් ලබාදීමට පහසුකම් වගේම පුහුණුවත් රෝහල් කාර්ය මණ්ඩලයට ලබා දීලා තිබෙනවා. ළදරුවා රෝහලෙන් නිවසට රැගෙන ගිය පසු ළදරුවාගේ, මවගේ මෙන්ම දරුවා රැකබලා ගන්නා අයගේද පෞද්ගලික ස්වස්ථතාව හා පිරිසුදු බව ඉතාම වැදගත්.අලුත උපන් දරුවා සාමාන්‍ය යහපත් උපත් බර සහිත දරුවකු නම් ඔහු පැය හයකට පසුව සබන් යොදා නැහැවීමට පුළුවන්. එහෙත් අඩු බර සහිත තරමක් දුර්වල දරුවකු එක්වරම නාවන්නේ නෑ. එවැනි දරුවන් පිරිසුදු කිරීම ඔවුන් රැකබලා ගන්නා හෙදියන් විසින් සිදු කරනු ලබනවා.අලුත උපන් බිලිඳා මවගේ සිරුරෙහි ඇති බැක්ටීරියා සහ වෛරසවලට තරමක් ප්‍රතිශක්තියක් දැක්වුවත් බැහැරින් එන විෂබීජවලට ඔරොත්තු දෙන්නේ නෑ. එහෙයින් දරුවාට කිරි දීමේ පටන් ඔහු නෑවීම, සේදීම, මලපහ ඉවත්කිරීම යන කටයුතු සියල්ලේදීම මව හෝ රැකබලා ගන්නා තැනැත්තිය විසින් තමන්ගේ දෑත් වැළමිටේ සිටම පහළට සබන් යොදා සෝදා ගැනීම ඉතාම වැදගත්.දරුවා ඇල්ලීමට පෙර වගේම දරුවාට කිරි දීමට පෙර මව සිය සිරුර මෙන්ම දෑතද සෝදා පවිත්‍රව තබා ගැනීම වැදගත්. අලුත උපන් බිලිඳාගේ මලපහ ඉවත් කිරීමේදී ඒවා වැසිකිලි වළකට ඉවත් කිරීම හෝ වළක් කපා වළලා දැමීම කළ යුතුයි. දරුවන්ගේ මළ මුත්‍රවල විෂබීජ නැතැයි යන්න අප සමාජයේ පවතින මිත්‍යාවක්. “අලුත උපන් කිරිකැටියා බොන්නේ කිරි විතරනේ. ඉතින් මලපහ අපිරිසුදු වෙන්නේ කොහොමද?” කියා ඒවා ඉවත්කොට සබන් යොදා අත නොසෝදන පිරිසක්ද සිටිනවා.කොතරම් කුඩා වුවත් දරුවන්ගේ මලපහවලත් විෂබීජ පිරී පවතිනවා. එහෙයින් දරුවා මලපහ කළ විට ඔහු හෝ ඇගේ සිරුර හොඳින් සබන් යොදා පිරිසුදු කළ යුතුයි. දරුවාගේ මලපහ රැඳුණු රෙදිකඩ සහ ඇඳුම් සබන් යොදා හොඳින් අතුල්ලා සෝදා තද අව්වේ වේළා ගත යුතුයි. ඒ රෙදි හොඳින් රත්කළ ඉස්ත්‍රික්කයකින් මැද දරුවාට ඇන්දවීමත් වැදගත්. දරුවා සෝදා රෙදි පිළි සෝදා අහවර වූ පසු මව හෝ දරුවාගේ කටයුතු කරන තැනැත්තියත් තම දෑත් සබන් යොදා අත සේදීම ඉතාම වැදගත්.අලුත උපන් දරුවාගේ පෙකණිවැල කපා ඉවත් කළ තුවාලය සුව වෙන්නට පෙර බොහෝවිට දරුවා නිවසට කැඳවා ගෙන යනවා. එහිදී දරුවා නාවන විට හෝ තුවාලය පිරිසුදු කිරීමේදී පෙකණිය පෙදෙස අල්ලන්නට පෙර මව හොඳින් තම දෑත් සෝදා ගෙන සිටිය යුතුයි.නොසේදු දෑතින් දරුවාගේ පෙකණිවැල ආශි‍්‍රත තුවාලය අතගෑම මෙන්ම තෙත සහිත දෑතින් ඒ ප්‍රදේශය ඇල්ලීම ද නුසුදුසුයි. පෙකණිවැලේ තුවාලය තුළින් දරුවාගේ සිරුරට විෂබීජ ඇතුළු වී එය පැසවන්නට පුළුවන්.නව ජන්මී මරණවලින් වැඩි කොටසක් සිදු වන්නේ ඉපදී මුල් දින කිහිපය තුළ. මේ මරණවලට ප්‍රධාන හේතුවක් වන්නේ බැහැරින් ළදරු සිරුරට විෂබීජ ඇතුළු වීම.මව මෙන්ම දරුවා රැක බලා ගන්නා අයද නිරතුරුව දෑත් හා සිරුර පිරිසුදුව තබා ගෙන දරුවාගේ කටයුතු ඉටු කිරීම ඉතා වැදගත්.අපි කවුරුත් නිතර අත සෝදනවා. ඒත් නිවැරැදිව අත සෝදනවාද යන්න වැඩි දෙනකු දන්නේ නෑ. නිවැරැදිව අත සේදීම සඳහා මූලික වශයෙන් කරුණු තුනක් සපුරා ගත යුතුයි.ගලා යන ජලය, සබන්, අත පිස දැමීමට පිරිසුදු රෙදිකඩක්නිවැරැදිව අත සේදීමේ පියවර කිහිපයක් තිබෙනවා.01. අත හොඳින් වතුරෙන් තෙමා ගන්න. මෙසේ තෙමීමේදී අවම වශයෙන් අතේ වැළමිටෙන් පහළටවත් තෙමා ගත යුතුය.02. දෙවැනුව අතේ හොඳින් සබන් ගා ගන්න.03. අත්ල හා ඇඟිලිකරු අනෙක් අතේ අත්ල හා අඟිලිකරු අතර හොඳින් අතුල්ලන්න.04. අත මිට මොළවා පිටි අල්ල අනික් අතේ අල්ලේ අතුල්ලන්න.05. මාපට ඇඟිල්ල අනෙක් අතින් හොඳට අතුල්ලන්න.06. ඇඟිලි තුඩු හා නියපොතු අනෙක් අතේ අත්ලේ සබන් පෙන මත ;හාඳින් අතුල්ලන්න.07. වළලුකර පෙදෙසේ වැඩිපුර කුණු රැඳෙන හෙයින් ඒ ප්‍රදේශය ද හොඳින් අතුල්ලන්න.08. පිරිසුදු ගලා යන ජලයෙන් අත්වල සබන් සේදී යන තුරු හොඳින් සෝදන්න.09. පිරිසුදු රෙදි කඩකින් අත් පිසඳා වියළා ගන්න.10. එම රෙදිකඩ දිනපතා සබන් යොදා සෝදා අව්වේ වේළා ගන්න.අත් සේදීමේදී මෙන්ම රෙදි සේදීමේදී ද මවගේ දෑතේ ඇති මුදුවල සබන් රැඳී තිබෙන්නට පිළිවන්. සබන් මෙන්ම එම මුදු තුළ විෂබීජ රැඳී තිබෙන්නටත් පුළුවන්. දෑත් සේදීමේදී ඇඟිලිවල රැඳි මුදු ද ගලවා ඒවායෙහි සබන් හෝ වෙනත් දේ රැඳී ඇත්නම් ඒවා ඉවත්කොට සෝදා දැමිය යුතුයි. එම සබන් හෝ විෂබීජ දරුවාගේ මුව තුළට යෑමටත් ආහාර පිසීමේදී ඒවාට එකතු වීමටත් ඉඩ තිබෙනවා.කෑමට පෙර හා පසු සබන් යොදා අත සේදීම, වැසිකිළියට යාමෙන් පසුව සබන් යොදා අත සේදීම, බස් රථයක ගමන් කළ විට, බාහිර ද්‍රව්‍ය අතගෑමෙන් පසුව, වැලි හෝ පස් අල්ලා සෙල්ලම් කළ පසුව මෙන්ම නිවසේ සුරතලයට ඇතිකරන සතුන් ඇල්ලීමෙන් පසුවද සබන් යොදා ඈත් සේදීම අත්‍යවශ්‍යයයි. දත් මැදීම, නියපොතු කොටට කැපීම, හිසකෙස් කොටට කපා මනාව පීරීම, පාවහන් පැලඳීම මෙන්ම අවශ්‍ය වූ කල සබන් යොදා දෑත් සේදීම ද යහපත් සෞඛ්‍ය පුරුදු. මේවා ළදරු කාලයේ පටන්ම මනාව පුහුණු කළ විට දරුවා වැඩිහිටියකු බවට පත් වන විට නිරායාසයෙන්ම ඔහුගේ පෞද්ගලික ස්වස්ථතාව සුරැකෙයි.සාගරිකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=ay1210211</link>
    <topic>හිරිමල් හිරු</topic>
    <author>- ඇහැලියගොඩ</author>
    <content>සංස්කාරක, හිරිමල් හිරු, සිළුමිණ, ලේක්හවුස්, කොළඹ 10 ලිපිනයට ඔබේ නිර්මාණ එවන්න. එහිදී අපට ඔබ හා සම්බන්ධ විය හැකි දුරකතන අංකයක් ද ලියා එවන්නට අමතක නොකරන්න.ජීවන සටනත් එක්ක ඔට්ටු වෙලා. හෙම්බත් වුණු විඩාපත් සිතට නැවුම් අස්වැසිල්ලක් ලැබිලා. නැවුම් සුවඳැති පොත් පිටු අතරේ හිත විඩා නිවනවා. වැලි කැට පුපුරු ගහන කොළොම්පුරවරයේ වුණත් සදාතනික වනාන්තරයක සිසිලස දැනෙන්නෙ පොත්වලින් දැනෙන සංවේදී ළෙන්ගතුකම නිසා. පොත්වලට ආදරේ කරන, පොත් එක්ක ජීවත්වෙන්න කැමති, දසදහස් ගණන් මිනිස්සු අතරේ හිරවෙවී තල්ලු වෙවී මමත් පොත් එක්ක ඒකාත්මික වුණා.හම ගිය කලිසම් සාක්කුවේ දුක් විඳින සොච්චම පොත්වලට වියදම් කරන්න ලෝබයි. ඒත් මේ පොත් අතර ලැබනෙ සැනසීම, සුවඳ විඳගන්න ලැබෙන එකත් සැපයි. පොත පෙරළෙනකොට දැනෙන සතුට, පොතේ අන්තිම පිටුව දකිනකොට හිරු දුටු පිණි වගේ වියැකිලා යනවා. ඒත් මේ මහා පොත්කන්ද දාල යන්න හිත හදාගන්න මට බෑ.එකපාරටම ඒ හුරු පුරුදු මුහුණ දැක්කහම මාව තිගැස්සිලා ගියා. ඇත්තටම ඒ ඔයාම තමයි. රෝස පාට පොඩි පැටවු දෙන්නෙකුත් එක්ක පොත් අතර තෙරපි තෙරපි පොත් තෝරන්නෙ ඔයාම තමයි. ටිකක් තරබාරු වෙලා හිටියත් මට ඔයාව අඳුරගන්න එක ඒ තරමටම අමාරු නැහැ. විදුලි සැරයක් වැදුණ වගේ හිත කම්පනය වෙලා ගියත් මම පැත්තකට වෙලා නිවී සැනසිල්ලෙ ටිකක් ඔයා දිහා බලා හිටියා. කඩසවසම් පිරිමියෙක් ඔයාගේ අතේ තිබුණ පොත් ටිකත් අරන් මුදල් ගෙවන්න කවුන්ටරයට ගියා. එකත් එකටම ඒ ඔයාගේ ආදරණීය සහකාරයා වෙන්න ඇති.හීන් දුකක් නොදැනුණාම නෙමෙයි හිතට. මේ ඉරහඳ යට කාලය මොන තරම් වේගයෙන් ඉගිලිලා ගිහින්ද? ඔයා දරු පැටවුනුයි, සැමියයි එක්ක පොත් ප්‍රදර්ශනේට ඇවිත්. මම, හිස් සාක්කුවයි, සංවේදී හිතයි එක්ක මේ පොත් ප්‍රදර්ශනේටම ඇවිත්.අවුරුදු ගානකට කලින් මේ වගේම දවසක අපි දෙන්නම එකතු වෙලා පොත් තේරුවා මට අද වගේම මතකයි. එදා ඔයා මට අරන් දුන්නු “අරණකට පෙම් බැඳ” පොත අදත් මගේ පොත් අතර අති සුන්දර වස්තුවක් වගේ විරාජමාන වෙලා වැජඹෙනවා. අදත් මට ජීවිතේ දුකක්, හිත් රිදවීමක් ඇතිවුණාම, ඒ සුන්දර පොතේ පිටු අතර මම දෙනෙත් ඔබා ගන්නවා. ජීවිතේ මොනතරම් පුදුමාකාරද?ඔයා සැමියත් එක්ක පරිස්සමට දරුපැටවුනුත් තුරුළු කරගෙන පිටවෙලා ගියා. සතුටින් ඉපිළෙන මුහුණත් දෑත්වල පිරුණු පොත් ගොඩත් දකිනකොට මට සුසුමක් පිටවුණේ ඉබේටම.බඩගිනි නිවාගන්න නිවසේ ඉඳන් මඟ බලා ඉන්න පුංචි පැටවු ටික මතක් වෙනකොට, තවත් දරුවෙක් කුස දරාගෙන කේඩෑරි වෙලා ගිය අත් දෙකෙන් මගෙ වැඩයි ගෙදර වැඩයි සේරම කරල හෙම්බත් වෙලා ඉන්න බිරිය මතක් වෙනකොට මේ තියෙන තුට්ටු දෙක පොත්වලට වියදම් කරන්න මට බෑ.හීන් සුසුමක් හෙළලා හිත හදාගත්තු මම පොත් සුවඳ අතර තිබුණු ගැහෙන හදවතත් අරගෙන, හිස් අතින්ම ආපසු එන්න බණ්ඩාරනායක පරිශ්‍රයෙන් එළියට බැස්සා.- ඇහැලියගොඩපී.එච්.එස්.පද්මසේනඅතිනත් පටලාගෙන පාළු මාවතේ නොගිය එක් අසුනක හිඳගෙන බස් රථයේ නොගිය මං ආදරේ යැයි කනට ළංවී කියන්නට බැරිවුණ දහස් ගණනක් වටිනා තෑගි දෙන්නට නොලැබුණ රඟහල කෙළවර අඳුරු නිමේෂෙක තනි නොවුණ මේ නිසාම මට අහිමිව ගිය මගේ පළමු පේ‍්‍රමය සොරකු සොරකම් කළ...  - නිට්ටඹුව ඉෂාන් ශානකලුහු බැඳි විට පලා දුවන මඟ හැරි විට හඹාන එන සෙවණැල්ලකි,  - වැල්ලව හසිත ජනරංජන දයාරත්නඅතු ඉතිවල මල් ඵල වියැකී ඉපලක් වූ දාට වැලක් එතෙන්ට කුරුල්ලෙකු වසන්නට ඉඩ හැර දිරා පත්වූ කල කැබලි ද පසට එක්වැ සරු කැරේ තුරුලතා  - වත්තල අ. ද. සුනිල්චේතිය ආයෙමත් ඇස් දෙක වකුටු කරලා මගෙ දිහාවෙ බැලුවා. කියාගන්න බැරි මොනවදෝ හැඟීම් ගොන්නක් ඒ ඇස් දෙක ඇතුළෙ හිර වෙලා පොරකනවා වගෙයි මට දැනුණෙ. නිහඬතාවයේ දෝංකාරය අතරින් මුහුදු සුළඟෙ සද්දෙ විතරක් අපි දෙන්නටම ඇහෙන්න ඇති මගෙ හිතේ.”දැන් මොකක්ද මං කරන්න ඕනි...” උත්තරේ පැහැදිලි නෑ කියලා දැන දැනමත් මං ප්‍රශ්නෙ හරි අපූරුවට කෙටියෙන් ඇහුවා.”මං දන්නෑ නදී...” චේතියගේ ඒ හිතුවක්කාර වචන පේළියට මම රවලා එයාගේ දිහාවේ බැලුවා. බැල්මෙ සැර කමටද මන්දා එයා මගෙ දෑසම මඟ හැරියා.”මං... මං... කිව්වෙ ඔයා කැමති තීරණයක් ගන්න.” චේතියට වචන පැටලුණා. එයා හැමදාමත් කළේ ඔය ටික. උත්තරේ මගෙ කටට දීලා නිශ්ශබ්ද වෙන එක තමයි එයාගෙ පුරුද්ද.අවුරුදු ගාණක අතීතයක් මහ මුහුදට විසි කරලා එදා චේතියයි මායි සදහටම වෙන් වුණා.කොහොම වුණත් චේතිය මාව දාලා ගියේ ඇයි කියන ප්‍රශ්නෙ දවස ගාණෙම මගෙ හිත මගෙන් අහද්දි ඒකට දෙන්න පිළිතුරක් මගෙ ළඟ තිබුණෙ නැහැ. වළදාපු අතීතයක් ගොඩ ගන්න වත් චේතිය ගැන මම හිතපු විදිය වැරදියි කියන්න වත් අද ළඟ පාතක එයා නැහැ. චේතියගෙ ඡායාරූපයක් අලවපු මරණ දැන්වීම අහම්බෙන් දැකලා මගෙ මුළු ජීවිතේම නතර වුණා වගේ දැනුණෙ ඒක වෙන්න ඇති. චේතියගේ අවසාන කටයුතු පහු වෙලත් සතියකටත් වැඩි කාලයක් ඉක්ම ගිහින්. විසිරුණු සිතිවිලි එක්ක මං අතරමං වුණා වගේ මට දැනුණා. එහෙත් අවුල් සහගත සිතිවිලි මාව චේතියගේ ගෙදරට අරන් ඇවිත් තිබුණා. තාමත් මිය නොගිය චේතියගේ මතකය අතරේ චේතියගේ අම්මා ඇස් දෙකේ කඳුළු පුරෝගෙන බලන් ඉන්නවා ඈත තියාම මං දුටුවා.”ආ... මේ දරුවනෙ.” මං ගැන ලොකු විස්තරයක් නොදැනගත්තත් අපේ සම්බන්ධකම් ගැන චේතියගෙ අම්මා යම්තාක් දුරට දැනගෙන හිටියා.”මට මළගෙදර ආරංචි වුණේ නෑ අම්මේ.” කියාගන්න බොහෝ දේවල් තිබුණත් වේදනාවයි කඳුළුයි යටපත් කරගෙන මං අමාරුවෙන් හිනා වුණා. හිනා වුණා කිව්වට නිකං පුරුද්දට දත් ටික එළියට දැම්මා වගේ.”හැම දේම හීනයක් වගේ දරුවො.” චේතියගෙ අම්මා ඒ හීනෙම අවතැන් වෙලා හිටියා.චේතිය මිය ගියේ දරුණු පිළිකා රෝගයකින් කියලා මං දැන ගත්තා. රුධිරයේ සුදු රුධිරාණු ප්‍රතිශතය අඩු වීම නිසා ලියුකේමියා රෝගි තත්Àවය ඔහුව මරණ මංචකයට ගෙන ගොස් තිබුණා. ජීවිතේ පළවෙනි වතාවට මං චේතිය ගැන හිතපු විදිය වැරදියි කියලා මට තේරුණා. හිත හයිය කරගෙන තවත් චේතියගේ නිවසේ ඉන්න බැරි නිසාම මම අම්මට සමුදීලා ආපසු එන්න පිටත් වුණා.එන්න කලින් චේතියගේ අම්මා මට චේතියගේ පෞද්ගලික දිනපොත දුන්නා.”දුව කවදා හරි දවසක ආවොත් මේක දෙන්න කියලයි පුතා අන්තිම මොහොතෙත් ඉල්ලුවේ.”චේතිය අපේ ආදරේ ගැන පිටු ගණන් ඒ දින පොතේ ලියලා තිබුණා. පුංචිම පුංචි හැම සිදුවීමක්ම හරි අපූරුවට චේතියගෙ අකුරුවල දැවටිලා තිබුණා. ඇස් දෙකේ කඳුළු පුරවගෙන මං ඒ පිටු දිගේ ඇවිද්දා. එක පැත්තකින් රෝගී තත්Àවයත් එක්ක චේතියව අඩපණ කරද්දි මගෙ ආදරේ මතකයත් එක්ක එයාජිවත් වෙන්න සටන් කරලා තිබුණා. මං දැන් දන්නවා චේතිය මාව අත හැරපු හේතුව. ඒත් එයානොදන්න දෙයක් තියෙනවා. මේ දේවල් මං කලින් දැනගෙන හිටියා නම් කවදාවත් චේතියව අත හරින්නේ නැහැ.  - විවෘත විශ්වවිද්‍යාලයේ ටෙක්ලා ජයන්ගනීහන්තාන කඳු මුදුන එදා වගෙමයි තවම හීතලම දවස් ටික ගෙවනවා මුදු සුළං හමාවිත් හිත කීරි ගැස්සුවත් මේ හිතට නිති පාළු මකනවාමිරිවැඩිය අස රැඳුණු සිනිඳු පා තෙමාගෙන නිල් වතුර හාදු රැලි නඟනවා ගයා නිම නොවු කවි සත්සරින් හුස්මගෙන මහවැලිය අසලින්ම ගැයෙනවාසෙංකඩගල පුරවරය තෙමී සේදී යන්න මහවැස්ස දවසකදි වැටෙනවා මල් වැටුණු කුඩ පේළි සරසවිය බිම දිගේ පාළු හුදෙකලා බව මකනවාදම්පාට හැන්දෑවේ හන්තාන කඳු අතරේ නිල් කොමළි සුදු සේල මුදනවා පාළු පෙම් හිතට මගෙ හැමදාම තුරුළු වන හන්තානෙ නිහඬ කව ඇසෙනවා  - පේරාදෙණිය සරසවියඑස්. ඒ. දර්ශිකා ලක්මිණිසිලි සිලියේ පරිත්‍රාණ තුරුලිය පත් මුමුනද්දි නුඹ සිහිවී දුක හිතුණා කඳුළැල් නෙතඟින් එද්දී... වැව් ඉස්මත්තේ වෙහෙරේ රන් කොත මුදුනින් පෙනෙනා පාළොස්වක සඳක් වගේ නුඹ හැමදාමත් දැනුණා නුඹ ආදර අරුණැල්ලයි මා සිත නම් තුරු වදුලට කුණාටු වැසි ඇද වැටුණයි අලුත් වතුර දොළ පාරට... ඔය ආදර තඩාකයේ මා හැර තව මල් පිපුණට සංහිඳ මත ආදරයේ සිත් මල පිදූවේ නුඹ හට.  - හම්බන්තොට ගැමුණු වික්‍රමසූරියජීවිතය දෙන අනුනට යැපීමට අවැසි දෑ නිපදවා සියොළඟ අහර දැනුම නොසඟවන පෝෂිතව නොම වී පරපෝෂිතව සෙවණ දෙන නොගෙන අනුනගෙ සෙවණ නිපදවන බිජු එළිය දී ලෝකය ජීවත් කරන නැසෙන පරපුර රකින දීගෙන හුස්ම පොද නසනු ගසයැයි අඳුර වැඩි තැනක් නොලැබ ලොවින් කිසිත් මැරෙන නුඹ... තමයි ගස  - අනුර ජයන්ත කුමාරමා කුස නොදැරුව පුංචි දුවේ ලේ කිරි නොවුණත් මගේ ළයේ නිම් නැති සෙනෙහස පිරී ගියේ ඔබ ආ දා සිට ලොවට අපේ...තරු අකුරු නෙළා දී දූට මගේ සිප් කිරෙන් දොවා සිත් අහස ඔබේ යහ ගුණත් කියා දී දිනෙන් දිනේ රැක ගනිමි ඔබ මගෙ නුවන් ලෙසේ  - බදුල්ල සජිනි දිල්ෂිකා“පේව්මන්ට් එකේ සූරන්න, සූරන්න සුව නොවන තුවාලය තණ්හාව වේ.”  - කුලියාපිටියේ එස්. හෙට්ටිගේසිත හඬනවා ඔබ ළඟ නැතිව නෙතු සොයනවා දකින්නට ඔබේ රුව මට ඇසෙනවා ඔබෙ හඬ නිතර මම ඉන්නවා ඔබ එනතුරු මවෙත  - නිකදළුපොතකුමුදිකා දර්ශනි අඹ ගහකට ගසා ගෙඩි බිම හෙළන්නෙමි දොඹ ඇට වලින් මිදුලේ ජිල් ගසන්නෙමි කඹයක් නෙවෙයි කඹ දහසක් කඩන්නෙමි සිඹ සනහන කෙනෙක් සොයමින් දුවන්නෙමි(කඹයකින් ගැට ගසා සිටි දරුවාගේ සිතෙහි උපන් කවියකි.) - කසුරිඡායාරූපය - අසේල කුරුළුවංශකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=aj1210211</link>
    <topic>ශ්‍රී ලංකන් එයාර්ලයින්ස් සමාගමට තොරතුරු තාක්ෂණ තවත් සහතිකයක්</topic>
    <author/>
    <content>ශ්‍රී ලංකන් එයාර්ලයින්ස් සමාගමට තොරතුරු තාක්ෂණ තවත් සහතිකයක්ගුණාත්මක කළමනාකරණ පද්ධති සම්බන්ධ මෘදුකාංග සංවර්ධනය සඳහා පිරිනැමෙන ISO 9001:  2008 සම්මානය දිනා ගනිමින් ශ්‍රී ලංකන් එයාර්ලයින්ස් තොරතුරු තාක්ෂණය පිළිබඳව තවත් ගෝලීය සම්මානයකින් පිදුම් ලැබීය.ශ්‍රී ලංකන් එයාර්ලයින්ස් සභාපති නිශාන්ත වික්‍රමසිංහ මෙසේ පැවසීය. “ශ්‍රී ලංකන් නිරතුරුව ජාත්‍යන්තර තත්ත්වවලට අනුකූලව සිය යටිතල පහසුකම් දියුණු කිරීමට කැපවී සිටී. ගුවන් සේවාව සහ දිවයිනේ ගුවන් සේවා ක්ෂේත්‍රය වෙනුවෙන් අතිශයින් කැපවී අප යන ගමන  ISO තත්ව අනුමැතිය ලැබීම නිසා තවත් ශක්තිමත් වී ඇත.”එහි ව්‍යාපාරික කටයුතු, තොරතුරු සුරක්ෂිතභාවය පිළිබඳ ගෝලීය තත්ත්වවලට අනුකූල බව සහතික කරමින්, තොරතුරු සුරක්ෂිත කිරීමේ කළමනාකරණ පද්ධතිය පිළිගැනීම සඳහා පසුගිය වසරේ පිරිනැමුණු ISO/ IEC 27001:2005 සහතිකය ශ්‍රී ලංකන් එයාර්ලයින්ස්හි තොරතුරු තාක්ෂණ අංශය විසින් හිමිකරගන්නා ලදී.ශ්‍රී ලන්කන්හි ප්‍රධාන විධායක නිලධාරි කපිල චන්ද්‍රසේන මහතා පැවසුවේ “සේවාවේ ගුණාත්මක බව, සංවර්ධනය හා ක්‍රමික වර්ධනය දියුණු කිරීමේ අරමුණින් අප ගුවන් සේවය බහුමාන වෙනස්කම් සිදුකරමින් සිටින මෙවන් අවස්ථාවක මෙම ගෝලීය සහතිකය ලැබීම ඉතා වැදගත් බවයි. ISO සහතිකය ප්‍රදානය මඟින් අප මෘදුකාංග සංවර්ධන ක්‍රියාවලිය ජාත්‍යන්තර ගුණාත්මක ප්‍රමිතියට ළඟාවී ඇති බව තවත් සනාථ කරන බව ද ඒ මහතා කියයි.නෙස්ලේ ලංකා සමාගම මෙම වසරේ සැප්තැම්බර් මාසය තුළ වාර්තාගත වැඩිම කිරි ප්‍රමාණයක් (ලීටර මිලියන 5 කට වඩා) එකතු කොට ඇත. සමාගමේ කිරි සංවර්ධන ව්‍යාපෘතිය හරහා දේශීය ග්‍රාමීය ආර්ථිකයට කරනු ලබන දායකත්වය පිළිබඳව සමාගමේ කළමනාකාර අධ්‍යක්ෂ ඇලොයිස් හොෆ්බවර් මහතා විසින් මහින්ද රාජපක්ෂ ජනාධිපතිතුමාට නොබෝදා පැහැදිලි කරන ලදි. එම අවස්ථාව සනිටුහන් කිරීම සඳහා නෙස්ලේ කළමනාකාර අධ්‍යක්ෂ හොෆ්බවර් මහතා ජනාධිපතිතුමා වෙත සමරු තිලිණයක් ද ප්‍රදානය කළ අවස්ථාව. නෙස්ලේ සහකාර උප සභාපති බන්දුල එගොඩගේ මහතා ද මෙහි වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=aj1210212</link>
    <topic>විෂබීජ නසා වාතය පිරිසුදු කරන CIC Wonder Bulb</topic>
    <author/>
    <content>විෂබීජ නසා වාතය පිරිසුදු කරන CIC Wonder Bulbඕරෙල් මැනුෆැක්චරින් සහ හයිබ්‍රිඩ් ටෙක්නොලොජීස් පුද්ගලික සමාගම් සමඟ එක්ව බලශක්තිය සුරකිමින්, අපිරිසුදු වාතය පිරිසුදු කිරීමේ හැකියාවෙන් යුතු නව සී.එෆ්.එල්.විදුලි බුබුළක් සී.අයි.සී. හෝල්ඩිංග්ස් සමාගම හඳුන්වා දෙයි.මෙම විදුලි බුබුළ හානිකර රසායන භාවියකින් තොර වූ පිරිසුදු නැවුම් වාතය අඛණ්ඩව ආශ්වාස කිරීමේ හැකියාව උදාකර දෙයි.”සී.අයි.සී. වොන්ඩර් බල්බ්” යනුවෙන් නම්කොට ඇති මෙම විදුලි බුබුළ සී.අයි.සී. ගෘහ රැකවරණ විසඳුම් නිපැයුම් පෙළට එක්වූ නවතම නිපැයුම වන අතර කිසිදු හානිකර සනීපාරක්ෂක රසායනයක් භාවිතයෙන් තොරව වාතයේ අඩංගු ක්ෂුද්‍ර ජීවීන් විනාශ කර දැමීමේ හැකියාවෙන් යුක්ත වේ. විදුලි බුබුළේ ආලේපකොට ඇති නවෝත්පාදන ද්‍රව්‍ය විෂ බීජ පමණක් නොව වාතයේ අඩංගු දුර්ගන්ධයන් ද විනාශ කර දමනු ලබයි.සී.අයි.සී. හෝල්ඩින්ග්ස් සභාපති බී.ආර්.එල්.ප්‍රනාන්දු මහතා මෙසේ පැවසීය. “අපේ ව්‍යාපාරික හවුල්කරුවන් සමඟ එක්ව මෙම සුවිශේෂී ආකාරයේ නැනෝ තාක්ෂණයෙන් යුත් විදුලි බුබුළ හඳුන්වාදීමට ලැබීම අපට මහත් අභිමානයක්. මේ ආකාරයේ නිපැයුම් වැනි පෙරළිකාර නිපැයුම් රැසක් අනාගතයේ දී සී.අයි.සී. වෙතින් මහජනයාට බලාපොරොත්තු විය හැකියි.”වටවල වැවිලි සමාගමේ ඩෑන් සිවරත්නම් මහතා පසුගියදා ඉන්දියාවේ බැංගලෝර් නුවර පැවැති ආසියානු පැසිෆික් මානව සම්පත් කළමනාකරණ සම්මේලනයේ දී ගෞරව රන් සම්මානයෙන් පිදුම් ලැබීය.දේශීය වැවිලි කර්මාන්ත ක්ෂේත්‍රයේ මානව සම්පත් සංවර්ධනය ප්‍රායෝගිකව ක්‍රියාවට නැංවීම ජාත්‍යන්තර වශයෙන් අවබෝධ කරගෙන ඇති බව මෙම සම්මානය මඟින් ජනතාවට තහවුරු කිරීමට හැකියාව ලැබී තිබේ.ඩෑන් සිවරත්නම් මහතා විසින් ප්‍රධාන විධායක ධූරය හොබවන බහුවිධ වගාවෙන් යුත් වටවල වැවිලි සමාගම “සංස්ථායික ගොඩනැඟීම” වෙනුවෙන් පිරිනැමෙන සම්මානයෙන් පිදුම් ලැබීය. සිංගප්පූරුව, ඉන්දියාව, මැලේසියාව හා පාකිස්ථානය වැනි රටවල් අබිබවා යමින් පළමු වරට ආසියානු කලාපයේ වැවිලි ක්‍ෂේත්‍රය වෙනුවෙන් මෙම සම්මානය හිමිකර ගැනීමට වටවල වැවිලි සමාගම සමත්වීම තවත් සුවිශේෂී කරුණක් විය.වතු ජනතාවගේ ජීවන ගුණාංග හා කාර්ය තත්ත්වය දශක ගණනාවක් පුරා පෙන්නුම් කළ විශිෂ්ට සංවර්ධනය ජාත්‍යන්තරය විසින් පිළිගත් බවට ලැබුණු සංඥාවක් ලෙස මේ සම්මාන හිමිවීමෙන් පිළිබිඹු වන බව ඩෑන් සිවරත්නම් මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=aj1210213</link>
    <topic>Asian Leadership උලෙළේදී ජනශක්ති ඉන්ෂුවරන්ස් සම්මාන 4ක් දිනයි</topic>
    <author/>
    <content>Asian Leadership උලෙළේදී ජනශක්ති ඉන්ෂුවරන්ස් සම්මාන 4ක් දිනයිජනශක්ති ඉන්ෂුවරන්ස් සමාගමේ අලෙවි අංශයේ සහකාර සාමාන්‍යාධිකාරි රවී බාල්රාජ් මහතා විසින් Asian Leadership සම්මාන උලෙළදී සම්මාන ලබාගත් අවස්ථාව.ජනශක්ති ඉන්ෂුවරන්ස්, ජාත්‍යන්තර ව්‍යාපාරකරණය තුළ සිය විශිෂ්ටත්වය තවදුරටත් සනාථ කරමින් පසුගියදා ඩුබායි හිදී පැවැති දෙවන Asian Leadership සම්මාන උලෙළේදී සම්මාන 4 ක් දිනා ගත්තේ ය.ශ්‍රී ලංකා කොටස් වෙළෙඳපළේ ලියාපදිංචි විශාලතම ප්‍රකාශිත ප්‍රාග්ධනය හිමි රක්ෂණ සමාගම වන ජනශක්ති ඉන්ෂුවරන්ස්, හොඳම නව්‍යකරණ ව්‍යාපාරය සඳහා වන Business Innovation,  රක්ෂණ ක්ෂේත්‍රයේ නායකත්වය සඳහා වන Industry Leadership හා සන්නාම නාම නායකත්වය සඳහා වන Brand Leadership මෙන් ම බැංකු හා මූල්‍ය සේවා විශිෂ්ටත්ව වෙළෙඳනාමය සඳහා වන Brand Excellence in Banking and Financial Services යන සම්මාන හිමි කරගෙන ඇත. ආසියාවේ දැවැන්ත ව්‍යාපාරික සමාගම් සහභාගි වූ මෙම සම්මාන උලෙළේ දී සම්මාන 4 ක් හිමි කරගත් එකම සමාගම වූවේ ජනශක්ති ඉන්ෂුවරන්ස් සමාගමයි.සමාගමේ අලෙවි අංශයේ සහකාර සාමාන්‍යාධිකාරි රවි බාල්රාජ් මහතා කියා සිටියේ ජාත්‍යන්තර වශයෙන් ප්‍රබල වෙළෙඳ නාම අභිබවා සම්මාන 4 ක් මෙම උලෙළේදී දිනාගැනීමට හැකිවීම අපගේ පාරිභෝගිකයන්ගේ අවශ්‍යතා හා ඉල්ලීම් වෙනුවෙන් නිරන්තරයෙන් නව්‍යකරණ සේවා සැපයීම වෙනුවෙන් අපගේ කැපවීම නැවත තහවුරු කිරීමක් බවත් ය.ඉන්දියාවේ තෙල් හා ගෑස් නිෂ්පාදන සහ ගවේෂණ සමාගමක් වන කේන් ඉන්දියා සමාගම ඉන්දියාවේ අන්ද්‍රා ප්‍රදේශ් හි ‘රාවා’ තෙල් සහ ගෑස් කැණීම් කට්ටිය තුළ සිදු කළ මෙහෙයුම් කටයුතු වෙනුවෙන් ජ්ධ්ඛ්ඛ්ධ් ආරක්ෂණ විශිෂ්ටතා සම්මානය පසුගියදා දිනා ගත්තේය.නවදිල්ලි නුවර දී පැවැති උලෙළේ දී ‘විශාල පරිමාණ’ කාණ්ඩය සඳහා පිරිනැමෙන ප්ලැටිනම් සම්මානය (පළමු ත්‍යාගය) කේන් ඉන්දියා සමාගමට හිමි විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=aj1210214</link>
    <topic>Construction Expo 2012 විශිෂ්ටතම සම්මානය ආපිකෝ සමාගමට</topic>
    <author/>
    <content>Construction Expo 2012 විශිෂ්ටතම සම්මානය ආපිකෝ සමාගමටමහා බැංකු අධිපති, අජිත් නිවාඩ් කබ්රාල් මහතා වෙතින් විශිෂ්ටතම වෙළෙඳ කුටියට පිරිනැමෙන සම්මානය රිචර්ඩ් පීරිස් සමාගමේ දේශීය නිෂ්පාදන හා බෙදාහැරීම් අංශයේ වෙළෙඳ කළමනාකරු, ඩෙරික් පෙරේරා මහතා ලබාගත් අවස්ථාව.Construction Expo 2012 ඉදිකිරීම් ක්‍ෂේත්‍ර ප්‍රදර්ශනයේ ප්‍රධාන සම්මානය වන විශිෂ්ටතම ප්‍රදර්ශන කුටිය වෙනුවෙන් පිරිනැමෙන සම්මානය රිචඩ් පීරිස් සමූහ ව්‍යාපාරයේ (ආපිකෝ) දේශීය නිෂ්පාදන හා බෙදාහැරීම් අංශය විසින් පසුගියදා පිදුම් ලැබීය.Construction Expo 2012 ප්‍රදර්ශනය නැරඹීමට පැමිණි කාගේත් ආකර්ෂණය ලද එම ප්‍රදර්ශන කුටිය සමන්විත වුයේ, ආපිකෝ සමාගමේ කීර්තිමත් නිෂ්පාදන වන ශ්‍රී ලාංකික පාරිභෝගිකයන්ට පූර්ණ ජල විසඳුම් සපයන වතුර ටැංකි, ආපිටෙක් වතුර පොම්ප, PVC ජලනළ හා උපාංග, විවිධ මාදිලියේ ආපිකෝ මෙට්ට, CFL බල්බ, විවිධ මාදිලියේ සෝෆා ඇතුළු ගෘභ භාණ්ඩ, රිජිෆෝම්, රබර් හා ප්ලාස්ටික්, සීලින් ෆෑන් නිෂ්පාදනවලිනි.ඩයමන්ඩ් ඉන්ටර්නැෂනල් ලංකා පුද්ගලික සමාගම, අපනයන ක්‍ෂේත්‍රයේ දැක්වූ විශිෂ්ට දක්ෂතා වෙනුවෙන්, ජාතික අපනයන මණ්ඩලය විසින් පිරිනැමූ රිදී සම්මානය දිනා ගැනීමට සමත් විය.නිතිපතා විධිමත්ව භාණ්ඩ අපනයනය කරන සමාගමක් ලෙස නම් දරා තිබෙන මේ සමාගම ලලිත් ද සිල්වා මහතාගේ අනුදැනුම යටතේ ක්‍රියාත්මක වෙයි. ග්‍රාමීය පෙදෙස්වල අවශ්‍ය අමුද්‍රව්‍ය වගාකරමින් තල, සෝයා සහ අපනයන භෝග නිෂ්පාදන නිපදවා අපනයනය කිරීමෙන් ඩයමන්ඩ් ඉන්ටර්නැෂනල් ලංකා පුද්ගලික සමාගම සාර්ථකත්වයට පත්විය. ලේක්හවුස් ආයතනයේ සාමාන්‍යාධිකාරි අභය අමරදාස මහතා වෙතින්, ඩයමන්ඩ් ඉන්ටර්නැෂනල් ලංකා පුද්ගලික සමාගමේ මෙහෙයුම් කළමනාකරු සමන් ගමගේ මහතා සම්මානය ලබා ගත්තේය.හිල්ටන් හෝටලයේ පසුගියදා පැවති විසිවන අපනයන සම්මාන උලෙළේ දී ඔවුන් දිනාගනු ලැබුවේ අපනයන සහ කෘෂිකාර්මික තොග අංශයේ (කුඩා පරිමාණ) සම්මානයයි. මෙවන් සම්මානයකින් පිදුම් ලැබීමට ඩයමන්ඩ් ඉන්ටර්නැෂනල් ලංකා පුද්ගලික සමාගම සුදුස්සෙකු බවට පත්වූයේ වසර ගණනාවක් පුරා ක්‍රමයෙන් වර්ධනය කරගත් අඛණ්ඩ දියුණුවයි. දේශීය සැපයුම්කරුවනගේ කාර්යක්ෂම සේවා සැපයීම මඟින් තෘප්තිමත් වන විදේශීය අනුග්‍රාහකයන් පිරිසක් බිහිවීම සමාගමේ සාර්ථකත්වයට හේතු විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=aj1210215</link>
    <topic>ඩයමන්ඩ් ඉන්ටර්නැෂනල් සමාගමට රිදී සම්මානය</topic>
    <author/>
    <content>ඩයමන්ඩ් ඉන්ටර්නැෂනල් සමාගමට රිදී සම්මානයඩයමන්ඩ් ඉන්ටර්නැෂනල් ලංකා පුද්ගලික සමාගම, අපනයන ක්‍ෂේත්‍රයේ දැක්වූ විශිෂ්ට දක්ෂතා වෙනුවෙන්, ජාතික අපනයන මණ්ඩලය විසින් පිරිනැමූ රිදී සම්මානය දිනා ගැනීමට සමත් විය.නිතිපතා විධිමත්ව භාණ්ඩ අපනයනය කරන සමාගමක් ලෙස නම් දරා තිබෙන මේ සමාගම ලලිත් ද සිල්වා මහතාගේ අනුදැනුම යටතේ ක්‍රියාත්මක වෙයි. ග්‍රාමීය පෙදෙස්වල අවශ්‍ය අමුද්‍රව්‍ය වගාකරමින් තල, සෝයා සහ අපනයන භෝග නිෂ්පාදන නිපදවා අපනයනය කිරීමෙන් ඩයමන්ඩ් ඉන්ටර්නැෂනල් ලංකා පුද්ගලික සමාගම සාර්ථකත්වයට පත්විය. ලේක්හවුස් ආයතනයේ සාමාන්‍යාධිකාරි අභය අමරදාස මහතා වෙතින්, ඩයමන්ඩ් ඉන්ටර්නැෂනල් ලංකා පුද්ගලික සමාගමේ මෙහෙයුම් කළමනාකරු සමන් ගමගේ මහතා සම්මානය ලබා ගත්තේය.හිල්ටන් හෝටලයේ පසුගියදා පැවති විසිවන අපනයන සම්මාන උලෙළේ දී ඔවුන් දිනාගනු ලැබුවේ අපනයන සහ කෘෂිකාර්මික තොග අංශයේ (කුඩා පරිමාණ) සම්මානයයි. මෙවන් සම්මානයකින් පිදුම් ලැබීමට ඩයමන්ඩ් ඉන්ටර්නැෂනල් ලංකා පුද්ගලික සමාගම සුදුස්සෙකු බවට පත්වූයේ වසර ගණනාවක් පුරා ක්‍රමයෙන් වර්ධනය කරගත් අඛණ්ඩ දියුණුවයි. දේශීය සැපයුම්කරුවනගේ කාර්යක්ෂම සේවා සැපයීම මඟින් තෘප්තිමත් වන විදේශීය අනුග්‍රාහකයන් පිරිසක් බිහිවීම සමාගමේ සාර්ථකත්වයට හේතු විය.ෆීනික්ස් සමාගම සිය 18 වැනි වෙළෙඳ ප්‍රදර්ශනාගාරය මීගමුවේ අංක 234, කොළඹ පාර, තෙල්වත්ත යන ස්ථානයේ විවෘත කරයි.ෆීනික්ස් සමාගම නොබෝදා රු. මිලියන 350ක ආයෝජනයෙන් නව නිෂ්පාදන කම්හලක් ඉදිකිරීමට මුල් ගල් තැබූ අතර එය යුනිලීවර් සමාගමේ ඇසුරුම් අවශ්‍යතා සපුරාලීම සඳහා කැපවනු ඇත.ෆීනික්ස් සිරි නිවස ප්‍රදර්ශනාගාර සංකල්පය යටතේ පිහිටුවන අතර සමාගම රට පුරා මෙවැනි ප්‍රදර්ශනාගාර පිහිටුවීමට අපේක්ෂා කරයි. සමාගමේ සියලු නිෂ්පාදන 100ක් පිරිසුදු ප්ලාස්ටික් සහ ආහාර ඇසුරුම් සඳහා යෝග්‍ය අමු ද්‍රව්‍ය වලින් නිපදවන බව සමාගමේ ප්‍රධාන විධායක හසිත ප්‍රේමතිලක මහතා පැවසුවේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=aj1210216</link>
    <topic>IHB ප්‍රථම සංවත්සරයේ දී 32 කට ඩිප්ලෝමා</topic>
    <author/>
    <content>IHB ප්‍රථම සංවත්සරයේ දී 32 කට ඩිප්ලෝමානයනා කරුණාරත්න මහත්මිය විසින් IHB ප්‍රථම වසර සංවත්සරය සනිටුහන් කරන කේක් ගෙඩියේ ප්‍රථම කෑල්ල කොණ්ඩා සැකසුම් හා රූපලාවණ්‍ය ක්ෂේත්‍රයේ ප්‍රමුඛයකු සහ ප්‍රවීණයකු වන ජැනට් බාලසූරිය මහත්මියට හා IHB හි ළාබාලතම සිසුවා වන පි‍්‍රයශාන්ට පිළිගන්වමින්.කොණ්ඩා මෝස්තර සැකසුම් සහ රූපලාවණ්‍ය ශිල්පීන්ගේ ආයතනය (IHB) දිවයිනේ කොණ්ඩා මෝස්තර සැකසුම් හා රූපලාවණ්‍ය අධ්‍යාපනයේ තත්ත්වය සහතික කිරීමේ අරමුණින් 2011 වසරේ දී පිහිටුවනු ලැබු ආයතනයකි. ධ්ඩ්ඕ හරහා ඉංගී‍්‍රසි, සිංහල, දෙමළ යන භාෂා ත්‍රිත්වයෙන් තමන්ට කැමති භාෂාවකින් ඉගෙනුම ලැබීමේ සහ විභාගයන්ට පෙනී සිටීමේ අවස්ථාව, සුදුසු ඉගෙනුම් උපකරණ හා ග්‍රන්ථයන් භාවිතය ආදී අවස්ථාවන් සිසුන්ට ලබා දේ. මෙම රූපලාවණ්‍ය තරග විභාගයන් දේශීයව මෙන්ම ජාත්‍යන්තරව ද පිළිගැනීමට ලක්ව ඇත.ලෝක කොණ්ඩා මෝස්තර සැකසුම් ශිල්පීන්ගේ සංගමයෙහි (OMC) පිළිගත් ආයතනයක් වන IHB විසින් තත්ත්වයෙන් ඉහළ පුහුණුවක් සිසුන් වෙත ලබා දෙන්නේ ඔවුන්ගේ වෘත්තීය අවස්ථාවන් සඳහා මෙන්ම උසස් අධ්‍යාපනය හා කළමනාකාරීත්ව අධ්‍යයනය සඳහා ද මංපෙත් පාදමිනි.මෙම ඔක්තෝබරයේ දී සිය ප්‍රථම වසර සනිටුහන් කරමින් IHB සිය වාර්ෂික ඩිප්ලෝමා ප්‍රදානෝත්සවය පැවැත්වූයේ හැකියාවෙන් පරිපූර්ණ, දක්ෂ සිසුන් 32 ක් වෙත කොණ්ඩා සැකසුම් හා රූපලාවණ්‍ය චිකිත්සාව සම්බන්ධයෙන් ජාත්‍යන්තරව පිළිගත් සහතිකපත් ප්‍රදානය කරමිනි. මෙයට අමතරව එහිදී 2013 හා 2014 වසර සඳහා විෂය පථය පුහුණු කරන ලද පුහුණුකරුවන් 14 දෙනෙක් හට දIHB අවසරලත් මධ්‍යස්ථාන සහතිකයන් පිරිනමන ලදී.කොමර්ෂල් බැංකුවේ ඉංග්‍රීසි භාෂා අධ්‍යාපනය ව්‍යාපෘතියේ සමාරම්භක වැඩසටහනකොමර්ෂල් බැංකුව සිය දෙවැනි ජාතික තලයේ ප්‍රජා සත්කාරක වැඩපිළිවෙළ ක්‍රියාත්මක කරමින් ග්‍රාමීයව වෙසෙන ලාංකේය සිසු දරු දැරියන්ට ඉංග්‍රීසි භාෂා අධ්‍යාපනය ලබාදීමට නව ව්‍යාපෘතියක් අරඹයි.බැංකුව මඟින් ක්‍රියාත්මක කරන තොරතුරු තාක්ෂණික අධ්‍යාපන ව්‍යාපෘතියට සමගාමීව මෙය සිදු කෙරේ.ශ්‍රී ලංකාවේ ඉංග්‍රීසි භාෂා අධ්‍යාපනය ලබාදීමේ වෘත්තීයමය ආයතනයක් වන ලයිෆ් ඉංග්ලිෂ් ඇකඩමි සමඟ එක් වෙමින් කොමර්ෂල් බැංකුව දිවයිනේ තෝරාගත් පාසල් කිහිපයක විෂය බාහිර ක්‍රියාකාරකමක් ලෙස මෙම ව්‍යාපෘතිය ක්‍රියාවට නංවයි.රත්නපුර කිරිඇල්ල මහා විද්‍යාලයේ දී පැවැත්වූ පළමු වැඩසටහන සඳහා වයස අවුරුදු 16ට වැඩි සිසු සිසුවියන් සහභාගි වූ අතර මේ සඳහා අවශ්‍ය මූල්‍යමය සහ පුහුණු උපකරණ කොමර්ෂල් බැංකුවේ සමාජ සත්කාරක භාරය මඟින් සැපයිණ.ආරම්භයේ දී සිසු සිසුවියන් 160 දෙනකු පාඨමාලාව සඳහා අයදුම් කලත් මේ සඳහා පැවැති දැඩි ඉල්ලුම මධ්‍යයේ සිසුන් සංඛ්‍යාව 250 දක්වා ඉහළ දමන්නට සිදු වූ බව බැංකුව පවසයි.කළමනාකාර අධ්‍යක්ෂ රවී ඩයස් මහතා කියා සිටියේ බැංකුව මඟින් දියත් කළ තොරතුරු තාක්ෂණ සාක්ෂරතා සහ ඉංග්‍රීසි අධ්‍යාපනය යන ප්‍රජා සත්කාරක ව්‍යාපෘති ද්විත්වයෙන් කොමර්ෂල් බැංකුව රටේ වඩාත් ඉහළම තාක්ෂණික හැකියාවන්ගෙන් යුතු බැංකුව බවට පත්වීමේ ඉදිරි දැක්ම සහ ‘පැහැබර අනාගතයක් උදෙසා’ යන බැංකුවේ අපේක්ෂාව හොඳින් පිළිබිඹු කෙරෙන බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=aj1210218</link>
    <topic>එටිසලාට් ඇන්ඩ්‍රොයිඩ් සමුළුව යාපනයේ දී</topic>
    <author/>
    <content>එටිසලාට් ඇන්ඩ්‍රොයිඩ් සමුළුව යාපනයේ දීඑටිසලාට් සමාගම විසින් ඇන්ඩ්‍රොයිඩ් තාක්ෂණය සම්බන්ධයෙන් ජනතාව දැනුවත් කිරීමට ගෙන යන වැඩසටහන්මාලාවේ 7 වැනි අදියර පසුගියදා යාපනය ටිල්කෝ සිටි හෝටලයේ දී පැවැත්විණි.’ඇන්ඩ්‍රොයිඩ් තාක්ෂණයේ ඵල නෙළාගන්නේ කෙසේද? යන තේමාව යටතේ පැවැත්වුණු මෙම සමුළුවට සහභාගි වූ ප්‍රදේශයේ ව්‍යාපාරිකයන්, වෘත්තීයවේදීන්, ව්‍යාපාරික ආයතන සහ ශිෂ්‍යයන් හට ඉතාම වැදගත් දැනුමක් මේ හරහා ලබා ගත හැකිවිය. ඇන්ඩ්‍රොයිඩ් තාක්ෂණය පිළිබඳ ජනතාව තුළ දැනුවත්භාවය වර්ධනය කිරීම හා එය භාවිතය සහ එහි ශක්‍යතාවයන් පිළිබඳව අවබෝධය ලබාදීම මෙම සමුළුවෙහි මූලිකම අරමුණ වී තිබිණි.ඇන්ඩ්‍රොයිඩ් මෙහෙයුම් පද්ධතියේ ක්‍රියාකාරිත්වය සහ තම දෛනික ක්‍රියාකාරකම්හිදී උපකාරී වන ඇන්ඩ්‍රොයිඩ් මෘදුකාංග පිළිබඳ හොඳ දැනුමක් ලබාගැනීමට මේ සඳහා සහභාගිවූවනට අවස්ථාව හිමි විය.ඇන්ඩ්‍රොයිඩ් යනු ගූගල් සමාගමට අයිති වන open source මෙහෙයුම් පද්ධතියකි. මෘදුකාංග නිර්මාණ කරුවන්ට මෙන්ම භාවිතා කරන්නන්ට ද ඇන්ඩ්‍රොයිඩ් තාක්ෂණය මනා සහයෝගයක් ලබාදෙයි.හමීඩියා, මෙම ඔක්තෝබර් මාසයේ දී දැවැන්ත ප්‍රවර්ධන වැඩසටහනක් ආරම්භ කරයි.‘Only in October’ යනුවෙන් නම් කර ඇති මෙම මිල අඩු කිරීමේ ප්‍රවර්ධන වැඩසටහන, දිවයින පුරා පිහිටි හමීඩියා ප්‍රදර්ශනාගාරවල දී මෙම ඔක්තෝබර් මාසය පුරාවට ක්‍රියාත්මකවේ. මෙම සියලු ප්‍රදර්ශනාගාරවල දී පුළුල් පරාසයක විහිදුණු පිරිමි, කාන්තා හා ළමා ඇඳුම් වර්ග ගණනාවක් අතුරින් මිල දී ගන්නා දෙවැනි අයිතමය වෙනුවෙන් 25% ක මිල අඩු කිරීමක් ලබා ගැනීමට පාරිභෝගිකයින්ට මේ අනුව අවස්ථාව හිමිවේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>21</day>
    </date>
    <link>http://www.silumina.lk/2012/10/21/_art.asp?fn=aj1210217</link>
    <topic>ආයෝජකයන්ට හොඳ මඟ පෙන්වීමක් ඕනෑ</topic>
    <author>තාරක වික්‍රමසේකර</author>
    <content>ආයෝජකයන්ට හොඳ මඟ පෙන්වීමක් ඕනෑවෙළෙඳ පොළ ගනුදෙනු සතිය ආරම්භයේ දී තරමක් වැඩි වූ බවක් පෙනෙන්නට තිබුණි. සතිය ආරම්භක දිනය වූ 15 වැනිදා සඳුදා ගනුදෙනු 6342 ක් වාර්තා විය. පෙර සතිය අවසානයේ වාර්තා වූයේ ගනුදෙනු 5613 කි.එන්වි රිසෝස්ට් කොටස් 20074008 ක් අලෙවි වීම දිනයේ කැපී පෙනුණි. ජේ. කේ. එච්. ස්වර්ණමහල් ෆිනෑන්ස්, එස් එම් බී ලීසිං (ඡන්ද බලය රහිත) කොටස් මිලියනය ඉක්මවා අලෙවි වූ සමාගම්ය.දිනයේ මිල ඉහළ යාම් අතුරින් සමාගම් කැපී නොපෙනුණ අතර මිල පහළ යාම් අතරින් සෙලිසින්ග් සමාගම කැපී පෙනුණි. රුපියල් 1249.80 ක් වූ කොටසක මිල එදින රුපියල් 1099.10 ක් දක්වා අඩු විය. ඒ පෙර දිනට සාපේක්ෂව රුපියල් 150.00 ක අඩුවීමකි. පසු දින එනම් 16 වැනිදා ආසිරි රෝහලේ කොටස් 4987647 ක් අලෙවි විය. බ්ලු ඩයමන්ඩ්, ෆී‍්‍ර ලංකා, නේෂන් ලංකා කොටස් මිලියනය ඉක්මවා අලෙවි වූ සමාගම්ය.ගුඩ් හෝප් කොටසක මිල රුපියල් 1204.10 සිට 1329.00 ක් දක්වා රුපියල් 124.90 කින් ඉහළ ගියේය.කොලෝනියල් මෝටර්ස් කොටසක මිල රුපියල් 218.00 සිට 165.50 ක් දක්වා රුපියල් 32.50 කින් ද ඩිමෝ කොටසක මිල රුපියල් 725.70 සිට රුපියල් 701.00 ක් දක්වා රුපියල් 24.70 කින් ද අඩු විය.පසු දින එනම් 17 වැනිදා බදාදා ගනුදෙනු යළි පහළ ගියේය. ඒ පෙර දින වාර්තා වූ 7900 ක් වූ ගනුදෙනු සංඛ්‍යාව 6848 ක් දක්වා පහළ යමිනි.ලංකා අයි ඕ සී කොටස් 1591126 ක් ද නේෂන් ලංකා කොටස් 1050653 ක් ද අලෙවි විය.කොටස් 100 කට වඩා අලෙවි වූ සමාගම්හි කැපී පෙනෙන මිල වෙනස් වීමක් දක්නට නොවුණි.පෙර සතිය සිකුරාදා සමස්ත කොටස් මිල දර්ශකය ඒකක 5738.24 ක් වූ අතර සතිය ආරම්භයේ දී එය ඒකක 5653.80 ක් ලෙස දැක්වුණි. අඟහරුවාදා එය ඒකක 5608.13 ක් ද බදාදා ඒකක 5586.40 ලෙස ද දැක්වුණි. මිලංකා මිල දර්ශකය පෙර සතිය සිකුරාදා ඒකක 5260.11 ලෙස ද සතිය ආරම්භක සඳුදා ඒකක 5160.34 ක් ලෙස ද දැක්වුණි. අඟහරුවාදා එය ඒකක 5094.10 ක් ලෙස ද බදාදා ඒකක 5055.52 ක් ලෙස ද දැක්වුණි.වෙළෙඳ පොළ ගනුදෙනු මෙසේ විධිමත් භාවයකින් තොරව ඉහළ පහළ යද්දී ආයෝජකයන් කොටස් මිල දී ගැනීම කෙරෙහි දැඩි දෙගිඩියාවකින් පසුවීම නිතරම දක්නට ලැබුණි.තැරැව්කාර සමාගම්හි උපදේශකවරුන්ට ද නිසි අයුරින් ආයෝජකයන් දැනුම්වත් කිරීම කෙරෙහි ද අපහසුතාවන්ට පත්ව ඇත. එහෙත් සමාගම් විසින් වරින්වර තම ගිණුම් ප්‍රකාශන මඟින් ආයෝජකයන් දැනුම්වත් කර සමාගම් ස්ථාවරභාවය හා ලාභ ලැබීම් ගැන දැනුම්වත් කිරීම නිසා ආයෝජකයන්ට ද වෙළෙඳ පොළ කෙරෙහි හොඳ දැනුමක් ලැබෙනු ඇතැයි වෙළෙඳ පොළ විසාරදයෝ පවසති.වාර්ෂික ගිණුම් ප්‍රකාශන නිකුත් කරනු ලබන ඇතැම් සමාගම් සංයුක්ත තැටිය පමණක් නිකුත් කිරීම නිසා ඇතැම් ආයෝජකයන් දැඩි අපහසුතාවන්ට පත්වූ බව ද වෙළෙඳ පොළ ආරංචි මාර්ගවලින් වාර්තා වේ. සංයුක්ත තැටිය සමඟ අවම වශයෙන් වාර්ෂික මහ සභාව පැවැත්වෙන දිනය හා තමන් වෙනුවට සහභාගි විය හැකි අයෙක් නම් කර යැවිය යුතු ෆෝර්මය (Proxy Form) හෝ එම සමාගම් විසින් එවා නොතිබීම නිසා කොටස් හිමියා වෙනුවට වෙනත් අයෙක් නම් කර යැවීම බොහෝ අයට ගැටලුවක් වී ඇත. මේ සම්බන්ධව ද කොළඹ කොටස් වෙළෙඳ පොළ මෙන්ම ශ්‍රී ලංකා සුරැකුම්පත් හා විනිමය කොමිෂන් සභාව අවධානය යොමුකළ යුතු බව ආයෝජකයෝ පවසති.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=aa1210281</link>
    <topic>ගුරුවරුන් 3100කට කඩිනම් මාරු</topic>
    <author>සුභාෂිණි ජයරත්න</author>
    <content>සුභාෂිණි ජයරත්නජාතික හා පළාත් පාසල් අතර ගුරු මාරුවීම් සිදුකරන ගුරු මාරු ප්‍රතිපත්තිය මේ වසර අවසාන වීමට පෙර අනිවාර්යයෙන්ම ක්‍රියාත්මක කිරීමට කටයුතු යොදා ඇතැයි අධ්‍යාපන අමාත්‍යාංශයේ ලේකම් ගෝඨාභය ජයරත්න මහතා ‘සිළුමිණ’ට පැවැසීය.මීට පෙර ගුරු මාරු ප්‍රතිපත්තිය ක්‍රියාත්මක වූයේ ජාතික පාසල් අතර වුවත් නව ගුරු මාරු ප්‍රතිපත්තිය හරහා වසර 8 ක් එකම ජාතික පාසලක සේවය කළ ගුරුවරු පළාත් හා ජාතික පාසල් යන දෙකටම මාරුවීම් ලැබීමට නියමිතය. ජාතික හා පළාත් පාසල් අතර ගුරු මාරු ප්‍රතිපත්තිය සඳහා අමාත්‍ය මණ්ඩල අනුමැතිය මේ වන විට ලැබී ඇත.ජාතික පාසල්වල ගුරුවරු 34300 ක් සේවය කරන අතර එයින් 3100 ක් එකම ජාතික පාසලක වසර 20 කට වඩා සේවය කර ඇති අයයි. එසේම එකම ජාතික පාසලේ වසර 10 කට වැඩි කාලයක් සේවය කරන ගුරුවරු 9130 ක් සිටින බව අධ්‍යාපන අමාත්‍යාංශය මඟින් හඳුනාගෙන ඇත.නව ගුරු මාරු ප්‍රතිපත්තිය අදියර කිහිපයකින් ක්‍රියාත්මක කරන අතර එකම ජාතික පාසලක වසර 20 කට වඩා සේවය කළ ගුරුවරුන්ට මුල් අදියර යටතේ මේ වසර අවසානයට පෙර මාරුවීම් ලබා දෙයි. මේ යටතේ ඉදිරියේ දී වසර 8 කට වඩා එකම පාසලක සේවය කළ සියලුම ගුරුවරුන්ට මාරු මණ්ඩලය හරහා මාරුවීම් සිදුකිරීමට නියමිතය.මේ සියලු මාරුවීම් සිදුකරන්නේ පාසල් අධ්‍යාපනයට ගැටලුවක් නොවන පරිදි හා පාසල් අධ්‍යාපනය සාධනීය මට්ටමකින් ඉහළ නැංවිය හැකි පරිදි බවත්, මේ වන විටත් ජාතික පාසල්වල විදුහල්පතිවරු විසින් අදාළ ගුරුවරුන්ගේ නම්, ගම් සහිත ලැස්තු ද අමාත්‍යාංශයට ඉදිරිපත් කර ඇති බවත් ලේකම්වරයා සඳහන් කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=aa1210282</link>
    <topic>දිවි නැඟුම කෙටුම්පත විසුරුවා ඇති උතුරු පළාත් සභාවේ අනුමැතියට යොමුකළ යුතු නැහැ</topic>
    <author/>
    <content>- සොලිසිටර් ජනරාල්දිවි නැඟුම පනත් කෙටුම්පත දැනට විසුරුවා ඇති උතුරු පළාත් සභාවේ අනුමැතියට යොමු කිරීම අවශ්‍ය නොවන බව සොලිසිටර් ජනරාල් නුවන්ජන් විජේතිලක මහතා ශ්‍රේෂ්ඨාධිකරණය හමුවේ පැවසීය.‘දිවි නැගුම’ පනත් කෙටුම්පතේ ව්‍යවස්ථාමය අනුකූලත්වය තීරණය කිරීම සඳහා අගවිනිසුරු ආචාර්ය ශිරාණි බණ්ඩාරනායක මහත්මිය ඇතුළු ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේ කැඳවූ අවස්ථාවේ සොලිසිටර් ජනරාල් වරයා එසේ පැවසීය.සෑම පළාත් සභාවක් යන්නෙන් අදහස් කරනුයේ දැනට බලාත්මකව පවතින පළාත් සභා බව පෙන්වා දුන් සොලිසිටර් ජනරාල්වරයා ඊට විසුරුවා හැර ඇති හෝ පිහිටුවා නැති පළාත් සභා අයත් නොවන බව පසුගිය ශ්‍රේෂ්ඨාධිකරණ නඩු තීන්දු උපුටා දක්වමින් පෙන්වා දුන්නේ ය.1991 ගොවිජන සේවා (සංශෝධන) පනත් කෙටුම්පත සම්බන්ධයෙන් ශ්‍රේෂ්ඨාධිකරණය ලබාදුන් තීන්දුව අනුව උතුරු නැඟෙනහිර පළාත් සභාව විසුරුවා හැර තිබේ. ඒ අනුව ජනාධිපතිවරයාට ‘සෑම’ පළාත් සභාවක් ම යන සඳහනේ අවශ්‍යතාවට අනුකූල විය නොහැක” යනුවෙන් සඳහන් වන බව පැවසූ ඒ මහතා ‘සෑම’ සභාවක් යන්නෙන් බොහෝ දුරට අදහස් කරනුයේ ක්‍රියාත්මකව පවතින පළාත් සභාවක් බවට කරුණු දැක්වීය.මේ අනුව දිවි නැගුම පනත් කෙටුම්පත විසුරුවා ඇති උතුරු පළාත් සභාවට යොමු කිරීම අනවශ්‍ය බව ද පෙන්වාදුන් ඒ මහතා එම විසුරුවා හැරීම අභියෝගයට ලක් කර නොමැති බව ද සඳහන් කළේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=aa1210283</link>
    <topic>මාධ්‍යවේදී මෝටර් රථ ණය 3 වැනිදා ජනපති අතින්</topic>
    <author>සුනිල් දයා අල්විස්</author>
    <content>සුනිල් දයා අල්විස්රජය මගින් පොලී රහිත සහනදායී ණය යෝජනා ක්‍රමය යටතේ මාධ්‍යවේදීන්ට හා කලාකරුවන්ට මෝටර් රථ මිලදී ගැනීමට රාජ්‍ය බැංකු තුනක් උපයෝගී කරගෙන ක්‍රියාත්මක කරන වැඩ සටහනේ සමාරම්භක උලෙළ මහින්ද රාජපක්ෂ ජනාධිපතිතුමාගේ ප්‍රධානත්වයෙන් නොවැම්බර් 3 වැනි සෙනසුරාදා පස්වරුවේදී අරලියගහ මන්දිරයේදී පැවැත්වේ.මහින්ද රාජපක්ෂ ජනාධිපතිතුමා විසින් මාධ්‍යවේදීනට සහ කලාකරුවන්ට ලබාදෙන සහනයක් ලෙස 2012 අයවැය යෝජනා මඟින් මේ වැඩපිළිවෙළ ක්‍රියාවට නංවා තිබේ.ලබන 3 වැනිදා අරලිය ගහ මන්දිරයේදී පැවැත්වෙන මෙහි සමාරම්භක උත්සවයේදී ජ්‍යෙෂ්ඨ ජනමාධ්‍යවේදීන්ට, සිනමා, ටෙලි නාට්‍ය ක්‍ෂේත්‍රයේ ශිල්ප ශිල්පිනියන්හට වාහන මිලදී ගැනීමේ සංකේතාත්මක ණය ප්‍රදානය ජනාධිපතිතුමා අතින් සිදු කෙරෙනු ඇත.ජනමාධ්‍ය අමාත්‍යාංශය මඟින් මාධ්‍යවේදීනට ලබාදුන් පොරොන්දුවක් මත ඔහුනට ලැප්ටොප් බෙදාදීමද මෙම අවස්ථාවේදීම සිදු කෙරේ.ණය සහන යටතේ වාහන මිලදී ගැනීමට අයදුම්පත් 1053 ක් ලැබී තිබුණි. මෙයින් නියමිත සුදුසුකම් ලබා තෝරා ගත් අයදුම් සංඛ්‍යාව 515 කි.මේ පිරිස වෙත මේ ණය මුදල් ලබාදීම ඉදිරි කාලයේදී අදියර කිහිපයකින් සිදුකරනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=aa1210284</link>
    <topic>මුහුද රළු නොවුණොත් “ලයන් එයාර්” ගොඩ</topic>
    <author/>
    <content>ත්‍රස්ත ප්‍රහාරයකින් මුහුදුබත් වුණු ‘ලයන් එයාර්’ ගුවන් යානය මේ මස 31 වැනි දින වන විට ගොඩ ගැනීමට අවශ්‍ය කටයුතු සූදානම් කරමින් පවතින බව නාවික හමුදා මාධ්‍ය ප්‍රකාශක කමාන්ඩර් කෝසළ වර්ණකුලසූරිය මහතා ප්‍රකාශ කරයි.මුහුදේ රළු ස්වභාවය නිසා දිනය නිශ්චිතව කිව නොහැකි බව කී ඒ මහතා ත්‍රස්ත විමර්ශන ඒකකය මඟින් ඉරණතිවු මුහුදේ එම ගුවන් යානය ගිලී ඇති දැයි සොයා බැලීම සඳහා කරන ලද ඉල්ලීමකට අනුව නාවික හමුදා කිමිදුම්කරුවන් යොදා එම යානයේ සැකිල්ල ඇති තැන හඳුනා ගැනීමට නාවික හමුදාව සමත් වූ බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=aa1210285</link>
    <topic>බලාගෙනයි..., මේ දිස්ත්‍රික්ක නායයනවා</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහමේ දිනවල රටේ බොහෝ ප්‍රදේශවල පවතින අධික වර්ෂාව නිසා රටේ දිස්ත්‍රික්ක 12 ක නායයෑමේ තර්ජන ඇතිවීමට ඉඩකඩ තිබෙන බවත් විශේෂයෙන් බස්නාහිර හා දකුණු පළාත්වල කණ්ඩි කඩාවැටීම් ඇතිවීමේ ඉඩකඩ වැඩි බවත් ජාතික ගොඩනැගිලි පර්යේෂණ සංවිධානයේ සභාපති ආර්.එම්.එස්. බණ්ඩාර මහතා පවසයි. මේ අනුව මහනුවර, නුවරඑළිය, කෑගල්ල, කළුතර, රත්නපුරය, මාතලේ, බදුල්ල, කොළඹ, ගාල්ල, මාතර, හම්බන්තොට දිස්ත්‍රික්කවල නායයාම් ඇතිවීමට ඉඩකඩ තිබෙන බව හෙතෙම පවසයි.විශේෂයෙන් මීටර් 1.5 ට වඩා උස් කඳු අසල පදිංචි අය අධික වර්ෂාව වසින විට අවට කඳුවල තම නිවාසවල නායයෑමේ පෙර නිමිති තිබේදැයි පරික්ෂාකාරී විය යුතු බවත් බණ්ඩාර මහතා අවධාරණය කරයි.මේ අතර නායයාමට ඉඩ ඇති ප්‍රදේශවල ගොඩනැගිලි ඉදිකිරීමේදි ජාතික ගොඩනැගිලි පර්යේෂණ සංවිධානයේ (NBRO) අනුමැතිය අනිවාර්යය කර තිබේ.හිටි අඩියේ ජල උල්පත් මතුවීම යම් ස්ථානයක ඇති ගස් විදුලි කම්බි කණු ආදිය හිටි අඩියේ ඇලවීම, ගොඩනැගිලිවල බිත්තිවල පොළොවේ පැලුම් ඇතිවීම, ඒවා විශාල වීම හිටි අඩියේ තිබෙන උල්පත්වලින් මඩ සහිත ජලය ගලා ඒම, තිබුණු ජල උල්පත් නැතිවී යාම නාය යෑම්වල පෙර නිමිතිවේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=aa1210286</link>
    <topic>අබලන් බස් රැසක් අගනගරයේ සැරිසරයි</topic>
    <author>තාරක වික්‍රමසේකර</author>
    <content>තාරක වික්‍රමසේකරලංගම මඟින් ධාවනයට නුසුදුසු ගර්හිත බස් රථ ලෙසින් වෙන්දේසි කරනු ලබන බස් රථ ඇතුළු වසර 25 කට වඩා ධාවනයේ යෙදවූ බස් රථ රැසක් කොළඹ නගරය හරහා ද ධාවනය කරනු ලබන බවට වාර්තා වී ඇත.මේ බස් රථ මගී ප්‍රවාහනයට නුසුදුසු තාක්ෂණික මට්ටමේ පවතින අතර බස්රථ අභ්‍යන්තරයේ ආසන පරතරය නිසි ලෙස නොපැවතීම ඇතුළු මගීන්ට අවහිර වන බාධා රැසක් දක්නට තිබේ.මගී සංගම් හා විවිධ පාර්ශ්වයන් මේ සම්බන්ධව පැමිණිලි ඉදිරිපත් කිරීමෙන් පසුව බස්නාහිර පළාත් මාර්ගස්ථ මගී ප්‍රවාහන අධිකාරිය විසින් ඒ සම්බන්ධව සමීක්ෂණයක් සිදුකර ඇතැයි එහි සභාපති උපුල් ශාන්ත ද අල්විස් මහතා සිළුමිණට කීය.අබලන් බස් රථ නිසා පරිසර දූෂණ ඇතුළු ගැටලු රැසක් ද මතුවී තිබෙන අතර මේ සම්බන්ධව බස් රථ හිමියන් සමඟ සාකච්ඡා කරන බව සභාපතිවරයා වැඩිදුරටත් කීහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=aa1210287</link>
    <topic>සපුගස්කන්ද වසා නැත</topic>
    <author>අරුණි මුතුමලි</author>
    <content>අරුණි මුතුමලිසපුගස්කන්ද තෙල් පිරිපහදුව වැසීම නිසා ඛනිජ තෙල් නීතිගත සංස්ථාව පාඩු ලබන බව අමූලික අසත්‍යයක් බවත් සිදුව ඇත්තේ ඉරානයට ඇමෙරිකාව විසින් පනවන සම්බාධක නිසා බොරතෙල් ලබා ගැනීමට නොහැකි වීමෙන් තාවකාලිකව පිරිපහදු කටයුතු නතර වීම පමණක් බවත් ඛනිජ තෙල් නීතිගත සංස්ථාවේ කළමනාකරණ අධ්‍යක්ෂ සුසන්ත සිල්වා මහතා පවසයි.ඉරානයෙන් ගෙන්වන බොරතෙල් පිරිපහදු කිරීම සඳහා සකසා ඇති සපුගස්කන්ද තෙල් පිරිපහදුවට ඇරබියන් ලයිට් හෝ ඕමාන් බ්ලෙන්ඩ් යෙදීමේ දී පිරිපහදු ධාරිතාව මෙට්‍රික් ටොන් 1000 න් පමණ අඩු වන අතර එමඟින් පිරිවැය බෙදී යාමේ ප්‍රමාණය වෙනස් වීම නිසා ලාභය අඩුවීමක් මිස පාඩුවක් සිදු නොවන බව ද ඒ මහතා පෙන්වා දෙයි. සපුගස්කන්ද පිරිපහදුවෙන් ඉරාන බොරතෙල් මෙට්‍රික් ටොන් 6000 ක් පමණ දිනකට පිරිපහදු කළ හැකි අතර අනෙක් වර්ග පිරිපහදු කළ හැක්කේ මෙට්‍රික් ටොන් 5000 ක් පමණ බව ද සුසන්ත සිල්වා මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=aa1210288</link>
    <topic>කිරිවලින් රට ස්වයංපෝෂිත කිරීම බලාපොරොත්තුවයි</topic>
    <author/>
    <content>- ආර්ථික සංවර්ධන අමාත්‍ය බැසිල් රාජපක්ෂකිරිවලින් රට ස්වයංපෝෂිත කිරීම සඳහා රජය ගෙන යන වැඩ පිළිවෙළට පෞද්ගලික අංශයෙන් ලැබෙන සහයෝගය අගය කළ යුතු බව ජනාධිපති ජ්‍යෙෂ්ඨ උපදේශක සහ ආර්ථික සංවර්ධන අමාත්‍ය බැසිල් රාජපක්ෂ මහතා පැවැසීය.අමාත්‍යවරයා සඳහන් කළේ කිරි ගොවියා ශක්තිමත් කරමින් කිරි නිෂ්පාදනය වැඩි කිරීමට අවශ්‍ය සෑම පියවරක්ම රජය ගන්නා බවත්, තව වසර කිහිපයකින් රට කිරිවලින් ස්වයංපෝෂිත කිරීම රජයේ අරමුණ බවත්ය.බියගම ප්‍රදේශයේ දහම් පාසල් දරු දැරියන් සඳහා නොමිලේ ඇන්කර් නිව්ඩේල් කිරි වීදුරුවක් ලබාදිමේ වැඩසටහන හා ෆොන්ටෙරා ආයතනයේ ඇන්කර් නිව්ඩේල් කිරි නිෂ්පාදන ක්‍රියාවලිය නිරීක්ෂණය කිරීමේ අවස්ථාවට එක්වෙමින් අමාත්‍යවරයා මෙම අදහස් පැවසීය.මෙහිදී තවදුරටත් අදහස් දැක්වූ ආර්ථික සංවර්ධන අමාත්‍ය බැසිල් රාජපක්ෂ මහතා සඳහන් කළේ අතීතයේ අප රට පස්ගෝරසවලින් ස්වයංපෝෂිතව තිබුණ ද එය පසුව අපෙන් ගිලිහී ගිය බවත්, අතිගරු ජනාධිපතිතුමන් විසින් ආරම්භ කළ ආහාරවලින් රට ස්වයංපෝෂිත කිරීමේ වැඩපිළිවෙළ යටතේ කිරි නිෂ්පාදනය ඉහළ නැංවීම සඳහා හොඳ වර්ගයේ එළදෙනුන් පිටරටින් ගෙන්වීම, ගව ගාල් ඉදිකරදීම, දියර කිරි සඳහා හොඳ මිලක් ලබාදීම වැනි පියවර රැසක් ගෙන ඇති බවත් ය.මෙම කටයුතු සිදුකරන අතරතුර ප්‍රදේශයේ දහම් පාසල් දරු දැරියන් සඳහා කිරි වීදුරුවක් ලබාදීමට ගත් පියවර අගය කරන බව ද, බැසිල් රාජපක්ෂ අමාත්‍යවරයා තවදුරටත් පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=aa1210289</link>
    <topic>ශ්‍රී ලංකාව විශිෂ්ට ආර්ථික සංවර්ධන මාවතක</topic>
    <author/>
    <content>ශ්‍රී ලංකාව විශිෂ්ට ආර්ථික හා සමාජ සංවර්ධනයක් අත්කැර ගනිමින් සිටින අතර අධ්‍යාපන සෞඛ්‍ය කෘෂිකාර්මික වැනි අංශවල සැලකිය යුතු දියුණුවක් අත්කැර ගනිමින් සිටින බව ද අමාත්‍ය ආචාර්ය සරත් අමුණුගම මහතා පවසයි.ආසියානු සංවර්ධන බැංකු අධ්‍යක්ෂ මණ්ඩලය මුදල් අමාත්‍යාංශයේ දී හමුවූ අවස්ථාවේ ඇමැතිවරයා එම අදහස් පළ කෙළේය.මහින්ද රාජපක්ෂ ජනාධිපතිතුමාගේ දූරදර්ශි නායකත්වය යටතේ සංවර්ධනය මෙන්ම සුබසාධන කටයුතු ද සමගාමීව සිදුවන බවත් මෙරට ප්‍රශ්න විසඳා ගැනීමේ දී රටට ගැළපෙන විසඳුම් ලබාදීම අරමුණ බවත් එම නියෝජිත පිරිසට පෙන්වා දුන්නේය. වසර තිහක පීඩාකාරී යුද්ධයෙන් පසු ශ්‍රී ලංකාව අත්පත් කරගනිමින් සිටින ආර්ථික ජයග්‍රහණ ගැන සඳහන් කළ අමුණුගම මහතා විශේෂයෙන් පීඩාවට පත්ව සිටි උතුරු නැඟෙනහිර ප්‍රදේශ ලබමින් තිබෙන පිබිදීම ගැන ද එම නියෝජිතයන්ට විස්තර කැර දුන්නේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=aa12102810</link>
    <topic>පාසල් බෑගයට හොඳ හයියක්</topic>
    <author>සුනිල් දයා අල්විස්</author>
    <content>සුනිල් දයා අල්විස්ලබන වසරේ සිට පාසල් බෑග් නිෂ්පාදනයේදී ප්‍රමිති කාර්යාංශයේ පිරිවිතර අනුගමනය කිරීමට බෑග් නිෂ්පාදකයන්ට අනිවාර්ය කැර ඇත. එම පිරිවිතරයන් අනුව පාසල් බෑග් දරුවන්ගේ ශරීරවලට ගැළපෙන පරිදි නිපදවීමට නිෂ්පාදකයන්ට සිදුවන අතර ප්‍රමාණ පහකින් නිෂ්පාදනය කිරීමට යෝජිත මේ බෑග් කුටීර දෙකකින්, කුෂන් කළ පළල් උරහිස් පටි ඉනපටිය සහ එහා මෙහා කළ හැකි ගාංචු යෙදීම ද අනිවාර්යය කර ඇත.පාසල් බෑග් ව්‍යාපෘතියේ පුරෝගාමී මෙහෙවරක නිරත වූ පිරිවිතර පිළිබඳ ක්‍රියාකාරී කමිටුවේ සභාපති ප්‍රජා වෛද්‍ය විශේෂඥ කපිල ජයරත්න මහතා පසුගියදා ප්‍රමිතියකින් යුතු පාසල් බෑගයක් භාවිතා කිරීමේ සෞඛ්‍ය විද්‍යාත්මක පදනම පෙන්වා දුන් අතර ඉදිරියේදී මෙම පාසල් බෑගය දරුවන්ට ලබාදීම උදෙසා මවුපියන් උනන්දු කරවන උපදෙස් සහිත චක්‍ර ලේඛයක් ද අධ්‍යාපන අමාත්‍යාංශය මගින් ප්‍රසිද්ධියට පත් කිරීමට නියමිතව ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=aa12102811</link>
    <topic>දිය ඇලි සැරයි ළඟට යන්නෙ බලාගෙනයි</topic>
    <author>අමල් යශෝමන් ජයසිංහ</author>
    <content>අමල් යශෝමන් ජයසිංහදිවයින පුරා දැනට පවත්නා අයහපත් කාලගුණික තත්ත්වය මත දියඇලි 62 ක් සක්‍රීයව පවතින බැවින් ජලධාරා ඇද හැළෙන ස්ථාන අසල දියනෑම ඉතා අනතුරු සහගත බව රත්නපුර දියඇලි යොවුන් මිතුරු සංසදයේ සභාපති අසිත් ඉන්දික වීරවර්ධන මහතා සිළුමිණට පැවැසීය.සක්‍රීය දියඇලි වශයෙන් සබරගමුව පළාතේ ශි‍්‍ර පාද අඩවිය ආශි‍්‍රත වේවැල්වත්තේ ගොක්සින්, බේරුවත්ත හා අලුකොල, කුරුවිට බෝපත් හා දොඩම්, කෑගලු දිස්ත්‍රික්කයේ දෝතලු හා කිතුල්ගල, කල්තොට දුහුවිලි හා පැල්මඩුල්ලේ කිරිඳි හා පුලුන්, නුවරඑළියේ බේකර්ස්, මාතලේ බමර කිරිඇල්ල, බදුල්ලේ දියලුම හා කොස්ලන්ද හා වැල්ලවායේ රාවණා ආදී දියඇලි 62 ක් නම් කැර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=aa12102812</link>
    <topic>හොරෙන් යන්න ගිය ෆොස්පේට් රේගුවේ හිරවේ</topic>
    <author>අරුණි මුතුමලී</author>
    <content>අරුණි මුතුමලීෆොස්පේට් පොහොර ලෙස හඳුන්වමින් කිලෝ ග්‍රෑම් 50000ක පමණ ෆෝසපේට් අමුද්‍රව්‍ය තොගයක් රටින් පිට කිරීමට ගත් උත්සාහයක් රේගුව විසින් වළක්වා ඇතැයි ශ්‍රී ලංකා රේගුවේ නියෝජ්‍ය අධ්‍යක්ෂ සමන්ත ගුණසේකර මහතා පවසයි.මේ සිද්ධියට සම්බන්ධ වූවන් සොයා ගැනීම සඳහා පරික්ෂණ පැවැත්වෙන බව ද ඒ මහතා කීය.ඒ අතර සුදු හඳුන් තොගයක් බුලත් අතර සඟවා ඉන්දියාවට ගෙනයාමට උත්සාහ කළ පකිස්තානු ජාතිකයකු ද රේගුව මඟින් අත්අඩංගුවට ගෙන ඇත.සුදු හඳුන් තොගය රාජසන්තක කර ඇති අතර වරදකරුට රුපියල් ලක්ෂයක දඩ නියම කැර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=aa12102813</link>
    <topic>දරුවන් රකින්න තුන් අවුරුදු සැලැස්මක්</topic>
    <author>රමණී සුබසිංහ</author>
    <content>රමණී සුබසිංහදරුවන්ගේ ආරක්ෂාව තහවුරු කිරීම සඳහා තුන් අවුරුදු සැලැස්මක් සකස් කිරීමට කටයුතු යොදා ඇතැයි පරිවාස හා ළමාරක්ෂක සේවා කොමසාරිස් යමුනා පෙරේරා මහත්මිය පවසයි.මේ සැලැස්ම මඟින් දරුවන්ට සමාජය මඟින්ම ආරක්ෂාව සැලසීමේ ක්‍රමවේදයක් ක්‍රියාවට නැංවීම සිදුවනු ඇතැයි ද ඒ මහත්මිය පවසයි.මාධ්‍ය හා ප්‍රකාශන, මානව සම්පත් සංවර්ධනය, අර්ථාන්විත ළමා සහභාගිත්වය වැනි කරුණු රැසක් මූලික කැරගෙන මේ සැලසුම සැකසෙනු ඇත. නව සැලැස්ම දිවයින පුරා ප්‍රාදේශීය ලේකම් කාර්යාලවලට අනුයුක්ත ළමා හිමිකම් ප්‍රවර්ධන නිලධාරීන් හරහා ක්‍රියාවට නැංවීමට පියවර ගෙන ඇති බව ද ඇය සඳහන් කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=aa12102814</link>
    <topic>නායකත්ව පුහුණුව ගැන අදහස් විමසයි</topic>
    <author/>
    <content>උසස් අධ්‍යාපන අමාත්‍යාංශය හා රාජ්‍ය ආරක්ෂක අමාත්‍යාංශය ඒකාබද්ධව ක්‍රියාත්මක කරන විශ්වවිද්‍යාල ශිෂ්‍යයන් සඳහා වන නායකත්ව පුහුණු වැඩ සටහන සඳහා විශ්වවිද්‍යාල උපකුලපතිවරුන්ගේ හා විශ්වවිද්‍යාල ආචාර්ය සමිති සම්මේලනයේ අදහස් විමසීමට උසස් අධ්‍යාපන අමාත්‍යාංශය බලාපොරොත්තු වෙයි.උසස් අධ්‍යාපන අමාත්‍යාංශයේ ජ්‍යෙෂ්ඨ නිලධාරියෙක් සිළුමිණට ප්‍රකාශ කළේ ඉදිරියේ දී නායකත්ව පුහුණුව වඩාත් හොඳින් ක්‍රියාත්මක කිරීමට අවශ්‍ය සංශෝධන ලබා ගැනීමට මෙසේ ආචාර්යවරුන්ගේ අදහස් විමසීමට තීරණය කළ බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=ab1210285</link>
    <topic>අපේ රටට ජගත් අවධානය යොමුවුණු ලෝක බලශක්ති සමුළුව</topic>
    <author>සුනිල් දයා අල්විස්</author>
    <content>ජනාධිපති ආර්යා ශිරන්ති රාජපක්ෂ මැතිනිය ලෝක රාජ්‍ය නායක ආර්යාවන්ගේ සමුළුව අමතයි.ඩුබායිහි ඉකුත් 22 වැනිදා පැවැති ලෝක බලශක්ති සමුළුව ඇමැතීමට මහින්ද රාජපක්ෂ ජනාධිපතිතුමා ඩුබායි රාජ්‍යය බලා දිවයිනෙන් පිටත්ව ගියේ ඉකුත් 21 වැනිදාය.ජනාධිපතිතුමා සමඟ ජනාධිපති ආර්යා ශිරන්ති රාජපක්ෂ මැතිනිය, විදේශ කටයුතු ඇමැති මහාචාර්ය ජී. එල්. පීරිස්, විදුලිබල හා බලශක්ති නියෝජ්‍ය ඇමැති පේ‍්‍රමලාල් ජයසේකර, ජනාධිපති උපදේශක පාර්ලිමේන්තු මන්ත්‍රී සචින් වාස් ගුණවර්ධන, බස්නාහිර පළාත් සභා මන්ත්‍රී නවුෆර් ෆවුසි, ජනාධිපති ලේකම් ලලිත් වීරතුංග යන මහත්වරු ද සහභාගි වූහ.ලෝක බලශක්ති සමුළුවේ දී මහින්ද රාජපක්ෂ ජනාධිපතිතුමාට ද එම සමුළුව ඇමැතීමට අවස්ථාව සැලසී තිබුණි.ආසියානු රටවල් විසින් අත්විඳිනු ලබන බලශක්ති සම්පත් ඌනතාව ආර්ථික සංවර්ධනය කරා යන ආසියාතික රටවල ඉදිරි ගමනට බලවත් බාධාවක් බව ද මෙහිදී පෙන්වා දුන් ජනාධිපතිතුමා සාධාරණ වූත් සම සේ බෙදී යන්නා වූත් ආකාරයෙන් බලශක්ති සම්පත් හවුලේ භුක්ති විඳීමේ දී සංවර්ධනය වෙමින් පවත්නා රටවල අපේක්ෂාවන් සහ හිමිකම් පිළිබඳව විශේෂයෙන් සලකා බැලිය යුතු බව ද ජනාධිපතිතුමා මෙහිදී පෙන්වා දුන්නේය.ඩුබායි හි පැවති ලෝක බලශක්ති සමුළුවට සහභාගි වූ රාජ්‍ය නායකයෝ සමූහ ඡායාරූපයකට පෙනී සිටි අයුරු.ඩුබායි හි ශ්‍රී ලාංකිකයන් හමුවූ අවස්ථාවමෙම සමුළුවේ එළඹුණ තීරණය අනුව සෑම වසරකම ඔක්තෝබර් 22 වැනි දින ලෝක බලශක්ති දිනය ලෙස සැමරීම යෝජනා කැරිණි. සමුළුවට සහභාගි වූ රාජ්‍ය නායකයෝ 21 දෙනෙකු මෙය අනුමත කරමින් අස්සන් තැබූහ.දෙදහසකට අධික නියෝජිතයෝ පිරිසක් ද මේ සමුළුවට ලෝකයේ රටවල් රාශියකින්ම සහභාගි වූහ. බලශක්ති තාක්ෂණය සංවර්ධනය සහ අනාගත බලශක්ති සුරක්ෂිතතාවය සඳහා කාබනික බලශක්ති වැඩි දියුණු කිරීම සමුළුවේ ප්‍රධාන අරමුණු අතර විය.මෙම සමුළුවට සහභාගිවීමට පැමිණ සිටි ලෝක රාජ්‍ය නායකයන් කිහිප දෙනෙකු සමඟ සාකච්ඡා කිරීමට ජනාධිපතිතුමාට අවස්ථාව උදාවිය. ඩුබායිහි වෙසෙන ශ්‍රී ලාංකිකයන් හමුවීමට ද ජනාධිපතිතුමා මෙම සංචාරයේ දී අමතක නොකළේය.ත්‍රස්තවාදය පරදා ශ්‍රී ලංකාවේ සංවර්ධනයට වැඩ කටයුතු රාශියක් ගතවූ කාලයේ දී සිදුවෙමින් පවතින බව ද රටේ දියුණුවක් ඇතිකර තිබෙන බව ද නිවාඩුවකටවත් ශ්‍රී ලංකාවේ තත්ත්වය ඇවිත් බලා යන්නැයි ද ජනාධිපතිතුමා එරට ශ්‍රී ලාංකිකයන්ගෙන් ඉල්ලා සිටියේය.ජනාධිපති ආර්යා ශිරන්ති රාජපක්ෂ මැතිනිය ද ඩුබායි සංචාරයේ දී එරට පිහිටි අන්තර්ජාතික ප්‍රදර්ශන සම්මන්ත්‍රණ ශාලාවේ පැවැති ලෝක රාජ්‍ය නායක ආර්යාවන්ගේ සමුළුවට සහභාගි වූවාය.තිරසාර සංවර්ධනයක් උදෙසා අනාගත පරපුර වෙනුවෙන් බලශක්තිය සුරැකීමට කාන්තාවන් ප්‍රමුඛත්වය ගෙන කටයුතු කළ යුතු බව ද මෙම සමුළුව අමතමින් ජනාධිපති ආර්යා ශිරන්ති රාජපක්ෂ මැතිනිය පැවසුවාය.සුනිල් දයා අල්විස්ඡායාරූප- සුදත් සිල්වා, ලලිත් වැලිවිටිගොඩඉන්දීය ඛනිජ තෙල් හා ස්වභාවික සම්පත් ඇමැති ජායිපාල් රෙඩ්ඩි මහතා ජනාධිපතිතුමා හමුවූ අවස්ථාව. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=ab1210286</link>
    <topic>දේශපාලන ගමන් මඟ බබළවන ගිරුවායේ ගැමියා කතානායක චමල් රාජපක්ෂ</topic>
    <author>සටහන සහ ඡායාරූපය</author>
    <content>ඔක්තෝබර් 30 වෙනිදාට යෙදෙන කතානායක චමල් රාජපක්ෂ මහතාගේ ජන්ම දිනය නිමිත්තෙනි.සුදු ජාතික ලියුම්කරුවකු වූ ලෙනාඩ් වුල්ෆ් දුටු එදා බැද්දේගම... වැල්ල පිරුණු හම්බන්තොට... අද... නිල්ල පිරුණු සොඳුරු කෙම්බිමකි. හෙට එය සියල් සිරියෙන් සපිරි මුළු ආසියාකරයේ ම අග නගරයයි. වාණිජ කේන්ද්‍රස්ථානයයි. ගුවන් හා නාවික මධ්‍යස්ථානයයි.මේ යුග පෙරැළියට මං පෙත් විවර කළ සිය දහඩිය කඳුළ ශ්‍රමය වීරිය දහිරියේ බීජ වපුරමින් ඊට සිය ජීවිතය පොහොර කරමින් ඉන් ලද රන් අස්වැන්නේ උරුමක්කාරයන් බවට සිය උපන් බිමේ ජනතාව පත් කොට ඔවුන්ගේ සතුටු කඳුළු දැක තුටු වෙමින් එය තම ජීවන හුස්ම පොද කරගත් උතුම් මිනිසකුගේ 70 වැනි උපන් දිනය 30 වැනිදාට යෙදී තිබේ. ඔහු දකුණු ලක රෝහණ පුරවරයේ ගිරුවායට පමණක් නොව සමස්ත ශ්‍රී ලංකාවේම දේශපාලන ගමන් මඟ බැබළවූ පොඩි මිනිහාගේ කඳුළු පිහින්නට උපන් දේශපාලකයා ලෙස කට පුරා කිව හැකි ජනතා නායකයෙකි.සිය අත්තම්මාගේ නිවෙස පිහිටි මාතර පාලටුව දිසානායක වලව්වේදී ඩී.ඒ. රාජපක්ෂ ආදර තාත්තාගේ දන්දිනා සමරසිංහ දිසානායක සෙනෙහෙබර මවුතුමියගේ කුළුදුල් පුතු වෙමින් 1942 වසරේ ඔක්තෝබර් මස 30 වැනිදා මෙලොව එළිය දුටු චමල් ජයන්ත රාජපක්ෂ දින දින හැදී වැඩුණේ ජයන්ති, මහින්ද, චන්ද්‍ර, ගෝඨාභය, බැසිල්, ප්‍රීති, ගාන්ධිනී සහ ඩඩ්ලි යන සහෝදර සහෝදරියන් අට දෙනෙකුට ආදර්ශවත් ලොකු අයියණ්ඩිය වෙමිනි. පවුලක වැඩිමලා යහපත් ගුණගරුක සිරිතට විරිතට ගරු කරන අයකු වීම එම පවුලේ සාර්ථකත්වයට බල පවත්වනුයේ නිරායාසයෙනි.චමල් මේ සියලු ගුණාංගයන්ගෙන් පිරිපුන් අයකු වීම මහින්දට, බැසිල්ට, ගෝඨාභයට, ජයන්තිට, ගාන්ධිනීට, පමණක් නොව මැදමූලනේ රාජපක්ෂ මහගෙදරට ආලෝකයක් ම විය.දයාබර ලොකු මල්ලී මහින්ද රාජපක්ෂ ද කැටුව කඳුහෙල් වන ගහණ ගුරු පාර හරහා ඔබ මොබ සැරි සරමින් ඔවුහු ගහකොළ සතා සිවුපාවා මෙන් ම ගිරුවායේ ගොවි එඬේර ධීවර මිතුරු කැළගේ දුක සැප ලෙස හඳුනා ගත්හ. ඔවුන්ගේ බලාපොරොත්තු, ඔවුන්ගේ සුවසෙත අභිලාශයන් මෙන් ම හුස්ම පොදේ රාවය පවා ඔහුට පැහැදිලි විය.එදා චමල්ගේ ලොකු අප්පච්චි ඩී.එම්. රාජපක්ෂයන් රාජ්‍ය මන්ත්‍රණ සභාවේ උගුර ලේ රහ වනතුරු වාග් ප්‍රහාරයේ යෙදුණේ මේ නෝක්කාඩුකම් අරියාදුකම් අසාධාරණකම්වලට එරෙහිව ය. එතුමාගේ ඒ හැරවුම සහිත ඇරැඹුම උරුමයෙන් හිමිකර ගත් චමල් ගේ ආදර තාත්තා ඩී.ඒ. රාජපක්ෂයන් ගමේ ලියද්දේ වක්කඩෙන් දෑත් දෝවනය කොට නාම යෝජනා පතට අස්සන් තබා මැති සබය තරණය කළේ සිය ගෙන්දගමේ උපන් දුප්පතාගේ නිබඳ හිත සුව පිණිසම ය.සිය නාඹර වියේදී ම ශ්‍රී ලංකා පොලිස් සේවාවට පිවිසි චමල් රාජපක්ෂ 1985 වසරේ දී ජනතාවට අජීර්ණය වී තිබූ මෙරට දේශපාලනය නව මාවතකට යොමු කරලීමේ අරමුණින් ක්‍රියාකාරී දේශපාලනයට අවතීර්ණ වූයේ රුහුණේ වමේ හද ගැස්ම මැනැවින් හඳුනා ගනිමිනි. එතැන් පටන් ඔහුගේ දේශපාලන ජීවිතය කැපවූයේ ශ්‍රී ලංකා නිදහස් පක්ෂයේ නිල් මිනිසුන් ප්‍රමුඛ හම්බන්තොට වමේ කඳවුර බලගන්වා එහි දේශපාලන ජයග්‍රහණ සිය සහෝදර ජනතාවට උරුම කරදීම වෙනුවෙනි. ශ්‍රී ලංකා නිදහස් පක්ෂයට මේ නිල් පාට වාමාංශිකයා බොහෝ දේ තිළිණ කර දුන්නා සේම පක්ෂය දුර්වල වූ හැම විටෙකම ඔහුගේ ශක්තිය හා ජවය මැනැවින් ඉස්මතුව පෙනුණි. පැහැර ගත් ජනතා බලය නැවත ලබාදීමේ සටනේ සෙන්පතියකු වෙමින් ඔහු 1989 දී පැවැති දුෂ්කර මහ මැතිවරණය ජයගනිමින් මුල්ගිරිගල අසුනේ මන්ත්‍රීවරයා ලෙස පාර්ලිමේන්තුවට පිවිසියේ ජන ගරුත්වයේ දේශපාලනයට නැවතත් ලංකාවේ හිමි ඉඩකඩ අත්පත් කරදීම උදෙසා යෝධ පියවරක් තබමිනි.එසමයේ චමල් රාජපක්ෂ මැතිඳුන්ගෙන් ප්‍රතිරාව නැංවුණේ හඬක් අහිමි වූ රුහුණේ ජනතාව වෙනුවෙන් පමණක් නොව මුළු රටේම පීඩිත වූ ජනතාව ද වෙනුවෙනි. 1977 සිට ම ක්‍රියාත්මක වූ එකී මර්දනකාරී දේශපාලන මාවත වෙනුවට වෙනත් මඟක් කැපීම ඇරැඹුණේ රුහුණු පුරවරයෙනි. එකල චමල් රාජපක්ෂයන්ගේත් ඔහුගේ ගමන් සගයන්ගේත් පොදු සටන් පාඨය වූයේ ‘දකුණෙන් පටන් ගනිමු’ යන්න ය. 1994 වසරේදී නැවත වරක් පාර්ලිමේන්තුවට පිවිසි ඔහුට පැවරුණු ප්‍රධානතම අභියෝගය වූයේ ප්‍රගතිශීලී දේශපාලනය පිළිගැනීම නිසා 17 ත් වසරක් දඬුවම් විඳි හම්බන්තොට ජනතාවගේ ජීවිත යළි නඟා සිටුවීම ය.චමල් රාජපක්ෂයන් එම අභියෝගය නිර්භයව ම භාර ගත්තේ ඔහු වටා රොද බැඳගත් හම්බන්තොට ජනතාව කෙරෙහි අචල විශ්වාසය තබා ගනිමිනි. මේ මානව දයාව පෙරදැරි කරගෙන ඔහු දේශපාලන මුල් ගුරුවරයකු ලෙස රුහුණේ ගමින් ගම ඇවිද්දේ ය. යමකු ගේ තරාතිරම වතගොත ඔහුට අවැසි නොවේ. මානව දයාවෙන් පිරි මනුස්සකම ඊට ගව් ගණනක් ඉහළින් තැබූ නායකයකු ලෙස චමල් රාජපක්ෂයන් හඳුන්වාදීම නිවැරැදි ය.චමල් රාජපක්ෂ යනු මෙරට දේශපාලනයේ නිහතමානීත්වයේ සලකුණයි. ඔහුගේ දේශපාලන භූමිකාවේ ආරම්භයේ සිට මේ දක්වා පමණක් නොව මතුවටත් ඒ නිහතමානීත්වයේ ආදරණීය ලකුණ සුරැකිව රැකෙන්නේ ය. බොහෝ සංකීර්ණ ප්‍රතිපත්ති ඉතා සරල බසින් පැහැදිලි කොට ජන මනසේ තහවුරු කිරීමේ දී ඔහු කෙරෙන් දිස් වන්නේ හැබෑ හපන්කමකි. එතුමා පාර්ලිමේන්තුව ද ජනතාව ද අමතන භාෂාව දේශපාලන සුභාෂිතයකි. ඔහුගේ අල්පේච්ඡ ජීවිතයෙන් පෙන්වා දෙන්නේ දුර්ලභ ජන නායකයකුගේ චාම් ගති ලක්ෂණයන් ය.සිය කනිටු සොහොයුරු මහින්ද රාජපක්ෂයන් පෙරටු කොට ගත් චමල් රාජපක්ෂයන් හා ඔහුගේ ගමන් සගයන්ට වැඩි කල් නොගොස් ජන ගෞරවය සුරකින ජනතාවාදී රජයක් බිහි කළ හැකි විය.පොදු මහජනතාව බලවත් කරන ජනහිතකාමී පිළිවෙත වෙනස් නොවන රාජ්‍ය ප්‍රතිපත්තියක් බවට ශ්‍රී ලංකා නිදහස් පක්ෂය පෙරටු කොට ගත් පෙරමුණු හා සන්ධාන ආණ්ඩුවල ප්‍රතිපත්ති හැඩ වූයේ චමල් රාජපක්ෂ වැනි අතළොස්සක් දේශප්‍රේමී නායකයන් නිසා ය.තිස් වසරක යුද්ධය නිමාවට පත් කරමින් දිනූ දේශය නැවත ගොඩ නඟන්නට සැකසූ අතිසාර්ථක ව්‍යාපෘතියක් බවට පත් ව තිබෙන මහින්ද චින්තන ප්‍රතිපත්තිය නිර්මාණය කිරීමෙහිලා චමල් රාජපක්ෂයන් පුරෝගාමී මෙහෙවරක් ඉටු කළේ ය. යුද ජයග්‍රහණයෙන් ලද අග්‍රඵල හම්බන්තොට ජනතාවට අත්කර දීමේ ක්‍රියාන්විතයේ ඔහුගේ විසල් මෙහෙවර පොළොවේ වැලි සේ ගණිනු නොහැකි ය.හම්බන්තොට සයුරු තෙර රට තුළට කැඳවා ඩොලර් මිලියන 5000 කටත් අධික මුදලක් වැය කරමින් හම්බන්තොට මිරිජ්ජවිල ඉදිකර තිබෙන සුවිසල් වරාය ඔහුගේ දුරදක්නා නුවණේ මහිමය පතළ කරවන්නකි. මේ වරාය පිහිටි ස්ථානයට නාවික සැතපුම් 10 ක් ඔබ්බෙන් ඇත්තේ කාර්ය බහුල අන්තර්ජාතික මුහුදු වෙළෙඳ මාර්ගයයි. හම්බන්තොට වරාය ඉදිවීමත් සමඟම නැව් 10000 ක් පමණ පහසුවෙන් ශ්‍රී ලංකාවට පැමිණෙනු ඇත. එමඟින් වසරකට අපේ රටේ ආර්ථිකයට රුපියල් කෝටි 5000 ක විදේශ විනිමයක් ඉපයිය හැකි වනු ඇත. ජනපතිතුමා ත්‍රස්තවාදය නිමා කළාක් මෙන් ම හම්බන්තොට වරාය සංවර්ධනයෙන් පමණක් බිහිවන තුන් ලක්ෂයකටත් අධික ඍජු හා වක්‍ර රැකියාවන්ගෙන් ගිරුවායේ ජනතාවගේ දුප්පත්කමට නැවතීමේ තිත තැබෙන දිනය වැඩි ඈතක නොවේ.මේ උදාවී ඇත්තේ අහස පමණක් නොව අභ්‍යාවකාශය ද දිනිය යුතු හෝරාවකි. එහි උරුමය හම්බන්තොට ජනතාවට උදාකරදීමට චමල් රාජපක්ෂයන් පියවර ගත්තේ ය. මත්තල ගුවන් තොට ලංකාවේ දෙවන අන්තර්ජාතික ගුවන් තොටුපොළ වනවා සේම ලංකාවේ එවැනි ගුවන්කේන්ද්‍රස්ථානයක් ඉදිවන්නේ යටත් විජිත යුගයෙන් පසුව වීම විශේෂත්වයකි. මත්තල ගුවන් තොටුපොළ ඉදිවීමත් සමඟම දකුණේ සංචාරක කර්මාන්තයේ දියුණුව ආයෝජන හා සංවර්ධන කලාප සංවර්ධනය මෙන්ම විවිධ වූ අපනයන නිෂ්පාදන ඇති කිරීම මඟින් හම්බන්තොට ආර්ථිකය විජයග්‍රහණය කරවීම ද අපේක්ෂා කැරේ. මේ දූරදර්ශී නායකයාගේ සේවය වරායට ගුවන් තොටට පමණක් සීමා වූවක් නොවේ. කෘෂිකාර්මික නවෝදය මඟින් හම්බන්තොට දිසාව ස්වයංපෝෂිත කිරීමට කෙතට දියවර සැපයීමේ අටියෙන් එතුමන්ගේ දායකත්වය සහ මඟපෙන්වීම පසක් කරවන සිහිවටන අතර රුපියල් මිලියන 6000 කට අධික මුදලක් වැය කොට හම්බන්තොට ඉදිකළ වෙහෙරගල ජලාශය මඟින් ගොවි පවුල් 5000 කට පමණ ප්‍රතිලාභ හිමිකර දෙමින් ඉඩම් අක්කර 12000 කට යල මහ දෙකන්නයේ ජලය සැපයේ. කුඹුරු අක්කර දහස් ගණනක් අස්වැද්දීමට හැකි පරිද්දෙන් මවුආර ජල යෝජනා ක්‍රමය ඇරැඹීමත් වලස්මුල්ල ප්‍රාදේශීය ලේකම් කොට්ඨාසයට අයත් කැකිරිඕබඩ ජල ව්‍යාපෘතිය ක්‍රියාත්මක කිරීමත් හුංගම කච්චිගල්ආර අරමුණ ආඳුපැලෑන අමුණ උඩුකිරිවල වැව අට්ටික්කාව අමුණ මෙන්ම උමා ඔය යෝජනා ක්‍රමය ද කැපී පෙනේ.හම්බන්තොට ගොවි රජවරුන්ගේ කෘෂිකාර්මික දැනුම ඉහළ නැංවීමට පියවර ගත් ඔහු මිද්දෙණිය පොල් පර්යේෂණ උපපොළ මිරිජ්ජවිල සූරියවැව මාර්ගයේ නව මයුරපුර ප්‍රදේශයේ ස්ථාපිත කළ පසු අස්වනු තාක්ෂණ මධ්‍යස්ථානය වැලිගත්ත මාගම්පුර කෘෂි තාක්ෂණික හා ග්‍රාමීය විද්‍යා ආයතනය මෙන්ම ශ්‍රී ලංකා ඉතිහාසයේ ප්‍රථම වතාවට ගොවීන්ට කෘෂි තාක්ෂණික දැනුම ලබාදී සහතික පත්‍ර ඩිප්ලෝමාවක් පිරිනැමීම දක්වා සංවර්ධනය කොට හම්බන්තොටට කෘෂි විශ්වවිද්‍යාලයක පහසුකම් ලබා දුන්නේය.පන්නෙගමුව සූරියවැව ගොන්මෝරුව කිරින්ද හා අම්බලන්තොට යන ප්‍රදේශයන්හි සති පොළ අංග සම්පූර්ණව සංවර්ධනය කිරීමත් තිස්සමහාරාම අපනයන සමාගම මඟින් ප්‍රදේශවාසී ජනතාවගේ නිෂ්පාදන අලෙවියට අවශ්‍ය මාර්ග විවර කර දීමත් මීගහජඳුර දිමුතුගම කෘෂි අපනයන ගම්මානයක් ඇති කොට පර්යේෂණ ව්‍යාපෘතියක් ලෙස ක්‍රියාත්මක කොට ලද සාර්ථකත්වය මත එම නිපැයුම් ජපානය වැනි රටවලට අපනයනය කිරීමට සැලසුම් කිරීම මෛන්ම එතුමන් විසින් බිහිකළ අපනයන ගම්මාන සංකල්පය ක්‍රියාවට නංවමින් කටයුතු කළේ හම්බන්තොට වරාය හා මත්තල ගුවන් තොටුපොළ ඉදිවීමෙන් ඇතිවන අපනයන අවස්ථා කලකට පෙර හඳුනාගත් බැවිනි.ස්වාභාවික සම්පත් හා පරිසර අලංකරණය යටතේ පේරාදෙණිය උද්භිද උද්‍යානය වැනි සෞන්දර්යාත්මක ජෛව විද්‍යාත්මක මෙන්ම අධ්‍යාපනික වටිනාකමකින් යුත් උද්‍යානයක් මිරිජ්ජවිල ස්ථාපිත කිරීම බටඅත කෘෂි තාක්ෂණික උද්‍යානයක් ඇති කිරීම වෙරළාශි‍්‍රත කඩොලාන සංවර්ධන ව්‍යාපෘතියක් දියත් කිරීම මෙන්ම හම්බන්තොට ජනතාවට සොබාදහමින් ලද අසිරිමත් දායාදයක් වන සූරියවැව - මදුනාගල උණු දිය පොකුණු සංවර්ධනය කොට වඩාත් දැකුම්කලු ප්‍රදේශයක් බවට පත් කිරීම මෙන්ම එය අනාගත පරපුරට උරුම කර දීම ද එතුමන් කළ තවත් අනාගත ආයෝජනයකි. එසේම හම්බන්තොට ධීවර ජනතාවට සහනාදායි පදනම මත විශාල බෝට්ටු දැල් හා ආම්පන්න ලබාදීමෙන් නොනැවතුණු ඔහු හම්බන්තොටට තොග සහ සිල්ලර මාළු වෙළෙඳපොළක් සහ විවේකාගාරයක් මෙන්ම අයිස් නිෂ්පාදනාගාරයක් ද හිමිකර දුන්නේය. වැලිපටන්විල හා ගොඩවාය ධීවර නැංගුරම් පොළ දෙකක් ඉදිකිරීම ද සුනාමියෙන් විනාශයට පත් කිරින්ද ධීවර වරයා යළි සාර්ථකව පවත්වාගෙන යා හැකි පරිදි කඩිනමින් සංවර්ධනය කිරීම ද කුඩාවැල්ල ධීවර වරාය ඉදිකිරීම කළමැටිය ධීවර වරාය ආරම්භ කිරීම මිරිදිය ධීවරයන්ට අවශ්‍ය පහසුකම් ලබාදීම මෙන්ම ධීවර කර්මාන්තයේ නිරත වන්නන්ගේ පවුල්වල දරුවන් වෘත්තිය පුහුණුවට යොමු කිරීම සඳහා ධීවර ගම්මාන ආශි‍්‍රතව බඳගිරිය වෘත්තීය පුහුණු මධ්‍යස්ථානය ඇරැඹීමට කටයුතු කළේ ජනතා ඉල්ලීම්වලට මුල් තැන දෙන නායකයකු බව හම්බන්තොට පුරවැසියනට පසක් කරවමිනි.හම්බන්තොට දිස්ත්‍රික් සංවර්ධන කමිටුවේ සභාපතිවරයා වශයෙන් තිස්සමහාරාමය හම්බන්තොට නව නගරය වීරකැටිය අඟුණුකොලපැලැස්සල අම්බලන්තොටල සූරියවැව මෙන්ම වලස්මුල්ල ලුණුගම්වෙහෙරල බෙලිඅත්තල තංගල්ල හා කිරින්ද ඇතුළු නගර රාශියක් සංවර්ධනය කිරීමට ද ඔහු පියවර ගත්තේ ය. එමෙන්ම දිස්ත්‍රික්කයේ සෑම නිවෙසකට ම පාහේ රන් එළිවැට නිවාස යෝජනා ක්‍රමය හරහා එළිය ලැබිණි.කෙතට දියවර සැපයීම මෙන්ම හම්බන්තොට පානීය ජල අවශ්‍යතාවෙන් සියයට 98 ක්ම දැනටමත් සපුරා ඇති අතර ඉතිරිය සම්පූර්ණ කිරීමේ කඩිනම් වැඩසටහනක් දැන් ක්‍රියාත්මක වෙයි.ගිරුවායේ ජනතාවගේ දිය පිපාසය සංසිඳුවන්නට කටයුතු කරන අතර පොල් අතු සෙවිලි කළ පැල්පත් වෙනුවට ස්ථිර නිවාස ලබාදීමේ අරමුණින් දියත් කළ ජන උදාන ගම්මාන නිවාස ව්‍යාපෘතිය මඟින් සෙත සැලසුණු හම්බන්තොට ජනතාව මෙපමණෙකැයි කිව නොහැක සිය 67 වැනි ජන්ම දිනය වෙනුවෙන් අරඹන ලද නිවාස 67 ක් ඉදිකිරීමේ කුසුම් නිවාස ව්‍යාපෘතිය මඟින් දැනටමත් රුපියල් ලක්ෂ 50 ක වටිනාකමින් යුතු නිවෙස් 15 ක් ජනතා අයිතියට පවරා තිබේ.හම්බන්තොට අධ්‍යාපන හා වෘත්තිය පුහුණු ක්ෂේත්‍රයට ද ඔහු කළ මෙහෙය අති මහත් ය. සුචි ජාතික පාසල බෙලිඅත්ත රුහුණු විජයබා පාසල යන විදුහල් අලුතින්ම ඉදිකිරීම මෙන්ම ඒවාට අවශ්‍ය භෞතික හා මානව සම්පත් ලබාදීම ද නාකුළුගමුව ගාමිණි මහ විදුහල කිරින්ද මුස්ලිම් විදුහල ලුනම මහා විද්‍යාලය හම්බන්තොට සහිරා විදුහල ඇතුළු පාසල් රැසක් නවීකරණය කිරීම මෙන්ම උග්‍ර ගොඩනැගිලි හිඟය හේතු කොට දෙවරු ක්‍රමයට පන්ති පැවැත්වූ සූරියවැව ජාතික පාසලට අවැසි අංග සම්පූර්ණ ගොඩනැගිලි පහසුකම් ලබාදීමේ පූර්ණ ගෞරවය හිමි වනුයේ ද චමල් රාජපක්ෂයන්ට ය.සාමාන්‍ය පෙළ සමත්ව උසස් පෙළ විභාගයෙන් ජය ලැබ විශ්ව විද්‍යාලයට යාමේ බලාපොරොත්තුව සැබෑවක් කරවන්නට සිය පියාණන් වූ ඩී.ඒ. රාජපක්ෂ මැතිතුමාගේ අනුස්මරණ පදනම හරහා ඇරැඹි සිසුර අධ්‍යාපන ශිෂ්‍යත්ව වැඩසටහනේ මහිමයෙන් දහස් ගණනක් හම්බන්තොට දරුවන්ට විශ්ව විද්‍යාල වරම් ලබාදීමට ඔහු සමත් ව ඇත. පාසල් හැර යන තරුණ තරුණියන් රටට දැයට වැඩදායි පිරිසක් ලෙස ඵලදායි කටයුත්තකට යෙදවීම මෙන්ම ඔවුන්ගේ වෘත්තීය දැනුම ඉහළ නංවමින් කුසලතා වර්ධනය කිරීම සඳහා දෙබරවැව පරිගණක මධ්‍යස්ථානය වීරවිල ඇරැඹි චමල් රාජපක්ෂ කාර්මික විද්‍යාලය වැනි පරිගණක මෙන්ම වෘත්තිය පුහුණු නිකේතන මඟින් අවස්ථාව උදාවී ඇත.දිසා රෝහලක්ව පැවැති හම්වබන්තොට රෝහල මූලික රෝහලක් බවට පත් කරමින් ඊට අවශ්‍ය සියලු අවශ්‍යතා සපුරාලමින් වෛද්‍යවරු සිව්දෙනකුගෙන් පමණක් සේවාව සැපයූ හම්බන්තොට රෝහල් අද වන විට වෛද්‍යවරු 170 ක්ද ඉක්මවමින් සේවය ඉහළ නැංවීමත් ඔවුනට අවශ්‍ය නේවාසික පහසුකම් සපුරාලීමත් සෞඛ්‍ය අංශය වෙනුවෙන් කළ සේවාවන්ගෙන් සමහරකි. මේ හැරුණු විට කිරින්ද නව ග්‍රාමීය රෝහල ඉදිකිරීම දෙබරවැව අම්බලන්තොට ලුණුගම්වෙහෙර සූරියවැව බැරගම යන රෝහල් නවීකරණය කිරීම මෙන්ම හම්බන්තොට අංග සම්පූර්ණ නව හෙද විදුහලක් අරඹමින් වසරකට හෙද හෙදියන් 200 කට අධික පිරිසකට පුහුණුව ලබාදීමට කටයුතු යෙදීම ද සඳහන් කළ හැක.හම්බන්තොට ජනතාවට නීතිය ඉදිරියේ සාධාරණත්වය යුක්තිය ඉටුකර දීමේ අභිලාෂයෙන් ඉදිකළ අධිකරණ සංකීර්ණය ද තිස්සමහාරාම මහේස්ත්‍රාත් අධිකරණය සඳහා නව ගොඩනැගිලි සංකීර්ණය ද ඔහුගේ සේවාවන්ගේ මංසලකුණු වෙයි.හම්බන්තොට කාර්මික ක්ෂේත්‍රයට ද ඔහු ලබා දුන් දේ බොහෝය. එහි තෙල් පිරිපහදු මධ්‍යස්ථානය මඟින් විශාල ලෙස රැකියා අවස්ථා මෙන්ම ආර්ථික වාසි ද සැලසෙනු ඇත. වීරවිල අරඹන ලද ඇඟලුම් කර්මාන්ත ශාලාවේ හා හම්බන්තොට කාර්මික උද්‍යානවල ප්‍රතිඵල ජනතාව දැන් බුක්ති විඳිති.මේ විසල් මෙහෙවර ඉටුකළ චමල් රාජපක්ෂයන් දකුණේ ගිරුවායට පමණක් නොව සමස්ත ශ්‍රී ලංකාවේම දේශපාලන ගමන්මඟ බැබළ වූ අපේ කාලයේ චීවරයෙකි.ඓතිහාසික ගිරුවායෙන් බට ලොව ම ප්‍රසාදයට පත් දේශයේ විශිෂ්ට නායකයාට නිරන්තර අස්වැසිල්ලක් ආදර්ශයක් ආශීර්වාදයක් වෙමින් තබන සෑම පියවරක්ම පාසාම සෙවනැල්ලක් වෙමින් අද දවසේ 70 වැනි ජීවන කණුව පසු කරන ඔබේ නොනිමි මෙහෙවර උදෙසා සමස්ත ජාතියේ ම හෘදයාංගම උත්තමාචාරය සොඳුරු මල් කළඹක් කොට අපි මෙසේ පිළිගන්වන්නෙමු.චිරං ජයතු!සටහන සහ ඡායාරූපයවිචිත්‍ර චින්තක ගුණසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=ab1210281</link>
    <topic>බදු ගෙව්වොත් වාසි ගොඩයි</topic>
    <author>සංවාදය අරුණි මුතුමලී ඡායාරූපය - දුෂ්මන්ත මායාදුන්න</author>
    <content>දේශීය ආදායම් කොමසාරිස් ජනරාල්මල්ලිකා සමරසේකරඅයවැය, නිදහස් අධ්‍යාපනය, සංවර්ධනය, රාජ්‍ය සේවක වැටුප්, ජලය, විදුලිය, සෞඛ්‍ය මෙවන් බොහෝ දෑ පිටුපස ඇත්තේ ‘බදු’ ය. ඇති හැකි අය ගෙවන බදු මුදලින් නැති බැරි අයට සේවා සැලසීම බදු ලබා ගැනීමේ අරමුණයි. එහෙත් ඇතැම් විට විවිධ හේතුන් මත බදු ගෙවීමේ අකාර්යක්ෂමතා පැන නඟින අවස්ථා ද වේ.එවැනි අතපසු වීම් අවසානයේ බලපාන්නේ රටේ සමස්ත ආර්ථික සංවර්ධනයටයි. එනිසා බදු ගෙවීම සහ බදු ගෙවන්නා රටකට කෙතරම් සේවයක් කරන්නේ ද යන්න පිළිබඳ දැනුම්වත් කිරීමේ සතියක් දේශීය ආදායම් දෙපාර්තමේන්තුව මඟින් සංවිධානය කර තිබේ. ඒ පිළිබඳ දේශීය ආදායම් කොමසාරිස් ජනරාල් මල්ලිකා සමරසේකර මහත්මියගෙන් විමසුවෙමු.‘බදු’ රටකට වැදගත් වන්නේ ඇයි?මනුෂ්‍ය සංහතියේ ආරම්භයේ සිටම යම් ආකාරයකින් ආරම්භ වී පරිණාමය වෙමින් ආ බදු ක්‍රමය දිගු ඉතිහාසයකට උරුමකම් කියනවා. ‘බදු’ යනුවෙන් හඳුන්වන්නේ රටේ වියදම් සඳහා රජයට අවශ්‍ය ආදායම ලැබීමේ මාර්ගයක්.ඒ වගේම රටේ සංවර්ධන කටයුතු, ආරක්ෂාව, ආර්ථික සංවර්ධනයට අවශ්‍ය යටිතල පහසුකම් හෙවත් මාර්ග, ජලය, විදුලිය, සන්නිවේදනය, දුම්රිය මාර්ග වගේම අධ්‍යාපනය, සෞඛ්‍යය ආදිය අපට නොමිලේ ලැබෙන්නේ මේ බදුවලින් ඒවා සඳහා වියදම් කරන නිසයි.කොටින්ම කීවොත් අද පවතින වාතාවරණය අනුව අපට හුස්ම ගන්නත් රජයේ මැදිහත්වීම අවශ්‍යයි. එනිසා අපගේ පැවැත්මට අප උපයන මුදල් හැරුණුකොට අන් සියල්ල ලැබෙන්නේ බදු මුදල් යොදවා කරන කටයුතුවලිනුයි. ඒ නිසා රටක බදු ගෙවන්නන් ඉතාම ගෞරවනීය පිරිසක් ලෙස හඳුන්වනවා.මෙරට දැනට පවතින බදු ක්‍රමය කුමක් ද?මේ වන විට ශ්‍රී ලංකාවේ ක්‍රියාත්මක වන්නේ 1974 දී ආරම්භ කළ ස්වතක්සේරු බදු ක්‍රමයයි. මේ වන විට ලෝකයේ රටවල් බහුලව භාවිත වන්නේ ද මේ ක්‍රමයයි. ඊට පෙර පැවැති කාර්යාලීය තක්සේරු ක්‍රමය මේ වන විට රටවල් දහයකට දොළහකට පමණ සීමා වී තිබෙනවා.ස්වතක්සේරු ක්‍රමය කියන්නේ බදු ගෙවන්නා විසින් තමන්ගේ හදවතින්ම නැඟෙන අවශ්‍යතාවක් ලෙස සලකා තමන් උපයන මුදලට ගැළපෙන බදු ප්‍රමාණය තමන් විසින්ම තක්සේරු කොට ගළපා රජයට ගෙවීමයි. එය බලෙන් ගත හැකි දෙයක් නොවෙයි.මේ වන විට ශ්‍රී ලංකාව පුරා බදු ගෙවන්නන් සංඛ්‍යාව හා ඔවුන්ගෙන් ලැබෙන ආදායම ගණන් බලා තිබෙනවා ද?අප රටේ බදු එකතු කරන ආයතන ලෙස රේගුව, සුරාබදු දෙපාර්තමේන්තුව හා දේශීය ආදායම් දෙපාර්තමේන්තුව සලකනවා.රටේ සමස්ත බදු ආදායමෙන් සියයට 50 ක් පමණ එකතු කරන්නේ අප ආයතනය හරහායි. පසුගිය වසරේ සංඛ්‍යා ලේඛනවලට අනුව උපයන විට ගෙවන අය ද ඇතුළුව සමස්ත බදු ගෙවන්නන් සංඛ්‍යාව 897816 ක්.බදු ගෙවන්නකු විසින් තමන් ගෙවිය යුතු බද්ද තීරණය කරන්නේ කෙසේ ද?අද ලෝකයේ රටවල් කිහිපය අතරින් අඩුම බදු අය කරන රටක් ලෙස ශ්‍රී ලංකාව හඳුන්වන්නට හැකියි. ඒ නිසා යම් සේවා නියුක්තිකයකුට තමන්ගේ ආදායම වසරකට ලක්ෂ 6 ක ඉක්මවන බව හා යම් වෘත්තිකයකු හෝ ව්‍යාපාරිකයකුට තමන්ගේ ආදායම ලක්ෂ 5 ඉක්මවන විට ඊට වඩා වැඩි වන සෑම ඉපයීමකටම බදු ගෙවීමට කටයුතු කළ යුතුයි.උදාහරණයක් ලෙස ඉහත කියූ සේවා නියුක්තිකයකුගේ සීමාවට වඩා ලක්ෂ 20 ක මුදලක් ඔහු වසරකදී උපයනවානම් ඔහුට දළ වශයෙන් මසකට රුපියල් 8881 ක මුදලක් බදු වශයෙන් ගෙවීමට සිදු වනවා.එය වෘත්තිකයකු හෝ ව්‍යාපාරිකයකු නම් මසකට රුපියල් 10,000 ක් පමණ වෙනවා. එය ඔහුගේ ආදායම හා සසඳන විට ඉතාම සුළු මුදලක්. පහත වගුවෙන් ඒ බදු ප්‍රමාණ ගැන පැහැදිලි අවබෝධයක් ගත හැකියි.යම් පුද්ගලයකු බදු ගෙවිය යුතු ආදායම් මට්ටමක සිටියදී බදු නොගෙවූයේ නම් ඔහු බිය විය යුතු ද?අප කිසි විටෙකත් බදු නොගෙවූ අයකු වංචාකාරයකු හෝ හොරෙකු ලෙස සිතන්නේ නැහැ. මොකද ඇතැම් විට නොවැළැක්විය හැකි හේතු මත යම් අතපසු වීමක් වුණා විය හැකියි. ඒ නිසා තමන්ගේ ආදායම පිළිබඳ අවබෝධය ඇති මහත්ම මහත්මීන් මෙතෙක් තමන්ට බදු පිළිබඳ ලිපි ගොනුවක් විවෘත කරන්න බැරි වුණානම් ළඟම ඇති දේශීය ආදායම් ප්‍රාදේශීය කාර්යාලයට ගොස් එම වසරේ සිට බදු ගෙවීම ආරම්භ කළ හැකියි.එවිට කලින් කළ වැරැදි හෝ අතපසුවීම් පිළිබඳ සෙවීමක් හෝ පසුගිය වසරවල ගිණුම් වාර්තා ඉල්ලීමක් සිදුවන්නේ නෑ. නමුත් බදු නිලධාරීන් තමන්වෙත පැමිණෙනතුරු සිටියහොත් පසුගිය වසර කීපයක ගිණුම් වාර්තා ආදිය ලබාදීමට සිදු වෙනවා. ඒ නිසා හොඳම දේ මේ අවස්ථාවෙන් ප්‍රයෝජන ලබාගෙන හැකි ඉක්මනින් “බදු ෆයිල්” එකක් විවෘත කිරීමයි.හිතාමතාම බදු නොගෙවන පිරිස් ඉන්න බව වරින් වර අපට දැනගන්නට ලැබෙනවා?ඇත්තෙන්ම අපේ රටේ එවැනි අය නැති තරම්. ඇත්ත කතා කළොත් මේ බදු වශයෙන් ගෙවන්නේ තමන්ගේ දාඩිය මහන්සියෙන් දිවා රෑ නොතකා, ජීවිතයේ ඇතැම් අවස්ථාවන් පවා මඟ හැරගෙන තමන් හරිහම්බ කළ මුදල්. ඒ නිසා බදු ගෙවන්නන් කියන්නේ ගෞරවනීය පිරිසක්. යම් පුද්ගලයකු වැඩි ආදායම් ලබනවානම් අපේ සමීක්ෂණ කණ්ඩායම්වලට වගේම දත්ත ගබඩාවලට තොරතුරු ලැබෙනවා.එවැනි අය පිළිබඳ නිවැරැදි තොරතුරු ලබා දෙන අයටත් අප කොමිස් මුදල් ලබා දෙනවා. ඒ නිසා බොහෝ විට බදු මුදල් නොගෙවා ඉන්නට හැකි වෙන අවස්ථා ඉතා විරලයි. නමුත් එවැනි මඟ හැරීමකදී ගත යුතු නෛතික ක්‍රියාමාර්ග පනතේ සඳහන් වෙනවා. මෙතෙක් මා දන්නා තරමින් එවැනි ක්‍රියාවකට යන්න තරම් අපට මෑතකදී සිදු වී නැහැ.ඔබ වරින්වර සඳහන් කළා බදු ගෙවන්නා, ගෞරවනීයයයි කියා. ඒ ගෞරවය වෙනුවෙන් ඔවුන්ට ලැබෙන ප්‍රතිලාභ මොනවා ද?බදු ගෙවන්නන් ගෞරවනීය වන්නේ ඔවුන් තමන්ගේ උපන් බිමේ වෙසෙන අඩු අදායම් ලාභී අයට නොමිලේ පහසුකම් සැපයීම වෙනුවෙන් බර කරට ගන්නා පිරිස නිසයි. ඒ ගරුත්වය වෙනුවෙන් බදු ගෙවන්නන්ට සෘජුවම ලැබෙන විශේෂ වාසි රැසක් තිබෙනවා. ඔවුන් බැංකු හා මූල්‍ය ආයතනවල පිළිගැනීමට ලක්වන නිසා පහසුවෙන් ණය ලබාගන්න පුළුවන් වීම එකක්.ඒ වගේම බැංකු හා මූල්‍ය ආයතන පිළිගත් ඇප කරුවකු ලෙස සහතික කිරීමට හැකිවීම, වර්ෂයකට ලක්ෂ 10 ට නොඅඩු ආදායම් බද්දක් ගෙවා තිබේ නම් රන් කාඩ්පතක් හා වර්ෂයකට ලක්ෂ 5 කට නොඅඩුව ආදායම් බද්දක් ගෙවා තිබේ නම් රිදී කාඩ්පතක් පිරිනමන අතර එයින් ලංකා බැංකුවයි, මහජන බැංකුව කටුනායක ගුවන් තොටුපොළ වරාය අධිකාරිය යන රජයේ ආයතනවලදී ප්‍රමුඛතා සැලකිලි හිමිවීමට ද හේතු වනවා.වීසා ලබා ගැනීමේදීත් විශේෂ පිළිගැනීමක් බදු ගෙවන්නන්ට ලැබෙනවා. නිරවුල්ව අඛණ්ඩව වර්ෂයකට 250000 ට නොඅඩු ආදායම් බද්දක් වසර 10 ක් නොකඩවා ගෙවා තිබෙනවානම් මෝටර් රථයක් ආනයනය කිරීමේ දී සියයට 25 දක්වා බදු සහන ලබාදීමට කටයුතු යොදා තිබෙනවා.නිවාස ණය සඳහා ගෙවූ පොලී මත සහන මුල් වාරික සඳහා බදු සහන ලබාගන්න ඔවුන්ට අවස්ථාව සැලසෙනවා. ඇදායම් බද්ද නියමිත දිනට මසකට පෙර ගෙවනවානම් සියයට 10 ක වට්ටමක් ලබාගන්නත් පුළුවන්. ඒ වගේම ඔබ රටට බරක් නොවන පුද්ගලයකු සේම බදු ගෙවන්නකු වශයෙන් ලබන මානසික තෘප්තිය හා සමාජ ගෞරවය ඉතා වටිනවා.බදු අනුකූලතාවට අනුව එනම් නිවැරැදි වේලාවට නිවැරැදි බදු ප්‍රමාණය ගෙවීම යන කරුණේදී සෑම වසරකම පෙබරවාරි, මැයි, අගෝස්තු, නොවැම්බර් යන මාසවල 15 වැනිදා ආදායම් බදුත් ජාතිය ගොඩනැඟීමේ බද්ද සෑම මසකම 20 වැනිදාත් ගෙවන අයට මේ වැනි බොහෝ වරප්‍රසාද ලබා දී ඔවුන්ට නිසි ගෞරවය පුද කිරීමට අප පියවර ගෙන තිබෙනවා.එසේ ගෙවන බදු වර්ග මොනවා ද?සාමාන්‍යයෙන් රටේ වැඩි දෙනකුට බලපාන්නේ ආදායම් බද්ද. වැට් හෙවත් එකතු කළ අගය මත බද්ද සහ එන් බී ටී හෙවත් ජාතිය ගොඩනැඟීමේ බද්දයි. මීට අමතරව ඔට්ටු හා සූදු සඳහා බද්දකුත් කොන්ත්‍රාත් කරුවන්ගෙන් අය කරන රඳවා ගැනීමේ බද්ද  (with holding tax)  වගේම පාඩු ලබන ආයතනවලින් අය කරන ආර්ථික සේවා බද්ද යන ක්‍රම ඔස්සේ බදු මුදල් අය කෙරෙනවා.“බදු සතියක්” පැවැත්වීම මඟින් බලාපොරොත්තු වන්නේ කුමක් ද?ජනාධිපතිතුමා 2012 අයවැය ප්‍රකාශයේ දී අප දෙපාර්තමේන්තුව සඳහා නිවැරැදි තොරතුරු ඉදිරිපත් කිරීමටත්, බදු ගෙවන්නන් දැනුම්වත් කිරීමටත්, තෝරාගත් ක්ෂේත්‍ර සඳහා යොදාගන්නා තක්සේරු ක්‍රම විධිමත් කිරීමටත් කටයුතු කරන බව ප්‍රකාශ කළා.ඒ අනුව බදු සතිය මඟින් බදු පිළිබඳ සමාජයේ පුළුල් අවබෝධයක් ඇති කිරීමට මෙන්ම ප්‍රාදේශීය මට්ටමේ බදු කළමනාකරණය ශක්තිමත් කිරීමටත් විවිධ බදු සහන පිළිබඳ ජනතාව දැනුම්වත් කිරීමෙන් සංවර්ධන කටයුතු සඳහා බදු ගෙවන්නන් උනන්දු කිරීම දිස්ත්‍රික් ලේකම්වරුන්ගේ සහයෝගීතාවය ද ඇතුව සිදු කිරීමට අවශ්‍ය බව ප්‍රකාශ කළා.ඒ අනුව නොවැම්බර් 01 දා සිට 08 වැනිදා දක්වා “බදු සතිය” ක්‍රියාත්මක කරමින් දිවයින පුරා දිස්ත්‍රික්ක මට්ටමින් රැස්වීම් පවත්වා බදු ගෙවන නොගෙවන හා බදු ගැන උනන්දුව දක්වන සියලු පිරිස් දැනුම්වත් කිරීමේ දේශන පවත්වන්නට කටයුතු යොදා තිබෙනවා.නොවැම්බර් මස 1 දා ම එකම වහළක් යට සියලු සේවා ලබාගත හැකි වන පරිදි දේශීය ආදායම් දෙපාර්තමේන්තුවේ පහළ මාලයේ දී  one stop shop නිල වශයෙන් විවෘත කෙරෙනවා. එමඟින් තට්ටු 15 කට ගොස් කරගත යුතු කටයුතු සියල්ල පහළ මාලයේ දී ඉටුකර ගත හැකි වනවා.ඉන් පසු සෑම දිස්ත්‍රික්කයකම ප්‍රධාන නගර පුරා පත්‍රිකා බෙදා දීමත්, බදු ගෙවීමෙන් ඇතිවන ප්‍රතිලාභ පිළිබඳ දැනුම්වත් කිරීමත්, වීදිවල දැනුම්වත් කිරීමේ කටයුතුත් සංවිධානය කර තිබෙනවා. මෙවැනි කටයුතු රැසක් සහිත සතිය සමාප්ත වන්නේ 2013 අයවැය පිළිබඳ සම්මන්ත්‍රණයක් පැවැත්වීමෙනුයි.බදු සතියට පෙර සිටම අප ආයතනයේ නිලධාරීන් දැනුම්වත් කිරීමේ වැඩ පිළිවෙළක් ඔස්සේ බදු ගෙවන්නන් සමඟ සුහදශීලීව, කාර්යක්ෂමව හා ගෞරවනීය ලෙස ගනුදෙනු කළ යුතු ආකාරය පිළිබඳ අප නිලධාරීන් දැනුම්වත් කිරීමේ පුහුණු වැඩසටහන් පෙළකුත් පැවැත්වුවා. එමඟින් බදු නිලධාරීන්ගේ ආකල්ප මෙන්ම නිලධාරීන් පිළිබඳ සමාජයේ ඇති වැරැදි ආකල්ප ඉවත් කරමින් ආකර්ෂණීය සේවයක් ලබාදීමට අප බලාපොරොත්තු වෙනවා.එකම වහළක් යට සේවා සැපයීමේදීත් බදු ගෙවීම උනන්දු කරවීමේදීත් නව ලොව නව තාක්ෂණය සමඟ ඔබ ආයතනය බැඳී ඇත්තේ කෙසේ ද?මේ වන විට e filing ගෙවීම් සඳහා අවශ්‍ය තාක්ෂණය යොදා ගැනීම පිළිබඳ කටයුතු කරමින් පවතින්නේ. බදු පරිපාලන කළමනාකරණ තොරතුරු ක්‍රමවේදය (RAMIS) යටතේ ඒවා ක්‍රියාත්මක වීමට නියමිතයි.කොළඹ ජාවත්ත හා කුරුණෑගල තොරතුරු මධ්‍යස්ථාන සහ දත්ත ගබඩා මධ්‍යස්ථාන හදා තිබෙනවා.එය රටපුරා ක්‍රියාත්මක වීමට නම් සමස්ත රටේම ඊ ක්‍රමවේද තිබීම මෙන්ම ඒවා එකිනෙක හා බැඳී පැවතීම අවශ්‍යයි. ඉදිරි වසර තුනක පමණ කාලයේ දී එම ක්‍රමය විශාල බදු ගෙවන්නන්ගෙන් පටන් ගෙන පසුව අන් අය දක්වා ව්‍යාප්ත කළ හැකි වේයැයි සිතනවා. එතෙක් ඕනෑම ලංකා බැංකු ශාඛාවකට බදු ගෙවීමට හැකි අතර අදාළ වාර්තාව රටපුරා පිහිටි ප්‍රාදේශීය කාර්යාල 15 ක් සහ කොළඹ කාර්යාල 5 ට ලබාදීමට පහසුකම් තිබෙනවා.දෙපාර්තමේන්තුවෙන් හඳුනා ගැනීමේ අංකයක්, වැට් අංකයක් හෝ නිශ්කාෂණ සහතික විනාඩි 15 ක් තුළ ලබාදීම, බැංකුවලට ගෙවීමේ ක්‍රම සරල කිරීම සඳහා නිලධාරීන්ගේ සහාය ලබාදීම, වාහන නවතා තැබීමේ පහසුව, වාර්තා බාරදීම සරල හා පහසු කිරීම මෙන්ම පැමිණිලි යෝජනා චෝදනා ඉදිරිපත් කිරීමට පැමිණිලි පෙට්ටි සහ පැමිණිලි ඉදිරිපත් කිරීමට 011-2135406, 0112134400, 0112134320 සහ 0112338739 අංක දැනටමත් ක්‍රියාත්මක වන අතර ක්ෂණික ඇමතුම් සේවයක් ක්‍රියාත්මක කිරීමටත් නියමිතයි.මේ සේවා සියල්ල සපයන්නේ බදු ගෙවන ඔබ ප්‍රශංසනීයයි, ගෞරවනීයයි, රටටම ආඩම්බරයකි යන හැඟීම මුළුමහත් ජාතිය තුළම ඇති කිරීමේ අරමුණ ඇතිවයි. ඒ නිසා ඔබත් දැයේ දියුණුවේ කොටස්කරුවකු ලෙස රටේ සංවර්ධනයට උර දෙන්න ප්‍රශංසනීය බදු ගෙවන්නකු බවට අදම පත්වන්න කියා අප ගෞරවයෙන් ඉල්ලා සිටිනවා.සංවාදය අරුණි මුතුමලී ඡායාරූපය - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=ab1210283</link>
    <topic>ජාතිය අවදිකරන දිවි නැඟුම</topic>
    <author>රංජිත්සියඹලාපිටිය</author>
    <content>සමෘද්ධි ව්‍යාපාරය මේ රටේ දිළිඳු භාවය නැති කිරීම සඳහා දැවැන්ත මෙහෙයක් කළ වැඩ පිලිවෙළකි. එය වඩාත් ශක්තිමත් කිරීමට ඒ කාර්යභාරයේ ගමේ නියමුවා වූ සමෘද්ධි සංවර්ධන නිලධාරියාගේ රැකියා තෘප්තියද ඉතා වැදගත්ය. මහින්ද රාජපක්ෂ ජනාධිපතිතුමා මේ සුවිශේෂී කරුණට නායකත්වය දෙමින් ආර්ථික සංවර්ධන අමාත්‍යාංශය පිහිටුවා බැසිල් රාජපක්ෂ මහතාට සමෘද්ධිය භාරදී දිළිඳුකම ජය ගැනීමට මෙන්ම ඒ සඳහා කැපවන සමෘද්ධි නිලධාරියා සේවයේ ස්ථිර කිරීමේ වගකීමද පැවරුවේය.ආර්ථික සංවර්ධන අමාත්‍යාංශයේ නියෝජ්‍ය අමාත්‍යවරයා ලෙස පත්වීමෙන් පසු මට බැසිල් රාජපක්ෂ අමාත්‍යවරයා පැවරූ ප්‍රධාන වගකීම වූයේ එතුමා නම් කළ නිලධාරීන්ගෙන් සමන්විත කමිටුවකට නායකත්වය දෙමින් සමෘද්ධි සංවර්ධන නිලධාරීන් විශ්‍රාම වැටුප් සහිත රාජ්‍ය නිලධාරීන් ලෙස පත් කිරීමට ප්‍රායෝගික විසඳුම් සහිත වාර්තාවක් ඉදිරිපත් කරන ලෙසයි.එතුමා ඒ සඳහා අප කමිටුවට ලබාදුන්නේ දින 45 ක කෙටි කාලසීමාවකි. හරියටම 44 වන දිනය එළඹෙන විට පාර්ලිමේන්තුවේදී ඒ වාර්තාද එතුමාට භාරදුන් අතර එහිදී විශේෂයෙන්ම සමෘද්ධි කොමසාරිස් දෙපාර්තමේන්තුව සහ සමෘද්ධි අධිකාරිය එක් දෙපාර්තමේන්තුවක් බවට පත්කිරීම තුළින් ගැටලුවට විසඳුම් සොයන ආකාරය අපි යෝජනා කර තිබුණා මට මතකය.නිර්මාණශීලි අමාත්‍යවරයකු වූ බැසිල් රාජපක්ෂ මහතා සෑම කරුණක් පිළිබඳවම සුවිශේෂී විමර්ශනයකින් අද එකම අරමුණක් සඳහා පිහිටුවා තිබූ උඩරට සංවර්ධනය අධිකාරිය, උඩරට ගැමි පුනරුත්තාපන දෙපාර්තමේන්තුව දක්ෂිණ සංවර්ධන අධිකාරිය ආදී සියල්ලම එකතුකර ජාතිය නැගිට්ටුවීමට හැකි දැවැන්ත වැඩ පිළිවෙළක් ලෙස දිවිනැඟුම ඉදිරිපත් කර සිටී. මෙයට විරුද්ධ වන්නන් එසේ කරන්නේ ඇයි දැයි මට නම් හිතා ගන්නට බැරිය. එකම හේතුව හැමදේටම විරුද්ධ විය යුතුයි යන න්‍යායට විය යුතුය. ඔවුන් සමෘද්ධි බැංකු ක්‍රමය විනාශ වේ යයි කඳුළු හෙළති. සමෘද්ධි පනත තුළ සුවිශේෂී අර්ථ දැක්වීමක් නොමැති බැංකු ක්‍රමය වඩාත් ස්ථිරසාරවී අධ්‍යක්ෂ මණ්ඩලයට මුදල් අමාත්‍යාංශයේ සහ මහ බැංකුවේ සාමාජිකයින්ද එකතුවීමෙන් බැංකු ක්‍රමය වඩාත් ස්ථිරසාර වේ. අඩු ආදායම් ලාභී ජනතාවගේ එදිනෙදා අවශ්‍යතා සඳහා මුදල් පහසුකම් සැපයීම අද තිබෙන සමෘද්ධි බැංකුවේ තත්ත්වය කැපී පෙනෙන වර්ධනයක් මේ තුළින් ලබනු ඇත.අපේ පුරාණ ගම්මානයේ තිබූ සාමය, සමගිය, එකමුතුභාවය මෙම පනත යටතේ පිහිටුවනු ලබන වසම කමිටු තුළින් නැවත පණලබනු ඇත. කිඹුල් කඳුළු හෙලමින් වෙනත් න්‍යාය පත්‍ර යටතේ ගමට රිංගන සමහර ස්වෙච්ඡා සංවිධාන වලට නම් ඉඩ ඇහිරෙනු ඇත. වසම් කමිටුව, ප්‍රාදේශීය කමිටුව, දිස්ත්‍රික් කමිටුව ලෙස ගොඩනැගුන විට ජාතිය ඔසවා තැබිය හැකි දැවැන්ත සංවිධානයක් අඩු ආදායම් ලාභී ගැමියන් අතරින් බිහිවනු ඇත.අනාගත දේශපාලන සිහින දකින්නන් නම් එම වැඩ පිළිවෙළ දෙස තැති ගැන්මෙන් බැලීම පුදුමයක් නැත. එහෙත් ජාතියේ ආශ්චර්යකරායන ගමනට දැවැන්ත හිණිමඟක් විය හැකි, දිවි නැඟුම පනත දෙස රටට ආදරය කරන්නෝ බලන්නේ භක්තියෙනි. ගැටලුවක් නැත. විපක්ෂයේ පදනමක් නොමැති විරුද්ධකම් ගලන ගඟක් පොල්ලෙල්ලකින් හරස් කිරීමට ගන්නා උත්සාහය ලෙස ප්‍රතිඵලදායක නොවේ. සියලු අභියෝග ජයගත් ජනාධිපතිතුමාගේ නායකත්වය යටතේ බැසිල් ඇමැතිතුමා මේ ගැන මෙසේ කියා තිබුණි.”ජාතිය වෙනුවෙන් වූ දිවිනැඟුම පනත කිසිදාක හකුළා ගන්නේ නෑ.” ජාතියට ආදරය කරන්නන්ගේ එකමුතුව මෙම අධිෂ්ඨානශීලි ප්‍රකාශයට දිරිය දිය යුතුය.රංජිත්සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=ab1210284</link>
    <topic>ප්‍රේමදාස ජනාධිපතිතුමා හිටියනම් ඔබතුමාට කෝටුවෙන් තලනවා</topic>
    <author/>
    <content>ගිය බ්‍රහස්පතින්දා පාර්ලිමේන්තු මන්ත්‍රී නීතිඥ නාමල් රාජපක්ෂ ගල්ගමුව උසාවියට ගියේය. ඒ ගල්ගමුව උසාවියේ විභාග වූ ගල්ගමුව ප්‍රදේශයේ තරුණ පිරිසකගේ නඩුවකට පෙනී සිටීමටය. නාමල් මන්ත්‍රීවරයා උසාවියට පැමිණෙන විට ගල්ගමුව ශ්‍රීලනිප සංවිධායක පාර්ලිමේන්තු මනිත්‍රී තාරානාත් බස්නායක ද උසාවි සංකීර්ණයට පැමිණ සිටියේය. ඒ සමඟම උසාවි සංකීර්ණය අසලට පැමිණෙන ලෙස නීතිඥ නාමල් රාජපක්ෂ මන්ත්‍රීවරයා ඇමැති ජොන්ස්ටන් ප්‍රනාන්දුට ද ඇරැයුම්කොට සිටියේය.ඉන් අනතුරුව නීතිඥ නාමල් රාජපක්ෂ උසාවියේ නඩුවට පෙනී සිටීමෙන් අනතුරුව එළියට පැමිණෙන විට උසාවිය අසල කුඩා දරුවන් පිරිසක් මුණ ගැසිණි. එතනට ජොන්ස්ටන් ඇමැතිතුමා එනු දුටු කුඩා දරුවෙක් කීවේ “අන්න ජොනී” එනවා කියාය. මේ කථාව නාමල් මන්ත්‍රීවරයාට ද ඇසුණේය. ඒ සමඟම නාමල් මන්ත්‍රීවරයා කියා සිටියේ “ආ ජොන්ස්ටන් ඇමැතිතුමා ළමයි අතරත් බොහොම ජනපි‍්‍රයයි නේද” කියාය.“ඔව් ඉතින් ඔබතුමාට ආදරේට නාමල් කියනවා වගේ තමයි. මට කුරුණෑගල දිස්ත්‍රික්කයේ හැමෝම ජොනී කියලා කියන්නේ” ජොන්ස්ටන් ඇමැතිවරයා සිනාසෙමින් කියා සිටියේය. මේ කතාබහ අතරතුර නීතිඥ නාමල් රාජපක්ෂ කුඩා දරුවන්ට තාරානාත් බස්නායක මන්ත්‍රීවරයා පෙන්වමින් විමසා සිටියේ එතකොට නංගිලා මල්ලිලා තාරානාත් මන්ත්‍රීතුමාට කියන්නේ “මාමා කියලා ද බාප්පා කියලා ද” කියාය. “හැබැයි නංගිලා මල්ලිලා මට නම් අයියා කියලා නේද කියන්නෙ” නාමල් මන්ත්‍රීවරයා විමසා සිටියේය.ඒ සමඟම ජොන්ස්ටන් ඇමැතිවරයා විහිළුවට මෙන් විමසා සිටියේ “ඔබතුමා අපට මාමා බාප්පා කියන්ඩ කියලා ඔබතුමාට අයියා කියන්ඩ කීවා නේද” කියාය. ඒ කතාවට නාමල් මන්ත්‍රීවරයාටත් තාරානාත් බස්නායක මන්ත්‍රීවරයාටත් කුඩා දරුවන්ටත් සිනා නොවි සිටින්නට නොහැකි වීය.ගිය සතියේ දී ආර්ථික සංවර්ධන ඇමැති බැසිල් රාජපක්ෂ මහතා මල්වතු - අස්ගිරි යන පාර්ශ්වවල මහානායක හිමිවරුන් බැහැදැකීමට ගියේය. ඒ දිවි නැඟුම සංවර්ධන දෙපාර්තමේන්තු පනතට ආශිර්වාදය ලබා ගැනීම සඳහාය. ඇමැති බැසිල් රාජපක්ෂ මහතා මහනායක හිමිවරු බැහැදැකීමට යන විට දිවි නැඟුම ව්‍යාපෘතිය යටතේ වගා කළ පලතුරු වට්ටියක් ද රැගෙන යාමට අමතක නොකළේය.ඉන් අනතුරුව දිවි නැඟුම පනත පිළිබඳව ඇමැති බැසිල් රාජපක්ෂ මහතා අස්ගිරි පාර්ශ්වයේ මහනායක හිමිපාණෝ දැනුම්වත් කළේය. ඒ සමඟම අස්ගිරි පාර්ශ්වයේ මහනායක හිමිපාණෝ අතීත ගමේ ස්වයංපෝෂිත ආර්ථිකය ගැන ද සිහිපත් කළේ උන්වහන්සේගේ ළමා කාලය ද සිහිපත් කරවමිනි. “මට මගේ ළමා කාලය මතක් වෙනවා. ඉස්සර අපි උදෙන්ම දුවන්නේ වත්තේ කජු ගහ යටට. අපි උදේට කජු ගෙඩි 300 - 400 අහුලාගෙන ඊළඟට දුවන්නේ ගව පට්ටිය ළඟට. ඊට පස්සේ මූණ කට හෝදාගෙන පාසල් යනවා. පාසල් ගිහින් ඇවිත් අපි කුඹුරට යනවා. රෑ වෙනකම් කමතේ ඉඳලා තමයි ගෙදර යන්නේ. ඇත්තටම අතීතයේ තිබුණ ස්වයංපෝෂිත ගම මොනතරම් වටිනවා ද?” අස්ගිරි මහනාහිමියෝ ප්‍රකාශ කළහ.“අපේ මහනායක හාමුදුරුවනේ මේ දිවි නැඟුම පනතේ ප්‍රධාන අරමුණත් ගමේ අතීත ස්වයංපෝෂිත බව යළිත් ඇති කිරීමයි” ඇමැති බැසිල් රාජපක්ෂ මහතා කියා සිටියේය.“ව්‍යවස්ථාවෙන් රට බෙදන්න ඉඩ නොදෙන සටන අරඹමු!” යන තේමාව යටතේ ජාතික නිදහස් පෙරමුණ විසින් කැඳවා තිබු පොදුජන සමුළුව පසුගිය 24 වැනිදා කොළඹ පදනම් ආයතනයේ දී පැවැත්විණි.මේ පොදුජන සමුළුවට දේශ හිතෛෂි ජාතික ව්‍යාපාරයේ සභාපති, ආචාර්ය ගුණදාස අමරසේකර, මහලේකම් වෛද්‍ය කේ. එම්. වසන්ත බණ්ඩාර, ජාතික හෙළ උරුමයේ මාධ්‍ය ප්‍රකාශක නිශාන්ත ශ්‍රී වර්ණසිංහ මහත්වරුන් ඇතුළු විද්වතුන්, කලාකරුවන් විශාල පිරිසක් එක්ව සිටි අතර පදනම් ආයතන ප්‍රධාන ශාලාව ජනයාගෙන් පිරී ඉතිරී තිබිණි. සංවිධායකයන්ට දොරවල් විවෘත කොට ශාලාවෙන් පිටත රොද බැඳ සිටි ජනතාව ද සම්බන්ධ කර ගනිමින් සමුළුව පවත්වාගෙන යාමට සිදු විය.සමුළු දේශනය ජාතික නිදහස් පෙරමුණේ නායක ඇමැති විමල් වීරවංශ සිදු කළ අතර එයට ගත වූ කාලය පැයකුත් විනාඩි 40 කි.“මේ සටනට වෙන වෙනම මේ වන විට ජාතික හෙළ උරුමය, මහජන එක්සත් පෙරමුණ හා ජාතික නිදහස් පෙරමුණ උර දී තිබෙනවා. අපි මේ සටන එකම වේදිකාවක සිට ඉදිරියට ගෙන යා යුතුයි. අපි ඒ සඳහා රටට හිතැති සියලු දේශපාලන පක්ෂවලට ඇරැයුම් කර සිටිනවා.” විමල් වීරවංශ සිය දේශනයේ දී විවෘත ඇරැයුමක් සිදු කරමින් පැවසීය.“මරාගෙන මැරෙන මිනිස් බෝම්බවලින් සන්නද්ධ වුණු බෙදුම්වාදී කොටි ත්‍රස්තවාදය පැරදවීම සඳහා මේ රටේ මුළුමහත් ජනතාවම එදා රොඳ බැඳ ගත්තා. ඒ වගේම අද අපේ ආණ්ඩුක්‍රම ව්‍යවස්ථාව ඇතුළේ සඟවා ඇති 13 වැනි ආණ්ඩුක්‍රම ව්‍යවස්ථා කාල බෝම්බය නිෂ්ක්‍රිය කරන්න රොඳ බැඳ ගත යුතු කාලය පැමිණ තිබෙනවා. මිනීමරු බෙදුම්වාදී ත්‍රස්තවාදය ලත් පරාජයෙන් පසුව බෙදුම්වාදීන් අද උත්සාහ කරන්නේ තම බෙදුම්වාදී සටන ‘අලුත්කඩේ’ සිට අරඹන්න. ව්‍යවස්ථාවෙන් රට බෙදන්න ගන්නා මේ උත්සාහය පරදවන්නනම්, 13 වැනි ආණ්ඩුක්‍රම ව්‍යවස්ථා සංශෝධන අහෝසි කළ යුතුයි. ඒ සඳහා පුළුල් ජනමතයක් ගොඩනැඟිය යුතුයි. ඉන්පසු ජනමතය විමසා බැලීමට ජනමත විචාරණයකට යා යුතුයි. මේ සටන ඉදිරියට ගෙන යමු. ඒ සඳහා අත්වැල් බැඳ ගනිමු.” විමල් ඉල්ලා සිටියේය.පොදුජන සමුළුව සාර්ථක ලෙස අවසන් කිරීමෙන් අනතුරුව 24 වැනිදා රාත්‍රියේ කඩිනම් දේශපාලන මණ්ඩල රැස්වීමක් කැඳවීමට ජාතික නිදහස් පෙරමුණේ නායක, ඇමැති විමල් වීරවංශ කටයුතු යොදා තිබුණේය. එහිදී ‘ව්‍යවස්ථාවෙන් රට බෙදන්න ඉඩ නොදෙන සටන’ ඉදිරියට ගෙන යා යුතු ආකාරය පිළිබඳව දීර්ඝ වශයෙන් සාකච්ඡා විය.“13 ට එරෙහි දේශපාලන පක්ෂ සියල්ල එකම වේදිකාවට කැඳවිය යුතුය. පළාත් සභා ආරම්භයේ සිටම ඊට එරෙහිව ජනතා පෙළගැස්වූ ජනතා විමුක්ති පෙරමුණ මේ සටනට එක්කර ගත යුතුයි.” පියසිරි විජේනායක හිටපු සංස්කෘතික ඇමැතිවරයා එහිදී යෝජනා කළේය. එම යෝජනාව සියලු දෙනාගේ එකඟතාව මැද සම්මත වීය. ඒ අනුව මේ පිළිබඳව සාකච්ඡා කිරීමට අවස්ථාවක් ලබා දෙන ලෙස ඉල්ලා ඉහත පක්ෂ ලේකම්වරුන්ට ලිපි යැවීමේ වගකීම ජානිපෙ ප්‍රධාන ලේකම් පි‍්‍රයන්ජිත් විතාරණ පැවරිණි. එසේම මේ සටනේ තවත් දිගුවක් ලෙස මේ සටනට මහනාහිමිවරුන්ගේ ආශිර්වාදය හා අනුශාසනා ලබා ගැනීමට තීරණය විය.ඔක් –29 වැනිදා උදේ මල්වතු - අස්ගිරි මහනාහිමිපාණන් වහන්සේ දෙනම අපට උන්වහන්සේලා බැහැ දැකීම සඳහා අවස්ථා ලබා දී තිබෙනවා.” ඒ සඳහා මේ වන විටත් ක්‍රියාත්මකව සිටින පක්ෂයේ මහනුවර දිස්ත්‍රික් නායක, හිටපු පාර්ලිමේන්තු මන්ත්‍රී නිමල් ප්‍රේමවංශ අන් අය දැනුම්වත් කරමින් පවසා සිටියේය.”අපට මහනාහිමිපාණන් වහන්සේගේ ආශිර්වාදය සහ අනුශාසනා ඉතා වැදගත්. අනෙකුත් මහනාහිමිපාණන් වහන්සේ බැහැදැකීම සඳහා ද අවස්ථාව ලබාගන්න.” විමල් වීරවංශ සඳහන් කළේය.පසුගිය 24 වැනිදා පාර්ලිමේන්තුව උණුසුම් කරමින් මන්ත්‍රීවරුන්ගේ ප්‍රශ්නවලට වාචික පිළිතුරු ලබාදීමේ කටයුතු ආරම්භ විය. එක්සත් ජාතික පක්ෂ පාර්ලිමේන්තු මන්ත්‍රී සජිත් ප්‍රේමදාස ඉන්දියානු රජයේ ආධාර යටතේ ඉදිවන නිවාස ව්‍යාපෘතිය පිළිබඳ ප්‍රශ්නයක් ඉදිරිපත් කර තිබූ අතර විෂය භාර අමාත්‍ය විමල් වීරවංශ අමාත්‍යවරයා ඊට පිළිතුරු ලබා දෙමින් සිටියේය.”මගේ ප්‍රශ්නයට පිළිතුරු ලැබුණේ නැහැ. මම සෑහීමකට පත් වෙන්නේ නැහැ” යැයි පවසමින් ප්‍රේමදාස මන්ත්‍රීවරයා විමල් වීරවංශ අමාත්‍යවරයාට දැඩි වාග් ප්‍රහාරයක් එල්ල කළේය. ඒක තමයි ඔබතුමාට කියන දේ තේරෙන්නේ නැහැනේ. ඔබතුමාගේ පක්ෂ නායක, රනිල් වික්‍රමසිංහට තියෙන ලොකුම ප්‍රශ්නේ මට දැන් හොඳට තේරෙනවා. ඔබතුමාට කියන දේ තේරෙන්නේ නැහැනේ” විමල් වීරවංශ අමාත්‍යවරයා කවුරුත් සිනහගන්වමින් පැවසුවේය.”මේ විදිහට බොලඳ වැඩ කරන ඔබතුමාට ප්‍රේමදාස හිටපු ජනාධිපතිතුමා හිටියා නම් කෝටුවෙන් තලනවා” දිගින් දිගටම අනවශ්‍ය වාග් ප්‍රහාර එල්ල කරන සජිත් ප්‍රේමදාස මහතාට විමල් අමාත්‍යවරයා අවසන් වශයෙන් කියා සිටියේය.අදාළ වාචික පිළිතුරු ලබාදීමෙන් අනතුරුව විමල් වීරවංශ ඇමැතිවරයා පාර්ලිමේන්තු සභාගර්භයෙන් ඉවතට පැමිණ පුස්තකාලය දෙසට ගමන් කරන විට රනිල් පාර්ශ්වයේ පාර්ලිමේන්තු මන්ත්‍රීවරුන් දෙදෙනකු වටපිට බලා විමල් වීරවංශ අමාත්‍යවරයාට අතට අත දුන්නේය.”මරු කතාව ඇමැතිතුමා, ඇත්තටම අපේ නියෝජ්‍ය නායකතුමාට තියන ප්‍රශ්නය ඔබතුමා කියපු එක තමයි. සජිත් මන්ත්‍රීතුමාට කියන දේ තේරෙන්නේ නැහැ. අපි කියන්න ඕනෙ දේ තමා ඔබතුමා අතින් කියවුණේ. එයා ගැන තවත් කියන්න බොහෝ දේ තියෙනවා.” එක් මන්ත්‍රීවරයෙක් එසේ පැවසුවේය.රටේ දේශපාලන හා නීතිමය සංවාද කීපයක් මැද පාර්ලිමේන්තුව ඉකුත් අඟහරුවාදා රැස්වීය. ජනාධිපතිතුමාගේ පාර්ලිමේන්තු කාර්යාලයේ දී ඩිලාන් පෙරේරා, මහින්ද යාපා, දිනේෂ් ගුණවර්ධන, විමල් වීරවංශ, අනුර ප්‍රියදර්ශන යාපා, ලොහාන් රත්වත්තේ, අරුන්දික ප්‍රනාන්දු, විජිත බේරුගොඩ ඇතුළු පිරිසක් කතාකරමින් සිටියේ දිවි නැඟුම පනත ගැනයි.ඒ සමඟම එතැනට පැමිණි බැසිල් රාජපක්ෂ අමාත්‍යවරයා “මේ පනත එක්ක රටේ ලොකු දේශපාලන සංවාදයකුත් ඇති වෙලා නේදැයි විමසා සිටියේය.”දැන් 13 වැනි සංශෝධනය රටට ගැළපෙනවාද නැද්ද කියන ප්‍රශ්නය තමයි වැඩියෙන් මතුවෙලා තියෙන්නෙ. ඔය 13 වැනි සංශෝධනය එදා ගේනකොට මුලින්ම ඒකට විරුද්ධ වුණ කෙනා මම. එදා එ.ජා.ප.යෙන් යන්නත් සිද්ධ වුණේ ඕක තමයි” අමාත්‍ය මහින්ද යාපා කීවේය.”මම නං කියන්නෙ පළාත් සභාවක් රටේ සංවර්ධනයට බාධා කරනවා නම් ඒ ගැන ජනතාවාදී තීන්දුවක් ගත්තට වරදක් නෑ කියලයි.” ඇමැති බැසිල් ගේ අදහස විය. ”හැබැයි අපි එක මතයක ඉන්න ඕන” අරුන්දික ප්‍රනාන්දු මන්ත්‍රීවරයා කීවේ පළාත් සභා ක්‍රමයට පක්ෂව අදහස් දක්වමිනි.”මේ වෙලාවෙ අන්තර්ජාතික කුමන්ත්‍රණකරුවන් බලා ඉන්නෙ අපේ රට ආපස්සට හරවන්න” ඒ ගැනත් බලන්න ඕන” ඇමැති ඩිලාන් කීවේය.”මොනවා වුණත් රටේ සංවාදයක් ඇතිවීම නරකක් නෑ. ජනාධිපතිතුමා මේ දෙස පුළුල් මනසකින් යුක්තවයි බලන් ඉන්නෙ. එතුමා කියන්නෙ ඕන දෙයක් ගැන සංවාද, විවේචන කරන්න පුළුවන්. අවසානයේ තීරණයක් ගත් විට එකට ඉන්න ඕන කියලයි. ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ කීය.මේ සංවාදය අතරම නාමල් රාජපක්ෂ මන්ත්‍රීවරයා පැමිණියේ කුඩා දරුවකු ද සමඟිනි.”කොහෙන්ද මේ පුංචි දරුවෙක්” ලොහාන් රත්වත්තේ ඇසුවේ එම දරුවා ද වඩාගනිමිනි.”මං එනකොට පහළදි මේ බබා දුවගෙන ඇවිත් මගේ අතේ එල්ලුනා. පාර්ලිමේන්තුව බලන්න ආපු කාගේ හරි දරුවෙක් වෙන්න ඇති” නාමල් රාජපක්ෂ මන්ත්‍රීවරයා කීය.ඒ සමඟම ඒ දරුවාගේ මවුපියන් පැමිණ සිය දරුවා බාරගත්තේ නාමල් මන්ත්‍රීවරයාගේත් දරුවාගේත් පින්තූරයක් ද ගනිමිනි. ”අපේ නාමල් මන්ත්‍රීතුමා එදා නීතිඥයකු හැටියට දිවුරුම් දෙන දවසෙ කිව්ව උසාවි ගිහින් ලැබෙන ආදායමෙන් මගේ සමාජ සේවා වැඩවලට කොටසක් දෙනව කියලා. ඒක කවද්ද ලැබෙන්නෙ? හෙට්ටිගේ ඇසීය.”දෙන්නං .. දෙන්නං වැඩේ තියෙන්නෙ දුප්පත් අයගෙ නඩුවලට ගිහින් මං සල්ලි ගන්නේ නෑ. මං ඉදිරිපත් වෙන නඩුවල සමහර අය උසාවි එක්ක යන්නෙත් කඩෙන් ඇඳුමක් පවා අරන්දීලයි. ඒ අය ගැන දැක්කම ඇත්තටම ඇතිවෙන්නෙ දුකක්” නාමල් මන්ත්‍රීවරයා කීවේ හැඟීම්බරවය.”නඩු කල් යාමෙන් දුප්පත් මිනිස්සුන්ට ලොකු ප්‍රශ්නයක්. තවම ඒකට විසඳුමක් හරියට පේන්න නෑ.” ඇමැති දිනේෂ් ගුණවර්ධන මහතා කීවේය.”හුඟක් වෙලාවට තියෙන ප්‍රශ්නය ඕක තමයි. එහෙම වුණාම මිනිස්සු අධිකරණය දිහා ප්‍රසාදයකින් බලන්නෙ නෑ. ඒක රටට හොඳ නෑ” ඇමැති අනුර ප්‍රියදර්ශන මහතා කීය.“ඔව්. වැඩිය කතාකරන්න හොඳ නෑ. අධිකරණයේ ස්වාධීනත්වයට බලපෑමක් කියල සමහර අය අපට චෝදනා කරාවි” හෙට්ටිගේ කීය.25 වැනිදා පාර්ලිමේන්තුවේ සභාව කල්තබන අවස්ථාවේ විවාදයට විෂය වී තිබුණේ අධිකරණයේ ස්වාධීනත්වය ගැනයි.විවාදයට කලින් එ.ජා.ප.යේ මෙන්ම ආණ්ඩු පක්ෂයේ කථිකයෝ පාර්ලිමේන්තු පුස්තකාලයට ගොස් කරුණු සොයන්නට වූහ.ජගත් පුෂ්පකුමාර, විජිතමුණි සොයිසා, හේමාල් ගුණසේකර, උදිත ලොකු බණ්ඩාර ඇතුළු මැති ඇමැතිවරුන් විදුලි සෝපානය ළඟ කතාබහ කරමින් සිටියේ සමහර ස්වාධීන ආයතන ගැනය.ඒ අතරට එතැනට වේගවත් ගමනින් පැමිණියේ ඩිලාන් පෙරේරා ඇමැතිවරයායි.”අපේ අයට ඔයා ළඟ නැති වුණාම හරි පාලුයි. ඇයි ඊයේ ආවේ නැත්තෙ?” ඇමැති ජගත් පුෂ්පකුමාර ඇමැති ඩිලාන් ගෙන් ඇසීය.”හරි වැඩේ මට වුණේ එ.ජා.ප.යේ හරේන් ප්‍රනාන්දු මන්ත්‍රීවරයාගෙ ලේකම් රවීන්ද්‍ර රන්මුතුගල ඊයේ කසාද බැන්ද. එයා හාලිඇළ එ.ජා.ප. ප්‍රාදේශීය සභා මන්ත්‍රීවරයෙක්. ඒකට අස්සන් කරන්න මට කියල තිබුණේ. ඇමැති ඩිලාන් පෙරේරාගේ පිළිතුර විය.”තවත් දේශපාලන සංහිඳියාවක් වගේ”හේමාල් ගුණසේකර මන්ත්‍රීවරයා කීය.පසුගිය කාලයේ දී එජාපයේ ප්‍රධාන කණ්ඩායම් දෙකක් කාටත් දැක ගත හැකි විය. ඒ එජාප නායක රනිල් වික්‍රමසිංහගේ පාර්ශ්වය සහ නියෝජ්‍ය නායක සජිත් පේ‍්‍රමදාසගේ පාර්ශ්වය ලෙසටයි. ඒ නිසා එජාපයේ පාර්ලිමේන්තු, පළාත් සභා සහ ප්‍රාදේශීය සභා මන්ත්‍රීවරු ද මේ දෙපාර්ශ්වයටම බෙදී සිටියහ.එජාපයේ හිටපු රත්ගම සහ හිනිදුම ආසන සංවිධායක දකුණු පළාත් සභා මන්ත්‍රී බන්දුලාල් බණ්ඩාරිගොඩ සිටියේ සජිත් පේ‍්‍රමදාස පාර්ශ්වයේය. කෙසේ වෙතත් ගිය සතියේ දී බන්දුලාල් බණ්ඩාරිගොඩ එජාප නායකයා හමුවී සමාව අයැද සිටියේය.“මං ඉදිරියේදී ඔබතුමා සමඟ වැඩ කරනවා. මගේ උපරීම කැපවීම සහ සහයෝගය ඔබතුමාට ලැබේවි” බන්දුලාල් බණ්ඩාරිගොඩ එජාප නායකයාගෙන් සමාව ගනිමින් කියා සිටියේය. එජාප නායකයා වෙත බන්දුලාල් බණ්ඩාරිගොඩ කැඳවාගෙන යාමේ කපුකම කර තිබුණේ තවත් දකුණු පළාත් මන්ත්‍රීවරයෙකි. ඒ වත්මන් රත්ගම එජාප අපේක්ෂක අශෝක ධනවංශයි.බන්දුලාල් බණ්ඩාරිගොඩ සංවිධායකවරයා එජාප නායකයා හමුවූ අවස්ථාවට එජාප ගාල්ල දිස්ත්‍රික් නායක වජිර අබේවර්ධන සහ ගාල්ල දිසා එජාප මන්ත්‍රී ගයන්ත කරුණාතිලක ද සහභාගි වී සිටියහ.“බන්දුලාල් බණ්ඩාරිගොඩ ඔබතුමා මතක තියා ගන්න ඔබතුමාට මුල ඉඳලාම උදව් කළේ නායකතුමා. මුලින්ම ඔයාට රත්ගම ආසන සංවිධායකකම ලබා දුන්නා. ඊළඟට බද්දේගම ආසන සංවිධායකකම ලබා දුන්නා. ඊළඟට දකුණු පළාත් සභාවේ විපක්ෂයේ සංවිධායකකම ලබා දුන්නා. ඊළඟට පළාත් සභා මැතිවරණයේදී එජාප අපේක්ෂක කණ්ඩායමේ නායකයා කළා. නමුත් ඔයා මගේ ගෙදර තිබුණ රැස්වීමකදී නායකතුමා විවේචනය කළා. නමුත් ඒ වගේ මෝඩ වැඩ ආයෙත් කරන්ඩ එපා” එජාප ගාලු දිසා නායක වජිර අබේවර්ධන කියා සිටියේය.අනතුරුව එජාප නායක රනිල් වික්‍රමසිංහ බන්දුලාල් බණ්ඩාරිගොඩට කියා සිටියේ මහලේකම් තිස්ස අත්තනායක හමුවී ගැටලු නිරාකරණය කරගෙන ඉදිරියේදී කටයුතු කරන ලෙසටය.නව පළාත් පාලන මැතිවරණ පනත පිළිබඳව එජනිසයේ ප්‍රාදේශීය සභා සහ නගර සභා මන්ත්‍රීවරුන් දැනුම්වත් කිරීමේ වැඩසටහන් මාලාව පසුගියදා ආරම්භ ස තිබිණි. ඒ අනුව ගිය සතියේ දී සබරගමුව පළාතේ පළාත් පාලන ආයතන මන්ත්‍රීවරුන් දැනුම්වත් කිරීමේ වැඩසටහන සබරගමුව පළාත් ශ්‍රවණාගාරයේ දී ආරම්භ කෙරිණි. එම වැඩමුළුවේ ප්‍රධාන දේශනය සිදු කළේ කුරුණෑගල දිසා පාර්ලිමේන්තු මන්ත්‍රී ශාන්ත බණ්ඩාරයි. මේ අවස්ථාවට නියෝජ්‍ය ඇමැතිවරුන් වන එච්. ආර්. මිත්‍රපාල, ලලිත් දිසානායක සහ සබරගමු පළාත් ඇමැතිවරුන් වන භානු මනුපි‍්‍රය සහ රංජිත් බණ්ඩාර ද එක්ව සිටියහ.වැඩමුළුව අවසානයේ දී පළාත් පාලන ආයතනවල මන්ත්‍රීවරුන්ට තමන්ගේ ගැටලු ඉදිරිපත් කිරීමට අවස්ථාව ලැබිණි. එහිදී එක්තරා ප්‍රාදේශීය සභා මන්ත්‍රීවරයකු විමසා සිටියේ “මේ නව පළාත් පාලන මැතිවරණ ක්‍රමය යටතේ අපට දේශපාලනයෙන් ඉදිරි ගමනක් නැති වේවි ද කියාය. “නැහැ එහෙම දෙයක් වෙන්නේ නෑ. දක්ෂයාට මතුවෙන්ඩ ඉඩ තිබෙනවා. නායකත්වය කාටවත් හංගන්ඩ බැහැ. ආර්. පේ‍්‍රමදාස, ජේ. ආර්. ජයවර්ධන වගේ මේ රටේ හිටපු ජනාධිපතිවරු බිහිවුණේ නගර සභාවේ ඉඳලා ඇවිල්ලා. ඒ අය මැතිවරණ දිනුවේ කේවල මැතිවරණ ක්‍රමය තියෙන කාලේදි” ශාන්ත බණ්ඩාර මන්ත්‍රීවරයා කියා සිටියේය.එමෙන්ම තවත් නගර සභා මන්ත්‍රීවරයකු කියා සිටියේ නව පනත යටතේ මන්ත්‍රී යන නාමය වෙනුවට සභික යන නම යෙදී ඇති බවත් එය මන්ත්‍රීවරයා ලෙස සංශෝධනය කර දෙන ලෙසටය.ඉන් අනතුරුව ප්‍රාදේශීය සභා මන්ත්‍රීවරයකු කියා සිටියේ නගර සභා මන්ත්‍රීවරුන් නගරයේ පුරවැසි ධූරාවලියට අයත් වුවත් ප්‍රාදේශීය සභා මන්ත්‍රීවරුන් වන තමන්ට ප්‍රාදේශීය බල ප්‍රදේශයේ පුරවැසි ධූරාවලියට අයත් නොවී තිබෙන බවත්. එය සංශෝධනය කොට දෙන ලෙසත්ය.“හොඳයි මේ හැම යෝජනාවක්ම මම ජනාධිපතිතුමාට ලබා දෙන්නම්. එතුමා සුදුසු පියවර ගනීවි” මන්ත්‍රී ශාන්ත බණ්ඩාර කියා සිටියේය.දිවි නැඟුම පනතට එරෙහි පෙත්සම් විභාගයක් ගිය සතියේ දී ශ්‍රේෂ්ඨාධිකරණයේදී පැවැත්විණි. එම නඩු විභාගය දැක බලා ගැනීම සඳහා මැති ඇමැතිවරු රැසක්ම ශ්‍රේෂ්ඨාධිකරණයට ගියහ. ඇමැතිවරුන් වන මහින්දානන්ද අලුත්ගමගේ, නියෝජ්‍ය ඇමැති ජයරත්න හේරත්, සහ පාර්ලිමේන්තු මන්ත්‍රීවරුන් වන ලොහාන් රත්වත්තේ, තේනුක විදානගම ඇතුළු පිරිසක් ද ශ්‍රේෂ්ඨාධිකරණයට ගියහ. ඒ පිරිස ගමන්ගත් වාහනය පාර්ලිමේන්තුවේ සිට පදවාගෙන ගියේ ඇමැති මහින්දානන්ද අලුත්ගමගේ විසිනි. ඇමැති මහින්දානන්ද වාහනය පදවාගෙන යන අතරතුරම අතීත රසකතා කිපයක් ද කියමින් මන්ත්‍රීවරුන් සිනහ ගැන්වීය.මේ අතරතුර අතුරු මාර්ග ඔස්සේ වාහනය පදවාගෙන ශ්‍රේෂ්ඨාධිකරණයට යන්නට ගොස් ඇමැති මහින්දානන්දට පාර වැරැදිනි. මේ නිසාම ඇමැති මහින්දානන්ද එක්තරා ත්‍රීරෝද රථ ගාලක් අසල වාහනය නවත්වා වීදුරුව පහත්කොට පාර ඇසීය. “මල්ලී‍්‍ර පාර ටිකක් වැරදුණා වගේ” ඇමැති මහින්දානන්ද කියද්දී ත්‍රිවිල් රියදුරන්ට ද මේ සිදුවීම අදහාගත නොහැකි වූයේ ඒ ක්‍රීඩා ඇමැති මහින්දානන්ද බව දැන ගැනීම නිසාය.ගිය සෙනසුරාදා මහනුවර රිවර්ඩේල් හෝටලයේ දී එජාප නායකයාගේ ප්‍රධානත්වයෙන් එජාප මධ්‍යම පළාත් මන්ත්‍රීවරුන්ගේ සහ ආසන සංවිධායකයන්ගේ හමුවක් පැවැත්විණි. එජාප නායකයා සමඟ එජාප මහලේකම් තිස්ස අත්තනායක සහ ලක්ෂ්මන් කිරිඇල්ල සහ වසන්ත අලුවිහාරේ යන පාර්ලිමේන්තු මන්ත්‍රීවරු ද මේ හමුවට එක්ව සිටියහ.එහිදී එජාප නායකයා සියලුම පළාත් මන්ත්‍රීවරුන්ට සහ ආසන සංවිධායකයන්ට විශේෂ පණිවිඩයක් ලබා දුන්නේය. “ඉදිරියේදී එජාපය ඇතුළේ සියලු දෙනාටම වැඩ කළ හැකි විවෘත වැඩපිළිවෙළක් සකසනවා. එය ඉදිරි දෙසැම්බර් මාසයේ දී පක්ෂයට ඉදිරිපත් කරනවා. එතෙක් ගම්වලට ගිහින් පාක්ෂිකයන් දැනුම්වත් කරන්න.” එජාප නායකයා සියලුම මන්ත්‍රීවරුන් ඇතුළු එජාප ක්‍රියාකාරීන් හමුවේ අවධාරණය කළේය.මේ අතරතුර ගලගෙදර එජාප ආසන බල මණ්ඩල රැස්වීම ගිය සතියේ දී පැවැත්විණි. ඒ එජාප මහලේකම් තිස්ස අත්තනායකගේ ප්‍රධානත්වයෙනි. තිස්ස අත්තනායක සමඟ පාර්ලිමේන්තු මන්ත්‍රිනී රේණුකා හේරත් මන්ත්‍රී හලීම් සහ මධ්‍යම පළාත් සභා මන්ත්‍රිනී ශාන්තිනී කොන්ගහගේ ද ආසන බල මණ්ඩල රැස්වීමට එක්ව සිටියහ.ගිය සඳුදා එජාප මූලස්ථානය වන සිරිකොතට එජාපයේ පාර්ලිමේන්තු මන්ත්‍රීවරුන් නොවන ආසන සංවිධායකවරු කැඳවා තිබිණි. එහිදී එජාප නායකයා පැහැදිලි කළේ එජාපය මේ වසරේ දෙසැම්බර් මස පළමුවැනිදා පැවැත්වීමට නියමිත එජාප මහා සම්මේලනය ගැනය. “මේ සම්මේලනයට සහභාගි කර ගන්නේ මේ වසරේ ආසන බල මණ්ඩල පිහිටුවා තිබෙන ආසනවල නිලධාරීන් පමණයි. ආසනවල පක්ෂ ශාඛා සමිති පිහිටුවා නොමැතිනම් මේ සම්මේලනයට ඒ අය සහභාගි කර ගැනීමේ උවමනාවක් නැහැ. ඒ විදියට ආසන බල මණ්ඩල පිහිටුවා නොමැති ආසනවලට සහභාගිත්වය ලැබෙන්නේ අනුපාත ක්‍රමයට.” එජාප නායකයා එහිදී අවධාරණය කළේය.මේ අතරතුර ගිය සතියේ දී එජාප නායකයාගේ ප්‍රධානත්වයෙන් විශේෂ සාකච්ඡාවක් පැවැත්විණි. ඊට හබරාදුව එජාප ආසන සංවිධායක ලයනල් ඉපලවත්ත ද සහභාගි වී සිටියේය. එහිදී ඔහු එජාප නායකයාට විශේෂ කරුණක් අවධාරණය කළේය. “නායකතුමනි මෙවර අපේ සම්මේලනයට ආරාධනා නොලැබු අයත් ඇතුළු වෙන්ඩ සූදානමක් තිබෙනවා කියලා දැනගන්ඩ ලැබුණා. ;ම් අයට අනවසරයෙන් අපේ සම්මේලනයට ඇතුළු වෙන්ඩ හදනකොට ගැටලුවක් ඇති වුණොත් නීති ආධාර ලබා දෙන්ඩත් පිරිසක් බලාගෙන ඉන්නවා කියලා ආරංචි වුණා.” හබරාදුව එජාප ආසන සංවිධායකවරයා එජාප නායකයාට හෙළි කළේය.“එහෙම අපේ සම්මේලනයට බලෙන් කාටවත් ඇතුළු වෙන්ඩ ඉඩක් නැහැ. එහෙම කවුරුහරි නීති ආධාර බලාගෙන ආවොත් ඒ අයට ප්‍රථමාධාර තමයි ලබා දෙන්ඩ වෙන්නේ” එජාප නායකයා කියා සිටියේය.මේ අතරතුර ගිය සතියේ දී එජාපයේ පාර්ලිමේන්තු කණ්ඩායම් රැස්වීම පැවැත්විණි. ඒ සිරිකොත එජාප මූලස්ථානයේදී ය. “දැන් අයවැය ඉදිරිපත් කරන්ඩ රජය සූදානම් වෙනවා. අපි රජයට බල කරමු ජීවන වියදම අඩු කරන්ඩ බඩු මිල අඩු කරන්ඩ මේ අයවැයෙන් කටයුතු කරන්ඩ කියලා” එජාප නායකයා පාර්ලිමේන්තු කණ්ඩායම් රැස්වීමේදී කියා සිටියේය.ඒ සමඟම එජාප නායකයා කණ්ඩායම් රැස්වීමේ දී විපක්ෂයේ ප්‍රධාන සංවිධායක ජෝන් අමරතුංගට විශේෂ උපදෙසක් ලබා දුන්නේය.“මේ වෙනකොට පක්ෂ තහනමට ලක්කොට තිබෙන රංගේ බණ්ඩාර, අශෝක් අබේසිංහ සහ පාලිත තෙවරප්පෙරුම යන මන්ත්‍රීවරුන් පාර්ලිමේන්තු කණ්ඩායම් රැස්වීමට කැඳවන්ඩ එපා” එජාප නායකයා උපදෙස් දුන්නේය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=ab12102818</link>
    <topic>පොලිටිකල් විස්සයි විස්ස</topic>
    <author>සුභද්‍රා දේශප්‍රිය</author>
    <content>ඉඩම් සහ ඉඩම් සංවර්ධන ඇමැතිඅය වැයෙන් සහන නොදුන්නොත් ජනතාව සමඟ පාරට බහිනවා.- රනිල්19 සිකුරාදා දිවයිනරනිල් මහත්තයා පාරට බහින තුරු ජනතාව බලාගෙන ඉන්නේ හිනාවෙන්න මේ සැරෙත් හෝන් ගහමින් හට්ටි මුට්ටි පොළොවේ ගසමින් ගොන් කරත්තේ නැඟලා මිනිස්සු හිනස්සවයි. වෙන මොනවද කරන්න පුළුවන්.- ජනක බණ්ඩාරඒකාධිපති ආණ්ඩුව පෙරලා එ.ජා.ප ආණ්ඩුවක් බිහි කරනවා.- රනිල්23 සිකුරාදා දිවයිනමේ රජය නම් ඒකාධිපති රජයක් නෙමෙයි. කවුද ඒකාධිපති? පක්ෂයේ අනෙක් උදවියට රැස්වීමකටවත් යන්න දෙනවාද? එහෙම කෙනෙක් ප්‍රජාතන්ත්‍රවාදී ආණ්ඩුවක් පිහිටුවයි ද? ඒක එතුමාගේ හීනයක්.- ජනක බණ්ඩාර“මේ ආණ්ඩුව තරම් තරුණ පරපුර අසහනයට හා නින්දාවට පත් කළ තවත් ආණ්ඩුවක් නැහැ.”සජිත්20 සෙනසුරාදා දිවයිනසජිත් විපක්ෂයේ නිසා හැමදාමත් අසහනයෙන් ඉන්නේ. එතුමා තරම් විපක්ෂය ඇතුළේ ප්‍රශ්න නිසා අසහනයට පත් වූ කෙනෙක් තවත් නෑ.අනාගෙන නාගත් විපක්ෂය දැන් කා ගන්නවා. නින්දා අපහාස කරගන්නවා.මේ රටේ තරුණයන්ට එහෙම වෙලා නැහැ. සජිත් මහත්තයා ගැන අපිටත් පොඩි විශ්වාසයක් තිබුණා. දැන් ඒකත් එතුමා නැති කරගත්තා.- ජනක බණ්ඩාරගොවියාගේ වගා ළිඳෙනුත් බදු අය කරන්න හදනවා. මෙහෙම ගියොත් රජය අනාගතයේ දී මවුකිරිවලිනුත් බද්දක් අය කරාවි.- සජිත්23 අඟහරුවාදා දිවයිනඅමූලික බොරුවක්. අතේ පැළ වෙන බොරු කියන එක තමයි විපක්ෂයේ මහත්තුරු දන්නේ. මවුකිරි විකුණන්න තරම් මේ ආණ්ඩුව බංකොලොත් තත්ත්වයට පත් වෙලා නෑ.- ජනක බණ්ඩාරපීඩාව ඇඟට දැනෙන කොට ජනතා සටන් ඇතිවෙනවා.- විජිත20 සෙනසුරාදා රිවිරපීඩාව දැනිලා තියෙන්නේ විජිත මහත්තයලාට. දිගින් දිගටම පරාද වෙන නිසා පීඩාව දැනෙන්නේ ජ.වි.පෙ ට. මුළු ලෝකයෙම ආර්ථික අර්බුදයක් පැන නැඟිලා තියෙනවා. ජීවන වියදම වැඩිවෙලා තියෙනවා.ඒ තත්ත්වය ලංකාවටත් බලපා තියෙනවා. මේ රජය බලන්නේ ජනතාව පෙළෙන්නේ නැතුව ජනතාව මත බරක් පටවන්නේ නැතුව කෙසේ හෝ සහනයක් සලස්වන්නයි.- ජනක බණ්ඩාරදිවි නැඟුම පනත ගැන යළි සලකා බලන්නයි ආණ්ඩුවෙන් ඉල්ලනවා.- තිස්ස20 සෙනසුරාදා දිවයිනඒක උසාවිය තීන්දු කරාවි. ජනතාවාදී රජයක් ලෙස අපි අධිකරණයට ගරු කරනවා. එහි තීන්දු තීරණ හිස නමා පිළිගන්නවා. ජනතාවගේ සුබ සිද්ධිය වෙනුවෙන් සෑම තීරණයක් ම ගන්නේ අපේ රජය.- ජනක බණ්ඩාරවනජීවී දෙපාර්තමේන්තුවේ බරපතළ කඩා වැටීමක් තියෙනවා.- සජිත්24 බදාදා ලංකාදීපකඩා වැටීමකට ලක්වෙලා තියෙන්නේ විපක්ෂයයි. කෑලි කෑලි වලට කැඩිලා නිසා බරපතළ කඩා වැටීමක් සිද්ධවෙලා තියෙන්නේ සජිත් මහත්තයලනේ. ඒ නිසා මේ දවස්වල කියන දේවල් ඒ තරම් සැලකිල්ලට ගන්න බැහැ. එතුමාලා කියන්නේ හැමදේම කඩා වැටිලා කියලයි.- ජනක බණ්ඩාරජනතාව උපයන සෑම රුපියල් සියයකින් ම රුපියල් හැට එකක් ආණ්ඩුව බදු ලෙස උදුරා ගන්නවා.- සජිත්23 අඟහරුවාදා ලංකාදීපදැන් කරු ළඟ හිටිය අයත් නෑ. සාමාජිකයෝ කිසිම කෙනෙක් නැහැ. එතුමාලාට අනාගතයක් නැහැ. මොනවා හරි කියවනවා හැර එතුමලා කරන දෙයක් නෑ. මේ රජය ජනතාව පිට බදු පටවන රජයක් නොවෙයි.- ජනක බණ්ඩාර“අධිකරණයේ ස්වාධීනත්වයත් නීතියේ ආධිපත්‍ය වෙනුවෙන් එක්සත් ජාතික පක්ෂය ඇප කැප වන්නේ විනිසුරුවන් වෙනුවෙන් නොව ජනතාව වෙනුවෙන්.”- රනිල්23 අඟහරුවාදා ලංකාදීපඅපේ රජය කැපවෙලා ඉන්නේ ජනතාව වෙනුවෙන්. ජනතාවට වගේ ම අපි අධිකරණයේ ස්වාධීනත්වයටත් ගරු කරනවා. ඒ නිසා ජනතාව දන්නවා සත්‍යය.- ජනක බණ්ඩාරඒකාධිපති ආණ්ඩුවක් සමඟ හැප්පෙන්න නම් හමුදාවක් වගේ පක්ෂය ඉදිරියට යා යුතුයි.- රනිල්23 සඳුදා රිවිරහොඳ හමුදාවක නායකත්වය දෙන්න හොඳ අණ දෙන නිලධාරියෙක් වෙන්න ඕන. ඒකට හොඳ පෞරුෂත්වයක් තියෙන්න ඕනෑ. මේ රටේ ත්‍රිවිධ හමුදාවේ හොඳ ප්‍රධාන අණ දෙන නිලධාරීයෙක් ඉන්නවා. ඒ නායකත්වය ප්‍රජාතන්ත්‍රවාදියි.ජනක බණ්ඩාරආණ්ඩුවට භාණ්ඩ මිල වැඩි කරන්න සිදුවුණේ රටේ නිෂ්පාදනයන් නැති නිසා. රටේ ජනතාවගේ සහභාගිත්වයෙන් රටේ නිෂ්පාදනය වැඩි කරන්න ආණ්ඩුවට වැඩපිළිවෙළක් නැති නිසා ආණ්ඩුව ඒ වෙනුවට කළේ දිගින් දිගටම ණය ගන්න එකයි.- විජිත19 සිකුරාදා ලක්බිමමේ රට කොතරම් දියුණුවක් කරා ගමන් කර තිබෙනවාද? අද මුළු රටම ශීඝ්‍ර සංවර්ධනයක් කරා ගමන් කර තිබෙනවා. මුළු ලෝකයම ජීවන වියදම වැඩිවෙලා තියෙනවා. ලංකාවේ නෙමෙයි ඇමෙරිකාවේ පවා මේ තත්ත්වය බලපානවා. දේශීය නිෂ්පාදන දේශීය ගොවියා සුරක්ෂිත කිරීමට රජය විශේෂයෙන් කටයුතු කරනවා. අවශ්‍ය පහසුකම් ලබාදී තිබෙනවා.- ජනක බණ්ඩාරසුභද්‍රා දේශප්‍රියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=af12102812</link>
    <topic>මං කළේ හිතට එකඟ රාජකාරියක්</topic>
    <author>සරත් පෙරේරා</author>
    <content>රාජ්‍ය සේවකයාගේ අදීනත්වය රැක දුන් නඩු තීන්දුවසහකාර විගණකාධිපතිලලිත් අඹන්වල අපේ යුගයේ සැබෑ වීරයෙකි. දූෂිතයන් මේ මිනිසාට ඇසිඩ් ගසා විනාශ කරන්නට උත්සාහ කළේය. ඒ තම රාජකාරිය හරියට ඉටුකළ නිසාය. ඔහුගේ රාජකාරිය වූයේ දූෂිතයන්, වංචනිකයන් පිටුදැක මකර කටට යන මහජන මුදල් අනෙකුත් විගණන නිලධාරීන් ලෙසම විගණකාධිපති දෙපාර්තමේන්තු නිලධාරියෙකු ලෙස රටට ආරක්ෂා කර දීමය.කෝටි ගණන් මහජන මුදල් කාබාසීනියා කෙරෙන බවට එදත් චෝදනා නැඟුනේය. අදත් චෝදනා නැගෙන්නේය. ඉදිරියටත් චෝදනා නැගෙනු ඇත. අඳුරට බනිමින් සිටිනවාට වඩා එක පහනක්වත් දල්වන්නැයි යන කියමන තනි රත්තරන් කියමනකි. ඔහු එම පහන දැල්වූ මිනිසෙකි. ලලිත් අඹන්වල මහජන දේපොළ ගසාකන හොරුන් අල්ලන උණෙන් ඇඟ රත්වුණ මිනිසෙකි. එසේ නොවේ නම් යමක් සිදු නොවූ ලෙස ලිස්සා යාමට ද ඇතැමුන් කරන පරිදි ඔහුටත් ඉඩ තිබිණි.අඹන්වෙල මහත්මයා සම්බන්ධයෙන් මේ කියමන හරියන්නේ නැත. ඔහු හොරුන්ට යන්නට ඉඩ දී බලා සිටින වර්ගයේ රජයේ නිලධාරියෙක් නොවේ. ජාවාරම්කරුවන් සමඟ එකතු වී ඔවුනගෙන් කුට්ටි ගන්නට පුරුදු වූ ජාතියේ නිලධාරියකු ද නොවේ.මේ ජාවාරම් කරුවන් ලලිත් අඹන්වලට ඇසිඩ් ගැසුවේ ඔහු විනාශ කරන්නටය. ඔහුව ඝාතනය කරන්නටය. ඔහුගේ එක ඇසක්වත් බේරා ගත්තේ ලබාදුන් එතෙර ප්‍රතිකාර ඇතුළු ඉහළම ප්‍රතිකාරවලට පින්සිදු වන්නටය. අනික් ඇස අන්ධය. එය ප්‍රතිකාරවලින් බේරාගත නොහැකි වූයේ ඇසට එල්ල වූ ප්‍රහාරය එතරම්ම බලවත් වීම නිසාය. මුහුණ විකෘති කෙරිණි.2002 වසරේ එල්ල වූ ඇසිඩ් ප්‍රහාරයෙන් පසු වසර හතක්ම ඔහු ප්‍රතිකාර ගත්තේය. ඔහුගේ ප්‍රතිකාර තවමත් නැවතී නැත. “මම ඇහැට තවමත් කොළඹ අක්ෂි රෝහලෙන් ප්‍රතිකාර ලබාගන්නවා”යි ලලිත් අඹන්වල මහතා කීය.මෙතරම් බලවත් ව්‍යසනයකට ලක්වීත් මේ අපූර්ව මිනිසා කම්පා වී නැති සේය. “මං මේ දෙස බලන්නේ උපේක්ෂා සහගතව. සිතේ කම්පාවක් නැහැ. මං ;කරුවේ මට පැවරිච්ච රාජකාරිය” යයි වචනයේ පරිසමාප්ත අර්ථයෙන්ම උත්තම මේ නිලධාරියා කියාගෙන යයි.ඇසක් අහිමියි තවමත් අක්ෂි රෝහලෙන් ප්‍රතිකාර කෝටි පහක වංචාවක් එළියට ලක්ෂ 82 ක හොර වවුචරමේ දඬුවම මහජන දේපොළ රැකගන්නට ක්‍රියා කරන රාජ්‍ය නිලධාරීන්ට දිරිගැන්වීමක් යැයි අඹන්වල මහතා කියයි.අපේ දෙපාර්තමේන්තු නිලධාරීන් කවදාවත් මං දන්න තරමට චෝදනාවලට ලක්නොවී කැපවීමෙන් රාජකාරි කරනවා. සියලු රාජ්‍ය නිලධාරීන්ට මේ නඩු තීන්දුව දිරිගැන්වීමක්. අපරාධ කරුවන්ට ගැලවීමක් නැති බව මේ නඩු තීන්දු පෙන්නුම් කර තිබෙනවා.සැබෑ ලෙසම මේ රාජ්‍ය නිලධාරියා ක්‍රියාත්මක කරන්නට ගියේ විගණන දෙපාර්තමේන්තු නිලධාරියකු ලෙස මේ රටේ උත්තරීතර නීතිය වූ ආණ්ඩුක්‍රම ව්‍යවස්ථාවෙන් තමන්ට ලැබුණ බලතලය. ඒ රටේ ව්‍යවස්ථාවේ 154 වගන්තියෙන් විගණකාධිපතිවරයාට විගණන දෙපාර්තමේන්තුවට පැවරී ඇති බලතලය.තරමක් දිගට ඇදී ගියත් ඒ ව්‍යවස්ථා කියමනත් කියවා ගැනීම මෙතනදී වැදගත්ය. “විගණකාධිපතිවරයා විසින් ආණ්ඩුවේ සියලුම දෙපාර්තමේන්තුවල ගිණුම් ද, අමාත්‍ය මණ්ඩල කාර්යාලයේ, අධිකරණ සේවා කොමිෂන් සභා කාර්යාලයේ, රාජ්‍ය සේවා කොමිෂන් සභා කාර්යාලයේ පරිපාලන කටයුතු පිළිබඳ පාර්ලිමේන්තු කොමසාරිස්වරයාගේ කාර්යාලයේ පාර්ලිමේන්තු මහලේකම් කාර්යාලයේ සහ මැතිවරණ කොමසාරිස්වරයාගේ කාර්යාලයේ, පළාත් පාලන ආයතන කාර්යාලවල සහ රාජ්‍ය සංස්ථා කාර්යාලවල ගිණුම් ද යම්කිසි ලිඛිත නීතියක් යටතේ ආණ්ඩුවට පැවරී ඇති වෙළෙඳ ව්‍යාපාරවල හෝ වෙනත් ව්‍යාපාරවල ගිණුම් ද විගණනය කළ යුත්තේය.”විගණකාධිපති විසින් විගණකාධිපති දෙපාර්තමේන්තුව හරහා රාජ්‍ය අංශයේ ආයතනවල කාර්යසාධනය සහ ගණන් දීමේ වගකීම පිළිබඳ ස්වාධීන සමාලෝචනයක් සපයන අතර මහජනයා නියෝජනය කරන පාර්ලිමේන්තුවට ද වාර්තා කරයි.ලලිත් අඹන්වල මහතා විගණකාධිපති දෙපාර්තමේන්තු නිලධාරියකු ලෙස සෙසු නිලධාරීන් සමඟ ක්‍රියාත්මක කිරීමට ගියේ ව්‍යවස්ථාවෙන් ලැබී ඇති මේ පැහැදිලි බලතලය.රාජ්‍ය දේපොළ ආරක්ෂා කරගැනීම කෙතරම් වැදගත් ද යත් යටත් විජිත සමයේ දී බ්‍රිතාන්‍යයන් මේ දෙපාර්තමේන්තුව මුලින්ම ඇතිකළ දෙපාර්තමේන්තුවලින් එකකි. එය ඔවුන් ඇති කළේ මුළු රටම යටත් කරගැනීමටත් පෙර 1799 වසරේදීය. ලලිත් අඹන්වල මහතාට ඇසිඩ් ගැසුවේ 2002 වසරේ මැයි 20 වැනිදා මහනුවර තම කාර්යාලයේ සිට නිවස බලා එද්දීය. 2002 ජනවාරි 7 වැනිදා ඔහුගේ කාර්යාලයේ ලිපිගොනු පැහැර ගැනීමක් ද සිදු වී තිබිණි.මේ ඇසිඩ් ගැසීම නිසා ඔහුගේ ඇස් දෙකටත් මුහුණටත් බරපතළ තුවාල සිදුවිණි. සැත්කම් හයක් සිදු කෙරිණි. දකුණු ඇස බේරාගන්න බැරි විය. ඉන්දියාවේ දී බැරිම තැන ඇස ඉවත්කර වීදුරු ඇසක් සවි කෙරිණි. ඔහු අද ලෝකය බලන්නේ වම් ඇසෙන් ය.විගණකාධිපති දෙපාර්තමේන්තු නිලධාරීන් මධ්‍යම පළාත් අධ්‍යාපන අමාත්‍යාංශය හා දෙපාර්තමේන්තුවල ගනුදෙනු පරීක්ෂා කිරීමේ දී 2002 දී රුපියල් කෝටි පහකට ආසන්න වංචාවක් හෙළිකර ගැනිණි.පරිගණක මිලදී ගැනීම, පාසල් උපකරණ මිලදී ගැනීම, ගුරු පුහුණු සේවාස්ථ සැසි නොපවත්වා පැවැත්වූ බවට රුපියල් ලක්ෂ 82 ක මුදලක් හොර වවුචර ඉදිරිපත් කර වංචා කිරීම වැරදි අතර විය.වංචා අතර වූ මහනුවර අධ්‍යාපන කාර්යාලයට ලක්ෂ 270 ක පරිගණක මිලදී ගැනීමට ටෙන්ඩර් කැඳවීමේදී ආයතන තුනක් ටෙන්ඩර් ඉදිරිපත් කර තිබිණි. අඩුම ටෙන්ඩරයට ඇණවුම පිරිනමා තිබිණි. පරීක්ෂණවලදී හෙළි වූයේ ආයතන තුනක් ලෙස ටෙන්ඩර් ඉදිරිපත් කර තිබුණත් ටෙන්ඩර් තුනම එකම ලිපිනයෙන් ඉදිරිපත් කර තිබුණ බවයි. එහි ලිපිනය අංක 7, ගාලවත්ත, කටුගස්තොට විය. ටෙන්ඩරයට ඉදිරිපත් කර තිබුණේ හොර ලියකියවිලිය. පරිගණක ද ප්‍රමිතියට නොවීය. අක්‍රමිකතාව හෙළිදරව් කරගැනීමත් සමඟ මුදල් ගෙවීම් නවතා වැරදි කළ නිලධාරීන්ගේ වැඩ තහනම්කර සැපයුම්කරුවන් අසාදු ලේඛනගත කිරීමට ද කටයුතු කරමින් තිබිණි.ලලිත් අඹන්වල මහතා මේ විපතට ලක්කෙරුණේ තමන්ට පැවරී ඇති මේ රාජකාරිය ඉටුකිරීම නිසාය. ඔහු එවකට සේවය කළේ මධ්‍යම පළාත් විගණන අධිකාරිවරයා ලෙසය.වසර හයක පමණ කාලයක් විභාග වූ මෙම නඩුවේ විත්තිකරුවන් හත්දෙනෙකි. එක පුද්ගලයෙක් පස්වන විත්තිකරු වසර තුනක්ම සැඟවී සිටීම නිසා නඩුව ඇසීම ප්‍රමාද විය.අඹන්වල මහතා කාර්යාලයේ සිට ගුන්නැපානනිවස බලා තම මෝටර් රථයෙන් යමින් සිටියදී ත්‍රීවීලරයකින් පැමිණි පිරිසක් ඔහුට මෙම ඇසිඩ් ප්‍රහාරය එල්ල කළේය.පිටුපසින් පැමිණි ත්‍රීවීලරයට ඔහු පසුකර යාමට ඉඩ දී එහි ගමන් ගන්නා අය හඳුනා ගැනීමට ත්‍රීවීලරය දෙස බැලු අවස්ථාවේ විවෘත කර තිබූ මෝටර් රථයේ කවුළුවෙන් ඇසිඩ් ප්‍රහාරය මුහුණටම එල්ල විය. ඒ අවස්ථාවේම ඔහු අපරාධකරුවන් හඳුනා ගත්තේය. තුන්වැනි විත්තිකරු වූ පරිගණක සැපයුම්කරු තවත් තුන්දෙනෙකුට අඹන්වල මහතාට හිංසා කිරීමට කොන්ත්‍රාත්තු දුන් බව ද නඩු විභාගය අතරතුර ඔවුන්ම පැමිණ සාක්ෂි දුන්නේය.අපරාධයේ සියලු තොරතුරු හරියට පැටලුණ නූල් බෝලයක් දිගහරින පරිද්දෙන් මහනුවර පොලීසිය හා අපරාධ පරීක්ෂණ දෙපාර්තමේන්තු නිලධාරීන් කළ පරීක්ෂණවලින් එකින් එක හෙළිදරව් කරගත්තේය.නඩුවේ විත්තිකරුවන් වූයේ මහනුවර හිටපු අධ්‍යාපන අධ්‍යක්ෂ ආනන්ද මුණසිංහ එම දෙපාර්තමේන්තුවේ හිටපු ගණකාධිකාරී ආනන්ද වීරසිංහ ව්‍යාපාරික මොහොමඩ් මොහොමඩ් රාසික් මොහොමඩ් රියාස්, හුසේන් සෙයියදු මොහොමඩ් ෂාපි, එච්. ජී. ඕමාර් ලෙබ්බේ මරික්කාර් මොහොමඩ් නිල්පර්, මොහොමඩ් ජුනයිදින් මොහොමඩ් රියාල් ඉප්රූප් රහමන් සහ ;මාහොමඩ් හනිපා මොහොමඩ් ඉමිටියාස් යන හත් දෙනාය.2002 මැයි 20 වැනි දින දී විගණන අධිකාරී ලලිත් අඹන්වල මහතාට බරපතළ තුවාල සිදුකිරීම සඳහා හෝ එකී වරද සිදුකිරීම සඳහා කුමන්ත්‍රණය කිරීම සහ එම කුමන්ත්‍රණයේ ප්‍රතිඵලයක් ලෙස ලලිත් අඹන්වල මහතාට ඇසිඩ් ගසා තුවාල සිදු කිරීම ඇතුළු චෝදනා 8 ක් යටතේ සැකකරුවන් හත්දෙනාට එරෙහිව නීතිපතිවරයා විසින් මහනුවර මහාධිකරණයේ නඩු පවරනු ලැබුවේ 2006 ජනවාරි 27 වැනිදාය.දඬුවම් ලැයිස්තුවත් නඩු තීන්දුව තරම්ම දීර්ඝ එකකි.නඩුවේ තීන්දුව ප්‍රකාශයට පත් කරමින් මහාධිකරණ විනිසුරු පී‍්‍රති පද්මන් සුරසේන මහතා විත්තිකරුවන් හත්දෙනාම චෝදනාවලට වරදකරුවන් බවට තීන්දු කළේය. පළමු චෝදනාව වූ මෙම වරද සිදු කිරීමට කුමන්ත්‍රණය කිරීම හා ලලිත් අඹන්වල මහතාට ඇසිඩ් ගැසීම සම්බන්ධයෙන් සියලු චූදිතයන්ට අවුරුදු 10 බැගින් වූ බරපතළ වැඩ ඇතිව සිර දඬුවම් ද රුපියල් ලක්ෂ 2 බැගින් දඩ ද එම දඩ මුදල් නොගෙවන්නේ නම් තවත් වසර දෙක බැගින් සිර දඬුවම් ද නියම කෙරිණි.හිටපු අධ්‍යාපන අධ්‍යක්ෂ ආනන්ද මුණසිංහ සහ හිටපු ගණකාධිකාරී ආනන්ද වීරසිංහ යන දෙදෙනාට බරපතළ වැඩ සහිතව දස වසර බැගින් සිර දඬුවම් ද රුපියල් දෙලක්ෂය බැගින් දඩ ද නියම විය.තුන්වැනි විත්තිකාර ව්‍යාපාරික මොහමඩ් රාසික් මොහොමඩ් රියාස්ට 3, 4, 5 සහ 6 චෝදනාවලට අවුරුදු 20 බැගින් අවුරුදු 80 ක සිර දඬුවම් එකවර ගෙවී යන පරිදි විසි වසරක සිර දඬුවමක් ද එක් වරදකට රුපියල් ලක්ෂ දෙක බැගින් ලක්ෂ 8 ක දඩයක් ද නියම විය. දඩ මුදල නොගෙවන්නේනම් අවුරුදු දෙක බැගින් අවුරුදු අටක තවත් සිර දඬුවමක් ද නියම කෙරිණි.සිවුවෙනි විත්තිකරු හුසේන් සෙයියදු මොහොමඩ් සාපිට 7 වැනි සහ 8 වැනි චෝදනාවලට අවුරුදු 20 බැගින් අවුරුදු 40 ක සිර දඬුවම් එකවර ගෙවී යන පරිදි විසි වසරක සිර දඬුවමක් ද එක් චෝදනාවකට රුපියල් ලක්ෂ 2 බැගින් ලක්ෂ 4 ක දඩයක් ද එම දඩ මුදල් නොගෙවන්නේනම් වසර දෙක බැගින් වසර හතරක සිර දඬුවම් ද නියම විය.පස්වැනි හා හයවැනි විත්තිකරුවන් වන ඕමාර් ලෙබ්බේ මරික්කාර් මොහොමඩ් නිල්පර් හා එම්. ජේ. මොහොමඩ් රියාල් ඉප්රුප් රහමන් යන දෙදෙනා දෙවැනි චෝදනාවට වැරදිකරු කරමින් වසර 20 බැගින් සිර දඬුවම් ද නියම කෙරිණි.හත්වැනි විත්තිකාර මොහොමඩ් හනිපා මොහොමඩ් ඉමිටියාස් 2 වැනි චෝදනාවට සහ 7 වැනි චෝදනාවට වැරදිකරු කරමින් එක් චෝදනාවකට වසර 20 බැගින් වසර 40 ක බරපතළ වැඩ සහිත සිර දඬුවම් වසර 20 කින් ගෙවීයන පරිදි නියම කෙරිණි. එක චෝදනාවකට ලක්ෂ 2 බැගින් ලක්ෂ 4 ක දඩයක් ද නියම කෙරිණි.මෙම නඩුවේ 3, 4, 5, 6 සහ 7 යන විත්තිකරුවන්ට ඉහත දඩ මුදල්වලට අමතරව පළමු චෝදනාව යටතේ වසර 10 බැගින් සිර දඬුවම් ද රුපියල් ලක්ෂ 2 බැගින් දඩ ද නියම කෙරිණි.මීට අමතරව ඇසිඩ් ප්‍රහාරයට ලක්වූ ලලිත් අඹන්වල මහතාට රුපියල් ලක්ෂ 50 බැගින් වන්දි මුදලක් ගෙවන ලෙස තුන්වැනි විත්තිකාර මොහොමඩ් රාසික් මොහොමඩ් රියාස්ට නියම කළ විනිසුරුවරයා එම වන්දි මුදල නොගෙවන්නේ නම් බරපතළ වැඩ සහිත වසර තුනක සිර දඬුවමක් නියම කළේය.මෙම නඩුවේ දී විත්ති පාර්ශ්වයෙන් ලිහිල් දඬුවම් දෙන ලෙස ඉල්ලා සිටි අතර පැමිණිලි පාර්ශ්වය කියා සිටියේ උපරීම දඬුවම් ලබාදෙන ලෙසයි. මෙහිදී විනිසුරුවරයා කියා සිටියේ අධිකරණය මුල්තැන දිය යුත්තේ විත්තිකරුවන්ගේ පුද්ගලික ජීවිතය සඳහා නොව සමාජයේ යහපැවැත්ම සඳහා බවයි.රටේ සිදුවන මෙවැනි අපරාධ අවම කරගැනීම සඳහා විත්තිකරුවන්ට දෙන දඬුවම් පිළිබඳව සැලකිලිමත් වීම කාලීන අවශ්‍යතාවයක් බව ද විනිසුරුවරයා කීය.සැබෑ ලෙසම මේ තීන්දුව ඓතිහාසික තීන්දුවකි. මේ තීන්දුව රාජකාරිය බියක් සැකක් නැතිව හරියට ඉටුකරන්නට අඹන්වල මහතාම කියන පරිදි කෙරෙන දිරිගැන්වීමකි. කෝටි සංඛ්‍යාත මහජන මුදල් දූෂිත ලෙස මකර කටට වැටීම වළක්වන්නට අඹන්වල වැනි කොන්ද කෙළින් තියාගෙන වැඩ කරන නිලධාරීන් මේ රටට වැඩි වැඩියෙන් වුවමනා බව ද කිව යුතුය.සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=af12102811</link>
    <topic>රටටම දැන් වැස්ස ඇවිත්</topic>
    <author>නිහාල් පී. අබේසිංහ</author>
    <content>‘හැමදා නියං එකදා වැහි වලාවේ’සමනල කන්දටත් - සීගිරියටත් අකුණු ආරක්ෂක සවි කරමු. දිස්ත්‍රික්ක 12කම නායයෑම් තර්ජනපසුගිය දවස්වල ඇති තරම් කෑගැහුවා පායනවා ... පායනවා.. නියඟය.. නියඟය වතුර නෑ කියලා.ඔන්න දැන් රටටම ඇතිතරම් වහිනවා. අපේ රටේ කාලගුණය අනුව මේ පටන් අරන් තියෙන්නේ අන්තර් මෝසම් වැසි. හවස දෙකට තුනට පටන් ගන්න වැස්ස රාත්‍රි 8 – 9 වන තුරුම තියෙනවා. අකුණුත් ගහනවා.පසුගිය 22 වැනිදා වැල්ලවායට විතරක් මි.මී. 199ක් වැහැලා. මහනුවර පැත්ත නායයෑමට ඉඩ තිබෙන ප්‍රදේශ ලෙස ජාතික ගොඩනැඟිලි පර්යේෂණ සංවිධානය අනතුරු අඟවල තියෙනවා. හිඳිලා තිබුණු රජරට වැව් ටිකත් දැන් වාන් දාන්න පටන් අරන්. අධික වැස්ස සමඟ ගංවතුර ඇතිවෙනවා. රත්නපුරේ ගංවතුර අනාදිමත් කාලයක සිට මේ කාලෙට ඇතිවෙනවා. 1913 රත්නපුරයේ ගංවතුරට ගොදුරුවෙච්ච අය බේරගන්න ගිය ජල නිර්මාණ ඉංජිනේරු කාර්තිගේසන් මහත්මයා ඒ ගංවතුරට අහුවෙලා මැරුණලු.ගංවතුර ඇතිවීමට ප්‍රධාන හේතුව අධික වැස්ස. ඒ සමඟම මානව ක්‍රියාකාරකම් හේතුවෙන් ගංගා ඇළ දොළවල ගමන් මාර්ග වෙනස් කිරීමත් ඊට ප්‍රධාන හේතුවක්. ජල මාර්ග වසා කරන අනවසර ඉදිකිරීම් මේකට තවත් හේතුවක්. දැන් බලන්න රත්නපුරේ කළු ගඟේ තැන් තැන්වල මැණික් ගරලා, පස් දාලා ජලය ක්‍රමවත්ව පහළට යන්න බැහැ. පරිසර යුක්ති කේන්ද්‍රයේ විධායක අධ්‍යක්ෂ පරිසරවේදී හේමන්ත විතානගේ මහතා කියන්නෙ මේ අයට විරුද්ධව නඩු පැවරීමට වුවත් පුළුවන් බවයි. අනෙත් එක තමයි වැලි ගොඩ දැමීම . ඒකෙන් අවිධිමත් ලෙස ගංගාවල ගමන් මාර්ග වෙනස් කරලා. තවත් සමහරු මේ ජලය ගමන් කරන ජල මූලාශ්‍රවල මායිමේ ජල පෝෂක විනාශ කරලා ගොඩනැඟිලි හදනවා. නගරවල වතුර බහින්න තිබෙන කානු වහලා ඒ මත කඩ හදනවා. ඒ කානුවලට කුණු කසළ දමනවා. ඉතින් මේවා නිසා පිටාර ගලලා නගරය යටවෙනවා. මේ අනුව අපිම නේද මේ ගංවතුර, පිටාර වතුර වැඩිපුර ඇති කරගන්නේ.යම් ප්‍රදේශයකට ගංවතුර ඇතිවීමට ඉඩ තිබේ නම් කාලගුණ විද්‍යා ;දපාර්තමේන්තුවට වාරිමාර්ග දෙපාර්තමේන්තුවේ ජල පාලන අංශයට ඒ බව ජනතාවට කලින් කියන්න පුළුවන්. ඒ සඳහා විධිමත් වැඩ පිළිවෙළක් මේ දිනවලදි වත් වාරිමාර්ග දෙපාර්තමේන්තුව අනුගමනය කළ යුතු බව හේමන්ත විතානගේ මහතා පවසනවා. ඒ සමඟම අද නගරයේ බොහෝ ගෙවතු හා ගොඩනැඟිලි ආශ්‍රිතව ඇති ගෙවත්තත් මිදුලත් කොන්ක්‍රීට් කරලා. කොන්ක්‍රීට් ගල් අල්ලලා. ඒ නිසා ජලය පොළොවට උරාගන්න විධියක් නැහැ. මේකත් ගංවතුර, පිටාර ගැලීමට ප්‍රධාන හේතුවක්.දැන් අපේ මේ පුංචි නගරවල පවා පදික වේදිකාවත් කොන්ක්‍රීට් කරලා කෝටි ගණන් ඒවාට වියදම් කරනවා. වැස්සෙන් වැටෙන වතුර පොළොවට උරාගන්න බැහැ. වතුර සේරම එන්නේ මහ පාරට. ඇවිත් පිටාර වතුර ඇතිවෙනවා. ඒ විපත්වලට තවත් මුදලක් වැය වෙනවා. මේ නිසා පදික වේදිකා හා නිවාස අසල මිදුල් ආදිය කොන්ක්‍රීට් කිරීමේදී ඒ පිළිබඳව අදාළ පළාත් පාලන ආයතන මීට වඩා පරිසර හිතකාමී වැඩපිළිවෙළකට යා යුතුයි. ඉස්සර වාගේ පිඩැලි ඇල්ලීම හා ලස්සනට තණකොළ වවා ඒවා කැපීම ආදිය සුදුසු බවයි පරිසර සංරක්ෂණ භාරයේ අධ්‍යක්ෂ සජීව චාමිකර මහතා පවසන්නේ.දැන් වැස්සත් එක්ක අකුණුත් වැඩිවෙලා මේ අවුරුද්දේ මුල් මාසවල අපේ රටේ 43 දෙනෙක් අකුණුවලින් මැරිලා. සීගිරියේ කන්ද පාමුලට අකුණක් වැදිලා සීගිරියේ සිංහ පාදය අසල ගඩොල් බැම්මක් ගැලවිලා. ජ්‍යෙෂ්ඨ කාලගුණ විද්‍යාඥ කේ.ආර්.අභයසිංහ මහතා පවසන පරිදි ඒ අකුණට හේතුව වෙලා තිබෙන්නේ සීගිරිය ගල අසල බිම සිට ඉහළට ඔසවා තිබෙන යකඩ දොඹකරයක්. ඒ සමඟම මේ ළඟදි සුදු යකඩ අලුත් පඩිපෙළක් සීගිරිය කන්දට එළියෙන් සවිකළා. ඒකත් මේ අකුණට එක හේතුවක් කියලා කේ.ආර්.අභයසිංහ මහතා කියනවා. ඒ සමඟම ඔහු පවසන පරිදි ඉදිරි කාලයේදී සීගිරියේ නව යකඩ පඩිපෙළ අසල ප්‍රදේශයේ අකුණු ආරක්ෂිත උපකරණ සවි කළ යුතුයි. සමනල කන්දේ මළුවට ඉහළින් අකුණු ආරක්ෂිත උපකරණ සවි කළ යුතුව තිබෙනවා. අභයසිංහ මහත්මයා කියන විධියට වසරකට අකුණු නිසා 50 දෙනෙක් පමණ මරණයට පත්වෙනවා. මේ වසරේ මේ වන විට 43 දෙනෙක් ජීවිතක්ෂයට පත්වෙලා අකුණු නිසා.අන්තර් මෝසම් කාලය දැන් ආරම්භ වෙලා. ඒ අනුව ඔක්තෝබර් මාසේ මැද ඉඳන් දෙසැම්බර් මාසේ මැද වනතුරු මේ වැස්ස එක්ක අකුණුත් ගහනවා.අකුණු වැඩිපුර ඇතිවෙන්නේ අපේ තෙත් කලාපයේ සවස 3 න් පස්සෙ. අකුණුවල උපත ඇතිවෙන්නේ කැටි වැහි වලාකුළුවල, මේ දිනවල මේ අකුණු වර්ධනය කරවන කැටි වැහි වලාකුළු බහුල ලෙස වර්ධනය වෙනවා.අකුණක් කියන්නේ විද්‍යුත් ලෙස ආරෝපණය වූ වලාකුළු වර්ධනය වී ඇති විට ප්‍රධාන වශයෙන් තුන් ආකාරයකට සිදුවන විද්‍යුත් විසර්ජනයක්. මෙහි එන්නේ ඇම්පියර් 25000 ක් පමණ වන ධාරාවක් සහිත වෝල්ටියතාව වෝල්ට් මිලියන 100 ක් පමණ වන විශාල විදුලි ධාරාවක්. ඒ අනුව ප්‍රධාන ලෙස අකුණු වර්ග තුනක් තිබෙනවා. පෘථිවි අකුණු, වලා අකුණු, වා අකුණු ඒ වර්ග තුනයි. ඉන් අනතුරු සම්බන්ධයෙන් වැදගත් වන්නේ අපේ පොළොවට එන පෘථිවි අකුණයි. අකුණු පහරක් පෘථිවියේ අයට ළඟා විය හැකි ආකාර හතරක් තිබෙනවා.අකුණුවලින් ආරක්ෂා වීමට ප්‍රධාන කටයුත්ත ගොඩනැගිලිවල විද්‍යුත් පරිපථ හා සම්බන්ධ භූගත කම්බි (ඡ්චපබඩ ඹඪපඥඵ) ප්‍රතිරෝධය ඕම් 10 ට අඩුවන ලෙසට සවිකළ භූගත කූරු හෙවත් පෘථිවි දඬු(ඡ්චපබඩ පධඤ) සමඟ සම්බන්ධ කිරීමයි. එය විදුලි කාර්මිකයකු ලවා කළ යුතුම දෙයක්.මීට අමතරව කොන්ක්‍රිට් ස්තර සහිත ගොඩනැගිලිවල එම කොටස් හා පොළව සම්බන්ධ වන ලෙස සිරස් සන්නායක කම්බි සහිත අමතර කණුවක් ඉදිකිරීමට කටයුතු කිරීම ද ඉතා වැදගත්. නිවස අවට උස ගොඩනැඟිල්ලක් අසල උසට වැටුණු ගහකොළ නොමැති විට දී එම ගොඩනැඟිලි සෘජු අකුණු පහරවලට භාජන වීමට වැඩි ඉඩක් තිබෙනවා. මෙම අවදානම බොහෝ දුරට අඩුකර ගත හැක්කේ අකුණු සන්නායකයක් සවිකර ගැනීමෙන්. ඒවා සවි කරන ආයතන කිහිපයක්ම දැන් ලංකාවේ තිබෙනවා.නිවාස සහ අවට ගස් යකඩ හෝ වෙනත් ලෝහමය ද්‍රව්‍යය මඟින් සම්බන්ධ කර නොකළ යුතු වෙනවා. ඒවාත් කම්බි යොදා සකස් කළ රෙදි වැල් ද අබලන් ගස් බැඳ තැබීමට යොදන කම්බි ද අනතුරුදායක බව ජ්‍යෙෂ්ඨ කාලගුණ විද්‍යාඥ කේ. ආර්. අභයසිංහ මහතා පවසනවා.අකුණු සහිත අවස්ථාවකදී වඩාත් සුදුසු වන්නේ සංවෘත ගොඩනැගිල්ලක් වෙත යාමයි. ඒ සමඟම සංවෘත වාහනයක් ද ඊට සුදුසුයි. අකුණු සහිත කාලගුණ තත්ත්වයක් පිළිබඳ අනාවැකි පළවූ විට මුලින්ම රූපවාහිනී ඇන්ටෙනා, දුරකථන කම්බි ආදිය සම්බන්ධ කම්බිවල සම්බන්ධතා ඉවත් කිරීම කළ යුතුයි. විශේෂයෙන් මෙවැනි අවස්ථාවල රූපවාහිනී ඇන්ටෙනා එම යන්ත්‍රවලින් ගලවා ඇන්ටෙනා පේනුව නිවසින් බාහිරව පෘථිවියට ආසන්නව තැබිය යුතු වෙනවා. මීට අමතරව විදුලි උපකරණ සියල්ල විද්‍යුත් පරිපථවලින් විසන්ධි කර තැබීම ද සුදුසුයි. අකුණු සහිත කාලගුණ තත්ත්වයක් ප්‍රකාශ වූ විට ශරීරයේ උස ප්‍රමාණය අඩුකර ගැනීම සඳහා වාඩිවී හෝ සයනයක දිගාවී සිටීම සුදුසුයි.අකුණු වදින වෙලාවක ක්‍රීඩා පිටි, තේ වතු හෝ කුඹුරු වැනි විවෘත ස්ථානවල ගැවසීම සීමා කළ යුතුයි. උදලු අලවංගු වැනි උපකරණ භාවිත කරමින් එළිමහනේ කටයුතු කිරීමත් නොකළ යුතුයි. වියළි පාවහන් පැලඳීම පරිවාරක ද්‍රව්‍යයක් මත සිටීම ආරක්ෂාවට වඩාත් තහවුරු කරයි.මේ වගේ අකුණු වදින වෙලාවකදී අශ්වයන් පිට යෑම, පාපැදි, යතුරුපැදි, ට්‍රැක්ටර් වැනි විවෘත වාහන පැදවීම නොකළ යුතු අතර ජලාශවල පිහිනීම හෝ ජලය ඇති ස්ථාන මත ඇවිදීමෙන් වැළකී සිටිනවානම් එය ද ආරක්ෂාකාරී දෙයක්.ශීතකරණ, විදුලි ඉස්ත්‍රික්ක, ගුවන් විදුලි යන්ත්‍ර වැනි උපකරණ පාවිච්චි කිරීමෙන් හා ඇල්ලීමෙන් වැළකීමත් දුරකථන භාවිතය ඉතා අවම කිරීමත් අකුණුවලින් බේරීමට මඟක්.උස් ලෝහ ආකෘති, කම්බි වැටවල්, උස් දොඹකර, කම්බි රෙදි වැල් අසල සිටීමෙන් වැළැකීමත් ආරක්ෂා උපාය මාර්ගයක් වෙනවා. අකුණු පිළිබඳ ගැටලු සිළුමිණ හරහා ජ්‍යෙෂ්ඨ කාලගුණ විද්‍යාඥ කේ. ආර්. අභයසිංහ මහතාට යොමුකළ හැකියි. ඒ සඳහා 0777287587 අංකය ඇමතිය හැකියි.මේ වගේම තමයි මේ දිනවල අධික වැස්ස නිසා ජල ප්‍රභව දරුණු වීමෙන් සිදුවන බලපෑම. මේ වැස්සේ බෙලිහුල්ඔයේ නාන්න ගිය ගුරුවරියක් ජල පාරට අසුවෙලා මියගියා.රත්නපුර දිස්ත්‍රික් දියඇලි යොවුන් මිතුරු සංසදයේ සභාපති අසිත ඉන්දික වීරවර්ධන මහතා පවසන පරිදි මේ දිනවල පවතින අධික වර්ෂාව නිසා රටපුරා සියලු දියඇලිවල ජල ප්‍රමාණය වැඩි වී තිබෙනවා.එහෙම නැත්නම් හිටි අඩියේ වැඩි වෙන්න පුළුවන්. ඒ නිසා මේ දිනවල දියඇලිවලින් දිය නෑමත් ඉතා භයානකයි.තව ටික දිනක් යන විට දියඇලි අසල දිව සෙවෙල් ඇතිවීමට ඉඩ තිබෙනවා. වැස්ස නිතර තිබෙන නිසා ලිස්සීම වැඩියි. ඒ නිසා දියඇලිවලින් ජලය පාවිච්චියත් ඉතා පරෙස්සමෙන් කළ යුතුයි.” අසිත ඉන්දික වීරවර්ධන පවසයි.මේ දිනවල ගංගාවලත් ඇළ දොළවලත් සැඩ පහර දරුණු වෙන්න පුළුවන්. ඒවායේ ඉහළ ජල පෝෂක ප්‍රදේශවලට වැස්ස ලැබුණු විට හිටි අඩියේ පහළ ප්‍රදේශවලට විශාල සැඩ පාරක් සමඟ ජලය විශාල ප්‍රමාණයක් පැමිණ ජල මට්ටම වැඩි වෙන්න පුළුවන්. ඒ පිළිබඳව ඒ ගංගා ඇළ දොළවලින් නිතර ජලය ලබාගන්නා අය සැලකිලිමත් විය යුතුයි.” වාරිමාර්ග දෙපාර්තමේන්තුවේ ජල පාලන අංශය ද ඒ ගැන අනතුරු අඟවයි.මේ දිනවල ඇතිවෙන අනෙක් ප්‍රධානම ආපදා තත්ත්වය නායයාමයි. ජාතික ගොඩනැඟිලි පර්යේෂණ සංවිධානයේ නායයෑම් පර්යේෂණ අංශයේ අංශාධිපති ආර්. එම්. එස්. බණ්ඩාර මහතා පවසන පරිදි දැනට අපේ රටේ දිස්ත්‍රික්ක 12 ක නායයෑම් හා කණ්ඩි කඩා වැටීමේ තර්ජන හා ලක්ෂණ තිබේ. මෙයින් මහනුවර, නුවරඑළිය, මාතලේ, බදුල්ල, කළුතර, රත්නපුර, කෑගල්ල යන දිස්ත්‍රික්කවල නායයෑමේ වැඩි ඉඩකඩක් පවතිනවා. ඊට අමතරව කොළඹ, ගම්පහ, ගාල්ල, මාතර, හම්බන්තොට යන දිස්ත්‍රික්කවල ද නායයෑමෙහි විශේෂයෙන් කණ්ඩි කඩා වැටීමේ අවදානමක් පවතිනවා.විශේෂයෙන් මේ දිනවල කඳු අසල පදිංචි ජනතාවත්, කඳු හා කණ්ඩි කැපු ඉඩම්වල පදිංචි ජනතාවත් තම ඉඩම්වල නායයෑමේ පූර්ව ලක්ෂණ තිබේදැයි සැලකිලිමත්ව ජීවත්විය යුතු වෙනවා. ගම්පහ අලවල කන්ද පදිංචිකරුවන්ට අනතුරු අඟවල තිබුණේ. දිස්ත්‍රික්ක 10 ක කණ්ඩි කඩා වැටීම් තිබෙනවා. මහනුවර ප්‍රදේශයට පසුගිය දවස්වල හොඳටම වැස්සා. අපි ඒ පිළිබඳව අනතුරුදායක නිවේදනයක් නිකුත් කළා.පේරාදෙණිය විශ්ව විද්‍යාලයේ භූ විද්‍යා උපදේශක මහාචාර්ය කපිල දහනායක මහතා පෙන්වා දෙන පරිදි නායයෑමේ ප්‍රධානම පෙරනිමිත්තක් වනුයේ දැඩි නියඟයකට පසු පැය 1 සිට පැය 5 ක කාලයක් ඇතුළත මි. මී. 75 කට වැඩි වැස්සක් යම් ස්ථානයකට ලැබීමයි. ඊට අමතරව දින තුනක් තිස්සේ යම් ස්ථානයකට මි. මී. 200 ඉක්මවා වැස්ස ලැබුණහොත් ඒ ස්ථානයේ ද නායයෑම් සිදුවීමට ඉඩකඩ වැඩි බවයි මහාචාර්ය කපිල දහනායක පවසන්නේ.ඊට අමතරව බෑවුම් ප්‍රදේශවල පොළොවේ ඉරි තැලීම්, ගැඹුරට හැරුණු පැලුම්, පොළොවේ ගිලා බැසීම්, යම් සරුවට වැවෙන පොල් පුවක් වැනි ශාක හිටි අඩියේ මැරි යාම, බෑවුම් පැත්තට ගස් පහත්වීම හෝ ඇලවීම, හිටි අඩියේ දිය උල්පත් මතුවීම, තිබෙන උල්පත්වලින් මඩ මිශ්‍ර ජලය ඒම හා සමහර උල්පත් නැතිවී යාම, ගොඩනැඟිලිවල පහත මට්ටමේ පිපිරීම ඇතිවීම, ඒවා ක්‍රමයෙන් විශාල වීම, ගල් පෙරළීම, පස් තට්ටු කඩා වැටීම හා පොළොවේ හිටි අඩියේ විශාල පැලුම් ඇතිවීම නායයෑමේ පෙර නිමිති ලෙස මහාචාර්ය කපිල දහනායක පෙන්වා දෙනවා.නිහාල් පී. අබේසිංහසේයාරුව -විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=af1210283</link>
    <topic>මගේ එකම අරමුණ පළමු පෙළ උපාධි සාමාර්ථයක්</topic>
    <author>ඉනෝකා පෙරේරා බණ්ඩාර</author>
    <content>අම්මාගේ සහායෙන් සරසවි එන ජපුර සිසුවා කියයිටීවී එකේවත් පත්තරවලවත් පෙන්වන තරම් ‘කැම්පස්’ අයියලා නරක නැත.දීපු ‘රැග්’ එක ගැනද කසුන්ගේ හිතේ අමනාපයක් නැත.’ඕගන්’ කියා ‘කාඩ්’ එකක් ගැසුවේ තමන් ඕගන් වාදනයේ දක්‍ෂයකු බව දැනගෙනය. කළුයි සුදුයි අඳින්න කීවේ ‘රැග් සීසන්’ එකේදී කාටත් පොදු නීතිය එය නිසාය.ඉතින් අහිතක් කුමටද...දැන් ඒ සියල්ල අහවරය. කසුන්ට කැම්පස් එක තරම් පී‍්‍රතිමත් තැනක් තවත් නැත.මොන්ටිසෝරි ගියදා මෙන් අම්මා තවමත් කසුන් වඩාගෙන කැම්පස් එකට රැගෙන යයි. එතැන් පටන් දේශන ශාලාවට... ආපන ශාලාවට පුස්තකාලයට මතු නොව වැසිකිලියට යන්නට වුව උදව් කරන යහළුවෝ ඕනෑතරම් සිටිති.දේශනවලදි ලියා ගැනීමේ අපහසුව වෙනුවෙන් ද ඒ යහළුවෝම ඉදිරිපත් වෙති.’අපේ නම් ටීවී එකේ මුහුණ පෙන්නන්නෙ කඳුළු ගෑස් කෑවොත්. කසුන්ට නම් නිකම්ම ඒ චාන්ස් එක ආවා...’මිතුරෝ විහිළු කරති.”මම වත් හිතුවෙ නැහැ මේ කතාව මේ තරම් ප්‍රසිද්ධ වෙයි කියලා....”කසුන් එසේ සිතුවාට මේ කතාවේ ප්‍රසිද්ධවීම රටටම ආදර්ශයක් ගෙනා බව නොකියා බැරිය.අවුරුදු 22 ක් වයස මුත් කසුන් තවම ළදරුවකු මෙනි. වැඩී නැති අතපය එතරම් වාරු නැත. ඒ නිසාම ඇවිදීම අපහසුය. අම්මා තවමත් වඩාගෙන යන්නේ ඇවිදගන්නට බැරිකමටත් වඩා කසුන්ගේ හිතේ ඇති යෝධ ශක්තියට දිරි දෙන්නටය.කසුන් ශ්‍රී ජයවර්ධනපුර විශ්ව විද්‍යාලයයේ කළමනාකරණ හා වාණිජ පීඨයේ පළමු වසර දක්වා ආ ගමන මේ රටේ සිසු පරපුර දැන ගත යුතුම කතාවක් වන්නේ ද එහෙයිනි.”කසුන් ඉපදුණේ කිලෝ එකයි ග්‍රෑම් 750 ක් බර, මාස අටේ අඩු බර උපත් දරුවෙක් විදිහට. එතකොට අපි හිටියෙ මාතර තෙලිජ්ජවිල. මාතර රෝහලේ ඉපදුණ පුතා සතියකින් විතර ගෙදර අරන් ගියා. ඒත් එයා හාර පස් මාස පහුවෙලත් හැරුණෙ පෙරළුණේ නැහැ. රිජ්වේ ආර්යා ළමා රෝහලේදියි දැනගත්තෙ මගේ කුසේදි පුතාගෙ මාංශ පේශීන් ඇදිලා වග. ඒ නිසා මාංශ පේශී වර්ධනය ඇන හිටලා කියලා. ඒත් එයාගේ ස්නායු පද්ධතිය ඉතාම හොඳීන් වැඩ කරනවා. ඇඳේ ඉඳගෙන හැරෙන්නෙවත් නැති එයා හොඳට කියවන්න ගත්තා. මට හරි සතුටුයි. මං එයාට කවි කතන්දර කියල දුන්නා. එයා ඒවා ගැන නිතර අහන්න ගත්තා. නිසි වයසෙදි පුතා මොන්ටිසෝරි ගියා. හැබැයි ඒ වෙලාවෙදි අපි ටිකක් බයවුණා. දරුවා බාර නොගනීවිද කියල.’එයත් දරුවෙක්නෙ අරන් එන්න හෙටම...’ අනේ! ඒ ගුරුතුමී කිව්වා. මොන තරම් හොඳ ගුරුවරියක් ද මගේ පුතා මොන්ටිසෝරියෙන් එයාගෙ අධ්‍යාපනය පටන් ගත්තා...ඒ වෙනකොට කසුන්ට මල්ලියෙකුත් ඉන්නවා. හැබැයි මුලින් නම් පුංචි පුංචි අකැමැතිකම් පෙන්නුවා. ඒත් පස්සෙ පස්සෙ ඇඳේ ඉඳගෙනම එයා මල්ලි බලා ගත්තා.’අම්මේ... මල්ලි ඇහැරිලා... චූ දාලා...’ එයා මට කෑ ගහලා කියනවා. එයා මොන්ටිසෝරි ගිහින් වාඩිවෙලා හිටියෙ ‘ගෝ කාට්’ එකක. එකේ පන්තියට දම්පැල්ල කනිෂ්ඨ විද්‍යාලයයට ඇතුළු කළාම රෝද පුටුවක හිටියා. හැබැයි ඉස්කෝලෙදි නම් මං එයා ළඟ හිටියෙ නැහැ. පන්තියෙ ළමයි තමයි හැමදේම කළේ...’”ක්‍රීඩා වෙලාවට පිට්ටනියට ගෙනිච්චෙත් යාළුවෝ! ඒ අය සෙල්ලම් කරන දිහා මං හරි ආසවෙන් බලා හිටියා. ඉන්ටවල් එකේදී කෑම පෙට්ටිය දිග ඇරලා හැන්ද ළං කරල දෙන්නෙත් ඒගොල්ලොමයි. ටොයිලට් එකට යන්න වුණත් යාළුවො, ලොකු අයියලා උදව් කළා. කිසිම වෙලාවක ඒ ගොල්ලො මාව කරදරයක් විදියට සැලකුවෙ නැහැ. මං ඉගෙන ගත්තෙ හරි ආසාවෙන්...”ඒ ආසාවට අර්ථයක් ද ඇති බව කසුන්ට වැටහුණේ අටේ පන්තියේ පටන් මාතර රාහුලේට යන්න ගත් පසුය.”ඉගෙන ගත්තොත් විතරයි අනාගතයක් තියෙන්නෙ කියල මට හිතුණා. තව තවත් උනÁදු වෙන්න ගත්තෙ ඉන් පස්සෙ. අම්මයි තාත්තයි අපි තුන්දෙනා වෙනුවෙන් හුඟක් දුක් විඳින බව තේරුණා. පාන්දර හතරට නැගිටලා මං පාඩම් කරනකොට අම්මාත් අනිවාර්යෙන් නැගිටින්න ඕනෙ. මාව මූණ කට හෝදවල පිරිසුදු කරල, මේසෙන් තියන්නෙ අම්මා. රෑ දොළහ විතර වෙනකල් පාඩම් කරද්දිත් අම්මා ඇහැරගෙන. මාව ඇඳෙන් තියන්න ඕනෙ නිසා අම්මා නිදියන්නෑ. තාත්තත් ඒ වගේ. මේ දෙන්නම මං වෙනුවෙන් හුඟක් දුක් විඳින බව දකිනකොට මං තව තවත් හිතට දිරිය අරන් පාඩම් කළා...”ඒ දිරිය නිසාම මාතර රාහුලෙන් කසුන් විශ්ව විද්‍යාලයට තේරුණේඒ එකකුත් ඕ එකකුත්ඛ් එකකුත් ප්‍රතිඵල ලෙස ගෙනය.”මට ඒ තුනක් ඕනේ. මං ආයෙ විභාගෙ කරනවා...”කසුන් එසේ සිතුවද ඔහුට විශ්ව විද්‍යාලයට යන්නට අර ප්‍රතිඵල ඉතා හොඳීන් සෑහිනි.’ඒත් මට ජ’පුරම ඕනෙ...’ ඒ සිතිවිල්ලද ඉටුවී තිබිණි.එතෙක් රුහුණු විශ්ව විද්‍යාලයේ අනධ්‍යයන කාර්ය මණ්ඩලයේ සේවය කළ තාත්තා ජ’පුරට මාරුවක් හදාගත්තේ, පුතු නිසාමය.හොස්ටල් ලැබුණේ සිසුවාට පමණි. අම්මා සියලු ආවතේව කරන කල්හි හොස්ටල් නැවතී කෙසේ ඒ දේවල් කරගන්නද... බෝඩිමක් හොයා ගත්තේ, අඩුපාඩු මැද හෝ ඒ පිම්මත් පැන ගන්නටය. ඔබට කිව යුතු තවත් යමක් තිබේ. කසුන්ගේ අම්මා, මංගලිකා දැන උගත් ගැහැනියකි. ඈ කලක් විගණන ක්‍ෂේත්‍රයේ රැකියාවක නිරත වූවාය. මේ අම්මාගේත් තාත්තාගේත් පුතුන් තිදෙනාම ඉගෙනුමට දක්‍ෂය.කසුන් චාමර ලොකු පුතුට පසු උපන් දෙවැනි පුතු තිමල් රවිඳු මාතර රාහුලයේ 13 වැනි වසෙර්ය. තුන්වැනි පුතු මන්තික තරුමුදු ශිෂ්‍යත්වයෙන් සමත්ව කොළඹ රාජකීය විදුහලේ ඉගෙනුම ලබයි. ඔහු 9 වැනි පන්තියේය.වෙනදා මාසයකට වතාවක් දකින අයියා මලෝ දැන් සෑම සති අන්තයකම මේ පුංචි බෝඩිම නිවෙස කර ගනිති. අම්මාට කියා ආසා හිතෙන දේ රහට උයාගෙන කන්නට ලොකු අයියාටත් චූටි මල්ලිටත් අවස්ථාව උදා වී තිබේ. ලබන වසරේ උසස් පෙළ ලියන නිසා තිමල් ආච්චිත් සීයාත් සමඟ තෙලිජ්ජවිල ම නතර විය.”ඒත් පුංචි කාලේ තුන්දෙනාටම හරි විසේ. අයියගෙ ඇඟ උඩ නැඟගෙන ගහ ගන්නවා. පොර කනවා. ‘මෙයාගෙ ඉරටු අත්වලින් ගැහුවම හරියට රිදෙනවා අම්මේ...’ කියාගෙන නඩුත් කියනවා.අයියත් ලේසි නැහැ. පාඩම් නොකළොත් මල්ලිලා දෙන්නට කෑ ගහනවා. ඒ දෙන්නව යටත් කරගෙන ඉන්නෙ වෙලාවකට. ඒත් මේ තුන්දෙනාම පිරිමහගෙන කටයුතු කළා මිස කවදාවත් යමක් ඉල්ලලා කරදර කරපු දරුවො නෙවෙයි. තුන්දෙනාම හිතට අරන් ඉගෙන ගන්නවා. ඒකමයි අපි දෙන්නට තියෙන සැනසීම.”අයිය මලෝ තිදෙනකුගේ දඟ තුඟ, මංගලිකාට අදත් සොඳුරු මතකයකි.’කසුන් කර්මය විශ්වාස කරනවද...’ මට ඔහුගෙන් නොඅසා බැරි විය.”මං ආගම පිළිබඳ වැඩි අවබෝධයක් ලබා ගත්තෙ පත පොතින්. මට වැඩි කාලයක් දහම් පාසල් යන්නත් බැරි වුණා. පන්සල තිබුණෙ කන්දක. යන්න එන්න අමාරුයි. ඒත් බෞද්ධ ධර්මය පිළිබඳ මට හොඳ අවබෝධයක් තියෙනවා.මිනිසෙකුගේ කර්මය හොඳ පැත්තට හරවා ගන්න පුළුවන් කියල බුදු බණෙත් කියනවා. ඒ වගේම උත්සාහයත් අධිෂ්ඨානයත් ඇත්නම් ඕනෑම දෙයක් ජයගන්න පුළුවන් කියල බුදු හාමුදුරුවොත් කියල තියෙනවා. නැහැයි බැහැයි කියල දෙයක් මං ළඟ නැහැ. මට දැන් තියෙන්නෙ ප්‍රධාන අරමුණු දෙකයි. එකක් පළමු පෙළ සාමාර්ථයක් සහිතව උපාධිය සමත් වීම. අනික් එක නැගිටලා ඇවිදින්න ඕනෙ කියන එක. මට මේ දෙක කොහොම හරි ජය ගන්න ඕනෙ. මෙච්චර කල් මගේ අම්මයි තාත්තයි විඳපු දුක නිමා කරන්න නම් මං මේ අරමුණු දෙක ජය ගන්නම ඕනෙ. ඇවිදින්න නම් වැඩිපුර ව්‍යායාම සඳහා වැය වෙන්න ඕනෙ. වෛද්‍ය උපදෙස් ගන්න ඕනෙ.මං මෙච්චර දුරක් ආවේ මගේ පෙර පාසල් ගුරුතුමී පදුමලතා මිස්, දම්පැල්ල ඉස්කෝලෙ සිරිමතී මැඩම් ඇතුළු ගුරුමණ්ඩලය, රාහුලේ විදුහල්පති තුමා, තිලක් වැලඅරාව සර් ඇතුළු ගුරු මණ්ඩලය සහ ජ’පුරේ මහාචාර්ය සම්පත් අමරතුංග සර් ඇතුළු ආචාර්ය මණ්ඩලය දක්වපු දයා කරුණාව නිසා. දීපු ධෛර්ය නිසා..”ඉඳින් අම්මා තාත්තගෙ ආදරය ශක්තියක් කරගත් කසුන්, නැති දේ ගැන හඬා වැටුණේ නැත. ඒ වෙනුවට ධෛර්යයම සිය අරමුණ කොට ගත්තේ, අධිෂ්ඨානය ද සමඟය.ඔහු තරුණයෙකි. මල් වයසේ ආදරය... සතුට... විනෝදය සියල්ල ඒ තරුණු සිතට දැනේ.’ඒත් හැමදේටම කලින් හොඳට ඉගෙන ගෙන ඉන්න ඕනේ...’කසුන් සිතන්නේ එනිසාය.ඉනෝකා පෙරේරා බණ්ඩාරඡායාරූප – විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=af1210282</link>
    <topic>බලන්න එන්න හොඳම රට ශ්‍රී ලංකාවයි</topic>
    <author>සාගරිකා දිසානායක ජයසිංහ</author>
    <content>ලෝක ප්‍රකට ‘ද ලෝන්ලි ප්ලැනට්’ සඟරාව කියයිලෝකයේ විශිෂ්ටතම සංචාරක මාර්ගෝපදේශ සඟරාවක් සහ වෙබ් අඩවියක් වන ‘ද ලෝන්ලි ප්ලැනට්’ සඟරාව මඟින් 2013 දී ලෝකයේ සංචාරයේ යෙදීමට හොඳම රට ශ්‍රී ලංකාව ලෙස නම් කොට තිබේ. පසුගිය දශක කිහිපය මුළුල්ලේ ලෝක සංචාරක මාර්ගෝපදේශකයන් විසින් සංචාරය සඳහා අවදානම් රටක් ලෙස තහනම් නීති පනවා තිබු අපේ රට සාමයේ උදාවෙන් ගතවූ වසර පහකටත් අඩු කාලයක් තුළ සංචාරය සඳහා ලෝකයේ හොඳම රට වශයෙන් විරුදාවලි ලැබීම සැබැවින්ම ශ්‍රී ලංකාව ලැබු විශාල ජයග්‍රහණයකි.ජගත් සංචාරක ක්ෂේත්‍රයේ මෙතෙක් ශ්‍රී ලංකාවට වැසී තිබූ දොරගුළු හැර දමා මෙවන් වූ විශිෂ්ටත්වයක් ළඟා කරගැනීමට මුල් වූ කරුණු ලෙස ද ‘ප්ලැනට්’ සඟරාව දක්වා ඇත්තේ ශ්‍රී ලංකාවේ සංචාරය කිරීමෙන් සංචාරකයන්ට අන් කවර රටකින්වත් ලබා ගත නොහැකි තරම් විවිධාකාර අත්දැකීම් ලබා ගත හැකි බවය.බහු වාර්ගික, බහු ආගමික, බහු ජන කොට්ඨාසයක් ජීවත්වන ශ්‍රී ලංකාවේ සංචාරය කිරීමේදී සිංහල දෙමළ මුස්ලිම් හා බර්ගර් යන ජන කොටස්වලට අයත් විවිධ වූ එකිනෙකට වෙනස් වූ ආගමික සංස්කෘතික හා ජාතික උත්සව අවස්ථා රැසකට එකම දේශයක් තුළ සහභාගි වීමේ හැකියාව එහි යන සංචාරකයිනට ලැබෙන බව ඉන් අදහස් කැරේ.සාමයේ උදාවත් සමඟ උතුරු නැඟෙනහිර ප්‍රදේශවල රජය මඟින් සිදු කෙරෙන ශීඝ්‍ර සංවර්ධනය මෙන්ම අගනුවර හා තදාසන්න ප්‍රදේශවල සිදු කැරෙන ශීඝ්‍ර සංවර්ධන කටයුතු ද සලකා බලන ‘ද ලෝන්ලි ප්ලැනට්’ සඟරාව ශ්‍රී ලංකාව 2013 දී සංචාරය කිරීමට සුදුසුම රට ලෙස නම් කිරීමට තවත් හේතුවක් ලෙස දක්වා ඇත්තේ එය ශීඝ්‍රයෙන් සංවර්ධනය වෙමින් නවීකරණය වූ රටක් වන බවයි.‘ද ලෝන්ලි ප්ලැනට්’ යනු ලොව පුරා සංචාර ලෝලීන් නිතිපතා පරිශීලනය කරන ලෝක ප්‍රකට උසස් නිර්දේශ සහිත සංචාරක මාර්ගෝපදේශන සඟරාවකි. විශ්ව සංචාරක ක්ෂේත්‍රයේ “බයිබලය” ලෙස සැලකෙන ‘ද ලෝන්ලි ප්ලැනට්’ සඟරාව සෑම වසරකම ලොව පුරා සංචාරක ආකර්ෂණ මධ්‍යස්ථාන පිළිබඳ ඉතා පුළුල් සමීක්ෂණයක නියැළෙයි.එම සංචාරක සමීක්ෂණය සඳහා සඟරාවට සම්බන්ධ නිත්‍ය සංචාරක වාර්තාකරුවන් සංචාරක කර්මාන්තය පිළිබඳ ලොව පිළිගත් විද්වතුන් හා පර්යේෂකයන් මෙන්ම සංචරණයට පි‍්‍රය නිතර ලෝ වටා සංචාරයෙහි නියැළෙන සංචාරකයන් ගෙන් ලබාගත් දත්ත වාර්තා, සහ රෙකමදාරු අනුව ලෝකයේ සංචාරය කිරීමට වඩාත් සුදුසු ගමනාන්ත දහයක් තෝරයි. ඒ ගමනාන්ත දහය අතරේ පවත්වන තියුණු සමීක්ෂණයෙන් අනතුරුව මෙවර ශ්‍රී ලංකාව 2013 වසරේ සංචාරය සඳහා ලෝකයේ හොඳම රට වශයෙන් ප්‍රථම ස්ථානයට පත් වී තිබේ.ලෝකයේ බලවත් රටවල් සියල්ල මෙන්ම ආසියාකරයේ ඓතිහාසික හා සංස්කෘතිකමය වටිනාකම් රාශියකින් යුතු රටවල් සියල්ල පරදා අපේ පුංචි ශ්‍රී ලංකාව අත්පත් කරගත් ජයග්‍රහණය සුළුපටු වූවක් නොවේ.දශක තුනකට අධික කාලයක් මුළුල්ලේ ලෝකයේ දරුණුතම ත්‍රස්තවාදී කණ්ඩායමත් සමඟ පැවැති බිහිසුණු යුද්ධයෙන් ජයගෙන වසර තුනක් වැනි සුළු කාලයක් තුළ දී අපේ රට මේ ලබාගත් ජයග්‍රාහී තත්ත්වය අපේ රටේ සංචාරක ව්‍යාපාරයේ ප්‍රගමනයට ඉමහත් ආශිර්වාදයකි. ‘ද ලෝන්ලි ප්ලැනට්’ සඟරාව මඟින් අපේ රටට ලබා දෙන ලද මෙම විශිෂ්ට සංචාරක අනුමැතිය 2016 වසරේ දී ශ්‍රී ලංකාවේ අපේක්ෂිත සංචාරක අපේක්ෂාව වන සංචාරකයන් මිලියන 2.5 ක් මෙරටට ගෙන්වා ගැනීමේ ඉලක්කය සපුරා ගැනීමට විශේෂ සහායක් වනු නිසැකය.මෙම සංචාරක උපදේශන සඟරාව සිය තේරීම පිළිබඳ වැඩිදුරටත් හේතු දක්වමින් සුන්දර නැඟෙනහිර වෙරළ තීරයේ ඇති වූ නව ප්‍රබෝධය, ත්‍රිකුණාමලය, පොතුවිල්, අරුගම්බේ, කුච්චවේලි ප්‍රදේශවල සුළං ඔරු පැදීමේ රළ මත ලිස්සා යාමේ ක්‍රීඩාව සඳහා ලෝකයේ හොඳම වෙරළ තීරය පිහිටා තිබීම බටහිර වෙරළ තීරයේ කොළඹ හා තදාශි‍්‍රත ප්‍රදේශවල ලොව සුපිරි පන්තියේ හෝටල් සිය ඉදිකිරීම් ඇරැඹීම, කොළඹ ආසියාවේ සුන්දර හා පිවිතුරුම නගරයක් බවට පත් කිරීම සඳහා ගෙනයනු ලබන කඩිනම් සංවර්ධන වැඩ පිළිවෙළ, කල්පිටිය හා පුත්තලම් කළපු ආශි‍්‍රත මුහුදේ මෙන්ම දෙවුන්දර තුඩුව ආශි‍්‍රත නොගැඹුරු මුහුදු තීරයේ නිල් තල්මසුන් නැරැඹීමට ඇති හැකියාව, ක්‍රීඩා මෙන්ම ස්වභාවික වනෝද්‍යාන, කුරුල්ලන් හා වන සතුන් නැරැඹීමට ලැබෙන දුර්ලභ අවස්ථා වැනි හේතු රාශියක් සඳහන් කොට තිබේ.2016 වසරේ දී මෙරට සංචාරක ඉලක්කය වන මිලියන 2.5 සපුරා ගැනීමට ඉහත රෙකමදාරුව පැහැදිලි උපකාරයක් වේ. එම ඉලක්කය සපුරා ගැනීම සඳහා රජය මෙන්ම සංචාරක අමාත්‍යාංශය සූදානම් වන්නේ කෙසේ ද යන පැනය අපි ශ්‍රී ලංකා සංචාරක ප්‍රවර්ධන කාර්යාංශයේ කළමනාකාර අධ්‍යක්ෂ රූමි ජවුෆර් මහතා වෙත යොමු කළෙමු.“මේ විශ්ව පූජිත පිළිගැනීම අප ලැබු සුවිශාල ජයග්‍රහණයක්. මේ ජයග්‍රහණයට මහින්ද රාජපක්ෂ ජනාධිපතිතුමාගේ මහින්ද චින්තන ප්‍රතිපත්තියට අනුව ආර්ථික සංවර්ධන ඇමැති බැසිල් රාජපක්ෂ මහතා විසින් දියත් කරන ලද කඩිනම් සංචාරක සංවර්ධන වැඩපිළිවෙළ සෘජුවම බලපෑවා. සාමයේ උදාවත් සමඟම යුද්ධය නිසා සංවර්ධනය අඩාලව පැවැති උතුරු නැඟෙනහිර පළාත්වල සංවර්ධනය කඩිනම් කරන්නට ජනාධිපතිතුමා විශේෂ වැඩ පිළිවෙළක් දියත් කළා.ඒ අනුව නැඟෙනහිර නවෝදය වැඩසටහන යටතේ සිවිල් පරිපාලනය යථා තත්ත්වයට පත් කිරීමටත් අතපසුව තිබු යටිතල පහසුකම් සංවර්ධනය කිරීමටත් දින 180 වැඩපිළිවෙළක් දියත් කළා. උතුරු නැඟෙනහිර පළාත්වල මහා මාර්ග, පාලම් විදුලිය, ජලය, විදුලි සංදේශ, තොරතුරු තාක්ෂණ පහසුකම් සියල්ල කඩිනමින් ලබා දුන්නා. ඒ වගේම දිවි නැඟුම වැඩසටහන තුළින් ඒ ප්‍රදේශවල ජනතාවගේ අහිමි වී ගිය ජීවන වෘත්තීන් යළි නඟා සිටුවමින් කෘෂිකර්මාන්තය, ධීවර කර්මාන්තය, එළවළු ධාන්‍ය වගාවන් කිරි හා කිරි නිපැයුම් ආශි‍්‍රත කර්මාන්ත සංවර්ධනය තුළින් ජනතාවගේ ආර්ථිකය ශක්තිමත් කළා. සංචාරක කර්මාන්තය සංවර්ධනය වත්මන් සභාපති භාෂ්කර සේනාංක ගුණරත්න මහතාගේ අධීක්ෂණය යටතේ ඉදිරි වැඩ පිළිවෙල දියත් කෙරෙනවා”.ඉදිරි සංචාරක ඉලක්ක සපුරා ගැනීම සඳහා අපි බොහෝ දේ දැනටමත් ඉටු කරලා තිබෙනවා 2016 වන විට උතුරු නැඟෙනහිර ඇතුළු රට පුරා සෑම පළාතක්ම ආවරණය වන පරිදි අලුතින් හෝටල් කාමර 45,000 ක් ඉදිකිරීමට කටයුතු යොදා තිබෙනවා. දැනට උතුරු නැඟෙනහිර ඇතුළු සංචාරක කලාපවල ඉදිකිරීමට නියමිත හෝටල් ව්‍යාපෘති 147 ක් සඳහා අනුමැතිය ලැබී තිබෙනවා.ඒ යටතේ අලුතින් හෝටල් කාමර 10,776 ක් ඉදිකැරෙන අතර එය ඇමෙරිකා ඩොලර් මිලියන 1767 ක මූල්‍ය ආයෝජනයක්. මේ හෝටල අතර ලෝකයේ පළමු පෙළේ සංචාරක හෝටල් ජාල වන ෂැන්ගි‍්‍රලා සමාගම සිට්‍රස් සමාගම ඊස්ට් වෙස්ට් සමාගම වැනි අන්තර්ජාතික සමාගම් මෙන්ම මහා පරිමාණ වෙළෙඳ සංකීර්ණ සහ සංචාරක සේවා ආයතන ද වේ. යෝජිත සංචාරක ව්‍යාපෘති පාසිකුඩා, කල්පිටිය සහ කුච්චවේලි යන ප්‍රධාන සංචාරක කලාපවල ඉදිකරනවා. මේ අතරින් පාසිකුඩා කලාපයේ ඉදිකිරීම්වලින් සැලකිය යුතු ප්‍රමාණයක් මේ වන විට අවසන් වී සංචාරක සේවා ආරම්භ කොට තිබේ.කුච්චවේලිහි උලගල්ල සහ ජංගල් බීච් සුපිරි හෝටල මෑත දී විවෘත කැරුණු අතර නැඟෙනහිර වෙරළ තීරයේ පමණක් හෝටල් කාමර 1000 ක් අලුතින් ඉදි කැරෙමින් තිබෙනවා. මෙම හෝටල් සුපිරි පන්තියේ සංචාරකයන් ඉලක්ක කරගත් ඒවාය. එහෙත් දේශීය සංචාරකයන් ඉලක්ක කොටගත් මැද පන්තියේ හෝටල සහ සංචාරක නවාතැන් පොළ ඉදිකිරීමට ද, ඒ පළාත්වල සුළු පරිමාණ ආයෝජකයනට සිය නිවාස හෝ නිවෙස්වලට යාබදව සංචාරකයන්ට කාමර හා සේවා සැපයීමේ අවස්ථා උදාකර දීමට ද කටයුතු කර තියෙනවා. ඉහත සංචාරක කලාප ආශි‍්‍රතව ඉදිරි පස් අවුරුදු කාලය තුළ 2016 වන විට රැකියා අවස්ථා ලක්ෂ පහක් ලබාදීමට අපේක්ෂිතයි. මෙම ප්‍රදේශවල ජනතාවගේ ජීවන තත්ත්වය නැංවීම සඳහා සංචාරක ව්‍යාපාරයත් දිවි නැඟුම ව්‍යාපෘතියත් ඒකාබද්ධව කටයුතු කරනවා.මේ වසර අවසානය වන විට අපේක්ෂා කළ සංචාරකයන්ගේ සංඛ්‍යාව 950000. කි. එහෙත් පසුගිය සැප්තැම්බර් මාසය වන විට ද ලක්ෂ හතකට ආසන්න සංචාරක පිරිසක් ශ්‍රී ලංකාවට පැමිණ ඇත. මෙම ශීඝ්‍ර වර්ධනයට මණ්ඩලය දියත් කළ සංචාරක ප්‍රවර්ධන වැඩසටහන් සෘජුවම බලපෑවේය.නවීන තාක්ෂණය උපයෝගී කරගනිමින් අන්තර්ජාල වෙබ් අඩවි හරහා ශ්‍රී ලංකාව පිළිබඳ සංචාරක වැඩසටහන් හා වාර්තා ලෝකයා වෙත ඉදිරිපත් කිරීම, ලොව පිළිගත් ප්‍රමුඛ පෙළේ මාධ්‍ය ආයතනවල මාධ්‍යවේදීන් 200 ක් මෙරටට ගෙන්වා මෙරට සංචාරක වටිනාකම සියැසින් දැක බලාගෙන තොරතුරු සපයන්නට ඔවුනට අවස්ථාව උදාකර දීම, චීනය, ඉන්දියාව, ජපානය, රුසියාව හා කොරියාව වැනි රටවල් අලුතින් හඳුනාගෙන ඒ රටවල විශේෂ සංචාරක ප්‍රවර්ධන වැඩසටහන් දියත් කිරීම, විදේශීය තානාපති කාර්යාල හරහා ශ්‍රී ලංකාව පිළිබඳ ප්‍රචාරක වැඩසටහන් දියත් කිරීම, ලොව පිළිගත් අන්තර්ජාතික වෙළෙඳ ප්‍රදර්ශනවලට සහභාගි වීමෙන් ද අන්තර්ජාතික සංචාරක නියෝජිත ආයතනවල නියෝජිතයන් සමඟ සබඳතා ගොඩ නංවාගැනීම මෙම සංචාරක ප්‍රබෝධයට සෘජුවම බලපා තියෙනවා.මේ අනුව ‘ද ලෝන්ලි ප්ලැනට්’ සඟරාව නිර්දේශ කළාක් මෙන්ම ශ්‍රී ලංකාව සංචාරය සඳහා හොඳම රට වන බව මෙහි පැමිණෙන සංචාරකයන්ට මොනවට පැහැදිලි වනු ඇත. කොළඹ නගරය ආසියාවේ ආශ්චර්යය බවට පත් වීමේ පෙරමඟ සලකුණු පහළ කරමින් සිටින බවට පසුගියදා මෙහි පැමිණි සිංගප්පූරුවෙන් පැමිණි සංචාරක සේවා විශේෂඥ පිරිසක් අනාවැකි පළ කළහ. අනාවැකියත් සමඟම සංචාරක ව්‍යාපාරය ලංකාවේ ප්‍රධාන ආදායම් මාර්ගය බවට පත්වන දිනය වැඩි ඈතක නොවනු නිසැකය.සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=af1210284</link>
    <topic>අනතුරට පත් බස් මගීන් බේරන්න කඳු හෙල් බැස්ස හිත හොඳ දොස්තර</topic>
    <author>එල්.ඩී. චතුරිකා සුරවීර</author>
    <content>සුහදතාව ව්‍යාජ සිනහවකින් වැසීයද්දී මිනිස් හදවතක් තවත් මිනිස් හදවතකට සතුරු වෙයි. මෙවන් ලෝ දහමක් අප ඇස්මානයේ දිග හැරෙද්දී, උතුම් මිනිසත් බවට කුලමල බේද හෝ ආගම් ජාති බේද නොමැති වග පසක් කළ පින්සාර මිනිසෙක් පිළිබඳ පුවත කාගේත් සිත් සතන් සතුටු කඳුළින් තෙත් කරන්නට සමත්වූයේ ඉකුත් ඉරුදින සවස්යාමයේදීය.වේලාව සවස 4.45 ට පමණ වන්නට ඇත. සීත කඳුකරය සිසාරා ධාරාණිපාත වරුසාවක් ඇදහැලෙන්නට වූයේ යන මඟ තොටද අඳුරු කරමිනි.වෛද්‍ය රවීන්ද්‍ර කුමාර් සුදර්ශන්, මීදුමෙන් වැසීගිය කඳුකරය ඔස්සේ සිය මෝටර් රථයෙන් නුවර සිට රෝහල වෙත ගමන් කරමින් සිටියේය. ඔහු ඉදිරියෙන් ධාවනය වූයේ කොළඹ සිට හැටන් දක්වා ගමන් කරන ලද බස්රියකි. හදිසියේ ම එම බස්රිය මාර්ගයෙන් ඉවතට පැන ප්‍රපාතයට පෙරළීයනු දුටු වෛද්‍ය සුදර්ශන් තම දිවි පරදුවට තබන්නට කිසිදු ලෙසකින් පැකිළුණේ නැත.ත්‍රිකුණාමලයේ පදිංචි දික්ඔය රෝහලේ වෛද්‍යවරයෙකු ලෙස සේවයේ නියුතු මේ උදාරතර මිනිසාගේ උතුම් මනුෂ්‍යත්වය ජාතිවාදයෙන් බැට කෑ මුළු මහත් මිනිස් සංහතියටම ගෙනෙන්නේ ආදර්ශයකි. අනතුර සිදු වූ සැණින් තම මෝටර් රථය ප්‍රධාන මඟෙහි පසෙක නවතා තැබූ තරුණ වෛද්‍යවරයා අනතුරට පත් අය බේරා ගැනීමට යුහුසුළුව ක්‍රියාත්මක විය.අනතුර සිදු වූ අඩි 30 ක පමණ ප්‍රපාතය දැඩි ආයාසයකින් බැසගත් ඔහු ජීවිතයත් මරණයත් අතර සටන් වදිනා අහිංසක ජීවිත බේරා ගැනීමට පිරිසුදු පවිත්‍ර චේතනාවකින් ඉදිරිපත් විය. තිරිසනෙකුට නොව මිනිසෙකුට වුව විපතක් වූ කල නොදුටුවාසේ මඟහැර යන මිනිසුන් වෙසෙන සමාජයක රවීන්ද්‍ර කුමාර් සුදර්ශන් නම් වූ ද්‍රවිඩ තරුණ වෛද්‍යවරයාගේ සංවේදී මනුෂ්‍යත්වය ගැන වචනවලින් කියා නිමකළ නොහැක. වෛද්‍ය සුදර්ශන්ට ඇසුණේ ජීවිතය ඉල්ලා කෑ ගසන මිනිසුන්ගේ මර ළතෝනිය පමණි. වෛද්‍යවරයෙකු වූ සුදර්ශන් ජීවිතයක වටිනාකම කොතෙක්දැයි හොඳහැටි දනී.ජීවිතයකට ජාතියක් ආගමක් හෝ කුලයක් වර්ණයක් නොමැති වගද ඔහු දනී. එනිසාවෙන් ඔහුගේ සංවේදී මිනිස් සිත හැට ගණනක ජීවිත වෙනුවෙන් හඬා වැටෙන්නට විය. තරුණ ජවයත් සමග කැටි වූ මිනිස්කම හදවතේ කැකෑරෙද්දී වෛද්‍ය සුදර්ශන් තම ජංගම දුරකථනයෙන් දික්ඔය දිසා රෝහලේ වෛද්‍යවරුන් අමතමින් ගිලන්රථ කීපයක් හැකි ඉක්මනින් අවශ්‍ය බව දැන්වීය.වෛද්‍ය වෘත්තියේදී ලද පළපුරුද්ද නිසාවෙන්දෝ ඉතා විමසිලිමත් දෑසකින් යුතු වෛද්‍ය සුදර්ශන්ට බස් රථයේ ආසනයක් තුළ සිර වී සිටි වයස 35 පමණ වන පුද්ගලයෙකු දක්නට ලැබිණ.ප්‍රදේශවාසීන් සහ වටවල පොලීසියේ ද සහය ඇතිව ඉතා ආරක්‍ෂා සහිතව ආසනය තුළ සිරව සිටි පුද්ගලයාගේ පාදය ඉවතට ගැනීමට ක්‍රියා කළේය. හැකි ඉක්මනින් පොලීසිය, ත්‍රී රෝද රථ රියදුරන්, ප්‍රදේශවාසීන් රැසකගේ සහයෙන් තුවාලකරුවන් දික්ඔය සහ නාවලපිටිය රෝහල්වලට ගෙනයාමට වෛද්‍ය සුදර්ශන් ක්‍රියා කළ අතර වටවල රෝහලේ සීමිත කාර්ය මණ්ඩලය සමඟ එක්ව යුහුසුළුව ප්‍රතිකාර ලබාදීමට ද යොමුවිය. තම ඇස් ඉදිරියේ සිදු වූ මෙම භයානක රිය අනතුර සියැසින් දුටු පුද්ගලයෙකු ලෙස වෛද්‍ය සුදර්ශන් මෙසේ අදහස් පළ කළේය.”මට එදා 21 වෙනිදා නිවාඩු දවසක්. වෙලාව සවස 4.45 ට විතර ඇති. මම මගේ මෝටර් රථයෙන් රාත්‍රී සේවය සඳහා නුවර ඉඳලා හොස්පිට්ල් එකට යන ගමන් හිටියෙ. ඒ වෙලාවෙ ඉවසන්න බැරිතරම් සීතල ධාරාණිපාත වැස්සකුත් වහිමින් තිබුණෙ. මගේ මෝටර් රථයට ඉදිරියෙන් කොළඹ හැටන් බස් එකක් ගමන් කරමින් තිබුණා. පාර පේන්නෙත් නැති තරමට මීදුම. වටවල රොසැල්ල ඊඥච ජභතබභපඥ ඩ්ධබඥත එක හරියෙදි එකපාරටම බස්එක පල්ලමට පෙරළෙනවා මම දැක්කා. ඇත්තටම මම ගොඩක් කලබල වුණා. මේක ගොඩක් බරපතළ වෙයි කියලයි මම හිතුවෙ. ඒ තරමටම මං බයවෙලා හිටියෙ. මං අපේ ඩ්ධඵනඪබචත එකේ ලොකු මහත්තයට කතා කරලා ඉක්මනට ඇම්බියුලන්ස් තුනක් හතරක් එවන්න කිව්වා. ගොඩක් අය බස්එක ඇතුළෙ හිරවෙලා හිටියෙ. අවුරුදු 35 විතර කෙනෙක්ගෙ කකුල හිරවෙලා මම ආරක්‍ෂිතව එයාව එළියට ගත්තා. මේ ජීවිත බේරා ගැනීම මගේ තනි කැපවීමක් නෙවෙයි. මම ප්‍රසිද්ධියට කැමති නෑ. අවස්ථාවෙ හැටියටයි මම ක්‍රියාකළේ. මම කළේ නිකන් බලන් හිටපු එක විතරයි. වටවල පොලීසියත් ත්‍රී විලර් පාක් එකේ අයත් ප්‍රදේශයේ අයත් මේ වෙලාවෙ ගොඩක් කැපවීමෙන් වැඩකළා. මේක මං විතරක් කරපු ක්‍රියාවක් විදිහට දකින්න එපා.”වෛද්‍ය රවීන්ද්‍ර කුමාර් සුදර්ශන් නිහතමානිත්වයේ ප්‍රතිමූර්තියකි. ඔහු සඳහන් කළ වචනයක් වචනයක් පාසා කියැවුණේ ද ඔහුගේ නිහතමානී නිරහංකාර සේවයයි. තමන් කළ සේවයක් හෝ උපකාරයක් පිළිබඳව උදම් අනන්නෝ අද බොහෝ වෙති.එමතු නොව සිංහල, දමිළ, මුස්ලිම්, බර්ගර් යැයි කියමින් ජාතිවාදීවූවෝ ද හැමකෙකුට ම පොදු වූ මනුෂ්‍යත්වයට නිගාදෙන මිනිස්සු ද බොහෝ වෙති. එවන් සමාජයක තරුණ වෛද්‍යවරයෙකු වූ වසර 2 1/2 ක පමණ සේවා කාලයක් වෘත්තියේ නියැළි වෛද්‍ය සුදර්ශන්ගේ නිහඬ නිහතමානී උතුම් සේවය මුළු මහත් සමාජයටම ආදර්ශයකි.එල්.ඩී. චතුරිකා සුරවීරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=af1210287</link>
    <topic>වැලේ වැල් නැතිව හිටි අයට මේක කෝටි ගණනක ‘හජ්ජි’ තෑග්ගක්</topic>
    <author>ටී.චන්ද්‍රසේකර සහඅඩ්ඩාලච්චේන බටහිර වාර්තාකරුඑම්.එස්.එම්.ජවුෆර්</author>
    <content>මාළුවලින් සරුසාර නැඟෙනහිර මුස්ලිම් ධීවරයෝ කියතිපසුගිය සති දෙකක කාලයක් පුරාවට නැඟෙනහිර පළාතේ මුහුදු වෙරළාසන්නයේ මාළු නිධානයක් මතුවීමෙන් නැෙඟනහිර ධීවරයින්ගේ අතමිට සරු වන්නට පටන්ගෙන තිබේ. මෙනිසා අම්පාර දිස්ත්‍රික්කයේ මුස්ලිම් ධීවරයින්ට මෙවර හජ් උත්සවය අති උත්කර්ෂවත් අයුරින් සැමරීමට හැකි වූයේ ඉතිහාසයේ පළමු වතාවටය.දීර්ඝ කාලයක් තිස්සේ උතුරු නැඟෙනහිර ධීවරයින්ට කොටි ත්‍රස්තවාදීන්ගේ තර්ජන හා එම පළාත්වල පැවැති යුද වාතාවරණය හමුවේ මුහුදු යාමට නොහැකිව ආර්ථිකය කඩාවැටී තිබිණි. තවත් අවස්ථාවන් ස්වාභාවික විපත්වලට ලක්ව සිටියහ. විශේෂයෙන් 1957 වසරේ විශාල ගංවතුර තර්ජනයටත්, 1978 දී සුලි සුළඟටත්, 2004 දි සුනාමි ව්‍යසනයටත් මුහුණදුන් එම ජනතාවට මේ සති දෙක ආශ්චර්යයක් විය.කාත්තන්කුඩි, සායින්දමරුදු, පාලමුනයි, කල්මුණේ, මඩකලපුව, කාර්යිතීව් ප්‍රදේශවල වැඩි වශයෙන් සූඩයින්, කෙළවල්ලෝ, බලයා, කුම්බලාවෝ වැනි මාළු වර්ග වැඩි වශයෙන් ගොඩගසන තත්ත්වයක් පැවතිණි.මාළු වැඩිපුර වෙළෙඳපළට ලැබීම නිසා මාළු මිල විශාල වශයෙන් අඩුවී තිබේ. කිලෝව රුපියල් 350ත් 400ත් අතර මිලකට අලෙවි වූ සූඩයින් මාළු කිලෝව රුපියල් 50-60ත් අතර මිලකටත් කිලෝව රුපියල් 500කට අලෙවි වූ කෙළවල්ලා කිලෝව රුපියල් 100-120ත් අතර මිලකට අලෙවි වන්නට පටන්ගෙන තිබේ.මේ මාළු ව්‍යාපාරයෙන් කෙනෙකුට වාසිදායක තත්ත්වයක් ඇති වන විට කෙනෙකුට ලැබුණු ලාභය අඩුවන තත්ත්වයක් ද පෙනෙන්නට තිබිණි. මාළු හිඟ කාලයේ වෙළෙඳුන් හා අතරමැදියන් විශාල වශයෙන් ලාභ තියාගෙන මාළු අලෙවි කළද අද වැඩි වශයෙන් මාළු ලැබෙන නිසා අඩු ලාභයකට මාළු විකුණන්නට සිදුව තිබේ. එසේ වුවද වැඩි මාළු ප්‍රමාණයක් විකිණීමෙන් ඒ ලාභය උපයා ගැනීමට කටයුතු කරයි.මේ අතර නැඟෙනහිර පළාතේ වැඩිපුරම මාළු අල්ලන්න නිධානය පහළ වූ බව කියන අඩ්ඩාලච්චේන ප්‍රදේශයේ තත්ත්වය ගැන සොයා බලමු. වැඩිපුරම මාළු ලැබුණේ ගෝනාවත්ත, කප්පලඩි, ආබ්දීන් වෙරළ තීරයේ ධීවරයින් හයදහසකට අධික සූඩයින් මාළු කූරි ඇල්ලීමටත් පසුදින සෙයලාබ්දීන් වෙරළ තීරයේ ධීවරයින්ට කෙළවල්ලෝ මාළුවන් 7000කට අධික ප්‍රමාණයක් ද අල්ලා අඩ්ඩාලච්චේන කප්පලඩි වරායට ගොඩබස්සන ලදී. මෙලෙස මසුන් වැඩි වශයෙන් අල්ලා සතුටු වෙමින් සිටියදී ඉකුත් 20 වැනිදා පරව් මාළු නව දහසක් පමණ ඔළුවිල් වරාය ආසන්නයේ අල්ලා ගත්හ. මේ සෑම මාළු කූරියෙක්ම කිලෝ ග්‍රෑම් 6 – 10ත් අතර බරකින් යුක්ත විය. එදින පමණක් රුපියල් කෝටියකට අධික වටිනාකමකින් යුත් මාළු තොගයක් ඇල්ලීමට එම ධීවරයෝ සමත් වූහ.කරයිවලයි ධීවරයින් දැල් යොදා ඇල්ලූ මේ මාළු ගොඩට ගෙන ඒම සඳහා දැඩි වෙහෙසක් දැරීය. ගොඩට ඇදීමේ අපහසුව මධ්‍යයේ මාළු විශාල ප්‍රමාණයක් යළිත් මුහුදට යන්නට විය. දැල් ඉරී විනාශ වේවි යන බියෙන් මාළු පිරවීම සීමා කරන්නට විය. එසේ වුවද වෙරළ පුරා මාළු ගොඩවල් විසිරී තිබෙනු දක්නට ලැබිණි.මේ පිළිබඳව ධීවරයකු වූ එම්.නියාෂ් විස්තර කරමින් “අපි සුපුරුදු විදිහට දිගටම මුහුදු යනවා. දීර්ඝ කාලයක් හරිහැටි මාළු අහුවුණේ නැහැ. හිටි හැටියේම පසුගියදාක අපි මුහුදට දැල හෙලූ ගමන්ම මාළුන්ගෙන් දැල පිරුණා. දීර්ඝ කාලයක් තිස්සේ මාළු අල්ලන්න බැරිව පීඩාවට පත්ව සිටි අපිට මේ ආකාරයෙන් මාළු අල්ලන්න ලැබීම විශාල සතුටක්” යැයි කියා සිටියේය.මේ ආකාරයෙන් මාළු ලැබීම පිළිබඳව නාරා ආයතනයේ පර්යේෂණ නිලධාරි එස්.නන්දීෂ්වරන් ගෙන් කළ විමසුමකදී කියා සිටියේ “මේ කාලයේ ගැඹුරු මුහුදේ පවතින අධික පීඩනය නිසා මාළු විශාල වශයෙන් උතුරු නැඟෙනහිර වෙරළ කරා ඇදී එනවා. මාළුවන් සිටින ස්ථානයෙන් තවත් ස්ථානයක් කරා පීනමින් සිිටින නිසා එම මාළුවන් යන එන තැන් හෝ සිටිනා ස්ථානය පිළිබඳ අවබෝධයක් නැතිව වෙරළට ගසාගෙන එනවා. මෙනිසා මාළු විශාල ප්‍රමාණයක් පහසුවෙන් ඇල්ලීමට ධීවරයින්ට අවස්ථාව උදාවී තිබෙනවා.උතුරු නැඟෙනහිර පළාත් වෙරළබඩ ප්‍රදේශවල පසුගිය කාලයේ දැඩි උෂ්ණයක් පැවතුණා. දැනට ගැඹුරු මුහුදේ ගල් කුහර වැනි ස්ථානවල පාසි හා දිය සෙවල වැඩි වීම නිසාත් ඒ තුළ සිටීමට නොහැකිව මාළුවන් මෙම ප්‍රදේශවලට එන්නට පටන් ගත්තා. මාළු මැරෙන්නට හේතුව කාලගුණික විපර්යාසය මිස වෙනත් කිසිවක් නොවෙයි. පසුගිය කාලයේ අධික උෂ්ණ කාලගුණික තත්ත්වයක් පැවතිණි. එම කාලගුණයට සරිලන ආකාරයෙන් මාළු ජීවත්වූ අතර හිටිහැටියේ කාලගුණ තත්ත්වය වෙනස් වෙමින් වර්ෂාව ලැබීම නිසා ඒ සීතල කාලගුණ තත්ත්වය හමුවේ මාළුන් මියගොස් ගොඩගසන්නට විය.ගැඹුරු මුහුදේ නිරීක්ෂණ කැමරා සවිකර අධ්‍යයනය කරනවා. එනිසා දැනට ලැබෙන මාළු කිසිදු ප්‍රශ්නයක් නැතිව අනුභව කළ හැකියි.” යැයි ද ඔහු කියා සිටියේය.රහුමානියා ධීවර සංගමයේ සභාපති ඒ.කේ.නිසාර්ඩීන් ගෙන් කරන ලද විමසුමකදී “මුහුදු බඩ ප්‍රදේශවල වැසියන් ධීවර කර්මාන්තය සිය ප්‍රධාන ආදායම් මාර්ගය ලෙස සලකා ජීවත්වෙති. 2004 දි සුනාමිය ඇතිවීමෙන් පසුව වුවද මුහුදුබඩ ප්‍රදේශවලින් මේ ජනතාව ඉවත්ව ගියේ නැහැ. ධීවර රස්සාව අත්හැරීමට නොහැකි නිසාත් දීර්ඝ කාලයක් තිස්සේ ධීවර රස්සාව කරන්න බැරිව මේ ජනතාව දුක්වින්දා. දැනට සති දෙකක් තිස්සේ මාළු වෙරළ තීරයටම ගොඩගසන නිසාවෙන් සතුටට පත්ව සිටිනවා. මේ නිසාම මෙවර හජ් උත්සවය ඉතා උත්කර්ෂවත් ලෙස සමරන්න මේ ජනතාවට හැකිවී තිබෙනවා. තවදුරටත් එලෙසින්ම මාළු හමුවී ජනතාවගේ ජීවන තත්ත්වය ඉහළ නැංවීමට අවස්ථාව ලබා දෙන්නැයි දෙවියන්ගෙන් ආයාචනා කරනවා” යැයි ද ප්‍රකාශ කළේය.ධීවරයකු වන ඒ.එම්.වහබ් මේ පිළිබඳව අදහස් දක්වමින් ධීවර රස්සාව කෙරෙහි පමණක්ම විශ්වාසය තබා ජීවත්වුණ ජනතාව තම මුහුදු තීරයන්හි හරිහැටි මාළු අල්ලන්න ලැබුණේ නැති නිසා ඔවුන් කනස්සල්ලෙන් වගේම කලකිරීමට පත්වෙලයි හිටියේ. දෙවියන්ගේ බැල්ම අද ජනතාව දෙසට හැරී වැඩි වශයෙන් මාළු ලැබීම ගැන සතුටු වෙනවා. සත්‍ය වශයෙන්ම මුහුදෙන් මාළු අල්ලන්න ධීවරයින් පුදුමාකාර දුකක් විඳිනවා. එහෙත් අද මාළු වෙරළට ගොඩගැසීම නිසා වැඩිපුර මාළු ඇල්ලීමෙන් ධීවරයින් සතුටට පත්ව සිටිනවා. මේ තුළින් ලැබෙන විශාල ආදායමින් තම පවුලේ කටයුතු ඉටුකර ගැනීමේ අවස්ථාව උදාවී ඇති බවත් හෙතෙම කියා සිටියේය.මාළු ව්‍යාපාරික ඒ.එල්.ඉසඩීන් ගෙන් මේ පිළිබඳව කරන ලද විමසුමකදී ඔහු කියා සිටියේ මුහුදුබඩ ප්‍රදේශයේ ජීවත්වන මම එම ප්‍රදේශවල ධීවරයින් අල්ලන මාළු මිලදී ගෙන බටහිර ප්‍රදේශයේ ජනතාවට විකුණනවා. මාළු විකිණීමයි මාගේ රැකියාව. පසුගිය කාලයේ හරිහැටි මාළු නොලැබුණු නිසා මාළු මිලත් වැඩිවෙලා තිබුණා. ඒ මිලට මාළු ලබාගෙන විකුණගන්න බැරිව පීඩාවට පත්වුණා. එහෙත් සති දෙකක් තිස්සේ සූඩයෝ, කෙළවල්ලා, පරව් මාළු අනපේක්ෂිත විදිහට ලැබුණ නිසා වැඩි වශයෙන් මාළු මිලදීගෙන අඩු මිලට වැඩි මාළු ප්‍රමාණයක් අලෙවි කර වෙනදාට වඩා විශාල ආදායමක් ලබන තත්ත්වයක් අද ඇතිවී තිබෙනවා” යැයිද කීවේය.පාරිභෝගික ජනතාව වෙනුවෙන් අදහස් දැක්වූ එම්.එල්.පාරුක් මෙසේ කියා සිටියේය.හිටිහැටියේ මාළු වැඩි වශයෙන් ලැබෙන නිසාත් අපේක්ෂිත මාළු ප්‍රමාණයට වඩා වැඩිපුර මාළු ලැබෙන නිසාත් මාළු ඉතා අඩු මිලකට පාරිභෝගිකයින්ට ලබාගන්න පුළුවන්කම තියෙනවා. එනිසා විශාල පිරිසක් වැඩි වශයෙන් අද මාළු මිලදී ගන්නවා. මේ ප්‍රදේශයේ ජනතාව අද හරිම සතුටින් ජීවත්වන්නේ.රටපුරා මාළු බෙදාහරින ඊස්ට් ලංකා ඇන්ඩ් ප්‍රයිෂස් අධ්‍යක්ෂ හා එච්.ඒ.ට්‍රාන්ස්පෝර්ට් අයිතිකරු එස්.එල්.ජව්ෆර් හාජියර් අදහස් දක්වමින් මෙසේ කියා සිටියේය. “ඔළුවිල් වරායේ ඉදිකිරීම් කටයුතු නිසා වසර තුනක් තිස්සේ වැඩි වශයෙන් මාළු අල්ලන්න බැරිව කරයිවලයි ධීවරයින් කනස්සල්ලෙන් ජීවත් වුණේ. මේ නිසා ධීවරයින්, මාළු ව්‍යාපාරිකයින්, අපි වගේම සාමාන්‍ය ජනතාවත් දැඩි අපහසුතාවයට පත්වුණා.මේ වන විට ආණ්ඩුව ඔළුවිල් වරාය ආසන්නයේ ගල්පර පිරිසුදු කරදීම නිසා මෙහි මාළු ඇල්ලීමේ අවස්ථාව යළිත් උදාවුණා. එනිසා වැඩිපුර මාළු ඇල්ලීමේ අවස්ථාව ධීවරයින්ට හිමිවුණා. ඇත්තවශයෙන්ම ඉකුත් සතිවල අනපේක්ෂිත විදිහට පරව් මාළු ඇල්ලීම හැකි නිසා ධීවරයින් සාමාන්‍ය ජනතාව මහත් සතුටට පත්ව සිටිනවා. ඒ වගේම පාරිභෝගිකයින්ට ද අඩු මිලට මාළු මිලදී ගැනීමේ අවස්ථාව උදාවී තිබෙන බවත් කීවේය.ටී.චන්ද්‍රසේකර සහඅඩ්ඩාලච්චේන බටහිර වාර්තාකරුඑම්.එස්.එම්.ජවුෆර්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=af1210288</link>
    <topic>මධුසංඛ මධුකා අඹුසැමි ඝාතන තවමත් අභිරහසක්</topic>
    <author>කීර්ති මෙන්ඩිස්</author>
    <content>ආදරයට උස් මහත් බේදයක් නැත. ඥාතිකම් නෑකම් ද නැත. ජාතියක් බේදයක් ද නැත. ආදරය ඒ තරම්ම උත්තරීතරය. එවන් හදවත් දෙකක් එකට බැඳීම කිසිවෙකුටවත් නතර කරන්නට බැරිය. එලෙස එක්වුණු ආදර හදවත් දෙකක් පසුගියදා අකාලයේම පරවී ගියේය. ඒ කා තුළත් සැකයක් ඉතිරිකොටය.මහව ප්‍රදේශයේ කුලී නිවෙසක නිදියහනේ මියගොස් සිටි තරුණ යුවළකගේ මරණ තවමත් අබිරහසක්ව පවතින්නේය. මෙම මරණ දෙක මේ වන විට ඝාතනයන් බව ද හෙළි වී ඇත. පොලීසිය විධිමත් පරීක්ෂණයක් අරඹා ඇතත් ඝාතකයන් තවමත් අනාවරණය කරගෙන නැත. එහෙත් වැදගත් තොරතුරු රැසක් පොලීසිය සතුව පවතී. එමඟින් නුදුරු දිනයකම තරුණ යුවළ මරා දැමු ඝාතකයන් හෙළිකර ගැනීමට පොලීසිය බලාපොරොත්තු වේ.මරා දමා තිබු ගිහාන් මධුසංඛ විසි දෙහැවිරිදිය. මධුකා කුමාරිට දහඅටකි. දහඅට ලබන්නේ ද මෙම නොවැම්බරයේය. දහසකුත් බලාපොරොත්තු පොදි බැඳගෙන මේ දෙදෙනා එක වහළක් යටට එක්කාසු වූයේ මීට වසර තුනකට කලියෙන්ය. එතකොට මධුකාට වයස අවුරුදු පහළොවක්ය.දෙදෙනාම මියගොස් සිටියේ කුලී කාමරයකය. කාමරයේ නිදන ඇඳ මත මධුකා මුනින් අතට වැටි සිටියාය. උඩුබැලි අතට මියගොස් සිටි මධුසංඛගේ සිරුර නිරුවත්ව තිබිණ. සිරුරු දෙකම දුර්ගන්ධ වී දුගඳ හමමින් තිබී ඇත. දැඩි ලෙස නරක් වූ සිරුරුවලින් හැමු දුගඳ ඒ අවට පැතිර යාමත් නිසා මොවුන්ගේ මාපියන් මේ බව පොලීසියට කීහ. නිවෙසට ඇතුළු වූ පොලීසිය සැක කළේ මොවුන් ඊට දින පහකට වත් පෙරාතුව මියයන්නට ඇති බවය.තවදුරටත් විමර්ශනය කළ නිලධාරීන්ට නරක්ව තිබු මධුකාගේ ගෙලේ එතූ වයරයක් ද දක්නට ලැබිණි. ඒ අනුව ඇගේ මරණය ගෙළ සිර කිරීමෙන් වූවක් බවට පොලිස් පරීක්ෂණවලදී සැක කළ අතර එය තහවුරු කරමින් අඹු සැමි යුවළගේ මරණ පිළිබඳ පශ්චාත් මරණ පරීක්ෂණය පැවැත්වූ කුරුණෑගල රෝහලේ අධිකරණ විශේෂඥ වෛද්‍ය එම්. එස්. එස්. එම්. සේනානායක මහතා ද නිගමනය කර ඇත්තේ මධුකාගේ බෙල්ලට වයරයක් වැනි දෙයකින් සිරකර ඇති බවය.මධුසංඛගේ ගෙලේ අස්ථි දෙකක් බිඳී තිබීම හේතුවෙන් ඔහුගේ මරණය ද ගෙල හිර කිරීමෙන් සිදුවී ඇති බවට නිගමනය කළ හැකි බව ද කී වෛද්‍යවරයා ;මම මරණ මිනීමැරුම් බවට සැකකළ හැකි බව ද වැඩිදුරටත් කීවේය.කෙසේ වෙතත් මධුකාගේ හා මධුසංඛගේ මරණ මිනීමැරුම් බවට සැක පහළ වීම නිසා උඩුගම ගම්වාසින් පමණක් නොව පොලිස් පරීක්ෂණවලට ද මෙම මරණ මහත් අබිරහසක් ගෙන දුන්නේය.දෙදෙනා ළාබාල වියේදීම එක්කාසු වී එකට ජීවත්වීම නිසා ඔවුන් දෙදෙනා ඒ වන විටත් විවාහව සිටි ඇත්දැයි සෙවීම ද පොලීසිය පරීක්ෂණ ඇරැඹීය. ඒත් පොලීසියට දැනගත හැකි වූයේ ඇය ඒ වන විටත් විවාහ වන වයස් සීමාවේ නොසිටින බවය. කෙසේ වෙතත් මධුකා, මධුසංඛ අඹුසැමියන් ලෙස ජීවත් වූහ. මෑතක දී ඔවුන් මංගල ඡායාරූපවලට පෙනී සිට ඇත. පොලීසිය ඒ සියල්ලම සොයා බැලුවේය. මෙතරම් ආදරයෙන් සිටි පෙම් යුවළක් මෙසේ මරණයට පත් වන්නට හේතු වූ කරුණු කාරණා සෙවීම පොලිස් විමර්ශනයේ මූලික අරමුණ විය.මධුකා ඇත්තෙන්ම රැවැති ළඳකි. ඇය දෙස වරක් බැලු ඕනෑම කෙනෙක් තවත් වරක් ඇය දෙස හොරැහින් හෝ බලනවා නොඅනුමානය. මධුසංඛ පෙම් බැන්දේ ඇගේ රුවටය. ගතිගුණවලටය. ඒ අද ඊයේ නොවේ. පාසල් වියේ සිටය. මධුකා සිප් සතර හැදෑරුවේ මොරගොල්ල විද්‍යාලයේය. මධුසංඛ ගංපව්ව මහා විද්‍යාලයෙන්ය. දෙදෙනාම පවුලේ වැඩිමහල් දරුවන්ය. ඊට අමතරව දෙදෙනා අතර නෑකමක් ද තිබිණ. ඒත් ඔවුන්ගේ ආදරයට එය බාධාවක් නොවීය. මධුසංඛ එතරම් මධුකාට ආදරය කළේය. දෙදෙනාට දෙදෙනා නැතිවම බැරි විය.මේ නිසා මොවුන් කාටත් හොරා එක්වූහ. බාල වයසේදීම මධුකා සිය පෙම්වතා ඉදිරියේ ගැහැනියක වූවාය. මේ බව දෙමව්පියන් දැනගනිද්දී බොහෝ දේ සිදුවී තිබිණ. මධුකා තමාට ඕන බවත් ඇය තමාගේ බවත් ඇය තමාගේ අනාගත සහකාරිය ඔවුන් මධුසංඛ කීවේය. මධුසංඛගේ පියා මීට විරුද්ධකම් පෑව ද පෙම් යුවළට ඔහු බාධාවක් නොවීය. ඒ ඔවුන් එකම ස්ථිර තීරණයේ සිටීමය. අවසානයේ දෙමහල්ලන් මේ දෙදෙනාගේ සබඳකම ඉදිරියේ නිහඬ වූහ. මධුසංඛ මධුකාගේ නිවසේ පදිංචියට ගියේය.ඒ වන විට මධුසංඛගේ මව සිටියේ විදේශගතවය. ඒත් වැඩි කලක් යන්නට මත්තෙන් මධුසංඛ ඔහුගේගේ නිවෙසේ පදිංචියට ගියේය. දෙදෙනා එකට ජීවත් වුවද විවාහ වීමට තරම් මධුකාට නිසි වයස එළඹ තිබුණේ නැත.විදේශගතව සිටින මධුසංඛගේ මව සිය පුතාට මුදලින් උදව් කරන්නට ද අමතක නොකළාය. ත්‍රිවිලරයක් ගන්නට ඇය මධුසංඛට මුදල් එව්වාය. ඉන් ත්‍රීවිලරයක් මිලදී ගත් ඔහු සිය පෙම්වතිය සමඟ අනාගතය හැඩ ගස්සවා ගන්නට සිහින මැව්වේය. ජීවත්වීම සඳහා මධුසංඛ පොඩි පොඩි රැකියාවන් ද කළේය.කෙසේ වෙතත් මධුකාගේ කිසියම් අකමැත්තක් නිසා දෙදෙනා යළි මධුකාගේ නිවෙසට පදිංචියට ගියේය. ඒත් ඔවුන්ගේ යටි සිත කීවේ එලෙස තැන් තැන්වල නොඉඳ නිවෙසක් සකසා ගත යුතු බවය. අවසානයේ මධුසංඛට ලැබුණු ඉඩමක ගෙයක් ඉදිකරන්නට සූදානම් විය. ඊට බොහෝ සෙයින් දායක වූයේ මධුසංඛගේ පියාය. ඊට හේතුව වූයේ ඔහුගේ පියා පෙදරේරුවකු වීමය. ඒත් මධුකා මෙන්ම මධුසංඛ ද නව නිවෙස ගොඩනඟන්නට වෙහෙසුණහ.ඔවුන්ට නොයෙකුත් බලාපොරොත්තු තිබිණි. දරු දෙදෙනා සතුටින් සිටීම එහි මූලිකම කරුණුය. අලුත ගෙදර වැඩ අවසන් වූ පසු දෙන්නාගේ නිත්‍යානුකූලව විවාහ කිරීමට ඔවුන්ගේ මාපියන්ගේ අදිටන විය.මේ වන විට මධුකාගේ නිවෙසින් ද ඉවත්ව ගිය දෙදෙනා ඉන්පසු ගියේ උඩුගම කුලී නිවෙසේ පදිංචියටය. ඒ නිවසේ සිට මොරගොල්ලට එන මොවුන් නව නිවසේ වැඩ කටයුතුවලට උදව් කළේය.මේ දෙන්නගේ උවමනාවක් තිබුණා අලුත් ගෙදරක ජීවත්වෙන්න. කාමර දෙකක් එක්ක ගේ හදලත් ඉවරයි. එදා අන්තිමට පුතයි දුවයි ආවා. ඇවිත් අත්ට්‍රැක්ටරයකින් වැලිත් ගෙනිච්චා. පුතා කිව්වා ගෙදරට පොල්අතු බඳිමු කියලා. අපි කවදාවත් පොල්අතු ගෙවල්වල ඉඳලා නෑ. මම කිව්වා කොහොමහරි සීට් දාගනිමු කියලා. සීට් ගන්න සල්ලිත් මම කඩේට බැන්දා.”“අන්තිමට පුතයි දුවයි ගෙදර ඇවිත් රෑට කෑමත් කාලා වතුර බූලි දෙකකුත් පුරවාගෙනයි ගිහින් තිබුණේ.” මධුකාගේ පියා අනුරසිරි කීවේය.එසේ කියමින් නිවෙසින් ගිය දෙදෙනා යළි අලුත් නිවෙස හදන තැනට ආවේ නැත. ඒත් මාපියන් හිතුවේ ඔවුන් කොහේ හෝ නෑ ගමනක යන්නට ඇතැයි කියාය. ඒත් දින තුනක්ම පුතාගෙන් හෝ දියණියගෙන් කිසිදු තොරතුරක් නැති තැන මධුකාගේ මව සිය සැමියාට කීවේ දරුවන් දවස් ගණනකින් නුදුටු නිසා පොඩ්ඩක් ගොස් සොයා බලන ලෙසය.ඇය දරුවන්ගේ ජංගම දුරකථනවලට ද ඇමතුම් දුන්නාය. ඒත් ඒ කිසිවකින් ප්‍රතිචාරයක් තිබුණේ නැත.ඔය අතරේදී මධුකාගේ මවට දුරකථන ඇමතුමක් ලැබුණාය. ඒ දෙදෙනා පදිංචිව සිටි කුලී නිවසේ අයිතිකරුගෙන්ය. “ගෙදර ඉස්සරහ ත්‍රීවිල් එක නම් තියෙනවා. ඒත් ළමයි දෙන්නානම් පේන්න නැහැ. පොඩ්ඩක් හොයලා බැලුවානම්.”ඒ අනුව මධුකාගේ මාපියන් කුලී නිවෙස සොයා ගිය අතර ගේ කිට්ටුවට යද්දි දරුණු දුගඳ ඔවුන්ගේ සිතට ගෙන ආවේ සැකයක්ය. දුගඳ එන්න එන්නම වැඩිවන්නට විය. කාගේ කාගේත් මුහුණුවල ඇත්තේ සැකයකි. බියකි. ඒ අවට නිලමැස්සන්ගෙන් ද පිරෙන්නට විය. කුලී නිවෙස දොර විවර නොකළ ඔවුන් මහව පොලීසියට මේ බව දැනුම් දුන්නේ ඉන් පසුවය.පොලීසිය එදින රාත්‍රියේම ඔවුන් පදිංචිව සිටි කුලී නිවෙසට පැමිණ දොර කඩා විවර කර බලද්දී මධුකාගේ හා මධුසංඛගේ නරක් වූ මළසිරුරු දැකගන්න ලැබිණ.ඔවුන් පැමිණි ත්‍රිරෝද රිය නිවෙස ඉදිරිපිට නතර කොට ඇත. අවසන් වරට මහගෙදරින් ගෙනා වතුර බූලි දෙක ද දොර අසලය. රෑ කෑම සඳහා ගෙන ආ කොත්තු රොටියක කොටස් සතුන් විසින් කා දමා තිබිණ. මේ සියල්ලම පොලීසියේ පරීක්ෂණවලට භාජන වුවද මොවුන්ගේ මරණවලට හේතු සාධක සොයා ගැනීමට පොලීසිය ඒ වන විටත් සමත්ව සිටියේ නැත.“මේ දෙන්නා පුංචි කාලේ ඉඳලම එකට හිටියෙ. ඉස්කෝලෙ ගියේ එකට... කවදාවත් අපිට දකින්න රණ්ඩු වුණේවත් නැහැ... අනේ මෙහෙම දෙයක් මේ දරුවන්ට වෙයි කියලා අපි හීනෙකින්වත් හිතුවේ නැහැ...”“මොනවා හරි වුණානම් කෑ ගහන සද්දෙවත් අහල පහල අයට ඇහෙන්න තිබුණනේ... බොන්න ගෙනා වතුර බෝතල් දෙකත් ත්‍රිවිලර් එක ළඟ... මෙතන මොනවා හරි වෙලා තියෙනවා. අපිටනම් මේවා සැකයි” මධුසංඛගේ පියා වන විජේපාල කියන්නේය.මේ සියලු සැකසංකා මත පොලීසිය පරීක්ෂණ අරඹා ඇත. වැඩ බලන ස්ථානාධිපති රුවන් චමින්ද ඇතුළු කණ්ඩායමක් පරීක්ෂණ භාරව කටයුතු කරන අතර මීට සම්බන්ධ වූ කිසියම් හෝඩුවාවක් සොයා ගැනීම ඔවුන්ගේ අරමුණය.සමහර විට මධුකා සිය සැමියා වූ මධුසංඛගේ ගෙල මිරිකා ඇය සියතින් තම ගෙලට වයරය දමා තද කරගත්තා විය හැක. ඇගේ ගෙලේ තිබු වයරය රයිස් කුකර් එකේ වයරය බව පොලීසිය හඳුනාගෙන ඇත. කෙසේ වෙතත් ඔවුන් මියයන්නට කලියෙන් දෙදෙනා අතර ආරවුලක් ඇතිවී ඇතැයි පොලීසිය කියයි. ආරවුල ඇතිවන්නට හේතුව අනාවරණය කරගැනීමට පොලීසියට හැකි වී නැත.මේ වන විට ඔවුන් පාවිච්චි කරන ලද ජංගම දුරකථනයට ලැබුණු හා පිටවුණු ඇමතුම් ඔස්සේ ද පරීක්ෂණ පැවැත්වේ. මධුසංඛ ගෙල මිරිකීමෙන් ඝාතනය වූයේ නම් ඔහුගේ ගෙල වටා ඝාතකයාගේ ඇඟිලි සලකුණු තිබෙන්නට ඇත. ඒත් සිරුර නරක් වී තිබී හමුවීම නිසා එම සලකුණු සොයා ගැනීම උගහට වී තිබේ. ගම පුරා නොයෙක් කටකතා පැතිරෙමින් පවතී. අනියම් පේ‍්‍රම සබඳතාවක් ගැන ද හෝඩුවාවන් රැසක් පොලීසිය සතුව පවතී. සමහරෙක් විට මෙම ඝාතනය පසුපස ඔවුන් දෙදෙනාගෙන් කෙනෙකු සිටිය හැක. නැතහොත් ඔවුන් දන්නා හඳුනන කෙනෙකු දෙදෙනාම ඝාතනය කළා විය හැක. දැනට සති දෙකකට වැඩි කාලයක් ගෙවී ඇතත් ඝාතකයා කවුදැයි අනාවරණය කරගෙන නැත. මේ සියල්ලට පිළිතුර තව නොබෝ දිනකින් ලැබෙනු ඇතැයි පොලීසියේ විශ්වාසයයි. ඒ මන්ද යැයි කිවහොත් අපරාධයක් සිදුකොට කිසිදා සැඟව සිටිය හෝ වසන් කළ නොහැකි නිසාය.කීර්ති මෙන්ඩිස්පිංතූර - සාලිය ජයසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=af1210289</link>
    <topic>මියගිය පොලිස් රාලහාමි‘කොත්තු’ කන්නට රෑ කඩේට එයි</topic>
    <author>අමල් යශෝමන් ජයසිංහ</author>
    <content>වැස්ස ! වැස්ස !! වැස්ස !!!උදයේ පටන් අතොරක් නැතිවම සිරි සිරි පොද වැස්ස පස්වරුවේදී අනෝරා වැස්සක් වී කඩාහැලෙයි. වේලාවක් අවේලාවක් නොබලාම ඇද හැලෙනා මහ වැස්ස රෑ මැදියම් වෙද්දී මංමාවත් පුරා දෙගොඩතලා යයි. තරුවක සලකුණක් හෝ නොමැති රාත්‍රියේ අහසම වැහි වලාකුළින් බරවී කෑලි කැපිය හැකි තරමට ඝනාන්ධකාරය වසා පැතිර පවතී. පස්වරුව ද කෙමෙන් ගෙවී යද්දී අතුරුගිරිය ප්‍රදේශයේ මහ මාවත ද ජනීජනයාගෙන් හීන වී තිබිය දී මහ කළුවර වසා පැතිරගත් නිසාවෙන් දෝ තනිමඟ යන්නකුට වුව කිසියම් පාලු සහගත බවක් තරමක ගුප්ත බවක් දැනෙයි. ඒ මූසල පාලුව වරෙකදී අහෝසි වී යන්නේ හිටිහැටියේ එක පෙළකට යනෙන වාහන කිහිපයක ආලෝකය ඇතිවී නැතිවී යාමෙනි.අතුරුගිරිය නගරයට ජනයා බහුලව පෙනෙන්නේ දවස පුරාම නොවේ. රාත්‍රිය එළැඹෙද්දී මහ මාවත වුව දිස්වන්නේ ජනයා මඳ වශයෙනි. ඉතා සාමකාමී පෙදෙසකට හිමිකම් කියන අතුරුගිරිය හන්දියේ සිට රුක්මල්ගම දෙසට ඇදී යන මහමාවතේ වම් පස ඇත්තේ වෙල්යායකි. ඊට පෙනෙන මානයේ විසල් ගොඩනැඟිලි ද නැතිවා නොවේ. ඒ අතරමැද පිහිටි රෑ කඩය අහල පහල ගම් පළාත්වලට ද හොඳ හැටි හුරු පුරුදුය. රාත්‍රිය එළැඹී හෝරා කිහිපයක් ගතවී ගිය පසු නොවරදවා එහි දොරපළු විවර වන බව කවුරුත් පාහේ දනී. රෑ කඩයක පහසුව පෙනෙන්නේ රාත්‍රිය පුරා එහි ඇදී එන බොහෝ පිරිස නිසා ය.රෑ පොඩි කඩයේ විවිධ ආහාර පාන අතර ඉඟුරු දැමූ ප්ලේන්ටිය රස බැලුවකුට නම් අමතක නොවේ. උණු උණුවේම ආප්ප, බිත්තර ආප්ප, මස්, බිත්තර කොත්තුවල රස දත් අයකු යළිත් එම මිහිර විඳීමට සොයා එන්නේ එතැනටමය. එහි පැමිණෙන්නවුන් සමඟ වචනයක් හෝ කතා කිරීමට සැදී පැහැදී පසුවන මුදලාලි මහත්මයා ද කාගේත් සිත් දිනා සිටියෙකි. දුර ඈත ප්‍රදේශයක පුද්ගලයකු වුවද මෙහි පැමිණ බදු මුදලක් යටතේ ගත් පොඩි කඩය ‘රෑ කඩයක්’ බවට පත්කරවීමෙන් යක්කු ගස් යන වෙලාවේ වුව රෑ කඩය ජනතාවට විවෘතය. එහි ආහාරපාන ගැන මැනවින් දැන සිටියවුන් රෑ කඩය පසුකර ආහාර නොගෙන ගියේ නැත. එහි මුදලාලි මහත්මයාගේ අත්උදව්වට සිටියේ ඔහු සිත දිනූ තරුණ පහේ පුද්ගලයෙකි. කොත්තු ආදී කෑම වර්ගවලට ඔහුගේ ‘අත්ගුණය’ ඇතැයි ද එහි යන එන්නවුන් තුළ ද විශ්වාසයක් තිබිණි. ඇද හැලෙමින් තිබූ මහ වැස්ස ද තුරල් වන විට මැදියම් රැයට ගොරබිරම් අඳුර කෑලි කපන තත්ත්වයට ඔසවා දමමින් තිබේ. මුදලාලි මහත්මයා සුපුරුදු ‘කැෂියර්’ පුටුවේ වාඩි වී කිසියම් කටයුත්තක නියැළී සිටියේය. කඩය ඇතුළතින් පෙනෙන ‘කර්ටන්’ එකකින් එහි අභ්‍යන්තරය ආවරණය කරයි.එහි පසුවනුයේ තරුණ කොත්තු බාස් උන්නැහේය. මුදලාලි විධානය දුන් සැණින් ඔහුගේ දෑත බොත්තම එබූ යන්ත්‍රයක් මෙනි. ඉන් සැණෙකින් පිටතට ඇසෙන්නේ ‘ටකට – ටක – ටකට – ටකට –චිරීස්..’ වැනි හඬකි. කාර්යයෙහි අලසයකු නොවූ නිසාම කොත්තු බාස් කෙරෙහි මුදලාලිට තිබුණේ මහත් ළැදියාවකි. ඔහුට මේ ගතවී යන රෑ මැදියම මහ දහවලක මෙනි. එළිවන තුරුම විවෘතව තබන රෑ කඩයට අරුණ උදාවෙද්දී ද බොහෝ කටයුතු තිබෙයි. කොතරම් වෙහෙස වුවද කොත්තු බාස් තවමත් ප්‍රබෝධවත් ඉරියව්වේමය.තුරල්ව යන වැස්සේ ම එළියේ කළුවර අතරින් කඩයට ගොඩවූයේ පොලිස් නිලධාරියෙකි. ඔහු තුරුණුය. කාටත් සිත් පැහැද යන ප්‍රියමනාප ඇත්තෙකි. පොලිස් නිලධාරියා ගේ මුහුණ මුදලාලිට ද හොඳ හැටි හුරුපුරුදුය. ඒ මීට පෙර ද යම් යම් අවස්ථාවලදී කොත්තුවක් මිලදී ගැනීමට පැමිණ ඇති නිසාවෙනි. කොත්තුව සාදා දෙන තෙක් ඉඟුරු ප්ලේන්ටියක් තොලගානා ‘රාලහාමි’ වචනයක් දෙකක් හෝ තමන් සමඟ කතාකර ඇති බවත් මුදලාලිගේ මතකයට පැමිණිය ද එය අඳුරු සේයාවක් පමණි. කෙසේ නමුත් දැක පුරුදු රාලහාමි කැෂියර් අසුනේ පසු වූ මුදලාලි සමීපයට පැමිණ සිටගත්තේය. පැලැඳි නිල තොප්පිය ගලවා කිහිලි ගන්වා, නිල ඇඳුමේ තැවරී තිබූ වැහි බිඳු අතකින් ගසා ගත්තේය. එදෙස මුදලාලි සිනාමුසු මුහුණින් යුතුව බලා සිටියේය. ”මුදලාලි මට දෙන්නකෝ චිකන් කොත්තුවක්” රාලහාමි මුදලාලි දෙස බලා කීයේය.”ළමයා - මේ අපේ රාලහාමිට හොඳට චිකන් කොත්තුවක් දාලා දෙන්ඩ. ඉක්මන් කරන්ඩ.” එසැණින් මුදලාලි උස් හ¼ඩින් කඩයේ ඇතුළත දෙස බලාගත්වනම එසේ කීයේය. ‘කර්ටන්’ එක මෑත්කොට බැලූ කොත්තු බාස් ‘හරී ඉක්මනට දෙන්නම්’ යැයි කියා කාරියට අත ගැසුවේය.”අපේ රාලහාමි වාඩිවෙන්න” මුදලාලි රාලහාමි දෙස බලා කීවේය.ගිනියම් වූ යකඩ තහඩු කැබැල්ල මතට කරපිංච, සුදු ලූනු ආදී කෑම රසගන්වන අඩුම කුඩුම ද අඩුවක් නෑර දැමූ විටදී ඉන් ‘චිරිස්’ හඬ නැඟිණි. චිකන් කොත්තුවකට ඇවැසි තවත් දේ දමා බාස් උන්නැහේ ගේ සුපුරුදු මෙවලමින් ‘ටකට – ටකට – ටක- ටකට’ යනුවෙන් හඬ නැඟෙද්දී කඩයට ආ තවත් දෙතුන් දෙනකු සමඟ මුදලාලි සිටියේ ගනුදෙනුවකය. මහ මාවත අද්දර රෑ කඩය වුවද මහ රාත්‍රිය නිසාදෝ පරිසරයම නිහැ¼ඩියාවක ගිලී ඇතිවා මෙනි. ඒ නිහැඬියාව වුව බිඳී යන්නේ බාස් උන්නැහේගේ කොත්තු ගැසීමෙනි. ”චිකන් කොත්තුව හරි - කෝ මුදලාලි රාලහාමි”?කොත්තු බාස්උන්නැහේ වටපිට බැලීය. එහෙ මෙහෙ දිව පැන සොයන්නට තරමේ මහ ඉඩකඩක් එතුළ නැතිව ද කොත්තුව අත තබාගත්වනම පසුවූ හේ සොයන්නට විය.”වාඩිවෙන්ඩ කියලත් මං කිව්වා නොවැ. ඕන් ඔතනින් වාඩිවුණා වගෙත් මට මතකයි. දැන් නෑනේ” කොහෙ ගියාද? කැෂියර් අසුන රත්වූ කලෙක මෙන් ඉන් මෑත් වූ මුදලාලි ‘රාලහාමි’යි වරක් මඳක් උස් හඬකින් කියාගෙනම අවට බැලීය. බාස්උන්නැහේ කඩයෙන් මිදුලට පැමිණ මහමඟ දෙපස ද බලා කඩයට විත් කීවේ ‘චිකන් කොත්තුව දාන්ඩ කියපු රාලහාමි පාරේවත් නැහැ’ කියාය.මඳ සිනාවක් මුවට නඟාගත් මුදලාලි සිය අසුනේ යළි වාඩිවෙන්නට සැරසෙමින් හිටිවනම සිය මුහුණ අඳුරු කර ගත්තේ ය. දෑස් ලොකු කර ප්‍රශ්නාර්ථයෙන් මෙන් ‘ගෝලයා’ ගේ මුහුණ බලා සිටියේය. ඒ බැල්ම තවත් ඉවසා සිටිය හැකි නොහී හෙතෙම මුදලාලිගේ මුහුණටම එබී මෙසේ විමසුවේය.”ඇයි – ඇයි මොකද මුදලාලි මුහුණ අමුතු වුණේ?” එහෙත් මුදලාලි නිහඬවම බලා සිටින්නාක් මෙනි. බාස්උන්නැහේ මුදලාලිගේ දෙවුර අල්වා සෙලවීය.”මොකද - මොකද මේ මුදලාලි - මං දිහා ඔහොම බලා ඉන්නෙ?”දිගු හුස්මක් ඉහළටම ඇදගත් මුදලාලි ගේ තොල කට සිඳී වියැළී ගියා සේ බාස්ට පෙනිණි. හේ බිරාන්තව බලා සිටියේය. මුදලාලි තමන්ට යමක් කීමට සැරැසෙන බවක් ද වැටහිණි. මුදලාලි අපහසුවෙන් වචන පෙළගස්වන්නට විය.”ඒ .. ඒ ආපු රාලහාමි – ඔව්.. මට .. මට දැනුයි මතක් වුණේ.. ඒ රාලහාමි නේද මීට සති දෙක තුනකට ඉස්සලේල අර හන්දියෙ හදිසි අනතුරකින් නැතිවුණේ”එපමණෙකි මුදලාලි සිහිසුන්ව බිම ඇද වැටිණි. බාස් උන්නැහේගේ සිත ද ගිනියම් වී ගතම අප්‍රාණිකව යන්නාක් මෙන් දැනී බිම හිඳ ගත්තේ ය. රාලහාමි ඇණවුම් කළ චිකන් කොත්තුව පසෙකට වැටිණි.දුටු දසුනින් බියපත්ව කාටත් ප්‍රිය වූ මුදලාලි මහතා රෝගාතුර විය. යකැදුරන් ලවා තොවිල් පවිල් හා ශාන්තිකර්ම ද සෙත් ශාන්ති ද නොකඩවා සිදුකරන අතරේදී ඔහුගේ හිත දිනූ ගෝලයා ද නොයෙක් ශාන්තිකර්මවලට බඳුන් කැරිණි.මෙම ආරංචිය තුඩ තුඩ ඇදී ගිය ද ඇතැමුන් පවසනුයේ එය හුදු කටකතාවක් බවය. තවත් අයවලුන් කියනුයේ එවැනි දේ සිදුවන, සිදුවිය හැකි බවය. හදිසි අනතුරකින් මැරුණු රාලහාමි ඔහුට සුපුරුදුව තිබූ රෑ කඩයට කොත්තුවක් ගැනීමට පැමිණි බව කියන කතාවට අනුව මෙහිදී කිව යුත්තක් තිබේ. ඇසට පෙනෙන ලෝකයේ බොහෝ දේ අප විසින් සොයාගෙන තිබුණ ද ඇසට නොපෙනෙන ලෝකයේ බොහෝ දේ සොයාගෙන නැත. මෙවැනිම කුතුහලය ද දනවන සැකයට ද බඳුන්වන අද්භූත කතා ඇතැම් අවස්ථාවල දී අප අසා ඇතිවාට ද සැක නැත. මේවායේ ඇති සැටිය පිළිබඳ වරක් නොව කීපවරක් සිතිය යුතුවේ.කිව යුත්තක් තිබේ. බොහෝ දෙනා ඇසට නොපෙනෙන ලෝකයක කතා සිද්ධීන් අසන්නට දක්වනුයේ අසීමිත ආශාවකි. ඒ නිසාම ඇතැම් වකවානුවල දී එක් එක් ආකාරයේ සිද්ධීන් ද සමාජයේ අවධානයට ලක්විණි. දේව හාස්කමකින් රෝගීන් සුවපත් කිරීම්, දේව වරමින් නඩු හබ දිනවීම්, ලොතරැයි පත් දිනාදීම් ආදී නොයෙක් මාදිලියේ ‘ඇස්බැන්දුම්’ ද අප අතරට නොපැමිණියා නොවේ. ඒවා පසුපස යමින් රැවටිලි කාරයනට හසුවී තම පොකැට්ටුව බින්දුවටම හෙළා ගත්තවුන්ද නැතිවා නොවේ. අපේ ඇස් අප රවටන අවස්ථා ද නැතිවා නොවේ. කෙසේ නමුදු හරිහැටියට කිසිවක් නොවිමසා මනැසින් නොව මසැසින් සිතා බැලීමට වඩා කිසිවක් පිළිබඳ ඕනෑවට වඩා විශ්වාසයට නොගෙන සිටිය හැකි වෙයි නම් එයම නුවණට හුරු කාරියක්ම වනු ඇත.අමල් යශෝමන් ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=af12102810</link>
    <topic>ලෝකය ජයගත් අපේ රූ රැජන</topic>
    <author>සේමාලි කැල්ලපත</author>
    <content>ලෝක රූ රැජන තරගවලදී කාලයක් තිස්සේම කිරුළු පැලැන්දූවෝ සුදු හම ඇති බටහිර රූප රාජිනියෝය. පසු කලෙක එය වෙනස් වෙමින් කළු හම ඇති ඉන්දියානු රූප රාජිනියෝ විශ්ව රූ රැජන සහ ලෝක රූ රැජන කිරුළු පැලැන්දූහ. දැන්, මෙරට ප්‍රථම වතාවට කළු සම ඇති අපේ ශ්‍රී ලාංකික යුවතියක් ජාත්‍යන්තර රූ රැජන තරගයකින් පෙරට පැමිණ සිටින්නීය. ඇය රුෂානි මධූෂා මායාදුන්නේය.ජපානයේ ඔකිනාවා හි බ්‍රඩෝකාන් ඇරීනා ගොඩනැඟිල්ලේ පැවැති 52 වැනි ජාත්‍යන්තර රූප රාජනී තරගයෙන් මධූෂා තෙවැනි තැන දිනා ගත්තාය. ප්‍රථම ස්ථානය ජපානයේ ඉකුම් යොෂිමට්සුට සහ දෙවැනි ස්ථානය පින්ලන්තයේ සුමිනෙත්ට හිමිවිය.කොළඹ දී පසුගියදා පැවැති ‘මිස් යුනිවර්ස්’ ශ්‍රී ලංකා තරගයෙන් දෙවැනි ස්ථානය දිනා ගත්තේ මධූෂාය. එම තරගයෙන් ප්‍රථම ස්ථානය දිනාගත් සබ්‍රිනා ‘මිස් යුනිවර්ස්’ තරගය සඳහා ඉදිරිපත් වුවාය.කොළඹ විශාඛා විදුහලේ මූලික අධ්‍යාපනය ලබා ඇමෙරිකාවට සංක්‍රමණය වූ මධූෂා වෘත්තීමය නිරූපිකාවක ලෙස කටයුතු කරන්නීය. ඇමෙරිකාව සහ බ්‍රිතාන්‍යයේ ප්‍රධාන පෙළේ විලාසිතා සඟරාවල මුල් පිටු සරසන නිරූපිකාවක වන මධූෂාට සිංහල, ඉංග්‍රීසි, හින්දි සහ ස්පාඤ්ඤ භාෂා හොඳින් හැසිරවිය හැකිය.රටවල් 69කින් රූප රාජිනියන් ඉදිරිපත් කළ මේ තරගය මාසයක් තිස්සේ පැවැත්විණ. පුර්ව අවසන් වටය සඳහා රූප රාජිනියන් 15 දෙනකු තෝරා ඉන් පස්දෙනකු අවසන් වටය සඳහා තෝරා ගනු ලැබිණ. පූර්ව අවසන් වටයේ තරගකාරිනියන් 15 දෙනා අතරට ඉන්දියානු රූමතිය ද එක්වූවාය.මේ තරගයේදී රූමතියන් ගේ රුව පමණක් නොව බුද්ධිය ද පරීක්ෂා කරමින් ප්‍රශ්න අසනු ලැබිණ. ඔවුන් ඒවාට උත්තර දෙන ආකාරය ඔවුන්ගේ ආත්ම විශ්වාසය, පෞරුෂය, ලෝක රටේ දැනුම, කතාකිරීමේ හැකියාව සහ අභියෝගවලට මුහුණ දීම යන කරුණු කාරණා ද විමසීමට ලක් කෙරිණ. 15 දෙනාගේ වටයට ඉදිරිපත් කරනු ලැබූ ප්‍රශ්නය වූයේ, 2012 අන්තර්ජාතික රූ රැජන කිරුළ දිනුවොත් ඔබ කුමක් කරන්නේ ද යන්නය. මෙහිදී ඉන්දීය රූ රැජන දුන් පිළිතුර ලෝකය පුරා මාධ්‍යවල වාර්තාවෙමින් ඇගැයීමට ලක්විය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=af12102813</link>
    <topic>දවල්ට සටන් කරන වේලාසන ගාල් කරන පෞද්ගලික බස්</topic>
    <author>තාරක වික්‍රමසේකර</author>
    <content>අම්පාරේ සිට කුරුණෑගල දක්වා (මහනුවර හරහා) ලංගම බස් රථයක් පෙරවරු 7.30ට ධාවනය විය. කෑගල්ල (මහනුවර හරහා) බස් රථය ධාවනය වූයේ පෙ.ව. 8.00ටය. මේ බස් රථ දිනපතාම ධාවනය වුවත් කුරුණෑගල බස් රථය ධාවනය බස් රථයක් නොමැතිවීමෙන් නැවතී ගියේය. මඟී ඉල්ලීම මත හැටන් සහනාවලපිටිය ඩිපෝ දෙක එකතු වී අම්පාර – හැටන් බස් රථය ධාවනය කළ අතර එය ධාවනයට යොදවනු ලැබුවේ කුරුණෑගල බස් රථය ධාවනය කළ පෙ.ව. 7.30ටය. ලංගම බස් රථයක් ධාවනය කළ වෙලාවට තවත් ලංගම බස් රථයක් ධාවනය නොකළ යුතු බවට පෞද්ගලික බස් සංගම් උද්ඝෝෂණයකිරීම කෙතරම් සාධාරණදැයි විමසිය යුතුය.බරබාගේ කරත්තයේ සිට අශ්ව කරත්තය දක්වා ආ අපගේ ප්‍රවාහන සේවය ක්‍රමයෙන් බස් රථය දක්වා දියුණු විය. පොදු ප්‍රවාහන මාධ්‍යයක් ලෙස ලංගම බිහිවූයේ එහි ප්‍රතිඵලයක් ලෙසිනි.1978න් පසු විවෘත ආර්ථිකයේ දොර ඇරීමත් සමඟ පෞද්ගලික බස් රථ සේවාව මෙරට ප්‍රවාහන ක්‍ෂේත්‍රයට එක්විය. දුම්රිය, බස් රථ පාලනයට නියාමනයට ප්‍රවාහන අමාත්‍යාංශයක් තිබේ. ඊට අමතරව දුම්රියට හා බස් රථවලට අදාළ විවිධ අණ පනත් විනය නීති ද තිබේ. ඒ සියලුම සේවකයන් ඒ අණ පනත් පිළිපැදිය යුතුය. පෞද්ගලික බස් රථ සේවය ඇරැඹුණේ කිසිදු අණපනත් නීති රෙගුලාසියකට යටත්ව නොවේ. මෙහි භයානකත්වය වැඩිකල් නොගොසින්ම දක්නට ලැබුණි. දිනෙන් දිනම වැඩිවන අනතුරුවලට බොහෝ විටම පෞද්ගලික බස් රථයක් සම්බන්ධ විය. බොහෝ අනතුරුවලට හේතුව නොසැලකිල්ලයි. ඊළඟ ආසන්නම හේතුව අබලන් බස් රථයි. එහෙත් ලංගම බස් රථයක යම් ආපදාවක් ඇති වුවහොත් එය ඩිපෝවෙන් එළියට එන්නේ නැත. ඒ මඟී ආරක්ෂාව ගැන සිතාය. වාර ප්‍රවේශ පත්‍රය රැගෙන යන්නේ ලංගම බස් රථයෙන් පමණි. ආරක්ෂාවට මුල් තැන දෙන්නේ ලංගම බස් රථය පමණි. තැපැල් ප්‍රවාහනය ලංගමෙන් පමණි. ගුණාත්මක සේවාවක් ලබා දෙන්නේ ලංගම පමණි. ගමේ අවසන් රාත්‍රි බස් රථය ලංගමෙන් පමණි. මේ නිසා ලංගම බස් රථ කෙරෙහි එහි සේවකයන් කෙරෙහි මඟියාගේ වැඩි සැලකිල්ලක් ගෞරවයක් තිබේ. ලංගම බස් රථයක් හා පෞද්ගලික බස් රථයක් එකවර එකම ගමනාන්තයකට යාමට බස් නැවතුම් පොළකට පැමිණි විට මඟියා බොහෝ විටම තෝරා ගන්නේ ලංගම බසයයි. ඒ පෙර කී ගුණාත්මකභාවය මෙන්ම ලංගම මඟියාගේ මිතුරා නිසාය.මේ මිතුරුදම පසුගිය කාලයේ වළපල්ලට ගියේ ලංගම බස් රථ හිඟය නිසාය. එහෙත් ක්‍රමයෙන් ලංගම බස් රථ සංඛ්‍යාව වර්ධනයට රජය විසින් පියවර ගැනීම නිසා ලංගමට නව පණක් ලැබුණි. විශේෂයෙන්ම උතුරු නැඟෙනහිර බස් සේවා යළි ඇරැඹීමට ලංගමට නව පණක් ලැබුණි. යුද්ධය නිසා ඇනහිට තිබූ ගමන් වාර මෙන්ම වැඩිවන මඟීන්ගේ ප්‍රවාහන ඉල්ලුමත් නව ගමනාන්ත ඉල්ලුමත් අනුව නව සේවාවන් රැසක් ඇරැඹීමට සිදුවිය.විශාල මඟී ඉල්ලීමක් මධ්‍යම කඳුකරයෙන් හැටන් ඩිපෝව කරා ආවේ හැටන් සිට අම්පාර දක්වා බස් සේවයක් ඉල්ලමිනි. හැටන් ඩිපෝවෙන් ඒ ඉල්ලීම ඉටු කෙළේය. මඟී ජනතාව සතුටු වූහ. දිනපතා උදෑසන හැටන් දක්වා යන බස් රථය හවසට අම්පාෙර්ය. අම්පාරේ රාත්‍රිය ගත කර පසුදින උදේ 7.30ට අම්පාරෙන් අරංතලාව, මහඔය, මහියංගණය, මහනුවර හරහා හැටන් දක්වා ධාවනය විය. අම්පාර සහ මහනුවර අතර තවත් ලංගම බස් රථ මෙන්ම පෞද්ගලික බස් රථ රැසක් ධාවනය කෙර්. ඒ මඟී ජනතාව රැසක් ඒ අවශ්‍යතා සපුරා ගැනීමට සිටින බැවිනි.හැටන් අම්පාර බස් රථයට වැඩි දිනක් මඟී ප්‍රවාහනයට ඉඩ නොලැබුණි. පසුගිය 22 වැනිදා සඳුදා බස් රථය ඉදිරියට පැමිණි සංවිධානාත්මක පෞද්ගලික බස් රථ සේවකයන් බස් රථය ධාවනයෙන් ඉවත් කරන්නැයි කියමින් විරෝධතා පවත්වන්නට විය. අම්පාර සහ මහනුවර අතර පෞද්ගලික බස් රථ 20ක් පමණ ධාවනය කෙරේ. එමෙන්ම කොළඹ සිට මහනුවර හරහා අම්පාර කල්මුණේ ආදී පළාත්වලට තවත් බස් රථ රැසක් ධාවනය කෙරේ. මේ සියලු බස් රථ හොඳ ආදායම් ලබන අතර නව බස් රථයට විරෝධය දැක්වීමට ඔවුනට කිසිදු හේතුවක් නොවීය.මෙයින් පෞද්ගලික බස් රථ සේවකයන් පෙන්වීමට උත්සාහ කෙළේ ඔවුන්ගේ බලයද? නැත්නම් ලංගම විනාශ කිරීමට අර ඇඳීමක්ද? එසේත් නැත්නම් පසුගිය දිනක මාර්ග අවසර පත්‍ර නොමැතිව ධාවනය කළ බස් රථයකට රුපියල් ලක්ෂයක් දඩ ගැසීමට මේ සිදුවීමෙන් හෝ විරෝ්ධය පෑමක්ද? ඔවුන් එල්ලාගෙන සිටි පුවරුවල දැක්වුණේ මොනවාද? ‘පෞද්ගලික බස් ධාවනයට ලංගම හරස් නොවනු’ , ‘පෞද්ගලික ප්‍රවාහනය වළපල්ලටද?’මඟී ඉල්ලීමට ලංගම බස් රථයක් යෙදවීමෙන් පෞද්ගලික බස් සේවාව වළපල්ලට යන්නේ කෙසේදෟලංගම බස් රථ දිවයින පුරාම ඇත්තේ 6000ක පමණ ප්‍රමාණයකි. පෞද්ගලික බස් රථ එමෙන් හතර ගුණයකටත් අධිකය. මේ අනුව පෙනී යන්නේ මේ සිදුවීම බස් රථයේ ගමන් වාරය සම්බන්ධව කරන ලද අරගලයක් නොව පෞද්ගලික බස් රථ සේවයම පමණක් ඉස්මතු කර ලංගම කඩා හැලීමට කරන ලද්දක් බවයි. වාර ප්‍රවේශ පත්‍රය ප්‍රවාහනය කරන ලංගම බස් රථයක් මඟී හිත සුව පිණිස යෙදීමට ඩිපෝවට, ලංගමට, පොදුවේ ප්‍රවාහන ඇමැතිවරයාට බලයක් නොමැති යැයි කියන්නාක් බඳු කතාන්දරයක් මෙතැනදී පෞද්ගලික බස් සේවකයන් විසින් ඉදිරිපත් කර තිබෙන බව පැහැදිලිය.බස් රථයක් යෙදවීමට පෙර ඒ සම්බන්ධව පෞද්ගලික බස් සමිති සමඟ කතා කළ යුතු බව ලංකා පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න මහතා මේ සම්බන්ධව අදහස් දක්වමින් කීවේය. ඔහු පැවසුවේ ඒකාබද්ධ කාල සටහන් ක්‍රියාත්මක වන මාර්ගයක වෙනත් බස් රථ යොදවන්නේ නම් ඒ සම්බන්ධව දෙපාර්ශ්වයම එකඟව කටයුතුª කළ යුතු බවයි. එය සැබෑවකි. එහෙත් මෙතැනදී පැහැදිලිව කරුණු දෙකක් ඉස්මතු වේ. ඉන් පළමුවැන්න හැටන් –අම්පාර කිසිදු ලංගම - පෞද්ගලික ඒකාබද්ධ සේවාවක් නොමැතිවීමයි. අනෙකක් තබා හැටන් – අම්පාර පෞද්ගලික බස් රථ ධාවනය නොවේ. දෙවැන්න නම් ඒකාබද්ධ කාලසටහන්වලදී පෞද්ගලික බස් රථ හිමියන් තමන්ට වාසි පොකට්ටුව සරුවන වේලාවන්හිදී පමණක් බස් රථ ධාවනය කිරීමයි. ඒකාබද්ධ සේවා තිබුණත් රාත්‍රි කාලයට පෞද්ගලික බස් රථ නැත. එහෙත් ලංගම තිබිය යුතුය. ඒ ගැන ලංගම වර්ජනය කරන්නේ නැත. පෞද්ගලික බස් සංගම් ද නිහඬය.මේ වන විට මෙරට මාර්ග රැසක ලංගම - පෞද්ගලික ඒකාබද්ධ බස් රථ සේවා ක්‍රියාත්මක වේ. එහෙත් පොහෝ දිනට, ඉරුදිනට, රාත්‍රි කාලයට ඔය කියන පෞද්ගලික බස් රථවලින් අඩක්වත් නැත. රාත්‍රියට ඇත්තේම නැත.ලංගම පමණක් අඩු මඟීන් රැගෙන යමින් පාඩු විඳිය යුතුද? ලංගම බස් රථ 3000ක් ආනයනයට කටයුතු කර ඇති මේ මොහොතේ මෙම විරෝධය කිසිම ලෙසකින් අනුමත කළ නොහැකිය. බස් රථ ගෙන්වුවහොත් වර්ජනය කරන බවට ඇතැම් සංගම් ප්‍රචාරය කර තිබීමෙන්ම පෙනී යන්නේ තම මාෆියාව රජ කරවීමට පහර වැදෙන නිසා ඊට එරෙහිව පෞද්ගලික බස් රථ ආධිපත්‍යයක් ගොඩනැඟීමට උත්සාහ දැරීමය. ප්‍රවාහන ඇමැතිතුමා හෝ වෙනත් වගකිව යුතු කිසිවෙක් ඊට නොබියව මුහුණ දී නිසි පරිදි කටයුතුª කළ යුතුමය.ඇමැතිතුමනි,මේ සිද්ධිය සුළුකොට තැකිය නොහැකිය. මඟී ගමන් පහසුවට බස් රථයක් යෙදවීමට විරුද්ධව හඬ නඟන ඔය බස් සංගම් ඔබට දුම්රිය ගාස්තු වැඩි කරන්නැයි ඉල්ලීම් කෙළේ දුම්රියට ආදරයට ද නැත්නම් දුම්රිය මඟීන්ට ආදරයටද? එසේත් නැත්නම් ඒ මඟීන් පෞද්ගලික බස් රථ කරා ගෙන ගොස් ඔවුනට ගුණාත්මක සුවපහසු ආරක්ෂාකාරී සෙතක් සැලසීමටද? යන්න ඔබම තේරුම් ගත යුතුය. මෙවැනි සිද්ධීන් යළි ඇති නොවීමට වහාම කටයුතු කළ යුතුය. එසේ නොවුවහොත් බස් රථ 3000 ආනයනය කිරීමටත් පෙර සිටම පෞද්ගලික බස් රථ මාෆියාවක් කරගැනීමට උත්සාහ දරනු ඇත. පෞද්ගලික බස් රථ මහජන සුව පහසුව සාදනු ලබන සේවාවක් මිස මෙරට තවත් මාෆියාවක් නොවන බව ඔවුන්ට අවබෝධ කරවිය යුතුය.තාරක වික්‍රමසේකරසේයාරුව - දිගාමඬුල්ල සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=af12102814</link>
    <topic>ඇමැතිතුමා අහුවෙලා</topic>
    <author>නීතිඥ අනුර හෑගොඩ.</author>
    <content>ඒ ටෝනි බ්ලෙයාර් බ්‍රිතාන්‍ය අග්‍රාමාත්‍ය ධූරය හොබවන සමයයි. ලන්ඩනයට උතුරින් පිහිටි ලූටන් නම් නගරය කරා දිවෙන දුම්රියකට ලහි ලහියේ ගොඩවුණු අගමැති බිරිය හොඳින් හරි බරි ගැහී හිඳගත්තාය. එංගලන්තයේ සුප්‍රසිද්ධ බැරිස්ටර්වරියක වන ඇය මේ යන්නේ ලූටන් මහාධිකරණයේ නඩුවක විනිශ්චය ආසනය හෙබවීමටය. ඇය උසාවියේ කෙරෙන කටයුතු පිළිබඳව සිත සිතා යන්නට ඇත. ඇගේ සිතුවිලි ලෝකය බිඳ වැටුණේ තමා අබියස සීරුවෙන් සිටගත් ටිකට් පරීක්ෂකවරයකු අත දිගු කොට ඇගේ දුම්රිය ටිකට්පත ඉල්ලා සිටි විටය. කලබලයෙන් දුව ආ ඇය දුම්රියට ගොඩවීමට පෙර ප්‍රවේශ පත්‍රයක් මිලදීගෙන තිබුණේ නැත. “කනගාටුයි” යනවෙන් පැවසූ පරීක්ෂකවරයා ඇයට පවුම් දහයක දඩයක් ද හතයි පනහක් වූ ගමනට ප්‍රවේශ පත්‍රය ද නිකුත් කොට ඉවත්වී ගියේය. උසාවියේ කටයුතු නිමවා ඇය ලන්ඩනයට පැමිණෙන්ට පෙර රේඩියෝ රූපවාහිනී නාළිකාවන්හි ප්‍රධාන මාතෘකාව වී තිබුණේ මේ ටිකට් නොගෙන යාම සහ දඩය පිළිබඳ කතාන්දරයයි.පළමුවෙන්ම මේ දුම්රිය සේවාව අයත් තේම්ස් ලින්ක් සමාගම මේ පිළිබඳව සතුටුව ප්‍රකාශනයක් නිකුත් කරමින් පැවසුවේ තම සමාගම උස් පහත් භේදයක් නොතකා සෑම මඟියෙකුටම එකසේ සලකන බවය. අගමැති බිරියට දඩය නියම කිරීම සාධාරණ කටයුත්තක් ලෙස ඔවුහු පෙන්නා දුන්හ. එම දඩය නියම කරන ලද පරීක්ෂකවරයා එක රැයින් වීරයකු බවට පත්විය. මඟතොටේදී හඳුනාගන්නා පුද්ගලයකුගේ තත්ත්වයට ඔහු එසැවිණි. එහෙත් එය වැඩිකල් අල්ලා සිටියේ නැත. ඔහු විසින් සේවාව අතරතුර කරන ලද වරදක් නිසා මාස කීපයක් තුළ ඔහු සේවයෙන් පහකරන ලදී. එම කරුණු අගමැති බිරියගේ දඩ කතාවට සම්බන්ධ නැති බව දුම්රිය සමාගම පැවසූවත් බොහෝ දෙනෙක් ඒ පිළිබඳව තම විමතිය පළකොට තිබිණි.ඊළඟට එළඹුණේ ටෝනි බ්ලෙයාර්ගේ වාරයයි. ඔහු අගමැති කමින් ඉවත්වූපසු නිතර නිතර විදේශයන්හි කතා පැවැත්වීම සිදු කළේය. එවන් එක් කතාවක් පැවැත්වීම සඳහා ඇමෙරිකාවට යාමට හීත්‍රෝ ගුවන්තොටුපොළට යන දුම්රියකට ගොඩනැඟුණු ඔහු එහි පළමු පන්තියේ අසුනක හිඳගත්තේ ප්‍රවේශ පත්‍රයක් හෝ එයට ගෙවීමට සාක්කුවේ මුදල් ද නොමැතිවය. ඔහු කරා ටිකට් පත්‍ර පරික්ෂකවරයකු පැමිණි විට නිරුත්තරව සිටි ටෝනි බ්ලෙයාර්ගේ ප්‍රවේශපත්‍ර මිල ගෙවා ඔහු මුදවා ගැනීමට ඔහුගේ ආරක්ෂක පොලිස් නිලධාරියකු ඉදිරිපත් විය. එහෙත් පරීක්ෂකවරයා පැවසුවේ ගෙවීම අවශ්‍ය නැති බවයි. ඔහුගේ තනි තීරණය අනුව පවුම් 24.50ක ටිකට්පතක් නොමැතිව ගමන් කිරීමේ අවස්ථාවත් දඩයක් නොගෙවීමත් ටෝනි බ්ලෙයාර්ට හිමිවිය.දුම්රිය ගමන් මිල නොගෙවීම් අලුත්ම කතාව පසුගියදා අනාවරණය විය. ඒ බ්‍රිතාන්‍යයේ මුදල් ඇමැතිවරයා වූ ජෝර්ජ් ඔස්බෝන් සාමාන්‍ය පන්තියේ ප්‍රවේශ පත්‍රයක් මිලදීගෙන පළමුවන පන්තියේ ආසනයක වාඩිවී සිටියදී ටිකට් පරීක්ෂකවරයාට හසුවීමය. විම්ස්ලෝ නමැති ප්‍රදේශයේ සිට ලන්ඩනයට ගමන් ගන්නා දුම්රියට ගොඩ වැදුණු ඔහුත් ඔහුගේ සහායිකාවත් සාමාන්‍ය මැදිරියට නොයා පළමු පන්තියට ගොඩ වැදුණේ මුදල් ඇමැතිවරයාට සාමාන්‍ය පන්තියේ ගමන් කිරීම අපහසු බව පවසමිනි. ඔහුගේ සහායිකාව පරීක්ෂකවරයාගෙන් ඉල්ලා සිටියේ එම සාමාන්‍ය පන්තියේ ප්‍රවේශ පත්‍රවලින් පළමු පන්තියේ යාමට ඉඩ දෙන ලෙසය. ඔහුට සාමාන්‍ය මිනිසුන් සමඟ යාමට නොහැකි බවද ඇය පවසා ඇත. එහෙත් තදින් සිටි පරීක්ෂකවරයා පැවසුයේ අමතර ගාස්තුව වන පවුම් 160ක් ගෙවන ලෙසය. නැතහොත් සාමාන්‍ය පන්තියට යන ලෙස ද ඔහු ඉල්ලා සිටියේය. අවාසනාවකට මෙන් එම මැදිරියේම අයි.ටී.වී නැමැති රූපවාහිනී නාළිකාවේ මාධ්‍යවේදිනියක් ගමන් ගත්තාය. මුළු කතාවම හොඳින් ඇසූ දුටු ඈ ඒ ක්ෂණයෙහිම ට්විටර් මඟින් එය ලොවටම කියාපෑවාය. මොහොතින් මොහොත කතාව දිග හැරෙන මොහොතේ එය විකාශය කළ ඇය පිළිබඳව මුදල් ඇමැතිවරයා හෝ සහායිකාව දැන සිටියේ නැත. ඔවුන් සිතන්නට ඇත්තේ වැඩි මුදල ගෙවූ පසු කතාව එතැනින් අවසන් වන බවය. එහෙත් ඒ වන විටත් ඔහුගේ ගමනාන්තය වන ඉයුසීටන් දුම්රියපළ කැමරා අටවාගත් මාධ්‍යවේදීන්ගෙන් පිරීයමින් පැවතිණ. තත්ත්වය දරුණු අතට හැරෙන බව තේරුම්ගත් දුම්රිය නිලධාරීන් මුදල් ඇමැතිවරයා පසුපස දොරකින් පිටත්කර හරින ලදී.නමුත් වර්ජින් දුම්රිය සමාගම පැවසූයේ පරීක්ෂකවරයා ඉල්ලීමට පෙර මුදල් ඇමැතිවරයා අඩුපාඩුව ගෙවා පළමු පන්තියේ ගමන්ගත් බවය. කිසිවිටෙක අඩුපාඩුව ගෙවීම ඇමැතිවරයා ප්‍රතික්ෂේප නොකළ බව ද සඳහන් විය. ඔවුන් තම සේවය පිළිබඳව සහතිකයක් ලෙස එය ඉදිරිපත් කළ ද අයිටීවී මාධ්‍යවේදිනිය වූ රේචල් ටවුන්සන්ච් මෙනෙවියට බොරු ගොතා කිමට අවශ්‍ය යැයි කිසිවකු සිතන්නේ නැත.අමාත්‍ය ලේකම් මයිකල් ඩූගර් පැවසූයේ මෙම රජය මොන තරම් මහජනතාවගෙන් ඉවත්වී සිටිනවාද යන්න මෙම කරුණින් හෙළිවන බවයි. ඇන්ඩ්‍රෘ මිචෙල් මෙන්ම (ඇන් ඩ්‍රෘ මිචෙල් යනු තම බයිසිකලය අගමැති කාර්යාලයට ගෙන යාමට ගේට්ටුව ඇරීම ප්‍රතික්ෂේප කළ පොලිස් නිලධාරියාට පහත් අන්දමින් බැනවැදුණු ආණ්ඩු පක්ෂයේ ප්‍රධාන සංවිධායකය. ඔහු පසුගියදා එම තනතුරින් ඉල්ලා අස්විණි. ජෝර්ජ් ඔස්බෝන් ද සාමාන්‍ය ජනතාවගෙන් ඈත්ව ජීවත්වන පුද්ගලයින් මෙන්ම ඔවුන් පහත්කොට සලකන අය බව ද ඔහු වැඩිදුරටත් පැවසුවේය. ඔස්බෝන් සිතනවා ඇත්තේ සාමාන්‍ය ජනතාවට එක නීතියකුත් තමාට තව නීතියකුත් ක්‍රියාත්මක වනවා ඇතැයි යනුවෙන් ද ඔහු මෙම සිද්ධිය පිළිබඳව ප්‍රකාශයක් නිකුත් කරමින් පැවසීය.මේ කරුණු පිළිබඳව සැලකීමේදී එංගලන්තයේ දේශපාලකයන් පිළිබඳ මට ඇතිවන්නේ කනගාටුවක්ය. අගමැති බිරිය රැකියාවට දුම්රියෙන් ගොස් ප්‍රවේශපත්‍ර ගැනීමට අමතක වී දඩකයි. හිටපු අගමැතිවරයා සතේ අතේ නැතිව දුම්රියට නැඟ පළමු පන්තියේ ගමන් කරන විට පොලිස් නිලධාරියෙක් ඔහුගේ පිහිටට එයි. ඔහු හඳුනාගන්නා ටිකට් පරීක්ෂකවරයා ප්‍රවේශපත්‍ර නොමැතිව ගමන් කිරීමට ඔහුට ඉඩ සලසයි. සාමාන්‍ය පන්තියේ ප්‍රවේශපත්‍ර මිලදීගත් මුදල් ඇමැතිවරයා එයින් පළමු පන්තියේ යාමට උත්සාහ දරයි. ටිකට් පරීක්ෂකවරයාට අසුව පන්ති දෙකේ ගාස්තු වෙනස ගෙවා ගමන යයි. තම භාර්යාව දුම්රියේ වැඩට යවන අගමැතිවරයෙක් මේ ලොව ඇද්ද? සාක්කුවේ සතයක්වත් නැතිව දුම්රියට ගොඩවන අගමැතිවරයෙක්, පහළ පන්තියේ ප්‍රවේශ පත්‍රයක් මිලදීගෙන පළමු පන්තියේ යාමට තැත් දරන මුදල් ඇමැතිවරයෙක්?නීතිඥ අනුර හෑගොඩ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=af12102815</link>
    <topic>අපි මාධ්‍යවේදීන්ට සලකන්න එපායැ</topic>
    <author>මහින්ද අබේසුන්දර</author>
    <content>අධ්‍යාපන ඇමැති ආචාර්ය රිචඩ් පතිරණ ගැන ලියූ තීරු ලිපි කියැවූ පාඨකයෝ අපට දුරකථනයෙන් කතා කළහ. ඒවා කියවා තමා විශ්මයට පත්වූ බව පාඨකයෝ කීහ.”අනේ! අපේ ළමයකුත් ඉන්නවා. ඔබතුමා ස්කෝලෙකට දාල දෙන්නකෝ” ඇතැම් අය මගෙන් ඉල්ලා සිටියහ.”අධ්‍යාපන ඇමැති රිචඩ් පතිරණ මහත්මයා ජීවතුන් අතර නැති වග දන්නේ නැද්ද? එතුමා ආයිත් ඉපදෙනකන් ඉන්න වේවි” මම ඔවුන්ට කීවෙමි.රිචඩ් පතිරණ ගැන කතාකරද්දී දරුවන් ඇතුළත් කිරීම ගැන දිගින් දිගටම කතා කරන්නේ ඇයිදැයි තවමත් කිසිවකු ප්‍රශ්න කළේ නැත. ඒ නිසාම තවත් එක සිද්ධියක් පමණක් මෙහි සටහන් කරන්නේ පාඨක ඔබගේ අවසරය පරිදිය.දිනමිණ පත්‍රයේ මාධ්‍යවේදී දයා පෙරේරාට අධ්‍යාපන අමාත්‍යාංශය වාර්තා කිරීමට භාරදී තිබුණි. වසර අවසානයේ ළමයින් පාසල්වලට ඇතුළත් කිරීමේදී ඔහුට එය මහා හිසරදයක් වූයේ හිතවතුන්ගේ ඉල්ලීම් නිසාය. හැකි හැම අවස්ථාවකම ළමයකු දෙන්නකු ඇතුළත් කිරීමට ඔහු උදව් කළ බවද කියති. දරුවන් පාසල්වලට ඇතුළත් කිරීම හිසරදයක් වන්නේ හැමෝටම කොළඹ සුපිරි පාසල් අවශ්‍ය බැවිනි.කෙසේ හෝ දිනමිණ පත්‍රයේම වැඩ කරන ධර්මසිරිගේ දුව සිරිමාවෝ බණ්ඩාරනායක විදුහලට හෝ විශාඛා විදුහලට ඇතුළත් කර ගැනීමට අවශ්‍ය විය. ගමේ පාසලේ අධ්‍යාපනික හා ඉගැන්වීමේ කටයුතු මොනතරම් ඉහළ මට්ටමක පැවතුනත් මවුපියන්ට අවශ්‍ය වන්නේ කොළඹ සුපිරි පාසලකට තම දුව හෝ පුතා ඇතුළත් කර ගැනීමටය.”මොකද දයා කරන්නේ? කොහොමද මගේ දරුවා දාගන්නේ” ධර්මසිරි සිය කටයුත්ත ගැන දයාගෙන් විමසීය.”මට නම් කරන්න දෙයක් නෑ. ඔය වැඩේ අපි මහින්දට කියල බලමුද” දයා මා පිට වැඩේ පැවරුවේය.කෙසේ හෝ එක් රාත්‍රියක ධර්මසිරි, දයා සහ මම සවස් කාලයේ ගාලු ගියෙමු. ඒ අධ්‍යාපන ඇමැති පතිරණ මුණ ගැසෙන්නටය. කලින් කතාකරගත් පරිදි අපි රාත්‍රී නතර වෙන්නට ගියේ ගාල්ල කොටුව ඇතුළේ ඇති අධ්‍යාපන ඇමැතිගේ සංචාරක බංගලාවටය. අපට එහි කාමර දෙකක් ලැබුණි. අධ්‍යාපන ඇමැතිතුමා සියලු දේ සූදානම් කර තිබුණි. කෑමට පෙර දේවල් ද තිබුණි. සියලු සප්පායම්වලින් පසුව රාත්‍රී දහයට ආසන්නයේ දී පැමිණි කාරණය කීවෙමු.එදා රෑ පතිරණ ඇමැතිතුමා නතර වුණේ ගාල්ලේ කිතුලම්පිටිය ගෙදර නොව සංචාරක බංගලාවේය. කාරණය සැළකල විගස ඇමැතිතුමා විදුහල්පතිනියට දුරකථනයෙන් කතා කළේය.”ආ මැඩම් මම රිචඩ් පතිරණ. කොහොමද දුක් සැප. ඔව් මැඩම් පොඩි වැඩක්. මේක කරන්නම ඕන. අපි මාධ්‍යවේදීන්ට සලකන්න එපායැ. මාධ්‍යවේදී ධර්මසිරිගේ දුව තුන වසරට දාගන්න ඕන. මම එවන්නම් හොඳේ.” දිගටම කියාගෙන ගියේය.”එහෙනම් ළමයා අරන් යන්නකො” ඇමැතිතුමා අපට කීවේය. දින දෙකකට පසු ළමයා සමඟ ධර්මසිරි ගියේය. ළමයා ඇතුල් කෙරුණි. එවන් ඇමැතිවරුන්ට උදව් නොකරන්නේ මොන පත්තරකාරයාද?රිචඩ් පතිරණ කිසිවකුටත් බය නැත. පාර්ලිමේන්තුව තුළ මොන ජගතා සිටියත් රිචඩ් පතිරණ කෙළින්ය. කිවයුතු දේ ලුණු ඇඹුල් ඇතිව කියන්නේය. ඔහුගේ හොඳම ලක්ෂණය වූයේ වෙලාවටත් කලින් පාර්ලිමේන්තුවට යාමය. එය සමහර විට උපගුරුවරයකු සහ විදුහල්පතිවරයකු ලෙස වේලාවට වැඩ කිරීමට ලැබුණ පළපුරුද්ද නිසා විය හැකිය.පාර්ලිමේන්තු න්‍යාය පත්‍රය ඔහුට කටපාඩම්ය. න්‍යාය පත්‍රය කියවන්නේ නැතිව ප්‍රමාද වී පාර්ලිමේන්තුවට එන මන්ත්‍රීන් ගැන රිචඩ් පතිරණට බරපතළ ප්‍රශ්න තිබුණි.”අනේ මහින්ද මුන් ටික ඕඩර් පේපර් එකවත් (න්‍යාය පත්‍රය) කියවල එන්නේ නැහැනේ” පතිරණ මා සමඟ කී වාර එමටය.එක් දවසක් අපි ශ්‍රාවස්තියට ගියෙමු. ඒ රිචඩ් පතිරණ මන්ත්‍රීතුමා හමුවෙන්නටය. අද වගේ නොව එදා මන්ත්‍රීවරුන් සිටියේ ශ්‍රාවස්තියේය. අද ශ්‍රාවස්තියක් තිබුණට මන්ත්‍රීවරු නැත. රිචඩ් පතිරණ සිටින කාමරයට ගිය අපට දක්නට ලැබුණේ හදිසි රැස්වීමකට යාම සඳහා සූදානම් වෙමින් සිටිය පතිරණ මන්ත්‍රීතුමාය. ඔහු සමඟ රැස්වීමට යන්නට අ.ම. කරුණාරත්න ද පැමිණ සිටියේය. අපට මතක හැටියට ඔහු ශ්‍රී.ල.නි.ප. ලේකම්වරයාය.රැස්වීම ලොක්කී සමඟය. ලොක්කී කීවේ සිරිමාවෝ බණ්ඩාරනායක මැතිනියයි.”පොඩි අඩියක් ගහනවා” පතිරණ අ.ම.ට කීවේය.’ගල් නේද’ අ.ම. ඇසුවේය.“ඔව් ඇයි උඹ කියන්නේ අපට විස්කි බොන්නද? මේකත් ගත්තේ හරි අමාරුවෙන්. ගහපන් – ගහපන්” රිචඩ් කීවේය.”බීල මැඩම් ළඟට යන්න බෑ. ගඳ ගහනව නේ මන්ත්‍රීතුමා” අ.ම. කීවේය.”උඹ කියන්නේ සෙන්ට් දාල බොන්න කියලද? බීපන් – බීපන්” රිචඩ් පතිරණ යළි කීවේය.”අපොයි බෑ. මැඩම්ට අරක්කු ගඳ දැනේවි. අ.ම. රිචඩ් ගේ ඇරියුම යළි ප්‍රතික්ෂේප කළේය.”යකෝ මේ බෝතලේ ගෙනාවෙ මගේ සල්ලිවලින්. අපේ සල්ලිවලින් අපිට අඩියක් ගහන්නත් තහනම්ද? රිචඩ් ඇසුවේය.එහෙත් ගල් බෝතලයෙන් අ.ම. බීවේත් නැත. රිචඩ් බීවේත් නැත.මහින්ද අබේසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=af12102816</link>
    <topic>රේඛා</topic>
    <author>රූපාන්ති බුලත්සිංහල</author>
    <content>අපි දැන් නිදහස්. ඒ නිදහස කොහොම භුක්ති විඳිනවද කියන එක අපට මතක නෑ. සමහරු මේ නිදහස වල් බූරු නිදහසක් කරගෙන තියෙන එක ගැන අපිට කනගාටුයි. තියෙන නිදහසින් අම්මා අප්පා විතරක් නෙවෙයි දුවා දරුවන් පවා විකුණන රටක මේවා කතාද අප්පොච්චියේ කියලා හිතෙනවා. කොහොම වුණත් කියන්න තියෙන්නේ අපේ ඇත්තන්ට නිදහස තේරෙන්නේ නැහැ කියලයි. මේ වැඩේ සිද්ධ වුණේ අබිලි ද්‍රව්‍ය පටවාගෙන කොළඹ එන ලොරි දෙකක. මේ ලොරි දෙක පිරෙන්නම අබිලි ද්‍රව්‍ය. පිටින් බලන කාටවත් මේ ලොරිදෙකේ අබිලි ද්‍රව්‍ය ඇරුනහම මොනවා තියෙනවද කියන එක පේන්නෙ නැහැ. අනෙක ඇතුළේ තියෙන්නේ මොනවද කියලා කාටවත් හොයන්න බැහැ. මේ අවස්ථාවෙන් අයුතු ප්‍රයෝජන ගන්න කට්ටියක් සූදානම් වුණා. ඒ නිසාම තමයි අබිලි ද්‍රව්‍ය අතර ලොරි රථ හා බස්රථ එංජින් 21 ක් සඟාවාගෙන ආවේ. ඒත් ඔවුන්ගේ වෙලාවට මුර පොළක් අසලදී මේ ලොරි දෙක හොඳට සෝදිසි කළා. අවසානයේ අබිලි ද්‍රව්‍ය ප්‍රවාහනය කළ ලොරි දෙකම නීතියට අසුවුණා.මවකවීම සිහිනයක් සැබෑවීමකි. මවකගේ සිතුම් පැතුම් එතරම් සුන්දර විය යුතුය. මව එතරම් කාරුණික විය යුතුය. අම්මා කෙනෙකු වීමට නම් යහපත් අධ්‍යාත්මික පසුබිමක් තිබිය යුතුය. මේ නිසා අම්මා බුදු කෙනෙකු තරම්ම උතුම්ය. ගෙදර බුදුන් අම්මායැයි කියන්නේ නිකමට නොවේ. ඈ අම්මා කෙනෙකුවීමට පෙරුම් පිරුවාය. එහෙත් අම්මා කෙනෙකුගේ හොඳ ලක්‍ෂණ ඈ තුළ ඇති කර ගැනීමට පෙරුම් පිරුවාද යන්න සැක සහිතය. එවැනි අම්මලා අද සමාජයේ කොතෙකුත් සිටින බව නම් සත්‍යය. අම්මාගේ නමටත් අගෞරව කළ අම්මා කෙනෙකු ගැන කීමටයි මේ සූදානම. ඇය ගැබිනියක වුණත්, තම පෙර හුරුපුරුදු අත් නොහැරිය අතර ඇගේ ජීවිතය ඇයට ඕනෙ ලෙස ගෙනගියා. එහෙත් එය ඛේදවාචකයක් වේයැයි කිසිවිටෙකත් නොසිතීය. දිගින් දිගට ඇය ඇගේ ජාවාරම් කරගෙන ගියේ ඉතාමත් සූක්‍ෂමවය. අවසානයේ හොර පන්සීයේ නෝට්ටු පහළොවක් සමඟ ඇය කොටු විය. හොඳ හොඳ සෙල්ලම් එළිවෙන ජාමෙට කියන්නෙ මේ නිසා තමයි.වල්කොළ බිම අතුට, නිදි නොලැබ.... මට අතීත කවියක පුංචි පද කීපයක් මතක් වූයේ ඒ ඡායාරූපය දැකීමත් සමඟ. ඇත්තටම අම්මාවරුන් පමණයි මතු බුදුවන්නේ කියන ගේ පද දෙපදයත් මා සිත තුළ රැව් පිළිරැව් දුණි. අම්මලාට දරුවන් වෙනුවෙන් මොනවද කරන්න බැරි. මහමඟ දරුවන් දමා යන අම්මලා කොතෙක් සිටියෝද? ඒ හොඳට අතපය ඇති නිරෝගී දරුවන්ය. එහෙත් ඈ තම ආබාධිත පුතා අත්නොහැර අධ්‍යාපනය ලබා දුන්නා. ඒ විතරක් නෙවෙයි. ඔහුට හොඳට උගන්වා විශ්වවිද්‍යාල සාමාර්ථය තෙක් ගෙන ආවාය. ඇවිදගන්න බැරි ඔහු දෑතින් ම ඔසවාගෙන විශ්වවිද්‍යාල භූමිය කරා රැගෙන ආවා. ඇයත් අම්මා කෙනෙකි. මහ මඟ දරුවන් හැර දමන අම්මලා අතර වීරවරියකි.දෙවියන් වන් වෙද දුරන් සිටියේ අතීතයේ යැයි බොහෝදෙනා සිතා සිටිනු ඇත. එහෙත් එය අසත්‍යයක් වන්නේ, මෙවැනි දේ කන වැටුණි විට හා මෙවැනි දේ දෑසින් දුටු විට පමණි. ඒ දැක්ම කිසිවිටකත් කිසිකෙනෙකුටත් අමතක කළ නොහැකිය. හදිස්සියකදි නැති වෙදකම කොහොමටත් ඕනෙ නෑ. වටවල ප්‍රදේශයේ බසයක් පෙරළීමෙන් පිහිටට ආ මේ වෛද්‍යවරයා සිටියේ තම පෞද්ගලික ගමනක් යන ගමන්ය.එහෙත් ඒ ගැන ඔහු මඳකුදු නොසිතා පිහිටට ආවා. මේ නිසා තුවාල ලබා සිටි බොහෝ දෙනෙකුට ඉක්මන් ප්‍රතිකාර කර ගැනීමට හැකිවුණා. මේ නිසා ලෙඩුන් ගේ ජීවිත යහපතට හරවා ගැනීමට හැකි වුණා. මෙවැනි වෘත්තියක් හද පත්ලෙන්ම අප පසසනවා. වන සිවුපාවන් වැනි මේ සමාජයේ දෙවිදේවතාවන් සිටීම සතුටට කරුණකි.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=af12102817</link>
    <topic>කියවන මාසය නිම වුණාට කියවීම නවත්වන්න එපා</topic>
    <author>අරුණි මුතුමලී</author>
    <content>වඳුරු රැළක් ගස් ටික හෝදාපාළු කරනවා. අඹ මල් බිම දානවා. කුරුම්බැට්ටි කඩලා වීසි කරනවා. මේවා දැකලා ආච්චිට අසූහාරදාහටම කේන්ති ගිහින්. දෙස් දෙවොල් තියන්න පටන්ගත්තා. “චිහ් මේ ජරා සත්තු කනව නම් දෙයක් කන්නෙත් නෑ. ඔහේ කඩලා වීසි කරනවා. උන්ටත් නෑ. අපටත් නෑ ගහටත් නෑ. අනික මේ ගෑනු අපි එළෙව්වට ගණන් ගන්නෙත් නෑ. විරිත්ත විරිත්ත කහ කහ එබිල බලනව මිසක්. මහම ජරා ජාතියක් තමයි මුන්නම්”ආච්චිගේ දීර්ඝ දෝෂාරෝපණය අහගෙන හිටිය අපිට එකපාරටම හිනාගියා. ඒ ආච්චි නිසා නෙවෙයි. මට ලැබුණු පොතක වඳුරන් ගැන තිබුණු රස කතා ටික මට වගේම අනිත් අයටත් එක පාරට මතක් වුණු නිසයි.”වඳුරො ඔහොම තමයි ආච්චියේ. මතක නැද්ද අර පොතෙත් තිබුණා.” මල්ලි හිනාවෙන හ¼ඩින්ම ආච්චිට මතක් කළා.”ඒකේ තිබුණේ නැවක ගිය වඳුරෝ ගැනනේ. මේ මොක්කුද මුන්?” ආච්චි තරහෙන් කීවත් හිනාවකුත් මූණේ තිබුණේ නැවේ වඳුරන්ගේ කෙරුම් මතක් වෙලා. පොතේ තිබුණු විදිහට වඳුරන් පිටරට පටවන නැවක් දරුණු කුණාටුවකට අහුවුණ නිසා උන්ගේ ජීවිත බේරන්න කූඩු විවෘත කරලා තිබුණා. කුණාටුව අහවර වුණාට පසුවත් නැවපුරා විසිරී ගිය වඳුරන් නැවියන්ට විහිළුවක් වූ නිසා කූඩු කරන්න වැඩි වුවමනාවක් තිබුණේ නෑ. මුළුතැන් ගෙට රිංගාගත් එක් වඳුරෙක් කෝකියා මස් අඹරන හැටි බලන් ඉඳලා ඌට අවශ්‍ය විදිහට මස් අඹරගෙන කන්න ගත්තා. තවත් වඳුරෝ කීප දෙනෙක් නැවේ පින්තාරු කරන්නන්ගේ වැඩ බලන් ඉඳලා ඔවුන් එහෙමෙහෙ වුණාම හිතේ හැටියට තීන්ත ගාලා අන්තිමට පින්සල් ටික හපලා දාල තිබුණා. ලස්සනම වැඩේ ඒක නෙවෙයි හවස්වරුවක කපිතාන්වරයා තමන්ගේ කුටියට යද්දි එක වඳුරෙක් කප්පිත්තගේ දත් බුරුසුවෙන් තට්ටම කසාගන්නවලු. ඒක දැක්ක ගමන්ම වඳුරෝ ටික අල්ලලා කූඩු කරන්න වහාම නියෝගයක් ලැබිලා.මේ කතාව ඒ පොතේ සිය ගණනක් රසකතාවලින් එකක් විතරයි.”කවුද ඒ පොත අක්කට දුන්න කෙනාගේ නම කිව්වෙ?” මල්ලි තවත් එවැනි කතා මතක් වී සිනාසෙන ගමන් ඇහුවා.ආරියරත්න ජයකොඩි මහත්තයා. එයාගේ පළමුවැනිම පරිවර්තනය මේ පොත. ‘ලෝ පතල වනසතුන් අල්ලන්නෙකුගේ ත්‍රාසජනක අත්දැකීම්” ඒකේ ඉංග්‍රීසි නම ඊඩඥ එඪතඤඥඵබ ඨචථඥ කියලා ලියලා තියෙන්නේ පීටර් රයිනර් කියන ප්‍රසිද්ධ සතුන් අල්ලන එක්කෙනෙක්” මම මල්ලිට සම්පූර්ණ පිළිතුරක් දුන්නා.”අර මම ආසම ඒකේ අලි පැටියා සෙන්ට්වලට අකමැති නිසා කුලප්පු වුණු වෙලාවේ අඩි උස දාගත්තු නෝනලා හතර ගාතෙන් වැටුණු විදිහ කියන තැනට” මල්ලි තවමත් ඒ ගැන මතක් කරන්නේ පුපුරන හිනාවත් එක්ක.”අනේ ඒ වුණාට අර අපි‍්‍රකාවේ දුප්පත් අයගේ ඔළුගෙඩිවල උකුණෝ වහල හිටිය හැටි ඇස් කෙවෙනිවල මැස්සෝ පිරිල.. ඊයා.. ඒත් පවු” මල්ලි ආයෙත් කීවා.”මට නම් දුකම ගෝරිල්ල පැටියව අල්ල ගත්තාම ඒ අම්මා දුවගෙන ඇවිත් ආපහු උදුරගෙන බලාගෙන හිටිය හැටි මතක් වෙනකොටයි. අනෙක රයිනෝසිරස්ලා වගේ සත්තු අල්ලන්න ගෝත්‍රික මිනිස්සු උන්ට දෙන වද මතක් වෙද්දි හිත කීරිගැහිලා යනවා.” අම්මා කීවේ දරු කැක්කුම පෙරටු වුණ සිතකින්.”මට නම් දුක ගෝරිලි තාත්තා පපුවට ගහගන්න හැටි කියන කොටයි” තාත්තා පිය සෙනෙහස පෙරදැරි කරගෙන කීවා.”හපෝ මට නම් අප්පිරියම අර අපිරිසිදු නැව ගැන කියද්දියි. අර ඔය සත්තු අල්ලන උන්දැගේ කකුලේ තුවාලේ ඉහඳ පනුවෝ කොරළ වගේ හැදිලා ඔළු එළියට දාගෙන හිටිය විදිහයි. මගේ ඇඟ හිරිවැටෙනවා ඒක මතක් වෙන කොටත්” ආච්චි සීතල දැනුණාක් මෙන් දෙවුර හකුලා කීවා.”ගම්මු මස් කරන්නට මැරූ ගිබන් මවකගෙන් කිරි උරා බොන පැටවු, වැලි හාරා බිත්තර දාන උරග කුරුල්ලන්, නිල් ඇස් සහිත සුදු පිඹුරා වගේම අම්මලා නැතිව අනාථ වුණු අලි පැටවුන්ගේ හුරතල් වැඩ මේ ඔක්කොම ඒ පොතේ ලියලා තියෙන්නේ චිත්‍රපටයක දර්ශන වගෙ.් කියවද්දී පේනවා කියලයි හිතෙන්නේ” මම කීවේ පොත කියවා සම්පූර්ණ කිරීමේ සතුට නිසයි.”අනේ හැබෑට ඔය වගේ රස්සාවලුත් තියෙනවනේ ලෝකේ” ආච්චි නම් සතුන් අල්ලන රැකියාවට විරුද්ධයි.”ඉතින් ආච්චියේ ඒක වැරදි රස්සාවක්යැ ඔහොම කියන්නේ. මේ සත්තු දඩයම් කරනවා නෙවෙයිනේ. අනික ඒකේ කියන විදිහට සමහර සත්තු කැලේ ඉන්නවට වඩා සත්තුවත්තේ ඉන්න ආසයි. උන්ට ආරක්ෂාවකුත් ලැබෙනවලු. අනික වඳ වෙන එකත් නතර වෙනවලු” මල්ලි සුපුරුදු තර්කය ආරම්භ කළා.”අනේ මන්දා ඒවා ඉතින් මිනිස්සුම කියන ඒවා මිස සත්තු කියන කතා නෙවෙයිනේ” අම්මා ආච්චිගේ පැත්තේ.”මට නම් මේ කතාවේ නවනළු රසයම දැනෙනවා. කියවන මාසේ වටිනාකමට හරියන පොතක්” තාත්තා කල්පනා කළේ කියවන මාසේ ඉවරවීම ගැන.”ඇත්තෙන්ම පොත් කියවන අය සම්පූර්ණ වෙනවා කියන කතාව කොච්චර ඇත්තද? අපි මේ පොත කියවූ හින්දනේ මේ වගේ රස්සාවල් ලෝකේ තියනව කියලයි මේ වගේ සතුන්ගේ හැසිරීම් රටා ගැනයි ඒ කාලේ ප්‍රවාහන ක්‍රමයි හැම දෙයක්ම දැනගත්තේ. කියවන මාසේ ඉවර වුණා කියලා පොත් කියවීම නම් නතර කරන්න එපා පුතෝ” අම්මා මල්ලි ගේ හැටි දන්නා නිසා ඒ දෙස බලා කීවා.”මේ වගේ අමුතු අත්දැකීම් ලැබෙනවා නම් කියවන්නම්කෝ අවුරුද්ද පුරාම වුණත්” මල්ලි කීවේ අත පය තාලෙට විසි කරලා.”අවුරුද්ද පුරාම නෙවෙයි ජීවිත කාලෙ පුරාම කියෙව්වත් මෙයා කියවන පොත් කියවලා සම්පූර්ණ මිනිහෙක් වෙන්න තව මැටි කරත්ත කීයකින් අඹන්න වෙයිද දන්නේ නෑ.” මම කීවේ මල්ලිව අවුස්සන්න.”ඒයි පොත්වලට නිග්‍රහ කරන්නෙපා හරිද?” මගේ උගුල හරිගියා.”තමුසේ හොඳයි සත්තු අල්ලන ඇමට දාන්න””මොකක්ද චිම්පන්සි කීවේ””ගිබන්””වැඳිරි”පොතේ කියවූ සියලුම සතුන්ගේ නම් ඉවර වෙලත් මල්ලිගෙයි මගෙයි වාදේ ඉවර වුණේ නෑ.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=af12102819</link>
    <topic>සාගර සම්පත් නෙළා ගැනීමේ දී නාවික හමුදාවට විශාල වගකීමක් තිබෙනවා</topic>
    <author/>
    <content>මතක...නාවික හමුදාපති වයිස් අද්මිරාල් ජයනාත් කොළඹගේඅර්ධ වෘත්තාකාර හැඩතලයක් මවමින් විවෘත වූ කවුළු පසුබිමේ නිමක් නොපෙනෙන මහ මුහුද විය. පරාවර්තනය වන හිරු රැසින් නැඟෙන ධවල පැහැයත් ඔහුගේ නිල ඇඳුමේ පැහැයත් අතර වූයේ පුදුමාකාර සමාන බවකි. ඔහු ඒ පෙනෙන තෙක් මානයේ වන මහා සාගරයේ විධායකයා වන්නේ ය. දැන් ඔහු කොළඹ නාවික හමුදා මූලස්ථානයේ ඔහුට හිමි අසුන හොබවන්නේය. සබුද්ධික නායකත්වය, රණකාමීත්වය මෙන්ම පරිණත බව ද ඔහුගෙන් නො අඩුව විද්‍යමාන වන්නේය. ඒ අතරම කාරුණික දෙනෙත සෙන්පතියකුගේ නිල පදක්කම් දැරුව ද පියකුගේ සෙනෙහස ද ඇවැසි විට තමා සතුව පවතින බව සිහිපත් කර දෙන්නේය. එලෙසින් ශ්‍රී ලංකා නාවික හමුදාවේ දහඅට වැනි නාවික හමුදාපතිවරයා වයිස් අද්මිරාල් ජයනාත් කොළඹගේ සරල, සුහද මිනිසකු බව ප්‍රථමයෙන්ම සටහන් කරමි.ධුරයේ වැඩ බාර ගෙන තවමත් ගෙවී ගොස් ඇත්තේ දින කිහිපයක් පමණක් වුවද තම ඉදිරි අරමුණු සම්බන්ධව පැහැදිලි ඉලක්ක ඔහු සතු වන්නේය. ස්වාධිපත්‍යය සහිත රජයක් පවතින දේශයක් වශයෙන් ත්‍රිවිධ හමුදාවම අප රටට එක සේ වැදගත් වන්නේය. එසේ වුවද දූපතක් ලෙස වන පිහිටීම නාවික හමුදාවට වැඩි වැදගත්කමක් මෙන්ම විශාල මෙහෙයක දැවැන්ත වගකීමක් ද නිරායාසයෙන් හිමි කරන්නේය. අතීතයේ රටේ පාලනය හෙබවූ පුද්ගලයන් නාවික හමුදාවේ වැදගත්කම නිසි ලෙස අවබෝධ කර නොගැනීම වසර තිහක් දක්වා දිග ඇදුණු සිවිල් යුද්ධයකට අනියමින් හෝ හේතු වූ යේ ය යන මතය නව නාවික හමුදාපති ලෙස ඔහු ද බැහැර නොකරන්නේය. එමෙන්ම යුද්ධය අවසාන වුවද නාවික හමුදාව වඩාත් ශක්තිමත්ව පවත්වා ගැනීමට ගත යුතු ක්‍රියාමාර්ග කිසිසේත් සංශෝධනයට ලක් කළ යුතු නැතැයි යන අදහස ද ඔහු සතු වන්නේය.වර්ෂ 1957 දී කටුනායක ප්‍රදේශයේ උපත ලබන ඔහු මේ වන විට පසුකරමින් සිටින්නේ දිවිමගේ පනස් පස් වැනි සැතපුම් කණුවයි. නාවික හමුදාවේ සේවා කාලය සම්බන්ධයෙන් සැලකූ විට මේ ඔහුගේ රාජකාරි දිවියේ තිස් හතරවැනි වර්ෂයයි. මේ සා විශාල වූ කාලසීමාවක් පුරා පැතිරෙන අත්දැකීම් සම්භාරය ලඝු කොට සැලකීම සිතීමට හෝ නොහැකිය. ඒ අතරම නව නාවික හමුදාපතිවරයා ලෙස ඔහුගේ ඉදිරි දැක්ම සම්බන්ධයෙන් ද යමක් පැවසිය යුත්තේය. ඉන්දියන් සාගරය විසිඑක් වැනි සියවසේ දී වැඩියෙන්ම අවධානයට පාත්‍රවන සාගර කලාපය බව ඔහුගේ අදහසයි. එහිදී ද භූගෝලීය වශයෙන් ඉතා වැදගත් පිහිටීමක් සතු අප රට නාවික සාගරික කලාපයේ වැඩිම අවධානය හිමිවන්නා වන බවට විවාදයක් නැත. මේ පදනම මත නාවික හමුදාවට ප්‍රධාන කරුණු හතරක් යටතේ වගකීම සමබර කිරීමට සිදුවන්නේය.වැඩිවන මුහුදු අපරාධ වැළැක්වීම, අවි ආයුධ ප්‍රවාහනය වැළැක්වීම, මුහුදු මඟින් සිදුවන සංක්‍රමණයන්ට වැට බැඳීම මෙන්ම මුහුදු සම්පත් නීත්‍යානුකූලව නෙළා ගැනීම යනුවෙන් එම වගකීම් සාරාංශ කළ හැකිය. නව නාවික හමුදාපතිවරයාගේ අදහස වන්නේ ශ්‍රී ලංකා නාවික හමුදාව ඉදිරියේ දී මෙම ඉලක්ක වෙත ගමන් කිරීමේ දී කලාපයේ සෙසු රටවල් සමඟ සාමූහික අවබෝධයෙන් යුක්තව ක්‍රියා කළ යුතු බවයි. ඉන්දියාව, මාලදිවයින සහ ශ්‍රී ලංකාව එක්ව කලාපයේ නාවික ක්‍රියාකාරකම් සාමූහික වගකීමක් යටතේ ඉටු කිරීමට ක්‍රියා කිරීම වැදගත් බව පෙන්වා දෙන ඔහු වැඩි දුරටත් පෙන්වා දෙන්නේ අනවසර සංක්‍රමණිකයන්ගේ ක්‍රියාකාරකම් වැළැක්වීමට නම් එවන් වූ සාමූහික ක්‍රියාමාර්ග අත්‍යවශ්‍ය වන බවයි.එපමණක් ද නොව සාගරික ජාවාරම්කරුවන්ගේ වැඩිම ගොදුරු භූමිය ලෙස සැලකෙන වයඹ පළාතේ තෙලෙයි මන්නාරම සිට උඩප්පුව දක්වා ප්‍රදේශයේ රේඩාර් උපකරණ සවි කොට නීති කඩන්නන් සොයා ගැනීමට ආවේක්ෂණ කටයුතුවල නිරත වීමට ක්‍රියා කරන බව ද ඔහු වැඩිදුරටත් පවසා සිටින්නේය. මහනුවර ශාන්ත සිල්වෙස්ටර් විද්‍යාලයෙන් ජීව විද්‍යා විෂය ධාරාව යටතේ උසස් පෙළ හදාරන ජයනාත් 1978 වසරේ දී විකල්ප තෝරා ගැනීමක් ගැන නොසිතාම නාවික හමුදාවට එක් වන්නේය. ඔහු ශ්‍රී ලංකා නාවික හමුදාවේ හත් වැනි බඳවා ගැනීමේ සාඩම්බර සාමාජිකයකු වන අතර තම කණ්ඩායමේ සෙසු සාමාජිකයන් අබිබවමින් එම බඳවා ගැනීමේ සියලුම ශිෂ්‍ය භට නිලධාරීන් අතුරෙන් දක්ෂතම නිලධාරියාට හිමි වන රන් අසිපත ද ලබා ගන්නේය. එතැන් සිට නාවික හමුදාවේ බොහෝ විෂය ක්ෂේත්‍රයන් අතර ඔහුගේ සේවය බෙදී යන්නේය.ජයනාත් කොළඹගේ නාවික හමුදාවට එක් වන්නේ යුද්ධයක් නොමැති වකවානුවකදීය. එතැන් සිට මෙරට ත්‍රස්තවාදී සංවිධානයක් බිහි වනු, ඔවුන්ගේ ක්‍රියාකාරකම් හේතුවෙන් සිවිල් යුද්ධයක් ආරම්භ වනු, අවසානයේ ඔවුන් මර්දනය වී පුනරුත්ථාපනය වනු දැකීමට තරම් හේතු වාසනා ඔහු සතු වන්නේ ය. ඒ නිකම්ම නොවේ. ත්‍රස්තවාදීන් මර්දනය කිරීමට ආරක්ෂක දායකත්වය ලබා දුන් ප්‍රබල සේවාදායකයකු ද වශයෙනි. එදා මෙදා තුර නාවික හමුදාවේ විවිධ අංශයන් යටතේ ඔහු ලබා දුන් සේවාව සරලව පැවසීමට නොහැක්කේය.අප රටේ නාවික ප්‍රදේශයන්හි නාවික හමුදාවේ ආයතන නෞකා සහ යාත්‍රා රැසක් ඔහු වරින් වර තම අණ යටතේ පාලනය කරන්නේය. නාවික හමුදා මූලස්ථානයේ භාරදූර වගකීම් සහිත පත්වීමක් වන අධ්‍යක්ෂ ජනරාල් මෙහෙයුම් තනතුරේ වගකීම ඔහු අවස්ථා දෙකකදීම දරන්නේය. ඉන් එක් අවස්ථාවකදී ඔහු ත්‍රස්තවාදීන්ට ආයුධ රැගෙන එමින් තිබු නෞකා කිහිපයක්ම විනාශ කිරීමට සාර්ථක සැලසුම් සම්පාදනය කර මෙහෙයුම් ක්‍රියාත්මක කරවන්නේ අවසන් සටනේ දී ත්‍රස්තවාදීන්ගේ අවි සම්පාදනය මුළුමනින්ම නවතා දමමිනි. එමඟින් ඊළාම් යුද්ධයේ ජයග්‍රහණයට ලැබුණු දායකත්වය දන්නේ තතු දන්නෝ පමණක්මය. 1985 වර්ෂයේ සිට නිලධාරීන් පුහුණු කිරීමේ භාර දූර කර්තව්‍යයට උර දුන් ජයනාත් කොළඹගේ නාවික පුද්ගල හා පුහුණු අධ්‍යක්ෂවරයා ලෙසින් ද තම සේවය ලබා දී ඇත්තේ ය.ත්‍රස්තවාදීන් සතු වූ බිම්කඩ ක්‍රම ක්‍රමයෙන් ප්‍රමාණයෙන් සංකෝචනය වෙද්දී ඔවුහු තම උපරීම බලය යොදා දකුණට දැනෙන්නට යමක් කරන්නට වෙර දැරූහ. එහිදී කොළඹ වරාය ඔවුන්ගේ ප්‍රධාන ඉලක්කයක් විය. එහි වූ තර්ජනය රජය මැනවින් හඳුනාගෙන තිබුණි. විශේෂ පාඨමාලාවක් හැදෑරීමට එක්සත් ජනපදයට ගොස් සිටි ජයනාත් කොළඹගේ 2008 වසර අවසානයේ ලංකාවට පැමිණි විගස බස්නාහිර නාවික විධානය බාරව පත්වීම් ලබන්නේ කොළඹ වරායේ ආරක්ෂාව පිළිබඳ ප්‍රධාන වගකීමට ද උර දෙමිනි. ඒ සමඟින් ඉතිහාසයේ ලියැවෙන්නේ කොළඹ වරායට එල්ල කෙරුණු අසාර්ථක ත්‍රස්ත ප්‍රහාර ගණනාවකි. ඒවා දියෙන්, ගොඩබිමෙන් මෙන්ම ගුවනින් ද වීම සුවිශේෂී කරුණක්ම වන්නේය. කොතරම් උත්සාහ දැරුව ද ජයනාත් කොළඹගේ තම ප්‍රධාන වගකීම ලෙස ක්‍රියාකළ බස්නාහිර නාවික විධානයට කිසිදු තර්ජනයක් එල්ල කිරීමට ත්‍රස්තවාදීහු අසමත් වන්නේය. යුද්ධය අවසාන වන්නේ මේ අභීත නිලධාරියා තව තවත් අත්දැකීම් සම්භාරයකින් පරිපූර්ණ කරවමිනි. ශ්‍රී ලංකා නාවික හමුදාවේ අස්සක් මුල්ලක් නෑර හොඳින් හඳුනන ඔහු එදා තමන් ලත් අත්දැකීම් අද නාවික හමුදාපතිවරයා ලෙසින් නාවික හමුදාවේම ඉදිරි ගමනට දායක කිරීමට සූදානමින් සිටින්නේය.“භූමියේ භෞතික සම්පත් අවසන් වීමට පෙර අප සාගර සම්පත් නෙළා ගැනීමට ක්‍රියා කළ යුතුයි. ශ්‍රී ලංකාව සතු සාගර කලාපයේ ඇති සාගර සම්පත් තවමත් අප ගවේෂණය කරමින් පවතිනවා. මේ කටයුතුවලදී නාවික හමුදාවට පැවරෙන්නේ විශාල වගකීමක්. මත්ස්‍ය සම්පත වගේම භූගත සම්පත් නෙළා ගැනීමේ දී ඒ සඳහා වන නෞකා සහ යාත්‍රා අපට අවශ්‍ය කරනවා. දැනට අවශ්‍යතා පරිදි එවන් වූ යාත්‍රා මිලදී ගැනීමට රජය විවිධ පාර්ශ්වයන් සමඟ සාකච්ඡා කරමින් සිටිනවා. ඉදිරියේ දී අවශ්‍ය කරන නෞකා සහ යාත්‍රා මිලදී ගෙන කළ යුතු ක්‍රියාමාර්ග සාර්ථකව කරගෙන යාමට බලාපොරොත්තුවෙන් සිටිනවා. දැන් රටේ යුද්ධයක් නැති නිසා නාවික භටයන් සංවර්ධන ක්‍රියාදාමයන් සඳහා දායක කර ගනිමින් සිටිනවා. ඒ වගේම තමයි යුද්ධය පැවති කාලයේ ඔවුනට ලබාදීමට නොහැකි වූ පහසුකම් ලබා දීම කෙරෙහි ආරක්ෂක ලේකම්තුමාගේ අවධානය යොමු වී තිබෙනවා. නිවසෙන් පිට නිවසක් යන එතුමාගේ සංකල්පය යටතේ සියලුම නාවික කඳවුරුවල පොදු පහසුකම් වැඩි දියුණු කිරීමට ක්‍රියා කරමින් සිටිනවා. මේ කටයුතු හොඳින් අධීක්ෂණය කර ඒවා ඉදිරියට සාර්ථකව පවත්වාගෙන යාමට මම බලාපොරොත්තු වෙනවා.”පනස් පන් දහසක් වන තම බලමුළුව සම්බන්ධයෙන් තම මෙහෙය ලබා දීමට බලාපොරොත්තු වන අන්දම ඔහු එලෙසින් සාරාංශ කර දක්වන්නේය. දැනුම සහ අධ්‍යාපනය කෙරෙහි විශාල ඇල්මක් දක්වන ඔහු නිරන්තර දැනුම සොයා යන්නකු ද වන්නේ ය. එක්සත් රාජධානියේ ආරක්ෂක අධ්‍යාපනය සඳහා වූ රාජකීය විද්‍යාලයෙන් අන්තර්ජාතික සබඳතා පිළිබඳව වූ ශාස්ත්‍රපති උපාධිය ද ඔහු ලබාගෙන ඇත්තේය. ඇමරිකා එක්සත් ජනපදයේ හවායි හි පිහිටි ආරක්ෂක අධ්‍යයනය සඳහා වූ ආසියානු ශාන්තිකර කලාපීය මධ්‍යස්ථානයේ ඩිප්ලෝමාධාරියකු වන ජයනාත් කොළඹගේ අන්තර්ජාතික සබඳතා සහ ගැටුම් නිරාකරණය පිළිබඳව ඩිප්ලෝමාවක් ද තමන් සතු කර ගෙන සිටින්නේ ය. නාවික යුද්ධායුද සම්බන්ධව විශේෂඥයකු ද වන ඔහු ඉන්දියානු නාවික හමුදාව සහ චීනයෙන් මේ පිළිබඳව විශේෂඥ පුහුණුව ලබා ඇත්තේ ය. ඔහු විසින් රචිත ව්චමචත ඊඥපථඵ චදඤ ඡ්යනපඥඵඵඪධදඵ කෘතිය දැනට ද නාවික හමුදාවේ භාවිත වන්නේ ය. වගකීම් සම්භාරය කොතෙක් වැඩි වුව ද අධ්‍යාපනයෙන් කිසිසේත් බැහැර නොවූ ජයනාත් දැනට දර්ශනපති උපාධිය සඳහා අධ්‍යයන කටයුතු ආරම්භ කර සිටින්නේය.ඒ 1985 වර්ෂයයි. ත්‍රස්තවාදීන් තම අරමුණු ඉස්මතු කරමින් රටේ විවිධ ස්ථානවල කඩාකප්පල්කාරී ක්‍රියා ආරම්භ කරමින් සිටි යුගයයි. එවකට ලුතිනන් වරයෙක් වූ ජයනාත් කොළඹගේ පාලම්පටා ප්‍රදේශයේ රාජකාරියේ නියුක්ත වෙමින් සිටියේය. තැනක් නොතැනක් නොමැතිව වරින් වර එල්ල වන ගරිල්ලා ප්‍රහාර ඒ වන විට ද ත්‍රස්තවාදය තවමත් දේශයට ආගන්තුක බව කියා පාන්නට විය. එහෙත් හිස ඔසවන ත්‍රස්තවාදය හමුවේ සෑම විටම සීරුවෙන් සිටීමට ජයනාත් අත්දැකීම් ලබමින් සිටියේය. අවාසනාවකි. ඔහු සේවයේ යෙදී සිටි ප්‍රදේශයට කිලෝමීටර් නවයක් දුරින් ගමන් කරමින් සිටිය දී නාවික හමුදාවේම ලුතිනන්වරයකු වූ ලුතිනන් දෙනගම සිය බිරිය සහ දරුවා සමඟ බිම් බෝම්බයකට හසු වන්නේය. පුවත කන වැකුණු සැණින් ක්‍රියාත්මක වූ ජයනාත් භට පිරිස් සමඟ සිද්ධිය වූ ස්ථානයට ගොස් සතුරා මර්දනය කර සහෝදර නිලධාරියා ඇතුළු පිරිසගේ සිරුරු රැගෙන එන්නේය.මේ වීර ක්‍රියාව ඔහු ඊලාම් යුද්ධය ආරම්භයේදීම රණසූර පදක්කමේ හිමිකරුවා බවට පත් කරන්නේය. එතැන් සිට ඔහුගේ නමට හිමි වන පදක්කම් ගණන රාශියක්ම වන්නේය. විශිෂ්ට සේවා පදක්කම, උත්තම සේවා පදක්කම, දීර්ඝ සේවා පදක්කම ඒ අතුරින් කිහිපයක් පමණය. මීට අමතරව රාජකාරිය අගයමින් වරින් වර නාවික හමුදාපතිවරුන්ගෙන් ඔහු ලත් ප්‍රශංසාත්මක ලිපි සංඛ්‍යාව ද විශාල අගයක් ගන්නේය.අතීතයේ ද වර්තමානයේ ද ඔහුගේ කාර්ය බහුලත්වය ගැන අමුතුවෙන් පැවසිය යුතු නොවන්නේය. එහෙත් එම කාර්ය බහුලත්වය පරදවන එක් සුවිශේෂී ගුණාංගයක් ඔහු සතු වන්නේය. ඒ කළමනාකරණ හැකියාවයි. රාජකාරියත්, පෞද්ගලික ජීවිතයත් කළමනාකරණය කර ගැනීමට ඔහු සතු වන දක්ෂතාවය හේතුවෙන් ම අද ඔහු තෘප්තිමත් ජීවිතයකට උරුමකම් කියන්නේය. තොරතුරු තාක්ෂණ විෂයෙහි ගුරුවරියක් ලෙස සේවය කළ ඔහුගේ බිරිය අද රාජකාරි ජීවිතයෙන් විශ්‍රාම ලබා සිටින්නීය. ඔවුන්ගේ එකම දියණිය ඉන්දීවරී බෙහෙවින්ම වාසනාවන්ත යැයි සිතෙන්නේ ඇයගේ පියා විශේෂයෙන් ඇයට දක්වන සෙනෙහස හේතුවෙනි. සැබවින්ම මේ මහා රණසූරයා තම බාල පරම්පරාව දුවා දරුවන් ලෙස සැලකීමට තරම් පරිණත මනසකින් යුක්ත වන්නේය. ‘දුවේ’ යනුවෙන් ඔහුගෙන් හෘදයාංගම ආමන්ත්‍රණයක් ලැබීමට මම ද වාසනාවන්ත වූ බව මෙහිලා සටහන් කොට තැබිය යුතුම වන්නේය.එම ගුණාත්මක නිදර්ශනය තමා යටතේ සිටින රණවිරුවන්ට ද ලබා දෙන මේ හමුදාපතිවරයා සංවේදී බව නායකත්වයට ඇවැසිම සුදුසුකමක් බවට උපමා ද සපයන්නේය. සෘජු බව මෙන්ම මෘදු බව ද රණ සූරයකුට මෙන්ම නායකයකුට ඇවැසිම යහ ගුණාංග බවට ජයනාත් කොළඹගේ හොඳම උදාහරණය වන්නේය.භක්තිමත් බෞද්ධාගමිකයකු වන ඔහු පවසන්නේ ආගම සහ දෙවියන් කෙරෙහි තමා තුළ අචල විශ්වාසයක් පවතින බවයි. ඔහු පෙන්වා දෙන්නේ ආගම මිනිසා වැරැදි ක්‍රියාවන්ට පෙලඹවීම වළක්වන බවයි. වැරැද්දට බිය වීම තුළින් ඉබේම හිමි වන්නේ ශික්ෂණයයි. තමා ගරුත්වය ලබා ගත්තේ ගරුත්වය ලබා දීම තුළින් බව ඔහු පවසන්නේ වත්මන් සමාජයේ දුර්ලභ වන මිනිස් ගුණාංගයක් තමා සතු බව පෙන්වා දෙමිනි. එමෙන්ම ඔහු පවසන්නේ තමා අනුව කටයුතු කිරීම කෙනෙක්ගේ යහපතට මිස අයහපතට හේතු නොවනු ඇති බවයි.වර්තමානයේ නාවික හමුදාපතිවරයා ලෙස මහින්ද චින්තනයට අනුව ක්‍රියා කිරීම මූලික අරමුණ සේ දකින ඔහු තම සේවා කාලයේ දී උපරීමයෙන් සේවය කිරීම කෙරෙහි විශාල අවධානයක් යොමු කර සිටින්නේ ය. වර්තමාන තත්ත්වය එසේ කාර්ය සම්පාදනයෙන් පිරී ගිය ද අනාගතයේ එළඹෙන කවදා හෝ දිනක සැහැල්ලු, සැනසුණු විශ්‍රාම දිවියක් කෙරෙහි වන ප්‍රාර්ථනා ද ඔහු තුළ වන්නේ ය. එසේ වුවද දේශය වෙනුවෙන් වන මෙහෙය කිසිදා නිමා නොවන්නා සේ තමා උපයා සපයා ගත් දැනුම අඛණ්ඩව අනාගත පරම්පරාවට තිළිණ කිරීමේ අහිංසක අභිලාශය ද ඔහු සතු වන්නේ ය.දශක තුනක් පුරාවට ශ්‍රී ලංකා නාවික හමුදාවේ අස්සක් මුල්ලක් නෑර තම සේවය ලබා දුන් ඔහු අද එහි විධායකයා වෙමින් සියලු වගකීම් වලට උර දී සිටින්නේ ය. පුංචි ම තැනින් ඉහළටම පැමිණි මිනිසා පුංචි ම උන්ගේ දුක හොඳින් හඳුනන්නේ ය යන්න සාධාරණ වන්නේ දේශපාලනයටම පමණක් නොවේ.යුද්ධය ද නොමැති සාමකාමී රටක හමුදාපතිවරයකුගේ වගකීම් ජයනාත් කොළඹගේ මැනැවින් හඳුනන බව වැටහෙන්නේය. බල ධූරාවලියේ සාධාරණ ලෙස ඉහළට ගමන් කළ ඔහු පුංචිම නාවිකයාගේ සිට සාධාරණව සලකන යුගයක් නාවික හමුදාවට උදා කරනු ඇත යන්න අපගේ විශ්වාසයයි. සදා නොමැකෙන මෙහෙයක් දේශය වෙනුවෙන් ඉටු කිරීමට ඔහුට ශක්තිය ලැබේවා ප්‍රාර්ථනාව ද ඒ අසලින්ම සටහන් කළ යුතුයි.සටහනටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=af12102820</link>
    <topic>මැකෝ අතිපූජනීයාභිධානි සම්මානයෙන් පිදුම් ලැබූ සරත් හෙට්ටිආරච්චි පියතුමා</topic>
    <author>පූජ්‍ය ශාස්ත්‍රපති ගලගම ධම්මරංසි හිමි සභාපති ධම්ම රශ්මි පදනම ජනාධිපති සම්බන්ධීකාරක (ආගමික කටයුතු)</author>
    <content>දර්ශනපති, සරත් හෙට්ටිආරච්චි පියතුමා පසුගියදා ගලදාරි හෝටලයේ දී ජනසන්නිවේදකයින්ගේ සංගමය විසින් සංවිධානය කළ මැකෝ අන්තර්ජාතික සම්මාන උලෙළේ දී අතිපූජනියාභිධානි ජාත්‍යන්තර ගෞරව සම්මානයෙන් පිදුම් ලැබූහ.මෙම ඓතිහාසික සම්මානය ශ්‍රී ලංකාවේදී ලැබූ ප්‍රථම කිතුනු පූජකතුමා සරත් හෙට්ටිආරච්චි පියතුමා වන අතර, එතුමාට මෙම සම්මානය පිරිනමනු ලැබුවේ එතුමා විසින් මෙතෙක් ඉටුකරන ලද ආගමික සමාජීය මෙහෙය සඳහාය. විශේෂයෙන්ම එය ජනමාධ්‍යයේත්, ආගම් අතර සහජීවනය ඇතිකරනු වෙනුවෙන් කරනු ලැබූ නිර්මාණාත්මක මෙහෙවර උදෙසා පුදනු ලැබූවකි.මොරටුව වේල්ස් කුමර විදුහලෙන් සහ බදුල්ල ඌව මහා විදුහලෙන් මූලික අධ්‍යාපනය ලැබූ සරත් හෙට්ටිආරච්චි පියතුමා, පේරාදෙණිය විශ්වවිද්‍යාලයෙන් ශාස්ත්‍රවේදී උපාධියත්, ඉන්දියාවේ සෙරුම්පෝ දේවධර්ම විද්‍යාලයෙන් දේවධර්මවේදී උපාධියත්, කැලණිය විශ්වවිද්‍යාලයෙන් සමාජ විද්‍යාපති උපාධියත්, එම විශ්වවිද්‍යාලයෙන් ම සමාජ විද්‍යා විෂය යටතේ දර්ශනපති උපාධියත් ලබා ඇති අතර, සමාජ විද්‍යා විෂය යටතේම දර්ශනශූරී(නඩඤ) උපාධිය සඳහා මේ දිනවල සූදානම් වෙමින් සිටියි.එතුමාගේම ශිෂ්‍යාවක් වූ ශාස්ත්‍රපති ඉන්දිකා සංජීවනී ප්‍රනාන්දු මෙනෙවිය සමඟ එක්ව ශ්‍රී ලංකාවේ ළමුන් අතර ආගමික සමඟිය ඇතිකිරීම සඳහා ප්‍රවීණ ළමා චිත්‍ර ශිල්පිනී, සිබිල් වෙත්තසිංහ මහත්මියගේ ද සහාය හා මඟපෙන්වීම ඇතිව ළමා පොත්පත් රැසක් ඔවුහු හඳුන්වා දුන්නෝය. ඒ අතරින් පන්සිය පනස් ජාතක පොතෙන් සහ ශුද්ධ වූ බයිබලයෙන් මතුවන ළමා කථා ග්‍රන්ථය හා සුනාමිය අප හැඬවූදා ග්‍රන්ථ ජනතාව අතර විශේෂයෙන් ජනප්‍රිය වූ අතර, එය දමිළ බසට පෙරළා උතුරු නැඟෙනහිර දමිළ පාඨකයන් වෙනුවෙන් ද ප්‍රකාශ කෙරිණි.වසර ගණනාවක සිට සෑම නත්තලකටම මහින්ද රාජපක්ෂ ජනාධිපතිතුමාට නව ශාස්ත්‍රීය නත්තල් ග්‍රන්ථයක් පිරිනැමීමට මෙම දෙපළ දිගින් දිගටම කටයුතු කරනු ලැබූහ.ජනමාධ්‍ය ක්ෂේත්‍රය තුළ සුවිශේෂී මෙහෙවරක් ඉටුකරන සරත් හෙට්ටිආරච්චි පියතුමා ශ්‍රී ලංකා රූපවාහිනී සංස්ථාව, ස්වාධීන රූපවාහිනී ;ස්වය, ශ්‍රී ලංකා ගුවන් විදුලි සංස්ථාව, ලක්හඬ හා ලේක්හවුස් පුවත්පත්වල කිතුනු උපදේශක මණ්ඩලයේ සාමාජිකයකු ලෙස දැනට වසර පහළොවකට වඩා කටයුතු කරනු ලබයි.ආගමික සහජීවනය සඳහා ජාතික රූපවාහිනියට එතුමා හඳුන්වා දුන් “ගමටම නත්තල්” “පන්සලයි පල්ලියයි සිංහල දමිළ අලුත් අවුරුද්දයි” හා “සාමයේ ගීතය” වැනි වැඩසටහන් ප්‍රේක්ෂකයන් අතර ජනප්‍රිය වූ වැඩසටහන් වේ. ස්වර්ණවාහිනී රූපවාහිනී සේවයේත්, ශ්‍රී ලංකා ගුවන් විදුලියේත් ධර්ම දේශකයකු ලෙස ප්‍රකට සරත් පියතුමා පුවත්පත්වලට නිතරම ශාස්ත්‍රීය ලිපි සපයන්නෙක් ද වන අතර එතුමා ජනමාධ්‍යවේදියකු ද වෙයි.ශ්‍රී ලංකා මෙතොදිස්ත සභාවේ පූජකයෙකු වන එතුමා, ශ්‍රී ලංකා ජාතික ක්‍රිස්තියානි මණ්ඩලයේ සන්නිවේදන ඒකකයේ විධායක ලේකම් ලෙසත්, විශ්වවිද්‍යාල කථිකාචාර්යවරයෙකු ලෙසත්, ආගමික කටයුතු හා සදාචාර වර්ධන අමාත්‍යාංශයේ ජනාධිපතිතුමාගේ උපදේශකයෙකු ලෙසත්, දේව ධර්මවේදින්ගේ සංගමයේ ලේකම් ලෙසත් කටයුතුª කළ අතර අද ජනාධිපතිතුමාගේ ආගමික කටයුතු අංශයේ සම්බන්ධීකරණ නිලධාරි ලෙසත් කටයුතු කරයි.පූජ්‍ය ශාස්ත්‍රපති ගලගම ධම්මරංසි හිමි සභාපති ධම්ම රශ්මි පදනම ජනාධිපති සම්බන්ධීකාරක (ආගමික කටයුතු)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=as1210281</link>
    <topic>කරත්තයෙන් ගෙන ගිය මළ තරුණියක් පණ ගැන්වු ඇදුරොත් එදා පන්නල ගමේ හිටියා</topic>
    <author>උපාලි සමරසිංහ</author>
    <content>කරත්තයෙන් ගෙන ගිය මළ තරුණියක් පණ ගැන්වු ඇදුරොත් එදා පන්නල ගමේ හිටියා- කාව්‍ය ශි‍්‍ර පණ්ඩිත පන්නල ඤාණාලෝක හිමිකාමය ද රාගය කුණාටුව මහ මේඝය වගෙයි එහි වේ ගය එයින් කැලඹේ දිවියෙ ඕගයඉරිසියා කෙරුමත් බොරු බස් නිතර කීමත් අනුන් කෙට වීමත් සැනසුමක් නැත කවරදාකත්මමය මාගේ යන මමත්වයටම උඩ පැන දැඟලුවොත් මතු දින සිටින්නට වෙයි ඔබට දණ ඇනමේ මධුර මමෝහර ඔවදන් පිරි ‘සිරිත් මල් විසිතුර’ මම පෙර දා කියැවීමි. පුංචි දවස අප කියැවු ‘සිරිත් මල් දම’ නමැති මාහැඟි උපදෙස් කාව්‍ය සිහි කරන මේ ‘සිරිත් මල් විසිතුර’ ලීවේ පන්නල හාමුදුරුවන්ය. බුලත්කොහුපිටිය ප්‍රාදේශීය ලේකම් කොට්ඨාසයේ කුළුබඩු පැකට් කරන ඒ ගම්මානයේ උපන් ඤාණාලෝක හිමියන් මේ වචන ගළපන්නේ සාධු සමාජයක් බිහි කිරීමේ අදිටනිනි. ඒත් දිනෙන් දින පල් වී සදාචාරයෙන් පිරිහෙන මේ සමාජයේ ඒ සාධු ජන සිරිත් කවදා නැගේවිද?මම මොහොතකට ඒ සිතිවිල්ලෙන් මිදී පන්නල ගිය ගමන නැවත සිහිකරමි. හොඳ ආතා මේ ගමේ සත්පුරුෂයෙකි. දැනට අවුරුදු අසූ දෙකක් ආයු සපුරා ඇති මේ ආතාට ඒ නම වැටුණේ කොහොමද? මම වෙල් ඉපනැලි මැදින් නියරක් දිගේ ආතාගේ ගෙදරට යමින් මා සමඟ සිටි ගැමියකු විමසමි.මහත්තයො, එදා පන්නල ගමේ සිටි පැරැන්නො හරිම කඩිසරයි. මොහොතක්වත් කාලය නිකරුණේ නාස්ති කෙළේ නැහැ. ආතාගේ ගෙදරට යන මේ මඟ දෙපස අද තරමක් වල් බිහිවෙලා. ඒත් හයි හක්තිය තිබුණු දවස්වල ආතා මේවා තියාගත්තෙ පුදුමාකාර පිරිසුදුකමකින්. නිදිකුම්බා පැලයක්වත් නිකරුණේ පැලවෙන්න ඉඩ තිබ්බේ නෑ. උදේ හිට රාත්තිරි වෙන තුරු කුඹුරු කෙටුවා. ඒ හැම මොහොතකම ආතාගේ කටින් ගිලිහුණේ සීපදයක්. නැත්නම් ගොයම් කවියක්... ආතා ළිඳකට පස් පිඩැල්ල කැපුවත් එතැන වතුර නිසැකයි. එයා සුබවාදීව හැම දේම බලපු නිසා “හොඳ ආතා” නම එතුමාට වැටුණා. කෙනෙක් කීය.තවත් නිමේෂයකින් අප ආතාගේ පැරැණි ගෙදර මිදුලට පැමිණියෙමු. ආතා හා අත්තම්මා කාලයක් දැන හැඳින හුන්නාසේ අප පිළිගනිති. ගැමියෝ අප ගැන තොරතුරු උන්දෑට කියති. මේ පන්නල හාමුදුරුවන්ට අකුරු කියැවූ ගුරුවරයාය.’ඒ කාලෙ ඔය පද්මසිරි කොලුවා හරි දඟයි. ඒ වගේම හුරතල්. ගල්ලෑල්ලෙ අකුර ලියලා කියුවා විතරයි එක පාරින්ම කොලුවා කියෙව්වෙ නැතෑ. කිසිම කරදරයක් බයක් නැතිව වචන ඉසිරෙව්වා. මං හිතේ සතුටට දරුවා ඔඩොක්කුවෙ තියාන පුංචි කවියක් කියලා දුන්නා මතකයි. දැන් ඒ කවිය මට මතක නෑ.”පන්නල හාමුදුරුවන් මාපියන් හා නෑසියන් සමඟ...පන්නල හිමියන් ගැන හොඳ ආතා තුළ ඇත්තේ අප්‍රමාණ භක්තියකි. ආදරයකි.කොළඹ හා තදාසන්නයට වෙසක් මංගල්‍යය සිරි විසිතුරු නඟන්නේ යම් සේද පන්නල උතුර මේ ගමට බක් මහ සැණකෙළිය තරම් මහා මංගල්ලයක් නැත. ඔව්හු එක්ව අවුරුදු නැකැත් අල්ලා ඔළිඳ කෙළිය, රබන් කෙළිය මතු නොව අං ඇදීම පොර පොල් බිඳීම වැනි යාතුකර්ම ද කරති. ඒ අවුරුදු කාලයටය.”මහත්තයො අපට කොයිතරම් ප්‍රශ්න තිබුණත් ඒ සියල්ලම අමතක කරලා අපි ගමේ ගම්මඩු නටනවා. අවුරුද්දට කොහේ හිටියත් ගමට ඇවිත් දවස් තුන හතරක් ගතකරලා තමයි ඔක්කොම යන්නෙ. අපේ ගමේ අනන්‍යතාව කවිය. දැති කවිවලට මේ ගම ප්‍රසිද්ධයි. ”රන්දැති රිදී දැති කොහොඹ කොබ්බෑ දැති” මේ ආකාරයෙන් කියැවෙන කවි රාශියක් මේ ගමේ තිබුණා. දැන් ඒවා දන්නා අත්තා මුත්තලා ගමේ නෑ. මිය පරලෙව ගිහින්. මේකත් එක්තරා ඛේදවාචකයක්. අපි ජීවත්වෙන්ඩ දුරු කතර ගිහින් කුළුබඩු ‘පැකට්’ වෙළෙඳාම කරලා දින ගණන් රස්තියාදු වෙලා ගෙදර එනකොට මේවා මතක නෑ. ඒ නිසාම ඒවා පරපුරෙන් ඈත් වුණා.එහෙම කීවේ හාමුදුරුවන්ට ද නෑකමට පුතා වන පාලිත හේමචන්ද්‍ර තරුණ මහතාය. චන්ද්‍රසිරි අටුළුගම හිමියන්ගේ සහෝදරයාය. ඒ මහතා හිමියන් ගැන බොහෝ විස්තර කීය.පොඩි දවසෙ ඉඳන් ම මල්ලි ඉගෙන ගන්ඩ දක්‍ෂයි. වැඩිය බලාපොරොත්තු නෑ. අපි කවුරුත් හොඳින් ඉගෙන ගෙන අපේ ගම පහුකරලා ලෝකෙටත් යන්ඩ ඕනෑ... එහෙම තමයි මල්ලි කවදත් හිතුවෙ...ඒ.ජී. සිරිසේන මහතා ද ගමේ කටයුතුවලට සහාය දෙන ගමේ සැලකිය යුත්තෙකි. “අපේ ගමට ඉස්කෝලෙ පන්සල හැරුණම හොඳ කනත්තක් තියෙනවා. ඒත් මේ ගමට බොහොම දේවල් අඩුයි. ඒවා දිනාගන්ඩ තමයි අප වෙරවීරිය ගත්තෙ. ගමේ ඉඩම් ප්‍රශ්නය තිබෙද්දි එක්තරා කාලෙක නැසී ගිය සෞම්‍යමුර්ති තොණ්ඩමන් ඇමැතිතුමා මේ පළාතෙ මේ ගමට බෙදා දිය හැකි ඉඩම්වල දෙමළ ජනතාව පදිංචි කරන්ඩ ගත්තා. අපට ඒ පැත්තෙන් ලැබුණේ පිට්ටනිය විතරයි...” ඔහු කීය.ඇත්තටම මේ මිනිසුන්ගේ සැබෑ ප්‍රශ්න හඳුනාගැනීම වහා කළ යුතු කාරියකි. දිවි නැඟ2ම ව්‍යාපෘතිය අපට මහත් සහනයක් වෙනවා නම්... ඔව්හු හිස් අහසට අත් ඔසවා හූල්ලති. වඳිති.කමලා පුෂ්පානිමහා සමාජයෙන් කොන් වී ගිය මේ ගමට දිවිනැඟුම රන්දිය දහරක් විය යුතුය.මේ ගමේ ඇත්තෝ බලිතොවිලයට, ශාන්තිකර්මයට, සර්ප විෂ වෙදකමට උපන් සමත්කම් පාති. සේබියන් ගුරුන්නාන්සේ ගමේ අද ජීවතුන් අතර නැතත් එතුමා ඉන්නා කාලයේ ද මේ පරිවාර ගම් වළල්ලේ ඇත්තන් ඔවුගෙන් ලබාගත් සේවය අප්‍රමාණය. ඒ විස්මිත සර්ප විස වෙදකම දැන් පාරම්පරිකව කරන්නේ සේබියන් ගුරාගේ ලොකු දුව කමලා පුෂ්පානිය. අඟුරුවැල්ලෙන් වරකාපොළට දුවන පාරේ 12 කණුව ළඟ පදිංචිව සිටින කමලා හමුවී සේබියන් සර්ප විෂ වෙද මහතා ගැන විමසීම ද වැදගත් වනු ඇතැයි මම සිතමි. මේ කමලා පුෂ්පානි (55) අප හමුවේ කළ විස්තරයකි.”මගෙ තාත්තා තමයි පන්නල ගමේ හොඳම විෂ වෙද මහතා. සේබියන් කිව්වාම කවුරුත් දන්නවා. දිවයිනේ සතර දිග් බාගයෙන් තාත්තගෙන් වැඩ කරගන්ට ආවා. සර්පයන් ගෙදර තබාගෙන ආහාර දිදී ඒ අය නගරයෙන් නගරයට ගෙනගොස් ප්‍රදර්ශනය කළා. බෙයෙත් තෙල්, කල්ක, ගුලි, චූර්ණ තාත්තා වෙළෙඳාමට ගෙන ගියා. කෙනෙක් හිතේ කැමැත්තෙන් දුන් දෙයක් තමයි බාරගත්තෙ. අපේ තාත්තවත් මාවත් අනන්ත අප්‍රමාණ අවස්ථාවල සර්පයන් කාලා තියෙනවා.හොඳ ආතාඒ.ජී. සිරිසේනපාලිත හේමචන්ද්‍රඒත් බෙහෙත් දන්නා නිසා ප්‍රශ්නයක් වෙලා නෑ. කමලා පුෂ්පානි කියූ අනුවේදනීය එමෙන්ම විස්මිත පුවතක් මා සිත තදින් පැහැර ගත්තේය.මෙය වන සිවුපාවුන් වැනි මිනිසුන් මැද දෙවි දේවතාවුන් වැනි මිනිසුන් ඇත” යන්න මතකයට නඟන අවස්ථාවකි.තාත්තා ඒ කාලෙ අම්පාර, පොලොන්නරුව, මඩකලපුව, මොනරාගල වැනි පෙදෙස්වලටත් සර්පයන් හා තෙල් බෙහෙත් අරගෙන රාජකාරියට ගියා. මේ කියන්නෙ 1940 – 50 ගණන්වල. දවසක් අම්පාරේ රාජකාරි කටයුතු අහවර කරලා ඉන්නකොට කරත්තයක ලස්සන බෝනික්කියක් වගෙ තරුණ දැරිවියක් දාගෙන නෑයො කරත්තය වටා පේළි සැදී අඬ අඬා ගෙදර යනවා. තාත්තා ළංවෙලා ඇහුවලු ඇයි මේ කියාල.අපි දමන එග්ගල්ආර පැත්තෙ මිනිස්සු. මේ අපේ කෙලී සර්පයා ගහලා මළා. අරන් යනවා ඉලව්ගෙදරට. මෙහෙම එක් අම්මණ්ඩි කෙනෙක් කියනකොට තාත්තා ඇසුවලු මාත් එන්ඩද? කියලා. එකඟ වුණාලු.ගෙදර ගිහින් දැරිය ලණු ඇඳකින් තැබුවාම තාත්තා නෑයින්ගෙන් අවසර අරන් බෙහෙතක් කරලා බලමු කීවාලු. නෑයො හා අසල්වැසියන් හිනා වුණාලු. ඒත් සර්පයා කෑ වේලාව, දවස, දූත ලක්‍ෂණ ආදිය අනුව තාත්තා තේරුම් අරන් තියෙනවා මේ ළමයා මැරිලා නෑ. සිහි විසඥවෙලා විතරයි කියලා.අනෙක කෙනෙකුට දෂ්ට කළ මර්මස්ථානයක නොවේ තුවාල මුඛය තිබෙන්නෙත්. තාත්තා වෙදකම් කළාම ඒ දැරිවි නැගිටලා. සියල්ලෝ පුදුමවෙලා නොසෑහෙන්න තාත්තාට පින් දීලා. මාත් ඒ වගේ බොහෝ අය සුවපත් කරලා තියෙනවා. ඒත් අද බලන කෙනා සුවපත් වෙලා හෙට බලන්නෙ නැති තත්ත්වයක් තියෙන්නෙ. මිනිස්සු අවස්ථාවට විතරයි සලකන්නෙ.ඒත් එදා ඒ ලෙස සුවපත් වූ ඒ දැරිවි තවමත් අපි බලන්ඩ එනවා. ඇගෙ තරුණ දූ පුත්තු පවා අපේ ගෙදර ඇවිත් තියෙනවා. තාත්තා මැරිලා කාලයක් ගියත් කෘතවේදිත්වය නිසා ඒ අය තාමත් එනවා. එහෙම එන්ඩ අවශ්‍ය නෑ. මතක තිබුණත් ඇති. අනෙක තාත්තා කියලා තියෙන්නෙ දෙන ගණනක් ගන්ඩ. සල්ලි ඉල්ලන්ඩ එපා කියලා.දූත ලක්‍ෂණ කියලා දෙයක් තිබෙනවාද? ඒවා ඇත්තක් ද?මොකෝ නැත්තෙ මහත්තයො. කිරි දරුවෙක් වඩාගෙන නැත්නම් කුඩා දරුවෙක් අතේ එල්ලගෙන, එහෙමත් නැත්නම් කෝට්ටක් අතින් රැගත් කාන්තාවක් ඇවිත් පණිවිඩය කිව්වොත් අනිවාර්යයෙන් ම “නාගදෂ්ටයක්” ඒ විදියට පොළොඟා, තෙල් කරවලා, කුණකටුවා මේ සතුන් කෑවාමත් දූත ලක්‍ෂණ තියෙනවා. කමලා පුෂ්පානි සර්ප විෂ වෛද්‍යවරිය කීවාය.භයානකම සර්පයා ලෙස ඔබතුමිය හඳුන්වන්නේ කවරෙක්ද? මම අසමි.පොළඟා කියලා තමයි බොහෝ අය හිතන්නෙ. ඒත් තෙල් කරවලා කෑවාම හුඟාක් බරපතළයි. වඩාත් ලොකුවට නොහිතුවට කුණකටුවත් විෂ සහිත සතෙක්. ඒත් මේ සත්තු එක්කෙනෙක්වත් මරන්න හොඳ නෑ. මේ හැම සතාගෙන් ම පරිසරයට, පරිසර සමතුලිතතාවට විශාල සේවයක් වෙනවා.සතා කෑවාම අවස්ථා ගණනාවක් ඉක්මනින් පසු වෙනවා. ඊට ඉස්සර විෂ වෛද්‍යවරයා ළඟට ගෙනෙන්ඩ ඕනෑ. රජයේ රෝහල්වල ද කරන ප්‍රතිකාරයට සතා මරලා ගෙනියන්ඩ වෙනවනේ. අනෙක එයින් ලෙඩා සුව වුණත් අතුරු ආබාධ මැරෙනකම් තියෙනවා.මොනවාද? මේ අවස්ථා ගණනාවක් ගැන කිව්වෙ..? මගේ කුහුල තවත් දැඩිය.මාංශගත, මේදගත, රසධාතුගත, ඇටගත, ඇටමිදුළුගත ආදී වශයෙන් ගිහින් භයානකම අවස්ථාව අටමිදුළුගත වුණොත් ලෙඩා බේරගන්ඩ අමාරුයි.ඒ අවස්ථාවට නාග දෂ්ටනයට ලක්වූවෙක් ගියොත් නව දොරින් පමණක් නොවෙයි නිය පොතු සිරසින් පවා කුණු සැරව ලේ වගුරනවා.පන්නල ගමේ සොඳිනා වැනි කට්ටඩියන් ද සේබියන් වැනි සර්ප විෂ වෛද්‍යවරුන් ද තවත් බොහෝ දේවලට දක්‍ෂයන් ද පෙරදා සිටි බව මේ ගමේ කළ ගවේෂණයේදි අපට හෙළි විය. පන්නල ඤාණාලෝක හිමියන් එදා කොලොම්තොට වැඩ නවලෝක මුදලාලිගෙන් ලැබූ රුපියල් පන්දහසක ආධාරයෙන් පොල්අතු මඩුවක වැඩ හිඳ අද මනෝරම්‍ය නවලෝක විහාරය තනවා ගත්තේ අනන්ත දුක් කඳුළු හෙළමිනි. නවලෝක තොරණ 23 වතාවක් ප්‍රදර්ශනය කළේ උන්වහන්සේය. එච්.එම්. ධර්මදාස නවලෝක මුදලාලි බලාපොරොත්තු වූ කොලොම්තොට සේවය කළේ ද උන්වහන්සේය.උන්වහන්සේට තමන් උපන් ගම පන්නල ද අමතක නොවිණ. සෝමා එදිරිසිංහ මැතිනිය, ජේ.ආර්.පී. සූරියප්පෙරුම හා ජ්‍යෙෂ්ඨ කථිකාචාර්ය අත්තනායක එම්. හේරත් වැනි සාධු ජනන්ද රැගෙන උන්වහන්සේ ගමට ගොස් නොයෙක් ප්‍රජා කටයුතු කළහ.වැඩිහිටියන්ට කණ්ණාඩි ප්‍රදාන, සායන හා දැනට සිටින ගමේ සියලුම දරුවන්ට බැංකු ගිණුම් පාස් පොතක් අරඹා කිසියම් වටිනා මුදලක් ද ප්‍රදානය කරනු ලැබිණි.මේ ගමේ අයගේ ජීවන තත්ත්වය නැංවීම හෝ පාර තොට මං මාවත්, ප්‍රජා කටයුතු සකස් කිරීම හිමිනමකට හුදෙකලාව කළ නොහැක්කකි.කවි හිමියන්ගේ ගම කවියක් මෙන් රමණීය වුවත් එහි ඇතුළාන්තය සෝබරය. එහි විරහ ගතියක් වියළි ගතියක් මට දැනෙයි. දිවි නැඟුම ඇස හිත මේ ගමට වැටී තිබීම අපේ සොම්නසට ද හේතු වෙයි.උපාලි සමරසිංහඡායා -සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=as1210282</link>
    <topic>මං ඔයාට මැරෙන්න දෙන්නේ නැහැ අයිරිස්</topic>
    <author>දයා ඩී. ෆොන්සේකා</author>
    <content>මං ඔයාට මැරෙන්න දෙන්නේ නැහැ අයිරිස්‘මං ඔයාට මැරෙන්න දෙන්නෙ නැහැ කෙල්ලේ. කොහොමහරි බේර ගන්නවා.’මහමුහුදේ කුණාටු සුළියට හසුවී දඟලන 13 හැවිරිදි අයිරිස් දෙස බලා මොන්ටි කීවේ කඹයක එල්ලී සිය නැව් තට්ටුවේ සිට මුහුදට බසින අතෙර්ය.බැලූ බැලූ අත මහමුහුදේ දියවැල් අතර පාවෙන මිනිස් සිරුරුය. සමහරු දැනටමත් ජීවතුන් අතරය. සමහරු ජීවිතය බේරා ගන්නට සටනක යෙදෙති. මහමුහුද කලඹවමින් කුණාටුව හමායයි. කුණාටුවට හසුවී උඩයටිකුරු වූ “ලියොනිඩා II” යාත්‍රාව කෙමෙන් කෙමෙන් මුහුදේ ගිලී යයි. එයින් පිටවී ආ පුද්ගලයන්ගේ ඇඳුම් බෑග තෙල් කෑන් ආදි විවිධ ද්‍රව්‍ය මහමුහුදේ විසිරී යයි. සමහරුන් ගිලෙන්නට යද්දී පාවෙන යමක් හෝ අල්ලාගෙන නොගිලී සිටින්නට උත්සාහ ගන්නා අයුරු ශෝචනීය දර්ශනයකි.පසෙකින් ළඟාවූ ටොන් 300 යේ මාරිශා සොෆියා බඩු නැවේ සිටි සියලු දෙනා මුහුදේ ගිලෙමින් දිව් බේරා ගන්නට තතනන අය බේරා ගන්නට උත්සාහ ගනිති. එහෙත් එය එතරම් පහසු නැත.මහා කුණාටුවට කැලඹී උඩයන මහා මුහුදු රැල්ලට ඔරොත්තු දීමට අතිදක්‍ෂ පිහිණුම් ශූරයෙකුටත් නොහැකිය.එදා 2006 නොවැම්බර් 25 දාය. 13 හැවිරිදි අයිරිෂ් සිද්රෝලා හා ඇගේ පාසල් මිතුරියන් 20 දෙනකු දින හතරක් පුරා පැවති රචනා තරගයකට සුරිගාවො නගරයට අවුත් ආපසු ගෙදර බලා පිටත් වන්නට ගියේ ලියොනිඩා II නම් වූ මගී යාත්‍රාවෙනි. ඒ ඩෙල් කාර්මෙන් නම් වූ කුඩා නගරයේ පිහිටි ඔවුන්ගේ ගෙදරට යාම සඳහාය.ඊට මඳක් එහායින් තවත් විශාල යාත්‍රාවක් වන මාරියා සොෆියා යාත්‍රාව යාත්‍රා කරමින් තිබිණි. ඇලෙක්ස් මෙන්ටි හා බිරිය කාර්මන් ද ඒ යාත්‍රාවේ සිටියේ සිය තුන්මස් මධුසමය ගෙවමිනි. සරගාම් දූපත පිහිටියේ දකුණු මැනිලා නගරයට කිලෝමීටර් 700 ක් දකුණිනි. ලියොනිඩා II යාත්‍රාව මහා කුණාටුවකට මැදිවූයේ සුරිගාච් සමුද්‍ර සන්ධිය පසුකරද්දීය. එක්වරම හමා ආ මහා කුණාටුවට මුහුදු රළ අඩි ගණනාවක් ඈතට විහිදි මේ කුඩා යාත්‍රාව පැද්දෙමින් ඉහළ පහළ යද්දි නැව් තට්ටුවේ සිටි 13 හැවිරිදි අයිරිෂ් හා ඇගේ මිතුරියෝ කෑගැසූහ.මීටර 37 ක් දිගු යාත්‍රාව උඩු යටිකුරු වූයේ සියලු දෙනාගේ විලාප හඬ මැද්දේය.”දෙවියනි අප බේරාගන්නැ” යි සියලු දෙනාම දෙවියන් යැද්දාහ. 13 හැවිරිදි අයිරිෂ් මීට පෙරද මෙවන් යාත්‍රාවක් පෙරළී දිවි බේරාගත් කෙල්ලකි. ඒ වනවිට ඇගේ වයස අවුරුදු 8 ක්. “අනේ ආයෙත් මට මේ දේ වුණා.” ඇය හඬන්නට වූයේ දිය මත පාවෙන්නට උත්සාහ දරමිනි. ඇය නැවෙන් විසිවී ගිය හිස් ප්ලාස්ටික් ඩීසල් බැරලයක් අල්ලා ගත්තාය. තවත් කීප දෙනෙකු එහි එල්ලුණද ඒ බර දරන්නට ප්ලාස්ටික් බැරලයට ශක්තිය තිබිණ.මහමුහුදේ රළ පාරට ඔරොත්තු නොදෙන බොහෝ දෙන රළපහර සමඟ පොර බදමින් ජීවිතයත් මරණයත් අතර සටනක යෙදෙණු අයිරිෂ් බලා සිටියේ අසරණවය. විනාඩි දහයක් පමණ වනවිට ඔවුන් ආ යාත්‍රාව මුහුදේ ගිලී ගියේය. ප්ලාස්ටික් බැරලය අල්ලාගෙන සිටි හත් දෙනාටම පීනන්නට බැරිය.විනාඩි 15 ක් පමණ ගත වෙද්දි ඇය ළඟින්ම සිටි පිරිමි ළමයා අතුරුදන් විය. තවත් කාන්තාවක් මිය ගොස් පාවෙන්නට වූවාය. අයිරිෂ් පමණක් නොව දස හැවිරිදි නිකී යි හා තවත් යුවතියක් ඉතා අමාරුවෙන් ප්ලාස්ටික් බැරලය අල්ලාගෙන සිටියදි පාසල් විදුහල්පති බ්‍රයන් මහතා ද මඳක් දඟළමින් අඩ සිහියෙන් බැරලය අල්ලා ගත්තේය.තවත් බොහෝ දෙනා මරණාසන්නව හා ජීවිතය බේරා ගන්නට දිය රකුසා හා සටන් කරද්දි සමහරු මේ වනවිට මිය ගොස් සිටියහ.’දෙවියනි, අපව බේරාගන්න කවුරු හරි එවන්න.’ප්ලාස්ටික් බැරලයේ එල්ලී සිටින අතරතුර අයිරිෂ් අහස දෙස බලාගෙන මිමිණුවාය. එහෙත් අහසේ කිසිදු අනුකම්පාවක් නැත. කුණාටුව වැඩිවෙයි. මේ අතර මේ ඛේදවාචකය දුටු මාරියා සොෆියා යාත්‍රාවේ කපිතාන් ජුවාන් මැනන්ලො වහා සිය යාත්‍රාව අනතුරට පත් යාත්‍රාව දෙසට පැදවීය.මේ වනවිට ඇලෙන්ස් හා කාර්මන් සිටියේ උඩ තට්ටුවේය. සිරුරු ගණනාවක් මහමුහුදේ පාවෙයි.පීනා ගොඩවන්නට හැකි බොහෝ දෙනා මාරියා සොපියො නැවට ගොඩ වන්නට පොර කද්දි නැවේ සිටියෝ ඔවුන්ට එල්ලී එන්නට කඹ ගණනාවක් පහත් කළහ. හැකි අය අමාරුවෙන් ඒවායේ එල්ලී නැවට ගොඩවෙද්දී අසරණ වූ අයිරිෂ් හා පිරිස ප්ලාස්ටික් බැරලයේ එල්ලී සිටියහ.”අපි සර්ෆ්බොඩ්ස්” දියට දමමු අනිත් අය ගොඩට ගන්න” මොන්ටිට එසේ කීයේ මික් ෆොටියෑඩ්ස්ය.මික් ෆොටියෑඩ්ස්, මොන්ටි හා තවත් ඔසට්‍රේලියානු ජාතික ජීවිතාරක්ෂක භටයෙකු වන පිවීකාල්ටන් ද ලණු මගින් මුහුදට බසිද්දි යාත්‍රාවේ තිබූ ජිවිතාරක්‍ෂක පාවෙන තට්ටු මුහුදට හෙළුවේ එහි සිටි මගීන් විසිනි.මොන්ටි ගේ බිරිය කාමන් නැව් තට්ටුවට වී පාවෙන මගීන් හා සිය ජීවිතය ;බ්රා ගන්නට මහත් වෙරදරන මගීන් දෙස බලා සිටියේ හිතේ දැඩි වේදනාවෙනි.”අනේ අර පුංචි දරුවො ටික මුලින් ගන්න.” ඇය කෑගැසුවේ අනිත් අය කෙරෙහි අකරුණාවෙන් නම් නොවේ. පාවෙන ලී තට්ටු (Surf Board)මුහුදට දැමූ ඔවුන් තිදෙනා ද කඹවලින් බැස අතට හසුවන හසුවන අය ඇද ලීතට්ටු මත හිඳුවන්නට පටන්ගත්හ.මොන්ටි මීටර 30 ක් ගමන් දුරින් බැරලය අල්ලාගෙන පාවෙන අයිරිෂ් ඇතුළු පිරිස දැක ඒ දෙසට පිහිනා යද්දි වේගයෙන් ආ මුහුදු රළකට ඔවුන් තවත් ඈතට පාවී ගියේය.ඔහුගේ අතට මුලින් අසුවුණේ මඩ්රානෝ හා නිකී ය. ඔහු ඔවුන් ඇද ලී තට්ටුව මත තැබීය.තමාට තවත් අත් දෙකක්වත් තිබුණා නම් ඔහුට සිතිණ. එසේ සිතමින් ඔහු ඊළඟට සිටි තරුණියගේ ටී ෂර්ටයෙන් අල්ලා ගත්තේ අත අතහැරුණු බැවිනි.මේ අතර අයිරිෂ් කෑගැසුවාය. “මාමේ මාව බේරගන්න. මට දියේ ගිලිල මැරෙන්න බැහැ.””බයවෙන්න එපා දුවේ අද ඔයාට මං මැරෙන්න දෙන්නෙ නැහැ.”මොන්ටි ද කෑගසා කීය. මෙඩ්ලානන් හා තරුණිය පසෙකට කර තැබූ මොන්ටි ඊළඟට හැරුණේ අයිරිෂ් දෙසටය. මේ අතර මුහුද රළ හා පොරබදමින් ෆොරියේඩ්ස් තවත් 12 හැවිරිදි කෙල්ලක ගිලී යා නොදී තම පුවරුවට ඇද ගත්තේය.”කැතරින් ඔයා ඉන්නවා.” මඳක් ඈතින් සිටි අයිරිෂ් කෑගැසුවාය.”මේ කෙල්ලො එකෙකුටවත් මැරෙන්න දෙන්නෙ නෑ.”මොන්ටි අධිෂ්ඨානයෙන් යුතුව රළ පහරේ පීනා ගියේ අයිරිෂ් වෙතටය. මොන්ටි ෆොරියේඩ්ඩ්, කාල්ටන් තිදෙනා එකතුව රළ මත පිහිනමින් ගිලෙමින් සිටි අනිත් අයද තම පුවරු මතට ගන්නට පටන් ගත්හ. මුලින්ම මොන්ටි ගේ දෑස යොමුවූයේ ප්ලාස්ටික් බැරලය අල්ලාගෙන සිටි අයිරිෂ් වෙතය. අයිරිෂ් හා ඇය සමඟ සිටි දැරියන් තිදෙනා ද අවසානයේ බේරාගත් මොන්ටි ඔවුන් ලෑලි පුවරුවක් මත ඉන්දවීය. එවිටම නැව යන්නට පටන් ගත්තේය.”අන්න ඒගොල්ලෙ අපිව දාලා යනවා.” අයිරිෂ් කීවාය.”නෑ පැටියො යන්නෙ නැහැ. මගේ බිරියත් නැවේ.”රවුමක් ගිය නැව යළිත් ආවේ ඔවුන් සියලු දෙනාම නැවට ගන්නට පහසුවන පරිදි නැව හරවා ගෙනය. පුවරු මඟින් හා ලණු මඟින් බේරාගත් සියලු දෙනාම නැවට ගන්නට ඔවුන්ට සෑහෙන වේලාවක් ගතවිය.මරණයෙන් බේරුණු දැරියන්ගේ වීරයන් වූයේ මයින් මොන්ටි, ෆොරියේඩ් හා කාල්ටන්ය. නැවට ගොඩවූ දැරියෝ සිය ජීවිත බේරා ගැනීම ගැන ඔවුන්ට ස්තුති කළහ. ඔවුන් දුක්වුණේ තමන්ට බේරා ගැනීමට නොහැකිවූ ජීවිත පිළිබඳවය.ලියොනිඩා IIගිලී යාමෙන් මගීහු 33 දෙනෙකු මුහුදට බිලිවූ අතර 66 දෙනකුගේ ජීවිත බේරා ගැනීමට මොන්ටි ඇතුළු පිරිසට හැකිවිය.(රිඩරයිට් ඩයිජස්ට් ඇසුරිනි.)දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=as1210283</link>
    <topic>හකිමි ට මරණ දඬුවම</topic>
    <author>- චන්ද්‍රදීපා</author>
    <content>හකිමි ට මරණ දඬුවමරාජා හකිමි මින් සය මසකට පෙර ලෝකය පුරා ප්‍රසිද්ධ වුණා. ඇය යේමනයේ ගම්බද කාන්තාවක්. ඉබ් දිස්ත්‍රික්කයේ පදිංචි ඇය ලෝකය පුරා ප්‍රසිද්ධ වුණේ තමන්ගේ ආරක්ෂාවට ඇය ගත් පියවර නිසයි. පුද්ගලයකු මරා දැමීම අනුමත කළ නොහැකි වුවත් ඇය සැමියා නැති අතරවාරයේ තමාට අතවර කිරීමට පැමිණි සැමියාගේ නෑදෑයකු වන පිරිමියකු මරා දැම්මා. ඒ පිරිමියා තාප්පයෙන් පැන නිවෙසට එද්දී හකිමි සිය සැමියාගේ තුවක්කුවෙන් ඔහුට වෙඩි තබා තිබුණා.එපමණකින් නතර නොවුණු ඇය ඔහුගේ හිස වෙන්කර ගමේ චතුරශ්‍රය මැද තබා හඬමින් ඔහු කීපවරක් ම තමාට අතවර කරන්න තැත් කළ අන්දම කෑගසා පැවසුවා. දිගින් දිගටම ඒ පුද්ගලයාගේ තර්ජන ඉවසිය නොහැකි තැන ඇය කළේ ඔහු මරා දැමීමයි.කෙසේ වුවත්, ඇයට දෙවසරක සිර දඬුවමක් නියම වුණා. ඒ මින් හය මසකට පෙරයි. දැන් ඇය පදිංචි ඉබ් පළාතේ දිස්ත්‍රික් උසාවිය හකිමිට මරණ දඬුවම නියම කරලා. මිය ගිය පුද්ගලයාගේ ඥාතීන් තමන්ට සාධාරණය ඉෂ්ට වූවා යැයි පවසමින් සතුටු වුවත් එරට කාන්තා සංවිධාන දැන් හකිමි වෙනුවෙන් පෙරට ඇවිත්.අන්තර්ජාතික කාන්තා සංවිධානයක් දැන් හකිමි වෙනුවෙන් හඬ නඟනවා. කවුරුත් හඬ නැඟුවත් ගමේ රටේ නීතිය අනුව හකිමිගේ ඉරණම ළඟදීම තීරණය වේවි.ඉන්දියානුවන් ගේ කුරුල්ලන් හඳුන්වන්නේ ‘චිඩියා’ යන නමින්. අපේ රටේ වගේ ම ඒ රටේත් ගේ කුරුල්ලන් සෑම ගොඩනැඟිල්ලකම අහුමුලුවල සිටි කාලයක් තිබුණා. ඒත් දැන් ඉන්දියාවෙන් ගේ කුරුල්ලො වඳ වෙන්න පටන් අරන්. ඉස්සර දිල්ලිය පුරා දකින්න ලැබුණු මේ ගේ කුරුල්ලො ඉදිරියේදී එකෙක්වත් දකින්න ලැබෙන එකක් නැහැ කියලයි පැවසෙන්නේ.දිල්ලි නගරයේ ජෛව විවිධත්වයට ගේ කුරුල්ලො අත්‍යවශ්‍ය සාධකයක්. දිල්ලි නගර නිර්මාණය හා ගෘහ නිර්මාණ ශිල්ප මොස්තර වෙනස් වීමත් නිසා ගේ කුරුල්ලන් බෝවීම දැන් අඩුවෙලා. පරිසර දූෂණයත් මහා පරිමාණයෙන් කෘමිනාශක භාවිතයත් තවත් හේතුවක්.ගේ කුරුල්ලා කුඩා සතෙක් නිසා උන් ලොකු කුරුල්ලන්ගේ ගොදුරු බවටත් පත්වෙනවා. දැන් මේ ගැන දිල්ලි නගර බලධාරීන් සිය අවධානය යොමු කරලා. ඒ නිසා ඔවුන් ගේ කුරුල්ලා දිල්ලි නගරයේ කුරුල්ලා ලෙස නම් කර ඌ සංරක්ෂණයට පියවර අරන්.සුප්‍රසිද්ධ ටයිම් සඟරාව පසුගියදා පරිසර වීරයන් අතරින් කෙනකු ලෙස ඉන්දියාවේ මොහොමඩ් දිලාවාර් නම් කළා. එයට හේතුව වුණේ දිලාවාර් ගේ කුරුල්ලන් සංරක්ෂණය ගැන දක්වන උනන්දුවයි.දිල්ලියේ ගේ කුරුල්ලන් ගහනය අඩු වුණත් ඒකට හරියන්නත් එක්ක එපාවෙන තරමට පරෙවියන් නගරය පුරාම බෝවෙලා කියලත් වාර්තා වෙනවා.මේ ඇබැද්දිය වුණේ චීනයේ කුඩා දරුවෙකුට. එරට සෙයිරන් පළාතේ ජින්හාඋ නගරයේ වයස අවුරුදු හතරක විතර දරුවෙක් දිනක් තට්ටු තුනක නිවාස සංකීර්ණයක උඩුමහලේ සඳළුතලයේ සෙල්ලම් කරමින් සිටියා.හිටිඅඩියේම දරුවා සඳළුතලයෙන් පහළට ඇද වැටුණා. බලා සිටි අය පහළට දුව ගියේ දරුවා ගැන බලාපොරොත්තු අත්හැරලයි. පහළට දිව ගිය සැවොම දරුවා හෙව්වත් ඔහු පේන්න නැහැ. එහෙත් කෑගසනවා ඇහෙනවා. හොයාගෙන යද්දි දරුවා ඉන්නවා. ඒත් බිත්ති දෙකක් අතර හිරවෙලා. බිත්ති දෙකේ පරතරය සෙන්ටිමීටර් 25යි. හදිසි සේවා ඒකකය වහා එහි විත් දරුවා බිත්ති අතරින් ඉවතට ගන්න හැදුවා. ඒත් බැරිවුණා. අවසානයේ පැය දෙකකට පස්සේ දරුවා ගත්තේ එක් බිත්තියක් මැද්දෙන් කඩා දමලායි. දරුවාට තුවාල කිසිවක් නැහැ. හිස බිත්තියක වැදී පොඩ්ඩක් ගෙඩි ගැසී තිබුණා පමණයි.- චන්ද්‍රදීපාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=as1210284</link>
    <topic>කුමරියගේ ඔටුන්න වසර 134 ක් පැරැණියි</topic>
    <author>සේමාලි කැල්ලපත</author>
    <content>කුමරියගේ ඔටුන්න වසර 134 ක් පැරැණියිලක්සම්බර්ගය ලොව කුඩාම රටවල් අතරින් එකක්. එසේම අතේ අතැඟිලි ගණනට ලොව ඉතිරිව ඇති රාජ පරම්පරා සහිත රටවලිනුත් එකක්. මේ කුඩා රාජ්‍යයේ ඔටුන්න හිමි ගිලෙමෝ කුමාරයාගේ විවාහ මංගල උත්සවය නිසා ඒ රට මේ දිනවල උත්සවශ්‍රීයෙන් පිරී ඉතිරී ගොසින්. ඔටුන්න හිමි කුමරාගේ අත ගත්තෙ බෙල්ජියානු වංශවත් පවුලකින් පැවත එන ස්ටෙෆානි ආදිපාදවරියයි.මුළු මහත් ලොව පුරාම මාධ්‍ය ආවරණය සඳහා ඉඩකඩ සලසා දී තිබූ මේ රාජකීය මංගල්‍යය හැඳින්වූයේ වසරේ රාජකීය මංගල උලෙළ ලෙසයි. ලක්සම්බර්ගයේ අපගේ ස්වාමිදූගේ දේවස්ථානයේ පැවැති විවාහ උලෙළ රටපුරාම ජනතාවට නැරැඹීමට තැන තැන පුළුල් තිර රූපවාහිනී සවිකර තිබුණා. මංගල උලෙළ නිසා මුළු රටම ප්‍රීති ප්‍රමෝදයෙන් ඇළලී ගොස් තිබූ අතර නගරයේ වෙළෙඳසල් පුරා නව යුවළගේ රුව රැගත් විසිතුරු භාණ්ඩ සහ සිහිවටන විකිණීම සඳහා තබා තිබුණා.ලොව බොහෝ රටවල රාජ්‍ය නායකයන්, ප්‍රභූන් සහභාගි වූ මංගල උලෙළ ප්‍රංශ, ජර්මන් සහ ලක්සම්බර්ග් චාරිත්‍ර මිශ්‍ර උත්සවයක් ලෙස පැවැත්වුණා. ප්‍රංශය, ජර්මනිය සහ බෙල්ජියම යන රටවලට මැදිව ගොඩබිමින් වටවූ රටක් ලෙස ඇති ලක්සම්බර්ගය යුරෝපයේ ආර්ථික ප්‍රශ්න හමුවේ වුව දියුණුව කරා යන රටක් ලෙස හැඳින්වෙනවා.ස්ටෙෆානි ආදිපාදවරිය ගේ මංගල ඇඳුම සකස් කර තිබුණේ ලෙබනන් ජාතික ලෝක ප්‍රසිද්ධ ඇඳුම් නිර්මාණ ශිල්පිනියක විසිනි. මනාලියගේ වේලය මීටර් 5ක් දිගින් යුක්තවීම එහි රිදී පැහැති විශේෂයක් වුණා. ලා කහ පැහැති ලේස් ගවුම නූලෙන් වැඩ දමා මනාලියගේ මංගල ඇඳුම නිර්මාණය කළ බව සඳහන්. ඇය හිස පැලැඳි ඔටුන්න ඇගේ පවුලට 1878 සිට අයත්ව තිබූවකි. මනාලියගේ මව මෑතකදී මියයෑම නිසා මංගල උත්සවය ආරම්භ වූයේ මිනිත්තුවක නිහඬතාවකට පසුවයි.ලක්සම්බර්ගයේ පාලකයා රටවැසියන්ගේ ආදරය දිනාගත් අයෙකු ලෙසයි හැඳින්වෙන්නේ. එරට වැසියන්ට ඕනෑම මහමඟකදී වුව හිස පහත් නොකර ඔහු හා සුහදව කතාකිරීමට අවකාශ තිබෙන බවයි පැවසෙන්නේ. ඔහුගේ පුතා වන ගිලෙටෝ කුමරු ද එසේම රටවැසියන්ගේ ආදරය දිනාගත් අයෙක් නිසා ඔහුගේ විවාහ මංගල්‍යය රටේ කාගේත් අවධානය දිනාගෙන තියෙනවා.ලක්සම්බර්ගයේ කුමාරයා යුරෝපයේ විවාහාපේක්ෂිත ඔටුන්න හිමි කුමරුන් අතරින් අන්තිමයා බවද පැවසේ.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=as1210285</link>
    <topic>නෙළුම් විල</topic>
    <author/>
    <content>නෙළුම් විලමද්දහනේ ම මා බස්පොළට ගියේ දුරක සිට එහි එන නෑයකු ගෙදර කැඳවාගෙන එනු පිණිස ය. නෑයා ගේ පැමිණීම පමා වූ සෙයකි. සිමෙන්ති අසුනක් මත හිද සිටි වැඩිහිටියකුත්, මාත් හැරුණු විට අහල පහලක කිසිවෙක් නොවීය.හිටගෙන සිටිය නොහැකි තැන මම ද වැඩිහිටියා හිඳගෙන හුන් සිමෙන්ති අසුනේ ඔහුට නොගෑවී හිඳ ගතිමි. ඔහු සිටියේ ලොකු කල්පනාවකය. ටිකකින් මම ද මගේ කල්පනා ලෝකයේ අතරමං වීමි.හදිසියේම ඇසුණු ඉකි හඬකින් මගේ කල්පනාව බිඳීණි. මම වටපිට බැලුවෙමි. වැඩිහිටියා ගල් රුවක් සේය. වෙනත් කිසිවකු ද පෙනෙන්නට නැත. දැන් මට හිතන්නට දෙයක් තිබේ. ඉකිහඬ ආවේ කොහෙන්ද? ඔහුගෙන් ම නොවේද? ඔහු එය මගෙන් සඟවනවාද?මා සිතුවා නිවැරදිය. යළිත් ඔහුට ඉකි ගැසිණ. එහෙත් ඔහු එවර ද එය බලෙන් යටපත් කර ගත්තේය.තෙවන වර නම් ඔහුට ඉකිය පාලනය කරගැනීමට බැරි විය. ඔහු මහා හඩින් හඬන්නට වූයේය. මහත් සේ අපහසුතාවට පත් මම අසුනින් නැඟී සිට ඔහු දෙස නොබලාම ඉදිරියට පිය නැඟුවෙමි.මා තුළ වූ කුහුල බලවත් විය. මම එකවරම ආපසු හැරුණෙමි. ඔහු පිටුපස බිත්තියට මුහුණ තද කරගෙන සිටියේ හැඬුම ලෝකයාගෙන් වසං කර ගන්නට මෙනි.ඔහු හීන්දෑරිය. වියපත්ය. දිගු කලිසමක් සහ කමිසයක් හැඳ සපත්තු ජෝඩුවක් ලා ගෙන සිටී.මේ නන්නාඳුනන වැඩිහිටියා ලොකු ගැටලුවකට මුහුණ දී ඇතැයි ද, ඔහුට හැකි අයුරින් පිහිට විය යුතුව ඇතැයි ද මට සිතිණ. එහෙයින් මම ඔහු වෙත ගොස්, පෙර හිඳ සිටි තැන ම හිඳ ගතිමි.”මට සමාවෙන්ඩ මහත්තය! මං මේ මහත්තයගෙ පෞද්ගලික ජීවිතේට ඇඟිලි ගහනව කියල හිතන්ඩ එපා! ඇයි මහත්තය අඬන්නෙ? මහත්තය වාගෙ වැඩිහිටියෙක් ඔහොම අඬනකොට මට දරාගෙන ඉන්ඩ අමාරුයි. මොකක් හරි ලොකු කරදරයක් ද?” මම මැදිහත් හඬින් විමසීමි.ඔහු හෙමිහිට මදෙස හැරුණේය. එය හැඬීමෙන් රතු වී තිබිණි.”අනේ මහත්තයො, මගෙ දරුවො මාව මහලු මඩමකට දාන්ඩ හදනව. මගෙන් ඒ අයට කරදරයිලු.” ඔහු බිඳුණු හ¼ඩින් කීවේ ය.ඒ පිළිතුරෙන් මම ද ඔහු මෙන් ම අසරණ වීමි. අපේ අසරණකම එකට බැඳුණු ඒ නිමේෂය ඔහුත්, මාත් ආත්මීයව එක්කළේය.ඔහු මා ඉදිරියේ සිය පිරිපත දිග හැරියේය. ඔහුට දරුවෝ තිදෙනෙකි. දෙදෙනෙක් පුත්තු ය. එක් දුවකි. උපාධිධාරීන් වූ ඔවුහු විවාහකයෝය.”මට දැන් හැත්තෑහයක්. මාව දැන් එයාලට කරදරයක්. මහත්තයො මං ඔය දරවො ලොකු මහත් කරන්ඩ හුඟක් මහන්සි වුණා. රුපියල්වලින් බැලුවොත් ඒගොල්ලො ඔය තත්ත්වෙට ගේන්ඩ මං කෝටියකට වඩා වියදම් කරල ඇති! ඒ මුදල මං එකතු කර ගත්ත නං අද මං අතට පයට වැඩකාරයො තියාගෙන සැප විඳිනව.””එතකොට මහත්තයගෙ නෝන?””එයා ඒ අයත් එක්ක ඉන්නව. එයා මට වඩා අවුරුදු දහයක් බාලයි. එයා ඒ අයගෙ වැඩ පළ කරගෙන ඉන්නව“”එයා මේ ගැන දන්නවද?””දන්නව. දරුවන්ට කරදරයක් නං ඒගොල්ලො යෝජනාකරන මඩමට යන්ඩලු. මාව බලන්ඩ එයා විටින් විට එන්නංලු.””දරුවො ඔයාට වඩා එයාට ළෙන්ගතුද?””ඔව්””කොහොමද එහෙම වුණේ?””ඇයි මහත්තයො, මට දරුවොත් එක්ක හුරතල් වෙවී ඉන්ඩ වෙලාවක් තිබුණෙ නෑනෙ. මං වැඩ කෙරුවෙ කොම්පැනියක. දරුවො නැඟිටින්ඩ කලින් වැඩට ගියා. දරුවො බුදියගත්තට පස්සෙ ගෙදර ආව. නිවාඩුවක් කියල දෙයක් මට තිබුනෙ නෑ. කොම්පැනියටම හම්බ කළා. අපරාදෙ කියන්නෙ කොම්පැනියත් මට ගෙව්ව. මං ඒව නාස්ති කෙරුවෙ නෑ. එහෙම පිටින්ම ගෙනත් නෝනට දුන්න. ඒවයින් තමයි දරුවො ලොකු මහත් කරල ඉගැන්නුවෙ“”පොඩි කාලෙ දරුවො තුරුල් කරගෙන නිදාගත්තෙවත් නැද්ද?””නෑ. දරුවො හැදුණෙ තොටිලිවල. නෝනයි, මායි වෙනම””ඕක තමා තාත්තලාට වෙන හෙණේ. අම්මල දරුවො වදාපු දා ඉඳන් දරුවොත් එක්කම ඉන්නව. තාත්තල හම්බ කරනව. දරුවන්ට සෙනෙහසක් දෙන්ඩ එයාලට වෙලාවක් නෑ. අන්තිමට දරුවො තාත්තලගෙන් ඈත්වෙලා. තාත්තල තනිවෙලා. ඒක නේද මහත්තයටත් වුණේ?””ඒකම තමා”මගේ නෑයා ආවේය. එහෙත් මේ අලුත් නෑයගෙන් සමුගෙන යෑම මට දුකක් විය.”මහත්තය දැන් මොකක් කරන්ඩද කල්පනාව?” මම ඇසීමි.”ඔළුව හැරුණු අතේ යන්ඩ හිතෙනව“ ඔහු මැතිරුවේය.”ඒක කරන්ඩ එපා! කබලෙන් ළිපට වැටෙනව! හොඳම දේ තමයි මහත්තය හිත හදාගෙන දරුවො යෝජනා කරන මහලු මඩමට යන එක. දරුවො කළ ගුණ නොසැලකුවට කමක් නෑ. මහත්තය දරුවන්ට වෛර කරන්ඩ එපා! මහත්තයට මොනව නැතුව ගියත් දරුවො ලොකු මහත් කරල කන්ඩ දීල, උගන්නපු පින නැතුව යන්නෙ නෑ. මතු සංසාරෙ කවදහරි මහත්තයට ඒ පින පලදෙයි. ඒ හින්ද මහත්තය ඔය කියන මඩමට ගිහින් තමන් කරපු යහපත් දේවල් ගැන මෙනෙහි කර කර හිත සැහැල්ලු කරගන්ඩ බලන්ඩ. මහත්තයව බලන්ඩ මාත් දවසක එන්නං. ගිහින් මට ලියුමක් එවන්ඩ! මම ඔහුට මගේ ලිපිනය දී සමුගතිමි.ගෙදර එන අතරතුර, මේ සිද්ධිය මගේ නෑයාට කීවෙමි. ඔහු කීවේ දරුවනට යුතුකම් ඉටු කළ තාත්තලාට ඔවැනි දේ සිදු නොවන බවය. ඉන් ඔහු ඇඟවූයේ අර වැඩිහිටියා තම යුතුකම් ඉටු නොකළ කෙනකු බවය. මට නම් එතරම් සාහසික විය නොහැකිය.කෙසේ වුවද එකක් පැහැදිලිය. කොතරම් රාජකාරි හා සමාජ වගකීම් තිබුණ ද පියවරුන් තම දරුවන් හුරතල් කිරීමට කාලය සොයා ගත යුතුය. පියවරුන් තම දරුවනට සෙනෙහස දැක්වීමට දවසේ පැය විසිහතරෙන් එක මොහොතක් වත් සොයා ගත යුතුමය.  ගම්පහ, අරවින්ද ලක්කුමාර මහතා විසින් යොමු කරන ලද ලිපියක් ඇසුරිනි.මගේ දෙවැනි දියණියගේ දත් ඉදිරියට ඇදී ආවේ පිය ආරෙනි.එය ගැහැනු ළමයකුට සුබදායක නොවන බැවින් යහපතක් අපේක්ෂාවෙන් කුරුණෑගල දත් වාට්ටුවේ ලියාපදිංචි කළෙමි.වසර පහක් ඉක්ම ගියේ ය.‘අපි ඔයාලට ලියුමක් එව්වනේ’ විමසන විට ලැබුණේ එබඳු පිළිතුරකි. වෙනත් ලිපි තැපැල් මගින් ලැබෙන අපට ඒ ලිපිය නොලැබීම පුදුමසහගත ය. ඉන්පසු පෞද්ගලික අංශයේ පිහිට පැතීමට ගියෙමි. අය කැරෙන ගණන් අප වැනි අයට ඉහිලුම් නොදෙයි.“අනේ අප දෙස දෙවියෝ බලත්වා!” යි ඉටා ගතිමි.කෑගල්ල විකලාංග දන්ත අංශයේ හෙදි අනුරුද්ධිකා කරුණාරත්න මහත්මිය මුණ ගැසුණේ ඉන් පසු ය. ඇගේ මග පෙන්වීමට අනුව දුව එහි කැඳවා ගෙන ගියෙමි.දන්ත වෛද්‍යවරිය අප ලවා අඩු මිලට භාණ්ඩ ගෙන්වා ගෙන සිය කාර්යය ඇරඹුවා ය. එය මහත් ඉස්පාසුවකි.අප බඳු අයට පිහිට වන කෑගලු දන්ත රෝහලේ විකලාංග අංශයේ වෛද්‍යතුමිය ඇතුළු කාර්ය මණ්ඩලයටත් අනුරුද්ධිකා මහත්මියත් මුදලින් උපකාර කළ පාර්ලිමේන්තු අංශ භාර සූපවේදී නන්ද මුණසිංහ මහතාටත් තුති පුදමි.  ‘සිළුමිණ’ පාඨක මවක විසින් යොමු කරන ලද ලිපියක් ඇසුරිනි.මහගම සේකරයන්, දයානන්ද ගුණවර්ධනයන් ඇතුළු සාහිත්‍ය නිර්මාපකයන් රැසක් බිහි වූ ගම්පහ දිස්ත්‍රික්කය කේන්ද්‍ර කර ගනිමින් මෙවර රාජ්‍ය සාහිත්‍ය උත්සවය පැවති බව අපි දනිමු. එහි සමාරම්භය සනිටුහන් කරමින් පසුගිය 27 වෙනි දින ගම්පහ බණ්ඩාරනායක විද්‍යාලයීය ප්‍රධාන ශාලාවේ දී රාජ්‍ය සාහිත්‍ය උත්සව දේශනය පැවැත්විණි.සිංහල සාහිත්‍යය කෙරෙහි ඇති ඇල්මත්, මා කොළඹ විශ්ව විද්‍යාලයේ විද්‍යාර්ථියෙකු වශයෙන් සිටි සමයේ මාගේ ඇදුරුතුමෙකු වූ මහාචාර්ය ආනන්ද තිස්ස කුමාරයන් එහි ප්‍රධාන දේශනය සිදු කරන බව සැලවීමත් මේ උත්සවයට සහභාගිවීමට මා පෙලඹවී ය.එදින පෙ.ව. 9.00 ට පමණ මම විද්‍යාලයීය ගේට්ටුවෙන් ඇතුළු වූයෙමි. සිසුන් දහස් ගණනක් අධ්‍යාපනය ලබන පාසලක් වූවත් ඒ අවස්ථාවේ එහි පරිසරය නිස්කලංක ව පැවතිණ. උත්සවය චාම් වුවත් සුන්දර ලෙස සැලසුම් කර තිබිණ.”සම්භාව්‍ය සිංහල පද්‍ය සාහිත්‍යය, සම්ප්‍රදාය හා නූතනත්වය” මැයෙන් මහාචාර්ය ආනන්ද තිස්ස කුමාරයන් කළ දේශනය එදා මෙදා තුර සිංහල පද්‍ය සාහිත්‍යයේ ගමන් මග විදහා දක්වමින් සිදු කරන ලද හරවත් වූවකි. සම්භාව්‍ය සිංහල පද්‍ය සාහිත්‍යයේ රසමුසුතැන් මතු කරමින්, උදාහරණ දක්වා පැහැදිලි කරමින් දේශනය ගලා ගිය අයුරු ප්‍රශංසනීය ය. අදාළ දේශනය ඇතුළත් පොත් පිංචක් ලබා දීමට ද සංස්කෘතික කටයුතු දෙපාර්තමේන්තුව කටයුතු යොදා තිබිණි.ඉන් අනතුරු ව තවත් සෞන්දර්යාත්මක අත්දැකීමක් විඳ ගැනීමට අපට අවස්ථාව උදා විය. කොළඹ විශ්ව විද්‍යාලයේ මහාචාර්ය සමන්ත හේරත් මහතා විසින් එය මෙහෙයවන ලද අතර ජ්‍යෙෂ්ඨ කථිකාචාර්ය මහානාම වික්‍රමසිංහ මහතා ප්‍රමුඛ වාද්‍ය වෘන්දය ද ඉන්දිකා උපමාලි, ශෂිකා නිසංසලා, අරෝෂා සමරදිවාරක, හර්ෂණ දිසානායක යන ගායක ගායිකාවන් ද විසින් ඒ අවස්ථාව රසවත් කරන ලදි. සිංහල පද්‍ය සාහිත්‍යයේ ආරම්භක යුගයේ සිට නවීන යුගය දක්වා ම පෙළ ගැස්වීමක් එහි දී සිදු විය.කව් සිළුමිණ, කුස ජාතක කාව්‍යය, ගුත්තිල කාව්‍යය, කාව්‍යශේඛරය, සන්දේශ කාව්‍ය වැනි විදග්ධ කාව්‍ය කෘතීන්හි පමණක් නොව, යසෝදරාවත, වෙස්සන්තර ජාතක කාව්‍යය වැනි ජන කාව්‍යයන්හි ද රසය විඳගැනීමට මෙහිදී අවස්ථාව උදා විය. පද්‍යයන්හි අරුත් පැහැදිලි කෙරෙද්දී ඒවා ඉමිහිරි ලෙස ගායනා කෙරිණ. ඉන්දිකා උපමාලි යසෝදරාවත ඇසුරෙන් කළ ගායනය ද, ශෂිකා නිසංසලා ගේ “මුහුදු පතුල යට ඉඳලා” ගායනය ද, අරෝෂා සමරදිවාකර ගේ සුදු හාමිනේ” ගායනය ද හර්ෂණ දිසානායක ගේ “පිලේ පැදුර” ගායනය ද අපූරු ය.දුලබ සොඳුරු අත්දැකීමක් ලබා දුන් අරුත්බර හෝරා කීපයක් වේගයෙන් ගෙවී ගියා සේ මට හැඟිණි. සිංහල සාහිත්‍යයේ රස මතු කරමින් ආනන්දනීය හැඟීම් දැනවීමට සමත් හරවත් වැඩසටහනකට සම්බන්ධවීමට ඉඩ හසර ලබා දුන් සංස්කෘතික කටයුතු දෙපාර්තමේන්තුවට තුති පුද කරන්නේ හද පිරි සතුටිනි.  ගම්පහ එම්.එච්.ටී.සී. තිසේරා මහතා විසින් යොමු කරන ලද ලිපියක් ඇසුරිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=as1210286</link>
    <topic>සංවරය හොඳම ආරක්ෂාවයි</topic>
    <author>රමණී සුබසිංහ</author>
    <content>සංවරය හොඳම ආරක්ෂාවයිවිචිත්‍ර ධර්ම කථිකපොල්පිටිමූකලානේ පඤ්ඤාසිරි හිමිඈත අතීතයේ ජීවමාන බුදුරදුන් දවස දිනෙක කොසොල් රජු තමන්ට දියණියක් උපන්නා යැයි ඉතා කනස්සල්ලෙන්, දුකින් පසුවුණා. අප ගෞතම බුදුරජාණන් වහන්සේ රජු අමතා, මහ රජතුමනි, මේ ලෝකයට ගුණවත් වූත් ශ්‍රේෂ්ඨ වූත් දරුවන් දායාද කරන්නේ උතුම් වූ මවුවරුන්ම ය. දුක් නොවන්න. නුවණැති සිල්වත් කාන්තාව ඉතා උතුම් වන්නේ යැයි කාන්තාවක ගේ ගුණ, දියණියක ගේ වටිනාකම පිළිබඳව දේශනා කළා. ථේරි ගාථාවල සඳහන් වන්නේ කාන්තාව ඥානවන්ත නම්, සිල්වන්ත නම්, ධර්මය දකින්නට ධර්මය අවබෝධ කර ගන්නට ස්ත්‍රි බව බාධාවක් නොවන බවයි.කට ඇති පුතත්, රුව ඇති දුවත් මවුපියන්ට ආශිර්වාදයකැයි යන කියමන අප අසා තිබෙනවා. ගැහැනු දරුවාත් පිරිමි දරුවාත් එකසේ වටිනා බව ඉන් ගම්‍ය වෙනවා. එහි රුව ඇති දුව නම් ශරීර වර්ණයෙන්, අඟ පසඟින් අගතැන්පත් තැනැත්තියකැ’ යි වරදවා වටහා ගත යුතු නොවේ. මොන තරම් සිත් ඇදගන්නා සුළු වූවත් අවිනීත නම්, අසංවර නම් අධාර්මික නම් එවැනි දියණියක් රුවැත්තියක නොවේ. ඇය මවුපියන්ට, සමාජයට තබා තමන්ටවත් ප්‍රියශීලී නොවේ.ගැහැනු දරුවෙක් පළමු කොට තමන් ගැහැනු දරුවෙක් වීම ගැන අභිමානයක් ඇති කර ගත යුතුයි. ඒ අභිමානවත් චරිතයේ අභිමානය රැක ගන්නට ද සිතට ගත යුතුයි. ගැහැනු දරුවෙක් කුඩා කාලයේ පටන් ම ධර්මානුකූලව හැඩගැසිය යුතු සැටි බුදු දහමේ හොඳින් විස්තර කෙරෙනවා.ජීවමාන බුදුරදුන් දවසත්, ඉන්පසුවත් අප ගේ ජීවිතයට ආදර්ශය ගත හැකි යහපත් කුළ කාන්තාවන් බොහෝ පිරිසක් සිටිනවා. පාසල් පෙළ පොතෙත් ඔබ ඉගෙන ගත් විශාඛාව ගේ චරිතය සිහිපත් කරන්න. ඇය සෝවාන් ඵලයට පත් වුණේ වයස අවුරුදු හතක තරම් කුඩා දැරියකව සිටියදී. අවබෝධයෙන් ම තිසරණ සරණ ගිය ඇය සිල්වත්කමින් වගේ ම නුවණින් ද අගතැන්පත් වුණා. ආගමානුකූල වීම ජීවිතයේ සතුටට බාධාවකැයි සමහර තරුණ දරුවන් කල්පනා කරනවා. ඒත් කුඩා කල සිටම ධාර්මික ජීවිතයකට නැඹුරු වූ, තෙරුවන් සරණ ගිය විශාඛා සිටු දියණිය මිගාර සිටු පුත් ධනංජය කුමරු සමඟ විවාහ වී යහපත් දරුවන් සමාජයට දායාද කරමින් වාසනාවන්ත විවාහ ජීවිතයක් ගත කළ සැටි ඇය ගේ චරිතාපදානයෙන් කියවෙනවා.යොවුන් විශාඛාවන් දිනක් යෙහෙළියන් සමඟ දිය නා ආපසු එන මඟ මහා වැස්සක් ඇද හැළුණා. යෙහෙළියන් සියලු දෙනා ම සේවක සේවිකාවන් රැඳී සිටි ගිමන් හල වෙත දිව ගොස් වැසි දියෙන් බේරුණා.“‘ඔබ මේ තරම් අනුවණ ද? ඇයි මේ මහ වැස්සට තෙමෙන්නේ” පිරිසේ කෙනෙක් විමසුවා.“වැස්සෙන් තෙමුණ ඇඳුම් වියළා ගන්නට පුළුවන්. ඒත් මේසා පිරිසක් මැද තරුණියක් දිව ගියා නම් මොන තරම් අශෝබන ද?” ඇය පිළිතුරු දුන්නා. ගැහැනු දරුවෙකු මොන තරම් සංයමයකින්, විනීතකමකින් හැසිරිය යුතු ද යන බව මේ කතාවෙන් පැහැදිලි වෙනවා.ඒත් අද අපේ තරුණ දරුවන් මෙවන් උතුම් චරිත පසෙකලා හරසුන් බටහිර චරිත ආදර්ශයට ගන්නවා. විශාඛාව මෙන් ම බන්දුල මල්ලිකා, සාමාවතී බිසව මොනතරම් සංවර, යහපත් කාන්තාවක් ද? ඒ අය සමාජයට මොන තරම් ආදර්ශවත් ද? එදා බුද්ධ කාලීන භාරතයේ වැරදි ආශ්‍රය නිසා ජීවිතය වරදා ගත් කාන්තාවන් ද සිටියා.ඒ අතරින් විමලා නම් කාන්තාව ගණිකාවක්. අම්බපාලිය නගර ශෝභිනියක්. ඒත් බුදුරජාණන් වහන්සේ ගේ මහා කරුණාව නිසා ඔවුන් ධර්මාවබෝධය ලැබ ජීවිතය යහපත් භාවයට පත් කරගත්තා. කලෙක සමාජයේ අපහාසයට හා සිනහවට ලක් වූ ඔවුන්ට ධර්මාවබෝධය ලැබීමත් සමඟ රජවරු පවා ගරු බුහුමන් කළා. මේ කතා පුවත් ඔබට කියන්නේ ජීවිතේ වැරදුන තැන් ගැන සිතමින් පසු තැවිලිවනවාට වඩා ප්‍රතිපත්තියක පිහිටා ඉදිරි ජීවිතය සැලසුම් කර ගන්නා ලෙසට යි.ඔබ මෙතෙක් ඉගෙනීමේ කටයුතුවලට මුල් තැන නොදුන්නා නම් ගුරුවරුන් ගේ අවධානයට, සැලකිල්ලට ලක් නොවන්නට ඇති. දක්ෂ දරුවන් අතර පිළිගැනීමට ලක් නොවන්නට ඇති. යම් හෙයකින් අධ්‍යාපන කටයුතුවලට මුල් තැන දෙනවා වෙනුවට වැරදි ආදර්ශ නිසා ඔබ ප්‍රේම සම්බන්ධතාවයක පැටලී සිටිනවා විය හැකියි.මෙතැන් සිට ඔබ කළ කී දේ ගැන අවධානය යොමු කරන්න. යථාර්ථය තේරුම් ගෙන ඉලක්කයකට, ප්‍රතිපත්තියකට අනුව කටයුතු කරනවා නම් ඔබ වෙතින් දුරස් වූ සියලු දේ නැවත ඔබ වෙත ළඟා කරගන්නට පුළුවන්. ඉගෙනීමට මුල් තැන දෙන්න. පොත පත අධ්‍යයනයට මුල් තැන දෙන්න. ඔබ දක්ෂ දරුවෙක් වීම කිසිවෙකුටත් වැළැක්විය නොහැකි ය. හැඟීමට මුල් තැන දෙනවා වෙනුවට බුද්ධියට මුල් තැන දෙන්න. ප්‍රේම සම්බන්ධතා පවත්වන්නට ඔබට අනාගතයේ ඕනෑ තරම් කාලය තිබෙනවා. ඒ සියල්ල අනාගතයට බාර දී අද අධ්‍යාපනයට මුල් තැන දෙන්න.අද ගැහැනු දරුවන් සමාජයේ සුවිශේෂී අවධානයකට ලක් වෙනවා. ඔවුන් මුහුණ දෙන දුෂ්කරතාවයත්, සෞඛ්‍ය හා පෝෂණ ගැටලු මේ ආදී සියල්ල ගැන සලකමින් පසුගියදා ගැහැනු දරුවන් ගේ දිනයක් ද ප්‍රථම වතාවට ප්‍රකාශයට පත් කෙරුණා. සියලු දෙනාගේ සැලකිල්ල ඇය වෙත යොමු වන්නේ ඇය සමාජයේ ඉහළ වටිනාකමක් දරන නිසයි. සමාජයේ වගකිව යුතු වැඩිහිටියන් ගේ අවධානය එසේ යොමු වෙද්දී ගැහැනු දරුවා වෙතින් ද යම් වගකීම් කොටසක් ඉටු විය යුතුයි.වර්තමානයේ සිඟිති දැරියන් පවා කාමාතුරයන්ට ගොදුරු වන අවස්ථා අපිට කොතෙකුත් අසන්නට, දකින්නට ලැබෙනවා. ඒවායෙන් ආරක්ෂා කරගන්නට මවුපියන්ට ඇය පසු පස්සේ ම සිටිය නොහැකියි. ඒත් සංවරකම ආරක්ෂා කරගන්නවා නම්, නුවණින් කටයුතු කරනවා නම් ගැහැනු දරුවකුට ඒ අපරාධකාරයින්ට ගොදුරු වීමේ අවස්ථා මඟහැර ගන්නට පුළුවන්. අතීතයේ අපේ රටේ ස්වර්ණාභරණයෙන් සැරසුණු රූමත් කාන්තාවක් පේදුරුතුඩුවේ සිට දෙවුන්දරතුඩුව දක්වා තනිව ගමන් කළත් ඇයට අතවර කරන්නට කිසිවෙක් ඉදිරිපත් නොවුණේ එදා කාන්තාව තුළ තිබූ සංවරශීලී බව නිසයි. අපේ ගැහැනු දරුවන් මේ බව අවබෝධ කරගෙන කටයුතු කරනවා නම් විපත් බොහොමයකින් බේරී සිටින්නට පුළුවන්.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=as1210287</link>
    <topic>අපේ දූ නම් ගෙදර වැඩට දක්ෂයි</topic>
    <author>ලිව්වේ</author>
    <content>අපේ දූ නම් ගෙදර වැඩට දක්ෂයිගෙදර වැඩයි, දූගේ වැඩයි ඉවරයක් නෑ. රෑ වෙනකොට කොන්ද රිදෙන්න අල්ලනවා. කවදා මේක ඉවරයක් වෙයිද දන්නේ නැහැ. සුමනාවතී තමාටම කියාගත්තා. දුවට අවුරුදු දොළහයි. ඊයේ පෙරේදා ලොකු ළමයෙක් වුණාට මොකද තාම පොඩි එකා වගේ. හැමදේම අතට පයට කරන්න ඕනෙ. ඇඳුම් හෝදන්නෙත්, සපත්තු පොලිස් කරන්නෙත් සුමනාවතී.වෙන එකක් නම් කමක් නෑ කොණ්ඩ කරල් දෙක ගොතන්න ඕනෙත් අම්මා. දවල්ට ගෙදර ආවහම බත් ටික අනලා කවනවා. අනේ දරුවෝ අතින් කන්නකෝ කියලා කොච්චර කිව්වත් කිසිම ගානකට ගන්නේ නැහැ. තනියම කාපු දවසට එක්කෝ පළා කොළ ටික ඉතුරුයි. නැත්නම් මාළු කෑල්ලේ බාගයක් ඉතුරුයි. සුමනාවතී බැණ බැණ ආයිත් කවනවා. මේ හැම දේම බලාගෙන ඉඳලා අත්තම්මාට නම් හරි හිනහායි.”අනේ සුමනෝ එක දරුවෙක් නිසා උඹට තියෙන වදයක්. මං කෙල්ලෝ හතර දෙනෙක් හැදුවේ යස අපූරුවට උඹට මතක ඇති නේද? කොහොමද ඉතින් කවදාහරි ඔය කෙල්ල ගෙයක් දොරක් බලා හදාගෙන ඉන්නෙ.””අම්මාගේ කතාව හරියට හරි මං දැන්ම ඉඳලා ම මගේ කෙල්ලට ගේ දොර වැඩ ටිකක් උගන්වනවා.”එදා ඉඳලාම සුමනාවතී දිලිනි දුව මුළුතැන් ගෙට කතා කර ගත්තා. පාසලේ වැඩ ඉවරවුණහම රූපවාහිනී බලන්න අවසර දුන්නේ ප්‍රවෘත්ති විකාශනය විතරයි. අත්‍යවශ්‍ය වැඩ සටහනක් ඇරුනහම නිකරුණේ ටී.වී. එක ළඟ ගෙවන කාලය අඩු වුණා. සුමනාවතී හැම වැඩම දුවට කියලා දුන්නා. කොහොමද අරපිරිමැස්මෙන් බඩු පරිහරණය කරන්නේ. හොද්දක් ඒදා ගන්නෙ කොහොමද? මුකුණුවැන්න, කංකුං වගේ පළාවර්ග හීනියට ලියන්නෙ කොහොමද කියලා දුව ඉගෙන ගත්තා.”පුතේ මේ බලන්න පොල් ගානකොට හීනියට ගාන්න මේ වගේ ලොකු කෑලි ගෑවොත් කිරි හොඳට එන්නෙ නෑ.”දිලිනි වරද්දන හැම තැනකදීම සුමනාවතී ආදරයෙන් කියලා දුන්නා. එකපාරක් කියලා දුන්නහම ඊළඟ පාර දිලිනි ඒ දෙය හොඳට ඉගෙන ගත්තා. දැන් ඉස්සර වගේ වදෙන් පොරෙන් දිලිනිට කවන්න ඕනෙත් නෑ. මාළුවල පළාවල පළතුරු වර්ගවල තියෙන වටිනාකම දිලිනි අවබෝධයෙන් ම දන්නවා. ගැහැනු දරුවෙකුට දිය යුතු පුහුණුවක්, ආදර්ශයක්, අත්දැකීමක් ලබා දිය යුත්තේ ජීවිත අවබෝධයෙන්මයි. නැත්නම් ඒ දරුවා අම්මා කෙනෙක් වෙන දවසට ප්‍රශ්නයක්. ගැහැණු දරුවෙක් බොහෝවිට අනුගමනය කරන්නේ තමන්ගේ අම්මා. අම්මා දිහා බලාගෙන ඉඳලා ඇය ගොඩක් දේවල් ඉගෙන ගන්නවා.”ඇයි අම්මේ මේ ඉතුරු වෙන කුණු භාජනයකට එකතු කරන්නේ?””කොම්පෝස්ට් හදන්නනේ දුව.””එහෙම හදලා””එහෙම හදලා අපේ එළවළු කොටුවට දානවා.”කඩෙන් එළවළු ගන්නවාට වඩා අපේම ගෙවත්තෙන් එළවළු ටික ගන්න එක හොඳයි. දරුවා මේවා මවක් නැත්නම් වැඩිහිටි කාන්තාවක් වුණහම අත්හදා බලනවා. හොඳ වගේ නරකත් එහෙමයි. මේ නිසා තරුණ දරුවෙකුට අම්මා ආදර්ශවත් වෙන්න අවශ්‍යයි. සමාජ ආභාෂය මගින් බුද්ධි සංවර්ධනය ඇති කරගන්නවා. ඒ වගේ අම්මාගේ මඟ පෙන්වීමෙන් දරුවා ඊටත් වඩා දෙයක් ඉගෙන ගන්නවා.දැන් දිලිනි ඉස්සර වගේ නෙවෙයි. ගෙදර ආවගමන් ඇඳුම් මාරු කරලා, සපත්තු, මේස් නිසි තැන තියෙනවා. හොඳට මූණ කට හෝදලා බත් කනවා. ඉස්සර වගේ අම්මා මේක කන්න අරක කන්න කියලා බල කරන්න ඕනේ නැහැ. හැමදාම පළා මිටක් හරි තිබුණෙ නැත්නම් දිලිනිගේ මූණ හොඳ නැහැ. උදේට කිරි වීදුරුවට දූරියන් මදුළු දෙකක් දාලා බොනවා ශක්තිය වඩන්න. තිත්තයි කියලා අහක දාපු තිත්ත අගුණ කන්නත්, කරවිල කන්නත් දිලිනි හරිම කැමැතියි. පහළ වත්තෙන් ගොටු කොළ නෙළලා හීනියට ලියලා සම්බෝල හැදුවෙත් දිලිනිමයි. උම්බලකඩදාලා ළූණු ටිකක් වැඩිපුර දැම්මහම දිලිනි හදපු සම්බෝලෙ පන්කාදු පහයි.”අද කේටරින් දූගේ ද? අම්මාගේ ද?රෑ කෑම මේසෙදී තාත්තා විහිළු කළාට මොකද පස්සේ අම්මාට රහසෙන් දිලිනිව අගේ කරලා කතා කරනවා දිලිනිගේ ම කනට ඇහිලා තියෙනවා.ගිය සුමානෙ පාසලේ ගෘහවිද්‍යා පාඩමේදී රසම කිරි හොද්ද හැදුවේ දිලිනිගේ කණ්ඩායම. ටීචර්ට හරිම සතුටුයි. දෙයියනේ කියලා බතක් මාළුවක් රහට හදාගන්න පුළුවන් වුණේ අම්මාගෙන් ලැබුණ පෙරහුරුව නිසා. දිලිනිගේ උපන්දිනය තිබුණේ ගිය සුමානේ බදාදා. එදා යාළුවන්ට ගෙදර කෑමක් දුන්නේ දිලිනි උයලාමයි. හදලා තිබුණ ඇඹුල් තියල් මාළුව හැමෝම මදි නොකියන්න කෑවා. ෂහ් දිලිනි මගේ හොඳම යාළුවා වුණ එක කොච්චර දෙයක් ද? අයෝධ්‍ය ඇදලා පැදලා කිව්වට මොකද, ඔයත් එයා වගේ හොඳට උයන්න පුළුවන් වෙන්න කියලා අයෝධ්‍යගේ අම්මා කිව්වා.පොල්වත්තේ අතු වැඩිවෙලා වැටුණහම, දිලිනි අම්මත් එක්ක පොල් අතු වියන්න යනවා. මඩ නාගෙන පොල් අතු වියන කොට මුල් කාලෙදි නම් හිරිකිතයි. ඒත් දැන් ඒවා ගානක් නැහැ. ඒ හින්දම තමයි පාසලේ පොල් අතු විවීමේ තරගයෙන් දිලිනිට වැඩිපුර ලකුණු ලැබුණේ. දිලිනි පළවෙනියා වුණහම හැම ටීචර් කෙනෙක් ම පුදුම වුණා.”ඈ දිලිනිට පොල් අතු වියන්න පුළුවන්?” හැමෝම පුදුමයෙන් ඇස් බෝල උඩට ගෙනිච්චා.පුදුම වෙන්න දෙයක් නැහැ. මේ හැම දෙයක්ම දිලිනිගේ අම්මා උගන්නපු දේවල්. හැබැයි මේ දේවල් ඉගෙනගන්න ගිහිල්ලා දිලිනි අධ්‍යාපනය පාඩු කරගත්තේ නෑ. හැමදේම හරියට කරන්න ඕනෙ හින්දා කාල සටහනකුත් හදාගත්තා.ඒ වගේ ම දුවන්නන් වාලේ එක විෂයට ටියුෂන් පන්ති කීපයකට ගිහිල්ලා කාලේ නාස්ති කර ගත්තෙත් නෑ. හැමදේම පිළිවෙළට. ගන්න බඩුව නැවත ගත්ත තැන තිබ්බා. පිරිසුදුව ඇඳුම් ඇන්ඳා. මැහුම් ලිහිනු ඇඳුමක් ආයිත් මහගන්න අම්මා කියලා දුන්නා. ඕනෙ එකටයි එපා එකටයි වියදම් කළේ නැහැ. හැමදේම අරපිරිමැස්මෙන්. අම්මා තාත්තා දෙන පොකට් මනි වුණත් වියදම් කළේ පරිස්සමට.දැන් ගෙදර පිළිවෙළයි. දිලිනිගේ වැඩ හින්දා සුමනාවතීටත් වැඩ අඩුයි. ඒ කාලේ වගේ අද ගෑනු ළමයෙක් හැඩ ගස්සනවා නම් හොඳයි සුමනෝ. ඒකේ රඟේ තේරෙන්නේ ඒ දරුවා අම්මා කෙනෙක් වුණහමනේ, කොහෙද ඉතින් අද අම්මලාට තියෙන්නේ ස්ටාර් පිස්සුවනේ, දරුවෝ ‘ස්ටාර්’ කරන්න ගිහිල්ලා ‘අම්මලාට තරු පේන්න ගත්තහාම තමයි වැඩේ’. අත්තම්මා කට කොනකින් සිනාවුණා.දැන් පාසල් යන වයසේ බොහෝ දියණියන් ඇඟපත සොලවා මහන්සි වෙන්නෙ නැහැ. දුවලා පැනලා සෙල්ලම් කරන්නේ එහෙමත් පිරිසක්. ක්‍රීඩාවලට යොමු වෙනවා හරිම අඩුයි. තරුණ දියණියන්ගේ සිත් ක්‍රීඩාවෙන් ඈත්වෙලා. අද ඉතාමත් සුළු පිරිසක් තමයි ක්‍රීඩාවට යොමු වෙන්නේ. හැමෝටම අවශ්‍ය හොඳට ඉගෙනගන්න.ඒකේ වරදක් නෑ. හැබැයි ඇඟපත වෙහෙසලා ක්‍රීඩා කරන්නෙ නැත්නම් ඒක ප්‍රශ්නයක්. මේ නිසා දරුවා ක්‍රීඩාවට යොමු කරන්න ඕනෑ. එතකොට තමයි දහඩිය ටිකක් වැටෙන්නේ. දරුවා නිරෝගි දරුවෙක් කරන්නත් අම්මා කෙනෙකුගේ යුතුකමක් තියෙනවා. ඉස්සර දරුවෝ නම් ඉගෙනීමට අමතරව ඇඟපත හොල්ලලා වැඩ කරනවා. ගෑනු දරුවෙක් වුණහම පොත පත හැරුණු විට තව බොහෝ දේ ඉගෙන ගත යුතුයි.අම්මලා පුංචි කාලෙ කවි ගී කියලා ඒ ගොල්ලන්ට සාහිත්‍ය ගැන උගන්නනවා. මේවායින් දරුවා ජීවිතය විඳින්න හුරු වෙනවා.පිටරට නම් අම්මලා ගීත කැසට් දරුවන්ට ඇහෙන්න දාලා තම තමන්ගේ වැඩ කරගන්නවා.මේ නිසා දරුවෝ නැළවිලා ඉන්නවා. මේක දියුණු ක්‍රමයක් වුණත්, ලංකාවේ මේ දෙය සිද්ධ වෙන්නෙ නැහැ. පුංචි කාලේ මේ වගේ දේවල්වලට කන හුරු කළාම ලොකු වෙනකොට ඒක ඒ හැටි ප්‍රශ්නයක් වෙන්නේ නැහැ. දරුවෙක් ඉබේම ගීත අහන්න හුරු වෙනවා. හැම දේකම පෙරගමන්කරු අම්මා විදිහට තමයි අපි සලකන්නෙ.මේ නිසා තරුණ දියණියකට අම්මා නිවැරැදි පාර කියලා දිය යුතුයි. එහෙම නොවෙනවානම් ඒක අඩුපාඩුවක්.අද කතාබහජාතික අධ්‍යාපන ආයතනයේහිටපු අධ්‍යක්ෂ ජනරාල්මහාචාර්ය තිලෝක සුන්දරී කාරියවසම්ලිව්වේරූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=av1210283</link>
    <topic>තාම නෑ... තාම නෑ...</topic>
    <author>ගාමිණී සුසන්ත</author>
    <content>තාම නෑ... තාම නෑ...තිසුරි යුවනිකාඇය තිසුරි යුවනිකා. මේ දිනවල රූපවාහිනී නාළිකා ගණනාවකම ඇයගේ රංගන දැකගත හැකිය. “ඉඳුවරී” ටෙලි නාට්‍යයේ නිම්සරා ඇයයි. “බොරළු පාර” ටෙලි නාට්‍යයේ සමාධි ද ඇයයි. “ෆෙන්සුයි ගෙදර” ටෙලි නාට්‍යයේ මධුරි ද, “තූර්යා” ටෙලි නාට්‍යයේ අසිනි ද ඇයයි. දක්ෂ රංගන ශිල්පිනියක වන තිසුරි තවමත් නව යොවුන් වියේ පසුවන්නියකි. අද ‘තරුවක් සමඟ වරුවක්’ විශේෂාංගය වෙන්වන්නේ තිසුරි සමඟ කළ කතාබහ වෙනුවෙනි.ඔව් ටෙලි නාට්‍ය හතරක් පහක්ම වගේ විකාශය වෙනවා. ඒ ටෙලි නාට්‍ය එකම කාලෙක කළ ඒවා නෙමෙයි. ඇතැම් ඒවා මීට කලකට පෙර කළ ඒවා. සේරම විකාශය වෙන්න ගත්තෙ එක පාර. ඒ නිසයි සෑම නාළිකාවකම වගේ මාව පෙනෙන්නේ.ඔව් තරමක්. ‘ඉඳුවරී’ ටෙලි නාට්‍යයේ රූපගත කිරීම්වලට සහභාගි වෙනවා. ඒක තමයි ප්‍රධානම වැඩේ. ජයලත් මනෝරත්න අන්කල්ගෙ අලුත්ම ටෙලි නාට්‍ය වන “තාත්තෙ අපි ආවා” ටෙලි නාට්‍යයේ වැඩ මේ මාසෙ අග පටන් ගන්නවා. ඒ ටෙලි නාට්‍යයේත් මම රඟපානවා.“දරුවනේ” මගේ හයවැනි චිත්‍රපටය. මීට පෙර මම රඟපාල තියෙන චිත්‍රපටවල කළේ සුළු චරිත. ප්‍රධාන චරිතයක් කළේ “උඩුගං යාමය” චිත්‍රපටයේ පමණයි. ඊට පසුව ප්‍රධාන චරිතයක් රඟපෑ චිත්‍රපටය තමයි “දරුවනේ”.ඔව් මම හිතුවටත් වඩා හොඳ ප්‍රතිචාර දරුවනේ චිත්‍රපටයට ලැබෙනවා. ඒ චිත්‍රපටයට මාව ගත්තට සිවා අන්කල්ට මම ගොඩක් ස්තුතිවන්ත වෙනවා.මට ඔය දෙකම එකයි. මම ක්ෂේත්‍රයට ආවෙ ටෙලි නාට්‍යවල රඟපෑමෙන්. ඒ නිසා ටෙලි නාට්‍යවල රඟපාන්න ගොඩක් ආසයි. ඒ වගේම සිනමාව කියන දැවැන්ත කලා මාධ්‍යයට හවුල් වෙන්නත් මම හරිම කැමැතියි.මේ දෙකේම හොඳ චරිත ලැබෙනවානම් නොපැකිලව මම බාර ගන්නවා.එහිදී මාධ්‍ය මොකක්ද කියල මම බලන්නෙ නෑ.නැහැ. මම එහෙම හිතන්නේ නෑ. ඒ ටෙලි නාට්‍ය හතර පහේ ම මගේ චරිතවල ස්වභාවය එකිනෙකට වෙනස්. මීට පෙර කළ ආකාරයේ චරිතයක් මට ලැබුණොත් එහි කිසියම් වෙනසක් ඇතිවන ආකාරයෙන් මගේ රංගනය ගොඩනඟාගන්න මම උත්සාහ කරනවා. ඒ නිසා මම මෙතෙක් රඟපා ඇති චරිත එකිනෙකට වෙනස් බවයි මගේ හැඟීම.ඇත්තෙන්ම ඔව්. “සවීණා” බාල, තරුණ, මහලු සියලුම දෙනා නැරැඹුවා. ඒ දවස්වල මට ගොඩක් පේ‍්‍රක්ෂක ප්‍රතිචාර ලැබුණා.මමනම් වැඩ ගොඩක් එකවර බාරගන්නේ නෑ. අවුරුද්දකදී මම වැඩ කරන්නෙ ටෙලි නාට්‍ය දෙකක හෝ තුනක විතරයි. මට යමක් කරන්න පුළුවන් චරිතයක් ලැබුණොත් මම ඒක අනිවාර්යයෙන්ම බාර ගන්නවා.ඇත්තෙන්ම ඔව්. නමුත් ඒකට ගැළපෙන රංගන පාසලක් අපට තවම නැහැනෙ. ඒ සඳහා පිටරටකට යන්න වෙනවා. මම දැන් රඟපාන්නෙ මට උපතින් ලද හැකියාවෙන්. අනාගතයේ දී අනිවාර්යයෙන්ම මම රංගනය පිළිබඳව ඉගෙනගන්න බලාපොරොත්තු වෙනවා.මම උසස් පෙළ කළේ 2010 අවුරුද්දේ. මේ අවුරුද්දෙ මම තරමක් රංගනය නිසා කාර්යබහුල වුණු නිසා අධ්‍යාපන කටයුතුවල යෙදෙන්න බැරි වුණා. උසස් පෙළට මම කළේ භාෂාවන්. නමුත් මම ව්‍යාපාර අංශයෙන් උපාධියක් කරන්න බලාපොරොත්තු වෙනවා.නැහැ, එහෙමම අදහසක් නෑ. මම ඒ විෂයට කැමැතියි. ඒ නිසයි ඉගෙන ගන්නේ.මෙහෙමයි, රඟපෑම වෘත්තිය කරගන්න මගේ බලාපොරොත්තුවක් නෑ. කලකට රඟපෑම නවත්වන්න හිතුණොත් මම හෙට නවත්වනවා. හොඳ චරිතයක් ලැබුණොත් රඟපානවා. හැබැයි රඟපෑමෙන් ඉවත්වෙන්න මගේ අදහසක් නෑ.ඈත පළාත්වල ෂූටිංවලට යද්දි දැන් මම යන්නේ ආච්චි එක්ක. අම්මත් කාර්යබහුල නිසා අම්මට එන්න විදියක් නෑ. ආච්චිට එන්න බැරිනම් අම්ම හරි තාත්ත හරි මා එක්ක එනවා.ඔව් මම පුංචි කාලේ නම් ටෙලි නාට්‍ය කීපයකම එහෙම රඟපෑවා. නමුත් මෑත දී එහෙම රඟපාන්න අවස්ථාවක් ලැබිලා නෑ.තාම නෑ. තාම නෑ.ගාමිණී සුසන්තඡායාරූපය - ඉන්දික මල්ලවආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=av1210284</link>
    <topic>සු.මිගෙන් අහන්න</topic>
    <author/>
    <content>සු.මිගෙන් අහන්නමාතලේ ධර්මා ඒකනායකප්‍රශ්නය - ස්වර්ණ පුස්තක සම්මානය හඳුන්වා දීමෙන් පසු දැන් හුඟ දෙනෙක් නවකතා ලියනවා. ඔබටත් නවකතාවක් ලියන්න අදහසක් පහළ වෙලා නැද්ද?පිළිතුර - මගේ අතින් නම් නවකතාවක් ලියැවෙන එකක් නැහැ. මොකද ඒකට අවශ්‍ය ප්‍රතිභා ශක්තිය මට නැහැ. අනික හැම කෙනාටම නවකතා ලියන්න බැහැ. භාෂාව දන්න පමණින් නවකතා ලියන්න පුළුවන් නම් මහාචාර්ය ජේ.බී. ලා මහාචාර්ය බලගල්ලෙලාත් නවකතා ලියාවි.මෝදර එම්.ආර්.සී. ඩයස්ප්‍රශ්නය - නදීක ගුරුගේ ආයෙත් රඟපාන්නේ නැහැයි කියන්නේ.පිළිතුර - රඟපෑවත් අපි බලන එකක් යැයි?ආරච්චිකට්ටුවේ කාන්ති රොඩ්රිගෝප්‍රශ්නය - මොහිදින් බෙග් හා රුක්මණී දේවි ගයන ‘රාණියේ එන්කෝ නැඟි ම පෙම්’ ගීතය රැගත් චිත්‍රපටය කුමක්ද?පිළිතුර - අයිරාංගනීග්‍රෑන්ඩ්පාස්හි විමල් රණසිංහප්‍රශ්නය - ඔබ යන්ත්‍ර, මන්ත්‍ර, ගුරුකම් විශ්වාස නොකරන බව කියා තිබුණා. ඔබ දෛවඥයන්ගේ අනාවැකි විශ්වාස කරන්නේ නැද්ද?පිළිතුර - නැහැ විමල්.කඩවත පහළ බියන්විල භද්‍රා බියංකා මධුප්‍රශ්නය - ප්‍රියංකර පෙරේරා නළුවකු වශයෙන් සාර්ථකද?පිළිතුර - අන්තිම අසාර්ථකයි. මොකද ඔහුට රඟපාන්න බැහැ. ගායකයකු විදියට වුණත් ඔහුට ටිකක් හරි පුළුවන් ඔහුගේ පියාගේ (මිල්ටන් පෙරේරා) ගීත ගැයීම පමණයි. ඒත් ඔහුගේ සොහොයුරු චලක චමුපති ඔහුටත් වඩා ගායකයකු විදියට දක්ෂයි. පියාගේ ගීත වඩාත්ම හොඳින් ගායනා කරන්නේ චලක චමුපතියි.ඉඳුරුව ඒ. කරුණාදාස (ලොතරැයි මල්ලි)ප්‍රශ්නය - චිත්‍රපට නළු, අධ්‍යක්ෂ ජයන්ත දාස් පෙරේරා දැන් නිහඬ ඇයි?පිළිතුර - ජයන්ත නිහඬ නැහැ. ඔහු අධ්‍යක්ෂණය කළ චිත්‍රපටයක් දැනට පෝලිමේ තිබෙනවා. ඒ වගේ ම ඔහුගේ පියා ගේ ‘සැනසුම කොතැනද’ චිත්‍රපටය ටෙලිනාට්‍යයක් විදියට ප්‍රතිනිර්මාණය කරන්නත් ඔහුගේ සැලසුමක් තියෙනවා.පොල්ගහවෙල සමන්ත කාරියකරවනප්‍රශ්නය - ආචාර්ය සරත් අමුණුගම වේදිකා නාට්‍යවල රඟපා තිබෙනවාද?පිළිතුර - ඔහු මහාචාර්ය සරච්චන්ද්‍රගේ ‘කදා වළලු’ නාට්‍යයේ කච්ඡපුටගේ චරිතය රඟපෑවා.කෑගල්ලේ රණවීර ලියනගේප්‍රශ්නය - ‘පාරා වළලු’, ‘නිම් වළලු’ (නිම් වළල්ල) ‘බංගලි බළලු’ හැර සිංහල සිනමාවේ තව වළලු තිබෙනවාද?පිළිතුර - ඇයි ‘පවුරු වළලු’.වත්තල අජිත් පද්මපෙරුමප්‍රශ්නය - ඔබ රෝමානු කතෝලිකයෙක් ද?පිළිතුර - උපතින් නම් එහෙමයි. ඒත් මං සිංහල කතෝලිකයෙක්. හැබැයි මෙරට කතෝලික සභාවත් සමඟ කිසිම ආකාරයේ ගනුදෙනුවක් නැති ස්වාධීන කතෝලිකයෙක්. ඒ වගේ ම මං බයිබලයේ පරණ ගිවිසුම විශ්වාස නොකරන අලුත් ගිවිසුම පමණක් පිළිගන්නා කතෝලිකයෙක්.මාතලේ අංජනා ගමගේප්‍රශ්නය - ඔබ සත්ව ඝාතනයට විරුද්ධ ද?පිළිතුර - ඔව්. අනිවාර්යයෙන් ම. ඒත් එක්කම මම මිනිමරුම්, ස්ත්‍රී දූෂණ, ළමා අපචාර යනාදියටත් සපුරා විරුද්ධයි. ඒත් සමහර අය අනික් ඒවාට වචනයකින්වත් විරුද්ධ නොවී හුදෙක් සත්ව ඝාතනය ගැන පමණක් කතා කරනවා. මගෙත් ඔවුන්ගෙත් වෙනස එයයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=av1210285</link>
    <topic>සුනිල් ආර්.ගමගේ ලියූ ඔබ පෙම් කරනා ගී රැසක් දැන් එකම තැටි මංජුසාවකින්</topic>
    <author>ඉනෝකා සමරවික්‍රම</author>
    <content>සුනිල් ආර්.ගමගේ ලියූ ඔබ පෙම් කරනා ගී රැසක් දැන් එකම තැටි මංජුසාවකින්ප්‍රවීණ ගීත රචක සුනිල් ආර්.ගමගේ ලියූ ගී රැගත් සංගත තැටි 6ක් ඇතුළත් ’ඔබ පෙම් කරනා ගී’ සංගත ගී තැටි මංජුසාව පසුගිය දා එළිදුටුවේය. මේ ලිපිය පළවන්නේ ඒ නිමිත්තෙනි.රාත්‍රිය බෙහෙවින් නිහඬය. ඒ නිහඬ රාත්‍රියේ පෙම්වතියකට සිහිවන්නේ තම පෙම්වතාවය. ඔහු සමඟ කතාකිරීමට ඇති දේය. ඇය රැයෙහි අමතන්නේ ඔහුටය. මේ සුනිල් ආර්.ගමගේ ගීත රචකයා දුටු පෙම්වතියයි. ඇගේ සිතුවිලියි.”රාත්‍රිය වී නිහඬව නිසලව ඉන්නම්බියද දැනේ දුකද දැනේරුදුරු වුණේ ඇයි හිමි සඳුනේ..”සුනිල් ප්‍රේමය විවිධ ලෙස දකින්නේ ය. ඔහු ලියන ගී බොහෝමයක් රසිකයා ඇද බැඳ තබා ගන්නට සමත් ය. කාලය බොහෝ වේගයෙන් ගෙවී ගිය ද මීට වසර දහයකට පහළොවකට පමණ පෙර සුනිල් ලියූ ගීත රසික මනසේ තැන්පත් වී ඇත.සුජාතා අත්තනායක ගැන ‘මංගල කසී සළු’ ගීතය සුනිල් ගේ නිර්මාණාත්මක ජීවිතය වෙනස්ම මඟකට ගෙන ආවේය. සුජාතා එය ගැයුවේ ගුවන්විදුලි සරල ගී වැඩසටහනක් සඳහා ය. පසුකාලීනව ඔහු තනුවක නිර්මාණයකට ද ගීතයක් ලීවේය. එය ද ගැයුවේ සුජාතා අත්තනායකය. “පෙම්වත තරහ වෙලා” එම ගීතයයි. එතැනින් ඇරඹුණු සුනිල්ගේ ගී මඟේ අපට විවිධ ලෙස ලියැවුණ ගීත හමුවේ. ඒ අතර රසික සිත් ඇද බැඳ තබාගැනීමට සමත් වූ ගීත සමූහයක් ද වේ.සුනිල් විසින් කලකට පෙර ලියන ලද මේ ගීතය එකල ගුවන් විදුලියේ තිබූ ‘නව පදමාලා’ වැඩසටහන සඳහා තැපැල් කළ ගීතයකි. කෙසේ හෝ මේ ගීතය විශාරද ගුණදාස කපුගේ අතට පත්වීමෙන් ගීතයට සාධාරණයක් ඉටුවිය.මේ ගීතය එකල පමණක් නොව අද ද පෙම්වතුන් අතර බෙහෙවින් ජනප්‍රියය. එය විරහ වේදනාවේ තවත් ඉසව්වකි.ඔබ පෙම් කරනා ඔබේ කුමාරියඔබට ආදරේ කියනා අයුරින්පෙර දවසක මා පෙම්කරනා සඳමට ද ආදරෙයි කියා තිබේඔහු ඇයට වෛර කරන්නේ නැත. බැණ අඬගසන්නේ නැත. එහෙත් චපල ගැහැනියකට පෙම් කිරීමෙන් තමන් විඳවන බව ඔහු නොකියා කියයි. ඔහු එසේ කියන්නේ ඇයත් සමඟ ගතකළ අතීතය සිහිපත් කරමිනි.පෙම්වතියගේ පෙර දවස පෙම්වතා නව පෙම්වතාට අනතුරු අඟවන්නා සේය. සුනිල් ගේ මේ ගීතයේ පමණක් නොව ඔහුගේ බොහෝ ප්‍රේම ගීත සංයමය අඩංගුය. ඒ ඔහුගේ නිර්මාණවල හිඳින පෙම්වතියන්ගේ පෙම්වතුන්ගේ ඇති අහිංසකභාවයයි.ආදරයට ආදරය කරන්නත් එය නොලැබුණ විට සදාකල්ම ඒ වෙනුවෙන් බලා හිඳින්නටත් ඇතැමෙක් හුරුපුරුදුව හිඳිති. මේ එවන් පෙම්වතකුගේ කතාවකි. ප්‍රථම ප්‍රේමය බිඳීගිය දා දැනෙන දුක, වේදනාව, අපේක්ෂා භංගත්වය හඳුනන්නේ එවැනි අත්දැකීමකට මුහුණදුන් අයෙකුම පමණි. මේ සුනිල්ට හමුවූ එවැනි පෙම්වතකුගේ අත්දැකීමකි.”පිවිතුරුය පළමු පෙමබිහිසුණුය බිඳුණු දිනළෙන්ගතුය සුවඳ ඔබසුදු හාමිනේතනිකඩය තවම මමආදරයේ වේදනාව සුන්දරත්වය සියල්ල ගැන මැනවින් දන්නේ ආදරය කළ අයම පමණි. තමාට අයිතිව සිටි පෙම්වතිය දුර ඈතක ගියදා ද තමාගේ අවසන් මොහොතේ දී, ප්‍රාණය නිරුද්ධ වූ කය අසළ ඇය තනි රකින්නේ නම් මැනවයි සිතන පෙම්වතුන් ද අප අතර නැතිවාම නොවේ. මේ සුනිල් දුටු එවැනි පෙම්වතෙකි.ඔබ මා හමුවුණ මේ ඉර හඳ යටකොතැනක සිටියත් මා මළ දවසටමගෙ ළඟ තනිවට ඉනු මැනවීමගෙ ළඟ තනිවට ඉනු මැනවීප්‍රේමයේ දී ‘සඳ’ නැතුවම බැරිය. දුක කියන්නටත් සතුට කියන්නටත් විරහා වේදනාව කියන්නටත් හිඳීන්නේ සඳය. පාළුව තනිකම ළඟ රැඳෙන්නට හිඳින්නේ ද සඳමය.සඳ තරුට කියන ඒ පෙම් කතාව අසාගෙන එන්න යැයි සුනිල් කියන්නේ වලාකුළකටය.පුරපෝය හඳට පෙමින් බැඳුණුතාරකා ළඳුන්ඒ හඩින් කියන පෙම් කතාවඅසාගෙන වරෙන්නීල වලාවේ ඇගෙ පෙම් කතාවඅසාගෙන වරෙන්...ඉනෝකා සමරවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=av1210286</link>
    <topic>මතකද හැන්දෑවේ අපි දෙන්නා</topic>
    <author>ජෝජ් රොබ්සන් ද සිල්වා</author>
    <content>මතකද හැන්දෑවේ අපි දෙන්නාඅහසේ තරු කැන් නිවිලා දුකකින් වගේ – අඳුරේ හැඬුවා රහසේතනිකම ඉහිලුම් නොදේ – ගිලුණා හද මා අඳුරේඔබ පෙරදා ආදරෙන් මා ළඟින් උන් හැටිඑහි සැමරුම් රූ තමයි ජීවිතේමතකද හැන්දෑවේ අපි දෙන්නා මන්දාරම අඳුරේදවසක් දා මල් වැස්සේ තෙමුණා  තනිකම දැනුණත් හිතට මතකය නැහැ නික්මීලාමනරම් හැඟුම් දහස සොඳුරේ ඔබමය හැමදාඔබ පෙරදා ආදරෙන් මා ළඟින් උන් හැටිඑහි සැමරුම් රූ තමයි ජීවිතේ  මතකද හැන්දෑවේ අපි දෙන්නා මන්දාරම් අඳුරේදවසක් දා මල් වැස්සේ තෙමුණාසුසුමේ වෙලි උණුසුම් වෙවී වස්සානේ අප ළං වූ හැටිහිරිමල් හිතේ හීනයක් වගේ හීනයක් ද මේ ජීවිතේ  ඔබ පෙරදා ආදරෙන් මා ළඟින් උන් හැටිඑහි සැමරුම් රූ තමයි ජීවිතේමතකද හැන්දෑවේ අපි දෙන්නා මන්දාරම් අඳුරේදවසක් දා මල් වැස්සේ තෙමුණා  * පද රචනය – නිලාර් එන්. කාසිම්* සංගීතය – රවි හංස වැටකේපොත* ගායනය – රයිනි ගුණතිලක සමඟ ,රුවන් හෙට්ටිආරච්චිපසුගියදා පැවැත්වුණු ප්‍රථම “දෙරණ” සිනමා සම්මාන උලෙළේ දී 2011 හොඳම චිත්‍රපට ගීතය ලෙස සම්මාන දිනූ “මතකද හැන්දෑවේ” මෙවර “ගී මිහිර” ගෙනෙන්නට අපි තෝරා ගත්තේ කලෙකින් රසබර චිත්‍රපට ගීතයක් ඇගැයීමට ලක් වී තිබීම නිසා ය. පසුගිය වසරේ මුලින්ම තිරගත වූ “සිංහාවලෝකනය” චිත්‍රපටයට මෙම ගීතය ඇතුළත් වූ අතර පළපුරුදු මාධ්‍යවේදියෙකු මෙන්ම ගී පද රචකයෙකු ද වන නිලාර් එන්. කාසිම් මෙම ගී සංකල්පනාවේ හිමිකරු වූවේය.”මතකද හැන්දෑවේ” ගීතය නිර්මාණය වූ අයුරු මතකයට නගමින් මෙවර “ගී මිහිර” ගෙනෙන්නට නිලාර් අප සමඟ එක් වූවේ මෙසේ ය.”ක්‍රිකට් තේමාව කරගෙන නිර්මාණය වූ චිත්‍රපටයක් වුවත් ‘සිංහාවලෝකනය’ චිත්‍රපටයේ ඇතුළත් වූ ප්‍රේම වෘත්තාන්තය කුළුගැන්වෙන ගීතයක් ඊට අවශ්‍ය වී පූර්්ව තනුවකට ඉතාම කෙටි කාලයක් තුළ දී මට මේ ගී පදමාලාව ලියන්න සිදු වුණා. සැබැවින්ම මට මෙය අභියෝගයක් වුණා.මෙම ගීතය පටිගත කළ ශබ්දාගාරයේදීම ක්ෂණිකව කළ පද රචනයක්. සරල වදන් මාලාවක් මෙම ගීතයට උපයෝගී කර ගත්තේ තිර කතාවේ චරිත ස්වභාවයත් එම චරිතවල ගති ස්වභාවයනුත් නිසයි. එයට උදාහරණ තමයි ‘ඔබ පෙරදා මා ළඟින් උන් හැටී’ – ‘දවසක් දා මල් වැස්සේ තෙමුණා’ සහ ‘සුසුමේ වෙළී උණුසුම් වෙවී වස්සානේ අප ළං වූ හැටී’ වැනි යෙදුම්.””අතීත සැමරුම් ආවර්ජනයකුයි මෙම සංකල්පනාවෙන් කෙරෙන්නේ. සැදැස් හෝ නිසදැස් කවි ආකෘතියෙන් ඔබ්බට ගිය ගී පද රචනයක් ලෙසයි මට මෙය හැඟෙන්නේ. රවිහංසගේ තනු නිර්මාණය ඊට ප්‍රධාන වශයෙන්ම හේතු වුණා. රයිනි මෙන්ම නවක ගායන ශිල්පියෙකු වුවද රුවන් සිය ගායනයෙන් ගීතයේ සාර්ථකත්වයට සාධාරණ දායකත්වයක් සපයා තිබෙනවා.වර්තමානයේ ජනපි‍්‍රය ගායකයෙකු වී සිටින රුවන් ගායන ක්ෂේත්‍රයේ දොරට වැඩියේත්, සම්මානයට පාත්‍ර වූවේත් මේ ගීතයෙන් වීම ද සුවිශේෂ කරුණක් වේ යයි මම හිතනවා. එමෙන්ම ගීතලෝලීන්ට වර්තමාන චිත්‍රපට ගීත ඉක්මනින්ම අමතක වී යන නමුත් ‘මතකද හැන්දෑවේ’ ගීතය තවමත් ඔවුන්ට මතක තිබෙන, ඔවුන් රසවිඳින ගීතයක් වී තිබීම ද සතුටට කාරණාවක්.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=av1210287</link>
    <topic>හිතට ඕනෑවට වඩා මං දුක් දෙන්නේ නෑ</topic>
    <author>ජෝජ් රොබ්සන් ද සිල්වා</author>
    <content>හිතට ඕනෑවට වඩා මං දුක් දෙන්නේ නෑ- සංජීවනී විරසිංහලස්සන මගෙ හිත ඉස්සර වාගෙමතාමත් දයාබරයිදෑසින් නොදකින ඈතක උන්නත්සිත විමසන්නේ ඔබේ ගැනයි...!(පද - හේමසිරි හල්පිට)ඉස්සර වාගේම තවමත් ඇය ගයන්නීය. කෙළිලොල් දඟකාර යුවතියක මෙන් සුරතල් වෙමින් ගයන්නී සැණෙකින් ආදරණීය පතිනියක සහ මවක වී රඟන්නී ය. එසැණින්ම ඇය නිවේදිකාවක වී සුපැහැදිලි හඩින් ළෙන්ගතුව අප අමතන්නී ය. මේ අපූර්ව සුසංයෝගය එක ගැහැනියක තුළින් අප අභිමුව ජීවමාන කරවන්නී ඇය සංජීවනී වීරසිංහ ය.සංජීවනී මෙවර ‘ස්වර වර්ණ’ වර්ණ ගන්වන්නට අප සමඟ එක්වූවේ ‘කියන්න දේවල් ගොඩක් තියෙනවා’යි සතුටින් පවසමින් ය. (දිගු කලකට පසු ඇයත් මාත් මෙවැනි පිළිසඳරකින් හමුවීම වර්ණවත් කරමින් පෙරදා සුපුරුදු සෙනෙහසින්ම නොවෙනස්ව හිනැහී හිනැහී..)”කෑම, බීම, ව්‍යායාම, මානසික සුවය ශාරීරික නිරෝගිකමට වගේම රුවටත් බලපානවා. සිත පිරිසුදුව සතුටින් ඉන්න කාගේත් රුව ලස්සන වෙනවා. මට මගේ ජීවිතයට ආදරණීය දෙමවුපිය යුවළත් උන්නා. සහෝදර සහෝදරියන් උන්නා.ඒ වගේම දැන් මාව තේරුම් ගත් ආදරණීය ස්වාමි පුරුෂයෙකුයි (සුසන්ත) දුවෙකුයි (සංජානි) පුතෙකුයි (සංජය) ඉන්නවා. අපිට දෙවියන් වහන්සේ ආශිර්වාද කළ යහපත් යුග ජීවිතයක් සහ දුකක් නැතුව ජීවත් වෙන්න පිළිවෙළක් ලැබී තියෙනවා. විශේෂයෙන්ම කලාකාරිනියක් විදිහට මට මේ රටේ හොඳ පිළිගැනීමකුත් ලැබී තියෙන නිසා මං සිනාසී සතුටින් සැහැල්ලුවෙන් උන්නේ නැත්නම් වෙන කවුරු මෙහෙම ඉන්නද. ඒ ඉස්සර මමම තමයි තාමත් හැමදාමත් මැරෙනකම්ම ඉන්නේ.”ඔබේ සිතට දුකක් දැනෙන්න ඔබ දෙන්නෙම නැද්ද..?”දුක වේදනාවන්ගෙන් අපේ සිත් කම්පනය වෙන්නේ අප නොදැනුවත්වමනේ. එහෙම වුණාම දුක දැනෙනවා. එවිට මම එම තත්ත්වයන් තේරුම් අරගෙන සිතට ඕනෑවට වඩා දුක් නොදී ඉන්න වෑයම් කරනවා. හැබැයි තවමත් මට මගේ තාත්තිව මතක් වෙන හැම මොහොතකම දැනෙන දුක නම් කියලා ඉවරයක් කරන්න බැහැ. මෑතදී මගේ සිත ගොඩාක් දුක්වුණා, නොසැලකිලිමත් රියදුරන් නිසා අපේ අසල්වැසි නිවෙසක අම්මයි දුවයි ජාඇළ දී හදිසි අනතුරකින් මියගිය විටදී.තව සිද්ධියක් වුණා අවුරුද්දකට පමණ පෙර මගේ පුතාගේ යාළුවෙක් ඩෙංගු හැදිලා රෝහල්ගතවෙලා සිටිද්දි වෛද්‍ය ප්‍රතිකාර වැරදීමෙන් මිය යාමෙන්. ඒ මරණ සිද්ධ වුණේ අනුන්ගේ වැරදි නිසා. ඒ නිසා මතක් වෙද්දි දුක දැනෙනවා. වාහන පදවන රියදුරන් වගේම මහපාරේ ගමන් කරන අයත් සැලකිලිමත් වෙනවා නම් අකාලයේ මිනිස් ජීවිත වැනසෙන්නේ නැහැ. වැරදි කරන අයට දැඩි දඬුවම් දෙනවා නම් මෙවැනි වැරදි අඩු වෙයි කියා මට හිතෙනවා.”ඔබේ කලා දිවියේ අලුත් තොරතුරු කොහොමද?”සංගීත ප්‍රසංගවලදී ගී ගයන්නයි, ටෙලිනාට්‍ය රූපගත කිරීම්වලටයි සහභාගි වෙනවා. ගායිකාවකට වඩා නිළියක් වෙන්නයි මං පුංචි කාලේ ඉඳලම ආසා කළේ. මේ දිනවල විකාශය වන ‘ඡායා’ (සිරස) සහ ‘විසුල අහස යට’ (හිරු) ටෙලි නාට්‍ය දෙකෙන්ම මගේ රඟපෑම් නරඹන්න මගේ ප්‍රේක්ෂකයින්ට පුළුවන්. ‘විසුල අහස යට’ මා රඟපාන්නේ ශ්‍රියන්ත මෙන්ඩිස් ගේ බිරිය ලෙසයි.රෝද පුටුවක ඉඳගෙන මා මෙහි කරන රඟපෑම හරිම ආස්වාදනීය යි. රඟපාන්න රෝද පුටුවේ ඉඳගන්නා විටදී ම ඇඟ පණ නැතුව යනවා වගේ දැනෙන තරමට දැන් මේ චරිතය මට හුරු පුරුදු වෙලා. රඟපෑමේ දී මට ‘කෙල්ල’ම වෙන්න අදහසක් නැහැ. අම්මා චරිතයත් මං රඟපෑවා. නීටා ප්‍රනාන්දුගේ ‘ස්වර’ චිත්‍රපටයේ ජීවන් කුමාරතුංගගේ නංගී ලෙස රූප රාමු කිහිපයක සාර්ථක රඟපෑමක් ඉදිරිපත් කළා. චිත්‍රපටය තිරගත වුණාම බලන්නකෝ, එහි අපූර්වත්වයක් ඇති බව හැඟේවි ඔයාලටත්.”කාලෙකින් ඔබේ නව නිර්මාණයක් අපට අහන්න ලැබුණේ නැහැනේ..?”මොකද නැත්තේ.. ම්..ම්.. ලස්සනම ලස්සන සින්දුවක් මං ළඟදි කළා - දම්පාට හැන්දෑවෙ‘ කියලා. මේ ගීතයට ලස්සන රූප රචනයකුත් අපි නිර්මාණය කෙරුවා. අන්තර් ජාලයේ කධභ ඊභඡඥ එකෙන් රසවිඳින්න පුළුවන් දැන් මගේ මේ ගීතය.”  දම්පාට හැන්දෑවෙහමුවන්න ගං දෑලේඑනවාද වේලාසනින්සතියක්ම හිර වෙච්චපෙම් ගීත අහගන්නඔබ ඉන්න මා ළඟින්හෙළවෙන්නෙපා මා ළඟින්...! (පද - ෂෙහාන් ගලහිටියාව)අනුන්ගේ ගී ගායනය කළ බවට ඔබට තිබෙන චෝදනාව ඔබ පිළිගන්නවාද?”නැහැ. මං අනුන්ගේ ගීත කවදාවත්ම ගායනය කරලා නැහැ. අඩුම වශයෙන් මගේ අම්මා (චන්දා ද සිල්වා විරසිංහ) ගේ ගීතයක්වත් මං ගායනා කරලා නැහැ. ඔය චෝදනාව මට කරන්නේ කවුද, මොනවාද මම ගායනා කරලා තියෙන එම ගායිකාවගේ ගීත කියලා මට කියන්න පුළුවන් නම් ගායනා කළ ඇගේ ගීත මේවාය කියා ඔප්පු කරන්න කියලා ඇයට කියන්න. එහෙම ඔප්පු කළෝතින් මම අදම ගීත ගායනයෙන් ඉවත් වෙනවා. හැබැයි ඇති තරම් හින්දි ගී තනුවලට නම් මං ගීත ගායනා කරලා තියෙනවා. ඒ වගේම පිළිතුරු ගීත ගයා තිබෙනවා. එම ගීත මේ අභියෝගයට ඇතුළත් වෙන්නේ නැහැ.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=av1210288</link>
    <topic>ඕක ලේඩීස් නෙ</topic>
    <author>එඩ්වඩ් චන්ද්‍රසිරි  </author>
    <content>ඕක ලේඩීස් නෙඅසෝක සොයිසා නාට්‍යකරුවන් ගේ සහෘදයෙක්. අජිත් ජිනදාස, අමිත්ත වීරසිංහ, ජයලත් මනෝරත්න, නිමල් ඒකනායක වැනි නාට්‍යකරුවන් රැසක් විවේකී සවස්වරු විනෝදයෙන් ගත කළේ අසෝකගෙ නිවහනේදී. නාට්‍යශිල්පී අජිත් ලොකුගේ දවසක් අලුත් ඩෙනිම් කලිසමකින් සැරසිලා කොළඹින් බැහැර වේදිකා නාට්‍යයකට යාම සඳහා නියමිත බස් රථයකට ගොඩවුණා. හැමෝගෙම ඇස් යොමු වුණේ අජිත්ගෙ ඇලුත් කලිසම වෙත. බස් රථයේ සිටි අසෝක අජිත්ගෙ කලිසම අල්ලලා බලලා මෙහෙම කිව්වා.’මගෙ ළඟත් තිබුණා මේ ජාතියෙම ඩෙනිම් කලිසමක්. හැබැයි ඒක මේකෙ ජෙන්ට්ස් එක.’ අජිත්ට අලුත් කලිසම ගලවලා දාන්ඩ හිතුණේ ඒ කතාව අහපු සහෝදර ශිල්පීන්ගේ සිනාවට මැදිවුණාමයි.දවසක් දා අසෝක බොහොම දුකෙන් වගෙ නාට්‍ය ශාලාවක ඈත කොනක පුටුවකට වෙලා සිවිලිම දිහා බලා ඉන්නවා, තවත් නාට්‍ය ශිල්පියකු වන විජිත ප්‍රතිරාජ දැක්කා.’මොකෝ බං. දුකෙන් වගෙ?’ ඔහු වෙත ගිය විජිත ඇහැව්වා.’නෑ විජිත, හැමදාම මෙහෙම ඉඳලා බැහැනෙ මචං. මමත් නාට්‍යයක් ලිව්වා. මට හිතෙනවා නාට්‍යය හොඳට ලියැවුණා කියල. බලපංකො බං, ඒක කපලනෙ.’ අසෝක දුකෙන් වගෙ කිව්වා.’නෑ...! සෙන්සර් බෝඩ් එකෙන්ද?’ විජිත ඇහැව්වා.’නෑ බං, විදුලිබල මණ්ඩලයෙන්.’ අසෝක කිව්වා.’මොනවා...! මොකක්ද ඔය නාට්‍යය?’ විජිත විමතියෙන් ඇහැව්වා.’පාරට නැමුණු අතු’ අසෝක පිළිතුරු දුන්නා.සිරිල් ආරියපාල වේදිකාවේ බොහෝ ප්‍රවීණයන් සමඟ කටයුතු කළ ශිල්පියෙක්. වරක් නාට්‍යයක් ලියා, එහි නිෂ්පාදන කටයුතු ඇරඹූ සිරිල් ඒ සඳහා සහභාගීකර ගත්තේ තමා සමඟ වේදිකාවේ කටයුතු කොට හුරු පුරුදු ශිල්පීන්. ඒ අනුව සෝමසිරි කොළඹගේ රඟපාන්නටත් අසෝක සොයිසා වේදිකා සහායක ශිල්පියෙකු ලෙසත් තෝරා ගනු ලැබුවා. ඊළඟට ඇරඹුණු පුහුණුවීම්වලදී කොළඹගේත් අසෝකගේත් පැමිණීම ඉතා දුර්වල බැව් දුටු සිරිල් දවසක් දා පුහුණුවීම් වලින් පස්සේ මේ දෙදෙනාව පැත්තකට කැඳවලා මෙහෙම කිව්වා.’උඹලා දෙන්නා පහුගිය දවස්වල රිහසල් ආවේ හොඳටම අඩුවෙන්. දැන් මංගල දර්ශනයට ලුම්බිණිය වෙන්කර ගෙනත් ඉවරයි. ඉතුරු වෙලා තියෙන්නේ හරියටම මාස දෙකයි. ඒ නිසා දිගටම නොවරදවාම රිහසල් එන්ඩ ඕනෙ.’ඊළඟ සතියේ පුහුණුවීම් දින 4 කින් තුනකදීම කොළඹගේත් අසෝකත් ආවේ නැහැ. සිරිල් දෙන්නවම නාට්‍යයෙන් අයින් කළා. ඊට මාස දෙකකට පස්සේ ලුම්බිණි රඟහලේ පැවැත්වුණු එම නාට්‍යයේ මංගල දර්ශනය නරඹන්නට කොළඹගේ ගියා. නාට්‍යය අවසන් වෙලා කර්ටන් කෝල් එකෙන් පස්සෙ වේදිකාවට ගොඩවුණාම වේදිකා අලංකරණ භාණ්ඩ ඉවත්කරමින් සිටින අසෝක, කොළඹගේ ගේ ඇහැ ගැහුණා. ඔහු සිරිල්ට සුබ පතලා මෙහෙම කිව්වා.’සිරිල්, උඹ රිහසල් ආවේ නැහැ කියල මාවයි අසෝකවයි නාට්‍යයෙන් අයින් කළානේ. එතකොට කොහොමද අසෝක ආයෙත් නාට්‍යයේ වැඩ කරන්නෙ?’කොළඹගේ ගෙ නෝක්කාඩුවට සිරිල් මෙහෙම උත්තර දුන්නා.’මේකනෙ වැඩේ. අසෝක උඹ වගෙ නිකං හිටියෙ නෑ. රිහසල් එන්ඩ බැරි වුණු විස්තර ඔක්කොම කියල, නිදහසට කරුණු දන්වලා මට දිග ලියුමක් එව්වා. මම ලියුම කියවලා, ඒකෙ ඉදිරිපත් කරල තිබුණු හේතු සලකලා බලලයි අසෝකව ආයෙත් නාට්‍යයට ගත්තෙ.’කිසිදු කතාබහකින් තොරව කොළඹගේ ගියෙ, වේදිකාවේ සිටි අසෝක ළඟට.’අසෝක, උඹ මොනවද, රිහසල් නාවට නිදහසට කරුණු විදියට සිරිල්ට ලියල ඇරියෙ.’ කොළඹගේ ඇහැව්වා.ගලවමින් සිටි බිත්ති කුලුනක් පැත්තකට හේත්තු කරලා නිදහස් වුණු අසෝක, කොළඹගේ දිහා බලලා ඉඟිමරලා මෙහෙම කිව්වා.’මම කළේ මෙච්චරයි මචං. ගත්තා පරණ ඩේලි නිවුස් පත්තරයක්. පෙරළුවා ඇතුළේ පිටුවකට. ගත්තා හාෆ් ෂීට් එකක්. ඒකෙ දිනේ දාලා, ලිව්වා ආමන්ත්‍රණය, ‘මයි ඩියර් සිරිල්’ කියල. ඊට පස්සෙ ඩේලි නිව්ස් පිටුවේ එක කොලම් එකක්ම ලියුමෙ පිටපත් කළා. ඊට යටින් ‘ගෝඩ් බ්ලෙස් යු! යුවර්ස් ලවින් ෆ්‍රෙන්ඩ්’ කියල ලියලා අත්සන් කරලා සිරිල්ගේ එඩ්ඩ්‍රස් එකට ඒක තැපැල් කළා. එච්චරයි.’කට ඇරගෙන අසෝකගේ කතාව අහගෙන හිටිය කොළඹගේට කට වහන්ඩ අමතක වුණා.එඩ්වඩ් චන්ද්‍රසිරි  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=av1210289</link>
    <topic>හැම වෙලේම මුහුණ පෙන්වීම ලැජ්ජා සහගතයි</topic>
    <author>වසන්ත ජයසිංහ ආරච්චිගේ</author>
    <content>හැම වෙලේම මුහුණ පෙන්වීම ලැජ්ජා සහගතයිජගත් මනුවර්ණජගත් මනුවර්ණ මෑතදී කතාබහට ලක්වුණු රංගන ශිල්පියෙක්. ඒ කතාබහ මේ දිනවල තිරගතවන ප්‍රසන්න ජයකොඩිගේ ‘කර්ම’ සිනමාපටයේ සම තිරපිටපත් රචකයා විදිහටත් එහි ප්‍රධාන නළුවා විදියටත් දිග්ගැස්සිලා. පුංචි තිරයේ ටෙලිනාට්‍ය ඔස්සේත් හමුවන ජගත් මනුවර්ණ සැබැවින්ම කලාව තුළ සක්‍රීය වන්නේ කෙසේද? මේ ඒ ගැන කතාබහ කරන්න හොඳම වෙලාවයි.ජගත් අපි ‘කර්ම’ සිනමාපටයෙන්ම පටන්ගමු. ඔබ එහි සම තිරපිටපත් රචකයා.මේක ලියන්නේ මගේ සූදානමක් ඇතුව නෙමෙයි. ප්‍රසන්න ජයකොඩි නම් සිනමාකරුවා එක්ක මම වෙළෙඳ දැන්වීම් නිෂ්පාදන ආයතනයක නිෂ්පාදන සම්බන්ධිකාරකයකු ලෙස වැඩකළා. ඒ හමුවීමේදී ප්‍රසන්න ඔහු රචනා කරන්නට බලාපොරොත්තු වුණු මේ පිටපත සම්බන්ධව සාකච්ඡා කළා. ඒ විදිහට කාලයක් මේ ගනුදෙනුව සිද්ධ වුණා. ඊට පසුව ඔහු ඍජුවම මාව සම්බන්ධ කරගෙන ඒ නිල නොවන ගනුදෙනුව නිල ගනුදෙනුවක් බවට පත්කළා. ඒ හරහායි ‘කර්ම’ සිනමාපටය සම තිරපිටපතක් විදිහට නිර්මාණය වුණේ. ඇත්තටම අවුරුද්දක පමණ කාලයක් අපි පිටපත ගැන කතා කළා.ඔබ කියනවා නිර්මාණාත්මකව ‘කර්ම’ එළියට ආවා කියලා. එහෙමනම් මේ හරහා මොකක්ද සමාජයට කියන්න හදන්නේ.තිරපිටපත් රචකයා විදිහට මම පිළිතුරක් දෙන්නම්. අපි මේ තුළ අතිශය සංකීර්ණ දේශපාලන මාතෘකා කතා කරනවා. හැබැයි ඍජුවම දේශපාලනය කියන සාධකය නෙමෙයි මම මෙතැනදි කියන්නේ. ප්‍රසන්න මීට කලින් කළ ‘සංකාරා’ වුණත් එහෙමයි. ඔහු සිනමාව තුළ ආධ්‍යාත්මික දේවල් හොයා යන්න උත්සාහ කරන නිර්මාණ කරුවෙක්. මිනිස් ජීවිතත් එක්ක කරන ගනුදෙනුව ප්‍රබලයි. අනෙක් කාරණය මේක පර්යේෂණාත්මක නිර්මාණයක්.ඔය කියන පර්යේෂණය කරන්නේ අපේ රටේ ප්‍රේක්‍ෂකයින් ගැන හිතලා නෙමෙයිද?මෙහෙමයි මේක මිනිසුන් මොන විදිහට භාරගනියිද කියන්න දන්නේ නැහැ. නමුත් එහෙම දේ සිනමාව තුළ සිදුවෙනවා. ලෝකයේ දියුණු සිනමාවක් තියෙන්නේ. වාණිජ රැල්ලේ සිනමාව පමණක් නෙමෙයි කලාත්මක සිනමාව කියලා දේකුත් තියෙනවා. හැබැයි කලාත්මකයි කියන්නේ තනි ගෙයක්, වියළි පොළවක්, කේඩෑරි මිනිසුන්, තනි ගහක් විතරක් නෙමෙයි.’කර්ම’ ප්‍රධාන භූමිකාව වන ‘පියල්’ ලෙස ඔබ රංගනයෙන් එක්වෙනවා. පියල් ගැන මොකක්ද ඔබේ තක්සේරුව.’පියල්’ කියන්නේ ජනපි‍්‍රය රැල්ලේ චරිතයක් නෙමෙයි. මේකේ චරිත මිනිස්සු ආදරයෙන් වැලඳ ගන්නේ නෑ. මේ චරිත සමඟ බැඳෙන්නේ නැහැ. මෙම සිනමා පටයේ කතා තේමාව සමඟ පමණක් මිනිසුන් බද්ධ වෙනවා මිසක චරිත සමඟ ගනුදෙනුවක් වෙයි කියලා මම හිතන්නේ නැහැ.ජගත් මනුවර්ණ කියන චරිතය මේ මෑත කාලීනව කරළියට ආව චරිතයක් කියලයි බොහෝ දෙනෙක් දන්නේ.ඒකේ වරදක් නැහැ කෙටි කාලයක් ඇතුළතදියි මිනිස්සු මාව දැන හඳුන ගත්තේ. මට මුහුණු පෙන්නගෙන ඉන්න ඕන නැහැ හැම වෙලාවෙම. ඒක හරිම ලැජ්ජ සහගතයි. එහෙම නම් චැනල්වල චැට් ෂෝ වලට, ගේම් ෂෝවලට, සින්දු කියන්න යන්න මටත් තිබුණා. එහෙම නළු නිළියන් මම දැකලා තියෙනවා. ජනපි‍්‍රය වෙනවා කියන එක ලේසියි පහසුයි සල්ලි තියෙනවා නම්. එතැනදි දක්‍ෂතාව කියන කාරණය වැදගත් නැහැ. ලංකාවේ කොච්චර හොඳ ටෙලිනාට්‍යයක් කළත් ජනපි‍්‍රය වෙන්නේ වෙනත් වර්ගයක ටෙලිනාට්‍ය. ලංකාවේ මිනිසුන්ට රූප සාක්ෂරතාව කියන දැනුම නැහැ. සරලකමට මිනිස්සු කැමැති වෙන්නේ රසඥතාවයක් නැති නිසා කියලයි මට හිතෙන්නේ.එතකොට ජගත් මනුවර්ණ කියන්නේ කලාවට ඕපපාතික චරිතයක් නෙමෙයි?අවුරුදු 12 ක කාලයක් තිස්සේ ඉඳන් මම කලාවේ ඉන්න කෙනෙක්. වේදිකාවේ විවිධ විෂයන්හී මම ක්‍රියාකාරී වුණා. ඒ අතරතුර මම දේශපාලන කටයුතු කරනවා. ඒ කාලේ මම රංගන ශිල්පියෙක් විදිහට ශරීරය හදා ගන්නවාට වඩා මතවාදයක් ඇතුව එළියට එන්න හැදෑරීම් කළා. මුලින් කිව්වා වගේ ජනපි‍්‍රය වෙන්න පුළුවන්. නමුත් ඔය කාලය තුළ මම කෙටි චිත්‍රපට කළා. චිත්‍රපට බැලුවා. කියවන්න හදාරන්න උත්සාහ කළා. දැනුම සොයායන්න උත්සාහ කළා. ඒ නිස ඕපපාතික නැහැ. අනෙක් දේ මේ වාණිජ ලෝකය එක්ක ගැටෙන්න මම ටෙලිනාට්‍ය තුළ රංග කාර්යයට එක්වුණා.හොඳයි අද දවසේ තරුණ පරම්පරාව තුළ ඔය කියන හැදෑරීම තියෙනවද?මම තවමත් තාරුණ්‍ය තුළ ඉන්න කෙනෙක්. ඒ නිසා ඒ පරම්පරාව තුළ ඉඳගෙන පරම්පරාව ප්‍රශ්න කිරීමේ යම් ගැටලුවක් තියෙනවා. නමුත් අපි දැක්කා 88, 89 පසුව මේ රටේ හැටදහසක පමණ තරුණ පරම්පරාවක රික්තයක් තියෙනවා කියලා. එතනින් පස්සේ අද අපිට ප්‍රශ්නයක් තියෙනවා. අන්න ඒ ප්‍රශ්නේ තියෙන නිසයි අද තවමත් අපි 70 තාරුණ්‍ය ගැන කතා කරන්නේ. ඒ නිර්මාණ, ඒ විලාසිතා පිළිබඳ කතා කරන්නේ. අපි ඒවට ආදරය කරන්නේ. ඒ නිසා 80 දශකයෙන් පසු කඩා වැටීමක් තියෙනවා. විශාල රික්තයක් තියෙනවා. ඒ නිසා අද යෞවනය ඒ රික්තයෙන් වන්දි ගෙවනවා කියලයි හිතෙන්නේ.ජගත් මේ ගෙන්දගම් පොළවට පය ගහන්නේ කොයි විදිහටද?නුවරඑළියෙන් එහා ‘ගලහ’ කියන දුෂ්කර ගමේ ඉඳලා. අම්මයි තාත්තයි ගොවිතැනින් අපිව ගොඩනැඟුවේ. ඒත් තාත්තා තමයි මට මුලින්ම ලියනාඩෝ ඩාවින්චි ගැන කිව්වේ. පින්සලට තීන්ත ටිකක් අරගෙන අඳින්න කිව්වේ. මගේ අම්මා සාහිත්‍යය ගැන කියලා දුන්නා. ගොවිතැනින් ජීවත් වුණත් ලොකු හරයක් ඒ දෙන්නා ළඟ තිබුණා. ඒ වගේම යාළුවෝ මට කිව්වේ උඹට නළුවෙක් වෙන්න ඕන නම් ඇඟපත, කටහඬ හදාගන්න පුළුවන්. හැබැයි ඊට කලින් ඔළුව හදාගන්න අධ්‍යයනය කරපං. එතකොට මතවාදයක් එක්ක එළියට යන්න පුළුවන් කියලා.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=av12102810</link>
    <topic>ආදරණීය ටෝනි ආයෙමත් හිනැහෙන්න</topic>
    <author>ඉඳුනිල් වීරරත්න</author>
    <content>ආදරණීය ටෝනි ආයෙමත් හිනැහෙන්නශ්‍රීලංකාවේ ක්‍රිකට් ක්‍රීඩාවේ ස්වර්ණමය වසර වූයේ 1996 වසරයි. ඒ අර්ජුන රණතුංග ප්‍රධාන අපේ ක්‍රිකට් ක්‍රීඩකයන් විල්ස් ලෝක කුසලානය දිනා ගනිමින් ලෝක ශූරයන් ලෙස කිරුළ පැලඳීම නිසාවෙනි. මෙම ලෝක කුසලාන තරගමාලාව පාකිස්ථානයේ, ඉන්දියාවේ සහ ශ්‍රී ලංකාවේ පැවැත්වුණු නමුත් ශ්‍රී ලාංකේය ක්‍රිකට් ලෝලීන් බොහෝ දෙනෙක් තරග නැරඹුවේ රූපවාහිනී තිරය තුළිනි.රූපවාහිනී තිරයේ තරග එකින් එක දිග හැරෙද්දී විස්තර විචාරය ගෙනා එක් සුවිශේෂී චරිතයක් ශ්‍රී ලාංකේය ක්‍රිකට් ලෝලීනගේ විශේෂ අවධානය දිනාගත්තේය.ඔහු ශ්‍රී ලංකාවට ආදරය කරන බවත්, ශ්‍රී ලංකා ක්‍රීඩකයින්ගේ දක්‍ෂකම් විශේෂයෙන් අගය කරන බවත්, වැටහුණු නිසාවෙන් ශ්‍රී ලංකාවේ ක්‍රිකට් තරග නැරඹූ බාල, තරුණ, මහලු සෑම කෙනෙක් ම පාහේ ඔහුට පෙරළා ආදරය කිරීමට පෙලඹුණ හ.ක්‍රීම් පැහැති යුරෝපීය ඇඳුම් කට්ටලයකින් සැරසී සොම්බරෝ හැටි තොප්පියක් දමා විස්තර විචාරයේ යෙදෙන මේ සුදු හිතවතා ටෝනි ග්‍රේග් නම් වෙයි.ඔහු සිය විස්තර විචාර අතරතුරදී ශ්‍රී ලංකා නායකයා හැඳින්වූයේ ‘කැප්ටන් කූල්’ ලෙසිනි. ක්‍රිකට් ක්‍රීඩාවේ පළමු ඕවර 15 තුළ වේගවත්ව ලකුණු රැස්කිරීමේ රටාව හඳුන්වා දුන් සනත් ජයසූරිය ‘මාස්ටර් බ්ලාස්ටර්’ වෙද්දී ප්‍රමාණයෙන් කුඩා රොමේෂ් කළුවිතාරණ ‘ලිට්ල් කළු’ විය. මේ ආදරණීය ආමන්ත්‍රණ නිසාම ටෝනි ග්‍රෙග් අපේ සමීපතමයකු බවට පත්විය.මේ වනවිට ටෝනි පිළිබඳව පැතිරී යන පුවතක් නිසා මුළු ලොවේම ඔහුට ආදරය කරන ජනතාව කනගාටුවට පත්ව සිටියි. ඒ ටෝනි ග්‍රෙග් ගේ පෙනහල්ලක පිළිකාවක් ඇති බව අනාවරණය වීමත් සමඟිනි.පසුගිය මැයි මාසයේ පපුවේ සෙම වැඩිවී බ්‍රොන්කයිටිස් රෝගය වැලඳීම නිසා ප්‍රතිකාර ලබාගෙන තිබූ ටෝනිට පසුගියදා නිමාවුණු පන්දුවාර විස්සයි 20 ලෝක කුසලාන තරගාවලියේ විස්තර විචාරක කටයුතු අවසන් වී යළි ඕස්ට්‍රේලියාව බලා ගිය පසු එම රෝගය උත්සන්න වීමෙන් ප්‍රතිකාර වලට යොමුවීමට සිදුවිය.එහිදී පෙනහලු වලින් දියර සෑහෙන ප්‍රමාණයක් ඉවතට ගෙන තිබූ අතර ඒවා වැඩිදුර පරීක්‍ෂා කිරීමෙන් පසු ඔහුගේ දකුණු පෙනහල්ලේ පිළිකාවක් ඇති බව හෙළිවිය.කෙසේ වෙතත් මේ වන විට පෙනහලු කොටස් වැඩිදුර පරීක්‍ෂණ සඳහා යොමුකර ඇති අතර එම ප්‍රතිඵල අනුව ඔහුගේ ඉදිරි ප්‍රතිකාර තීරණය කරනු ඇති බව ද වාර්තා වෙයි.මෙම පිළිකා තත්වය හෙළිවීමත් සමඟම ටෝනි මෙලෙස ප්‍රකශ කර තිබුණි. “මගේ ජීවිතයේ මෙවැනි අමාරු අවස්ථා කීපයක්ම පැමිණ තිබුණා. මෙයත් එවැනි එක් අවස්ථාවක් පමණයි.”මේ වන විට චැනල් නයින් රූපවාහිනී සේවාවේ ක්‍රීඩා විස්තර විචාරකයකු ලෙස කටයුතු කරන ඔහු රෝගී තත්වය නිසා එළඹෙන ඕස්ට්‍රේලියානු ක්‍රීඩා සමයේ විස්තර විචාරයේ යෙදීම සැක සහිත බව ද පවසා තිබේ.ටෝනි ග්‍රෙග් ලෙස ඔහු හැඳින්වුවද ඔහුගේ නියම නම ඇන්තනි විලියම් ග්‍රෙග් නම් වෙයි.1946 ඔක්තෝබර් 6 වැනිදා දකුණු අපි‍්‍රකාවේ කේප් පළාතේ කුවීන්ස්ටවුන් හිදී උපත ලැබූ ඔහුගේ පියා ස්කොට්ලන්ත ජාතිකයකු වූ අතර මව දකුණු අපි‍්‍රකානු කාන්තාවක වූවාය.කේප් ටවුන් හි ක්වීන්ස් කොලෙජ් හි අධ්‍යාපනය ලැබූ ඔහු පාසල් ක්‍රිකට් ක්‍රීඩාවේ නියැළුණේය. විද්‍යාලයේ ක්‍රිකට් කණ්ඩායමේ පුහුණු කටයුතු වලට සසෙක්ස් කණ්ඩායමේ හිටපු ක්‍රීඩකයන් පැමිණි අතර ටෝනිට ඔවුන් ගෙන් පුහුණුවීමේ අවස්ථාව උදාවිය.දකුණතින් පිත්ත හසුරුවන, දකුණතින් මඳ වේග පන්දු සහ පිට දඟ පන්දු යවමින් දස්කම් දක්වන මේ පුංචි කී‍්‍රඩකයාට පාසල් වියේදීම කුරියර් කුසලානය සඳහා බෝර්ඩර් ක්‍රීඩා සමාජයට ක්‍රීඩා කිරීමට අවස්ථාව උදාවිය.ඉන්පසු වයස 19 දී ඔහු සසෙක්ස් කණ්ඩායමට ක්‍රීඩා කිරීමේ අවස්ථාව උදාවී තිබුණු අතර ඒ වනවිට විශ්ව විද්‍යාල ප්‍රවේශ විභාගයට සූදානම් විය යුතුව තිබුණි.මේ අසීරු මොහොතේ පියා ඔහුට අපූරු අවස්ථාවක් ලබා දුන්නේය. එම තරගවාරයේ සසෙක්ස් පිලට ක්‍රීඩා කර, ඉන්පසු විශ්වවිද්‍යාල ගමන ගැන තීරණයක් ගන්නා ලෙසයි.කෙසේ වෙතත් සසෙක්ස් කණ්ඩායමට ක්‍රීඩා කරමින් ලැන්කෂයර් පිලට එරෙහිව මුහුණ දුන් පළමු තරගයේදී ඔහු මිනිත්තු 230 කදී ලකුණු 156 ක් ලබා ගත්තේය.තරගය අවසානයේ ඔහු පියාට කෙටි ලිපියකින් දන්වා යැවූයේ විශ්ව විද්‍යාලයට යාමට තමා යළි ආපසු නොඑන බවයි. එසේ ඇරැඹි ක්‍රිකට් ක්‍රීඩා ගමන් මගේ ඔහු එංගලන්ත ජාතික කණ්ඩායම නියෝජනය කළ අතර නායකත්වයට ද පත්විය. ටෙස්ට් තරග 58 කට ක්‍රීඩා කර ලකුණු 3599 ක් ලබාගෙන තිබෙන අතර ඊට ශතක 8 ක් සහ අර්ධ ශතක 20 ක් ඇතුළත් වෙයි. හොඳ ම ඉනිම වන්නේ 1973 ඉන්දියාවට එරෙහිව ලබාගත් ලකුණු 148 යි.1972 ජුනි 8 වැනිදා ඕස්ට්‍රේලියාවට එරෙහි තරග වැදෙමින් ටෙස්ට් තරග බිමට පිවිසි ඔහු අවසන් වරට ටෙස්ට් තරගයකට ක්‍රීඩා කළේ ද 1977 අගෝස්තු 25 – 30 ඕස්ට්‍රේලියාවට එරෙහිවයි.1972 අගෝස්තු 24 වැනිදා ඕස්ට්‍රේලියාවට එරෙහිව එක්දින වරම් ලබා 1977 ජුනි 06 වැනිදා ඕස්ට්‍රේලියාවට එරෙහිව ක්‍රීඩා කරමින් ඕවල් හිදී ක්‍රීඩාවෙන් සමුගත්තේය.ඒ වන විට ඔහු එක්දින තරග 22 කදී අර්ධ ශතක 1 ක් සමඟ ලකුණු 269 ක් රැස්කර තිබිණි.එංගලන්තයෙන් බිහිවූ ලොව සාර්ථකම තුන් ඉරියව් ක්‍රීඩකයකු වන ටෝනි, 1975 සිට 1977 දක්වා එංගලන්ත කණ්ඩායමේ නායකයා ලෙස කටයුතු කළේය.1974 පෙබරවාරි 3 වැනිදා බටහිර ඉන්දීය කොදෙව් කණ්ඩායම සමඟ පැවැති 2 වැනි ටෙස්ට් තරගයේ දී ඇල්වින් කලිචරන් දුවද්දී දවා ගැනීමේ ආන්දෝලනාත්මක සිදුවීමෙන් ටෝනි ග්‍රේග් ක්‍රිකට් ලෝකය කලඹන චරිතයක් විය.ඕස්ට්‍රේලියාවේ නයින් නෙට්වර්ක් ආයතන ප්‍රධානී කෙරී පාකර් සමඟ ලෝක ක්‍රිකට් තරගවාරයක් සඳහා එංගලන්ත, කොදෙව් සහ පාකිස්ථාන් ක්‍රීඩකයින් සම්බන්ධ කරමින් ගිවිසුමක් අත්සන් කිරීමේ මතභේදාත්මක සිදුවීම නිසා 1977 මැයි 7 වැනිදා නායකත්වයෙන් ඉවත් කෙරුණි.2011 වසරේ ශ්‍රී ලංකා සංචාරක සන්නාම තානාපතිවරයා ලෙස ඇමරිකානු ඩොලර් 10,000 ක ගිවිසුමකට අත්සන් කළ ඔහු මාස 6 ක් පුරා විස්තර විචාර ගෙනෙන අතරතුර අපේ රටේ සුන්දරත්වය ලොව පුරා ප්‍රචාරය කිරීමට දායක විය.නිතරම සිනහවෙන් විස්තර විචාරයේ යෙදෙන අපේ රටට, අපේ ක්‍රීඩකයින්ට, අපේ ක්‍රීඩා ලෝලීන්ට ආදරය කරන මේ සුන්දර ආදරණීය මිනිසාට යළිත් විස්තර විචාරයේ යෙදෙන්නට ඉක්මන් නීරෝගී සුව පතමු.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=av12102811</link>
    <topic>ලේඛකයා - පාඨකයා හා මිත්‍රයා</topic>
    <author/>
    <content>ලේඛකයා - පාඨකයා හා මිත්‍රයාකොළඹ මහ පොත් දැක්මේදි පැවති බුද්ධිගේ ‘සහෘද සටහන්’ දොරට වැඩුමේදි ඉදිරි පෙළක හිඳ සිටි ජයතිලක කම්මැල්ලවීර මා දැක හැරී බලා මෙසේ කීවේය.”පියැසි කවුළුව‘ කියවනවා. ඉවර කරලම කතා කරන්නම්.”පසුගිය වසරේදීද, මගේ කෙටිකතා සංග්‍රහයක් කියැවු ඔහු දුරකථනයෙන් මා අමතා වටිනා අදහස් කීපයක් පැවසු බව මට සිහිවුණි. පසුගිය සතියේ යළිත් ඔහු මා ඇමතුවේය.”පසුගිය දිනවල මා හිටියෙ ඉන්දියාවේ. ඔබේ පොත ද එහි ගෙනගිය නමුත් කියවන්න ලැබුණේ නැහැ. දැන් මා කතා කරන්නේ එය කියවා අවසන් කළ පසුවයි.”කම්මැල්ලවීර තරමක් දිගට කතා කරමින්, මගේ ප්‍රථම නවකතාව ගැන තම කියැවීමෙන් පැන නැඟුණු ගැටලු සහිත තැන් ඉතා නිරවුල්ව දක්වන්නට විය.මා අහම්බෙන් නවකතාකරුවෙකු වූවෙකි. කම්මැල්ලවීර යනු මට වඩා අත්දැකීම් ඇති නවකතාකාරයෙකි. ඔහුගේ දීර්ඝ විවරණයට සවන් දී සිටි මට එය නිමවූ වහාම හැඟුණේ, කම්මැල්ලවීර නමැති ලේඛකයා කොතරම් හොඳ පාඨකයෙක් ද යන වගයි. දෙවනුව ඔහු ඇසූ පිරූ තැන් ඇති විචාරකයෙකි. තෙවනුව එකම වැඩබිමක සිටින සුහද මිතුරෙකි.කම්මැල්ලවීර අවංක මිනිසෙකු ද වන්නේ ඔහු බොරු වර්ණනාවලින් තොරව ඇත්ත ඇති සැටියෙන් කියනා නිසාය. මා ඔහුගේ අදහස් පිළිගැනීම හෝ නොපිළිගැනීම දෙවැනි කාරණයකි.යථාර්ථ රීතියත් ඉන්ද්‍රජාලික රීතියත් සම්මිශ්‍රණය කළ හැකි ආකාර පිළිබඳ කම්මැල්ලවීර කතා කළේ, ඉසබෙල් අයියන්දේ හා ගාර්ෂියා මාර්කේස් ආදීන්ගේ කෘතී නිදසුන් ලෙස ගනිමිනි.මා මෙය ලියන්නට කම්මැල්ලවීර නිමිති කර ගන්නේ ඔහු මගේ පොත ගැන ගුණදොස් දැක්වූ නිසා නොවේ. එය අප ලේඛක සමාජයෙන් දුරස් වී ගිය නමුත් නැවත ගොඩනඟා ගත යුතු සිරිතක් ලෙස දකිමිනි.පසුගිය සම්මාන උත්සවවලදි, සම්මානයට පාත්‍ර වූ ලේඛකයන්ගේ පුවත්පත් කතාබහෙන් හෙළිවූයේ ඔවුන් තමන් හා තරගවැදි නවකතා, කෙටිකතා හෝ කියවා නොතිබූ බවයි. එසේ නම් ඔවුන් තම කෘතිය පිළිබඳ තක්සේරුවකට එළැඹෙන්නේ කෙසේද? තම ලේඛක සගයින්ගේ නිර්මාණ පිළිබඳ අදහස් දක්වන්නේ කෙසේද?රුසියානු හා ප්‍රංශ සාහිත්‍යයේ ස්වර්ණමය යුගයේදි ප්‍රවීණ ලේඛකයෝ නවක ලේඛකයින්ගේ නිර්මාණ කියවමින් ඔවුනට ලිපි මඟින් තම අදහස් උදහස් දැක්වූහ. ලේඛකයෝත් චිත්‍ර ශිල්පියෝත් සංගීතඥයෝත් නිතර මුණ ගැසී තම ඉදිරි කටයුතු හා නිර්මාණ පිළිබඳ සාකච්ඡා කළහ.ලංකාවේ ලේඛක සබඳතා බිඳ දැමුවේ ගුරුකුල, කල්ලිවාද හා දේශපාලන මතවාද විසිනැයි සිතමි.කලාව යනු සත්‍යයය. සාහිත්‍යය යනු සත්‍යයය. සියලු මතවාදයන්හි අවසාන පරමාර්ථය විය යුත්තේ සත්‍යාවබෝධයය. සත්‍යයෙන් තොර කලාව, රමණීයත්වයෙන් ද තොර බව ටෝල්ස්ටෝයි පැවසීය.ලේඛකයන් අතර කෙරෙන මත ගැටුම් හෝ අදහස් දැක්වීම් තුළින්ද සිදුවිය යුත්තේ සත්‍යයේ රමණීයත්වය මතු කර ගැනීමයි.සිංහල නවකතාව පසුගාමී තලයක පසුවන බව කම්මැල්ලවීරගේ ද අදහසයි. නීරස හෝ දුබල නවකතාවකට සම්මාන දහයක් පිරිනැමුණද, පාඨක ලෝකය තුළ එයට සදාතනික වටිනාකමක් හිමි නොවේ. වැරදි විනිශ්චයයන්ගෙන් හැම විටම සිදුවනුයේ විනිශ්චයකරුවන් නිගරුවට ලක්වීම පමණි.හොඳ ලේඛකයා හැම විටම හොඳ පාඨකයෙකි. “මම ඔබේ හැම වචනයක් ම හොඳින් ඉවසීමෙන් කියෙව්වා.”කම්මැල්ලවීරයන්ගේ එම වදන් මට කිසි දිනෙක අමතක කළ නොහැකිය.සුලබ පැසසුමට මෙන් ම අතාර්තික ගර්හාවට ද මිලක් නියම කෙරෙන අවිචාර සමයක, අමිල විචාරයක රුව - ගුණ එතුළ මම දකිමි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=av12102812</link>
    <topic>චිත්‍රපට බෙදා හැරීම යළිත් රජයට ගත යුතුයි</topic>
    <author>සුමි</author>
    <content>චිත්‍රපට බෙදා හැරීම යළිත් රජයට ගත යුතුයිඅර්ජුන් කමලනාත්අර්ජුන් කමලනාත් ජනපි‍්‍රය නළුවෙක් මෙන්ම චිත්‍රපට අධ්‍යක්ෂවරයෙක් හා නිෂ්පාදකවරයෙක් ද වෙයි. ඔහුගේ කුලුඳුල් චිත්‍රපට නිර්මාණය ‘ඉගිල්ලෙන්න ඇයි දඟලන්නේ’ ළඟදීම තිරගත වීමට නියමිතය. මේ, සමකාලීන සිනමා කර්මාන්තය අළලා අර්ජුන් සමඟ කරන්ට යෙදුණු කතාබහකි.සනත් ගුණතිලක හා රවින්ද්‍ර රන්දෙනිය හැරුණුකොට අපේ සිනමා කර්මාන්තයේ ප්‍රශ්න ගැන කතා කරන එකම චිත්‍රපට නළුවා බවට අද පත්වෙලා ඉන්නෙ ඔබ.ඒක එහෙම යැයි මමත් හිතනවා. ඊට හේතුව මම සිංහල සිනමාවට ඕනැවට වඩා ආදරය කිරීම. හුඟක් නළු නිළියන්ට මේ ක්ෂේත්‍රය ගැන පොදු හැඟීමක්, ආදරයක්, භක්තියක් නැහැ. ඔවුන් රඟපෑවා; ගෙදර ගියා. එච්චරයි. රඟපාන්න චිත්‍රපට නැත්නම් මෙගා ටෙලි නාට්‍යයක හරි රඟපානවා. එහෙම සිස්ටම් එකක් අද තියෙන්නෙ. සිංහල සිනමාව ගැන මට තියෙන්නේ ඇම්මක්. ඒ ඇම්ම දැන් මටම කරුමයක් වෙලා.ඉස්සර නම් නළු නිළි හවුල් තිබුණා; චිත්‍රපට නිෂ්පාදක බලමුළු තිබුණා?තමන්ගේ චිත්‍රපටයක ප්‍රදර්ශනය ළංවෙනකොට කවුරුත් සංගම්, බලමුළු දාගෙන කෑගහනවා. චිත්‍රපටය ආපුවම ගාණ කඩා ගන්නවා. ඊට පස්සේ ඔය මොන පොදු හවුලක්වත් නැහැ.අද චිත්‍රපට කර්මාන්තයේ යථාර්ථය මොකද්ද?අද චිත්‍රපට 50 ක 60 ක පෝලිමක් දක්නට ලැබෙනවා. අද හදන චිත්‍රපටයක් තිරගත කරන්න වෙන්නෙ 2016 දී. ඉතිං ආයෝජකයන් චිත්‍රපට නිෂ්පාදනයට එක්වන්නේ නැහැ. මොකද; ඔවුන්ට ඕනැතරම් වෙනත් ආයෝජන අවස්ථා තියෙනවා. මට නම් පේන විදියට මෙහෙම ගියොත් තව අවුරුදු 10 ක් යනකොට සිංහල සිනමාව කියා දෙයක් නැත්තටම නැතුව යාවි.මොකද්ද මේ පෝලිමට බලපාලා තියෙන්නේ?චිත්‍රපටයක පිටපත් 50 ක් මුද්‍රණය කරලා දවස් 100 ක් දුවාගන්න කොට අනිත් චිත්‍රපට පෙන්වන්නේ කොහෙද? ඒකයි මේ ප්‍රශ්නයට හේතුව. මෙතැන තියෙන්නේ තනිකරම ආත්මාර්ථය. අද වෙනකොට අපේ සිනමාව තියෙන්නේ ප්‍රපාතයක ගැට්ටේ. අපේ සිනමාව වළ පල්ලට දාලා ‘ආසියාවේ ආශ්චර්ය’ ගොඩනඟන්න බැහැ.සිනමා කර්මාන්තය ගැන ජනාධිපතිතුමාගේ විශේෂ අවධානයක් තියෙනවනේ?අපේ ප්‍රශ්නවලට විසඳුම් දෙන්න ඉන්න එකම උත්තමයා එතුමා විතරයි. ඒත් එතුමා වටේ හැමදාම ඉන්න ‘සෙට්’ එකත් එක්ක මේ ප්‍රශ්න ගැන කතා කරලා තවදුරටත් වැඩක් නැහැ. ඒ අය පැටිස් කනවා; තේ බොනවා, ගෙදර යනවා. බලනකොට වෙච්ච දෙයක් නැහැ. අපි ජනාධිපතිතුමන්ගෙන් ඉල්ලා හිටිනවා ඔය සෙට් එකත් එක්ක කතා කළා දැන් ඇති, කරුණාකරලා දෙවැනි පෙළත් එක්ක කතා කරන්න කියලා.ඇයි පාර්ලිමේන්තුවෙත් ඉන්නවනේ, සිනමා කර්මාන්තයට සම්බන්ධ අය?ඒ අය මොනවද සිනමාවේ ප්‍රශ්න ගැන කතා කරලා තියෙන්නෙ කියලා මට කියන්න.චිත්‍රපට සංස්ථාවෙන් දැන් මොනව ද වෙන්නෙ?කොහොමද සභාපතිවරයෙක් ඉන්නෙ? එයා අද ඉන්නවා; හෙට නැහැ. ඕවා දේශපාලන පත්වීම්නේ. අඩුම ගාණේ සභාපතිවරයෙක් අවුරුදු තුනක්වත් එක දිගට ඉන්න එපායැ. ඊත් වඩා හොඳ දේ තමයි චිත්‍රපට කර්මාන්තය වෙනුවෙන් ජාතික ප්‍රතිපත්තියක් සම්පාදනය කිරීම. එතකොට කවුරු ආවත්, කොච්චර කාලෙකට ආවත් කාටත් ඒ ප්‍රතිපත්තිය මත පිහිටලයි වැඩ කරන්න වෙන්නේ.චිත්‍රපට බෙදා හැරීම දැන් තියෙන්නේ පෞද්ගලික අංශයේනේ. ඔබ හිතනව ද පෞද්ගලික අංශයෙන් සිංහල සිනමාවට යහපතක් වෙනවා කියලා.යහපතක් වෙලා තියෙන්නේ සිනමාවට නෙමෙයි. ඔය කියන පෞද්ගලික අංශයේ බෙදාහරින සමාගම්වලටයි. ඒ අය තමයි ගොඩ ගිහින් තියෙන්නේ. සමහර සමාගම් චිත්‍රපට ප්‍රදර්ශනයෙන් 55% ක් ගන්නවා. ඉතිං නිෂ්පාදකවරයාට ඉතිරි වෙන්නේ කීය ද? චිත්‍රපට සංස්ථාව යටතේ බෙදාහැරීම තිබ්බ යුගයේ මේ වගේ දේවල් වුණේ නැහැ. එතැන ක්‍රමවේදයක් තිබුණා. නිෂ්පාදකවරු තව තව චිත්‍රපට හැදුවා.ඇයි චිත්‍රපට සංස්ථාවටත් ප්‍රදර්ශන මණ්ඩලයක් (රිද්මා) තියෙනවා නේද?තියෙනවා. ඒත් ඔබ දන්නව ද ඔවුන්ට කොළඹ නගරයේ එක සිනමාහලක්වත් නැහැ.එතකොට ඔබ හිතන්නේ චිත්‍රපට බෙදාහැරීම නැවතත් රජයට ගත යුතුයි කියල ද?අනිවාර්යයෙන්ම. හැබැයි හරි නීති රාමුවක් යටතේ, අදට ගැළපෙන ක්‍රමවේදයකට අනුව එය පවත්වගෙන යා යුතුයි කියන මතයේයි මම ඉන්නේ.සාමාන්‍යයෙන් රාජ්‍ය අංශයේ තියෙන්නේ නාස්තිය, දූෂණය, අකාර්යක්ෂමතාව, නිලධාරීවාදය නේද?ඔව් නිලධාරීවාදය තදින්ම තියෙනවා. සමහර චිත්‍රපටවල ඩබිං කරන කොටම රිලීස් ලෝන් එක දීලා ඉවරයි. එවැනි අක්‍රමිකතා සිද්ධ වෙනවා. ඒත් සාපේක්ෂව ගත්තම තවමත් රාජ්‍ය අංශය හොඳයි. රාජ්‍ය බැංකු, රාජ්‍ය රක්ෂණ, රජයේ රෝහල්, ආණ්ඩුවේ ගමනාගමන සේවා ගැන ජනතාව අතර තවමත් කිසියම් විශ්වාසයක් තියෙනවා.අද සිනමාහල්වලට ගොස් චිත්‍රපට නරඹන පේ‍්‍රක්ෂක පිරිස අඩු වෙලා ද? එහෙමත් නැත්නම් වැඩි වෙලා ද? මොකද්ද ඒ සම්බන්ධයෙන් ඔබේ අත්දැකීම්?චිත්‍රපට බලන්න පේ‍්‍රක්ෂකයෝ ඉන්නවා. ඒත් තියෙන සිනමාහල් සංඛ්‍යාව ප්‍රමාණවත් නැහැ. දැනට තියෙන්නේ සිනමාහල් 125 ක් පමණ ප්‍රමාණයක්. එයිනුත් සිනමාහල් 100 ක් විතරයි සාර්ථකව පවත්වගෙන යන්නේ. දැන් බලන්න බිබිලේ කියන්නේ වැඩිම සිංහල ජනගහනයක් ඉන්න ප්‍රදේශයක්. ඒත් ඒ ගමට සිනමාහලක් නැහැ.පස්සර දී මට ළමයි 300 ක් එක්ක කතා කරන්න ලැබුණා. ඔවුන්ගෙන් සිනමාහලකට ගිහින් චිත්‍රපටයක් බලපු ළමයි අත උස්සන්න කියලා කිව්වම දෙන්නයි අත ඉස්සුවේ. අද හුඟ දෙනෙක් සිංහල චිත්‍රපට බලන්නේ ඩී වී ඩී වලින්.ඔබ දන්නවද ‘සුදු හංසි’ චිත්‍රපටයේ ඩී වී ඩී 20දාහකට වඩා ප්‍රමාණයක් විකිණිලා තියෙනවා. ‘කිව්ව ද නහී නොකිව්ව ද නහී’ චිත්‍රපටයත් එහෙමයි.ඇයි ළඟදි සිනමාහල් 200 ක් හදන්න ඉන්දියාවෙන්ඕර්‍ණධ් ව්‍යාපෘතියක් ආවේ. ඒකට මොකද වුණේ?සිනමා කර්මාන්තයේ ඉන්න සමහර ලොක්කෝ ජරාව ඉල්ලපු නිසා ඒ ව්‍යාපෘතිය ඇණහිටියා. ඒ ලොක්කන්ට ඕනැ සිනමාව දියුණු කරන්න නෙමෙයි. මොකකින් හරි ගාණ කපා ගන්න.සමහර සිංහල චිත්‍රපටවලට තිබෙන නිර්මාණාත්මක දුර්වලකමුත් මේ සිනමා අර්බුදයට හේතු වෙලා තියෙනවා.ලංකාවේ වැඩිම වියදමක් දරලා හැදුවයි කියන චිත්‍රපටය මං බැලුවා. ඒක බල්ලෙකුට බලන් ඉන්න බැහැ. ඒ තරමටම ලැජ්ජයි. වියදම් කරපු මුදල ඒ චිත්‍රපටයෙන් පේන්නේ නැත්නම් චිත්‍රපටයෙන් වැඩක් නැහැ.මට හිතෙන විදියට ඒ ගොල්ලෝ වියදම් කරලා තියෙන්නේ වෙන වෙන ‘ආතල්’ ගන්න වෙන්න ඕනැ. ඒකත් බජට් එකට දාලා වෙන්නැති.කොහොම හරි දැන් අපේ කතාවෙන් පැන නඟින අවසාන විසඳුම චිත්‍රපට බෙදාහැරීම ආයෙත් චිත්‍රපට සංස්ථාවට ගන්න ඕනැ කියන එකයි?ඔව්. ඒක තමයි දැනට පේන විසඳුම. පෞද්ගලික අංශය අසාර්ථකයි කියන එක (සිංහල සිනමාවට සැලසෙන යහපත සම්බන්ධයෙන්) දැනටමත් ඔප්පු වෙලා ඉවරයි.සුමිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=av12102813</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමවිජේ මල්ලිට මේ දවස්වල හෝ ගාලා කෝල්ස් එනවාබබාලගෙ කේසස් ගැන. බබාල කිව්වමත් ඉතින් ඔය, කෑගල්ල පැත්තෙ අම්ම කෙනෙක් එක පාර ඩිලිවර් කරපුක්වින්ටුෂ්ලිකේට් බබාලා ගේ කේස් එක වගේ වාසනාවන්ත ඩිලිවරි කේසස් ගැන නෙවෙයි මේ කෝල්ස් දීල අහන්නෙ. ඒගොල්ලො කියන්නෙ රසඳුන ටැබ්ලොයිඩ් එකේ යනබබාලගෙ ස්ටෝරිය එහෙම කියවල බලල විජේ මල්ලිට හිතෙන දේ ලියන්න කියලයි. අනේ ඔය බබාලගෙ බබා පාට්ස් ගැන එතකොට ප්‍රොෆෙසෝරි ලොකු බබාලගෙ පොඩි බබා කෑලි ගැන ලිව්ව කියල මොන වැඩක්ද කියලත් විජේ මල්ලිට වෙලාවකට කල්පනා වෙනවා. ඒ වුණත් විජේ මල්ලිගෙ ෆෑන්ස්ලගෙ පොපියුලර් රික්වෙස්ට් එක නිසා ‘රසඳුන’කියවලා, මෙලෝ දෙයක් නොදන්න තාම ජංගියෙ චූ දාගන්න තොත්ත බබෙකුගෙ කතාවකුත් මීටර් වුණානේ. ‘මට දුන්නා මං ගත්තා කිව්වත් එකයි ඒගොල්ලො දුන්නා මේගොල්ලො ගත්තාකිව්වත් එකයි. ඒකත් හරියට සැමුවෙල් ඇනස්ලි බර්ටිගෙ විනෝද සමයෙ අහපු “මට ඌ ගහනව ඌ මට ගහනව“ වගේ පොපියුලර් ජෝක් කෑල්ල වගෙයි. ඔය දුන්න නිසා ගත්ත කියන තොත්ත බබාල ගැන දුකේ බෑ මෙයාලා. ඒකත් හරියට එයා ගන්න කියනවා මම එපා කියනවා ජාතියෙ කතාවක් නේ. මේක නම් එහෙම එකක් නෙවි. එයාල ගන්න කිව්වා. මමත් හා කියල ගත්තා ජාතියෙ එකක්. විජේ මල්ලිට මේ තොත්ත බබාලා ගැන දුකයි කියන්නෙ ග්ලිසරින් නැතුවම ඇස් දෙකේ කඳුළු පිරෙනවා මේගොල්ලො හොයා ගන්න අලුත්ම අලුත් මාර දේවල් නිසා. මේ තොත්ත බබාලා කියන්නෙ ධ්ඉඕව් අංකයක් ගන්න පරිගණකයෙන් හදපු පිටපත් පහක්ම දුන්න කියලා. ඕන්න ලොක්කා, ලොක්ක කිව්වෙ ලයිබ්‍රරි සර්විසස් බෝඩ් එකේ ලොක්කට. දෙන්නකො උත්තර. ධ්ඉඕව් නම්බර් එක ගන්න පිටපත් පහක් ඕන කියල තියෙන සර්කියුලර් එක හරිචක්රලේඛෙ හරි අපිටත් පෙන්නනවද හුදී ජන පහන් සංවේගය වගේ එකක් සඳහා. මොකද අපිත් ඔය අවුරුදුහතරකට පහකට වතාවක් හරි ඔය නොම්මරේ ඉල්ලගෙන ඔය මණ්ඩලේට යන එන නිසා. අනේ අපෙන් නම් මේ සම්මජාතියෙදි ඔය ධ්ඉඕව් ගන්න පිටපත් ඉල්ලලා නම් නැහැ.කවුද දන්නෙ තොත්ත බබාල ගියාම එහෙම පිටපත් පහක්ඉල්ලනවද කියලා. වැඩේ අංජබජල්. ලියන්න කියන්න කතා කරන්න හැදුවද කට්ටිය ඔක්කොමල හොරු සමඟ හෙලුවෙන් ඩ්‍රාමා එක ඇක්ට් කරනවා. ප්‍රසන්නගෙ හොරු සමඟහෙලුවෙන් මොන ඩ්‍රාමා එකක්ද මේ මරදාන එවෝඩ්ස්තෝරපු ප්‍රොෆෙසෝරිලා දෙන ඉන්ටවීව්ස්, දෙනපොර ටෝක්ස්, එතකොට ජයකොඩි නෝනලාගෙචැලෙන්ජස්, රෝසමල් කට්ටියගෙ ළාමක ටිං ටිං කතා එක්ක කියලයි විජේ මල්ලි කල්පනා කරන්නෙ. එක පැත්තකින් මේ තොත්ත බබාලා බබා ටෝක්ස් දෙනකොට තවත් පැත්තක තොත්තම තොත්ත බබාල දෙන්නක් හරියට සමනලයො වගේ මාර ගේමක් දුන්න කියල ආරංචි වුණා විජේ මල්ලිට.ඒ දෙන්නත් එසේ මෙසේ බබාල නම් නෙවි. විජේ මල්ලිටඔක්තෝබර් 17 රෑ ආපු එස්එම්එස් එකකින් තමයි මේ තොත්ත බබාලගෙ සීන් එක අහුවුණේ. එස්එම්එස් එකේ තිබුණෙ මෙහෙමයි. බුක් ලෝන්ච් එකක් නොකරන්නෙ කොහොමද කියල ඉගෙන ගන්න ඕන නම් ඇවිල්ල බලන්න කියලයි තිබුණෙ. කතාබහ (11) එකොළහක් මියුසික් කෑලි 10ක් පැය පහක් තිස්සේ අහන්න තියාගෙන හිටපු වයස අවුරුදු 93ක් වෙච්ච අපේ ඩොක්ටර් ලෙස්ටර් ගැන මාර දුකයි කියලයි විජේ මල්ලිගෙ එස්එම්එස් එකේ තිබුණෙ. මේ තොත්ත බබා ඩබල හිතාගෙන ඉන්නෙ ඒ ගොල්ලො පත්තරවලට ලියපුව ප්‍රින්ට් කරල ගැහුවම ඒව කියවන්න කට්ටිය අපේ රටේ ඉන්නව කියලා. ඩබලටම කියන්න තියෙන්නෙ සොරි ඩොට් කොම් කියලා. මොකද අපේ රටේ ඉංග්‍රීසි කොලම්ස් කියවනපාඨකයො තාමත් ඔය තොත්ත බබාලගෙ සයිස් එකටවැටිල නැති නිසා. ඒගොල්ලන්ට තාම පුළුවන්අජිත් සමරනායකලගෙ, හත්තොටුවෙගමලගෙ,නිහාල් රත්නායකලගෙ, පිලිප් කුරේලගෙ, ඩී.සී.රණතුංගලගෙ කොලම් එකකයි තොත්ත බබාලගෙ කෝලම් එකකයිවෙනස තේරුම් ගන්න. අය්යෝ සිරිසේන කියලාටයි මහත්තයා නිතර කිව්ව වගේ අය්යෝ තොත්ත බබාලා කියල විජේ මල්ලි කිව්වා කට්ටියටම. කට්ටිය ඔහොමම යං.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=av12102814</link>
    <topic>ටෙලිනාට්‍යය මෙගා වුණත් කතා කරන්නේ මිනිස්කම ගැනයි</topic>
    <author>ඉනෝකා පෙරේරා බණ්ඩාර</author>
    <content>ටෙලිනාට්‍යය මෙගා වුණත් කතා කරන්නේ මිනිස්කම ගැනයිවාණිජත්වයෙන් කැළැඹුණු තරගකාරී සමාජයක මානව සබඳතා ගිලිහී යාමේ යථාර්ථය, කුඩා ම ඒකකය වන පවුලට ද අනිසි බලපෑම් ඇති කරයි. මා පිය දූදරු වැඩිහිටි සබඳතා අහසට පොළොව මෙන් ඈත්ව යන්නේ එහි එක් ප්‍රතිඵලයක් ලෙස ය.වාණිජත්වයට උචිත ලෙස මුහුණ දෙන පන්ති භේදයෙන් හෝ වයස් භේදයෙන් තොර වූ සමීපස්ථ මානව සබඳතාවක් ගොඩනැඟීම සඳහා අහසත් පොළොවත් යා කරන ක්ෂිතිජ රේඛාවක් වෙනුවෙන් ගැයෙන සෙත් කවියයි.... ‘තූර්යා’.මේ දිනවල ස්වර්ණවාහිනියේ දිග හැරෙන ‘තූර්යා’ කතා සංකල්පය එලෙස අර්ථ දක්වන රවීන්ද්‍ර විජේරත්න, එහි අධ්‍යක්ෂවරයායි. සුසිල නිෂ්පාදනයක් ලෙස ඔහු අධ්‍යක්ෂණය කළ ‘තූර්යා’ පිළිබඳ මේ කතා බහ ගොඩනැඟෙන්නේ කොටස් සියය පසු කළ ප්‍රීතිය ද සමඟ ය.මෙගා රැල්ලක් අතර ‘තූර්යා’ වෙනස් වන්නේ කොහොමද...දීර්ඝතම ටෙලිනාට්‍යයක් සාර්ථක ලෙස සමාජගත කරන්නේ කෙසේ ද කියන අතීත අත්දැකීම් මතයි ‘තූර්යා’ ගොඩනැඟෙන්නේ. ඒ නිසා රැල්ලට යන තවත් එක් ටෙලිනාට්‍යයක් පමණක් නෙවෙයි ‘තූර්යා’. ඉහත කී කතා සංකල්පය ඔස්සේ ටෙලිනාට්‍යය පුරාවට අපි මනුස්සකම් ඉස්මතු කරනවා. ගිලිහී ගිය පවුල් බැඳීම් යළි ගොඩනැඟිය යුතු බව මතක් කරනවා.මොනවද ඔය කියන අතීත අත්දැකීම්...සුසිල නිෂ්පාදනයක් ලෙස මා අධ්‍යක්ෂණය කළ ‘ජීවිතය ලස්සනයි’ ටෙලිනාට්‍යය තමයි ශ්‍රී ලංකාවේ නාට්‍ය කණ්ඩායමක් කළ පළමු මෙගා නාට්‍යය. දෙබස්කැවූ හින්දි නාට්‍යවලට ප්‍රේක්ෂකයෝ ඇලී ගැලී සිටි යුගයකයි අපි ‘ජීවිතය ලස්සනයි’ කොටස් 404 ක් කළේ. ඒ කාලෙ හැටියට ඒක බොහොම අභියෝගයක්. හුඟ දෙනෙක් කිව්වා මේක කරන්න බැහැ කියලා. ඒත්, අත්හදා බැලීම් ගණනාවක් කරලා, පවුලේ සොඳුරු කතාවක් වෙත ප්‍රේක්ෂකයා යළි අද්දවා ගැනීමේ අසීරු ප්‍රයත්නය අපි ජයගත්තා. ඊට පස්සෙ තමයි හින්දි රැල්ලෙ වෙනුවට දේශීය මෙගා රැල්ලක් බිහිවුණේ. ‘අපි අපි වගේ’, ‘පවනි’ (කොටස් 100) ‘රුවන් මාලිගා’ (කොටස් 530) සුසිල නිෂ්පාදන ලෙස මා අධ්‍යක්ෂණය කළ දීර්ඝතම ටෙලිනාට්‍ය. කොටස් 250 ක් දක්වා දිවෙන ‘තූර්යා’ වෙත එන්නෙ ඉන්පස්සෙ.කිව යුතු විශේෂම දේ තමයි මේ ටෙලිනාට්‍ය හැම එකකම කතා තේමා වෙනස්. චරිත සොබා වෙනස්.සුසිල නිෂ්පාදන පිළිබඳ ඔබට අභිමානයක් ඇති හැඩයි...ඇත්තටම. ශ්‍රී ලාංකේය ටෙලිනාට්‍ය වංශ කතාවේ යම් සන්ධිස්ථානයක් සටහන් කළ ‘දූ දරුවෝ’ ටෙලිනාට්‍යයෙන් පටන් ගෙන ‘යශෝරාවය’, ‘සත්පුර වැසියෝ’, ‘සෙනෙහෙවන්තයෝ’, ‘නෑදෑයෝ’, ‘සිටුවරයෝ’ පසුකර ‘අමන්දා’ දක්වා ඒ සුසිල අභිමානය විහිදෙනවා. නාලන් මෙන්ඩිස් අධ්‍යක්ෂණය කළ ඔය බරක් ඇති ටෙලිනාට්‍ය පෙළේ ම වගේ සහාය අධ්‍යක්ෂවරයා වීමේ භාග්‍යය මට උදා වුණා. නාලන් මෙන්ඩිස් මහත්මයාගේ ගෝලයකු වීම මට අභිමානයක්.අද අධ්‍යක්ෂවරයකු සේ මා යම් තැනෙක ඉන්නවා නම් ඒ ගෞරවය ඔවුන්ට හිමි විය යුතුයි. ඒ අත්දැකීම් නොවන්නට මෙවැනි අතිශය තරගකාරී යුගයක ‘තූර්යා’ වැනි නාට්‍යයක් වෙත ප්‍රේක්ෂකයන් ඇඳ බැඳ තබා ගන්නට හැකි වන්නේ නැහැ.එක් නාළිකාවක ‘රුවන් මාලිගා’ විකාශය අතරතුරයි, තවත් නාළිකාවක ‘තූර්යා’ විකාශය ඇරැඹෙන්නේ...ඔව්. ඒ වනවිට ‘රුවන් මාලිගා’ අතිශය ජනප්‍රිය වූ යුගය. ඒ ගුණාත්මක භාවය අභිභවා යන ලෙසින් ‘තූර්යා’ නිර්මාණය කිරීමේ විශේෂ අභියෝගයක් අප වෙත තිබුණා. මොකද දෙකම සුසිල නිෂ්පාදන නිසා.මතුපිටින් මේ ටෙලිනාට්‍යයේ දකින හැම චරිතයක් තුළම තිබෙන්නේ ඊට හාත්පස වෙනස් වූ අභ්‍යන්තරයක්.ඒක තමයි සාමාන්‍ය මිනිස් ගති සොබාවක්. මෙහි ජයසේකර අපෝන්සු, ‘සොයිසා’ කියන මිනී පෙට්ටි කඩ කාරයා.පිටස්තර චරිතය එය වුවත් ඔහුගේ අභ්‍යන්තර අරගලය වන්නේ සිය දරුවන්ගේ අනාගතය ගොඩනඟන්නට අපමණ වෙහෙසක් දරන පියකුගේ භූමිකාව.සෑම චරිතයක් ම ගලා යන්නේ මතු පිටින් වැසී ගිය එවැනි භූමිකාවක් සමඟ.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=av12102815</link>
    <topic>ශ්‍රී ලංකාවේ හැදූ ‘ශ්‍රී සිද්ධාර්ථ ගෞතම’</topic>
    <author>හේමාලි විජේරත්න</author>
    <content>ශ්‍රී ලංකාවේ හැදූ ‘ශ්‍රී සිද්ධාර්ථ ගෞතම’ජනවාරියේ තිරයටමේමීට වසර 2600 ට ප්‍රථම ඉන්දියාවේ කපිලවස්තු පුරයේ සුද්ධෝදන රජතුමාගේ මාලිගයයි. සමස්ත ලෝක වාසීන්ගේ ම හිතසුව පිණිස කටයුතු කළ ශ්‍රී සිද්ධාර්ථ ගෞතමයන් වහන්සේගේ මවුකුස පිළිසිඳීමේ සිට ගිහිගෙය හැරයාම දක්වා වූ සුවිශේෂී සිද්ධි සනිටුහන් වූ ඓතිහාසික පුරවරයයි. මේ සියල්ල අද අපි මවාගත යුත්තේ ඉන්දියාවේ දැනට දක්නට ඇති නටබුන් හා බුද්ධ චරිතයේ එන ඇතැම් ලක්ෂණ ආශ්‍රයෙනි.එහෙත් දැන් අප පිවිස සිටින්නේ එසේ මවාගත් ලෝකය සැබෑවක් ලෙස ප්‍රතිනිර්මාණය වූ පුරවරයකට ය. එහෙත් මෙය කපිලවස්තු පුරය නම් නොවීය. එදා කපිලවස්තු මාලිගය මෙදා ඉදිවූයේ ශ්‍රී ලංකාවේ කැලණිය ප්‍රදේශයෙ මානෙල්වත්ත විහාර භූමියේ ය. එහි ඇතුළත ස්වරූපය ඉදිවූයේ බත්තරමුල්ල පැලවත්ත ප්‍රදේශයේ පිහිටි අක්කර එක හමාරක් පමණ වූ භූමි භාගයක ය. මේ ඉදිකිරීම් කුමක් සඳහා ද? සැබැවින් ම මෙය සමස්ත ලෝකවාසී ජනතාවටම වැදගත් පණිවුඩයක් රැගෙන එන අසිරිමත් මංගල්‍යයක් ලෙස සඳහන් කළහොත් එය වැරදි නොවනු ඇත.ම් සියල්ල සකස් වූයේ ‘ශ්‍රී සිද්ධාර්ථ ගෞතම’ සිනමා පටය වෙනුවෙනි. ‘ශ්‍රී සිද්ධාර්ථ ගෞතම’ සමන් වීරමන්ගේ අධ්‍යක්ෂණයකි. එය නවීන් ගුණරත්න ගේ නිෂ්පාදනයක් වන අතර ජෙෆ් ගුණවර්ධනගේ සම නිෂ්පාදනයකි. මේ චිත්‍රපටය පිළිබඳ බොහෝ තොරතුරු දැනගනු අටියෙන් පසුගිය දිනක මෙහි අධ්‍යක්ෂ සමන් වීරමන් මුණගැසුණෙමු.‘ශ්‍රී සිද්ධාර්ථ ගෞතම’ චිත්‍රපටය නිර්මාණය කිරීමේ පසුබිම කුමක්ද?2007 අවුරුද්දේ මම ජාතික චිත්‍රපට සංස්ථාවේ සාමාන්‍යාධිකාරිවරයා විදියට කටයුතු කරන අවදියේ තමයි මේ පිළිබඳ පළමු යෝජනාව ගෙන ආවේ. ‘ආසියානු ආලෝක පදනමේ’ සභාපති නවීන් ගුණරත්න මහතාට මම යෝජනා කළා බුදුරජාණන් වහන්සේගේ උත්පත්තියේ සිට බුද්ධත්වය දක්වා චිත්‍රපටයක් හදමු කියලා. ඔය යෝජනාව කරලා සුමානයකට විතර පස්සෙ ලංකාවට ආවා ජාත්‍යන්තර කීර්තියට පත් ඉන්දීය චිත්‍රපට අධ්‍යක්ෂවරයකු වන ශ්‍යාම් බෙනගල්. අපිත් සමඟ මේ චිත්‍රපටය කරමු කියලා ඔහුට යෝජනා කළා. ඒ වෙනවිට අපේ අතේ තිබුණු පිටපත බලලා ඒක සුදුසු නෑ කියලා අලුත් පිටපතක් ලියන්න ඔහු යෝජනා කළා. ඉන්දීය තිරනාටක රචකයෙකු වන අතුල් තිවාරි තමයි ඒ සඳහා ඔහු යෝජනා කළේ. ඔහු ලංකාවට ගෙන්වගෙන අපි තිරපිටපතක් ලිව්වා. නමුත් අපේ උපදේශක මණ්ඩලයේ සිටි මහාචාර්ය බෙල්ලන්විල විමලරතන හිමි, මහාචාර්ය කොල්ලුපිටියේ මහින්ද සංඝරක්ඛිත හිමි ඇතුළු මණ්ඩලය ඒ තිරපිටපතත් අනුමත කළේ නෑ.ඊට පස්සේ ආචාර්ය වල්පොල පියනන්ද හිමි අපිට ඇමරිකානු තිර රචකයෙකු හඳුන්වා දුන්නා. ඔහු ලියූ තිර රචනයක් අනුමත වුණේ නෑ. මේ අතර අපේ කණ්ඩායමට තාක්ෂණික උපදේශක වශයෙන් චන්ද්‍රන් රත්නම් එකතු වුණා. මම දවසක් අපේ පිරිසගෙන් ඇහුවා බලංගොඩ ආනන්ද මෛත්‍රිය හාමුදුරුවන් ලියූ ‘ශ්‍රී සිද්ධාර්ථ ගෞතම’ පොත ආශ්‍රය කරගෙන තිරපිටපතක් ලිව්වොත් නරකද ? කියලා. ඒ අනුව ඒ ආශ්‍රයෙන් පළවැනි පිටපත සිංහලෙන් ලිව්වා.මහාචාර්ය නිමල් සිල්වා මේ පිටපත බලල කිව්වා මේ පාර නම් අපේ සිද්ධාර්ථ කුමාරයා ගැන තිර පිටපතේ තිබෙනවා කියලා. ඒ අනුව එඩ්වින් ආරියදාස මහතාත් සම්බන්ධ කරගෙන තිරපිටපත සංවර්ධනය කළා. ඒ තිරපිටපත 2600 ශ්‍රී සම්බුද්ධත්ව ජයන්ති ජනාධිපති කාර්ය සාධක බළකායට පත්කර ගෙන හිටපු ස්වාමීන්වහන්සේලා 26 දෙනෙක් මේ කතාව අනුමත කළා. මේ කතාව ඡායාරූප 308 කින් ඉදිරිපත් කරල තමයි මණ්ඩලයේ අනුමැතිය ගත්තේ.මේ චිත්‍රපටය සඳහා පසුබිම් වූයේ මීට වසර 2600 කට පෙර ඉන්දියාවයි. පසුතල නිර්මාණය කිරීමේදී මේ අභියෝගය බාරගත්තේ කොහොමද?“ඇත්තටම ඒක විශාලම අභියෝගයක් තමයි. මේ සඳහා ලංකාවේ සුප්‍රකට ගෘහ නිර්මාණ ශිල්පියෙකු හා ඉංජිනේරුවකු වන නවීන් ගුණරත්න මහතා මෙහි නිෂ්පාදක වශයෙන් කටයුතු කිරීම ලොකු ශක්තියක් වුණා. ඔහු ඔහුගේ ප්‍රධාන ගෘහ නිර්මාණ ශිල්පී රොෂාන් චන්ද්‍රරත්න සමඟ වසර 2600 ට පෙර නේපාලයේ තිබූ කපිලවස්තු මාලිගය ප්‍රතිනිර්මාණය කරන්නට සැලසුම් ඇන්දා. එය නිවැරදිද කියලා බලාගෙන නේපාලයට ගිහින් එහි ප්‍රධාන පුරාවිද්‍යාඥයා වූ වසන්ත් බිදාරි මුණ ගැහිලා සාකච්ඡා කළා. ඔහු ලංකාවට ගෙන්වාගෙන ඒ සැලසුම් අනුමත කරගත්තා. ජනාධිපතිතුමාගේ උපරිම සහයෝගයන් මේ සඳහා ලැබුණා. මාලිගා ඉදිකරන්නට ඉඩකඩ අවශ්‍ය නම් පිළියන්දල මඩපාත බෞද්ධ මධ්‍යස්ථානයත් සඳහා වෙන් කළ ඉඩම යොදාගන්න කියලත් එතුමා කිව්වා.කැලණිය මල්වතු විහාරයේ විහාරාධිපති බෝදාගම චන්දිම නායක හාමුදුරුවන් එකඟ වුණා. අපේ සැලසුම් වලට අනුව කපිලවස්තු මාලිගය කැලණිය මානෙල්වත්ත විහාරයේ අක්කර 08 ක භූමි භාගයක ඉදිකරන්න. දින 72 ක් ඇතුළත ඒක නිර්මාණය කළා. ඒ සඳහා පිරිවැය බෝදාගම හිමියන් තායිවාන් බෞද්ධ දානපතියන්ගෙන් ලබාගත්තා.ඔය අතරම නවින් ගුණරත්න මහතා සතු පැලවත්ත අක්කර 1 1/2 ක භූමි භාගයක කපිල වස්තු මාලිගයේ අභ්‍ය්‍යන්තර කොටස් ඉදිකළා. මේ විදියට තමයි ‘ශ්‍රී සිද්ධාර්ථ ගෞතම’ චිත්‍රපටය සඳහා පසුතල ඉදිවුණේ.මේ චිත්‍රපටය සඳහා නළු නිළියන් තෝරා ගත්තේ කොහොමද?අපි මුලින් සැලසුම් කරගෙන හිටියේ මේ චිත්‍රපටය ජාත්‍යන්තර චිත්‍රපටයක ස්වරූපයෙන් කරන්න. ඒක පමා වුණු නිසා මම යෝජනා කළා ඉස්සරලා අපි ලංකාවේ කරමු කියලා. ජාත්‍යන්තර චිත්‍රපටය කරනවා නම් අපි තීරණය කරගෙන හිටියේ සිද්ධාර්ථ චරිතය, යශෝදරා චරිතය, මහාමායා චරිතය සඳහා ඉන්දියාවේ උත්තර් ප්‍රදේශයෙන් නළු නිළියන් තෝරා ගන්න. ඒ අනුව අපි දිල්ලියට ගිහින් තුන් සියයකට අධික තරුණ තරුණියන් අතරින් නළු නිළියන් කිහිප දෙනෙක් තෝරාගත්තා. නළු නිළියන් සම්බන්ධීකරණය කිරීමේදී කෞශල්‍යා වික්‍රමසිංහ අපට සහාය වුණා.ඒ අනුව අපි සිද්ධාර්ථ කුමාරයා සඳහා ගගන් මලික්, යශෝදරා දේවිය සඳහා අන්චල් සිංග්, මහාමායා දේවිය සඳහා අංශු මලික්, දේවදත්ත චරිතය සඳහා ගෞතමි ගුලාම් (Bombay) තෝරාගත්තා. ප්‍රජාපතී ගෝතමිය ගේ චරිතයට ඇමෙරිකාවේ ජීවත්වන ශ්‍රී ලාංකේය තරුණියක් වන ඇන්ජි පෙරේරා තෝරාගත්තා.ලංකාවේ නළු නිළියන් මේ සඳහා සම්බන්ධ කරගත්තේ කොහොමද?අනෙකුත් සියලු චරිත සඳහා අපි ලංකාවේ නළු නිළියන් තෝරා ගත්තා. ඒ අනුව සුද්ධෝදන රජතුමා ගේ චරිතය රන්ජන් රාමනායකත්, සුප්‍රබුද්ධ රජු ලෙස ඩග්ලස් රණසිංහත්, නන්ද කුමරු ලෙස රොෂාන් රණවනත්, චන්න ඇමැති ලෙස සාරංග දිසාසේකරත්, ගුරු විශ්ව මිත්‍ර ලෙස බුද්ධදාස විතාන ආරච්චිත්, පසේනදී කුමරු ලෙස දුෂ්යන්ත් වීරමනුත් රඟපානවා.‘ශ්‍රී සිද්ධාර්ථ ගෞතම’ තිරගත වෙන්නේ කවදාද?2013 ජනවාරි වෙනකොට ලංකාවේ තිරගත කරන්න සූදානම් කරලා තිබෙනවා.හේමාලි විජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=av12102816</link>
    <topic>අම්තාබ්ගේ රහස් 70ක්</topic>
    <author>කුමාර සිරිවර්ධන</author>
    <content>අම්තාබ්ගේ රහස් 70ක්බොලිවුඩයේ මහා නළු අමිතාබ් බච්චන් පසුගියදා සිය 70 වැනි උපන්දිනය සැමරුවේ තම දූ දරුවන් මුනුපුරු මිනිබිරියන් සහ අමුත්තන් 900 ක් පිරිවරාගෙන මහත්උත්සවාකාරයෙනි. ඒ සමඟම ඔහු පිළිබඳ බොහෝ දෙනා නොදත් කාරණා 70 ක් ද අන්තර්ජාලයට එක් කොට තිබිණි. මේ එම කාරණා 70 යි.1. ඔහු භාරතයේ ප්‍රකට කවියකු වූ ශ්‍රී හරිනිවාෂ් රායි බච්චන්ගේත් තේපි බච්චන්ගේත් පුත්‍රයා ය. පවුලේ වාසගම ශ්‍රීවාස්තම් වුවත් ඔහුගේ පියා එය වෙනස් කොට බච්චන් යන්න වාසගම ලෙස යොදා ගත්තේ ය.2. පියා ඔහුට මුලින් ම ඉන්කියුලාබ් (විප්ලවය) යන නම තබන්නට අදහස් කරගෙන සිටියත් පසුව එම අදහස වෙනස් කොට අමිතාබ් (කෙළවරක් නැති දක්ෂතා) යන නම තැබුවේ ය.3. අමිතාබ් ශාස්ත්‍රපති උපාධි දෙකක් ලබාගත් තැනැත්තෙකි. වරෙක ඔහු ඉංජිනේරුවකු වීමට කැමැති වූයේ ඉන්දීය ගුවන් හමුදාවට බැඳෙන අපේක්ෂාවෙනි.4. නළුවකු වීමට පෙර ඔහු ෂෝ ඇන්ඩ් වොලස් නෞකා සමාගමේ විධායක නිලධාරියකු ලෙස ද බර්ඩ් සහ සමාගමේ බ්‍රෝකර්වරයකු ලෙස ද රැකියාවන්හි නියැළී තිබේ.5. පළමු රැකියාවෙන් ඔහු ලැබූ පළමු වැටුප ඉන්දීය රුපියල් 500 කි. ඔහුගේ උස අඩි 6 අඟල් 2 කි. හින්දි සිනමාවේ උසම නළුවා ඔහු ය.6. සිනමා නළුවකු වීමට පෙර ඔහු සමස්ත ඉන්දීය ගුවන් විදුලියේ හඬ පරීක්ෂණයකට සහභාගි වූයේ ගුවන් විදුලි නාට්‍ය ශිල්පියකු වීමේ අරමුණෙනි. කටහඬ රළු වැඩි නිසා ඔහු තෝරා නොගැනිණි.7. ඔහු සිනමාවට සම්බන්ධ වූයේ 1969 දී මිර්නාල් සෙන්ගේ ‘භුවාන් ෂෝමේ’ චිත්‍රපටයට පසුබිම් හඬ සපයමිනි.8. ඔහු රඟපෑ පළමු චිත්‍රපටය ‘සාත් හින්දුස්තානි’ ය.9. පළමු චිත්‍රපටයේ රඟපෑම වෙනුවෙන් ඔහුට ගෙවනු ලැබ ඇත්තේ ඉන්දීය රුපියල් දහසක් පමණි.10. හොඳම නැඟී එන නවක නළුවා ලෙස ඔහු පළමුවරට ෆිල්ම් ෆෙයාර් සම්මානයක් ලබා ගත්තේ ‘සාත් හින්දුස්තානි’ රඟපෑම් වෙනුවෙනි.11. මස් මාංශයෙන් තොර අමිතාබ්ගේ ප්‍රියතම පානය තේ ය.12. පසුගිය වසර 43 ඇතුළත ඔහු චිත්‍රපට 180 කට වැඩි ප්‍රමාණයක රඟපා තිබේ.13. ‘බොලිවුඩ්’ යන වචනයට බෙහෙවින් අකැමැති අම්තාබ් ඒ වෙනුවට යොදන්නේ ‘හින්දි චිත්‍රපට කර්මාන්තය’ යන්නයි.14. පසුගිය වසර 30 පුරා ඉන්දියාවේ සිටින සෑම ඉරිදා සන්ධ්‍යාවකම ඔහු තම ජල්සා බංගලාවෙන් පිටතට පැමිණ රසිකයන් මුණ ගැසෙයි.15. අමිතාබ් සතු බංගලා තුනකි. ප්‍රතීක්ෂා, ජල්සා සහ ජනක් එම බංගලා තුනයි. ජනක් ඔහු පාවිච්චි කරන්නේ තම කාර්යාලය ලෙසිනි.16. අමිතාබ් දෑතම හුරු පුද්ගලයෙකි. ඔහුට දකුණතින් මෙන් ම වමතින් ද ලිවීමට පුළුවන.17. ඔහු දිල්ලියේ කිරෝරි මල් විද්‍යාලයේදී විද්‍යා විෂයයන් සේම කලා විෂයයන් ද හදාරා තිබේ.18. හින්දි සිනමාවේ වඩාත් රූමත්ම නිළිය ලෙස අමිතාබ් නම් කරන්නේ වගීඩා රෙහ්මාන්වය.19. අමිතාබ් රඟපෑ එකම කළු සුදු චිත්‍රපටය ‘සාත් හින්දුස්තානි’ ය.20. මේ දක්වා ඔහු චිත්‍රපට 30 ක තමා වෙනුවෙන් ම පසුබිම් ගී ගයා තිබේ.21. හින්දු සිනමාවේ ද්විත්ව චරිත වැඩියෙන් ම රඟපා ඇත්තේ ඔහු ය. එය ලෝක වාර්තාවක් ද වීමට ඉඩ ඇත. ‘මහාන් චිත්‍රපටයේ ඔහු ත්‍රිත්ව චරිත රඟපෑවේ ය.22. ලන්ඩනයේ මැඩම් තුසාඩ් කෞතුකාගාරයේ ප්‍රදර්ශනය කෙරුණු ආසියානුවකුගේ පළමු ඉටි පිළිමය ලෙස ඔහුගේ ඉටි පිළිමය වාර්තා පොත්වලට එක්ව තිබේ.23. බීබීසී ගුවන් විදුලිය මඟින් සිදු කළ මත විමසුමකදී සහස්‍රයේ නළුවන් ලෙස චාලි චැප්ලින්, ශ්‍රීමත් ලෝරන්ස් ඔලිවියර් හා මාලන් බ්‍රැන්ඩෝ යන නම් අතරට අමිතාබ්ගේ නම ද එක්විය.24. ‘සංජීර්’ (1973) චිත්‍රපටය බොක්ස් ඔෆිස් වාර්තා පිහිටුවූවක් වූ අතර එතෙක් අමිතාබ් රඟපෑ පළමු චිත්‍රපට 12 ම අසාර්ථක ඒවා වූයේ ය. කාට අසුබ වූවත් 13 අමිතාබ්ට වාසනාව ගෙන ආවේ ය.25. සංජීර් චිත්‍රපටයේ රඟපෑමට පෙර ඔහු ජයා බහදූරි සමඟ රඟපා තිබුණේ වැඩි ජනප්‍රියත්වයක් නොලැබූ චිත්‍රපට දෙකක පමණි. සංජීර් තිරගත වීම අරඹා මසකට පසු 1973 ජූනි 2 දා ඔවුහු විවාහ වූහ.26. සැබෑ ලොවේ දීත් අඹු සැමියන් වූ අම්තාබ් - ජයා යුවළ ‘එක් නසාර්’ චිත්‍රපටයේ සිට ‘කබි කුෂි කබිගම් (2001) දක්වා වසර 30 ක් තිස්සේ එකට රිදී තීරයේ රඟපා තිබේ.27. දෙවියන් ලෙස ද (ගෝඩ් තුසි ග්‍රේට් හෝ) අවතාරයක් ලෙස ද (බූත්නාත්) භූතයකු ලෙස ද (ඇලඩින්) ඔහු රඟපා ඇති අතර ලොව වෙනත් කිසිම නළුවකු සිය ජීවිත කාලය ඇතුළත එම චරිත තුන රඟපෑ නැත.28. අමිතාබ් ඇඳුම රෝගයෙන් පෙලෙන්නෙකි.29. අමිතාබ් සතු මෝටර් රථ ගණන 11 කි. ලෙක්සස් වර්ගයේ රථයක් බීඑම්ඩබ්ලිව් රථ තුනක් හා මර්සිඩීස් බෙන්ස් රථ තුනක් ඊට ඇතුළත් ය.30. ලෙක්සස් වර්ගයේ රථය ඔහුගේ ප්‍රියතම රථය වන අතර එය වෙඩි නොවදින්නකි.31. ෆෝමියුලා මෝටර් රථ ධාවන තරගවලට යොදාගන්නා ටයර් එම රථයට යොදා ඇති අතර එක් ටයරයක මිල ඉන්දීය රුපියල් ලක්ෂ 2.5 කි.32. අත් ඔරලෝසු එකතු කිරීම අමිතාබ්ගේ විනෝදාංශයකි. එක් ඔර්ලෝසුවක් ඔහු එක් වතාවකට වඩා පාවිච්චි නොකරන බවක් ද කට කතා වලින් පැවසෙයි. ඔහු වඩාත් කැමති ‘ලෝන්ගිනස්’ වර්ගයේ අත් ඔර්ලෝසුවලට ය. ඒ එක් ඔර්ලෝසුවක මිල ඉන්දීය රුපියල් ලක්ෂ 2 ඉක්මවයි.33. පෑන් එකතු කිරීම අමිතාබ්ගේ තවත් විනෝදාංශයකි. මිල අධික පෑන් දහස් ගණන් ඔහුගේ එකතුවේ ඇතැයි පැවසෙයි.34. 1995 ලෝක රූ රැජන තරගයේ එක් විනිශ්චයකාරවරයකු වූයේ අමිතාබ් ය.35. ස්විස්ටර්ලන්තය ඔහු කැමැතිම විදෙස් රටයි.36. ලන්ඩනය ඔහුගේ ප්‍රියතම නගරයයි.37. 2012 ජූලි 27 දා ඔහු ඔලිම්පික් ගිනි සිළුව රැගෙන දිවිමේ ගෞරවය ලැබුවේ ය.38. වෙළෙඳ දැන්වීමක් රූගත කිරීම සඳහා දින 10 කට ඔහු වරෙක අය කළ මුදල ඉන්දීය රුපියල් කෝටි 10 කි.39. ඔහුගේ දරුවන් වූ ශ්වේතා සහ අභිෂේක් කුඩා කල ඔහු සිය පාසල් වෙත පැමිණෙනවාට කැමැති වී නැත. ඒ එසේ පැමිණි විට පාසල්වල විශාල ඝෝෂා හා කලබල ඇති වන බැවිනි.40. ඔහුගේ දියණිය ශ්වේතාගේ සැමියා නිකිල් නන්දි ගේ මව හින්දි සිනමාවේ බල කණුවක් වූ රාජ් කපූර්ගේ දියණියකි.41. ප්‍රතීක්ෂා සහ ජල්සා යනු ඔහුගේ බංගලා තුනෙන් දෙකකි. ඒ දෙකේ වටිනාකම ඉන්දීය රුපියල් කෝටි 160 ඉක්මවයි.42. එම බංගලා දෙකේ බිමට අතුරා ඇති පි¼ඟන් ගඩොල් ඉතාලියෙන් ගෙන්වනු ලැබූ ඒවා වන අතර නාන කාමරවල උපකරණ සියල්ල ප්‍රංශයෙන් හා ජර්මනියෙන් ගෙන්වන ලද ඒවා ය.43. අමිතාබ් සිය ඇඳුම් කට්ටල පිළිබඳ බෙහෙවින් උනන්දු වෙයි. පසුගිය වසර 30 පුරා ඔහුගේ ඇඳුම් කට්ටල සකසන්නේ ‘ගබානා’ නමැති මැහුම් විශේෂඥයන් ය.44. ඔහුගේ ඇඳුම් කට්ටල සඳහා රෙදි ඉතාලියෙන් ද මසන්නට නූල් ප්‍රංශයෙන් ද අල්ලන්නට බොත්තම් ජර්මනියෙන් ද ආනයනය කරනු ලැබේ.45. හොලිවුඩ් නළු බෲස් විල්ස් වරෙක ප්‍රකාශ කළේ අමිතාබ් බච්චන් ඕනෑම හොලිවුඩ් නළුවකුට වඩා ජනප්‍රිය සහ දැවැන්ත අයෙකි කියා ය.46. 2001 ඊජිප්තුවේ ඇලෙක්සැන්ඩ්‍රියා චිත්‍රපට උලෙළේ දී ‘සියවසේ නළුවා’ යන නාමයෙන් අබිතාබ්ට ගෞරව කෙරිණි.47. 2003 දී ප්‍රංශය ඔහුට ගෞරව කළේ එරට චෝෂ්විලෙ නගරයේ පුරවැසිකම ලබා දෙමිනි.48. 2009 දී ඕස්ට්‍රේලියාවේ ක්වීන්ස්ලන්ත තාක්ෂණ සරසවිය ඔහුට ආචාර්ය උපාධියක් පිරිනැමුව ද ඔහු එය ප්‍රතික්ෂේප කළේ ය.ඒ ඕස්ට්‍රේලියාවේ දී ඉන්දීය ශිෂ්‍යයන්ට ජාතිවාදය මුල් කරගෙන හිරිහැර සිදුවනවාට විරෝධය පෑමක් ලෙසිනි.49. සිනමාවට කළ සේවය වෙනුවෙන් 1984 දී ඔහුට පද්ම ශ්‍රී සම්මානය ද 2001 දී පද්ම භූෂණ සම්මානය ද පිරිනැමිණි.50. ෆිල්ම් ෆෙයාර් සම්මාන ඉතිහාසයේ ඔහු විවිධ සම්මාන සඳහා 37 වතාවක් නාම යෝජනා ලබා තිබේ.51. විවිධ අංශයන්ගෙන් ඔහු දිනා ඇති ෆිල්ම් ෆෙයාර් සම්මාන ගණන 14 කි.52. බොම්බේ ටූ ගෝව (1972) සිට අක්රී රාස්ටා (1986) ගතවූ වසර 15 දී සෑම වසරකම ඔහුගේ එක් චිත්‍රපටයක් හෝ බොක්ස් ඔෆිස් වාර්තා පිහිටුවා ඇත.53. ඔහු රඟපෑ පළමු හොලිවුඩ් චිත්‍රපටය බාස් ලුහර්මාන් ගේ ‘ග්‍රේට් ගැට්ස්බි’ ය.54. රඟපෑ හින්දි චිත්‍රපට වැඩි ගණනකදී ඔහුට ලැබී ඇති නම ‘විජේ’ ය.55. අම්මා ඔහුට ආදරයෙන් අමතා ඇත්තේ ‘මුන්නා’ යනුවෙනි.56. ‘ෂූට් අවුට් ඇට් ලෝකන්ද්වාලා’ චිත්‍රපටයේ දර්ශන 23 කට පැය පහක් ඇතුළත දෙබස් කවා ඔහු කාර්මික ශිල්පීන් මවිතයට පත් කර තිබේ.57. ‘ගුඩ්ඩි’ (1971) චිත්‍රපටයේ පටන් මේ දක්වා මෙම මහා නළුවා චිත්‍රපට 12 ක සුළු චරිත රඟපා තිබේ.58. සත්ත්ව අයිතිවාසිකම් සුරැකීම උදෙසා ක්‍රියාකාරීව පෙනී සිටින්නෙකි.59. ඔහු රඟපෑ චිත්‍රපට දෙකක් පමණක් මේ දක්වා තිරගත වී නැති අතර අනාගතයේ කිසිම දිනෙක ද ඒවා දැකගන්නට නොලැබෙතැයි පැවසේ. ඒවා අම්ජඩ් ඛාන් ගේ ‘ලම්බුජි තින්ගුජි’ සහ කාදර් ඛාන් ගේ ‘ජාහිල්’ යන චිත්‍රපට දෙක ය.60. මේ දක්වා අමිතාබ් චිත්‍රපට 27 ක ගරු රඟපෑම් කර තිබේ.1. අමිතාබ් රඟපෑ චිත්‍රපට කිහිපයකම පසුබිම් සංගීත අධ්‍යක්ෂවරයා වූයේ ඒ.ආර්. රහ්මන් වුව ද ඔහු මෙතෙක් අමිතාබ්ගේ ගීතමය ජවනිකාවක ගීතයකට තනු නිර්මාණය කර නැත.62. ඔහු මාධ්‍ය විසින් තම මිනිබිරිය ආරාධ්‍යා ‘බේටි බී’ යනුවෙන් හඳුන්වනවාට අකැමැති ය. ඔහු ඇය හඳුන්වන්නේ ‘බිටියා’ ලෙසිනි.63. අමිතාබ් ගේ ‘ජල්සා’ බංගලාවේ ඔහුට චිත්‍රපට අධ්‍යක්ෂ රාජ් සිප්පිගෙන් ලැබුණ ත්‍යාගයකි.64. ‘කූලී’ (1983) චිත්‍රපටයේ රූගත කිරීම අතරතුර අමිතාබ් මාරාන්තික තුවාල ලැබූ අතර ඔහු රෝහල් ගතව ප්‍රතිකාර ලබන අවදියේ ඔහුගේ සෞඛ්‍ය තත්ත්වය ජනතාවට දන්වන්නට විශේෂ කලාප මුද්‍රණය කිරීමට පුවත්පත්වලට සිදුවිය.65. එම තුවාල ලැබීම නිසා එතැන් පටන් අද දක්වාම අමිතාබ් සිරුරේ මාංශ පේශිවල ආබාධයකට ප්‍රතිකාර ලබයි.66. ජයා බච්චන් සිය සැමියා අම්තාබ්ව හඳුන්වන්නේ ‘නිතර හුදෙකලාව සිටින්නට කැමැති අයෙකි’ කියා ය.67. සිනමාවට පිවිසි මුල් අවධියේ ආර්ථික අපහසුතා නිසා අමිතාබ් මුම්බායි හි වීදියක බංකුවක් මත රාත්‍රි කිහිපයක් ගත කර තිබේ. එම වීදියෙන් ගමන් කරන විට තමන් හා යන අයට ඔහු අදත් මහත් ආඩම්බරයෙන් එම බංකුව පෙන්වයි.68. ‘ලගාන්’ චිත්‍රපටයට පසුබිම් හඬ සැපයුවද අමිතාබ් මෙතෙක් අමීර් ඛාන්ගේ නිෂ්පාදනයක රඟපා නැත.69. සුනිල් දත්, සංජේ දත්, අජේ දේව්ගන්, අනිල් කපූර්, ජැකී ෂෙරෝෆ් හා ෂාරුක් ඛාන් යන නළුවන් නිපැයූ චිත්‍රපටවල ඔහු රඟපා තිබේ.70. ළඟදීම දිනෙක ඔහුට බ්‍රිතාන්‍ය මහා කොමසාරිස්වරයාගෙන් ජංගම දියවැඩියා පරීක්ෂණ ඒකකයක් ත්‍යාග ලැබීමට නියමිත ය. ‘අම්තාබ්’ යන නම යොදා එම සායනය ජනතා සන්තක කිරීමට අමිතාබ් තීරණය කර තිබේ.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=av12102817</link>
    <topic>ඇතිතරම් පොත්පත්කියවන්නට තැනක්</topic>
    <author>ඉඳුනිල් වීරරත්න</author>
    <content>ඇතිතරම් පොත්පත්කියවන්නට තැනක්සාහිත්‍ය මාසය හෙවත් සැප්තැම්බරය අවසන් වී කියවීමේ මාසය හෙවත් ඔක්තෝබරය පැමිණ දැන් සති තුනකුත් ඉක්ම ගොස් තිබේ. බසයේදී, දුම්රියේ දී, කාර්යාලයේ දී, මහමඟ, බස් නැවතුමක මෙන්ම දුම්රිය පොළක හෝ මේ කොතනක වේවා බාල, තරුණ, වැඩිහිටි, මහලු බේදයකින් තොරව ලද විවේකයකදී පොත් කියවනු දැකිය හැකිය.සාක්ෂරතාව අතින් ඉහළ ශ්‍රී ලංකාව වැනි රටක පුස්තකාලයක හැරුණු විට පොතක් පතක් නිදහසේ කියවන්නට පොදු තැනක් ඇත්නම් ඒ ඉතා කලාතුරකිනි. මේ තත්ත්වය වෙනස් කරමින් පොත් කියවීමට වෙන්කළ වායුසමීකරණය කළ සුවපහසු තැනක් ඇති පොත් සාප්පුවක් ඇතැයි පැවසුවහොත් ඔබ විස්මයට පත්වනු නිසැකය.විශ්වාස කරන්න. ගම්පහ නගරයේ පිහිටි මින්සර පොත් මැඳුරේ එක් මහලක සැකසුණු කියවීම් ශාලාවක් පොත්පත් කියවීමට කැමැති ඕනෑම අයකු වෙනුවෙන් වෙන්කර තිබේ.අපේ රටට නවමු අත්දැකීමක් වන මෙය දේශබන්දු, දේශශක්ති ගාමිණී මොරගොඩ මහතාගේ සංකල්පයකි. මේ ඒ පිළිබඳව ඔහු දැක්වූ අදහස්.”මම කුඩා කාලයේ සිටම පොත්පත්වලට ආදරය කළා. ගොඩක් පොත් කියෙව්වා. පාසල් අධ්‍යාපනයෙන් පස්සෙ රැකියාව කළේ වෙළෙඳ සමාගමක. රැකියාවේ වැඩ කටයුතුවලට ලෝකයේ රටවල් 27ක පමණ සංචාරය කරන්න හැකිවුණා.එහෙම ගිය බොහෝ අවස්ථාවලදී රාජකාරි කටයුතුවලින් මිදුනට පස්සෙ ලැබුණු විවේක අවස්ථාවන් මම ප්‍රයෝජනයට ගත්තෙ පොත් සාප්පුවල කාලය ගතකිරීමෙන්. එහිදී මම ඒ ඒ රටවල පොත්වලට ඇති ඉල්ලුම ගැන දැනගත්තා. පසු කාලයක රැකියාවෙන් ඉවත්වෙලා මගේම ව්‍යාපාරයක් ආරම්භ කිරීමට මට අවශ්‍ය වුණා. මගේ හිත තිබුණේ පොත්පත් ගැන. ඒ අනුව තමයි ගම්පහ නගරයේ ‘මින්සර’ පොත්හල ආරම්භ වුණේ. මෙහිදී මම විදෙස් රටවලින් පොත් පිළිබඳව ලබාගත් දැනුම බොහෝ උපකාරී වුණා.”ගාමිණී මොරගොඩ මහතාගේ සංකල්ප නැවුම්. ඒ සංකල්ප ඔස්සේ පොත්පත් කලාවේ ඔහු සිදුකර ඇති අත්හදා බැලීම් මේ වන විට අපේ රටේ පොත් ප්‍රකාශන ක්‍ෂේත්‍රයේ විශාල පිබිදීමක් ඇති කිරීමට සමත්වෙලා.”ලංකාවේ කිසිම පොත් සාප්පුවක නිදහසේ පොතක් කියවන්න අවස්ථාවක් නැහැ. නිකමට හරි පොතක් පෙරළල කියවල බලනව දැක්කොත් මිලදී ගන්නවද අහනවා. මට හිතුණා මේ තත්ත්වය වෙනස් කරන්න. ඒ අනුව තමයි ගම්පහ මින්සර පොත් මැඳුරේ එක මහලක් කියවීම් ශාලාවක් (Reading Area)  බවට පත්කළේ. පොතක් කියවන්න අවශ්‍ය ඕනම කෙනකුට විශේෂයෙන් පාසල් දුවා දරුවන්ට දවස ගාණෙම වුණත් මේ ස්ථානයට ඇවිත් පොත් මිලදී නොගෙන කියවීමේ පහසුකම තිබෙනවා. විශේෂයෙන් කියන්න ඕන මෙතන කිසිම අනවශ්‍ය අශෝබන දෙයක් සිදුකරන්න ඉඩක් නෑ. ඒ වගේ දේවල් වළක්වන්න කැමරා සවිකරල හැම වේලෙම එතැන නිරීක්ෂණය කරනවා. තව දෙයක්. මේ පොත් සාප්පුවේ තිබෙන ඕනම පොතක් කියවීම් ශාලාවේ සිට අවශ්‍ය තරම් කියවල හොඳනම් අරගෙන යන්න පුළුවන්.”පොත් කියවන්නන් උනන්දු කරවන්නට ඔහු තවත් අපූරු ක්‍රමයක් භාවිතා කරනවා.”රූපවාහිනී යන්ත්‍රය, පරිගණකය වැනි තාක්ෂණික උපකරණ නිසා වත්මන් ළමා පරපුර කියවීමෙන් තරමක් දුරස් වෙලා. දෙමාපියන් කරන්නෙ දරුවන්ට බණින එක. ඒත් ඔවුන් පොත්පත් බැලීමට හුරු කරලා ඊට උනන්දු කරනවා නම් එයින් බොහෝ දැනුම් සම්භාරයක් ගන්න පුළුවන්.කියවීම දිරිමත් කිරීම සඳහා මම තවත් එක් අභියෝගාත්මක පියවරක් අරගෙන තියනවා. ඒ තමයි අපෙන් මිලදී ගන්නා ඕනෑම පොතක් මිලදී අරගෙන දින 14ක් ඇතුළත යළි ආපසු භාරදී 75% මුදලක වටිනාකමක් ඇති පොත් ලබාගන්න පුළුවන්. එතැනදී පොත පරිස්සම් කරල තියෙන්න ඕන. කුරුටු ගාල, කොළ කඩලා, කුණු ගාලා නැති පොත්වලට පමණයි මේ අවස්ථාව හිමිවෙන්නෙ.මෙයින් දරුවන් පොත් කියවීමට හුරු වෙනවා. ඒ වගේම පොත්වලට ආදරය කිරීමටත් හුරු වෙනවා.මෙය අපේ රටට අලුත්ම සංකල්පයක්. ඒ සමඟම ඔහු නුදුරේදීම තවත් අලුත් පියවරක් තැබීමටත් සූදානම්.”මගේ මීළඟ පියවර තමයි ඇවිදින පුස්තකාල සංකල්පය. වැඩි දියුණු කර සකස් කරන ලද වාහනයක් යොදාගෙන ජංගම පුස්තකාලයක් ලෙස ගමින් ගමට ගොස් ගැමි දරු දැරියන්ට නොමිලේ පොත්පත් කියවීමට අවස්ථාව සලසා දීම.අපේ රටේ දූ දරුවන්ගේ කියවීමේ රුචිය වර්ධනය කිරීමට, ඒ තුළින් යහපත්, නැණවත්, බුද්ධිමත් පරපුරක් අනාගතයට බිහිකිරීමේ අදහසින් තමයි මම මේ වැඩපිළිවෙළ සියල්ල සැලසුම් කළේ. එහෙත් මට ලංකාව පුරාම මෙය ක්‍රියාත්මක කරන්න බෑ. ඒ නිසා මම අනිකුත් ප්‍රකාශන සමාගම්වලට පොත්හල්වලටත් ආරාධනා කරනවා මේ කියවීමේ මාසයේ සිට හෝ කියවීම් ශාලා පහසුකම් ඇති කරමු කියලා. එහෙම වුණොත් අපේ රටේ දරු පරපුර හොඳ යහපත් පිරිසක් ලෙස සමාජයට වැඩදායී යමක් කරාවි.මොරගොඩ මහතා සංවාදය අවසන් කළේ එලෙසිනි.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=av12102818</link>
    <topic>නිහඬව සිටියේ අපලය නිසයි</topic>
    <author>ගාමිණී සුසන්ත</author>
    <content>නිහඬව සිටියේ අපලය නිසයි- සිරි කුලරත්නඔහු සිරි කුලරත්න. 60, 70 දශකවල අගනා සිනමා නිර්මාණ රැසක්ම බිහිකළ ඔහු අද තරමක් නිහඬ ය. සිරි කුලරත්නයන් අතින් මේ වනවිට චිත්‍රපට 13 ක් ද ටෙලිනාට්‍ය 3 ක් ද නිර්මාණය වී ඇත. වසර 12 ක් පමණ නිහඬව සිටි සිරි කුලරත්න පසුගියදා තමනවතම සිනමා නිර්මාණයේ වැඩ අවසන් කළේ ය. පසුගිය දිනෙක ‘රසඳුන’ වෙනුවෙන් අප ඔහු හමු වූයේ ඔහුගේ අතීත සහ වර්තමාන නිර්මාණ ජීවිතය පිළිබඳ කතා කිරීමට ය.දිගු කාලයක් නිහඬව සිටි ඔබ නැවතත් නිර්මාණකරණයට පැමිණියා ද?ඔව්; මම අවුරුදු 12 ක් පමණ නිර්මාණකරණයෙන් දුරස් වෙලා තරමක් නිහඬවයි සිටියේ. පසුගිය දවස්වල මම මගේ අලුත් ම චිත්‍රපටයේ වැඩ අවසන් කළා. ඒක නම් කරල තියෙන්නෙ ‘රාස්ස කැලේ’ නමින්. ඒ චිත්‍රපටය කුඩා සාමනේර හිමිනමක් සහ කුඩා දරුවන් කීප දෙනෙක් වටා ගෙතුණු කතාවක්.ඔබ කළ බොහෝ නිර්මාණ ළමයින් පිළිබඳව සහ ළමයින් වෙනුවෙන් කළ නිර්මාණ නේද?ඔව්; මගේ පළමු චිත්‍රපටය වන ‘වස්තුව‘ චිත්‍රපටයත් ළමයෙක් වටා ගෙතුණු කතාවක්. මම ළමයින් එක්ක වැඩ කරන්න කැමැතියි. ඒ වගේ ම ළමයින් වෙනුවෙන් යමක් කරන්න මම ආසයි. ඒ නිසයි මම ළමයින් වෙනුවෙන් වැඩි නිර්මාණ සංඛ්‍යාවක් කර තිබෙන්නේ.ඔබේ අතීත සිනමා ජීවිතය පිළිබඳව සිහිපත් කරමු...මම කලා ක්ෂේත්‍රයට එක් වුණේ වේදිකා නාට්‍යවලින්. සතිස්චන්ද්‍ර එදිරිසිංහ සමඟයි මම මුලින් ම වැඩ කළේ. ‘හොට බරි යුද්ධය’, ‘තහංචි’ වැනි වේදිකා නාට්‍ය ගණනාවක් ම අප ඒ දවස් කළා. ඉන්පසුව මම සතිස්ගේ පළමු චිත්‍රපටය වන ‘මාතර ආච්චි’ චිත්‍රපටයට සහාය අධ්‍යක්ෂණයෙන් සම්බන්ධ වුණා. මාතර ආච්චි අපි අවුරුදු තුනක් තිස්සේ නිර්මාණය කළා. ඉන්පසුව මම තනිවම චිත්‍රපටයක් අධ්‍යක්ෂණයට තීරණය කළා. මගේ පළමු චිත්‍රපටය වුණේ ‘වස්තුව‘ චිත්‍රපටය.බඹර පහස, සිකුරු දසාව, පෙති ගෝමර, අනුරාධා, රිදී තැල්ල, නිළියකට පෙම් කළෙමි වැනි චිත්‍රපට 13 ක් මම අධ්‍යක්ෂණය කළා. හුලවාලි චිත්‍රපටයේ සහාය අධ්‍යක්ෂවරයා මම. එහිදී මම ගාමිණී ෆොන්සේකාව ඉතාම ළඟින් ඇසුරු කළා. සෑහෙන කාලයක් සිනමා ක්ෂේත්‍රයේ සිටි මම පසුගිය අවුරුදු 12 ක කාලයක් තිස්සේ තරමක් විවේකයෙන් සිටියා.ඔබ රචනා කළ ගීතත් රසිකයින් අතර ඉතා ජනප්‍රිය වුණා නේද?1968 දී පමණ මම විශ්වවිද්‍යාල ශිෂ්‍යයෙක්. විශ්වවිද්‍යාලයට යන ගමන් මම ඒ දවස්වල ‘සරසවිය’ පුවත්පතටත් ලේඛකයෙක් විදියට සම්බන්ධ වෙලයි සිටියේ. දවසක් මට මිල්ටන් මල්ලවආරච්චි පිළිබඳව ලිපියක් ලියන්න පැවරුණා. ඒ ලිපියෙන් පසුව මිල්ටන් මට ගොඩක් හිතවත් වුණා. ඒ දවස්වල මම විවේක අවස්ථාවල ගීත ලියන්නත් පෙලඹිලා සිටියා. එහෙම ලියපු ගීතයක් මම මිල්ටන්ට දුන්නා. ඔහු එම ගීතය පටිගත කළා. ඒ ගීතය ඉතාම ජනප්‍රිය වුණා. ඒ තමයි ‘පියාපත් සලා’ ගීතය. ඉන්පසුව මම ගීත කීපයක් ම ගායක ගායිකාවන් කීප දෙනෙකුටම රචනා කළා. මගේ චිත්‍රපට 5 කට මම ගීත රචනා කළා. මම වැඩිපුර ගීත ලියා නෑ. ලියා තිබෙන සම්පූර්ණ ගීත ප්‍රමාණය විස්සක් විතර ඇති.ඔබ ටෙලිනාට්‍ය කීපයකුත් අධ්‍යක්ෂණය කළා නේද?මේ වනවිට මම ටෙලිනාට්‍ය 3 ක් කරල තියෙනව. පළමුවෙන් ම කළේ ‘හරිම හපන්නු’ ටෙලිනාට්‍යය. ඉන්පසුව මම ‘භූත වස්තුව‘ ‘සුබ ප්‍රාර්ථනා’ කියන ටෙලිනාට්‍ය නිර්මාණය කළා.ඔබ ඇයි සිනමා නිර්මාණකරණයෙන් දුරස් වුණේ?මම කේන්දර විශ්වාස කරන කෙනෙක්. මට විශාල අපල කාලයක් බලපෑවා. ඒ නිසා මම පදිංචිය වෙනස් කරල කුරුණෑගල පදිංචියට ගියා. දැන් අවුරුදු 20 ක් පමණ තිස්සෙ මම ඉන්නෙ කුරුණෑගල. ඒ කාලය තුළ නිර්මාණකරණයෙන් තරමක් දුරස් වුණා.එදත් - අදත් කාලය තුළ සිනමා ක්ෂේත්‍රයේ වෙනසක් ඔබ දකිනවාද?අද සිනමාව තුළ චරිතවලට ගැළපෙන නළු නිළියෝ නෑ. බොහෝ අයට රංගන පෞරුෂයක් නෑ. වේදිකාවෙන් සිනමාවට ආව අයට හැරෙන්න හොඳ රඟපෑමක් ඉදිරිපත් කරන්න බොහෝ නළු නිළියන්ට බෑ. ඒ දවස්වල ගාමිණී, ජෝ, ටෝනි, රවින්ද්‍ර, මර්වින් වැනි නළුවන්ගෙන් අධ්‍යක්ෂවරයකු බලාපොරොත්තු වුණු රංගනය ලැබුණා. දැන් කාලේ අධ්‍යක්ෂවරයකුට එවැනි විශ්වාසයක් තබන්න බෑ. මහේන්ද්‍ර, ශ්‍රියන්ත, කමල්, ජැක්සන් වැනි දක්ෂ ශිල්පීන් කීප දෙනා හැරෙන්න රංගනයට කැපවුණු ශිල්පීන් අද අඩුයි. අද බොහෝ නළු නිළියන් කරන්නේ දෙබස් කට පාඩම් කරගෙන සෙට් එකට ගිහිං ගිරව් වගේ කියන එක විතරයි. තවත් කාරණයක් තමයි, ඇතැම් අය සිනමාව ගැන පිටරටවල් වලට ගිහිං ඉගෙන ගෙන ඇවිත් අපේ රටට නොගැළපෙන අපේ රටේ ප්‍රේක්ෂකයින් නොඉල්ලන සිනමා කෘති හදනවා. ඒ චිත්‍රපට අපේ ප්‍රේක්ෂකයින් ප්‍රතික්ෂේප කරනවා. කිසියම් නිර්මාණයක් කරන නිර්මාණකරුවා ප්‍රේක්ෂකයින්ගේ රුචි අරුචිකම් හොඳින් තේරුම් ගත යුතුයි.ඔබ කලාව තුළ දිගටම රැදෙනවාද?ඔව්; මම මැරෙන තෙක් ම සිනමාව තුළ ඉන්නවා. මගේ මීළඟ චිත්‍රපටයේ වැඩ නොවැම්බර් මාසයේ දී විතර පටන්ගන්න බලාපොරොත්තු වෙනවා. මට තියෙනව පුංචි ආශාවක්. ඒ තමයි රංජන් රාමනායක සහ රොජර් සෙනෙවිරත්න යොදාගෙන චිත්‍රපටයක් නිර්මාණය කරන්න. ඔවුන් දෙදෙනා හොඳ රංගන පෞරුෂයක් තිබෙන නළුවන් දෙදෙනෙක්. මම හිතන්නේ ඔවුන් දෙදෙනාගෙන් කිසිම අධ්‍යක්ෂවරයෙක් මේ වනතෙක් නිසි ප්‍රයෝජනයක් ගෙන නොමැති බවයි. ඒ වගේ ම මට තියෙනව එක හීනයක්. ඒ; එක්තරා තේමාවක් අනුව චිත්‍රපටයක් නිර්මාණය කරන්න. ඒ තේමාව ගැන දැන් ම හෙළි කරන්න බෑ. ඒක ඓතිහාසික කතාවක්. මම මැරෙන්න ඉස්සර වෙලා ඒ චිත්‍රපටය හදනවා.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=av12102819</link>
    <topic>‘කර්ම’ ද? ගෝත ‘කර්ම’ ද?</topic>
    <author/>
    <content>‘කර්ම’ ද? ගෝත ‘කර්ම’ ද?චිත්‍රපටය අධ්‍යක්ෂවරයාගේ කලාවක් බවත් ඔහුගේ සිනමාව ආත්ම ප්‍රකාශනවාදී බවත් මම තරයේ විශ්වාස කරමි. එසේ වුවත් එය මෙලෙස ඌනපූරණය විය යුතුය. ඒ ආත්ම ප්‍රකාශනය, සමාජ දේශපාලන යථාර්ථයෙන් වියුක්ත නොවුව මනාය. මන්ද යත්; මිනිසා දේශපාලන සත්ත්වයෙකි ය යන කියමන අප දෘඩතර ලෙස ප්‍රත්‍යක්ෂ කරගෙන ඇති බැවිනි.මේ ආත්ම ප්‍රකාශනවාදී සිනමාව, ප්‍රංශ නවරැල්ලේ මහා සිනමාකරුවා වූ ෆ්‍රැංශුවා ටෲෆෝ කියු පරිදි මිනිසුන්ගේ දුර්වලකම් හෙළිදරව් කරන සිනමාව අද යුරෝපීය රටවලින් පවා වාෂ්පීකරණය වෙමින් පවතී. සමාජ දේශපාලන යථාර්ථය හා බද්ධව මනුෂ්‍ය ජීවිතය සියුම්ව විවරණය කළා වූ ‘මිඩ්නයිට් කව්බෝයි’, ‘ඇපොකලිප්ස් නව්’ වැනි චිත්‍රපට අද ඇමෙරිකාවෙන් වුව බිහි නොවේ. එබඳු වාස්තවික පසුබිමක සිනමාව සම්බන්ධයෙන් පසුගාමී රටක් වන ශ්‍රී ලංකාවෙන් තවත් ආත්ම ප්‍රකාශනවාදී චිත්‍රපටයක් බිහි වී ඇත. ඒ ප්‍රසන්න ජයකොඩිගේ ‘කර්ම’ ය.‘කර්ම’ තිරරචනය ප්‍රසන්න හා ජගත් මනුවර්ණගෙනි. තිරරචනය යනු සිනමාකරුවාගේ ලිඛිත භාෂාමය පරිකල්පනයයි. ඔහු තම ‘වියමන’ කරන්නේ ඒ මත පිහිටාය. සිනමාත්මක ප්‍රකාශනය හා සම්බන්ධයෙන් ගත්කල චිත්‍රපටයෙන් අපට පෙනෙන තිර රචනය, සාර්ථක කෘතියක් බව පැහැදිලිය. එහෙත් අර්බුදය පැන නඟින්නේ ද මේ තිර කතාව මතින්මය.චිත්‍රපටය චරිත තුනකට කේන්ද්‍රීය වෙයි. ඒ පියල් නම් වූ තනිකඩ තරුණයා, අමන්දා නම් වූ පියයුරු පිළිකාවකින් ඔත්පලව සිටින ගැහැනිය හා ඇගේ පෙම්වතා හෝ සැමියා විය හැකි නදීක නමැති සංගීතඥයා ය. මොවුන්ගේ කතාව අධ්‍යක්ෂවරයා පරිච්ඡේද හතරකට බෙදයි. මා සිතන පරිදි එම බෙදුම චිත්‍රපටයට ව්‍යාජ විදග්ධ බවක් දීමට කළ එක්තරා බොල් ප්‍රයෝගයකි. එය පේ‍්‍රක්ෂකයන්ට මෙම චිත්‍රපටය නිදහස් චින්තනයකින් යුතුව විඳින්ට අවශ්‍ය මං අහුරවන්නක් ද වෙයි.මෙහි එන පියල්, මවගේ මරණයෙන් හා පියාගෙන් පරාරෝපණය වීමෙන් පසු ස්වීය දිවි පෙවතක් ගත කරන්නෙකි. ඔහුගේ එකම ෆැන්ටසිය වන්නේ යාබද කාමරයේ සිටින ජෝඩුවගේ (නදි + අමන්දා) සංවාදවලට සවන්දීමය. ඔවුන්ගේ ලිංගික ක්‍රියාකාරකම් රහසින් නැරඹීමය. එහෙත් අමන්දා ඔහුගේ ජීවිතයට සමීප වීමත් සමඟම ඒ ෆැන්ටසිය පුපුරා යයි. ඔහුට කටුක යථාර්ථයට මුහුණදීමට සිදුවෙයි. ඔහුගේ ලිංගික සිහින සබන් පෙණ කැටි සේ දියවී විසිරී යයි.‘කර්ම’ අතිශයින්ම සිනමානුරූපීය. ප්‍රසන්නගේ සිනමා භාෂාව වචනයේ පරිසමාප්ත අර්ථයෙන්ම පෝෂිතය. එහිදී ඔහු ඔහුගේ සමකාලීනයන් වන ප්‍රසන්න විතානගේ, හඳගම හා විමුක්ති ජයසුන්දර පවා ඉක්මවන සුලුය. එසේ වුවත් අපට චිත්‍රපටයකදී හුදු සිනමානුරූපී බවකින් පමණක් සෑහීමකට පත්විය හැකි ද? එසේනම් ලෝකයේ ශ්‍රේෂ්ඨතම චිත්‍රපටය වන්නේ ශොන් කොක්තෝගේ ‘බ්ලඩ් ඔෆ් ද පොයට්’ ය. එය තැනුණේ 1930 ගණන්වලය.එතරම් සිනමාත්මක වූ චිත්‍රපටයක් මා එදා මෙදා තුර දැක නැති බැවිනි.කලකට ඉහත අපේ විචාරකයන් මහත් උත්කර්ෂයෙන් වර්ණනා කළ ‘ක්‍රේන්ස් හා ෆ්ලයින්’ නම් වූ සිනමා පටය පසුගිය දිනෙක මම යළි නැරැඹීමි. එය ද සිනමාත්මක වූවකි. එහෙත් මෙවර මා එය දකිද්දි මට හිතුණේ එහි කතා පුවත රාජ් කපුර්ගේ හින්දි චිත්‍රපටයක මෙන් නොවන්නේ ද කියාය.එපරිද්දෙන්ම ‘කර්ම’ සිනමාත්මක වුවත් එහි ගැඹුර පිළිබඳ ගැටලුව අප ඉදිරියේ පැන නඟිනු වැළැක්විය නොහැකිය. මෙහිදී හැම කලා කෘතියකටම ගැඹුරක් තිබිය යුතුමදැයි කෙනකුට ප්‍රශ්න කළ හැකිය. මගේ ආස්ථානය නම් මිනිසා අතිශයින්ම සංකීර්ණ සත්වයකු බැවින් ද ඔහුගේ චිත්ත ජටිලත්වය මුළුමනින්ම මනෝ විද්‍යාත්මක බැවින් ද එහි ජිවිත විවරණයකට තුඩු දෙන මට්ටමේ ගැඹුරක් තිබිය යුතු ය යන්නයි. සිනමාව ආත්ම ප්‍රකාශනයක් සේ යොදාගත් බොහෝ චිත්‍රපටවල මේ ගැඹුර අපට දකින්ට ලැබිණි. උදාහරණයක් ලෙස ප්‍රංශ නවරැල්ලේ විශිෂ්ටතම සිනමාකරුවා වූ ටෲෆෝගේ ‘400 බ්ලෝස්’ චිත්‍රපටය ගන්න. එය ටෲෆෝගේම ළමා වියේ ප්‍රතිබිම්බනයක් වුව එහි සාමාජික වැදගත්කමක් ද ඇත.කුඩා දරුවන්ගේ සිතුවිලි නොහඳුනන ප්‍රංශ පවුල් සංස්ථාව, ඔවුන් නන්නත්තාර කරන ප්‍රංශ සමාජය, අපරාධ පිළිබඳ නිරීක්ෂණ මධ්‍යස්ථානය, එහිදී මනෝ වෛද්‍යවරිය කුඩා අන්තොයිනෝගෙන් අසන ප්‍රශ්න යනාදිය ඔස්සේ ටෲෆෝ පුළුල් සමාජ විමසුමක යෙදෙනු දැක්ක හැකිය. ‘කර්ම’ හි එන පෙන්වන මව හා නොපෙන්වන පියා ප්‍රසන්නගේම ජීවිතයෙන් ගත් භාවමය අත්දැකීම වුව, ඔහු චරිතවල ඇතුළාන්තයට ප්‍රවිෂ්ට වන්ට උත්සුක වන්නකු වුව ඔහුගේ චින්තනයේ ඇති සීමාසහිතකම් ‘කර්ම’ චිත්‍රපටයෙන් අපට විදාරණය වෙයි.චිත්‍රපටයක් තවත් චිත්‍රපටයක් හා සාපේක්ෂව ගෙන සැසඳීම යුක්තිසහගත නැති වුවත් ප්‍රසන්නගේම ‘සංකාරා’ චිත්‍රපටයේ මීට වැඩි දාර්ශනික ගැඹුරක් මට දක්නට ලැබිණි. ‘කර්ම’ යනු ඔහුගේ සිනමාත්මක වර්ධනයක් නොව එහි එක්තරා පසුබෑමක් සලකුණු කරන්නකි. චිත්‍රපටයේ සාර්ථකව රඟපාන්නේ ජගත් මනුවර්ණ නමැති නවකයා පමණි. ඒත් ඔහුට ඇත්තේ එකම එක ඉරියව්වකි. එය ඔහුගේ රංග ශක්‍යතා සීමා කරවන්නකි. අමන්දාගේ චරිතය රඟපාන නිළියට එම චරිතයේ ඇති හැලහැප්පුම වටහා ගැනීමේ චින්තනමය ගැඹුරක් නැත්තා සේය. නදීක ගුරුගේ හුදෙක් එලොව මෙලොව අතගාමින් එහෙ මෙහෙ අවිදිනවා පමණි. කිසිදු හැඟීමකින් තොර ඔහුගේ පෙනුමින් ද පළ කරන්නේ මුස්පේත්තු බවකි.මෙම සිනමාපටයේ ඉතාම විශිෂ්ටතම අංශ දෙක ලෙස බුහුමන් ලැබිය යුත්තේ කැමරාකරණය හා කලා අධ්‍යක්ෂණයයි. ඒවා ඕනෑම ජාත්‍යන්තර මට්ටමේ සිනමා කෘතියක් හා සම කළ හැකිය. අපේ සිනමාවේ තාක්ෂණික අවවර්ධනය ගැන කතා කරන්නේ පොළොව ඇදැයි කියන බොරුකාර නැට්ටුවන් ය.අවසාන වශයෙන් ප්‍රසන්නගේ සිනමාත්මක පරිකල්පනයට මම ගරු කරන බව පවසමි. සිනමාව තේරුම් ගත් ප්‍රමාණයටම සමාජ දේශපාලන යථාර්ථය ද ගැඹුරින් ඥානනය කරගතහොත් ප්‍රසන්න අප රටේ සිටින විශිෂ්ටතම සිනමාකරුවා වනු ඇත. එහිදී ඔහු ගුරු කොටගත යුත්තේ තර්කොවුස්කිවත් ක්‍රිසලොවුස්කිවත් කියාරොස්තාමිවත් නොව අපේම පතිරාජය. පතිරාජගේ ‘බඹරු ඇවිත්’ සැලකිල්ලට ගන්න. එහි සිනමා සෞන්දර්ය මෙන්ම සමාජ දේශපාලන යථාර්ථය ද තිබිණි. පේ‍්‍රක්ෂකයන් ද එය ප්‍රතික්ෂේප කළේ නැත. ප්‍රසන්න! පතිරාජව තව තවත් හදාරන්න. ඔහුව සිනමා ශාස්ත්‍රාලයක් බවට පත් කරගන්න.සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=av1210282</link>
    <topic>තාත්තාගේ මඟුල් ගෙදරට දුවයි - පුතයි ඇවිත්</topic>
    <author>සුජීව තේවහෙට්ටිගේ</author>
    <content>තාත්තාගේ මඟුල් ගෙදරට දුවයි - පුතයි ඇවිත්බොලිවුඩ්පුරයේ සුපිරි තරු, හිතවතුන් හිතවතියන්, සිනමා ලෝලීන් කාලයක් තිස්සේ මේ ප්‍රශ්නය සායිෆ් අලි ඛාන් සහ කරීනා කපූර්ගෙන් ඇසුවා. උත්තරයක් නම් ලැබුණේ නැහැ. සායිෆ් නිහඬව සිටියා. කරීනාත්, සායිෆ්ව අනුගමනය කළා. කාලයෙන් කාලයට සායිෆ් - කරීනා මංගල උත්සවයක් ගැන ආරංචි දස දෙස පැතිරී ගියා. මංගල උත්සවය අසවල් දිනයේ දී පැවැත්වෙනවා යැයි කියැවුණා. සමහරු කීවේ මේ දෙදෙනා රහසේම විවාහ වී ඇති බවයි. ඒ කතාවේ ඇත්තක් නැතැයි පසුව පැවසුණා.මීට මාස කිහිපයකට කලින් පැතිරී ගිය ආරංචියකට අනුව කියවුණේ සායිෆ් - කරීනා මංගල්‍යය මේ ඔක්තෝබරයේ දී පැවැත්වෙන බවයි. කරීනාගේ මංගල ඇඳුම නිර්මාණය වෙමින් පවතින බවට ආරංචි ද පැතිරී ගියා. මේ මංගල ඇඳුම ඉන්දීය විවාහ චාරිත්‍ර අනුව පරම්පරාගත සාරියක් විය හැකි බවයි සමහරු පැවසුවේ. බොහෝ දෙනෙකු මේ කතා විශ්වාස කළේ නැහැ. හේතුව, කලින් කියැවුණු කතන්දරවලට සිදුවූ දේ දන්නා නිසයි. ඒත්, ඔක්තෝබර් 15 දා ළං වන විට සායිෆ් - කරීනා විවාහ මංගල්‍යය, නොකෙරෙන මංගල්‍යයක් නොවන බව කාට කාටත් විශ්වාස කරන්නට සිදුවුණා.සායිෆ්ගේ මව වන ප්‍රවීණ නිළි ශර්මිලා තාගෝර් කරීනාගේ මංගල ඇඳුම නිර්මාණය කිරීමේ කටයුතු සොයා බැලුවේ දැඩි උනන්දුවකින්. කරීනා, මංගල දිනයේ දී ඇන්දේ තම නැන්දම්මාගේ (ශර්මිලා තාගෝර්ගේ) මංගල ඇඳුමයි. එය ශර්මිලාට ලැබුණේ ඇයගේ නැන්දම්මාගෙන්. (සායිෆ් ගේ අත්තම්මාගෙන්) මෙය ඉපැරණි මංගල ඇඳුමක් වුවත්, එහි ඇති වටිනාකමෙහි කිසිදු අඩුවක් වී නැහැ. ඉපැරණි ගතිය යටපත් කරන්නට අවශ්‍ය නිසා එය අදට ගැළපෙන ලෙස නවීකරණය වුණා. මනාලියගේ ඇඳුම මෙලෙස ප්‍රතිසංස්කරණය කර නවතාවයකින් යුතුව නිර්මාණය කිරීමේ වගකීම පවරා තිබුණේ ප්‍රවීණ ඇඳුම් නිර්මාණ ශිල්පියෙකු වන මනීෂ් මල්හොත්‍රා ටයි.සායිෆ්ගේ මංගල ඇඳුම් නිර්මාණය කළේ රාඝවේන්ද්‍ර රතෝරා නම් වූ ප්‍රවීණ ඇඳුම් නිර්මාණ ශිල්පියායි. ඔහු සායිෆ්ලාගේ රාජ පරම්පරාවේ ඇඳුම් නිර්මාණය වන්නේ කෙසේදැයි හොඳින්ම දන්නා ශිල්පියෙක්. රාඝවේන්ද්‍ර, රනින් වැඩ දැමූ අලංකාර මංගල ඇඳුමක් සායිෆ් වෙනුවෙන් නිර්මාණය කළා. මංගල උත්සවයෙන් පසුව පැවති විශේෂ චාරිත්‍ර - වාරිත්‍ර සිදු කෙරුණු අවස්ථාවන්ට උචිත ඇඳුම් සායිෆ් වෙනුවෙන් නිර්මාණය වූයේ ද මේ ශිල්පියා අතින්. ඔහු පැවසුවේ මීට මාස 3 කට පමණ කලින් තමන් සායිෆ් සමඟ මේ මංගල ඇඳුම් පිළිබඳ සාකච්ඡා කළ බවයි. මංගල උත්සවයේ දින යොදා ගැනුණේ ද ඒ මොහොතේ දී බවයි ඔහු සඳහන් කර සිටියේ.ඉන්දීය සම්ප්‍රදායයන්ට අනුව විවාහ මංගල්‍යයට පෙර පැවැත්වෙන ‘සංගීත්’ උත්සවය ඔක්තෝබර් 14 දාට යෙදී තිබුණා. මෙය පැවැත්වුණේ මුම්බායි නුවර පිහිටි කරීනාගේ නිවෙසේදියි. මෙයට එක්වූ සායිෆ් සහ කරීනාගේ සමීප මිතුරු මිතුරියන් සංගීත රිද්මයන්ට අනුව මනහර නර්තන ඉදිරිපත් කළේ කරීනාගේ නිවෙස වර්ණවත් කරමින්. ඔක්තෝබර් 16 දා සායිෆ් - කරීනා විවාහය නිත්‍යනුකූලව ලියාපදිංචි කිරීමේ කටයුතු සිදු කෙරුණා. මංගල උත්සවය පැවැත්වුණේ ද එදිනයි. මේ විවාහය ලියාපදිංචි වූ ආකාරය පිළිබඳව මේ වන විට නොයෙක් දෙනා කසු කුසු ගාමින් සිටිනවා. කරුණු දන්නා උදවිය පවසන්නේ විවාහය ලියාපදිංචියේ දී සායිෆ්ගේ නම සජිඩ් අලි ඛාන් ලෙස සඳහන් වූ බවයි. කරීනාගේ නම ‘සිද්ධිමා’ කපූර් යනුවෙන් සඳහන් වූ බවත් ඔවුන් පවසනවා. සිද්ධිමා යන නාමය කරීනාට තැබුවේ ඇය උපන් දවසේ ඇයගේ සීයා වූ ප්‍රවීණ සිනමාකරු රාජ් කපූර්. කරීනාගේ නමට වඩා බොහෝ දෙනාගේ අවධානය යොමු වුණේ සායිෆ්ගේ නමටයි. මේ අය විමසන්නේ සායිෆ්ගේ නම වෙනස් වූයේ කෙසේ ද කියලයි. ඔහුගේ නම වැරදි අන්දමින් ලියැවිණිදැයි ඔවුන් ප්‍රශ්න කරනවා. සමහරු පවසන්නේ සායිෆ්ගේ සැබෑ නම සජිඩ් අලි ඛාන් පතාඋඩි බවයි. සායිෆ් යනු ආරූඪ නාමයක් යැයි ඔවුන්ගේ අදහසයි. මෙම විවාහයේ ලියාපදිංචිය සිදුකළ ඉන්දීය රෙජිස්ට්‍රාර් කාර්යාලයේ නිලධාරියකු පැවසුවේ සායිෆ්, තමන්ගේ නම හැටියට සජිඩ් අලි ඛාන් යනුවෙන් සටහන් කර තමන් භාවිත කරන සැබෑ නම එය යැයි සනාථ කිරීමට ලියකියවිලි රැසක් ද ඉදිරිපත් කළ බවයි.කොහොම වුණත් එදින රාත්‍රියේ දී මංගල උත්සවය පැවැත්වුණේ බන්ද්‍රා ප්‍රදේශයේ පිහිටි සායිෆ්ගේ නිවෙසේදීයි. මෙයට, ඉන්දීය දේශපාලන ක්ෂේත්‍රයේ නායක නායිකාවන් රැසක් ද, බොලිවුඩ්පුර තරු රැසක් ද එක් වී සිටියා. දිල්ලි ප්‍රාන්තයේ මහ ඇමතිනි ශීලා ඩික්සිත්, හර්යානා ප්‍රාන්තයේ මහ ඇමැති භුපින්දර් සිං ඇතුළු පිරිසක් ඉන්දීය දේශපාලන ක්ෂේත්‍රය නියෝජනය කළා. ඉන්දීය හිටපු ටෙස්ට් ක්‍රිකට් නායක කපිල් දේව් ද පැමිණ සිටියා.සුපිරි නළු ශාරුක් ඛාන් සහ බිරිඳ ගෞරී ඛාන්, පී‍්‍රටි සින්ටා, අමිතාබ් සහ ජය යුවළගේ දියණිය, ශ්වේතා නන්දා, තුෂාර් කපූර්, සුභාෂ් සායි ඇතුළු තරු රැසක් එක්වෙද්දී කරීනාගේ ඥාතීන් ද සහභාගි වී සිටියා. වැඩිමහලු සොයුරිය කරිස්මා, මවුපියන් වන බබිතා සහ රන්ධීර් කපූර් යුවළ, රන්බීර් කපූර් සහ ඔහුගේ මවුපියන් වන නීතු සහ රිශි කපූර් යුවළ ද මෙයට එක්වී සිටියා. සායිෆ්ගේ මව ශර්මිලා තාගෝර්, නැගණියන් වන සාබා අලි ඛාන් සහ සෝභා අලි ඛාන්, ඇයගේ පෙම්වතා වන කුනාල් ඛේමු ද පැමිණ සිටියා. අනිල් කපූර් තම බිරිඳ සුනිතා සහ දියණිය සෝනම් සමඟ පැමිණ සිටියා.සායිෆ්ගේ පළමු විවාහයෙන් දරු දෙදෙනා වන සාරා අලි ඛාන් සහ ඊබ්‍රාහිම් ද මේ උත්සවයට පැමිණීම විශේෂත්වයක්. සායිෆ්ගේ පළමු විවාහයේ බිරිඳ, ජනපි‍්‍රය නිළි අම්රිතා සිං. දෙදෙනා 1991 දී විවාහ වන විට සායිෆ්ගේ වයස අවුරුදු 21 යි. අම්රිතා 33 වැනි වියෙහි පසුවූවා. මේ විවාහ මංගල්‍යයට එදා බබිතා සහ රන්ධීර් කපූර් යුවළ සමඟ ඔවුන්ගේ දියණියන් දෙදෙනා ද සහභාගි වුණා. ඒ තමයි, කරිස්මා සහ කරීනා. ඒ වන විට කරීනා, වයස අවුරුදු 10 ක දැරියක්! කැපී පෙනෙන වයස් පරතරයකින් යුතු වූ සායිෆ් - අම්රිතා විවාහය දෙදරා ගියේ 2004 දීයි.ඉන් පසු කාලයේ දී සායිෆ්, ඉතාලි නිරූපිකාවක වන රෝසා කැටලෝනා නමැත්තිය සමඟ ඇසුරක් පවත්වාගෙන ගියා. තමන් සමඟ පෙමින් බැඳුණු සායිෆ් විවාහකයෙකු බව හෝ ඔහුට දරුවන් දෙදෙනෙකු සිටින බව හෝ රෝසා දැන සිටියේ නැහැ. සායිෆ් සහ රෝසා ගේ පෙම් සබඳකම වැඩි කාලයක් පැවතුණේ නැහැ. දෙදෙනා වෙන් වුණා. සායිෆ් සහ කරීනා අතර ආදරයක් ඇතිවුණේ ඉන් පසුවයි. මේ පෙම් කතාව ඇරැඹුණේ 2007 ඔක්තෝබර් මාසයේදීයි. හරියටම එයින් වසර 5 කට පසුව 2012 ඔක්තෝබරයේ දී දෙදෙනාගේ විවාහය නිත්‍යනුකූලව සිදු කෙරුණා. ඔක්තෝබර් 16 දා මැදියම් රැය දක්වා පැවැත්වුණු මේ මංගල සාදයට ආරාධිතයන් 500 ත් 600 ත් අතර පිරිසක් සහභාගි වුණා. ඔක්තෝබර් 18 දා පල්ලියේ දී ක්‍රිස්තියානි විවාහ චාරිත්‍ර වාරිත්‍ර පැවැත්වුණා. එවැන්නක් සිදු කෙරුණේ කරීනාගේ මව ක්‍රිස්තු භක්තික කාන්තාවක වීම නිසයි. මෙයින් පසුව සායිෆ් ගේ පරම්පරා උරුමයක් වන පතාඋඩි මාලිගයේදී ද විශේෂ උත්සවයක් පැවැත්වීමට නියමිතව තිබුණා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=am1210281</link>
    <topic> බැදුමට වඩාත් සුදුසු පොල් තෙල්</topic>
    <author>ගාමිණී සුසන්ත</author>
    <content> බැදුමට වඩාත් සුදුසු පොල් තෙල්තෙම්පරාදුවට සුදුසු සෝයා තෙල්සිරුරට අවශ්‍ය මුළු මේද ප්‍රමාණයම පොල් කිරිවලින් ලැබෙනවා. ප්‍රශ්නය වන්නේ බැදුම් තෙම්පරාදුවලින් ලැබෙන අනවශ්‍ය තෙල් ප්‍රමාණයයිවෛද්‍ය පර්යේෂණ ආයතනයේ පෝෂණය පිළිබඳ විශේෂඥ වෛද්‍ය රේණුකා ජයතිස්සඅද සමාජයේ බොහෝ දෙනෙක් අධික ශරීර බර නිසා පීඩා විඳිනු පෙනේ. ස්ථුලභාවය බොහෝ සෞඛ්‍ය ගැටලු මතුකිරීමට හේතු වී ඇත. එසේම ස්ත්‍රී පුරුෂ බොහෝ දෙනෙකුගේ උදරය ඉදිරියට නෙරා ඇත. ඊට හේතු වන්නේ ශරීරයේ අනවශ්‍ය ලෙස තෙල් තැන්පත්වීමය.තෙල් ඒ තරම්ම අපට අහිතකරද? යන ගැටලුව සඳහා පිළිතුරු සපයා ගැනීමට අපි වෛද්‍ය පර්යේෂණ ආයතනයේ පෝෂණය පිළිබඳ විශේෂඥ වෛද්‍ය රේණුකා ජයතිස්ස මහත්මිය හමුවීමු.වෛද්‍ය තුමියණීඅපේ ශරීරයට තෙල් අවශ්‍යද?නිරෝගී ජීවිතයක් ගතකිරීම සඳහා සමබල ආහාර වේලක් ගත යුතු බව අප දන්නවා. ආහාර වේලක් සමබල වන්නේ එයට අනෙක් පෝෂ්‍ය පදාර්ථ මෙන්ම අවශ්‍ය පමණ තෙල් අඩංගු වුණොත් පමණයි. දිනපතා අපගේ ශරීරයට අවශ්‍ය කැලරි ප්‍රමාණයෙන් සියයට 20-30ක් අතර ප්‍රමාණයක් තෙල්වලින් ලැබෙනවා.අපගේ ශරීරයට තෙල් අවශ්‍ය වන විශේෂ හේතුවක් තිබෙනවා. ඒ තමයි ඇතැම් විටමින වර්ග ශරීරයට උරාගැනීමට තෙල් අවශ්‍ය වීම. විටමින්  A, D, E සහ විටමින් K යන විටමින් වර්ග අපගේ ශරීරයට අවශෝෂණය කරගැනීමට තෙල් අවශ්‍යයි. මෙම විටමින වර්ග දියවන්නේ තෙල්වල පමණයි.එසේම අපගේ මොළය සාර්ථක ලෙස ක්‍රියාකිරීමට ද තෙල් උපකාරී වෙනවා. එහිදී අවශ්‍ය වන්නේ තෙල්වලින් ලැබෙන කොලොස්ටරෝල් මේදය සුළු ප්‍රමාණයක් එසේම අපගේ ශරීරයේ පටක පවත්වාගෙන යාමට මෙන්ම ශරීරයේ පරිවෘත්තිය ක්‍රියාවලිය හොඳින් සිදුවීම සඳහා ද අපගේ ශරීරයට තෙල් අවශ්‍යයි. මේ අනුව පෙනී යන්නේ නිරෝගී ජීවිතයක් ගතකිරීම සඳහා අපගේ ශරීරයට තෙල් හෙවත් මේදය අවශ්‍ය බවයි. ගැටලු ඇතිවන්නේ අප ගන්නා තෙල් ප්‍රමාණය ශරීරයට අවශ්‍ය ප්‍රමාණයට වඩා වැඩිවූ විටයි.කුඩා දරුවන්ටත් තෙල් අවශ්‍යද?වැඩිහිටි පුද්ගලයකු දියකට කය වෙහෙසා වැඩ කරන ප්‍රමාණය අනුව ශරීරයෙන් දිනකට දහනය කරන කැලරි ප්‍රමාණය අනුව එම පුද්ගලයාට අවශ්‍ය තෙල් ප්‍රමාණය තීරණය වෙනවා.කුඩා දරුවන්ගේ ශරීරය දිනෙන් දිනම වර්ධනය වීම සිදුවෙනවා. ඒ නිසා ඔවුන්ගේ ආහාරයට තෙල් යම් පමණින් අවශ්‍යයි. තෙල් දරුවන්ගේ වර්ධනයට ඉතා අවශ්‍ය සාධකයක්. එහෙත් අවශ්‍ය ප්‍රමාණයට වඩා වැඩියෙන් දරුවකුට තෙල් ලබා දුන් විට දරුවා එයට ඇබ්බැහි වෙනවා. තෙල් රසයට පුරුදු වූ විට ඒ රසය නැතිව බැරි වෙනවා. තෙල්වලට බොහෝ දෙනෙක් ඇබ්බැහි වන්නේ එහි තිබෙන රසය නිසයි. කුඩා කල පටන්ම දරුවකු තෙල්වලට ඇබ්බැහිවීම එම දරුවාගේ ශරීර සෞඛ්‍යයට හොඳ නෑ.ඒ නිසා නිරෝගී දරුවන් අනවශ්‍ය ලෙස තෙල්වලට පුරුදු කිරීම සුදුසු නෑ. පොල් කිරි දමා දෙන ආහාරවලට අමතරව දරුවකුට දිනකට තේ හැන්දක ප්‍රමාණයක් ලබා දීමේ කිසිදු වරදක් නෑ. ආහාර තෙම්පරාදු කිරීමෙන්, තෙලෙහි බැදීමෙන් ශරීරයට ලැබෙන තෙල් ප්‍රමාණය ඊට ඇතුළත් වෙනවා. කිසියම් දරුවකු බරින් අඩු නම් එම දරුවාගේ ආහාරයට තෙල් ස්වල්පයක් මිශ්‍ර කිරීමේ වරදක් නෑ.අප ගන්නා ආහාරවල ප්‍රධාන වශයෙන් තෙල්වර්ග 2ක් තිබෙනවා. ඒ සංතෘප්ත තෙල් සහ අසංතෘප්ත තෙල් වශයෙන්. එයින් අසංතෘප්ත තෙල් තවත් කොටස් දෙකකට බෙදෙනවා. ඒ ඒක අසංතෘප්ත තෙල් සහ බහු අසංතෘප්ත තෙල් ලෙසයි.ඒ අනුව අපට පැහැදිලියි අප ගන්නා ආහාරවල තෙල් වර්ග 3ක් තිබෙන බව. ඒ; සංතෘප්ත තෙල්, ඒක අසංකෘප්ත තෙල්, සහ බහු අසංතෘප්ත තෙල් හැටියට. අපගේ ශරීරය නිරෝගීව පවත්වාගෙන යාමට එම තෙල් වර්ග තුනම ශරීරයට සමාන ප්‍රමාණවලින් අවශ්‍යයි. ශරීරයට අවශ්‍ය තෙල් ප්‍රමාණය 30%ක් නම් ඉහත සඳහන් තෙල් වර්ග තුනෙන්ම 10% බැගින් අවශ්‍යයි. එක් තෙල් වර්ගයක් හෝ වැඩි වීමත් අඩු වීමත් ශරීරයට අහිතකරයි.එම තෙල් වර්ග අඩංගු ආහාර පිළිබඳව සඳහන් කරන්න.සංතෘප්ත මේදය අඩංගු ආහාරවලට පොල් තෙල් වැනි තෙල් වර්ග, මස් වර්ග, කිරි ආදිය ඇතුළත්. පොල් කිරිවල පොල් තෙල්වල තරම් සංතෘප්ත මේදය අඩංගු නෑ. සෝයා, තල, උඳු, කජු, රටකජු වැනි ආහාරවල බහු අසංතෘප්ත තෙල් අන්තර්ගතයි. අලිගැටපේර ඒක අසංතෘප්ත තෙල් බහුලව තිබෙන ආහාරයක්. මෙහිදී අප සඳහන් කළේ ලංකාවේ බහුලව භාවිතා කරන ආහාර වර්ගවල අඩංගු තෙල් පිළිබඳව. රටකජුවල ඒක අසංතෘප්ත තෙල් මෙන්ම බහු අසංතෘප්ත තෙල් ද තිබෙනවා. සංතෘප්ත මේදය සහ බහු අසංතෘප්ත මේදය වැඩිපුර ආහාරයට ගැනීම ශරීරයට අහිතකර වුවත් ඒක අසංතෘප්ත තෙල් තරමක් වැඩිපුර ගැනීම ශරීරයට එතරම් අහිතකර වන්නේ නෑ. එහෙත් පමණට වඩා අධිකව ගැනීමත් ඉතා අහිතකරයි.පොල් කිරි මේ කියන තරම් අගුණද?ලංකාවේ අපට පොල් කිරි නොයෙදූ කෑම කෑම අසීරුයි. ඒ නිසා අපගේ ආහාරවල සංතෘප්ත මේදය ඉතා බහුලයි. පොල් කිරිවල තෙල් තිබෙන්නේ 35%ක් පමණයි. පොල් කිරි යෙදූ ආහාර පමණක් ගන්නේ නම් අපට කිසිම ගැටලුවක් මතුවන්නේ නෑ. අපගේ ශරීරයට අවශ්‍ය මුළු මේදය ප්‍රමාණය අප ගන්නා ආහාරවල ඇති පොල් කිරිවලින් අපට ලැබෙනවා. අපට ගැටලුවක් මතුවන්නේ පොල් කිරි නිසා නොවෙයි.පොල් කිරි යෙදූ ව්‍යංජන සමඟ ගැඹුරු තෙලේ බදින ලද ආහාර, තෙම්පරාදු කරන ලද ආහාර අපගේ ආහාරයේ බහුල නිසයි. පසුගිය කාලය තුළ ලාංකීය ජනයාගේ ආහාර වේලට එකතු කරගන්නා බදින ලද ආහාර ප්‍රමාණය තෙම්පරාදු කරන ලද ආහාර ප්‍රමාණය අනවශ්‍ය ලෙස ශීඝ්‍රයෙන් වැඩිවී තිබෙනවා. එසේම දිනපතා පානය කරන කිරිපිටි ප්‍රමාණය වැඩිවී තිබෙනවා.අපගේ ශරීරයට කිරි අවශ්‍ය වුණත් දිනකට කිරි යෙදූ එක් තේ කෝප්පයක් පානය කිරීම ප්‍රමාණවත්. මේ අනුව බලන විට සංතෘප්ත මේදය අඩංගු ආහාර ගැනීම වැඩිවීම අපගේ ශරීරයේ කොලෙස්ටරෝල් මේදය වැඩිවීමට හේතුවී තිබෙනවා. එය ලෙඩ රෝග ගණනාවකටම මුල් වී තිබෙනවා මෙයින් පැහැදිලි වන්නේ අප දිනකට සාමාන්‍යයෙන් ආහාරයට ගන්නා පොල් කිරි ප්‍රමාණයට වඩා අප ගන්නා වෙනත් තෙල් අධික ආහාරවලින් ගැටලු ඇතිවන බවයි.කොලෙස්ටරෝල් මේදය බහුලව තිබෙන ආහාර මොනවාද?ශරීරයේ කොලෙස්ටරෝල් මේදය වැඩිවීම අද බොහෝ දෙනකුට විශාල ගැටලුවක් වී තිබෙනවා. බිත්තර, කකුළුවන්, ඉස්සන් වැනි ආහාරවල සෘජුවම කොලෙස්ටරෝල් මේදය අඩංගුයි. එහෙත් අප සාමාන්‍යයෙන් එම ආහාර ගන්නා ප්‍රමාණය අනුව ඉහත සඳහන් ආහාරවලින් අපගේ ශරීරයට ලැබෙන්නේ ශරීරයට අවශ්‍ය කොලෙස්ටරෝල් මේදයෙන් 50%ක් පමණයි. මෙහිදී සඳහන් කළ යුතු තවත් වැදගත් දෙයක් තිබෙනවා. ඒ; ආහාරවල කොලෙස්ටරෝල් මේදයෙන් අපගේ ශරීරයට උරාගන්නේ 15%ක පමණ ප්‍රමාණයක් වීමයි.මේ අනුව බලන විට ඉස්සන්, කකුළුවන්, බිත්තර වැනි ආහාරවලින් අපගේ ශරීරයට වැඩිපුර කොලෙස්ටරෝල් මේදය ලැබෙන්නේ නෑ. එසේ වන්නේ එම ආහාර නිතර නිතර අධිකව ගනු ලැබුවහොත් පමණයි.බොහෝ පුද්ගලයන්ගේ ශරීරයේ කොලෙස්ටරෝල් වැඩිවීමට හේතුව වන්නේ කොලෙස්ටරෝල් අඩංගු ආහාර ගැනීම නොව අප ගන්නා වෙනත් ද්‍රව්‍යයන් නිසා ශරීරය තුළ කොලෙස්ටරෝල් මේදය නිපදීමයි. ඒ සඳහා මූලික වන්නේ අප අනවශ්‍ය ලෙස ශරීරයට ගන්නා තෙල් සහ සීනි. පොල් තෙල් වැනි තෙල් වර්ග ශරීරය තුළදී කොලෙස්ටරෝල් මේදය නිපදවන අතර අප බහුලව ආහාරයට ගන්නා සීනි ශරීරය තුළදී මේදය බවට පත්වී පසුව ඒවා කොලෙස්ටරෝල් මේදය බවට පත්වීමයි.පොල් තෙල් ඔය කියන තරම් නරකද?ආහාර සැකසීම සඳහා භාවිතා කරන තෙල්වලින් ගැඹුරු තෙලේ බැදීමට සුදුසුම තෙල් වර්ගය වන්නේ පොල් තෙල්. ගැඹුරු තෙලේ බදින විට තෙල් අධික ලෙස රත්වීම නිසා තෙල් මත Trans fatty acid   නම් ශරීරයට අහිතකර ද්‍රව්‍ය ඇතිවෙනවා. ශරීරයේ පිළිකා ඇතිවීමට, හෘදයාබාධ ඇතිවීමට මෙන්ම වෙනත් රෝග ගණනාවක්ම ඇතිවීමට ශරීරයේ Trans fatty acid වැඩිවීම හේතුවන බව හෙළිවී තිබෙනවා.ෆාම් තෙල්, සෝයා තෙල්, එළවුළු තෙල් සූරියකාන්ත තෙල් වැනි ද්‍රව්‍යවලින් ගැඹුරු තෙලේ බදින විට තෙල් මත ඇතිවන Trans fatty acid  නම් අහිතකර ද්‍රව්‍ය ප්‍රමාණය පොල්තෙල්වලින් බදිනවිට ඇතිවන Trans fatty acid  ප්‍රමාණයට වඩා ඉතා ඉහළයි. අපේ රටේ බොහෝ දෙනෙක් ආහාර බැදීමට ගන්නා තෙල් තුන් හතර වතාවක්වත් භාවිතා කිරීමට පෙලඹී සිටිනවා. එසේ කීප වරක් නැවත නැවත භාවිතා කිරීමට සුදුසුම තෙල් වන්නේත් පොල් තෙල්. ඒ නිසා පොල් තෙල් අනෙක් තෙල්වලට සාපේක්ෂව ශරීරයට අහිතකර බවින් අඩුයි. ගැටලුවක් වන්නේ පොල් තෙල් හෝ තෙල් යෙදූ ආහාර සමඟ මස්, බිත්තර, එළකිරි ආදිය බහුලව ගැනීමයි. එහිදී ශරීරයේ සංතෘප්ත මේදය ප්‍රමාණය ඉතාම වැඩි වෙනවා. ගැටලුව එයයි.වර්තමානයේ දී බොහෝ දෙනෙක් වෙළෙඳපොළෙන් ගැඹුරු තෙලේ බදින ලද රෝල්ස්, කට්ලට්, පැටිස් වැනි ක්ෂණික ආහාර ගැනීමට පුරුදු වී සිටිනවා. එම ආහාර නිපදවන පුද්ගලයින් එම ආහාර බැදීමට කුමන තෙලක් යොදා ගන්නේද අප දන්නේ නෑ. ඒ නිසා වෙළෙඳ පොළෙන් ගන්නා ගැඹුරු තෙලේ බදින ලද ආහාර ගැනීමෙන් වැළකී සිටීම වැදගත්. පසුගිය කාලයේ අප කළ පරීක්ෂණයකින් ඔප්පු වුණා ලංකාවේ උපදින ඇතැම් දරුවන්ගේ පෙකණිවැලේ ට්‍රාන්ස් ෆැට් ඇසිට් රසායනිකය අඩංගු බව. මෙයින් පෙනී යන්නේ අද දරුවකු උපදින විටම එම දරුවාට හෘද රෝග සහ පිළිකා වැනි රෝග සෑදීමේ අවදානමක් ඇති බවයි.කුඩා දරුවන්ගේ ආහාර සෑදීමේදී වඩාත් සුදුසු බටර් යෙදීමද? පොල් තෙල් යෙදීමද?දෙකම එකයි. මෙම දෙවර්ගයේම අඩංගු වන්නේ සංතෘප්ත මේදයයි. ආහාර තෙම්පරාදු කිරීමේදී මාගරින් වැනි ද්‍රව්‍යයක් භාවිතා කරනවාට වඩා බටර් හෝ පොල් තෙල් යෙදීම සුදුසුයි. දරුවන්ගේ ආහාරවලට පොල් තෙල් දැමීමේදී එම තෙල් තෙල්වල ගුණාත්මක බව පිළිබඳව සොයා බැලිය යුතුයි. යන්තමින් හෝ මුඩුවූ පොල් තෙල්වලින් දරුවන්ගේ ආහාර පිළියෙල කිරීම සුදුසු නෑ. පොල්තෙල් මුඩුවන්නේ එම පොල් තෙල්වල පුස් වර්ගයක් අඩංගු නිසයි. අක්මාවේ රෝග ඇතිවීමට මේ පුස් බෙහෙවින් ඉවහල් වන බව හෙළිවී තිබෙනවා. දරුවන්ට මෙය බෙහෙවින් බලපානවා. ඇතැම් විටක අක්මාවේ පිළිකා ඇතිවීමට පවා මෙම පුස් බලපෑම් ඇති කළ හැකියි. පොල් තෙල් ආහාර සඳහා යොදා ගැනීමේදී නිවසේදී සාදාගත් පොල් තෙල් හෝ වෙළෙඳ පොළේ ඔබ හොඳින් දන්නා පොල් තෙල් විශේෂයක් හෝ යොදාගැනීම සුදුසුයි.ගැඹුරු තෙලේ බැදීමේදී පොල් තෙල් කී වරක් භාවිතා කිරීම සුදුසුද?පොල් තෙල් එසේ දෙතුන් වරක් වුවත් භාවිතා කිරීම එතරම් ගැටලුවක් වන්නේ නෑ. එහෙත් දරුවන්ගේ ආහාර සෑදීමේදී එසේ කීපවරක් බදින ලද තෙල් භාවිතා කිරීම සුදුසු නෑ.වෙළෙඳ පොළේ පොල් තෙල් වර්ග කීපයක්ම තිබෙනවා. ඒ අතරින් වඩාත් සුදුසු කුමන පොල් තෙල්ද?සුදු පොල් තෙල් කහ පොල් තෙල් වැනි වර්ග කීපයක්ම වෙළෙඳ පොළේ තිබෙනවා. ඇතැම් නිෂ්පාදකයින් සුදු පොල් තෙල් නිපදවීමට බ්ලීචින් පවුඩර් වැනි රසායනික ද්‍රව්‍ය භාවිතා කරනවා. එම පොල් තෙල් සුදුසු නෑ. ආහාරවලට යෙදීම වඩාත් සුදුසු වන්නේ සෙක්කු තෙල්. අද සෙක්කු තෙල් වෙළෙඳ පොළේ සොයාගන්න නෑ. අද වෙළෙඳ පොළේ ඇති Virgin Coconut Oil නම් තෙල් වර්ගය ආහාරයට වඩාත් සුදුසුයි. මෙම තෙල් නිපදවන්නේ පොල් අධික බලයක් යොදා තද කිරීමෙන්. එය සෙක්කුවෙන් තෙල් සිඳිනවාට සමානයි. මෙම තෙල් සොයා ගැනීමට අපහසුනම් පිරිසුදුව සිඳීන ලද කහ පැහැති පොල් තෙල් ආහාර සෑදීමට සුදුසුයි.පොල් තෙල් වෙනුවට භාවිතා කළ හැකි වෙනත් තෙල් වර්ග මොනවාද?පොල් තෙල් වෙනුවට සෝයා තෙල් භාවිතය සුදුසුයි. සෝයා තෙල්වල අඩංගුවන්නේ ඒක අසංතෘප්ත තෙල්. ඊට අමතරව කැනෝලා තෙල් ආහාරයට ඉතා සුදුසුයි. කැනෝලා තෙල් ද ඒක අසංතෘප්ත තෙල් විශේෂයක්. එක් එක් තෙල් වර්ගයක ඇති ලක්ෂණ අනුව එම තෙල් වර්ගය යොදාගත හැකි ආකාරය වෙනස් වෙනවා.කැනෝලා සහ සෝයා තෙල් ගැඹුරු තෙලේ ආහාර බැදීමට සුදුසු වන්නේ නෑ. ගැඹුරු තෙලේ බැදීමට ඉතාම සුදුසු වන්නේ පොල් තෙල්. කැනෝලා තෙල්, සෝයා තෙල් වඩාත් සුදුසු වන්නේ ආහාර තෙම්පරාදු කිරීමටයි. කෑම පිසීමේදී ඔලිව් තෙල් භාවිතා කිරීම සුදුසු නෑ. ඒ රසයේ වෙනසක් ඇතිවන නිසයි. සලාද වැනි අමුවෙන් ආහාරයට ගන්නා ද්‍රව්‍ය රසවත් කිරීමට ඔලිව් තෙල් යොදාගත හැකියි. ඔලිව් තෙල් අබ සහ දෙහි යොදාගෙන ද්‍රාවනයක් සාදාගත් විට සලාදවලට ඉතා සුදුසුයි. කොලෙස්ටරෝල් මේදය අධිකව අඩංගු මස් වර්ග, බිත්තර නිතර ආහාරයට ගන්නේ නැති නම් ආහාර සඳහා පොල් තෙල් භාවිතා කිරීම ඉතා සුදුසුයි.වෙළෙඳ පොළේ ඇති තෙල් අතරින්, හොඳ පොල් තෙල් හඳුනාගන්නේ කෙසේද?හොඳ පොල් තෙල් හඳුනාගත හැකි හොඳම ක්‍රමය වන්නේ සුවඳ බැලීමයි. ඒ වගේම හොඳ පොල් තෙල්වලින් පෙණ මතුවන්නේ නෑ. එසේ වන්නේ ෆාම් තෙල්වලින්. හොඳ කහ පැහැයක් තිබීම හොඳ පොල් තෙල්වල තවත් එක් ලක්ෂණයක්. පොල් තෙල් තද හිරුඑළිය වැටෙන ස්ථානවල තැබීම නුසුදුසුයි. එසේම පොල්තෙල්වලින් යන්තමින් හෝ මුඩු සුවඳක් දැනේ නම් එය ආහාරයට යොදා ගැනීම නුසුදුසුයි.’ෆිෂ් ඔයිල්’ යනු මොනවාද?මුහුදු මාළුවල බහු අසංතෘප්ත තෙල් මෙන්ම ඒක අසංතෘප්ත තෙල් ද අඩංගුයි. බහු අසංතෘප්ත තෙල් විශේෂයක් වන Omega-3 fatty acid  නම් තෙල් විශේෂය මුහුදු මාළුවල තිබෙනවා. මාළුවලින් මෙම තෙල් නිස්සාරණය කරගත් විට එය ‘ෆිස් ඔයිල්’ ලෙස හඳුන්වනවා. මෙම තෙල් විශේෂය ආහාර පිසීමට මෙන්ම ඖෂධයක් ලෙස ගිලින කරල් ලෙසත් භාවිතා කරනවා.මුහුදු මාළුවල අඩංගු Omega-3  තෙල් හෘදයාබාධවලින් මිදීමට උපකාරී වන බවත් හෙළිවී තිබෙනවා. එහෙත් මෙම තෙල් ස්ථුලභාවය අඩු කිරීමට සුදුසු යැයි කීවත් එය තවම සනාථ වී නෑ.අද අපට තෙල් ගැටලුවක් වී තිබෙන්නේ ඇයි?මීට කලකට පෙර අප රටේ මිනිසුන් අද තරම් මස් කෑවේ නෑ. ඔවුන් වැඩියෙන් කෑවේ මුහුදු මාළු. මීට කලකට පෙර අප රටේ මිනිසුන්ගේ ආහාර වේල ඉතා සමබලයි. අද බොහෝ දෙනෙක් මස් බිත්තර කෑමට, ගැඹුරු තෙලේ බදින ලද ක්ෂණික ආහාර කෑමටත් පුරුදුවී සිටිනවා. එසේම අද ජීවත්වන පුද්ගලයින් ව්‍යායාමවල යෙදෙනවා අඩුයි. ඒ නිසා ශරීරයට ලැබෙන තෙල් ප්‍රමාණය දහනය වීමට ක්‍රමයක් ඇත්තේ නෑ. තෙල් ආහාරයට ගැනීම අද විශාල ගැටලුවක් වී තිබෙන්නේ ඒ නිසයි.ඇතැම් අය අතර මතයක් තිබෙනවා අසංතෘප්ත මේදය ශරීරයට හොඳයි. එය ඕනෑ තරම් කෑවාට අගුණයක් නැතැයි කියා. එය ස්‍යයද?අසංතෘප්ත මේදය ශරීරයට අවශ්‍ය ප්‍රමාණයක් තිබෙනවා. අවශ්‍ය පමණට වඩා එය ගත් විට ශරීරයට අහිතකරයි. ශරීරයේ කොලෙස්ටරෝල් මේදය වැඩිවීමට අසංතෘප්ත මේදය ශරීරයේ වැඩිවීමත් බලපානවා. එබැවින් අසංතෘප්ත මේදය වුණත් ශරීරයට වැඩිවීම සුදුසු නෑ.කොලෙස්ටරෝල් මේදය ශරීරයේ ඇති අයට අලිගැටපේර ආහාරයට ගැනීම සුදුසු නැතිද?අලිගැටපේරවල තිබෙන්නේ ඒක අසංතෘප්ත මේදයයි. එය ශරීරයට හිතකරයි. මෙය ඉතා හොඳ පලතුරක්. දිනකට අලිගැටපේර ගෙඩියකින් 1/2ක් ආහාරයට ගැනීම කිසිසේත්ම ගැටලුවක් වන්නේ නෑ. එහෙත් මෙහි වරද වන්නේ ලංකාවේ අපි අලිගැටපේර කන ක්‍රමයයි. බොහෝ දෙනෙක් මෙම අලිගැටපේර කන්නේ සීනි විශාල ප්‍රමාණයක් හෝ කිරි පිටි හැඳි කීපයක් දමාගෙනයි. එසේ අමතරව දමාගන්නා කිරි පිටි සහ සීනි ශරීරය තුළදී කොලෙස්ටරෝල් මේදය බවට පත්වෙනවා. අහිතකර වන්නේ එයයි. අලිපේර ආහාරයට ගැනීමේදී හෝ බීමක් ලෙස සකසා ගැනීමේදී දෙහි ස්වල්පයක් පමණක් එක් කැරගැනීමෙන් වැඩි පෝෂණයක් වැඩි රසයක් ලැබෙනවා.පොල් ගා බ්ලෙන්ඩරයෙන් මිරිකා ගැනීම නුසුදුසු ද?නැහැ. එය නුසුදුසු දෙයක් නෙමෙයි. පොල් බ්ලෙන්ඩර් කළ විට එම පොල්වල තිබෙන සම්පූර්ණ කිරි ප්‍රමාණය ගත හැකිය. එහිදී පොල්වල තිබෙන කෙඳි ස්වභාවයත් ශරීරයට ඇතුළු වෙනවා. එය හොඳයි.තෙල් අධික ආහාරයක් ගෙන උණුසුම් ජලය කෝප්පයක් පානය කළ විට එයින් එම තෙල් පිච්චෙනවා යැයි කීමේ සත්‍යතාවයක් තිබෙනවාද?එවැනි මතයක් වෛද්‍ය විද්‍යාත්මකව ඔප්පු වී නෑ. අපට පානය කළ හැක්කේ තරමක් උණුසුම් ජලය පමණයි. එම ජලය පානය කළ විට එය අපගේ ශරීරය තුළදී ශරීරයේ උණුසුමට පත්වෙනවා. එය ශරීරයේ අමතර තෙල් දහනයට උදව් වෙන්නේ නෑ.වැඩිහිටි පුද්ගලයකුට දිනකට සුදුසු තෙල් ප්‍රමාණය කොපමණද?නිරෝගී වැඩිහිටි පුද්ගලයකුගේ ආහාරවලට දමන පොල් කිරිවලට අමතරව මේස හැන්දක ප්‍රමාණයක තෙල් ගැනීම වරදක් වන්නේ නෑ. දිනකදී ශරීරයට අමතරව ලැබෙන තෙල් ප්‍රමාණය ඊට වඩා වැඩි වූවොත් එය සෞඛ්‍ය ගැටලු රැසකටම හේතු විය හැකියි.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=am1210282</link>
    <topic>කොලෙස්ටරෝල් පරීක්ෂණයට පෙර</topic>
    <author>සුනිල් දයා අල්විස්</author>
    <content>කොලෙස්ටරෝල් පරීක්ෂණයට පෙරනිදි මැරීම මත්පැන්ව්‍යායාම එපාලිපිඩ් ප්‍රොෆයිල් (Lipid Profile) පරීක්ෂාව වෛද්‍යවරුන් විසින් බොහෝ දෙනෙකුට නියම කරන පරීක්ෂණයකි.ශරීරයට හිතකර කොලෙස්ටරෝල් සහ ශරීරයට අහිතකර කොලෙස්ටරෝල් කියා වෙන වෙනම විස්තරාත්මකව විමසා බැලීමක් මේ පරීක්ෂණයේදී සිදු කරනවා.අපේ රුධිරයේ මේද වර්ග ගත්තොත් සංස්තෘප්ත මේදය ලෙස ට්‍රයිග්ලිසරයිඩ්ස් (triglycerides) නමින් ශරීරයට අහිතකර කොලෙස්ටරෝල් වර්ගයක් ද අසංතෘප්ත මේදය ලෙස හයිඩෙන්සිටි ලිපොප්‍රෝටීන් යනුවෙන් ශරීරයට හිතකර කොලෙස්ටරෝල් වර්ගයක් ද තිබෙනවා.ලිපිඩ් ප්‍රොෆයිල් පරීක්ෂණයේදී කෙනෙකුගේ ශරීරයේ කොලෙස්ටරෝල් මේද තත්ත්වය කුමක්දැයි දැන ගන්න පුළුවන්. මේ පරීක්ෂණයට පෙර සූදානම්වීමට අවශ්‍ය මූලික කරුණු මොනවා දැයි දැන ගැනීම වැදගත්.මේ පරීක්ෂණයට ද පැය 14 ක් නිරාහාරව සිටිය යුතුය යන්න මුලින් තිබුණ වෛද්‍ය මතයයි. නමුත් මෑතකාලයේදී නම් එය පැය 12 නිරාහාරව සිට කරන පරීක්ෂණයක්. මෙය පැය 14 කින් නොව පැය 12 කින් සිදු කළාට කිසිදු ගැටලුවක් ඇතිවන්නේ නැහැ. ජලය පානය කිරීම මේ පරීක්ෂණයට ද බාධාවක් නොවෙයි.ලිපිඩ් ප්‍රොෆයිල් පරීක්ෂණයත් සමඟ සමහර වෛද්‍යවරුන් ශරීරයේ සීනි පරීක්ෂාව ද නියම කරන අවස්ථා තිබෙනවා. පරීක්ෂණ දෙක ම කරන්නත් පැය 12 වගේ ම පැය 14 යන ක්‍රම දෙකම භාවිතා වෙනවා.ලිපිඩ් ප්‍රොෆයිල් පරීක්ෂණයට පෙනී සිටීමේ දී පරීක්ෂණයට පෙර දිනයේ නිදි මැරීම නොකළ යුතු ය. නිදි මරාගෙන සිටින කාලය තුළ සමහර විට අපි එහාට මෙහාට ඇවිදිනවා වෙන්න පුළුවන්. එහෙමත් නැතිනම් වෙනත් ක්‍රියාකාරකම්වල යෙදී සිටිනවා විය හැකි ය. කොලෙස්ටරෝල් ප්‍රමාණය මෙවැනි ක්‍රියා නිසා එහා මෙහා වී අපට ලබාගත හැකි වන්නේ ශරීරයේ තිබෙන සැබෑ කොලෙස්ටරෝල් ප්‍රමාණයේ වාර්තාවක් නොවිය හැකියි.එසේම පෙරදින මත්පැන් පානය කිරීමෙන් ද වැළකී සිටිය යුතු ය. මත්පැන් පානය පෙරදින සිදුකරන පසුදින මේ පරීක්ෂණයකට පෙනී සිටීමේදී එය පරීක්ෂණයට බලපෑමකද් ඇති කරවනවා. ඒ නිසා මත්පැන් පානය මෙන් ම එසේ ම දුම්පානය ද දින කිහිපයක් තිස්සේ ම නොකර මෙවැනි පරීක්ෂණයකට මුහුණදෙන්නේ නම් වඩාත් හොඳ ය.එදිනෙදා ව්‍යායාමයට හුරු පුරුදුව සිිටින අය මේ පරීක්ෂණයකට පෙනී සිටීමේදී ව්‍යායාමයෙන් වැළකී සිටීමත් අවශ්‍යය. අඩුම තරමින් දින දෙකක්වත් ව්‍යායාමයෙන් වැළකිය යුතු ය. ශරීරයේ කොලෙස්ටරෝල් දහනය වීම ව්‍යායාමය නිසා සිදුවන නිසා නිවැරදි අගයන් පරීක්ෂණයෙන් පෙන්නුම් කරන්නේ නෑ.කොලෙසේටරෝල් මේදයෙන් මහ ධමනිය අඩක් අවහිරවී ඇති අයුරුකොලෙස්ටරෝල් මර්දනයට ඖෂධ වර්ග ගන්නා අය වෛද්‍යවරයා ලබාදෙන උපදෙස් පරිදි ක්‍රියා කළ යුතු ය. සමහර වෛද්‍යවරුන් තමන් නියම කරන ලද ඖෂධ නතර කර මේ වාර්තාව ලබා ගන්නත් තවත් සමහර වෛද්‍යවරුන් නියමිත ඖෂධ මාත්‍රාව ලබාගනිමින් ම පරීක්ෂණයට පෙනී සිටින්නටත් උපදෙස් දෙනවා.ලිපිඩ් ප්‍රොෆයිල් පරීක්ෂණයේදී කොලෙස්ටරෝල් කොටස් කිහිපයකට ගණනය කිරීම සිදු කරනවා. මෙහිදී සංතෘප්ත මේදය ඉවත්කර අසංතෘප්ත මේදය වෙනම වෙන්කර ගැනීමත් ඒවා ‘මිලිමෝල්ට්’ මෙපමණ ප්‍රමාණයක් තියෙනවා යනුවෙන් ගණනය කිරීමත් පියවර කිහිපයකින් සිදු කරනවා.මේ ක්‍රියා මාර්ගයේදී එක පියවරකින් තව පියවරකට යාමට යම් කිසි කාල සීමාවක් තිබෙනවා. නිසි රසායනාගාරයක් නිසි ලෙස පුහුණු ලත් කාර්ය මණ්ඩලයකින් මේ කටයුතු සිදු කෙරෙනවා නම් නිසි අගයන් සහිත නිවැරදි වාර්තාවක් ලබාදිය හැකි ය. එසේ නැති වුවහොත් අහසට පොළොව මෙන් වෙනස් අගයන් සහිත වාර්තා ලැබීම රෝගියාට අනර්ථයක් ඇති කරවනවා.රසායනාගාරයක් තුළ එවැනි පරීක්ෂණයකදී සෑහෙන වැඩ කොටසක් සිදු කළ යුතුව තිබෙනවා. ලිපිඩ් ප්‍රොෆයිල් පරීක්ෂණය, ෆාස්ටින් බ්ලඩ් සුගර් පරීක්ෂාව තරම් සරල පරීක්ෂණයක් නොවේ.ලිපිඩ් ප්‍රොෆයිල් පරීක්ෂණ වාර්තාවකින් වෛද්‍යවරයා මූලිකවම අවධානය යොමු කරවන්නේ Total  cholesterol, Triglycerides, H.D.L සහ L.D.L.   යන අගයන් සතර කෙරෙහිය. ප්‍රතිකාර සහ ඖෂධ ලබාදෙන්නේ මේ මූලික අගයන් කෙරෙහි සැලකිලිමත් වෙමින් ය.රසායනාගාර වාර්තා එම අගයන් සකස් කරන්නේ ඩෙසිලීටරයකට මිලිග්‍රෑම් වලිනි. ලෝක සෞඛ්‍ය සංවිධානය දැන් හුඟාක් වෙලාවට කතා කරන්නේ ඩෙසිලීටරයකට මිලිග්‍රෑම්වලින් නොවෙයි. මිලිලීටරයකට මිලිමෝල් ප්‍රමාණයෙන්.එහෙත් සමහර රසායනාගාර මේ අගයන් දෙකෙන් ම එනම් ඩෙසිලීටරයකට මිලිග්‍රෑම් වලින් සහ ඩෙසිලීටරයකට මිලිමෝල් වලින් ද නිකුත් කරනවා.ඇතැම් රසායනාගාරවලින් ලිපිඩ් ප්‍රොෆයිල් පරීක්ෂණයට රුධිර සාම්පල ලබා ගත්ත ද පරීක්ෂණය සඳහා වෙනත් තැනකට ප්‍රවාහනය කරනවා. නියමිත කාල පරාසයක් තුළ නිසි ක්‍රියාදාම අනුගමනය කර රුධිර සාම්පල එවැනි මධ්‍යස්ථානයකට ප්‍රවාහනය කළ යුතු වෙනවා. එසේ රුධිර සාම්පල ප්‍රවාහනය කිරීමේදී අඩුතරමින් ‘සීරම්’ අයිස් කන්ටේනර්වල තැන්පත් කරගෙන රැගෙන යා යුතු ය.ඒ ක්‍රියාදාමය නිසි ලෙස සිදු නොවුවහොත් නියම අගයන් පරීක්ෂණ වාර්තාවලින් ලබා ගැනීම අපහසු වෙනවා. තමන්ගේ රුධිරයේ නියම අගයන් නොලැබීම රෝගියාට කරන බලවත් අසාධාරණයක්.ලිපිඩ් ප්‍රොෆයිල් හි Total cholesterol සාමාන්‍ය අගය ඩෙසිලීටරයකට මිලිග්‍රෑම් 150 - 125 අගයන් තිබීම සාමාන්‍ය අගයක් ලෙස සැලකුණ ද දැන් ලෝක සෞඛ්‍ය සංවිධානය නිගමනය කර තිබෙන්නේ ඩෙසිලීටරයකට මිලිග්‍රෑම් 200 අඩුවෙන් මේ අගය පවත්වාගෙන යා යුතු බව ය.200 - 239 ඔබ්බට අගයන් අවදානම් කලාපයේ පවතියි. මෙවැනි අයට වෛද්‍යවරයා අනිවාර්යයෙන් ම ව්‍යායාම නියම කරනවා. ඖෂධවලට අමතරව - සංතෘප්ත ආහාර වර්ග ද අඩු කරන්න කියනවා.Total cholesterol  240 වැඩි නම් එවැනි අය ඖෂධ ලබාගත යුතු ය.මූලිකවම අහිතකර දෙයක් වන්නේ ට්‍රයිග්ලිසරයිඩ් (Triglycerides)  අගයයි. මෙහි අගය 150 අඩු අගයක් විය යුතුය. නමුත් මෙම අගයන් ප්‍රමාණය 150 - 199 දක්වා ඉහළ ගියහොත් ඔබ ඉන්නේ අවදානම් සහගත කලාපයක ය. 200 වැඩි වුවහොත් එය වඩාත් අවදානම් සහගත ය.ට්‍රයිග්ලසරයිඩ් වැඩි වෙන්නෙ බටර් පොල්තෙල් ඇතුළු තෙල් වර්ගවලට කියා මතයක් තිබුණත් මේ තෙල් වර්ගවලින් පමණක් නොවෙයි මේවා පාවිච්චි නොකළත් සමහරුන්ට ඇඟෙන් ම මේ අහිතකර ද්‍රව්‍යය නිපදවෙනවා.හිතකර වූ අසංතෘප්ත මේද (H.D.L) 40 වඩා අඩු අගයකින් පවතින්න හොඳ නැහැ. 50 ට වඩා වැඩි නම් එය ඉතා හොඳ අගයක්. මේ අගය 55 වැඩි අගයක් දක්වන්නේ ඉතාම අතළොස්සකගේ ය. බොහෝ දෙනාගේ මෙහි සාමාන්‍ය අගය ලෙස පවතින්නේ 45 - 55 අතර ය.  H.D.L වැඩිවීමට ස්වභාවික මුහුදු මාළු ආහාරයට ගැනීම ද හිතකර ය.L.D.L කොලෙස්ටරෝල් 160 වැඩි නම් එය අහිතකර තත්ත්වයකි. මේ ප්‍රමාණය 190 වුවහොත් ඉතාම නරක තත්ත්වයකි. සාමාන්‍යයෙන් මෙය 100ට අඩු නම් එය ඉතා හොඳ අගයකි.සමහර අය ලිපිඩ් ප්‍රොෆයිල් පරීක්ෂණය අනුව කොලෙස්ටරෝල් අගය අඩුවී තිබේ නම් වෛද්‍යවරයා දුන් ඖෂධ ගැනීම නතර කර දමනවා. එය එසේ සිදු නොවිය යුතු ය. මෙය තීරණය කළ යුත්තේ වෛද්‍යවරයා මිස රෝගියා නොවෙයි.දියවැඩියා තත්ත්වයන් තිබෙන අයට කොලෙස්ටරෝල් ප්‍රමාණය බලපෑම් ඇති කරනවා. ඒ නිසා දියවැඩියා රෝගීන් ලිපිඩ් ප්‍රොෆයිල් සම්පූර්ණ පරීක්ෂණයක් සිදු කරගත යුතු ය.සාමාන්‍යයෙන් අවුරුදු 35 ඉක්ම ගියාට පසුව කොලෙස්ටරෝල් සම්පූර්ණ පරීක්ෂණයක් සිදු කර සෞඛ්‍ය තත්ත්වය පරීක්ෂා කර බලා ගැනීම හොඳය. එවිට අවදානම් සෞඛ්‍ය තත්ත්වයන් හටගන්නට තිබෙනවා නම් ඒවා දැන හැඳින ගෙන කල් තියා ප්‍රතිකාර ලබා ගන්න පුළුවන්.සුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=am1210283</link>
    <topic> ඔබේ පවුලේ කාට හරි මෙහෙම අමාරුකම් තිබෙනවාද?</topic>
    <author>රූපාන්ති බුලත්සිංහල</author>
    <content> ඔබේ පවුලේ කාට හරි මෙහෙම අමාරුකම් තිබෙනවාද?’දෙදරු මව දරුවන් ද සමඟ දිවි හානි කරගත්තාය’.ඒ පුවත්පතක පළවූ පුවතකි.’පව් අර කිරි සප්පයෝ දෙන්නා. මොන වරදක් කළාටද?’එක එක්කෙනා එක එක කතා කිව්වත් මේ කතාවේ ඇතුළාන්තය සෙවීමට කවුරුත් යොමු වුණේ නැහැ. මතුපිටින් පේන බොහෝ දේවල්වලට වඩා වෙන ඇත්තක් ඇතුළත තියෙනවා.පසුගිය 15 වෙනිදාට යෙදුණු ජාතික උපදේශන සේවා දිනයේ තේමාව වූයේ විෂාදයයි. විෂාදය කියන්නේ මානසික රෝගයක්. විෂාදය කොහොමද අඳුනාගන්නේ?විෂාදයෙන් පෙළෙන පුද්ගලයෙකුගේ අදහස් නිරන්තරයෙන්ම පරාජිතයි. හැම තිස්සේම ඍණ ආකල්පවලින් කතා කරන්නේ. මොන වෙලාවකවත් සෑහීමට පත්වීමක් නැහැ. විෂාදය, තවත් රෝගයක ප්‍රතිලක්‍ෂණයක් ලෙස ද ඇති වෙන්න පුළුවන්. උදාහරණ ලෙස පිළිකා රෝගියෙකුට විෂාදය හටගන්න පුළුවන්.විෂාදය දුක පරාජය අපේක්‍ෂා භංගත්වය මුල්කර ගෙන ඇතිවෙන රෝගී තත්ත්වයක්. රෝගියා වෛද්‍යවරයෙකු හෝ උපදේශකයෙකු හමුවෙන්න ආවිට තමන්ට විෂාදය තියෙනවා කියලා කෙළින්ම කියන්නෙ නැහැ. රෝගියා කියන්නේ මට නින්ද යන්නෙ නැහැ. ඇඟපත රිදෙනවා. කෑම කන්න බැහැ. ඔළුව රිදෙනවා වගේ අමාරුකම්.විෂාදය උග්‍ර වුණාම සමහරුන්ට සියදිවි නසාගන්න හිතෙනවා. සමහර අය ජීවිතය එපා වෙලා වගේ කතා කරනවා. තමන්ගේ දෛනික රාජකාරි කරගන්නවත් හරියාකාරව බැහැ. එපා වුණු ස්වභාවය නිසා තමන්ට තමන් ගැනම වේදනාවක් ඇතිවෙනවා. වැඩ කරන්න කිසිම ඕනෙකමක් නෑ. මහන්සිය තෙහෙට්ටුව දිගින් දිගටම වැඩි බව තමයි කියන්නේ.විෂාදයෙන් පෙළෙන අය ගැන පවුලේ අය, හිත මිතුරන් කල්පනාකාරී වෙන්න ඕනෙ. නැත්නම් රෝගියාගේ තත්ත්වය උග්‍ර වෙනවා.ආසියාතික රටවල විෂාදය රෝගී තත්ත්වයක් ලෙස හෙළිකර ගැනීම එතරම් පහසු නෑ. මේ නිසා උපදේශකයන් රෝගියා සමඟ සුහද වෙලා අවශ්‍ය තොරතුරු ගැනීමට යොමු වෙන්න අවශ්‍යයි. උපදේශන සේවය වගේම ඖෂධමය ප්‍රතිකාරත් රෝගියෙකුට අවශ්‍යයි.විෂාදය උමතු රෝගයක් නොවේ. බොහෝ විෂාද රෝගීන් බැලූ බැල්මට හඳුනාගන්න බෑ.සමහර කායික රෝගීන් විවේක ගැනීම ඉතාමත් හොඳ දෙයක් ලෙස තමයි වෛද්‍යවරුන් කියන්නේ. ඒත් විෂාදය රෝගීන් වැඩ නොකර සිටීම යහපතක් බව කිසිවිටකත් අනුමත කරන්නෙ නැහැ. හැකි තරම් වැඩවල යෙදෙන්න කියලා තමයි කියන්නේ.හැම වෙලාවේම රෝගියා වටිනා කෙනෙකු බව අවබෝධ කරදීම වැදගත්. ජීව විද්‍යාත්මක, සමාජ විද්‍යාත්මක මෙන්ම විෂාදය හටගැනීමට ජානමය කරුණුත් හේතුවෙන්න පුළුවන්. ළමා කාලයේදී දරුවන්ට ලැබෙන අත්දැකීම්, ආදරය අහිමිවීම් ඍජුව බලපානවා. ළමයින් අපයෝජයට ලක්වීම, සමාජ හුදකලාව, විවාහ ජීවිතයේ ගැටලු විෂාදය ඇතිවීමට බලපෑ හැකි තවත් කරුණුයි.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=aj1210281</link>
    <topic>මැලිබන් බිස්කට් දෙවන වරටත් ආසියා ශාන්තිකර කලාපයේ මුල්තැනට</topic>
    <author/>
    <content>මැලිබන් බිස්කට් දෙවන වරටත් ආසියා ශාන්තිකර කලාපයේ මුල්තැනටමැලිබන් බිස්කට්හි සභාපති රත්නපාල සමරවීර මහතා ආසියා ශාන්තිකර තත්ත්ව සංවිධානයේ සභාපති ආචාර්ය චාර්ල්ස් ඒ. ඕබිරේ සහ තාක්ෂණ හා පර්යේෂණ අමාත්‍ය පවිත්‍රා වන්නිආරච්චි මහත්මිය අතින් සම්මානය ලබා ගනිමින්.මැලිබන් බිස්කට් සමාගම මහා පරිමාණ නිෂ්පාදකයන්ගේ අංශයේ ගෝලීය කාර්ය සාධන විශිෂ්ටත්ව සම්මාන උලෙළ 2012 දී දෙවන වරටත් ක්ෂේත්‍රයේ හොඳම ස්ථානයට හිමි සම්මානය’ දිනා ගැනීමට සමත් විය.හිල්ටන් හෝටලයේදී පසුගියදා පැවැති උත්සවයකදී මැලිබන් බිස්කට් හි සභාපති රත්නපාල සමරවීර මහතාට, ජාත්‍යන්තරව පිළිගැනීමට ලක් වූ මෙම සම්මානය ප්‍රදානය කරනු ලැබුවේ උලෙළේ ප්‍රධාන ආරාධිතයා වූ තාක්ෂණ හා පර්යේෂණ අමාත්‍ය පවිත්‍රා වන්නිආරච්චි මහත්මිය හා ආසියා ශාන්තිකර තත්ත්ව සංවිධානයේ සභාපති ආචාර්ය චාර්ල්ස් ඒ. ඕබිරේ මහතා විසිනි.මැලිබන් බිස්කට් හි ප්‍රධාන විධායක නිලධාරි ඩී.එල්. වීරසූරිය මහතා විසින් සම්මානය පිළිබඳව ස්තුතිවන්ත වෙමින් කරන ලද කතාවේදී කියා සිටියේ, මීට දශක හයකට පමණ පෙර සමාගමේ නිර්මාතෘ වන හිටපු සභාපති ඒ.ජී. හින්නිඅප්පුහාමි මහතා විසින් ව්‍යාපාරය ආරම්භයේ පටන් ම පවත්වාගෙන ආ ගුණාත්මක තත්ත්වය කෙරෙහි කැපවීම පිළිබඳව විශේෂයෙන් පෙන්වා දෙන ලදී.“දෙවන වතාවටත් මෙම සම්මානය ලැබීම මගින් දේශීය වශයෙන් පමණක් නොව විදේශීය ප්‍රජාව අතර පවා මැලිබන් බිස්කට් වල ඉහළ තත්ත්වයට ඇති පිළිගැනීම පෙන්නුම් කරනවා” යනුවෙන් මැලිබන් හි තත්ත්ව සුරැකුම් හා පර්යේෂණ සංවර්ධන සාමාන්‍යාධිකාරි වර්ණා ප්‍රනාන්දු මහත්මිය කීවා ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=aj1210282</link>
    <topic>ඩයලොග් විගමනික සේවක සිම් කාඩ්පතක් හඳුන්වා දෙයි</topic>
    <author/>
    <content>ඩයලොග් විගමනික සේවක සිම් කාඩ්පතක් හඳුන්වා දෙයිඩයලොග් ආසිආටා සමාගම සහ විදේශ රැකියා ප්‍රවර්ධන හා ප්‍රතිසාධන අමාත්‍යාංශය අත්වැල් බැඳ ගනිමින් සෞදි අරාබියේ හා එක්සත් අරාබි එමීර් රාජ්‍යයේ සේවය සඳහා පිටත්ව යන මෙරට විගමනික ශ්‍රමිකයින්ට ජංගම දුරකථන සම්බන්ධතා ලබාදීම සඳහා ගිවිසුමකට එළඹෙයි.එසේ ජංගම දුරකථන සම්බන්ධතා ලබාදීම සඳහා ඩයලොග් ආසිආටා සමාගම විශේෂිත සිම් කාඩිපතක් හඳුන්වා දී තිබෙන අතර එම සිම් කාඩ්පත විගමනික ශ්‍රමිකයින්ට බණ්ඩාරනායක ජාත්‍යන්තර ගුවන් තොටුපළේ පිහිටි විදේශ සේවා නියුක්ති කාර්යාංශයේ කවුළු වලින් හා කාර්යාංශයේ ශාඛා වලදී ලබාගත හැකි ය.‘විගමනික සේවක සිම් කාඩ්පත’ මගින් ශ්‍රී ලංකාව හා විගමනිකයින් සේවය කරන මැද පෙරදිග රටවල් අතර සහනදායි මිල ගණන් යටතේ කතා කිරීමට අවස්ථාව සලසන නිසා එය ඔවුන්ට සහනයක් වනු ඇති.ගිවිසුමට එළඹෙන අවස්ථාවට සහභාගි වෙමින් අමාත්‍ය ඩිලාන් පෙරේරා මහතා සඳහන් කළේ ‘ලංකාව හැරදා ගිය පසු, පළමු සති කිහිපයේ දී එම රටවල පරිසරයට අනුගත වීමට විගමනික ශ්‍රමිකයින් දැඩි පරිශ්‍රමයක් ගන්නවා. මේ නිසා ඔවුන්ට දුරකථන සම්බන්ධතාවයක් ලබාදීම නිසා ශ්‍රී ලංකාවේ සිටින සිය පවුලේ උදවිය සමඟ කතා කරමින් අදහස් හුවමාරු කර ගැනීමට අවස්ථාව ලැබෙන නිසා එම රටට අනුගත වීමට මෙයින් හොඳ උපකාරයක් ලැබෙනවා” යනුවෙනි.“සෞදි අරාබියේ හා එක්සත් අරාබි එමිරේට්ස් රාජ්‍යයේ වෙසෙන මෙරට විගමනික ශ්‍රමිකයින්ගේ සම්බන්ධතා සැපයුම්කරුවා ලෙස විදේශ රැකියා ප්‍රවර්ධන හා සුබසාධන අමාත්‍යාංශය විසින් ඩයලොග් සමාගම තෝරාගැනීම අපිට ගෞරවයක්. වෙනත් රටවල සේවය කරන ශ්‍රී ලාංකිකයින් වෙනුවෙන් ද මෙම සේවාව ලබාදීමට ඉදිරියේ දී කටයුතු කරනවා” යනුවෙන් මෙම විශේෂ අවස්ථාවට සහභාගි වෙමින් ඩයලොග් ආසිආටා සමාගමේ සමූහ ප්‍රධාන විධායක, ආචාර්ය හාන්ස් විජේසූරිය මහතා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=aj1210283</link>
    <topic>සෙලින්කෝ ලයිෆ් ‘ෆැමිලි සවාරි 6’ පළමු දිනුම් ඇදීම සිදු කරයි</topic>
    <author/>
    <content>සෙලින්කෝ ලයිෆ් ‘ෆැමිලි සවාරි 6’ පළමු දිනුම් ඇදීම සිදු කරයිසෙලින්කෝ ලයිෆ් හි කළමනාකාර අධ්‍යක්ෂ / ප්‍රධාන විධායක නිලධාරි ආර්.රෙන්ගනාදන් මහතා විසින් ‘ෆැමිලි සවාරි 6’ ප්‍රථම දිනුම් ඇදීම සිදුකරමින්.සෙලින්කෝ ලයිෆ් ෆැමිලි සවාරි 6 ප්‍රවර්ධන වැඩසටහනේ පළමු ජයග්‍රාහකයින් කණ්ඩායම තෝරා ගැනීමේ දිනුම් ඇදීම පසුගිය සතියේ පැවති අතර එහිදී හඳුනා ගනු ලැබූ වාසනාවන්ත පුද්ගලයින් 460 දෙනකුට සමාගම සියලු වියදම් දරන සිංගප්පූරු සංචාරයක් හෝ ලෙෂර් වර්ල්ඩ් හි ප්‍රීතිමත් දිනක් ගත කිරීමට අවස්ථාව හිමි වනු ඇත.මේ ප්‍රවර්ධන වැඩසටහනේ පළමු අදියරේ දිනුම් ඇදීමෙන් තෝරාගත් වාසනාවන්ත ඔප්පු හිමි පවුල් 15ක් ලබන වසරේ සිදු කෙරෙන සිංගප්පූරු චාරිකාව සඳහා සුදුසුකම් ලැබිණි.තවත් ඔප්පු හිම පවුල් 35ක් නුදුරේදීම එම චාරිකාව සඳහා තෝරා ගැනේ. ලෙෂර් වර්ල්ඩ් හි ප්‍රීතිමත් දිනක් ගත කිරීමට අවස්ථාව සැලසෙන පවුල් 500 අතුරින් පවුල් 100ක් ද මෙම දිනුම් ඇදීමේදී තෝරාගනු ලැබූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=aj1210284</link>
    <topic>රානී සඳුන් පාරිභෝගිකයන්ට රන් පෙන්ඩන්</topic>
    <author/>
    <content>රානී සඳුන් පාරිභෝගිකයන්ට රන් පෙන්ඩන්කඳානේ සීමාසහිත ස්වදේශී කර්මාන්තායතනය විසින් නිපදවන රානී සඳුන් වෙතින් පාරිභෝගිකයන්ට රන් පෙන්ඩන් දිනාගැනීමේ වරම සලසාදෙන පාරිභෝගික ප්‍රවර්ධන වැඩසටහනක් අරඹා තිබේ.පාරිභෝගිකයන් කළ යුත්තේ, රානී සඳුන් සබන් / රානී සුදු සඳුන් සබන් හිස් පැකට් දෙකක් හෝ රානී ෆෝ ඉන් වන් හිස් පැකට්ටුවක් සමඟ නම, ලිපිනය හා දුරකථන අංකය සටහන් කර, ‘රානී සඳුන් රන් කිරුළු වාසනා’, තැපැල් පෙට්ටිය 04. කඳාන ලිපිනයට එවීම පමණි. මෙම තරගයට එක්වීමෙන් දිනකට රන් පෙන්ඩනය බැගින් සති 8 ක් පුරා දිනාගැනීමට පාරිභෝගිකයන්ට අවස්ථාව උදා වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=aj1210285</link>
    <topic>ශ්‍රී ලංකා රක්‍ෂණ සංස්ථාවේ 50 වසර සමරා පින්කම්</topic>
    <author/>
    <content>ශ්‍රී ලංකා රක්‍ෂණ සංස්ථාවේ 50 වසර සමරා පින්කම්1962 වසරේ එදා වෙළෙඳ ඇමැතිව සිටි ටී.බී. ඉලංගරත්නයන් ආරම්භ කළ ශ්‍රී ලංකා රක්‍ෂණ සංස්ථාව 2012 වසරේදි 50 වසරක් සපුරයි.ආයතනය ආරම්භ කළ නිර්මාතෘවරුන් සිහිකරමින් එදා මෙදා තුර ශ්‍රී ලංකා රක්‍ෂණ සංස්ථාව දියුණුවේ අවසන් හිණිපෙත්ත කරා රැනෙ යාමට තම ශ්‍රමය කැප කළ හිටපු සහ වත්මන් කළමනාකාරිත්වයටත් සමස්ත සේවක මඩුල්ලටත් සෙත්පතා සර්වරාත්‍රික පරිත්‍රාණ ධර්ම දේශනයක් පැවැත්වීමට වත්මන් අධ්‍යක්‍ෂක මණ්ඩලය ඇතුළු සේවක මඩුල්ල විසින් තීරණය කරන ලදී. එමෙන්ම ශ්‍රී ලංකා රක්‍ෂණ සංස්ථාව මෙවන් අභිවෘද්ධියක් කරා ගෙන ඒමට පාරිභෝගික ජනතාව ආයතනය වෙත තැබූ විශ්වාසය අතිමහත්වේ.අඩසිය වසරක් පුරා නොකැලැල් විශ්වාසයක් තබමින් නොවෙනස්ව රැඳී සිටි පාරිභෝගික ජනතාවද කෘතවේදීත්වය පළකිරීමද එහි අරමුණයි.එදා කොළඹ 02 කොම්පඤ්ඤ වීදියේ යුනියන් පෙදෙසෙහි අංක 288 දරන ස්ථානයෙහි ඉතා කුඩා කාර්යාලයක ආරම්භ කළ මෙම ශ්‍රී ලංකා රක්‍ෂණ සංස්ථාව අද මුළු දිවයින පුරා ශාඛා 125 යුත් ජාලයකින් සමන්විතව ලක්‍ෂ සංඛ්‍යාත පාරිභෝගික ජනතාවට රැකවරණ සේවාව සලසයි.අඩසිය වසරක් පුරා විශාල අභිවෘද්ධියක් ලබමින් රක්‍ෂණ ක්‍ෂේත්‍රයේ හිණිපෙත්තට පැමිණ ඇති ශ්‍රී ලංකා ඉන්ෂුවරන්ස් 50 වසර සපුරන මොහොතේ ශ්‍රී ලංකා රක්‍ෂණ සංස්ථා ප්‍රධාන කාර්යාලයේ රක්‍ෂණ මන්දිරයේ බිම්මහලේදි සර්වරාත්‍රික පරිත්‍රාණ ධර්ම දේශනාවක් පවත්වා පසුදින එනම් 13 වැනිදා පනස් නමකට අධික මහා සංඝරත්නයට සංඝගත දක්‍ෂිණාවක් පිරිනමා කළමනාකාරිත්වයටත් සමස්ත සේවක මඩුල්ලටත් පාරිභෝගික ජනතාවටත් සෙත් පැතීමද සිදුකරන ලදී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=aj1210286</link>
    <topic>’ආපිටෙක්’ කෘෂි වතුර පොම්පයට කෘෂි පර්යේෂණ ආයතනයෙන් සහතික</topic>
    <author/>
    <content>’ආපිටෙක්’ කෘෂි වතුර පොම්පයට කෘෂි පර්යේෂණ ආයතනයෙන් සහතිකආපිටෙක් කෘෂිකාර්මික වතුර පොම්ප සඳහා හිමි වූ සහතිකය, රිචඩ් පීරිස් සමාගමේ නිෂ්පාදන හා බෙදාහැරීම් අංශයේ කළමනාකාර අධ්‍යක්ෂ, සුනිල් ලියනගේ මහතා විසින් එම සමාගමේ ජ්‍යෙෂ්ඨ ව්‍යාපාර සංවර්ධන කළමනාකරු, සදාත් මොහොමඩ් මහතාට පිරි නැමූ අවස්ථාව.’ආපිටෙක්’ හී කෘෂිකාර්මික වතුර පොම්ප සඳහා මහඉලුක්පල්ලමේ පිහිටි ‘ගොවි යාන්ත්‍රිත පර්යේෂණ මධ්‍යස්ථානය’ මඟින් මෙරට කෘෂිකාර්මික කටයුතු සඳහා වඩා යෝග්‍ය විදුලි බලයෙන් ක්‍රියා කරන වතුර පොම්පයක් ලෙසින් පසුගියදා සහතිකයක් නිකුත් කෙරුණි. ශ්‍රී ලංකාවේ නිපදවන වතුර පොම්ප අතුරෙන් එම සහතිකය හිමි කරගත් පළමු වතුර මෝටරය වන්නේ ද ‘ආපිටෙක්’ වතුර පොම්ප වේ.ආපිටෙක් වතුර පොම්ප මාදිලි තුනක් මෙරට වෙළෙඳ පොළට හඳුන්වා දී ඇති අතර, එයින් කෘෂිකාර්මික මාදිලියේ නිෂ්පාදන දෙකක් වන අශ්වබල 2 හා 1.5 යන නිෂ්පාදන සඳහා එම සහතිකය හිමි විය.රිචඩ් පීරිස් සමාගමේ නිෂ්පාදන හා බෙදාහැරීම් අංශයේ කළමනාකාර අධ්‍යක්ෂ, සුනිල් ලියනගේ මහතා පැවසුවේ, ‘ආපිටෙක් වතුර පොම්පය මෙරට හඳුන්වා දී ගෙවී ගිය කෙටි කාලය තුළදී එයට ඉමහත් පිළිගැනුමක් හිමිවූයේ, එහි වූ සුවිශේෂ ගුණාංග හේතුවෙන් බවයි. ශ්‍රී ලංකාවේ කෘෂිකාර්මික වතුර පොම්ප අතුරෙන් රිචඩ් පීරිස් ඩිස්ට්‍රිබියුටර්ස් සමාගම නිපදවන ආපිටෙක් වතුර පොම්පයට පමණක් මෙම සහතිකය හිමිවීමෙන්, එහි විශිෂ්ටත්වය පැහැදිලි කරන්නක්’ යන්නය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=aj1210287</link>
    <topic>මවුවරුන්ගේ සෞඛ්‍යය නඟා සිටුවීමට යුනිලීවර් සෞඛ්‍ය අමාත්‍යාංශය හා එක්වෙයි</topic>
    <author/>
    <content>මවුවරුන්ගේ සෞඛ්‍යය නඟා සිටුවීමට යුනිලීවර් සෞඛ්‍ය අමාත්‍යාංශය හා එක්වෙයිසෞඛ්‍ය අමාත්‍යාංශය හා යුනිලීවර් සමාගම එක්ව ලෝක දෑත් සේදීමේ දිනය වෙනුවෙන් රට පුරා මවුවරුන්ගේ සනීපාරක්‍ෂාව නැංවීම පිළිබඳ දැනුවත් කිරීමේ වැඩසටහන් රාශියක් ක්‍රියාත්මක කරයි.යුනිලීවර් සමාගමේ ‘තිරසාර ජීවන සැලැස්ම’ ට අනුව 2020 වසර වන විට ලොව පුරා බිලියනයක් වන ජනතාවගේ සෞඛ්‍ය හා සනීපාරක්‍ෂණය නගාසිටුවීමට දායකවීම සමාගමේ අරමුණයි.සෞඛ්‍ය අමාත්‍යාංශය සමඟ එක්ව ඒ හරහා ක්‍රියාත්මක කිරීමට නියමිත දැනුවත් කිරීමේ වැඩසටහන්වලට දායක වීමද එම සැලැස්මට අනුව ක්‍රියාත්මක වීමේ එක් පියවරකි.අලෙවි අධ්‍යක්‍ෂිකා රමණී සමරසුන්දර මහත්මිය ප්‍රකාශ කළේ සෞඛ්‍ය අමාත්‍යාංශය හා එක්ව කටයුතු කිරීමට ගත් මෙම පියවර සමාජය තුළ සෞඛ්‍ය හා සුබසාධනය සඳහා අපගේ ඇති කැපවීම පෙන්නුම් කරන්නක් වන බවය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=aj1210288</link>
    <topic>එක්ස්පෝලංකා සමූහයට විශිෂ්ට සම්මාන 4ක්</topic>
    <author/>
    <content>එක්ස්පෝලංකා සමූහයට විශිෂ්ට සම්මාන 4ක්එක්ස්පෝලංකා හෝල්ඩින්ග්ස් අනුබද්ධිත එක්ස්පෝලංකා පුද්ගලික සමාගම, එක්ස්පෝලංකා ෆේ‍්‍රට්, හෙලෝ කෝර්ප් පුද්ගලික සමාගම යන සමාගම් තුනම 2011 වසරේ ජාතික අපනයනකරුවන්ගේ මණ්ඩලය විසින් පවත්වන ලද සම්මාන උලෙළේදී රන්සම්මාන 2 ක්, රිදී සම්මානයක් සහ විශේෂ ඇගයීම් සම්මානයකින් පිදුම් ලැබීය.1978 ශ්‍රී ලංකාවේ නැවුම් පලතුරු සහ එළවළු අපනයනයෙන් අරඹන ලද එක්ස්පෝලංකා පුද්ගලික සමාගම මෙහිදී මහා පරිමාණ අපනයන කාණ්ඩයේ විශිෂ්ටතම එකතු කළ වටිනාකම් සහිත කෘෂිකාර්මික අපනයනකරුවා ලෙස එක් රන් සම්මානයක්ද, වඩාත් කැපීපෙනෙන එකතු කළ වටිනාකම් සහිත කෘෂිකාර්මික අපනයනකරුවා ලෙස තවත් රන් සම්මානයක් ද දිනා ගන්නා ලදී.මැදපෙරදිග, මධ්‍යධරණී, අපි‍්‍රකාව, ඕස්ට්‍රේලියාව, යුරෝපය සහ එක්සත් රාජධානිය ආදී රටවල අපනයන ක්‍ෂේත්‍රයේ ප්‍රමුඛතම ක්‍රියාකාරීත්වයක් ඇති එක්ස්පෝලංකා පුද්ගලික සමාගම මෙම නිෂ්පාදන සඳහා පසුගිය වසර ගණනාවක් තුළ දැවැන්තම අපනයනකරු විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=aj1210289</link>
    <topic>ජාතික වෘත්තීය සුරක්ෂිතතා හා සෞඛ්‍යය සතියට බ්‍රැන්ඩික්ස් සහාය</topic>
    <author/>
    <content>ජාතික වෘත්තීය සුරක්ෂිතතා හා සෞඛ්‍යය සතියට බ්‍රැන්ඩික්ස් සහායබ්‍රැන්ඩික්ස් ලංකා හි අවදානම් සහ පාලන අංශයේ ප්‍රධානී සුවාන් පෙරේරා මහතා ජාතික වෘත්තීය සුරක්ෂිතතා සහ සෞඛ්‍ය ආයතනයේ අධ්‍යක්ෂ ජනරාල් වෛද්‍ය චම්පිකා අමරසිංහ මහත්මිය වෙත අනුග්‍රාහක චෙක්පත පිරිනමමින්.ජාතික සුරක්ෂිතතා හා සෞඛ්‍ය සතිය සඳහා මෙරට විශාලතම ඇඟලුම් අපනයනකරු වන බ්‍රැන්ඩික්ස්, ජාතික වෘත්තීය සුරක්ෂිතතා හා සෞඛ්‍ය ආයතනයට තම අනුග්‍රාහකත්වය ලබා දී ඇත.එම වැඩසටහන සඳහා අඛණ්ඩව තෙවන වරටත් ප්‍රධාන අනුග්‍රාහකත්වය ලබා දුන් බ්‍රැන්ඩික්ස් සමූහය වසර පහක කාලයක් එසේ සහය දී ඇත.පරිසර හිතකාමී ඇඟලුම් නිෂ්පාදන සඳහා ගෝලීය පරමාදර්ශයක් වන බ්‍රැන්ඩික්ස් සමූහයට සුරක්ෂිතතා සතියේ මෙවර තේමාව වූ “වෘත්තීය සුරක්ෂිතතාව සහ සෞඛ්‍ය සමඟ හරිත කරණයට පියනඟමු” යන්න විශේෂයෙන් වැදගත් වන බව සමූහයේ අවදානම් සහ පාලන අංශයේ ප්‍රධානී සුවාන් පෙරේරා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=aj12102810</link>
    <topic>සිට්රස් හික්කඩුව එයි</topic>
    <author>තාරක වික්‍රමසේකර</author>
    <content>සිට්රස් හික්කඩුව එයිසතිය ආරම්භක සඳුදා පෙර සතියට සාපේක්ෂව ගනුදෙනු අඩු විය. පෙර සතිය අවසානයේ 5442 ක් වූ ගනුදෙනු සංඛ්‍යාව 4377 ක් දක්වා අඩු විය. සඳුදා (22) වැඩිම කොටස් අලෙවි වූයේ එස් එම් බී ලීීසිං (ඡන්ද බලය රහිත) සමාගමේය.අලෙවි වූ කොටස් සංඛ්‍යාව 1637210 කි. මිල ඉහළ යාම් අතුරින් සමාගම්හි එතරම් කැපී පෙනුමක් දක්නට නොලැබුණු අතර නුවරඑළිය කොටසක මිල රුපියල් 1361.90 සිට 1340.30 ක් දක්වා රුපියල් 21.60 කින් අඩු විය. යුනියන් කෙමිකල්ස් කොටසක මිල ද රුපියල් 599.00 සිට 575.00 ක් දක්වා රුපියල් 24.00 කින් අඩු විය.සමාගමේ කොටසක් එක් වේලාවක රුපියල් 505.00 ක් දක්වා ම අඩු විය. එහෙත් පසු දින යළි ගනුදෙනු සංඛ්‍යාව වැඩි විය. ඒ 5772 ක් දක්වා ඉහළ යමිනි. සමස්ත කොටස් මිල දර්ශකය හා මිලංකා මිල දර්ශකය ද එදින ඉහළ ගියේය. එන්වි රිසෝසස් කොටස් 24113850 ක් අලෙවි වීම දිනයේ කැපී පෙනෙනම සිදුවීමයි.පෙර දිනට වඩා වෙළෙඳ පොළ සාර්ථක බව පෙනෙන්නට විය. ලංකා අශෝක් ලේලන්ඩ් සමාගමේ කොටසක මිල රුපියල් 1958.30 සිට 1995.10 ක් දක්වා රුපියල් 46.80 කින් ඉහළ ගියේය.මොරිසන්ස් කොටසක මිල රුපියල් 204.00 සිට 187.80 ක් දක්වා රුපියල් 16.20 කින් අඩු විය. බදාදා දින වෙළෙඳ පොළ යළි පහළ ගියේය. ගනුදෙනු සංඛ්‍යාව 5772 සිට 3962 ක් දක්වා අඩු විය. දිනයේ කිසිදු සමාගමක කොටස් මිලියනයක් දක්වා අලෙවි නොවීය. කිසිදු සමාගමක කොටසක් කැපී පෙනෙන ලෙස ඉහළ ගියේ නැත. එලායන්ස් කොටසක මිල රුපියල් 750.20 සිට රුපියල් 725.90 ක් දක්වා රුපියල් 24.30 කින් අඩු විය.පෙර සතියේ සමස්ත කොටස් මිල දර්ශකය ඒකක 5649.53 ක් වූ අතර සඳුදා එය වාර්තා වූයේ ඒකක 5553.89 ක් ලෙසිනි. අඟහරුවාදා එය ඒකක 5556.77 ක් ලෙස දැක්විණි. බදාදා එය දැක්වුණේ ඒකක 5543.25 ක් ලෙසය. මිලංකා මිල දර්ශකය පෙර සතියේ ඒකක 5138.48 ක් ලෙසත් සඳුදා 5090.09 ක් ලෙසත් දැක්වුණ අතර අඟහරුවාදා ඒකක 5091.56 ලෙස දැක්වුණි. බදාදා එය දැක්වුණේ ඒකක 5075.75 ක් ලෙසය.සිට්රස් හික්කඩුව කොටස් 5757390 ක කොටසක් රුපියල් 20 ක් බැගින් වෙළෙඳ පොළට නිකුත් කරන බව නිවේදනය කර ඇත. අවම වශයෙන් කොටස් 1000 ක් ගත යුතු බවට එහිදී නියමයක් පනවා තිබීම නිසා සුළු පරිමාණ ආයෝජකයන්ට එය මහත් ගැටලුවක් වී ඇත. ආයෝජකයන් දිරි ගැන්වීම සඳහා නිශ්චිත වැඩ පිළිවෙළක් නොමැති වුවත් කොළඹ කොටස් වෙළෙඳ පොළ මඟින් මාධ්‍යවේදින් දැනුවත් කිරීම සඳහා වැඩමුළුවක් නොවැම්බර් මස පවත්වනු ලබන බවට නිවේදනය කර තිබුණි.වෙළෙඳ පොළ ගනුදෙනු ගැන ජනතාවගේ විශේෂයෙන්ම නගරයෙන් බැහැර ජනතාවගේ දැනුම අඩුවීම නිසා ඔවුන් වෙළෙඳ පොළට ඇදී ඒමේ අඩුවක් තිබෙන අතර ශාඛා වැඩි කිරීම හා වැඩමුළු පැවැත්වීමෙන් මේ තත්ත්වය වැඩි දියුණු කර ගත හැකි බව තැරැව්කාර සමාගම් පවසා සිටී.ශ්‍රී ලංකා සුරැකුම්පත් හා විනිමය කොමිසම මෙන්ම අනෙකුත් සියලුම ආයතන එක්ව කොළඹ කොටස් වෙළෙඳ පොළ වර්ධනය කිරීම වහා කළ යුතු බව ගනුදෙනු අඩුවීමෙන් පැහැදිලිව තේරුම් ගත යුතුව ඇත.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=aj12102811</link>
    <topic>සැලසුම් කළ මා පිය භාවය පිළිබඳ ජගත් සම්මේලනයේ 60 වන සංවත්සරය</topic>
    <author/>
    <content>සැලසුම් කළ මා පිය භාවය පිළිබඳ ජගත් සම්මේලනයේ 60 වන සංවත්සරයසැලසුම් කළ මා පිය භාවය පිළිබඳ ජාත්‍යන්තර සම්මේලනය යනු ලිංගික හා ප්‍රජනක සෞඛ්‍යය පිළිබඳ සේවා සහ අයිතිවාසිකම් වෙනුවෙන් ලොව පුරා ක්‍රියාත්මක වන විශාලතම, ප්‍රමුඛතම සංවිධානයයි.ලොව පුරා ජීවත්වන සියලුම කාන්තාවන්, පුරුෂයින් සහ තරුණ ප්‍රජාව වෙත ලිංගික හා ප්‍රජනන සෞඛ්‍ය පිළිබඳව දැනුම හා අවබෝධය ලබාදීමත්, ඒ සඳහා අවශ්‍ය වන සේවාවන් ලබාදීමත්, එමඟින් සෑම දෙනාටම සෞඛ්‍ය සම්පන්න ජීවිතයක් උදාකරදීමත් මෙම ජාත්‍යන්තර සංවිධානයේ මූලික අරමුණයි.ශ්‍රී ලංකා පවුල් සංවිධාන සංගමය, සැලසුම් කළ මා පිය භාවය පිළිබඳ ජාත්‍යන්තර සම්මේලනයේ නිලලත් සාමාජිකත්වය ලබා ඇති අතර, අප රට තුළ පවුල් සංවිධාන සංගමය වසර 59 ක් මුළුල්ලේ පවුල් සැලසුම හා ප්‍රජනක සෞඛ්‍ය පිළිබඳව පුරෝගාමී මෙහෙවරක නිරතව සිටී. 2013 වසරේදී ශ්‍රී ලංකා පවුල් සංවිධාන සංගමයට වසර 60 ක් සපිරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=aj12102812</link>
    <topic>ජෝර්ජ් ස්ටුවර්ට් ෆිනෑන්ස් කුරුණෑගලට</topic>
    <author/>
    <content>ජෝර්ජ් ස්ටුවර්ට් ෆිනෑන්ස් කුරුණෑගලටජෝර්ජ් ස්ටුවර්ට් ෆිනෑන්ස් සමාගම සිය 6 වැනි ශාඛාව ඓතිහාසික කුරුණෑගල පුරවරයේදී විවෘත කරයි. කුරුණෑගල ශාඛාව කුරුණෑගල පුත්තලම පාරේ අංක 155 දරන ස්ථානයේ පිහිටුවා ඇත.ජෝර්ජ් ස්ටුවර්ට් ෆිනෑන්ස්හි අධ්‍යක්ෂ/ප්‍රධාන විධායක නිලධාරී ලක්ෂ්මන් උඩුවර මහතා මෙසේ පැවසීය, අපට මෙහි සිට ශුද්‍ර මූල්‍ය සේවා සැපයීමේ කටයුතුවල නිරත වෙන්න පුළුවන්. ග්‍රාමීය තරුණයන්ගේ ව්‍යාපාර සඳහා මූල්‍යමය අතහිත, කළමණාකාරීත්ව මෙන්ම තාක්ෂණික යෙදවුම් ඔවුන් වෙත ලබාදෙන්නත් ඔවුන්ගේ ආර්ථිකය නංවාලන්නටත් අපගේ අධ්‍යක්ෂකවරුන් උනන්දුවක් දක්වනවා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>10</month>
      <day>28</day>
    </date>
    <link>http://www.silumina.lk/2012/10/28/_art.asp?fn=aj12102813</link>
    <topic>නාලන්දාවට මහජන බැංකු අනුග්‍රහය</topic>
    <author/>
    <content>නාලන්දාවට මහජන බැංකු අනුග්‍රහයකොළඹ නාලන්දා විද්‍යාලයීය පෙරදිග වාද්‍ය කණ්ඩායමට මහජන බැංකුව අනුග්‍රහය දක්වා ඇත. මරදාන ප්‍රාදේශීය කළමනාකාර ඒ.යූ.ඒ. අන්සාර් මහතා අනුග්‍රාහක චෙක්පත නාලන්දා විදුහල්පති රංජිත් ජයසුන්දර මහතාට බාරදුන් අවස්ථාවයි මේ.මරදාන ශාඛා කළමනාකාරිනි එස්. සමරවික්‍රම මහත්මියත් ව්‍යාපාර ප්‍රවර්ධන නිලධාරින් වන අනුර ආටිගල හා සුමිත් මුතුගල මහත්වරු ද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>11</month>
      <day>04</day>
    </date>
    <link>http://www.silumina.lk/2012/11/04/_art.asp?fn=aa1211042</link>
    <topic>දෝෂාභියෝගය නීතියට එකඟයි</topic>
    <author/>
    <content>- අධිනීතිඥ ගෝමීන් දයාස් ශ්‍රීඅගවිනිසුරුවරයකුට හෝ අගවිනිසුරුවරියකට විරුද්ධව දෝෂාභියෝග යෝජනාවක් පාර්ලිමේන්තු මන්ත්‍රීවරුන් කථානායකවරයාට බාරදී ඇති අවස්ථාවක පවත්නා ආණ්ඩු ක්‍රම ව්‍යවස්ථාවේ විධි විධාන අනුව ඉදිරි ක්‍රියාමාර්ග ගැනීම නීත්‍යානුකූල ක්‍රියාමාර්ගයක් මිස කෙසේවත් නීතිය යටපත් කිරීමක් නීතියට පිටින් යාමක් නොවන බවත් ජ්‍යෙෂ්ඨ අධිනීතිඥ ගෝමීන් දයාස් ශ්‍රී මහතා පවසයි.ජනතා ඡන්දයෙන් පත්වන රජයක් ලෙස රජයට ඇතිවගකීම රටේ පරම බලය හිමි ජනතාව වෙත බව ද මෙම දෝෂාභියෝග යෝජනාව ද ගෙනැවිත් ඇත්තේ පවත්නා නීති රාමුව තුළ බවද හෙතෙම කීය.පාර්ලිමේන්තු මන්ත්‍රීවරුන් 1/3 ක හෝ අනුමැතියෙන් මෙවැනි දෝෂාභියෝග යෝජනාවක් තමා වෙත ඉදිරිපත් වූ අවස්ථාවක එය පාර්ලිමේන්තු තේරීම් කමිටුවක් වෙත යොමු කිරීමට පාර්ලිමේන්තු රීති අනුව කතානායකවරයා බැදී සිටින බව ද අධිනීතිඥවරයා කියා සිටියේ ය.මෙහිදී පාර්ලිමේන්තු තේරීම් කාරක සභාව ඉදිරියේ කරුණු දැක්වීමට අගවිනිසුරු වරියටත් අවස්ථාවක් ලැබෙන බවත් කොතරම් ඉහළ තනතුරක් දැරුව ද මෙවැනි නෛතික ක්‍රියාවක දී එම තනතුර දරන්නාට එයට මුහුණදීමට සිදුවන බවත් දයාසිරි මහතා අවධාරණය කෙළේ ය.මේ දෝෂාභියෝග යෝජනාව ඉදිරිපත් ව ඇත්තේ වසර 25 ක් මේ රටේ ක්‍රියාත්මක වූ ව්‍යවස්ථාවක් යටතේ හෙයින් අධිකරණයෙන් පවිත්‍රතාව ඔප්පු කිරීම සඳහා මේ දෝෂාභියෝගයට අගවිනිසුරුවරිය මුහුණදිය යුතුව ඇති බව ද ඔහු වැඩිදුරටත් කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>11</month>
      <day>04</day>
    </date>
    <link>http://www.silumina.lk/2012/11/04/_art.asp?fn=aa1211043</link>
    <topic>නීලම් ගියත් වැස්ස දිගටම</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහනීලම් සුළු සුළඟේ බලපෑම අපේ රටෙන් ඉවත් වී ගියත් ඉදිරි සති 8 ඇතුළත උතුරු නැඟෙනහිර ප්‍රදේශවලට සුළි සුළං හා සුළි කුණාටු සමඟ වැස්ස ඇතිවීමේ ඉඩකඩ ඇතැයි කාලගුණ විද්‍යා අධ්‍යක්ෂ ජනරාල් එස්. එච්. කාරියවසම් මහතා පවසයි.පසුගිය සියවස ඇතුළත ශ්‍රී ලංකාවට ආපදා ඇතිකළ සුළි සුළං 13 ක් ඇතිවී ඇති බවත් ඒ සියල්ලම සිදුවූයේ නොවැම්බර් දෙසැම්බර් මාසවල බවත් ඒ අනුව ඉදිරි මාසවල ද සුළි සුළංවල බලපෑම අපේ රටට ඒමට අවස්ථාවක් ලැබෙන බවත් ඔහු කීය.මේ දිනවල පවත්නා වර්ෂාවට හේතුව නීලම් සුළි සුළඟ බවත් ඉන්දියාවේ ආන්ද්‍රා ප්‍රදේශයේ පවතින නීලම් සුළි සුළඟ ආශි‍්‍රතව පවත්නා අඩු පීඩන තත්ත්වය නිසා සුළං ප්‍රවාහ වේගයෙන් ගමන් කරන බවත් ඒ නිසා රටේ ඌව, සබරගමු, දකුණු, බටහිර ප්‍රදේශවල වලාකුළු වර්ධනය වී වැස්ස ඇතිවන බවත් කාරියවසම් මහතා පවසයි. මීට අමතරව අන්තර් මෝසම් වැසි ද බලාපොරොත්තු විය හැකිය.මේ අනුව නොවැම්බර් පළමු වැනිදා උදේ 9 ට අවසන් වූ පැය 24 ඇතුළත වැඩිම වැස්ස ලැබී ඇත්තේ කුකුළේ ග¼ඟ ප්‍රදේශයටයි. ඒ ප්‍රමාණය මිලි මීටර් 192 කි. ඊට අමතරව රත්මලානට මි. මී. 149 ක වැස්සක් ලැබී ඇතැයි කාලගුණ විද්‍යා දෙපාර්තමේන්තුව පවසයි.මේ අතර සිකුරාදා පෙරවරුව වන විට ‘නීලම්’ සුළි කුණාටුව නිසා ඇතිවූ ආපදා තත්ත්වය නිසා පවුල් 31178 ක පුද්ගලයන් 127669 පමණ ආපදාවට ලක්වී තිබේ. නිවාස 4100 ක් පමණ අර්ධ හා පූර්ණ ලෙස විනාශයට පත්වී ඇති අතර පුද්ගල මරණ 7 ක් සිදුවී ඇතැයි ආපදා කළමනාකරණ අමාත්‍යාංශයේ සහකාර අධ්‍යක්ෂ සරත් ලාල් කුමාර මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>11</month>
      <day>04</day>
    </date>
    <link>http://www.silumina.lk/2012/11/04/_art.asp?fn=aa1211044</link>
    <topic>වහාම සහන සලසන්න</topic>
    <author/>
    <content>-ජනපති‘නීලම්’ සුළි කුණාටුවේ බලපෑමෙන් හා අධික වර්ෂාවෙන් ආපදාවලට ලක්වූ සියලු ජනතාවට හැකි උපරිම අන්දමින් සහන සැලසීමට මහින්ද රාජපක්ෂ ජනාධිපතිතුමා ආපදා කළමනාකරණ අමාත්‍යාංශයට උපදෙස් ලබාදී තිබේ.ඒ අනුව දිසාපතිවරුන්ගේ ඉල්ලීම් අනුව එම සහනාධාර ලබාදීමට ආපදා කළමනාකරණ අමාත්‍යාංශය පියවර ගෙන තිබේ.අවතැන්වී සිටින පුද්ගලයින් සඳහා අවශ්‍ය කරනු ලබන ආහාර හා පානීය ජලය කිසිදු හිඟයකින් තොරව ලබාදීමට කටයුතු කර ඇති බව ආපදා කළමනාකරණ අමාත්‍යවරයා අවධාරණය කළේ ය. තවද ආපදාවන්ට ලක්වූ ජනතාවට සහන සැලසීම සඳහා රුපියල් මිලියන 200 ක පමණ මූල්‍ය ප්‍රතිපාදන ආපදා කළමනාකරණ අමාත්‍යාංශය සතුව පවතින බවත් වැඩිදුරටත් අවධාරණය කළේ ය.කැලණි, ගිං, කළු, මහවැලි ගංගාවල ජල මට්ටම දැනට ඉහළ නගිමින් පවතී.යම් ප්‍රදේශයක අවදානම් තත්ත්වයක් ඇති වුවහොත් ඒ පිළිබඳ තොරතුරු 0112670002 දුරකථන අංකයට ලබාදෙන ලෙස මහජනතාවගෙන් ආපදා කළමනාකරණ අමාත්‍යාංශය ඉල්ලා සිටියි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>11</month>
      <day>04</day>
    </date>
    <link>http://www.silumina.lk/2012/11/04/_art.asp?fn=aa1211045</link>
    <topic>වැස්ස වැඩිවෙයි විදුලිය ඉල්ලුම අඩුවෙයි</topic>
    <author/>
    <content>අධික වර්ෂාවත් සමඟ පැවැති ශීත කාලගුණය නිසා මෙරට විදුලි ඉල්ලුම සියයට 30 න් අඩු වී ඇති බව ලංකා විදුලිබල මණ්ඩලයේ පද්ධති පාලන අංශ වාර්තා කරයි. වායු සමන යන්ත්‍ර හා විදුලි පංකා භාවිතය අඩුවීමත් අකුණු සහිත සවස් කාලවල රූපවාහිනී ඇතුළු විදුලි උපකරණ භාවිතය සීමාවීමත් ඉල්ලුම අඩුවීමට බලපා ඇත.දිනක සාමාන්‍ය විදුලි ඉල්ලුම වූ ගිගාවොට් පැය 36 ක ප්‍රමාණය පසුගිය දින තුන ඇතුළත ගිගාවොට් පැය 26 දක්වා පහළ බැස තිබේ. මේ අතර කාසල්රි, මාඋස්සාකැලේ, කොත්මලේ ජලාශ පිටාර මට්ටම පවතිමින් බලාගාර ආශ්‍රිත ජලාශවල වැඩිම ජල ධාරිතාව වාර්තා කිරීමට ද ඉකුත් 01 දා සමත් වූව ද වික්ටෝරියා, සමනලවැව හා රන්දෙනිගල ජලාශවල ජල මට්ටම තවමත් පවතින්නේ සියයට 30 මට්ටමේ බව ද විදුලිබල හා බලශක්ති අමාත්‍යංශයේ තොරතුරු වාර්තා කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>11</month>
      <day>04</day>
    </date>
    <link>http://www.silumina.lk/2012/11/04/_art.asp?fn=aa1211046</link>
    <topic>අයවැය 8 වැනිදා</topic>
    <author>සුනිල් දයා අල්විස්</author>
    <content>සුනිල් දයා අල්විස්වත්මන් රජය විසින් ආරම්භ කොට වැඩ අවසන් කර නොමැති සංවර්ධන කටයුතු සම්පූර්ණ කිරීමට ප්‍රමුඛතාව දෙමින් උද්ධමනය ද තනි ඉලක්කමක මට්ටමකින් පවත්වාගෙන යමින් සාමාන්‍ය ජනතාව පීඩාවට පත් නොකරන අයවැයක් ලබන 8 වැනිදා මහින්ද රාජපක්ෂ ජනාධිපතිතුමා මුදල් ඇමැතිවරයා වශයෙන් පාර්ලිමේන්තුව හමුවේ ඉදිරිපත් කරනු ඇත.ලබන වසර සඳහා රජයේ සමස්ත වියදම රුපියල් බිලියන 2520 ක් වන අතර ආදායම රුපියල් බිලියන 20 ක විදේශ ප්‍රදාන ඇතුළුව රුපියල් බිලියන 1280 පමණ මුදලකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>11</month>
      <day>04</day>
    </date>
    <link>http://www.silumina.lk/2012/11/04/_art.asp?fn=aa1211047</link>
    <topic>බුදු දහම නංවන්න කොරියා සහාය</topic>
    <author>රමණී සුබසිංහ</author>
    <content>රමණී සුබසිංහමෙරට බෞද්ධාගමික සංවර්ධන කටයුතු සඳහා කොරියානු රජයේ සහාය ලබාදීමට තීරණය කර ඇති බව ආග්‍රාමාත්‍ය කාර්යාලය පවසයි.මෙරට බෞද්ධ කටයුතු සම්බන්ධ තාක්ෂණික සහාය ලබා දීමට ශ්‍රී ලංකාවේ බෞද්ධ කටයුතු පුනර්ජීවය කිරීම සඳහා වන අන්තර්ජාතික සභාව කටයුතු යොදා ඇති අතර ආරම්භයක් ලෙස විහාරස්ථාන 300 කට පරිගණක ලබා දීමට ද කටයුතු කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>11</month>
      <day>04</day>
    </date>
    <link>http://www.silumina.lk/2012/11/04/_art.asp?fn=aa1211048</link>
    <topic>බදු ආදායම 8%කින් නඟී</topic>
    <author>අරුණි මුතුමලී</author>
    <content>අරුණි මුතුමලීගිය වසරවලට වඩා සියයට 8 ක පමණ බදු ආදායමේ වැඩිවීමක් මේ වසරේ දක්නට ලැබෙන බවත් වසර අවසානයේ බිලියන 500 ඉක්මවන ආදායමක් අපේක්ෂා කරන බවත් දේශීය ආදායම් කොමසාරිස් ජනරාල් මල්ලිකා සමරසේකර මහත්මිය පවසයි.සමස්තයක් ලෙස ගත් කළ 2011 ඔක්තෝබර් අවසන් වන විට බිලියන 250ක් වූ බදු ආදායම මේ වසරේ ඔක්තෝබර් 31 වන විට බිලියන 256ක් වී ඇති බව ද නොවැම්බර් 15 බදු ගෙවීම් දිනය පසු වන විට මේ ආදායම තවත් ඉහළ මට්ටමකට පත්වන බව ද ඇය පෙන්වා දෙයි.දල දේශීය නිෂ්පාදිතය සමඟ සසඳා ආදායම අඩු වී ඇති බවට ඇතැමුන් පැවසුවත් සත්‍ය වශයෙන්ම 2008 සිට 2011 දක්වා ලැබීම්වල වර්ධනයක් දක්නට ඇති බවද ඇය පවසයි. සියයට 20ක පැවැති වැට් බදු සියයට 12 දක්වා අඩු කිරීම ද සියයට 35ක පැවැති පෞද්ගලික සහ සමාගම් බදු පිළිවෙළින් සියයට 24 හා 28 දක්වා අඩු කිරීම ද අපනයන බදු සියයට 3 න් අඩු කිරීම ඇතුළු සහන රැසක් ගිය වසරේ බදු සහන යටතේ ලබාදුන් බව ද කොමසාරිස් ජනරාල්වරිය පෙන්වා දුන්නාය.මේ බදු සහන නිසා ආදායම් අඩු බවක් පෙනුන ද එම මුදල් කුඩා හා මධ්‍ය පරිමාණ ආයෝජනවලට යොදවා ඇති අතර බදු සහන ලබාදීමෙන් බිලියන 40 ක පමණ ආදායම් වෙනසක් සිදුවී ඇති බව ද ඇය පෙන්වා දුන්නාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>11</month>
      <day>04</day>
    </date>
    <link>http://www.silumina.lk/2012/11/04/_art.asp?fn=aa1211049</link>
    <topic>කාර් අඩුවෙයි ට්‍රැක්ටර් වැඩිවෙයි</topic>
    <author>තාරක වික්‍රමසේකර</author>
    <content>තාරක වික්‍රමසේකරමෙරටට ආනයනය කරනු ලබන මෝටර් රථ සංඛ්‍යාව සියයට 50කටත් වඩා අඩු වී ට්‍රැක්ටර් වැනි කෘෂිකාර්මික සංවර්ධන වාහන ආනයනය වැඩිවී ඇතැයි ප්‍රවාහන නියෝජ්‍ය අමාත්‍ය රෝහණ දිසානායක මහතා සිළුමිණට කීය.වාහන ආනයනයේදී අය කරනු ලබන බදු වැඩි කිරීම මඟින් අනවශ්‍ය පරිදි මෙරටට ආනයනය කැරුණු සුපිරි වාහන සීමා කිරීමේ රජයේ අරමුණ සාර්ථක වෙමින් පවතින බව ඇමැතිවරයා කීය.2011 වසරේ සැප්තැම්බර් මාසය අවසානය දක්වා වූ මාස 11ක කාලය තුළ මෝටර් රථ 44228ක් ආනයනය කර ඇති අතර මේ වසරේ පළමු මාස 9 තුළ මෝටර් රථ ආනයනය 21876ක් දක්වා අඩුවී ඇතැයි ද ඇමැතිවරයා කීය.එහෙත් කෘෂිකර්ම සහ සංවර්ධන කටයුතු සඳහා යොදා ගන්නා ට්‍රැක්ටර් වැනි ඉඩම් වාහන ආනයනය ඉහළ ගොස් ඇතැයි ද පසුගිය වසරේ මුල් මාස නවය තුළ ඉඩම් වාහන 4550ක් ආනයනය කර ඇති අතර මේ වසරේ මුල් මාස 9 තුළ ඉඩම් වාහන 4730ක් ආනයනය කර ඇතැයි ද ඒ මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>11</month>
      <day>04</day>
    </date>
    <link>http://www.silumina.lk/2012/11/04/_art.asp?fn=aa12110410</link>
    <topic>මත්තලට යන්න උඩින් ලබන වසරේ සිට වරම්</topic>
    <author>සුභාෂිණි ජයරත්න</author>
    <content>සුභාෂිණි ජයරත්නමත්තල දෙවැනි අන්තර්ජාතික ගුවන් තොටුපළේ සියලු ඉදිකිරීම් ලබන මස අවසානයට පෙර නිමාකොට 2013 වසරේ මුල් භාගයේ දී එහි මෙහෙයුම් කටයුතු ආරම්භ කිරීමට බලාපොරොත්තු වන බව සිවිල් ගුවන් සේවා අමාත්‍ය පියංකර ජයරත්න මහතා පවසයි. මෙරට ගුවන් සේවා ඉතිහාසය මේ වසරේ දෙසැම්බර් 07 වැනිදාට වසර 100 ක් සම්පූර්ණ කරයි. එහි සිහිවටනයක් ලෙස මේ ගුවන් තොටුපළ දායාද කැරේ.මින් සෘජු රැකියා 1000 ක්ද වක්‍ර රැකියා 5000 ක් පමණ ද නිර්මාණය කිරීමට සිවිල් ගුවන් සේවා අමාත්‍යාංශය බලාපොරොත්තු වෙයි. මේ වන විටත් එමිරේට්ස් ප්ලයි ඩුබායි, එයාර් ඇරේබියා යන ගුවන් සමාගම් සිය මෙහෙයුම් කටයුතු මත්තල ගුවන් තොටුපළෙන් ආරම්භ කිරීමට කැමැත්ත පළකර ඇති අතර ඊට ශ්‍රී ලන්කන් හා මිහින් ලංකා ගුවන් සමාගම් ද එක්වෙයි.මේ වන විට මත්තල අන්තර්ජාතික ගුවන් තොටුපළේ ඉදිකිරීම් කටයුතු මෙන්ම ඒ380 වැනි පුළුල් ගුවන් යානා ගොඩ බැස්විය හැකි ධාවන පථය සකස් කිරීමේ වැඩ කටයුතු සියල්ල ද අවසන් කර ඇත.මේ වන විටත් නවලෝක හා එයාර් ඇරබියා යන ආයතන දෙක එක්ව මත්තල ගුවන් තොටුපළ භූමියේ කාමර 200 කින් යුත් ට්‍රාන්සිට් හෝටලයේ ඉදිකිරීමේ කටයුතු ආරම්භ කර ඇති බවත් ගුවන් තොටුපළ ආශි‍්‍රත කර්මාන්ත ශාලා ආරම්භ කිරීමේ මූලික සාකච්ඡා ද මේ වන විට ආරම්භ කර ඇති බවත් ඇමැතිවරයා වැඩිදුරටත් කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>11</month>
      <day>04</day>
    </date>
    <link>http://www.silumina.lk/2012/11/04/_art.asp?fn=aa12110411</link>
    <topic>අපේ අයට මුහුදු යන්න ෂී සෙල්ස් අත හිත</topic>
    <author>සුභද්‍රා දේශප්‍රිය</author>
    <content>සුභද්‍රා දේශප්‍රියශ්‍රී ලංකාව හා ෂී සෙල්ස් රජයේ ධීවරයන් අතර දැනුම බෙදා හදා ගැනීමටත් මෙරට නිපදවන සීනෝර් බෝට්ටු ෂී සෙල්ස් රාජ්‍යයට අලෙවි කිරීමටත් එකඟත්වයකට පැමිණීමට එරට ජනාධිපති ජේම්ස් මිචෙල් මහතා සමඟ පැවැති රාජ්‍යතාන්ත්‍රික සාකච්ඡාවලදී හැකි වූ බව ධීවර හා ජලජ සම්පත් ඇමැති දොස්තර රාජිත සේනාරත්න මහතා ‘සිළුමිණ’ ට කීය.ෂී සෙල්ස් රාජ්‍යයේ ඇරැයුමක් පරිදි නොබෝදා එරට සංචාරයක යෙදුණු සේනාරත්න මහතාට එරට ජනාධිපතිවරයා පවසා ඇත්තේ ෂී සෙල්ස් මුහුදේ මසුන් ඇල්ලීමට ශ්‍රී ලාංකික ධීවරයන්ට අවස්ථාව ලබාදීමට එකඟතාවයකට ද ළඟදීම එළැඹෙන බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>11</month>
      <day>04</day>
    </date>
    <link>http://www.silumina.lk/2012/11/04/_art.asp?fn=aa12110412</link>
    <topic>දිවිනැගුමෙන් මේ වසරේදී ගෘහස්ථ කර්මාන්ත 81000 ක්</topic>
    <author/>
    <content>2012 වසර තුළදී දිවි නැඟුම ගෘහස්ථ කර්මාන්ත සංවර්ධන වැඩපිළිවෙළ යටතේ තිරසාර ගෘහ කර්මාන්ත 81000 ක් ප්‍රාදේශීය ලේකම් කොට්ඨාස මට්ටමින් දීප ව්‍ය්‍යාප්තව ආරම්භ කිරීමට ආර්ථික සංවර්ධන අමාත්‍යාංශය පියවර ගෙන තිබේ.ආර්ථික සංවර්ධන අමාත්‍යාංශය යටතේ ක්‍රියාත්මක වන ‘දිවි නැඟුම’ ව්‍යාපෘතියේ ගෘහ කර්මාන්ත හා සුළු කර්මාන්ත වර්ධනය කිරීමේ කාර්යය සාම්ප්‍රදායික කර්මාන්ත හා කුඩා ව්‍යවසාය සංවර්ධන අමාත්‍යාංශය යටතේ ක්‍රියාත්මක වේ.මේ යටතේ පුහුණුව සාර්ථකව නිම කළ ශිල්පීන් 06 දෙනෙකු සඳහා රු. 10,000 ක වටිනාකමින් යුක්ත උපකරණ කට්ටලය බැගින් ජාතික මෝස්තර මධ්‍යස්ථානයේ සභාපති මාර්ෂල් ජනතා මහතාගේ ප්‍රධානත්වයෙන් ප්‍රදානය කෙරිණි.මේ වනවිට එම ක්ෂේත්‍රවල නිරත 10,000 කට අධික පිරිසකට පුහුණුව, තාක්ෂණය, උපකරණ හා බැංකු ණය ලබාදීම අමාත්‍යාංශය මඟින් සිදු කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>11</month>
      <day>04</day>
    </date>
    <link>http://www.silumina.lk/2012/11/04/_art.asp?fn=aa12110413</link>
    <topic>ඊයම් වැඩි තීන්ත විකිණීම ලබන වසරේ සිට තහනම්!</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහඊයම් වැඩි ප්‍රතිශතයක් ඇති තීන්ත මෙරටට ගෙන්වීම මෙරට නිපදවීම විකිණීම හා විකිණීම සඳහා ප්‍රදර්ශනය කිරීම ලබන වසරේ සිට සපුරා තහනම් වේ.ඊට අදාළ ගැසට් පත්‍රය දැන් නිකුත් වී තිබේ. එමඟින් මෙරට නිපදවන තීන්ත වල තිබිය යුතු උපරිම ඊයම් මට්ටම හා ගෙන්වන තීන්තවල තිබිය යුතු උපරිම තීන්ත මට්ටම පැහැදිලිව සඳහන් කර ඇත.පරිසර යුක්ති කේන්ද්‍රය තවත් රටවල් 10 ක පමණ පාරිසරික ආයතන සමඟ එක්වී පසුගිය වසරවල කළ පර්යේෂණ අනුව අපේ රටේ ඇති තීන්තවල ඊයම් ඉහළ මට්ටමින් අන්තර්ගත බව හෙළි වී තිබේ.ආලේප කර කල් ගත වූ පොතු ගැලවෙන තීන්ත වල ඊයම් පරිසරයට මුදා හැරෙන බවත් තොටිලි, සෙල්ලම් බඩු, ගෘහ භාණ්ඩ ආදියේ ඇති තීන්තවල ඊයම් කුඩා දරුවන්ගේ ශරීර ගත වීමට ඉඩ ඇති බවත් මෙම පර්යේෂණ මගින් අනාවරණය වූ පරිසර යුක්ති කේන්ද්‍රයේ පාරිසරික විද්‍යාඥ හේමන්ත විතානගේ මහතා පවසයි.මේ අතර මෙරට තීන්ත නිෂ්පාදකයන් පවසන්නේ දැන් ඔවුන් නිපදවන්නේ ඊයම් ඉතාම අඩු තීන්ත බවයි. එය මෙරට ප්‍රමිති කාර්යාංශය නියම කර ඇති මට්ටමටත් වඩා හොඳ තත්ත්වයක් බවත් ඊයම් අවම කිරීමේ කටයුත්තට තම සංගමය පූර්ණ සහාය දක්වන බවත් තීන්ත නිෂ්පාදකයන්ගේ සංගමය පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>11</month>
      <day>04</day>
    </date>
    <link>http://www.silumina.lk/2012/11/04/_art.asp?fn=aa12110414</link>
    <topic>ජීනීවා සැසි වාරයේ දී සාමයට රජය ගත් පියවර පහදයි</topic>
    <author>රූපාන්ති බුලත්සිංහල</author>
    <content>රූපාන්ති බුලත්සිංහලමානුෂික මෙහෙයුමෙන් පසු උතුරු නැඟෙනහිර සාමය ස්ථාපිත කිරීමට රජය ගත් පියවර 14 වන ජීනීවා විශ්ව කාලීන සමාලෝචන සැසි වාරයේ දී අන්තර්ජාතික ප්‍රජාවගේ පැසසුමට ලක්වූ බව වැවිලි කර්මාන්ත අමාත්‍ය මහින්ද සමරසිංහ මහතා පවසයි.ශ්‍රී ලංකාව පිළිබඳ කරුණු පැහැදිලි කිරීමේ කතාවේ දී ලක්ෂ 3 ක පමණ අවතැන්වූ ජනතාව නැවත පදිංචි කිරීමත්, යටිතල පහසුකම් සංවර්ධනය, ආබාධිත සොල්දාදුවන් පුනරුත්ථාපනය කර සමාජ ගත කිරීම, මානව හිමිකම් ක්‍රියාත්මක කිරීමේ සැලැසුම පිළිබඳව සවිස්තරාත්මක ඉදිරිපත් කිරීමත් කළ බව ඇමැතිවරයා වැඩිදුරටත් පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>11</month>
      <day>04</day>
    </date>
    <link>http://www.silumina.lk/2012/11/04/_art.asp?fn=aa12110415</link>
    <topic>මේජර් ජෙනරාල් ශවේන්ද්‍ර සිල්වා උගන්ඩා සංචාරයක</topic>
    <author>ජේ. අත්තනායක</author>
    <content>ජේ. අත්තනායකඑක්සත් ජාතීන්ගේ සංවිධානයේ ශ්‍රී ලංකා නිත්‍ය නියෝජිත හා තානාපති මේජර් ජෙනරාල් ශවේන්ද්‍ර ද සිල්වා මහතා පසුගියදා ‘උගන්ඩා’ රාජ්‍යයේ ආරාධනාවකට අනුව එරටෙහි සංචාරයක නිරත විය.ශ්‍රී ලංකාවේ ත්‍රස්තවාදය පරාජය කිරිම හා සාමය ගොඩනැඟීම පිළිබඳව උගන්ඩාවේ පිහිටි ‘ඩිෆෙන්ස් හා ස්ටාෆ්’ යන විද්‍යාලයන්හි දී යුද හමුදා අංශය වෙනුවෙන් ජෙනරාල් සිල්වා මහතා දිගු දේශනයක් ද පවත්වනු ලැබීය.මේ අවස්ථාවට එරට අග්‍රාමාත්‍ය වරයා වූ ‘අමාමා බබාසි’ මහතා එරට විදෙස් අමාත්‍යවරයා, කථානායකවරයා ආරක්ෂක ප්‍රධානින් ඇතුළු එරට රජයේ උසස් නිලධාරිහු රැසක් ම සහභාගි වූහ.මේ වනවිට අප්‍රිකානු මහාද්වීපයට අයත් රටවල් කීපයකම ජෙනරාල් සිල්වා මහතා සංචාරය කොට ඇති අතර, එහි අරමුණ වූයේ අප්‍රිකානු රටවල් සමඟ ශ්‍රී ලංකා රජය නව විදේශ ප්‍රතිපත්තීන්ට අදාළව මිත්‍ර සබඳතා හා සහයෝගිතාවයන් වර්ධනය කර ගැනීම ය.එක්සත් ජාතීන්ගේ මහලේකම් විසින් පිහිටුවනු ලැබූ සාමය පවත්වා ගෙන යාමේ කටයුතු පිළිබඳව විශේෂ උපදේශක කමිටුවේ ප්‍රබල සාමාජිකයෙකු ලෙස මීට පෙර අවස්ථා කීපයකදීම ඒ මහතා අප්‍රිකානු රටවල් කීපයක සංචාරය කොට ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>11</month>
      <day>04</day>
    </date>
    <link>http://www.silumina.lk/2012/11/04/_art.asp?fn=aa12110416</link>
    <topic>හම්බන්තොට පර්යේෂණ රෝහලට වාට්ටු සංකීර්ණයක්</topic>
    <author/>
    <content>හම්බන්තොට චමල් රාජපක්ෂ ආයුර්වේද පර්යේෂණ රෝහලේ නේවාසික වාට්ටු සංකීර්ණය පසුගියදා කථානායක චමල් රාජපක්ෂ මහතා අතින් ජනතා අයිතියට පත් කෙරිණ.සියලු පහසුකම්වලින් සමන්විත වාට්ටු සංකීර්ණය වාට්ටු 4 කින් යුක්ත වන අතර එක් වාට්ටුවක රෝගීන් 24 කට ප්‍රතිකාර ලබා ගැනීමේ පහසුකම් සලසා ඇත. සුනාමියෙන් හානියට පත් ප්‍රදේශ යළි ගොඩ නැගීමේ ව්‍යාපෘතිය යටතේ මෙම රෝහල ඉදි කර ඇත. ඒ සඳහා ආසියානු සංවර්ධන බැංකුව මඟින් ප්‍රතිපාදන ලබා දී ඇත.මෙම රෝහල පවත්වාගෙන යාම හා පරිපාලන කටයුතු දේශීය වෛද්‍ය අමාත්‍යාංශයේ ආයුර්වේද දෙපාර්තමේන්තුව වෙත පවරා ඇත. දේශීය වෛද්‍ය ක්ෂේත්‍රය වෙනුවෙන් චමල් රාජපක්ෂ මහතා විසින් කරන ලද සේවාව හා ඔක්තෝබර් 30 වැනි දිනට යෙදුණ ඔහුගේ ජන්ම දින සැමරුම වෙනුවෙන් උපහාරයක් ලෙස මෙම රෝහල චමල් රාජපක්ෂ පර්යේෂණ රෝහල ලෙස නම් කෙරිණ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>11</month>
      <day>04</day>
    </date>
    <link>http://www.silumina.lk/2012/11/04/_art.asp?fn=aa12110417</link>
    <topic>අන්තර් ආගමික සමුළුව දැන් ශ්‍රී ලංකාවේ</topic>
    <author>රමණී සුබසිංහ</author>
    <content>රමණී සුබසිංහසාමය සඳහා වන අන්තර් ආගමික හා සංස්කෘතික අන්තර්ජාතික සම්මන්ත්‍රණය ඊයේ මහින්ද රාජපක්ෂ ජනාධිපතිතුමාගේ ප්‍රධානත්වයෙන් අරලියගහ මන්දිරයේ දී ඇරැඹීමට නියමිතව තිබු අතර එම සම්මන්ත්‍රණ මාලාව ලබන 08 දා දක්වා දිවයිනේ ප්‍රදේශ රැසක පැවැත්වේ.කැලණිය බොල්ලෑගල මානෙල්වත්ත මහා විහාරයේ දී පූජ්‍ය මහාචාර්ය චිං කුං නාහිමිපාණන් වහන්සේ ගේ දේශනයක් දෙස් විදෙස් දහසකගේ පමණ සහභාගිත්වයෙන් අද පැවැත්වෙයි. පාසල් තුළ අන්තර් ආගමික වැඩ සටහන් ක්‍රියාත්මක වන ආකාරය පිළිබඳ දේශනයක් කොළඹ ආනන්ද විද්‍යාලයේ දී හෙට පැවැත්වෙයි. 06 දා සාමය සඳහා වූ අන්තර් ආගමික හා සංස්කෘතික ජාත්‍යන්තර සංවිධානය පිළිබඳ විශේෂ දේශනයක් මහනුවර ශ්‍රී දළදා මාලිගා පරිශ්‍රයේ දී 6 වැනිදා පැවැත්වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>11</month>
      <day>04</day>
    </date>
    <link>http://www.silumina.lk/2012/11/04/_art.asp?fn=aa12110418</link>
    <topic>කුරුණෑගල දිවි නැඟුම ගෘහ කර්මාන්ත ප්‍රදර්ශනය 10 - 11</topic>
    <author/>
    <content>දිවි නැඟුම ගෘහස්ථ ආර්ථික ඒකක දස ලක්ෂයක් ස්ථාපිත කිරීමේ වැඩසටහන යටතේ ඇති ගෘහ කර්මාන්ත, ඒවාට අදාළ තාක්ෂණය වෙළෙඳපොළ හා පුහුණු අවස්ථා පිළිබඳ දැනුවත් කිරීමේ අරමුණින් කුරුණෑගල දිස්ත්‍රික් ගෘහ කර්මාන්ත ප්‍රදර්ශනය සංවිධානය කෙරේ. මෙම ප්‍රදර්ශනය නොවැම්බර් 10 - 11 දිනවල කුරුණෑගල ශ්‍රීමත් ජෝන් කොතලාවල මහා විද්‍යාලයේ දී පැවැත්වීමට කටයුතු යොදා ඇත.ස්වයං රැකියාවක් ආරම්භ කිරීමේ අපේක්ෂාවෙන් සිටින තරුණ තරුණියන් ඒවාට යොමු කිරීම, දැනට ගෘහ කර්මාන්තවලට යොමු වී සිටින තරුණ තරුණියන් දිරි ගැන්වීම, බැංකු ණය ලබා ගැනීම, ව්‍යවසායකත්වය දැනුම ලබා දීම සහ ගෘහ කර්මාන්ත කෙරෙහි උනන්දුවක් ඇති කිරීම මෙම ප්‍රදර්ශනයේ අරමුණයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>11</month>
      <day>04</day>
    </date>
    <link>http://www.silumina.lk/2012/11/04/_art.asp?fn=aa12110419</link>
    <topic>මහින්දෝදය ද්විතීක පාසල් 408 ක් කඩිනමින් නිම කෙරෙයි</topic>
    <author/>
    <content>මහින්දෝදය ද්විතීක පාසල් දහසෙන් මේ වසර අවසානයට පෙර පාසල් 408 ක් ඉදිකිරීම් නිම කිරීමට අධ්‍යාපන අමාත්‍යාංශය බලාපොරොත්තු වන බව අධ්‍යාපන ලේකම් ගෝඨාභය ජයරත්න මහතා පවසයි. මහින්දෝදය ද්විතීක පාසල්වල ඉදිකරන මහින්දෝදය විද්‍යාගාර 408 ක් ද මේ වසරේ නිම කිරීමට අධ්‍යාපන අමාත්‍යාංශය බලාපොරොත්තු වන අතර ඒ සඳහා රුපියල් මිලියන 8 බැගින් ලබා දීමට ද අධ්‍යාපන අමාත්‍යාංශය කටයුතු යොදා තිබේ.මීට අමතරව මේ වසරේ නිම වීමට අපේක්ෂිත මහින්දෝදය ද්විතීක පාසල් 408 ගුණාත්මක අධ්‍යාපන සංවර්ධන කටයුතු සඳහා තවත් රුපියල් ලක්ෂ 4 බැගින් මේ මස 6 දාට පෙර අදාළ පාසල් වෙත ලබා දීමට ද අමාත්‍යාංශය කටයුතු යොදා ඇත. ද්විතීක පාසල් 1000 සඳහා ගුරුවරු බඳවා ගැනීම් කටයුතු ද මේ වසර අවසානයට පෙර අවසන් කිරීමට අමාත්‍යාංශය බලාපොරොත්තු වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>11</month>
      <day>04</day>
    </date>
    <link>http://www.silumina.lk/2012/11/04/_art.asp?fn=ab1211042</link>
    <topic>මේ දෝෂාභියෝගය නීතිය යටපත් කිරීමක් නොවේ නීති රාමුව ඇතුළත ගන්නා ක්‍රියාමාර්ගයක්</topic>
    <author>සංවාද සටහන සරත් පෙරේරා</author>
    <content>- ජ්‍යෙෂ්ඨ අධිනීතිඥ ගෝමින් දයාසිරිජේ.ආර්.ජයවර්ධන මහතා ජනාධිපති ධූරය දරන කාලයේ අගවිනිසුරු නෙවිල් සමරකෝන් මහතාට විරුද්ධව පාර්ලිමේන්තුවට යෝජනාවක් ඉදිරිපත් වූ අතර එම දෝෂාභියෝගය පාර්ලිමේන්තුවෙන් සම්මත වීමට පෙර සමරකෝන් මහතා ධූරයෙන් ඉල්ලා අස්විය. යළිත් 2003/2004 කාලයේදී ද රනිල් වික්‍රමසිංහ මහතා අගමැති ධූරය දැරූ අවදියේ අගවිනිසුරුවරයා වූ සරත් එන්.සිල්වා මහතාට විරුද්ධව මෙවැනි දෝෂාභියෝගයක් පාර්ලිමේන්තුවට ඉදිරිපත් විය.එම දෝෂාභියෝග ක්‍රියාමාර්ගය හිටපු ජනාධිපතිනි චන්ද්‍රිකා බණ්ඩාරනායක මහත්මිය විසින් පාර්ලිමේන්තුව විසුරුවා හැරීම නිසා අහෝසි විය.විමලරත්න හා කොලින්තෝමේ ශ්‍රේෂ්ඨාධිකරණ විනිසුරුවරුන්ට එරෙහිව ද දෝෂාභියෝග යෝජනා එ.ජා.ප.ය බලයේ සිටි අවදියේ ඉදිරිපත් විය.යම් විනිශ්චයකාරවරයකුට හෝ එවැනි වෘත්තිකයකුට විරුද්ධ දෝෂාභියෝග යෝජනාවක් ගෙන ආ හැක්කේ ඔහුගේ විෂමාචාර හැසිරීමක් හෝ රාජකාරියේදී කරනු ලබන ශිෂ්ට සම්පන්න නොවන ක්‍රියාවක් සම්බන්ධයෙනි.සාමාන්‍යයෙන් පාර්ලිමේන්තු මන්ත්‍රීවරුන්ගෙන් 1/3ක් මෙවැනි යෝජනාවක් ඉදිරිපත් කළ අවස්ථාවක, ඔවුන් ජනතාවගේ නියෝජිතයන් වන හෙයින් අනිවාර්යයෙන්ම ව්‍යවස්ථාව ක්‍රියාත්මක කිරීම පිණිස ගත යුතු වන පියවර හේතුකොටගෙන කථානායකතුමාට එකී චෝදනාවල සාධාරණත්වයක් ඇත්නම් එය තේරීම් කමිටුවට යොමු කිරීම පාර්ලිමේන්තු රීති අනුව අවශ්‍යමය. මෙහි චෝදනා පත්‍රය ගැන මට දැනුමක් නැහැ. නමුත් පාර්ලිමේන්තු මන්ත්‍රීවරුන්ගෙන් 1/3ක් එවැනි යෝජනාවක් ඉදිරිපත් කළ අවස්ථාවකදී එය නිත්‍යානුකූලව කරන ලද්දක් හෙයින් එහිදී පාර්ලිමේන්තු රීති අනුව ක්‍රියාත්මක වීම අවශ්‍යය.මෙහිදී මා දකින්නේ ශ්‍රේෂ්ඨාධිකරණය අගවිනිසුරුතුමියගේ ස්වාමිපුරුෂයාට සුදුසුකම් නොමැතිව බැංකුවක ඉහළ තනතුරක් ප්‍රදානය කිරීම හා එයට පසු ඔහු ඉවත් කිරීම මත මේ ප්‍රශ්නය උද්ගත වී ඇති බවයි. තවත් චෝදනා තිබෙන්නට පුළුවන. එමනිසා සියලුම කරුණු සලකාබලා අලුතෙන් පත්වන පාර්ලිමේන්තු තේරීම් කාරක සභාව එයට පිළිතුරක් දීම අවශ්‍යය. මෙහිදී අපි දකින්නේ මින් පෙරත් මෙවැනි යෝජනා පාර්ලිමේන්තුවට ගෙනැවිත් ඇති බවයි. නෙවිල් සමරකෝන් අගවිනිසුරුට විරුද්ධව ගෙනා යෝජනාවේදී ඔහු වරදකරු බව තීරණය වුවත් පාර්ලිමේන්තුවට එය ඉදිරිපත් කිරීමට ප්‍රථමයෙන් ඔහු ඉල්ලා අස්විය.තනතුරෙන් කොතරම් ඉහළ තැනක සිටියත් මෙවැනි නෛතික ක්‍රියාවකදී එම තනතුර දරන්නාට හිස නැමීමට සිදුවේ.ජේ.ආර්.ජයවර්ධන මහතාගේ කාලයේ දී නෙවිල් සමරකෝන් අගවිනිසුරුවරයාට දෝෂාභියෝග යෝජනාවක් ඉදිරිපත් වූයේ තෑගි ප්‍රදානෝත්සවයකදී ඔහු කළැයි කියන කතාවක් සම්බන්ධයෙන් වුවද එහිදී එල්ල වූ චෝදනා ඉතා සරල හා සුළු චෝදනාවන් වුවද එවැනි සුළු චෝදනා මත වුවද එදා දෝෂාභියෝගයක් ඉදිරිපත් කෙරිණි.මන්ත්‍රීවරුන් 57 දෙනකුගේ අස්සන් සහිතව එදා එම යෝජනාව ඉදිරිපත් කර තිබුණි. නෙවිල් සමරකෝන් මහතා කියා තිබුණේ ජීවන වියදම ඉහළ යාම නිසා ජනතාව දුක්විඳින බවත් ජීවන අගහිඟකම් නිසා නිලධාරීන් සේවකයන් අල්ලසට දූෂණයට ගොදුරු වන බවත් හොඳින් ජීවත්වන්නට පුළුවන් වන්නේ ධනවතුන්ට හා පාර්ලිමේන්තු මන්ත්‍රීවරුන්ට පමණක් බවය.තමා ලබන වැටුප දිළින්දෙකුගේ වැටුපක් බවත් ජීවිකාව ගෙනියන්නේ දුප්පත් මට්ටමේ බවත් ජේ.ආර්. ජයවර්ධන ජනාධිපතිවරයාම කී බවත් මා ‘සන්’ පත්‍රයෙන් කියෙව්වා. ඒ කතාව දැකලා මා පුදුම වුණා.රැකියා බැංකුව මේ රටේ තරුණයන්ට කෙරෙන වංචාවක් යැයි ද නෙවිල් සමරකෝන් මහතා කියා තිබිණි.මෙවර අගවිනිසුරුතුමියට එරෙහිව පාර්ලිමේන්තුව වෙත ඉදිරිපත් කර ඇති දෝෂාභියෝග යෝජනාව පිළිබඳව විවිධ පාර්ශ්වයෝ පරස්පර මතවාද හා අදහස් පළකරති. එයින් එක් පාර්ශ්වයක් නඟන චෝදනාවක් වන්නේ මෙවැනි යෝජනාවක් මඟින් නීතියට යම් බලපෑමක් සිදුවන බවය.මා මෙහිදී කිව යුත්තේ මෙවැනි දෝෂාභියෝග යෝජනාවක් ඉදිරිපත් කිරීම නීතියෙන් එපිටට ගියහොත් නීතිය උල්ලංඝණය කරන්නක් නොවන බවය. 1978 ව්‍යවස්ථාවට අනුව නෛතිකව පිළිගත් මූලධර්ම අනුවයි මෙවැනි යෝජනාවක් ඉදිරිපත් කළ හැක්කේ. ඒ නිසා කිසිවකු මෙවැනි චෝදනා එල්ල කරන්නේ නම් ඒවා වැරැදි සහගත බව කිව යුතුය.ජනතා ඡන්දයෙන් පත්වන රජයක් ලෙස රජයට ඇති වගකීම රටේ පරම බලය හිමි ජනතාව වෙතයි. එහෙයින් අගවිනිසුරුවරියට එරෙහිව දෝෂාභියෝග යෝජනාවක් ගෙන ඒම නීතිය යටපත් කිරීමක් හෝ නීතිය පහත දැමීමක් ලෙස කවුරුන් හෝ හඳුන්වා දෙන්නේ නම් එය වැරැදි සහගතය. මෙය නීතියට පිටුපෑමක් නොවෙයි. නීතිය ඇතුළත ගන්නා ක්‍රියාමාර්ගයකි. මෙහිදී එතුමියට ද පාර්ලිමේන්තු තේරීම් කමිටුවට නිදහසට කරුණු දැක්වීමට අවස්ථාව ලැබේ.සංවාද සටහන සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>11</month>
      <day>04</day>
    </date>
    <link>http://www.silumina.lk/2012/11/04/_art.asp?fn=ab1211046</link>
    <topic> පිලිප් සමඟ කුඹුරු පනතට උරදුන් ඩී. ඒ.</topic>
    <author/>
    <content>නොවැම්බර් 7වැනි දිනට යෙදෙන ඩී. ඒ. රාජපක්ෂයන්ගේ 45වැනිගුණ සමරුව වෙනුවෙනිප්‍රාග් හා මූල ඓතිහාසික සමාජයේ සිට වත්මන දක්වාම දිවයිනේ සමස්ත ඉතිහාසය පුරාම හම්බන්තොට ප්‍රදේශය නායකත්වය ඉසුලූ භාග්‍යවන්ත පින්බර භූමියෙකි. ඒ ඒ අවධිවලදී එහි නායකත්වයට පත් වූ විශිෂ්ටයන් විසින් ස්වකීය ප්‍රදේශයේ අනන්‍යතාව ගොඩනංවමින් අභිවර්ධනාත්මකව රෝහණය පමණක් නොව මුළු රටම පෙරට ගෙන ඒමට දැඩි කැපවීමකින් උර දී ක්‍රියා කළහ. හම්බන්තොට ප්‍රදේශයට ආවේණික වූ මෙකී ඉතිහාස ගමන් මඟෙහි තවත් එක් සන්ධිස්ථානයක් වශයෙන් 1930 දශකයේ සිට 1960 දශකය දක්වා කාල පරිච්ඡේදය හැඳින්විය හැකිය. මෙකී කාල වකවානුව තුළ ස්වකීය නායකත්වය යටතේ ගම් බිම් සංවර්ධනය කරමින් ද ඒවා සංරක්ෂණය කරමින් ද නතාවගේ පැවැත්ම සහතික කරමින්ද ප්‍රදේශයේ යහ අන්දමින් ගොඩනැඟීම සඳහා විශිෂ්ට කාර්ය සාධනයෙහි නිරත වූ ඩී. ඒ. රාජපක්ෂයන්ගේ 45 වෙනි ගුණ සමරු අවස්ථාවේ දී එතුමන් පිළිබඳ සටහනක් තැබීම අපගේ කෘතවේදීත්වය ප්‍රකාශ කිරීමක් සේ මම දකිමි.ඩී එම්. රාජපක්ෂයන් හා ඩී. ඒ. රාජපක්ෂයන් දේශපාලන වේදිකාවට පිවිසෙන අවධිය වෙන විට එකල පැවති දේශපාලන පසුබිම ප්‍රථමයෙන් ම සාකච්ඡා කිරීම වැදගත් වන්නේ ඔවුන්ගේ නායකත්වය යටතේ එම ප්‍රදේශයේ ජනතාවගේ පිබිදීමේ ස්වභාවය පිළිබඳ අවබෝධයක් ලබා ගැනීම වඩාත් වැදගත් වෙන හෙයිනි.1931 ඩොනමෝර් කොමිසමේ යෝජනා අනුව විවිධ කොන්දේසි යටතේ ලංකාවට සර්ව ජන ඡන්ද බලය ලැබීමෙන් අනතුරුව යටත් විජිත පාලකයන් විසින් පවත්වනු ලැබූ ප්‍රථම රාජ්‍ය මන්ත්‍රණ සභාවට නියෝජිතයන් තෝරා පත්කර ගැනීමේ මැතිවරණ ක්‍රමය යටතේ හම්බන්තොට ද එක් මැතිවරණ කොට්ඨාසයක් විය. මෙය මෙම ප්‍රදේශයේ ඓතිහාසික ගමන් මාර්ගයේ තවත් සුවිශේෂී කරුණක් වූයේ බ්‍රිතාන්‍ය යටත් විජිත පාලන අවධියේ හම්බන්තොට ඇතුළු ඈත රෝහණය පිළිබඳ සුදු පාලකයන්ගේ අවධානයක් හෝ සැලකිල්ලක් හෝ යොමු නොවූ නිසාවෙනි.1930 සහ 1940 දශක ශ්‍රී ලංකා ඉතිහාසයෙහි වැදගත් කාල පරිච්ඡේදයක් ලෙස සැලකිය යුතු වන්නේ සුවිශේෂ කරුණු කිහිපයක් පදනම් කොට ගෙන ය. මේ වන විට ස්වයං පාලන ක්‍රමයක් අපේක්ෂාවෙන් ප්‍රජාතන්ත්‍රවාදී ප්‍රවාහයක් කරා යන ගමන් මඟෙහි ශ්‍රී ලාංකේය නායකයන් හා පොදු ජනතාව පෙළ ගැසී සිටියහ. ශ්‍රී ලංකා ජාතික සංගමය ශ්‍රී ලංකාවේ සම සමාජ පක්ෂය හා ශ්‍රී ලංකා කොමියුනිස්ට් පක්ෂය මෙන්ම අනෙක් පසින් ශ්‍රී ලංකාවේ තරුණ සංවිධාන හා බෞද්ධ භික්ෂුන් වහන්සේලා ද ඒ ගමන් මඟෙහි පෙළ ගැසී සිටියෝය.එවක ලක්දිව අගනගරය වූ කොළඹින් ඇරැඹි මෙම උණුසුම සතර පසින් ම ශ්‍රී ලංකාවේ ගම් දනව් කරා ගමන් කළ අතර විශේෂයෙන් ම දකුණු පළාත සමාජවාදී දේශපාලන දර්ශනයට බරව ගමන් කරමින් පැවතිණ. ශ්‍රී ලංකාවේ කොමියුනිස්ට් පක්ෂයේ ආදි කර්තෘවර එස්. ඒ. වික්‍රමසිංහයන්ගේ නායකත්වය යටතේ විශේෂයෙන් ම දකුණේ තරුණයෝ පෙළ ගැසී සිටියහ. ඉන් ද මාතර දිස්ත්‍රික්කය සුවිශේෂ විය. එන්. එම්. පෙරේරයන්ගේ නායකත්වයෙන් යුත් සම සමාජ පක්ෂය කොළඹ, කෑගල්ල හා කළුතර දිස්ත්‍රික්කවල සංවිධානය වෙමින් මෙම ප්‍රවාහයට එක්වීය. සමස්ත දිවයින පුරා පැවති මෙම දේශපාලන ප්‍රවණතාවයට හම්බන්තොට ප්‍රදේශයේ නැතහොත් ඓතිහාසික මාගම් - ගිරුවා පත්තුවේ ජනයා ද නතු වීය.ඔවුන්ට නායකත්වය සපයන ලද්දේ ඩී. එම්. රාජපක්ෂයන් හා ඩී. ඒ. රාජපක්ෂයන් ය. ධනේශ්වර ක්‍රමයට එරෙහිව නිර්ධන පන්ති ජනතාව වෙනුවෙන් විප්ලවීය අරගලයෙහි නිරත වූ ශ්‍රී ලංකාවේ ශ්‍රේෂ්ඨ නායකයකු වූ එස්. ඒ වික්‍රමසිංහයන් ඇසුරු කිරීමෙන් ස්වකීය පන්නරය වඩාත් මුවහත් කර ගැනීමේ වාසනා ගුණය ඩී. ඒ. රාජපක්ෂයන්ට ලැබිණ. ඩී. ඒ. රාජපක්ෂයන් හම්බන්තොටින් දේශපාලන කරළියට පිවිසෙන විට දිවයිනේ පැවතියේ මෙම දේශපාලන පසුබිමය.1936 වර්ෂයේ දී දෙවැනි රාජ්‍ය මන්ත්‍රණ සභා මැතිවරණය පැවති අතර එය හම්බන්තොට දිස්ත්‍රික්කයට සුවිශේෂී වූයේ රාජපක්ෂ පරපුරේ මුල් දේශපාලන පුරුක වූ ඩී. එම්. රාජපක්ෂයන් එකී මැතිවරණයට ඉදිරිපත් වීම හා ඉන් ජයග්‍රහණය ලැබීමය. මෙය රාජපක්ෂ පරපුරේ ජයග්‍රාහී මාවතේ සාමාරම්භය සනිටුහන් කරයි. 1945 මැයි 18 වැනි දින ඔහුගේ හදිසි අභාවයත් සමඟම එකී රික්තය පුරවනු වස් හම්බන්තොට ආසනය සඳහා 1945 ජූලි මස 14 වැනි දින පැවැත් වූ අතුරු මැතිවරණයෙන් ඩී. ඒ. රාජපක්ෂයන් දේශපාලනයට ප්‍රවිෂ්ට වන අතර ඉන් ජයග්‍රහණය ලැබූ ඔහු කෘෂිකර්ම හා ඉඩම් සංවර්ධන කාරක සභාවේ සාමාජිකත්වයට පත් කෙරිණ.ඩී. ඒ. රාජපක්ෂයන්ගේ මෙම දේශපාලන ප්‍රවිෂ්ටය ශ්‍රී ලංකාවේ ඉතිහාස ගමන් මඟෙහි ප්‍රධාන සන්ධිස්ථානයක ප්‍රබල ආරම්භයක් විය. සිය පියාගේ අඩි පාරේ ගමන් ගත් මහින්ද රාජපක්ෂයන් 2005 වර්ෂයේ දී ශ්‍රී ලංකාද්වීපයේ පාලන ප්‍රමුඛස්ථානයට සම්ප්‍රාප්තව එවකට අප දිවයිනේ පැවති ව්‍යාකූල වූත් අඳුරු සහගත වූත් වර්ගවාදී හා බෙදුම්වාදී කුරිරු යුද්ධය පරාජයට පත් කොට මෙම දිවයින නිරවුල් කරමින් එක්සේසත් දේශයක් යළි ස්ථාපිත කිරීමෙන් කූට ප්‍රාප්ත වූ ඔහුගේ මහා ජාතික මෙහෙවරෙහි ආරම්භය වූයේ මීට දශක 6 කට පෙර එනම් 1945 දී ඩී. ඒ. රාජපක්ෂයන් හම්බන්තොට දිස්ත්‍රික්කයෙන් දේශපාලනයට ප්‍රවිෂ්ට වීමෙනි.රෝහණ දේශයට ආවේණික වූ දේශපාලන ස්වභාවය මින් යළි යළිත් ප්‍රතිබිම්බනය වේ. අතීතයේ දී ශ්‍රී ලංකාව විදේශීය ආක්‍රමණිකයන්ගේ අතට පත් සෑම අවස්ථාවකදී ද මහත් වූ විමුක්ති සටහන් මෙහෙයවා ආක්‍රමණික සතුරන් පලවා හැර දේශයේ නිවහල් භාවය යළි ගොඩනැංවීම පිණිස ද රජරට පාලකයා දුර්වල වූ විට ශක්තිමත් නව පාලකයකු පත් කිරීම උදෙසා ද රජයට පාලනයට එරෙහිව අභ්‍යන්තර කැරලි මතු වූ අවස්ථාවලදී රජුගේ බලය යළි ස්ථාපිත කිරීම පිණිස ද ආදි වශයෙන් මෙම දිවයින ව්‍යාකූල හා අරාජික වූ හැම විටම ඈත අතීතයේ සිට ඉතිහාසය පුරාම නිරන්තරයෙන් ම රෝහණ දේශය ලබා දුන් ක්‍රියාකාරී විශිෂ්ට නායකත්වය අතිශයින් ම ප්‍රශංසනීය වේ.ශ්‍රී ලංකාද්වීපය ප්‍රථම වරට එක්සේසත් කළ දුට්ඨගාමණී අභය මහරජු දවස සිට රෝහණ දේශය විසින් ඉටු කළ එකී ජාතික අමිල මහා මෙහෙවර තරමක් දුරට හෝ තක්සේරු කළ හැකි වන්නේ අදටත් මේ කුඩා දිවයින වූ අපේ රට නිවහල් ස්වෛරී භූමියක් ලෙස පැවතීම හා ඒ මත ගොඩනැඟුණු අපට ම ආවේණික වූ විශිෂ්ට සංස්කෘතිය මතය. සමස්ත ඉතිහාසය පුරාම රෝහණය විසින් සිදු කරන ලද මේ ඓතිහාසික විශිෂ්ට මෙහෙවර යළිත් කරළියට ප්‍රවිෂ්ට වූයේ දශක තුනක් තිස්සේ ශ්‍රී ලංකාවේ පැවැති බෙදුම්වාදී කුරිරු යුද්ධය නිමා කොට යළිත් එක්සේසත් රටක් හා ජාතියක් ලෙස ශ්‍රී ලංකාව ගොඩනැඟු ජනාධිපති මහින්ද රාජපක්ෂයන්ගේ කාර්ය සාඵල්‍යය මතය. රෝහණ දේශයේ ජාතික මෙහෙවරෙහි ආවේණික ස්වභාවය එසේය. ජනාධිපති මහින්ද රාජපක්ෂයන්ගේ මෙකී කාර්ය සාධනයෙහි සමාරම්භය සටහන් කරනු ලබන්නේ සිය පියා වූ ඩී. ඒ. රාජපක්ෂයන් දේශපාලනයට ප්‍රවිෂ්ට වීම හා එම කාර්ය භාරයෙහි ප්‍රතිඵලයක් වශයෙනි. ගෞරව බහුමානයෙන් යුක්තව එහි ගෞරවය ඩී. ඒ. රාජපක්ෂයන්ට ද පිළිගැන්විය යුතු වන්නේ ය.බ්‍රිතාන්‍ය යටත් විජිත පාලනයට එරෙහි ව ඉන්දියාව විසින් ක්‍රියාත්මක කරන ලද ජාතික විමුක්ති අරගලය දෙවැනි ලෝක සංග්‍රාමයෙන් වඩාත් ම සවිබල ගැන් වී පෙරට ගමන් ගත් ආකාරය පිළිබඳව පාඩම් උගත් ශ්‍රී ලාංකේය නායකයන් ද අප රටට ද ස්වයං පාලන බලයක් ලබා ගැනීමේ අරමුණු පෙරදැරි කරගෙන නිදහස් අරගලයට පිවිස සිටින අවස්ථාවේ දී බ්‍රිතාන්‍ය සුදු පාලකයන් ෂසින් 1947 ප්‍රථම පාර්ලිමේන්තු මැතිවරණය පැවැත් වීය. මෙවර පාර්ලිමේන්තුවට ජනතා නියෝජිතයන් තෝරා පත් කර ගැනීමේ ක්‍රමවේදය වූයේ බ්‍රිතාන්‍යයේ මෙන් දේශපාලන පක්ෂ පදනම් කරගෙනය. එසේ හෙයින් ක්ෂණිකව ජාතික සංගමය, සිංහල මහා සභාව සහ තවත් සංවිධාන කිහිපයක් ඒකාබද්ධ වී එක්සත් ජාතික පක්ෂය පිහිටුවා ගනු ලැබීය. ඩී. එස්. සේනානායක, එස්. ඩබ්ලිව්. ආර්. ඩී. බණ්ඩාරනායක, ටී. බී. ජයා ආදීහු එම පක්ෂයේ නායකයන් අතර වීය.1947 පැවති ප්‍රථම පාර්ලිමේන්තු මැතිවරණයට එක්සත් ජාතික පක්ෂය වෙනුවෙන් හම්බන්තොට දිස්ත්‍රික්කයේ බෙලිඅත්ත ආසනයට අත ලකුණින් තරග වැදුණු ඩී. ඒ. රාජපක්ෂයන් ද ජයග්‍රහණය කොට ප්‍රථම පාර්ලිමේන්තුවට තේරී පත් වීය. පසු කලක දී පිහිටුවා ගනු ලැබූ ශ්‍රී ලංකා නිදහස් පක්ෂයේ ඡන්ද ලාංඡනය වූ “අත” ලකුණ ප්‍රථම වරට සිය ඡන්ද සලකුණ සඳහා තෝරා ගැනු ලැබුවේ ඩී. ඒ. රාජපක්ෂයන් විසින් මෙම මැතිවරණයේදී ය. එසේ ම 1956 වර්ෂයේ සිට දශක ගණනාවක් මේ රටේ පාලන බලය හිමි කර ගත් ශ්‍රී ලංකා නිදහස් පක්ෂයේ හස්ති ලාංඡනයේ නිර්මාතෘවරයා ඩී. ඒ. රාජපක්ෂයන් ය.1951 ජූලි මස 12 වන දින ලංකා පාර්ලිමේන්තුවේ සුවිශේෂ සිද්ධියක් වූයේ එස්. ඩබ්ලිව්. ආර්. ඩී. බණ්ඩාරනායකයන් එක්සත් ජාතික පක්ෂ රජයෙන් ඉවත්ව විපක්ෂයේ අසුන් ගැනීමයි. පූර්ව සම්මුතියකින් තොරව එතුමන් සමඟ ඩී. ඒ. රාජපක්ෂයන් ද එම අවස්ථාවේදී ම විපක්ෂයේ අසුන් ගනු ලැබීය. රාජපක්ෂයන්ගේ මෙම කැපකිරීම අප රටේ අනාගත භාග්‍ය උදා කරලීමට හේතු කාරක වී ය.1953 අගෝස්තු හර්තාලය වාමාංශික දේශපාලන පක්ෂ විසින් සංවිධාන කරන ලද්දේ එවක පැවති එක්සත් ජාතික පක්ෂ රජයේ ආර්ථික ක්‍රියා පිළිවෙතට විරෝධය පළ කිරීම පිණිස ය. විපක්ෂයක් ලෙස ශ්‍රී ලංකා නිදහස් පක්ෂය ද මෙම හර්තාලයට සහයෝගය පළ කළ යුතු යැයි ඩී. ඒ. රාජපක්ෂ සහ එම පක්ෂයේ තවත් කිහිප දෙනෙකුගේ අදහස වීය. පක්ෂය තුළ මුල දී මේ පිළිබඳව විවිධ මතවාද හා ගැටුම් පැවතිය ද පසුව ඩී. ඒ. රාජපක්ෂයන්ගේ අදහස ජය ගනිමින් ගාලු මෝදර පිටියේ දී පැවති එම විරෝධතා රැළියේ දී මුලසුන එවක විපක්ෂ නායකයා වූ එස්. ඩබ්ලිව්. ආර්. ඩී. බණ්ඩාරනායකයන්ට පිළිගැන්විණ. පොදු ජනතාවගේ පර්ශ්වයෙන් ක්‍රියා කිරීමේ ජනතාවාදී ආකල්පය ඩී. ඒ. රාජපක්ෂයන් තුළ පැවති බව මින් පැහැදිලි ය.ශ්‍රී ලංකා මැතිවරණ ඉතිහාසයේ තීරණාත්මක මැතිවරණයක් වූයේ 1956 පැවැති මැතිවරණය යි. මෙම මැතිවරණයට ශ්‍රී ලංකා නිදහස් පක්ෂය ඉදිරිපත් වූයේ පිලිප් ගුණවර්ධනයන්ගේ නායකත්වයෙන් යුත් විප්ලවකාරී සම සමාජ පක්ෂය ඇතුළු තවත් සංවිධාන හා කුඩා පක්ෂ කිහිපයක් ඒකාබද්ධව පිහිටුවා ගත් මහජන එක්සත් පෙරමුණ යටතේ ය. ඊට අමතරව ලංකා සම සමාජ පක්ෂය හා ලංකා කොමියුනිස්ට් පක්ෂය සමඟ මැතිවරණ නිතරග ගිවිසුමකට ද පිවිසුණි. ජනතා ජයග්‍රහණය උදෙසා බිහිකර ගත් මෙම සංවිධාන සවිබල ගැන්වූවන් අතර ඩී. ඒ. රාජපක්ෂයන් ද ප්‍රමුඛ පෙළේ වීය. එස්. ඩබ්ලිව්. ආර්. ඩී. බණ්ඩාරනායකයන්ගේ නායකත්වයෙන් පිහිටුවා ගත් මහජන එක්සත් පෙරමුණ 1956 මැතිවරණයෙන් ජයග්‍රහණය කළ අතර ඩී. ඒ. රාජපක්ෂයන්ද බෙලිඅත්ත ආසනය ජයග්‍රහණය කරනු ලැබීය.1956 පිහිටුවා ගත් නව ආණ්ඩුවේ ඉඩම් සහ ඉඩම් සංවර්ධන නියෝජ්‍ය අමාත්‍ය තනතුරට ඔහු පත් කෙරිණ. මහජන එක්සත් පෙරමුණ රජය විසින් ක්‍රියාත්මක කළ ජනතාවාදී වැඩ පිළිවෙළේ එක් ප්‍රතිඵලයක් ලෙස පිලිප් ගුණවර්ධන අමාත්‍යවරයා විසින් කුඹුරු පනත පාර්ලිමේන්තුවට ඉදිරිපත් කොට එය ක්‍රියාත්මක කිරීම හැඳින්විය හැකිය. මෙම කාර්ය භාරයේ දී ඉඩම් හා ඉඩම් සංවර්ධන නියෝජ්‍ය අමාත්‍යවරයා ලෙස ඩී. ඒ. රාජපක්ෂයන් ප්‍රමුඛ කාර්ය භාරයක් ඉටු කරනු ලැබීය.අවුරුද්දෙන් වැඩි කාලයක් කම්කරුවකුගේ තත්ත්වයට පත් ව සිටි අඳ ගොවියාගේ දුක්බර ස්වභාවය තේරුම් ගත් ගොවි නායකයෙකු වූ ඩී. ඒ. රාජපක්ෂයන් නීතියෙන් පිළිගැනුණු ස්ථාවර භාවයක් අඳ ගොවියාට ලබා දීම උදෙසා පිලිප් ගුණවර්ධනයන්ගේ ප්‍රමුඛත්වයෙන් එක්ව සකස් කළ මෙම කුඹුරු පනතින් අස්වැන්නෙන් හතරෙක් තුනක් සමඟින් අඳ කුඹුරේ අයිතිය ඔහුට හිමි කර දෙනු ලැබීය. හම්බන්තොට දිස්ත්‍රික්කය තුළ කුඹුරු පනත සාර්ථකව ක්‍රියාත්මක කිරීමට දැඩි උත්සාහයකින් පසුව ඩී. ඒ. රාජපක්ෂයන් සමත් වීය.රුහුණු ගොවි ජනතාවගේ සුබ සිද්ධිය සඳහා පුරෝගාමී මෙහෙවරක් ඉටු කරමින් ක්‍රියා කළ ඩී. ඒ. රාජපක්ෂයන්, අග්‍රාමාත්‍ය එස්. ඩබ්ලිව්. ආර්. ඩී. බණ්ඩාරනායකයන්ට ක්‍රියාශීලීව පූර්ණ සහය දෙමින් උඩවලව ජලාශ යෝජනා ව්‍යාපෘතිය ක්‍රියාත්මක කරන ලද්දේය. දැඩි ජල හිඟයෙන් පෙළුණු එම ගොවියාට මෙය ඉමහත් ශාන්තියක් හා ධෛර්යයක් විය. උඩවලව ගංඟා නිම්න සංවර්ධන ව්‍යාපෘතිය යටතේ චන්ද්‍රිකා වැව වාරි යෝජනා ක්‍රමය ක්‍රියාත්මක කෙරිණ.මෙම අවධියේ දී මුරුතවෙළ ජලාශ යෝජනා ක්‍රමය ද සාර්ථකව නිම කර ජනතා අයිතියට පත් කිරීමට රජයට හැකි වූ අතර ඩී. ඒ. රාජපක්ෂයන්ගේ පූර්ණ සහාය ඊට නොමඳව ලැබුණි. හම්බන්තොට දිස්ත්‍රික්කයේ කිරම ඔය, ඌරුබොක්ක ඔය, අබකොළ වැව, උඩකිරිවිල වැව යන මධ්‍යම ප්‍රමාණයේ වාරි මාර්ග සහ සුළු වාරි මාර්ග ව්‍යාපෘති ඩී. ඒ. රාජපක්ෂයන්ගේ කැපවීමෙන් ක්‍රියාත්මක විය. එසේම එතුමා ප්‍රාදේශීය වශයෙන් වාරි මාර්ග රැසක් ප්‍රතිසංස්කරණය කරවීය. මෙමඟින් රුහුණු ආර්ථිකයේ ප්‍රමුඛත්වය ගනු ලැබු කෘෂිකර්මය නඟා සිටුවීමටත් ගොවි පවුල්වල ජීවන තත්ත්වය උසස් කර වීමටත් එතුමන් දැක්වූ දායකත්වය ප්‍රශංසනීය වේ.1956 සිට 1959 දක්වා කාල පරිච්ඡේදය තුළ ඉඩම් සහ ඉඩම් සංවර්ධන මෙන්ම කෘෂි කර්මාන්ත හා ඉඩම් සංවර්ධන යන අමාත්‍යාංශවල ඇමැතිවරුන්ගේ පාර්ලිමේන්තු ලේකම් හෙවත් නියෝජ්‍ය ඇමැතිවරයකු ලෙස 1960 - 1964 කාලය තුළ පාර්ලිමේන්තු කාරක සභාවේ නියෝජ්‍ය සභාපතිවරයා ලෙස ද 1964 වර්ෂයේ දී නියෝජ්‍ය කථානායකවරයා ලෙස ද ඩී. ඒ. රාජපක්ෂයන් සමස්ත ශ්‍රී ලංකා වාසීන්ට ඉටු කරන ලද මෙහෙවර අතිශයින් ම ප්‍රශස්තය.පැවති සමාජ ක්‍රමය මඟින් පීඩාවට පත් ව සිටි විශේෂයෙන් ම හම්බන්තොට දිස්ත්‍රික්කයේ ජනතාවට ඔවුන්ගේ ජීවන ක්‍රමය සුරක්ෂිත කිරීම සඳහා උර දෙමින් රටේ නායකයන් සමඟ උරනුර ගැටී ගමන් කරමින් ලක් දෙරණට ඔහු විසින් කරන ලද අමිල සේවය වඩාත් වර්ණවත් වන්නේ වත්මන් ජනාධිපති මහින්ද රාජපක්ෂයන් පුමුඛ ඩී. ඒ. රාජපක්ෂයන්ගේ පසු පරම්පරාවේ ජනතාවාදී නායකයන් විසින් සිදු කරන ලද ප්‍රශස්ත කාර්ය සාඵල්‍යයෙනි. ඩී. ඒ. රාජපක්ෂයන්ගේ ජනතා මෙහෙවර මේ ආකාරයෙන් සිහිපත් කිරීම හා අගය කිරීම කෘතවේදී මිනිසුන් ලෙස අපගේ යුතුකමක් ද වන්නේ ය.ඉතිහාසය හා රුහුණ විශ්වවිද්‍යාලයේ පුරාවිද්‍යා අධ්‍යයනාංශයේ අංශාධිපති මහාචාර්ය සුමනසිරි වාව්වගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>11</month>
      <day>04</day>
    </date>
    <link>http://www.silumina.lk/2012/11/04/_art.asp?fn=ab12110411</link>
    <topic>නැඟෙනහිර ගිරුවායසහලින් පිරවූමහ ගොවියාණෝ</topic>
    <author/>
    <content>පක්ෂ මාරු කිරීමේ දේශපාලන රටාව ආරම්භ වූයේ ජනතාවාදී ප්‍රතිපත්ති පදනම්ව උතුම් පරමාර්ථ මුල්කර ගනිමිනි. දැන් දැන් එය බොහෝ විට මුදලට, බලයට තනතුරුවලට කේන්ද්‍රගතව සිදුවූවත් අතීතයේ එවැනි දේ සිදු වූ ආකාරය විශ්ලේෂණය කිරීමෙන් පෙනී යන්නේ යම් පුද්ගලයෙකුගේ ජනතාවාදී විප්ලවකාරී ක්‍රියාවන් සමූහයක ප්‍රතිඵලයක් ලෙසිනි. 1956 විප්ලවයට බණ්ඩාරනායක මහතා නායකත්වය ලබා දුන්නත් ඊට එක් වූ පාර්ශ්වකරුවන්ගේ චින්තනය සකස් වීම වෙන් වෙන් ලෙස ප්‍රාදේශීය කරුණු මත ගොනු වීය.56 පෙරළියනවසිය පනස් හයේ ජනතා පෙරළියේ දී පාර්ලිමේන්තුව හරහා ගමන් කිරීමේ දෙවැනියා වූ ගිරුවා පත්තුවේ ඩී.ඒ.රාජපක්ෂ නම් මානවහිතවාදී රාජ්‍ය මන්ත්‍රණ සභා නියෝජිතයා හට එසේ යාමට හේතු භූත වූ ප්‍රධාන කරුණක් මෙතෙක් ජනමාධ්‍ය මඟින් එළියට ආවේ නැත. ඩී.ඒ.රාජපක්ෂ මහතාගේ 43 වැනි ගුණ සමරුවට සමගාමීව එතුමාගේ ශ්‍රී නාමයට ගෞරවයක් ලෙස ඔහුගේ ක්‍රියාකාරිත්වයෙන් පෝෂණය වූ මහා ගොවි ජනපදයක තුන්වැනි පරම්පරාවේ සාමාජිකයකු ලෙස එය මෙසේ හෙළි කිරීමට අදහස් කරමි. නැෙඟනහිර ගිරුවාපත්තුවේ ජන ජීවිතය 1950 දශකය වෙත රැගෙන යාමේදී එහි පැතිකඩක් දර්ශනය වේ. එනම් බීමට ජලය නොමැති, ගොවිතැනට ජලය නොමැති, අහසට දෑස යොමා සිටින හේන් ගොවිතැනින් බඩ වියත් රැකගත් උඩුකය වසා ගන්නට අවසර නොලත් ශෝචනීය ගොවි සංස්කෘතියක යුගයක් ලෙස එය පෙනීයයි.නැඟෙනහිර ගිරුවාපත්තුව යනු කවර ප්‍රදේශයක්ද? එහි සීමා මායිම් මොනවාදැයි අද නැෙඟනහිර ගිරුවායේ වෙසෙන බහුතරයක් නොදන්නවා විය හැක. එහි නැෙඟනහිර හා දකුණේ මායිම ලෙස වලවේ මිටියාවතත්, උතුරින් හුලංදා ඔයත්, බටහිරින් මහමුහුදත් යන ත්‍රිකෝණාකාර ප්‍රදේශය වත්මන් ව්‍යවහාරයෙන් ඇඹිලිපිටිය ප්‍රාදේශීය ලේකම් කොට්ඨාසයේ දකුණු කොටසත්, අගුණුකොළපැලැස්ස ප්‍රාදේශීය ලේකම් කොට්ඨාසය මුළු මුනින්මත්, අම්බලන්තොට ප්‍රාදේශීය ලේකම් කොට්ඨාසයේ උතුරු කොටසත්, තංගල්ල ප්‍රාදේශීය ලේකම් කොට්ඨාසයේ දකුණු කොටසත් යන උස්බිම් ප්‍රදේශය නැඟෙනහිර ගිරුවාපත්තුව ලෙස හැඳින්විය හැක.උප නගර 7ක්වර්තමානයේ, අගුණකොළපැලැස්ස, රන්න, හුංගම, මාමඬල, නෝනාගම, බරවකුඹුක, තුංකම යන උපනගර මෙයට ඇතුළත් වේ. ඊසාන දිග මෝසම් වැස්සෙන් පමණක් කුරහන් හේනක් කොටා හදාගත් ඉතාම ග්‍රාමීය ජන ජීවිතයක් තිබූ නැඟෙනහිර ගිරුවායේ මිනිසුන් 1883 ජෝන් ස්ට්‍රීල් නම් හම්බන්තොට සිටි සුදු ඒජන්ත වරයා විසින් නිර්මාණය කළ වර්තමානයේ බරවකුඹුක නගරය ආසන්නයේ පිහිටා ඇති වලවේ ගඟ හරහා ඉදිකළ අදටත් අක්කර දහසය දහසකට යල මහ දෙකන්නයේ ජලය ලබාදෙන ලියන්ගස්තොට ගල් අමුණ දැක තිබුණි. එහෙත් එයින් ජලය ලබාගත හැකිවුයේ නැඟෙනහිර ගිරුවායේ දකුණු තීරුවට පමණි. එහි විශාල බිම් ප්‍රදේශය උස්බිම් වූයෙන් ඒවාට ජලය ලබා ගැනීම දුෂ්කර විය. මීට පිළියමක් ලෙස නැගෙනහිර හේන් ගොවීන් ඔවුන්ගේ රාජ්‍ය මන්ත්‍රණ සභා නියෝජිතයා ලෙස ඩී.ඒ.රාජපක්ෂයන් වෙත නිරන්තරයෙන් කළ ඉල්ලීම වූයේ ගිරුවාපත්තුවේ උතුරු කෙළවරින් වලවේ ගඟට බසින හුලංදාඔය හරස් කර ජලාශයක් ඉදිකර ජලය ලබා දෙන ලෙසයි. මෙම ජනතා ඉල්ලීම පිළිබඳව නිරන්තරයෙන් අවධානය යොමු කළ ඩී.ඒ. 1955 දී ඔහු සිටි එක්සත් ජාතික පක්ෂයේ නායකයා වූ ඩී.එස්.සේනානායක අග්‍රාමාත්‍යවරයා වෙත මෙම යෝජනාව ඉදිරිපත් කෙරිණ. ඩී.එස්.සේනානායක අග්‍රාමාත්‍යවරයාට දිගින් දිගටම ඩී.ඒ. විසින් තම ප්‍රදේශයේ හේන් ගොවියාට ජලය ලබාදීම සඳහා හුලංදාඔය හරස් කිරීමේ යෝජනාව ඉදිරිපත් කළත් ඊට නිසි පිළිතුරක් නොලැබිණි. ගල්ඔය ව්‍යාපාරයට වැඩි බරක් තබා තිබූ සේනානායක රජය රුහුණෙන් ආ ඩී.ඒ. ගේ හඬට සරණක් නොවීය. දීර්ඝ කාලයක සිට ඩී.ඒ.ගේ මෙම සටන කෙළවර වූයේ 1956 ජනතා පෙරළියේ නියමුවෙකු ලෙස රාජ්‍ය මන්ත්‍රණ සභාව හරහා ගමන් කිරීමෙන් බණ්ඩාරනායක මහතාගේ පිටුපසින් යමින් විප්ලවීය ගමනක ආරම්භය සනිටුහන් කරමිනි.56 බණ්ඩාරනායක ශ්‍රීමතාණන් විසින් නව රජයක් පිහිටවූ අතර එම රජයේ ඉඩම් උප අමාත්‍ය ධූරයට පත්වූයේ ඩී.ඒ.රාජපක්ෂ නම් රුහුණේ අප කථානායකවරයායි. එම රජයේ ඉඩම් හා වාරිමාර්ග අමාත්‍යවරයා වූ සී.පී.ද සිල්වා මහතාගේ උප අමාත්‍ය ධූරයට පත්වූ ඩී.ඒ. දීර්ඝ කාලයක් සේනානායක රජයෙන් ඉටු නොවූ යෝජනාව සී.පී. ද සිල්වාට ඉදිරිපත් කර අනුමත කරගත්හ. 56 අග්‍රාමාත්‍යවරයා ලෙස දිවුරුම් දීමෙන් අනතුරුව තම සටනේ හෙවණැල්ලක් ලෙස ළ¼ඟම සිටි ඩී.ඒ. නියෝජනය කළ ඈත රුහුණේ හම්බන්තොට දිස්ත්‍රික්කයට හාපුරා කියා බණ්ඩාරනායක මහතා පැමිණියේ හුලංදාඔය හරස් කර නැඟෙනහිර ගිරුවායට ජලය ලබාදෙන දැවැන්ත වාරි යෝජනා ක්‍රමයට මුල්ගල තැබීමටයි. ඒ 1957.10.07 දිනයි. 57 ඔක්තෝබර් මස 06 වැනි දින හිමිදිරි පාන්දර නිට්ටඹුව හොරගොල්ල වලව්වේ සිට හම්බන්තොට වීරකැටිය මැදමුලන වලව්වට බණ්ඩාරනායක මහතා රැගත් ‘කැඩිලැක්’ මෝටර් රථය ඓතිහාසික යුග මෙහෙවරක ගමන ඇරැඹීය. 07 වැනි දින හිමිදිරියේම ඩී.ඒ. ගේ මැදමුලන මහ ගෙදර මංගල සිරියක් ගත් අතර ඩී.ඒ.රාජපක්ෂයන්ගේ ආදරණීය බිරිය වන දන්දිනා සමරසිංහ දිසානායක මැතිනිය විසින් රතු සහල් බත්, පොල්සම්බල්, කිරි හොදි සහ ඇඹුල් තියල් මාළු ද සමඟින් උදේ ආහාරය අග්‍රාමාත්‍යතුමා වෙත පිළිගැන්වීය. මැදමුලනින් උදේ ආහාරය ගෙන වීරකැටිය, රන්න, හුංගම, නෝනාගම, බරවකුඹුක පසුකර තුංකම ප්‍රදේශයට පැමිණියේ තම නිල රථයේ ඩී.ඒ.ට අමතරව එවකට පාසල් වියේ පසුවූ චමල් රාජපක්ෂ වත්මන් කථානායකතුමා ද නංවාගෙනයි.හුලංදා ඔයමේ ඓතිහාසික කථා පුවත නොවන්නට වත්මන් ඇඹිලිපිටියේ පිහිටි චන්ද්‍රිකා වැවක් අපට හිමි නොවනු ඇත. සේනානායක රජයෙන් ඉවත්වීමට තමාට බලපෑ ප්‍රධාන හේතුව ලෙස ඩී.ඒ. එදා රාජ්‍ය මන්ත්‍රණ සභාව අමතා කළ කථාවේදී ප්‍රකාශ කළේ තමා නියෝජනය කරන දිස්ත්‍රික්කයේ අසරණ හේන් ගොවීන්ට ජලය ලබාදීමට ඉදිරිපත් කළ හුලංදාඔය සංවර්ධන ව්‍යාපෘතියට මුදල් නොලැබීමෙන් තම ජනතාවට මහත් වූ අසාධාරණයක් සිදු වූ බවයි.මේ ඓතිහාසික විප්ලවීය පක්ෂ මාරුව නිසා නැෙ¼ඟනහිර ගිරුවායේ සා පිපාසාවෙන් පෙලී සිටි දහස් ගණනක් හේන් ගොවීන් ගේ දූ පුතුන් ඒ ලැබූ පෝෂණයෙන් අද ලොකු මහත් වී සමාජයේ උසස් නිලතලවලට පැමිණීම ඩී.ඒ.රාජපක්ෂයන් විසින් සමස්ත සමාජය ඔසවා තැබීමට කළ මෙහෙවරයේ අස්වැන්න ලෙස මම දකිමි.අලුත් උදැල්ලක්හුලංදාඔය ව්‍යාපාරයේ (චන්ද්‍රිකා වැව) වැඩ ආරම්භ කිරීමේ පළමු පස් පිඬැල්ල සුබ නැකතින් බණ්ඩාරනායක අග්‍රාමාත්‍යතුමාගේ අතින් කැපීම සඳහා අලුත් උදැල්ලක් ඩී.ඒ.රාජපක්ෂයන් විසින් අග්‍රාමාත්‍යතුමා වෙත පිළිගැන්වූ වේලාවේ සෙත් පිරිත් සජ්ඣායනාව සිදු කළේ ඇඹිලිපිටිය කාවන්තිස්ස රාජමහා විහාරාධිපතිව වැඩ විසූ තලාවේ සුමනතිස්ස, නව කෙලගමු රජමහා විහාරාධිපතිව වැඩ විසූ පල්ලත්තර පේමානන්ද හා විල්ලද්දර පුරාණ විහාරාධිපති නලගම ධම්ම දස්සි යන හිමිවරුන් විසිනි. මෙම හිමිවරුන් උත්සව සභාව වෙත වැඩමවන ලද්දේ ඩී.ඒ.රාජපක්ෂයන්ගේ දේශපාලන ගමන් මෙඟ් ප්‍රබල පාර්ශ්ව කරුවෙකු වන පනාමුර වළල්ගොඩ පදිංචිව සිටි මිද්දෙණිය නාගරික විද්‍යාලයේ ගුරුවරයෙකු ලෙස සේවය කළ වලල්ගොඩ විදාන පතිරණ ස්කෝලේ මහතා විසිනි.එදා ඒ ඓතිහාසික මංගල පස් පිඬැල්ල කැපීමට මැදමුලන නිවසේ සිට පැමිණි ප්‍රාදේශීය ගොවි නියෝජිතවරු අතර රිදියගම වී.කේ.සුවාරිස් අප්පුහාමි නොහොත් වලස්ගල පප්පා සහ ඩී.ඒ.රාජපක්ෂයන්ගේ ඥාති සොහොයුරෙකු වන බෙලිඅත්ත නලගම ඩී.ඩී.රාජපක්ෂ දෙනගම මුණසිං පතිරණ නොහොත් විල්ලද්දර පොලිස් ඔපිසර මහරාලහාමි සහ උත්සවය සංවිධානය කිරීම ඩයස් සේපාල රත්නායක නොහොත් මොරවක හාමු මහතා ඇතුළු පිරිස විසින් සිදු කෙරිණි. අග්‍රාමාත්‍යතුමා වෙත කිරිබත් පිළිගැන්වීම දෝන ආනා විජයසිරි මාබර දිසානායක නම් ප්‍රදේශයේ දානපතිනියකගේ ලේලිය වූ ප්‍රේමාවතී වන්නිආරච්චි රත්නායක මහත්මිය විසින් සිදු කළ අතර ඔවුන් සතු අක්කර පනහක ඉඩමක් වැව ඉදිකිරීම සඳහා ඩී.ඒ.රාජපක්ෂ මැතිතුමා වෙත ප්‍රදානය කිරීම ද ඒ මොහොතේම මෙම ඓතිහාසික උත්සවයේ දී සිදුවිය. 1957ඔක්තෝබර්07 වැනි දින ‘ගිරුවායේ ගොවි දුකට නිමාව‘ යන තේමාවෙන් ඉදිකළ ඒ මහා ජලාශයට නමක් තැබීමට ඩී.ඒ.රාජපක්ෂ මැතිතුමා විසින් බණ්ඩාරනායක අග්‍රාමාත්‍යතුමා වෙත යෝජනා කෙරිණි. අග්‍රාමාත්‍යතුමාගේ අදහස වූයේ “ඩී.ඒ. ම එය යෝජනා කරන්න” යන්නයි. එහිදී අග්‍රාමාත්‍යතුමාට කරන ගෞරවයක් ලෙස එතුමාගේ දියණියකගේ නම වන ‘චන්ද්‍රිකා’ යන නම ඩී.ඒ.රාජපක්ෂ ඉඩම් උප අමාත්‍යතුමා විසින් යෝජනා කෙරුණි. අදටත් සිරිලක ප්‍රචලිත වැව් නාමාවලියේ ‘චන්ද්‍රිකා වැව‘ නමින් ඒ මහා වාරි ශිෂ්ටාචාරයක ඇරඹුම එසේ සිදුවිය.රුහුණු කෙත පෝෂණයඩී.ඒ.රාජපක්ෂ නම් ඒ ප්‍රතාපවත් කෘෂිකාර්මික සෙන්පතියාගේ ගමනේ කූටප්‍රාප්තිය අද දින රටට ලැබීම ද මේ ඓතිහාසික පුරාවෘත්තයේ ප්‍රතිඵලයක් ලෙස මම දකිමි. ඒ වත්මන් ජනාධිපති ශ්‍රීමත් මහින්ද රාජපක්ෂ මැතිතුමාගේත්, කථානායක චමල් රාජපක්ෂ මහතාගේත්, දැවැන්ත සතුරු උවදුරකින් රට බේරාගත් සෙන්පති ආරක්ෂක ලේකම් ගෝඨාභය රාජපක්ෂ මහතාගේත්, සද්ධාතිස්ස ඌව වෙල්ලස්ස සශ්‍රික කළ ලෙස රට ආර්ථිකයෙන් ගොඩනැඟීමට වෙර දරන ආර්ථික සංවර්ධන ඇමැති බැසිල් රාජපක්ෂ මහතාගේත්, රටේ අනාගතය භාරගැනීමට පෙළ ගැසෙන තරුණ පරපුරට ආදර්ශයක් සපයමින් පිපෙන මලක සුවඳ දැයට දෙන පාර්ලිමේන්තු මන්ත්‍රී නීතිඥ නාමල් රාජපක්ෂ මහතාගේත්, ක්‍රියාකාරී වර්තමාන සමාජ මෙහෙවරක් අප රටට ලැබේ නම් ඒ ඩී.ඒ.රාජපක්ෂ මැතිතුමා විසින් රුහුණු කෙත පෝෂණය කිරීමට 56 තැබූ විප්ලවීය සමාජ මෙහෙවරෙහි ප්‍රතිඵලයක් ලෙස මතක් කරනු වටී.ඩී.ඒ. නම් කෙටි නමින් කවුරුත් හැඳීන්වූ දොන් ඇල්වින් රාජපක්ෂ දෙනගම මුණසිං පතිරණ නම් යුගයක් එකළු කළ මේ ප්‍රතාපවත් රෝහණ පුත්‍රයාගේ සුජාත පුත්‍රයන් ජාතියට දායාද නොවන්නට එක්සත් සිරිලක් මෑණියන් අකාලයේ මියැදෙනවා නොඅනුමානය.චන්ද්‍රිකා වැව ගොවි ජනපද ව්‍යාපාරයේ තුන්වැනි පරම්පරාවේ සාමාජිකයකු ලෙස 45 වැනි ඩී.ඒ.රාජපක්ෂ ගුණ සමරුවට අපගේ ආචාරය පුද කිරීමට මෙය අවස්ථාවක් කරගනිමු.කෘෂිකාර්මික ජන සංවර්ධන පදනමේ උපදේශක ගාමිණී සෝමචන්ද්‍ර රාසපුත්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>11</month>
      <day>04</day>
    </date>
    <link>http://www.silumina.lk/2012/11/04/_art.asp?fn=ab12110410</link>
    <topic>අධිකරණ සේවා කොමිසමේ බලයවිනිශ්චයකාරවරුන්ට අහිතකර ලෙස පාවිච්චි කරලා</topic>
    <author/>
    <content>විදේශ ඇමැති මහාචාර්ය ජී. එල්. පීරිස්අධිකරණ සේවා කොමිෂන් සභාවේ ලේකම් වරයාට පහරදීම සම්බන්ධයෙන් පාර්ලිමේන්තුවේ පැවැති සභාව කල් තැබීමේ විවාදයට සහභාගි වෙමින් විදේශ කටයුතු අමාත්‍ය මහාචාර්ය ජී. එල්. පීරිස් මහතා කළ කතාව ඇසුරෙන් සකස් කළ ලිපියකි මේ.ලෝකයේ තිබෙන සියලුම භාෂාවල නීතිය හා යුක්තිය යනුවෙන් වචන දෙකක් තිබෙනවා. සර්ව සම්පූර්ණ ලෙස යුක්තිය ඉෂ්ට කිරීමට මේ මිහිපිට තිබෙන කිසිම සමාජයක නීතියට පුළුවන්කමක් ලැබිලා නැහැ. එනමුත් අපි සියලු දෙනාගේම උත්සාහය විය යුත්තේ පුළුවන් ප්‍රමාණයට උපරීම මට්ටමෙන් නීතියයි යුක්තියයි එක සමාන තත්ත්වයකට ගෙන ඒමයි. මෙම යෝජනාව ස්ථිර කරමින් ගරු විජයදාස රාජපක්ෂ මන්ත්‍රීතුමා මේ සම්බන්ධයෙන් ව්‍යවස්ථාදායකයකට පරම යුතුකමක් තිබෙන බැව් ප්‍රකාශ කළා. ඒ අදහස මම සම්පූර්ණයෙන් අනුමත කරනවා. මම හිතන අන්දමට පක්ෂ භේදයෙන් තොරව මේ ප්‍රශ්න ගැන සිතීමට, මේ ගැටලුවලට විසඳුම් සෙවීමට අපට යුතුකමක් තිබෙනවා.උද්ගතව ඇති ප්‍රශ්නය කුමක් ද මෙම තත්ත්වය උද්ගත වුණේ කොතැනින් ද කියා තුලනාත්මකව ගැඹුරෙන් සිතන්නට විශේෂයෙන්ම මේ රටේ සේවය කරන විනිශ්චයකාරවරුන්ගෙන් බහුතරයකට නීතිය ඉගැන්වූ මහාචාර්යවරයෙක් වශයෙන් මට ලොකු අවශ්‍යතාවක් තිබෙනවා. ආවේගශීලී නොවි නිශ්චල ලෙස මේ ප්‍රශ්න ගැන සිතීමට මේ විවාදය ඉතාමත් උචිත අවස්ථාවක් කියා මා සිතනවා. අනුර කුමාර දිසානායක මන්ත්‍රීතුමාගේ අභිලාෂය වූයේ යුක්තිය පසිඳලීමේ ශක්තිමත් යාන්ත්‍රණයක් හැටියට අපි නීතිය පාවිච්චි කරන්නේ කෙසේ ද යන්න සොයා බැලීමයි.ඒ සම්බන්ධයෙන් සිතා බලන කල පැහැදිලිවම ප්‍රකාශ කළ හැක්කේ සියලුම ආයතන විධායකය, ව්‍යවස්ථාදායකය හා අධිකරණය යන ආයතන තමන්ගේ බල ක්ෂේත්‍රය තුළ කටයුතු කළ යුතු බවට අපි වගබලා ගත යුතු බවයි. එය ඉතාමත් වැදගත් දෙයක් වන අතර මම දකින හැටියට ඒ බල ක්ෂේත්‍රය ඉක්මවා කටයුතු කිරීමට උත්සාහ දැරීමෙන් ප්‍රශ්න රාශියක් උද්ගත වෙලා තිබෙනවා. අධිකරණ සේවා කොමිෂන් සභාව ගැන ගරු අනුර කුමාර දිසානායක මන්ත්‍රීතුමා හා ගරු විජයදාස රාජපක්ෂ මන්ත්‍රීතුමා විශේෂයෙන් සඳහන් කළා. අධිකරණ සේවා කොමිෂන් සභාව කියන්නේ කුමක් ද යන්න පිළිබඳව අපේ මනස තුළ පැහැදිලි වැටහීමක් තිබිය යුතු අතරම අපේ ආණ්ඩුක්‍රම ව්‍යවස්ථාව යටතේ එයට පවරා ඇති කාර්ය භාරය කුමක් ද යන්න පිළිබඳව ද වැටහීමක් තිබිය යුතුයි.අධිකරණ සේවා කොමිසමේ බලතලඅපේ ආණ්ඩුක්‍රම ව්‍යවස්ථාවේ 114 (1) අනු ව්‍යවස්ථාවේ ඒක ඉතාමත් පැහැදිලිව සඳහන් වෙනවා. අධිකරණ සේවා කොමිෂන් සභාවේ නිත්‍යානුකූල කාර්යභාරය නම් යම් යම් ශ්‍රේණිවල විනිශ්චයකාරවරුන් පත් කිරීම, මාරු කිරීම, උසස් කිරීම ඒ අය සම්බන්ධයෙන් විනයානුකූල පරීක්ෂණ පැවැත්වීම වැනි කටයුතුයි. අධිකරණ සේවා කොමිෂන් සභාවට කළ හැක්කේ ඒ කටයුතු පමණයි. නමුත් ගරු නියෝජ්‍ය කාරක සභාපතිතුමනි, අද සිදු වී තිබෙන්නේ කුමක් ද? තමන්ට අතවරයක් සිදු වූ බවට පොලීසියට පැමිණිල්ලක් ඉදිරිපත් කිරීමට මහේස්ත්‍රාත්වරියකට අවශ්‍ය වෙලා තිබුණා.ඒක අපේ දණ්ඩ නීති සංග්‍රහය යටතේ අපරාධයක් එහි සාපරාධි ක්‍රියාවක් සිදුවෙලා තිබෙනවා. එතුමියට යම් කිසි දුක්ගැනවිල්ලක් ඉදිරිපත් කරන්න තිබුණා. මහේස්ත්‍රාත්වරියක් කියන්නේ මේ රටේ පුරවැසියෙක්. එතුමියට මේ රටේ මානව හිමිකම් තිබෙනවා. ඒ හිමිකම් ලැබිලා තිබෙන්නේ, මේ රටේ ආණ්ඩුක්‍රම ව්‍යවස්ථාවෙන්, ඒක අපේ රටේ තිබෙන උත්තරීතර නීතිය. පැහැදිලිවම විනිශ්චයකාරවරයෙකුට පොලීසියේ පැමිණිල්ලක් කරන්නට අධිකරණ සේවා කොමිෂන් සභාවේ අනුමැතිය අවශ්‍ය නැහැ. අධිකරණ සේවා කොමිෂන් සභාවේ අනුමැතිය නැතුව ඒ පැමිණිල්ල කරන්න බැහැ කියලා අධිකරණ සේවා කොමිෂන් සභාව කියා සිටිනවා නම් ඒක විනිශ්චයකාරවරුන්ට කරන අසාධාරණයක්. මේ සම්බන්ධයෙන් අදහස් ප්‍රකාශ කිරීමට රජයටත් අයිතියක් තිබෙනවා.විනිශ්චයකාරවරයෙකුට පොලීසියට පැමිණිල්ලක් කරන්නට අවශ්‍ය නම් අධිකරණ සේවා කොමිෂන් සභාවේ අනුමැතියක් අවශ්‍ය නැහැ. ඒ වාගේම විනිශ්චයකාරවරයෙකු තමාගේ ජීවිතයට යම්කිසි තර්ජනයක් තිබෙනවා, ආරක්ෂාව ඉල්ලා සිටි විට එය ලැබෙනවා ද නැද්ද යන්න තීරණය කරන්නේ අධිකරණ සේවා කොමිෂන් සභාව නොවෙයි. ඒ පිළිබඳ පසුබිමක්, දැනුමක් හා යාන්ත්‍රණයක් ඇති වෙනත් ආයතනයක් මඟිනුයි එය තීරණය කරන්නේ. එම නිසා අධිකරණ සේවා කොමිෂන් සභාවේ අනුමැතියකින් තොරව විනිශ්චයකාරවරයෙකුට ආරක්ෂාව ඉල්ලා සිටින්නට අයිතියක් නැති බව අධිකරණ සේවා කොමිෂන් සභාව ප්‍රකාශ කරනවා නම් එම තත්ත්වය අධිකරණ සේවා කොමිෂන් සභාවේ විෂය පථය ඉක්මවා ගොස් තමන්ට අයිති නැති බලයක් පාවිච්චි කරන අවස්ථාවක් හැටියට ඉතාමත් පැහැදිලිව සඳහන් කරන්නට පුළුවන්.මගේ තර්කය මෙයයි. අධිකරණ සේවා කොමිෂන් සභාව පවතිනවා. ඒකට යම් කිසි කාර්ය භාරයක් පැවරී තිබෙනවා. එය අපේ ආණ්ඩුක්‍රම ව්‍යවස්ථාව මඟින් සුරක්ෂිත වෙලා තිබෙනවා. අධිකරණ සේවා කොමිෂන් සභාව ක්‍රියාත්මකව තිබෙන්නේ විනිශ්චයකාරවරුන්ට යම් කිසි සහායක්, සහනයක් සලසා දීමටයි. එසේ තිබියදී අධිකරණ සේවා කොමිෂන් සභාවේ අනුමැතිය නැතිව විනිශ්චයකාරවරයෙකුට ආරක්ෂාව ඉල්ලන්නටත්, පොලීසියට පැමිණිල්ලක් කරන්නටත් නොහැකි බව අධිකරණ සේවා කොමිෂන් සභාව කියනවානම්, ඒක අධිකරණ සේවා කොමිෂන් සභාවේ සීමිත බලය අතිශයින් වැරැදි ලෙස හා විනිශ්චයකාරවරුන්ට හානිකර ලෙස භාවිත කරන අවස්ථාවක් හැටියට අපට නිසැකයෙන් හඳුන්වා දෙන්න පුළුවන්.17 වැනි සංශෝධනයෙන් ලැබුණු බලතලඅනුර කුමාර දිසානායක මන්ත්‍රීතුමා සහ විජයදාස රාජපක්ෂ මන්ත්‍රීතුමා යන දෙදෙනාම 17 වන ආණ්ඩුක්‍රම ව්‍යවස්ථා සංශෝධනය ඉතාමත් හොඳ නීතියක්. ප්‍රශංසනීය නීතියක්, කාගේත් සහයෝගය ලැබිය යුතු නීතියක් හැටියට දහහත්වන ආණ්ඩුක්‍රම ව්‍යවස්ථා සංශෝධනය ගැන සඳහන් කළා. දැන් ඒ මන්ත්‍රීවරුන් දෙදෙනාම විශාල ලෙස ප්‍රශංසාවට ලක් කළ දහහත්වන ආණ්ඩුක්‍රම ව්‍යවස්ථා සංශෝධනයේ අධිකරණ සේවා කොමිෂන් සභාවේ ලේකම්තුමාගේ පත්වීම ගැන සඳහන් වන්නේ කුමක් ද, ඒ පිළිබඳව දහහත්වන ආණ්ඩුක්‍රම ව්‍යවස්ථාවේ 111උ ව්‍යවස්ථාවේ සඳහන් වෙනවා.අනුර කුමාර දිසානායක විජේදාස රාජපක්ෂ මන්ත්‍රීතුමන්ලා දෙදෙනාම ප්‍රශංසාවට ලක් කරන මේ දහහත්වන ආණ්ඩුක්‍රම ව්‍යවස්ථා සංශෝධනයේ සඳහන් වන අන්දමට ඒ සඳහා ඕනෑම කෙනෙකු පත් කරන්න බැහැ. ඒ පත් කරන පුද්ගලයාගේ සුදුසුකම් පිළිබඳ පැහැදිලි නිර්වචනයක් එහි අන්තර්ගත වෙනවා දහහත්වන ආණ්ඩුක්‍රම ව්‍යවස්ථා සංශෝධනයට පෙර ආණ්ඩුක්‍රම ව්‍යවස්ථාවේ මීට අදාළව තිබුණු වගන්තිය අනුව අධිකරණ සේවා කොමිෂන් සභාවේ ලේකම්තුමා පත් කිරීමේ බලය තිබුණේ අතිගරු ජනාධිපතිවරයාටයි. දහහත්වන ආණ්ඩුක්‍රම ව්‍යවස්ථා සංශෝධනයෙන් පසු ඒ බලය අධිකරණ සේවා කොමිෂන් සභාවට පවරා දුන්නා. නමුත් කැමති කෙනෙකු පත් කරන්නට අධිකරණ සේවා කොමිෂන් සභාවට බලය දුන්නේ නැහැ. ඒ සඳහා යම් කිසි මිනුම් දණ්ඩක් තිබුණා. ඒ මිනුම් දණ්ඩ වූයේ මුල් අවස්ථා(courts of first instance)අධිකරණවල සේවය කරන විනිශ්චයකාරවරුන්ගෙන් ජ්‍යෙෂ්ඨ විනිශ්චයකාරවරයෙකු වීමයි.මුල් අවස්ථා අධිකරණ වශයෙන් හඳුන්වන්නේ මොනවා ද යන්න විග්‍රහ කළහොත් මුල් අවස්ථා අධිකරණ යන්නෙහි නිර්වචනයට අනුව අධිකරණ පනතේ දෙවන වගන්තියේ ඒ කියන්නේ මේ රටේ මහාධිකරණත් මුල් අවස්ථා අධිකරණ හැටියට ගණන් ගැනෙනවා. ඒ අනුව පත්කළ යුත්තේ ජ්‍යෙෂ්ඨ විනිශ්චයකාරවරයකුයි. නමුත් පත්කරලා තිබෙන්නේ මහාධිකරණ විනිශ්චයකාරවරයෙකු නොව දිසා විනිසුරුවරයෙකුයි.ගරු නියෝජ්‍ය කාරක සභාපතිතුමනි, විනිසුරුවන්ගේ ජ්‍යෙෂ්ඨත්වය පිළිබඳ ලැයිස්තුව (seniority list) මම මේ අවස්ථාවේ සභාගත කරනවා. මෙය හැන්සාඩ් වාර්තාවට ඇතුළත් කරන ලෙස මා ඔබතුමාගෙන් ගෞරවයෙන් ඉල්ලා සිටිනවා. මේ පත් කරන ලද නිලධාරියා මේ ලැයිස්තුවේ 30 වැනියා. ඒ අනුව මේ පත් කරපු පුද්ගලයාට වඩා ජ්‍යෙෂ්ඨත්වයෙන් වැඩි දිසා විනිසුරුවරුන් 29 දෙනෙක් ඉන්නවා. මම මෙහි කථා කරන්නේ මහාධිකරණ විනිසුරුවරුන් ගැන නොවෙයි.මහාධිකරණ විනිසුරුවරුනුත් මෙම තනතුරට පත්කරන්න පුළුවන්Judicature Act  එක යටතේ. මහාධිකරණ විනිසුරුවරු 60 ක් ඉන්නවා. ගරු රවුෆ් හකීම් ඇමැතිතුමා මේ ගරු සභාවට සංශෝධනයක් ගෙනාවා. ඒ අනුව ඒ 60 සංඛ්‍යාව 75 දක්වා ඉහළට ගෙන ගියා. ඒ අනුව දැන් මහාධිකරණයේ විනිසුරුවරුන් 75 දෙනෙකු සිටිනවා. ඒ ඕනෑම විනිශ්චයකාරවරයකු අධිකරණ සේවා කොමිෂන් සභාවේ ලේකම් හැටියට පත් කරන්න පුළුවන්. නමුත් එසේ පත් නොකොට දිසා විනිසුරුවරයකු පත් කරන්න තීරණය කර තිබෙනවා. දිසා විනිසුරුවරුන් අතරින් පත් කළේ ජ්‍යෙෂ්ඨත්වයෙන් 30 වන ස්ථානයේ පසුවන විනිසුරුවරයායි.මේ ලැයිස්තුවේ 30 වැනියාට ඉහළින් සිටින, අතපසු කළ දිසා විනිසුරුවරුන් 29 දෙනාගෙන් බහුතරයකට මම විශ්වවිද්‍යාලයේ දී නීතිය උගන්වා තිබෙනවා.පත්කළ නිලධාරියා ලැයිස්තුවේ 30 වැනියාඒ අයට නීතිය පිළිබඳ දැනුමත් ඇති බැව් මා පැහැදිලිව දන්නවා. ඔවුන්ට අවංක භාවයත්, සේවය කිරීමට උනන්දුවක් හා හැකියාවක් තිබෙනවා. මේ උද්ගතව තිබෙන තත්ත්වයට මේ කරුණ, හේතු වී ඇතැයි මා හිතනවා. මනුෂ්‍ය ස්වභාවය එයයි. ඕනෑම ආයතනයක බැංකුවක හෝ රජයේ දෙපාර්තමේන්තුවක වුණත් හේතුවක් නැතුව ජ්‍යෙෂ්ඨයන් පාලනය කිරීමට, කනිෂ්ඨ පුද්ගලයකු පත් කළොත් සිදුවන්නේ කුමක් ද කියා මා හොඳට දන්නවා. එය අභාග්‍යයකට අතවැනීමක්. (It is an invitation to disaster) එවැනි තත්ත්වයකට කවුරුත් කැමති වෙන්නේ නැහැ. තමන්ට වඩා කනිෂ්ඨ පුද්ගලයකු තමන්ට වඩා ඉහළින් පත් කරනවා නම් අනිවාර්යයෙන්ම එවන් ආයතනයක් තුළ අවුල් ඇති වෙනවා. එවිට මේ පත් කළ පුද්ගලයාගේ විශේෂ සුදුසුකම් කුමක් ද යන්න දැන ගැනීමට අනිවාර්යයෙන්ම යුතුකමක් තිබෙනවා. මොකක්ද විශේෂ සුදුසුකම? මොහුට වඩා ජ්‍යෙෂ්ඨ විනිශ්චයකාරවරුන් විශාල සංඛ්‍යාවක් අමතක කොට මේ අයවම පත් කරන්න පිළිගන්න පුළුවන් සුදුසුකමක් ද? අද මතුවී ඇති ගැටලුවලට මේවා ප්‍රබල හේතු බවට පත් වුණා.අනුර කුමාර දිසානායක මන්ත්‍රීතුමා නීතියේ අඩිතාලම හා පදනම පිළිබඳව කථා කළා. පරිපාලන නීතියේ හරය ඒ නීතියේ සේරටම වඩා අගනා මූලධර්මය කුමක් ද කියා එක වාක්‍යයකින් කියන්න කියලා එතුමා මට කිව්වොත් සියලුම අභිමතානුසාරි බලතල (discretionary powers)සාධාරණ ලෙස පාවිච්චි කිරීම ඒ මූලධර්මයයි කියලා මා පැහැදිලිව එතුමාට කියනව. නීතිය සම්පූර්ණයෙන් ගොඩනැඟිලා තිබෙන්නේ ඒ අඩිතාලම මතයි.නීතිය නොයෙක් අවස්ථාවලදී විවිධ සමාජවලට ගැළපෙන පරිදි සිද්ධාන්ත නිර්මාණය කරලා තිබෙනවා. එම අභිමතාර්ථය සාක්ෂාත් කර ගැනීම සඳහා, අභිමතානුසාරි බලතල හිතුවක්කාර ලෙස භාවිත කරන්න බැහැ. ඒක නීතියේ ස්වාධිපත්‍යයට පටහැනියි. අපේ ආණ්ඩුක්‍රම ව්‍යවස්ථාවෙන් අධිකරණ සේවා කොමිෂන් සභාවට ලබාදී තිබෙන්නේ අසීමිත අභිමතානුසාරි බලයක් නොවෙයි. ජ්‍යෙෂ්ඨ පුද්ගලයෙක් පත් කිරීම අනිවාර්යයෙන් අවශ්‍යතාවක්. එය සිදුවී තිබෙනවා ද? එය සිදුවී නහැ. එම නිසා මෙය ආණ්ඩුක්‍රම ව්‍යවස්ථාව උල්ලංඝනය කිරීමක් බව මෙම ගරු සභාවට පැහැදිලිව ප්‍රකාශ කරනවා. මේ පත්වීම නිසා ශ්‍රී ලංකා ආණ්ඩුක්‍රම ව්‍යවස්ථාව පැහැදිලිව උල්ලංඝනය වී තිබෙනවා.මේ ගරු සභාවේ අදහස් ප්‍රකාශ කිරීමට, රජයටත් අයිතියක් තිබෙනවා. මෙහිදී ආණ්ඩුක්‍රම ව්‍යවස්ථාව පැහැදිලිවම උල්ලංඝනය වී ඇති අතර සිද්ධියට අදාළ විනිශ්චයකාරවරුන්ගේ ජ්‍යෙෂ්ඨත්වය පිළිබඳ ලැයිස්තුව දැනටමත් මම සභාගත කොට තිබෙනවා. බිය ගැන්වීම පිළිබඳ බොහෝ දේවල් මේ සභාවේ කථා වුණා. බියගන්වන්නේ කවුද? කාව ද? කියා මම ප්‍රශ්න කරන්න කැමතියි. අධිකරණ සේවා කොමිෂන් සභාව විසින් අධිකරණ නිලධාරීන් සම්බන්ධයෙන් වූ සෑම තීරණයක්ම ගනු ලබන්නේ අදාළ කරුණු ඉතා සැලකිල්ලෙන් සලකා බැලීමෙන් පසුව බැව් අධිකරණ සේවා කොමිෂන් සභාවේ ලේකම්තුමා 2012 ජුලි මස 04 වන දින නිකුත් කළ චක්‍රලේඛයේ සඳහන් වෙනවා. එය නිවැරැදි ප්‍රකාශනයක් හැටියට අප කිසිසේත් විශ්වාස කරන්නේ නැහැ. ඒවා නිවැරැදි අන්දමින් නීතියේ නිසි මූලධර්මවලට අනුකූලව ගත් තීරණ නොවෙයි. එම නිසා මෙම ප්‍රකාශනය වැරදි ප්‍රකාශනයක්. ඒ විතරක් නොවෙයි ගරු නියෝජ්‍ය කාරක සභාපතිතුමනි, මෙහි හයවන ඡේදයේ මෙසේ සඳහන් වෙනවා. “අධිකරණ සේවා කොමිෂන් සභාවේ තීරණවලට කෙළින්ම හෝ අන්‍යාකාරයකින් මැදිහත් වීම සඳහා නීතිඥවරුන්, වෙනත් පුද්ගලයන් හෝ සංවිධානවලට පෙලඹවීමට කිසිම ආකාරයකින් අධිකරණ නිලධාරීන් ක්‍රියා නොකළ යුතුය. කිසියම් අධිකරණ නිලධාරියෙක් ඒ අයුරින් ක්‍රියා කළ බවට අධිකරණ සේවා කොමිෂන් සභාව සෑහීමකට පත් වූවොත් අදාළ අධිකරණ නිලධාරියා සම්බන්ධයෙන් අකැමැත්තෙන් වුවද දැඩි තීරණ ගැනීමට කොමිෂන් සභාවට සිදුවිය හැකි බව කොමිෂන් සභාවේ නියමය පරිදි අවධාරණය කරමි” යනුවෙන් ඒ විතරක් නොවෙයි, බිය ගැන්වීම ගැන කථා කරනවානම් මේ අයුරින් ද එහි සඳහන් වනවා මේ රටේ සේවය කරන සියලුම අධිකරණ නිලධාරීන්ට මේ චක්‍රලේඛනය යවා ඇති අතරම ඒ ලිපියේ මෙසේ ද සඳහන් කොට තිබෙනවා. එනම් මෙම චක්‍රලේඛනය ඔබ අධිකරණයේ සේවය කරන සියලුම උපලේඛනගත නිලධාරීන්ගේ අවධානයට ලක් කර, මේ ලිපිය ලැබුණු බවටත් එම ලිපිය කියවූ බවටත් සහතික කරමින් අස්සන් කරන ලෙසටත් දන්වා තිබෙනවා. ඒ කියන්නේ කොමිෂන් සභාව ඒ තරම් දුරට ගොස් තිබෙනවා. මේ කටයුතු සම්බන්ධයෙන් ක්‍රියා කිරීමට ව්‍යවස්ථාදායකයට පැහැදිලි යුතුකමක් තිබෙන බව ගරු විජයදාස රාජපක්ෂ මන්ත්‍රීතුමා සඳහන් කළා. අනිවාර්යයෙන්ම යුතුකමක් තිබෙනවා.විනිශ්චයකාරවරුන් තම දුක් ගැනවිලි කියන්නේ කාටද?මේ දුක් ගැනවිලි අපේ විනිශ්චයකාරවරුන් ඉදිරිපත් කරන්නේ කාට ද? ඒ අයට අසාධාරණයක් සිදුවී තිබේ නම් ඒ පිළිබඳව වගකීම භාරගැනීමට ව්‍යවස්ථාදායකය කිසිසේත් පසුබට නොවිය යුතුයි. ‘කාටවත් කියන්න එපා, එසේ කියලා ඔප්පු වුණොත් අපි දැඩි පියවර ගන්නවා’ වැනි මේ ප්‍රකාශවලින් බියට පත්කරවන්නේ කවුද? කාව ද? මෙහිදී විධායකය විසින් විනිශ්චයකාරවරුන් බිය ගැන්වීමක් නොව අධිකරණ සේවා කොමිෂන් සභාව ස්වකීය විෂය පථය ඉක්මවමින් විනිසුරුවරුන්ට තර්ජනය කිරීමේ ප්‍රවණතාවක් අප මෙහිදී දකිනවා.යම් කිසි විනිශ්චයකාරවරයකුට තමා පිළිබඳ දුක් ගැනවිල්ලක් තිබෙනවා නම්, වැරදි පත් කිරීමක් සිදු කොට තිබෙනවා නම්, තමන්ගේ සුදුසුකම් නියම විධියට අවධානයට යොමු කොට නොමැති නම් ඒ සම්බන්ධයෙන් තමන්ගේ දුක් ගැනවිලි ඉදිරිපත් කිරීමට පැහැදිලිවම ඒ විනිශ්චයකාරවරුන්ට අයිතියක් තිබෙනවා. ඒවා සලකා බැලීමට ව්‍යවස්ථාදායකය බැඳී සිටිනවා.අධිකරණ සේවා කොමිෂන් සභාව උසාවිය නොවෙයි. අප එය පැහැදිලිව වටහාගත යුතු දෙයක්. අධිකරණ සේවා කොමිෂන් සභාව කිසිසේත් අධිකරණයක් නොවෙයි. එය පරිපාලන ආයතනයක් පමණයි. අධිකරණය සතු බලතල ක්‍රියාත්මක කිරීමට අධිකරණ සේවා කොමිෂන් සභාවට හැකියාවක් නැහැ. විනිශ්චයකාරවරුන්ගේ වැටුප් පිළිබඳ තීරණ ගැනීමේ අයිතිය තිබෙන්නේ පාර්ලිමේන්තුවට බව ගරු අනුර කුමාර දිසානායක මන්ත්‍රීතුමා සඳහන් කළා. ඒක සම්පූර්ණ සත්‍යයක්. ඒ ගැන කිසිම විවාදයක් නැහැ. නමුත් ඇස්තමේන්තුව ඉදිරිපත් කළ යුත්තේ පාර්ලිමේන්තුවටයි. අධිකරණ සේවා කොමිෂන් සභාව විටින් විට කීප වතාවක්ම පුහුණු කිරීමේ වැඩ පිළිවෙළක් සඳහා මූල්‍ය ප්‍රතිපාදන ඉල්ලා තිබෙන බව මා පෞද්ගලිකවම දන්නවා. අධිකරණයේ ගුණාත්මකභාවය වර්ධනය කිරීම සඳහා එය අතිශයින් වැදගත් දෙයක් බව අපි සියලු දෙනාම පිළිගන්නවා. විනිශ්චයකාරවරුන් පත්කළ පසු ඒ අයට විටින් විට refresher courses  පවත්වන එක බොහෝ රටවල පවතින සම්ප්‍රදායක්. අපේ විනිශ්චයකාරවරුන්ට ඒ දැනුම, ඒ නිපුණත්වය වඩා තියුණු විධියට ලබාදීම සඳහා ඒ විධියේ පුහුණු කිරීමේ වැඩපිළිවෙළක් අත්‍යවශ්‍යයි. අධිකරණ සේවා කොමිෂන් සභාව කීප වතාවක්ම මේවාට මුදල් ලබාදෙන ලෙස රජයෙන් ඉල්ලා තිබුණා.ඒ මූල්‍ය ප්‍රතිපාදන ලබා දෙන්නේ කෙසේ ද? ඒවා ලබා දෙන්නේ අය වැය ලේඛනය මඟිනුයි. ඒ යෝජනා මේ ගරු සභාවට ඉදිරිපත් කළ යුත්තේ ගරු මුදල් හා ක්‍රම සම්පාදන ඇමැතිතුමායි. එහි කිසිම වරදක් නැහැ. ඒ අනුව මුදල් හා ක්‍රම සම්පාදන ඇමැතිතුමා ආරාධනාවක් කරනවා. ඒ ආරාධනාව කරන්නේ නඩු තීන්දු වෙනස් කරන්න නොවෙයි. නඩු තීන්දු වෙනස් කරන්න, විධායකයට අවශ්‍ය නම් ඒ සඳහා අධිකරණ සේවා කොමිෂන් සභාව කැඳවලා කිසිම වැඩක් නැහැ. අධිකරණ සේවා කොමිෂන් සභාව කැඳවිය යුත්තේ අධිකරණයේ නිලධාරීන්ට අවශ්‍ය පහසුකම් සැපයීමට මුදල් ප්‍රතිපාදන කොතරම් අවශ්‍ය ද, ඒ කුමන දේ සඳහා ද, ඒවා පිළිබඳ ඇති අධීක්ෂණය කුමක් ද යනු කරුණු පිළිබඳ සාකච්ඡා කිරීම පිණිසයි. එවැනි සාකච්ඡාවකින් තොරව මේ රටේ මුදල් හා ක්‍රම සම්පාදන ඇමැතිවරයා වගකීමකින් යුතුව මේ ගරු සභාවට ඇස්තමේන්තු ඉදිරිපත් කරන්නේ කෙසේ ද? නඩුවක් විනිශ්චය කරනු ලබන විනිසුරුවරයකු හමුවන ලෙස ආරාධනා කළා නම් එය වරදක්, නමුත් ඇස්තමේන්තු ගැන කථා කරන එක වරදක් වන්නේ නැහැ. එහිදී අධිකරණ සේවා කොමිෂන් සභාව ඒ ඉල්ලීම ප්‍රතික්ෂේප කරන්නේ නම් එමඟින් පාඩු සිදුවන්නේ විනිශ්චයකාරවරුන්ටයි.ලේකම්ට පහරදීම අපි හෙළා දකිනවාඅධිකරණ සේවා කොමිෂන් සභාවේ ලේකම්වරයාට පහරදීම රජය සම්පූර්ණයෙන් හෙළා දකින බව අපි පැහැදිලිව ප්‍රකාශ කරනවා. ගරු වාසුදේව නානායක්කාර ඇමැතිතුමා මේ ගරු සභාවට පොලිස්පතිතුමාගේ වාර්තාව ඉදිරිපත් කරාවි. පසුගිය 09 වැනි දින පැවැති තත්ත්වය, පොලීසිය විසින් සිදුකළ පරීක්ෂණ, හා ඒවායේ ප්‍රතිඵල පිළිබඳ දීර්ඝ විස්තරයක් සභානායකතුමා මේ ගරු සභාවට ඉදිරිපත් කළා. පසුගිය සති දෙක තුළ පොලීසිය සිදුකළ පරීක්ෂණ පිළිබඳව ද වාර්තාවක් ලැබී තිබෙනවා.‘කොමිෂන් සභාවට ආරාධනා කිරීම වැරදි දෙයක්, හා එය අධිකරණ කටයුතුවලට විධායකය විසින් ඇඟිලි ගැසීමක් බව, දැන් නිතර නිතර ප්‍රකාශ කරනවා. මෙය සම්පූර්ණයෙන් පදනම් විරහිත තර්කයක් බව කිව යුතුයි. මෙයට පෙර ද අධිකරණයේ කටයුතු, අධිකරණයට වෙන් කරන මුදල් පිළිබඳව සාකච්ඡා ඛ්ලම සඳහා එසේ ආරාධනා කොට තිබෙනවා. එම නිසා එවැනි වැරදි අර්ථ කථනයක් දෙන්නේ ඇයි දැයි මා ප්‍රශ්න කරනවා. විජේදාස රාජපක්ෂ මන්ත්‍රීතුමාත්, ඒ වාගේම අනුර කුමාර දිසානායක මන්ත්‍රීතුමාත් ව්‍යවස්ථාදායකය, විධායකය හා අධිකරණය අතර තිබිය යුතු සම්බන්ධය ගැන කතා කළා. “සමබරතාව“ යන වචනය පාවිච්චි කළා. මේ කාර්යය සඳහා අවශ්‍ය මුදල් ව්‍යවස්ථාදායකය ලබා දෙන්නේ විධායකයේ ඉල්ලීමට අනුවයි. ඒ ඇස්තමේන්තුව පාර්ලිමේන්තුවට ගෙනෙන්නේ විධායකයයි. ඒ පිළිබඳව සාකච්ඡා කිරීමට ආරාධනාවක් කළ අවස්ථාවකදී ඒක ප්‍රතික්ෂේප කරනවා නම්, ඒක සම්පූර්ණයෙන් වැරදියි. ඒ පිළිබඳ නියම තත්ත්වය ඒකයි.නඩුවක් පැවරීම පිළිබඳව මෙහිදී සඳහන් වුණා. මෙය ව්‍යවස්ථාදායකයට අයිති දෙයක් නොවෙයි. මා ඔබතුමාට කියන්න කැමතියි 1994 ඔක්තෝබර් මාසයේ මේ ගරු සභාවට මා ඉදිරිපත් කළ පළමුවැනි පනත, එනම් අල්ලස් හෝ දූෂණ චෝදනා විමර්ශන කොමිෂන් සභාව ස්ථාපිත කිරීමේ පනතයි. එහි අරමුණ වුණේ. නීතිපති, දෙපාර්තමේන්තුවේ නීතිඥ මහත්වරුන්ගේ සහායවත් ලබා නොගනිමින් සම්පූර්ණයෙන් ස්වාධීන නීතිඥයන් කණ්ඩායමකගේ සේවය ඒ කොමිෂන් සභාවට ලබා දෙමින් ස්වාධීන ලෙස වැඩ කිරීමට පුළුවන් ව්‍යුහයක් සකස් කිරීමයි. එදා සකස් කළේ එවැනි ව්‍යුහයක්. ඊට කලින් එය තිබුණේ අධිකරණ ඇමැතිවරයා යටතේයි. අධිකරණ ඇමැතිවරයාගේ ග්‍රහණයෙන් ඉවත් කරලා ස්වාධීන කොමිෂන් සභාවක් ස්ථාපිත කිරීම සඳහා මා ඒ පනත් කෙටුම්පත පාර්ලිමේන්තුවට ඉදිරිපත් කළා. ඒ පනත් කෙටුම්පත සම්මත වුණේ තුනෙන් දෙකක ඡන්දයෙන් නොවෙයි. මට අද වාගේ මතකයි එදා විරුද්ධ පක්ෂයේ නායකයා වශයෙන් කටයුතු කළේ ගාමිණී දිසානායක මන්ත්‍රීතුමායි. ඒ පනත් කෙටුම්පත පිළිබඳව එතුමා මා සමඟ සාකච්ඡා කළා. එදා ඡන්දය(vote) ගත්තේ නම් වලින්, (by name) එදා මේ ගරු සභාවේ සියලු දෙනාම නැගිටලා තුනෙන් දෙකක් නොවෙයි සියයට සියයක්ම ඒකට පක්ෂපාතීව ඡන්දය දුන්නා. 1994 දී මා ඒ පනත් කෙටුම්පත මේ ගරු සභාවට ඉදිරිපත් කරන කාලයේ දූෂණය(corruption) තිබුණේ නැහැ. අල්ලස්ˆ(bribery) කියන සාපරාධී ක්‍රියාවට වඩා ඉතාමත් පුළුල් පරිමාණයක් දූෂණ (corruption)කියන අපරාධයේ තිබෙනවා. දැන් එය ඒ කොමිෂන් සභාවේ වගකීමක්. ඒ අය පරීක්ෂණ පවත්වනවා. ඒ අයට නීතිඥයන් ඉන්නවා. ඒ අය ස්වාධීන අභිමතයක් පාවිච්චි කරනවා. ඒ අය ක්‍රියාමාර්ග ගන්නවා. ඒක කිසි සේත් රජයේ වගකීමක් හෝ යුතුකමක් නොවෙයි ගරු නියෝජ්‍ය කාරක සභාපතිතුමනි, හැම දෙයක් පිළිබඳවම වගකීම, වරද රජයට පැවරීම සාධාරණ නොවන අතරම එසේ කළ යුතු වන්නේ නැහැ.දිසා විනිසුරුවරුන්ගේ වර්ජනයදිසා විනිසුරුවරුන් වර්ජනය කළ බව මෙහිදී සඳහන් වුණා. මේ රටේ සමහර ශ්‍රේණිවල විනිශ්චයකාරවරුන් එක් දිනක් වර්ජනය කළා. පසුව ඒ දිසා විනිසුරුවරුන් කොළඹ දිසා අධිකරණයට රැස්වුණා. ඒ අතරින් සෑහෙන පිරිසක් මේ අන්දමින් සැහැල්ලුවෙන් නිගමනවලට එලඹෙන්නේ ඇයිදැයි ප්‍රශ්න කළා. ඔවුන් කියා සිටියේ මෙය රජය විසින් කළ දෙයක් නොවන බවයි. අධිකරණ නිලධාරින් වශයෙන් සාක්ෂි පරීක්ෂා කළ යුතු බවත් පූර්ව නිගමනයකින් තොරව ස්වාධීන ලෙස සාක්ෂි පරීක්ෂා කොට යම් යම් නිගමනවලට ආ යුතු බවත් ඔවුන් දැඩි ලෙස ප්‍රකාශ කළා.එම නිසා මේ අන්දමේ ප්‍රශ්නයක් පැන නැඟුණු අවස්ථාවකදී ආවේගශීලී ලෙස දේශපාලන වාසි ලබා ගැනීම සඳහා කටයුතු කිරීම නොකළ යුතුයි. සිදුවූයේ කුමක්දැයි සොයා බැලුවහොත් මෙයින් රජයට කිසිම වාසියක් ලැබෙන්නේ නැහැ. මේ විධියේ දෝෂාරෝපණ, විවේචනය රජයට විරුද්ධව අනිවාර්යයෙන්ම එල්ල වන බව සියල්ලන්ටම පෙනෙන අතරම එය බලාපොරොත්තු විය හැකි දෙයක්. එසේ නම් රජය එහෙම දෙයක් කරන්නේ ඇයි දැයි යන මතය එදා කොළඹ දිසා අධිකරණයට රැස් වුණු විනිශ්චයකාරවරුන් ප්‍රකාශ කළා.දැන් අධිකරණ සේවා කොමිෂන් සභාවේ කාර්ය භාරය පිළිබඳ යම් යම් අපැහැදිලි අදහස් තිබෙනවා. අධිකරණ සේවා කොමිෂන් සභාව තමන්ට අයත් නොවන කාර්යයක් පවරාගෙන, ආණ්ඩුක්‍රම ව්‍යවස්ථාව උල්ලංඝනය කරමින් එමඟින් විනිශ්චයකාරවරුන්ට වරදක් කර තිබෙන බව මා පැහැදිලිව ප්‍රකාශ කරනවා. ඒ පිළිබඳ දුක්ගැනවිලි තිබෙන විනිසුරුවරුන් ඕනෑ තරම් ඉන්නවා. මා ඒ අයට උගන්වපු ගුරුවරයා හැටියට ඒක මා පැහැදිලිව දන්නවා. ඒ අය මට කථා කරනවා ඒ අයගේ මානසිකත්වය මා දන්නවා.මේ පත්වීම සාධාරණීකරණය කරන්න බැහැමේ රටේ විනිශ්චයකාරවරුන්ට යම් කිසි අසාධාරණයක් සිදුවී තිබෙනවා නම් ඒ අය ඒ දුක්ගැනවිල්ල ප්‍රකාශ කරන්නේ කාට ද? ඒ සඳහා කිසිවෙකු හෝ ආයතනයක් නැද්ද? ඒ අයට කිසිම ප්‍රතිකර්මයක් නැද්ද? ඔබතුමන්ලා කියන්නේ ඒ පිළිබඳ කිසිම ප්‍රතිකර්මයක් නොමැති බව ද? ඒ සඳහා ප්‍රතිකර්මයක් තිබිය යුතුයි. එම නිසා අසාධාරණයට පත් වුණු විනිශ්චයකාරවරුන් ඒ අසරණ තත්ත්වයෙන්ම නොතබා ඒ අයට සරණ වන පුද්ගලයෙක් හෝ ආයතනයක් තිබිය යුතු බව මා ප්‍රකාශ කරනවා.අධිකරණ සේවා කොමිෂන් සභාවේ ලේකම්වරයා වශයෙන් මහාධිකරණ විනිශ්චයකාරවරයකු පත් කළ යුතු බවක් මා ප්‍රකාශ කරන්නේ නැහැ. අධිකරණ සේවා කොමිෂන් සභාවේ ලේකම්වරයා වශයෙන් දිසා විනිසුරුවරයකු පත් කරනවා නම්, ජ්‍යෙෂ්ඨ විනිශ්චයකාරවරුන් 29 දෙනෙකු අමතක කොට 30 වැනියා පත් කිරීම කිසි සේත් සාධාරණීයකරණය කිරීමට නොහැකි ක්‍රියාමාර්ගයක් බැව් මා ඉතාමත් එඩිතරව ප්‍රකාශ කරනවා.මෙම ප්‍රශ්න පැන නැඟී තිබෙන්නේ අධිකරණ සේවා කොමිෂන් සභාව විසින් යම් යම් හිතුවක්කාර තීරණ ගෙන ඇති නිසයි.ඒ සම්බන්ධයෙන් අනාගත ක්‍රියාමාර්ග අවශ්‍ය ද, යම් යම් ප්‍රතිකර්ම අවශ්‍ය ද කියා සිතා බැලීමට ව්‍යවස්ථාදායකයටත් යුතුකමක් ඇති බව ප්‍රකාශ කරනවා.ඉතා පුළුල් අභිමතයක් ලබා දී තිබියදී ඒ අභිමතය නිසි ලෙස පාවිච්චි නොකරනවා නම් ඒ සම්බන්ධයෙන් උචිත ක්‍රියා මාර්ග ගැනීමේ යුතුකමක් මේ ව්‍යවස්ථාදායකය සතුව ඇති බැව් ප්‍රකාශ කරමින් මේ විවාදයේ දී අදහස් ප්‍රකාශ කිරීමට මට අවස්ථාවක් ලබාදීම ගැන ඔබතුමාටත් මේ ගරු සභාවටත් මාගේ කෘතඥතාව පිරිනමමින් මගේ කථාව අවසන් කරනවා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>11</month>
      <day>04</day>
    </date>
    <link>http://www.silumina.lk/2012/11/04/_art.asp?fn=ab1211041</link>
    <topic>පොලිටිකල් විස්සයි විස්ස</topic>
    <author>සුභද්‍රා දේශප්‍රිය</author>
    <content>”රට අර්බුදයක ඇත්තේ විපක්ෂයක් නැති නිසා නොවේ ශක්තිමත් ජන බලයක් නොමැති නිසා”ලාල්කාන්තමව්බිම -29 වැනි සඳුදා”මේ කතා පදනමක් ඇතිව කියන ඒවා නොවෙයි. අපිට හොඳ නායකත්වයක් ගොඩනැඟුණේ ජනබලයක් ඇති නිසයි. ජනබලයක් නැත්තේ ජ.වි.පෙ.ට. පෞද්ගලිකව කරන ප්‍රකාශයක් වුණත් මීට වඩා වගකීමෙන් කළ යුතුයි. බලය රැකගන්න බොරු කියනවා.අනුරාධපුරයට පොළොන්නරුවට නියඟය විකුණනවා. නැඟෙනහිර ජාතිවාදය අටවන්න හැදුවා.මේක 2/3 ජනවරමක් හිමි රජයක්. රජය ප්‍රජාතන්ත්‍රවාදය රැකගෙනයි කටයුතු කරන්නේ. ජ.වි.පෙ. නායයෑමකට ලක්වෙලා. ජනතාව ඇත්ත දන්නවා.මේ රජය ස්ථාවරයි. දවසින් දවස ඉතිහාසයේ කුණු කුඩයට එකතුවන පක්ෂවල අය කියන ඒවා අපි එතරම් සැලකිය යුතු නැහැ.”-සියඹලාපිටිය”මඩ ප්‍රහාර කැලෑ පත්තර ගසමින් ශ්‍රේෂ්ඨාධිකරණයට කරන බලපෑම් නතර කරන්න”-තිස්ස(ලක්බිම – 31 වැනි බදාදා)”රජය කවදාවත් බලපෑමක් කර නැහැ. එතුමාලගේ රජය පවතින කාලයේ විනිසුරුවන්ගේ නිවාසවලට ගල් ගැහුවා. අපේ රජය කවදාවත් කිසිම හේතුවක් මත අධිකරණ නීතිමය රාමුව තුළට බලෙන් රිංගා බලපෑම් කර නැහැ. ඕනෑම කෙනකුට නීතියේ පිළිසරණ පැතිය හැකියි. අධිකරණය ස්වාධීනයි. අපි ඒ ස්වාධීනත්වය රැකීමට රජයක් ලෙස වගකීමෙන් කටයුතු කරනවා.”-සියඹලාපිටිය”රජයේ සිටින දේශප්‍රේමීන් ඉහළ යන බඩු මිලට එරෙහිවත් හඬ නැඟිය යුතුයි”ගයන්ත(දිවයින – 30 වැනි අඟහරුවාදා)කිසිදු පදනමක් නැති කතා මේ අය කියන්නේ. දවස් තුන්සිය හැටපහෙන් කුඹුරු කැපෙන්නේ කන්න දෙකයි. ඒ කාලයට රජය මැදිහත් වෙලා ගොවීන්ගේ පැත්තෙන් වී මිල පාලනයක් කරනවා. එළවුළු සහ අනෙකුත් භෝග සඳහාත් රජය මැදිහක් වෙනවා. ඒත් පාරිභෝගිකයාට සහන ලබා දෙන්න රජය මැදිහත් වන අවස්ථා තියෙනවා.අනෙක් කාරණය ලෝක වෙළෙඳ පොළේ සමහර භාණ්ඩවල මිල ඉහළ ගියහොත් පාලනය කරන්න රජයට බැහැ.ලෝක වෙළෙඳ පොළට අපට අවනත වෙන්න ඕන. රජය එවැනි වෙලාවල්වලදී පමණයි හැකි තරම් බර දරාගෙන ජනතාවටත් රජයටත් පාලනය කරගත නොහැකි වූ විටයි ජනතාවට යම් මිල ඉහළ දැමීමක් කරන්නේ.”-සියඹලාපිටිය”යුද්ධය තිබුණු කාලයටත් වඩා අද සමාජ සුරක්ෂිතභාවය තුරන් වෙමින් පවතිනවා.”-සජිත්දිවයින - 30 වැනි අඟහරුවාදා”ඒ කතාව මිථ්‍යාවක්. මේ ආණ්ඩුව තරම් ප්‍රජාතන්ත්‍රවාදී ව කටයුතු කළ ආණ්ඩුවක් ඉතිහාසයේ තිබුණේ නැහැ. ප්‍රජාතන්ත්‍රවාදය සුරක්ෂිත කිරීමට අපි කෙතරම් උත්සාහ දැරුවාදැයි ඉතිහාසය පිරික්සුවාම දැනගත හැකියි. බලය අනිසි ලෙස පාව්චිචි කළ රජයන් මේ රටේ තිබුණා. ජන බලය අප වටා එක් රොක් වුණේ ඒ අය කෙරෙහි විශ්වාසයෙන්. දිවි නැඟුම පනත සම්බන්ධයෙන් මේ රජය ක්‍රියා කළ ආකාරය මෑතදි හොඳම උදාහරණය ලෙස පෙන්වා දිය හැකියි. සියලුම ප්‍රජාතන්ත්‍රවාදී නියමයන් ආරක්ෂා කෙරෙන ආකාරයෙන් අපි ඒ සඳහා සුදුසුම පියවර ගෙන තිබෙනවා. ඒ නිසා මේ කතා පදනමක් නැති ප්‍රලාපල”-සියඹලාපිටිය”විදුහල්පති කර්නල්ලා කරලා දිසාපතිට බ්‍රිගේඩියර්කම ලැබෙන මිලිටරි ක්‍රමයක් ළඟ ළඟම එනවා.”-කරු(මව්බිම – 31 වැනිදා බදාදා)”කොරහේ කිඹුල්ලු දැකපු එකනේ හැමදාමත් විපක්ෂය කළේ. ජාතික පාසල්වල විදුහල්පතිවරුන්ට කර්නල් පදවි ලබා දුන්නේ ලොකු විශ්වාසයක් ඇතුවයි. ඒ පාසල් තුළ විනය ආරක්ෂා කිරීමට මිස වෙනත් දේකට නෙමෙයි. එහි කිසිම වරදක් නැහැ. පාසලේ ප්‍රධානියාගේ විනය, හික්මීම තුළින් දරුවන්ටත් එම ගුණාංග ලබාදීමයි අරමුණ. හැමදේකම වරදක් දැකීමයි කරු මහත්තයලාගේ සිරිත”-සියඹලාපිටිය”ආණ්ඩුව සමස්ත තරුණ පරපුරම අමතක කරලා”-සජිත්(දිවයින – 31 වැනි සදුදා)”තරුණ පරපුරට එතුමලාගේ ආණ්ඩුව කාලෙ සැලකූ ආකාරය අපි දැක්කා. මේ රජය තරුණ පරපුර වෙනුවෙන් කළ යුතු සියලු දේ මැනැවින් ඉටුකර තිබෙනවා. විශ්වවිද්‍යාලවල පහසුකම් ඇති කරලා වැඩි පිරිසක් විශ්වවිද්‍යාලවලට ඇතුළත් කර තිබෙනවා. වෘත්තීය පුහුණු මධ්‍යස්ථාන ඇතිකර ඒ තුළින් රැකියා අවස්ථා උදාකරදී තිබෙනවා. එමෙන්ම උපාධිධාරි සියලුම තරුණ තරුණියන්ට රැකියා අවස්ථා ලබාදී තිබෙනවා.”-සියඹලාපිටිය”අයවැය ඉදිරිපත් කිරීමටත් පෙර ආණ්ඩුව බඩු මිල වැඩි කිරීමේ මෙහෙයුමක් අරඹලා.”විදුලි සංදේශ හාතොරතුරු තාක්ෂණ ඇමැතිරංජිත් සියඹලාපිටිය-ගයන්ත(ලක්බිම – 30 වැනි අඟහරුවාදා)”බඩු මිල ඉහළ පහළ දැමීමට අයවැය ඉදිරිපත් කිරීමට පෙර ද පසු ද කියලා මේ රජය නම් තීන්දු කරලා නැහැ. මේ රට සංවර්ධනය කරා යන ශීඝ්‍ර ගමන ගැන කවුරුත් කතා කරන්නේ නැහැ. ලෝක වෙළෙඳපොළේ සමහර භාණ්ඩවල මිල ඉහළ යන විට හැකි තරම් රජය මැදිහත් වෙලා පාලන මිලකට ලබාදීමට කටයුතු කළත් සමහර විට මිල ඉක්මවා ගියහොත් රජයට දරාගන්න බැරි අවස්ථාවල මිල ඉහළ දැමීමක් සිදුකරනවා. හිතු ආකාරයට නොසැලකිලිමත්ව බඩු මිල වැඩිකරන්න මේ රජය කටයුතු කළේ නැහැ.”-සියඹලාපිටිය”මේ අයට ඕනෑ වී ඇත්තේ ව්‍යවස්ථාපිත ඒකාධිපති පාලනයක් ගොඩනඟා ගැනීමටයි”-ටිල්වින්(ලක්බිම – 30 වැනි අඟහරුවාදා)”ඒකාධිපති පාලනයක් විපක්ෂයේ තිබූ බව මේ රටේ ජනතාව දන්නවා. එකම පක්ෂයේ උදවියට එකට ඉඳගෙන වේදිකාවක නැඟලා කතා කරන්නවත් හැකියාවක් නැහැ. ඒකාධිපතිවාදයට යන්න උත්සාහ කළ අයට ජනතාව නියම තීන්දුව ලබාදුන්නා. නියමිත කාලයටත් පෙර මැතිවරණ පැවැත්වීම තුළින් ප්‍රජාතන්ත්‍රවාදය සුරක්ෂිත කරන ආකාරය ජනතාව දන්නවා. ඒකාධිපතිවාදය රජකරන්නේ එක්සත් ජාතික පක්ෂය තුළයි. කිසිදු ජන බලයක් නොමැති ටිල්වින් මහත්තයලා ජනතාව අතරින් කොන්වෙලා ගිහින් එවැනි අය කරන ප්‍රකාශ අදාළත්වයක් නැහැ අපට.”-සියඹලාපිටියසුභද්‍රා දේශප්‍රියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>11</month>
      <day>04</day>
    </date>
    <link>http://www.silumina.lk/2012/11/04/_art.asp?fn=ab1211043</link>
    <topic>1984දී නෙවිල් සමරකෝන්ටත් දෝෂාභියෝගයක් එල්ල වුණා</topic>
    <author>දයා ඩී ෆොන්සේකා</author>
    <content>අගවිනිසුරු ආචාර්ය ශිරාණි බණ්ඩාරනායක මහත්මියට එරෙහිව පාර්ලිමේන්තු මන්ත්‍රීවරු 117 දෙනකුගේ අස්සනින් දෝෂාභියෝගයක් පසුගියදා කථානායකවරයා වෙත ඉදිරිපත් කෙරිණි.ඒ ගැන බොහෝ දෙනා නොයෙක් මත දරතත් මෙය අපේ දේශපාලන ඉතිහාසයට අලුත් දෙයක් නොවේ. මීට පෙර තුන් වරක් ම අගවිනිසුරුවරුන්ට එරෙහිව ශ්‍රී ලංකා පාර්ලිමේන්තුව හමුවේ දෝෂාභියෝග ඉදිරිපත් කොට තිබිණි.එක්සත් ජාතික පක්ෂ පාලන සමයේ 1984 දී අගවිනිසුරුවරයෙකුව සිටි රාජනීතිඥ නෙවිල් සමරකෝන් අගවිනිසුරුවරයාට එරෙහිව දෝෂාභියෝග ඉදිරිපත් කළ කමිටුවේ සභාපති ධූරය දැරුවේ එවක අගමැති ආර්. ප්‍රේමදාස මහතා ය.අගවිනිසුරු නෙවිල් සමරකෝන් මහතා 1984 මාර්තු 14 වැනිදා කොල්ලුපිටිය සී. වීව් හෝටලයේදී සින්නදොරේ වාණිජ ඇකඩමියේ වාර්ෂික ත්‍යාග ප්‍රදානෝත්සවයේදී කළ කතාව ඊට පදනම් වී තිබිණි.එහිදී අගවිනිසුරුවරයා එවක තිබූ රැකියා බැංකුව මගින් පාර්ලිමේන්තු මන්ත්‍රීවරුන් විසින් එවන ලද රැකියාලාභීන් ගේ නුසුදුසුකම් පිළිබඳව ප්‍රසිද්ධියේ කතා කළේ ය. මන්ත්‍රීවරුන් විසින් එසේ එවනු ලබන පුද්ගලයන්ට එනම් අධිකරණයට එවූ යතුරු ලියන්නන්ට හරිහැටි යතුරු ලියනය කළ නොහැකි බවත් අකුරු වැරදියට යතුරුලියනය කරන බවත් ඔහු එහිදී පැවසීය. රජයේ රැකියා බැංකුව තරුණයන්ට වංචා කරන බවත් රටේ හොඳ පඩියක් ගෙන හොඳින් ජීවත්විය හැක්කේ මන්ත්‍රීවරුන්ට පමණක් බවත් ඔහු එහිදී පවසා තිබිණි. මීට අමතරව එවකට සිටි ජනාධිපතිවරයාගේ වැටුප ගැන ද ඔහු විවේචනය කළේ ය.මෙවැනි අධිකරණ නිලධාරීයෙකුට පාර්ලිමේන්තුව හා එහි ක්‍රියාකාරකම් විවේචනය නොකළ හැකි බව එහිදී දෝෂාභියෝගය ඉදිරිපත් කළ කොමිටියේ සභාපති වූ එවක අගමැති ආර්. ප්‍රේමදාස මහතා පවසා තිබේ.පාර්ලිමේන්තු විධිවිධාන පනත් 78 හා 94 යටතේ අධිකරණ නිලධාරියෙකුට එවැනි විවේචන කළ නොහැකි බව ප්‍රකාශ කළ කොමිටියේ සභාපතිවරයා අගවිනිසුරුවරයාට එරෙහිව ක්‍රියා කිරීමට පාර්ලිමේන්තුවට බලය ඇති බව ද එදා ප්‍රකාශ කළේ ය.එදා පාර්ලිමේන්තු විවාදයේ දී නැඟී සිටි රනිල් වික්‍රමසිංහ මන්ත්‍රීවරයා ද කීවේ පාර්ලිමේන්තු වරප්‍රසාද කඩ කිරීමට ඉඩ නොදෙන ලෙසයි.ඒ ගැන විවාදයට එක් වූ විරුද්ධ පක්ෂ මන්ත්‍රීවරුන්ට රනිල් වික්‍රමසිංහ මහතා කියා සිටියේ වහාම මේ වැඩකට නැති කතා නවතා පනත පාර්ලිමේන්තුවට ඉදිරිපත් කරන ලෙසයි.එහිදී එම කොමිටියේ සභාපති ආර්.ප්‍රේමදාස මහතා තම යෝජනා ඉදිරි පියවර සඳහා පාර්ලිමේන්තුවට ඉදිරිපත් කළේ ය.මෙහිදී කොමිටියේ සාමාජිකයන් 7 දෙනෙකුගේ වැඩි ඡන්දයෙන් යෝජනාව පාර්ලිමේන්තුවට ඉදිරිපත් කෙරිණි.ආර්. ප්‍රේමදාස (සභාපති) රනිල් වික්‍රමසිංහ, නිශ්ශංක විජේරත්න, ඇම්.එල්.එච්. අබුසාලි, වසන්ත උදයරත්න, ආර්. පද්මනාදන්, දොස්තර එස්.වයි.එස්.බී. හේරත් ඒ හත්දෙනායි. ලක්ෂ්මන් ජයකොඩි හා අනිල් මුණසිංහ යන මහත්වරු යෝජනාවට විරුද්ධ වූහ.එහෙත් කොමිටියේ සියලුම සාමාජිකයෝ අගවිනිසුරුවරයා තෑගි බෙදාදීමේ උත්සවයේදී කළ කතාව වරදක් බවට පිළිගත්හ.එයින් අගවිනිසුරුවරයා කළ එවැනි ප්‍රකාශ ව්‍යවස්ථා විරෝධී බව පාර්ලිමේන්තුව එදා පිළිගත්තේ ය.රට වැසියකු වශයෙන් ඔහුට එවන් ප්‍රකාශයක් කළ හැකි වුව ද අගවිනිසුරු වශයෙන් එවන් ප්‍රකාශ කිරීම වැරදි බව එදා ප්‍රකාශ විය.දයා ඩී ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>11</month>
      <day>04</day>
    </date>
    <link>http://www.silumina.lk/2012/11/04/_art.asp?fn=ab1211044</link>
    <topic>අගවිනිසුරුවන්ට එරෙහිව එ.ජා.පයත්, ජ.වි.පෙත් එදා අස්සන් කරලා</topic>
    <author/>
    <content>සරත් සිල්වාබිමල්ජෝශප් මයිකල්ජයලත්ගයන්තරනිල්කරුතිස්සඅන්ජාන්දෝෂාභියෝගයක් පිළිබඳ උණුසුමක් පැතිරයමින් තිබේ. එහෙත් දෝෂාභියෝගය යන වචනය දැන් මෙසේ පිළිරැව් දෙන්නේ පළමු වතාවට නොවේ. මින් පෙර ද දෝෂාභියෝගයන් කිහිපයක් ම පාර්ලිමේන්තුවට ඉදිරිපත් වී තිබේ. අගවිනිසුරුව සිටි නෙවිල් සමරකෝන් මහතාට එරෙහිව ද අගවිනිසුරුව සිටි සරත් එන් සිල්වා මහතාට එරෙහිව ද ශ්‍රේෂ්ඨාධිකරණ විනිසුරුවරුන් වන පර්සි කොලින්තෝම් සහ විමලරත්න මහත්වරුන්ට එරෙහිව ද දෝෂාභියෝග ඉදිරිපත් වී තිබේ.මෙහි විශේෂත්වය නම් මේ දෝෂාභියෝග තුනම ඉදිරිපත් කර ඇත්තේ එක්සත් ජාතික පක්ෂ පාලන කාල තුළ දී එක්සත් ජාතික පක්ෂ නායකයන් විසින් වීම ය. නෙවිල් සමරකෝන් මහතාට එරෙහිව ඉදිරිපත් වූ දෝෂාභියෝගයට පදනම් වූයේ අගවිනිසුරුවරයා කළ කතාවකි.මේ කතාව පිළිබඳව එක්සත් ජාතික පක්ෂ මන්ත්‍රීවරු පනස් හත් දෙනකු අස්සන් කොට ඉදිරිපත් කළ දෝෂාභියෝගය ඉදිරිපත් කිරීමේ දී එවකට අගමැතිව සිටි ආර්. ප්‍රේමදාස මහතා විශාල උනන්දුවක් දැක්වීය. එසේ ම හිටපු අගවිනිසුරු සරත් එන්. සිල්වා මහතාට එරෙහිව ඉදිරිපත් කළ දෝෂාභියෝගයට පළමුවෙන් ම අස්සන් තබා ඇත්තේ කරු ජයසූරිය මහතා ය. ඒ අතර තිස්ස අත්තනායක, රවි කරුණානායක, චන්ද්‍රානි බණ්ඩාර, ජෝෂප් මයිකල් පෙරේරා, ගයන්ත කරුණාතිලක, ගාමිණී ජයවික්‍රම පෙරේරා, ජයලත් ජයවර්ධන ආදී තවත් මන්ත්‍රීවරු රාශියක් එක්සත් ජාතික පක්ෂය වෙනුවෙන් අස්සන් තබා ඇති අතර ජනතා විමුක්ති පෙරමුණ වෙනුවෙන් විමල් වීරවංශ, නිහාල් ගලප්පත්ති, ජිනදාස කිතුල්ගොඩ, බිමල් රත්නායක, අන්ජාන් උම්මා ද අස්සන් තබා ඇත.මින් පැහැදිලි වන්නේ අගවිනිසුරුවරයකු ඉවත් කිරීම සඳහා වූ දෝෂාභියෝගයට එක්සත් ජාතික පක්ෂය මෙන් ම ජනතා විමුක්ති පෙරමුණ ද අස්සන් තබා ඇති බවයි.අගවිනිසුරුට හෝ ශ්‍රේෂ්ඨාධිකරණ විනිසුරුවරයකුට එරෙහිව දෝෂාභියෝගයක් ඉදිරිපත් වන්නේ පෞද්ගලික හේතු කාරණා උඩ නොව ඒ තනතුරේ උත්තරීතර බව ආරක්ෂා කරමින් අධිකරණයේ පවිත්‍රතාව රැක ගැනීම සඳහා ය.අගවිනිසුරුවරයකුට හෝ ශ්‍රේෂ්ඨාධිකරණ විනිසුරුවරයකුට එරෙහිව දෝෂාභියෝග චෝදනාවක් ඉදිරිපත් කිරීමටත් එය ජනාධිපතිවරයා දක්වා ගෙන යාමටත් බොහෝ කරුණු කාරණා සම්පූර්ණ විය යුතු ය.1. යෝජනාවට පාර්ලිමේන්තු මන්ත්‍රී සංඛ්‍යාවෙන් 1/3 ක අස්සන් තිබිය යුතු ය. කථානායකවරයාට ඉදිරිපත් කළ හැක්කේ ඒ අස්සන් සම්පූර්ණ වූ පසු ය.2. කථානායකවරයා ඉන්පසු විශේෂ තේරීම් කමිටුවක් පත් කරනු ලබයි. ඒ තේරීම් කමිටුව පාර්ලිමේන්තුවේ සිටින විවිධ පක්ෂවල නියෝජනයන්ගෙන් සමන්විත වේ. මෙහිදී ඉදිරිපත් ව ඇති චෝදනා පිළිබඳව පුළුල් ලෙස සාකච්ඡා කිරීමටත් තීන්දුවක් ගැනීමටත් කමිටුව ක්‍රියා කරයි.මේ කමිටුව ඉදිරියේ තමන්ගේ නීතිඥයන් සමඟ පෙනී සිටීමට අගවිනිසුරුට හෝ ශ්‍රේෂ්ඨාධිකරණ විනිසුරුට ව්‍යවස්ථාවෙන් ප්‍රතිපාදන සැපයී ඇත.3. ඒ කමිටුවේ තීන්දුව කථානායකවරයා වෙත ඉදිරිපත් වේ.4. එහිදී කමිටුවේ වැඩි දෙනෙක් දෝෂාභියෝග යෝජනාවට එකඟවී නම් කථානායකවරයා පාර්ලිමේන්තුවට ඉදිරිපත් කරයි. එහිදී වැඩි ඡන්දයෙන් සම්මත වුවහොත් ඉදිරි තීන්දු ගැනීම සඳහා ජනාධිපතිවරයාට ඉදිරිපත් කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>11</month>
      <day>04</day>
    </date>
    <link>http://www.silumina.lk/2012/11/04/_art.asp?fn=ab1211045</link>
    <topic>ජනතාව වෙනුවෙන් වැඩ කරන්නආණ්ඩුවට ඉඩකඩ ලැබෙන්න ඕනෑ</topic>
    <author>සංවාද සටහනසරත් පෙරේරා</author>
    <content>-ජ්‍යෙෂ්ඨ අධිනීතිඥ එස්.එල්.ගුණසේකරරජයට මේ රට දියුණු කිරීම සඳහා ඒකීය ශ්‍රී ලංකාවක පැවැත්ම සම්පූර්ණයෙන් තහවුරු කළ යුතු බවත් පළාත් සභා ඇති නොකළ යුතුª බව එදත් තමා සෘජුව ජේ.ආර්.ජයවර්ධන මහතා හමුවී කියා සිටි බවත් තිම්පු සාකච්ඡා සඳහා ජයවර්ධන මහතාගේ සොහොයුරු සමඟ ඊට සහභාගි වූ ජ්‍යෙෂ්ඨ අධිනීතිඥ එස්.එල්.ගුණසේකර මහතා පවසයි.සිළුමිණ සමඟ සම්මුඛ සාකච්ඡාවකට එක්වෙමින් මේ ප්‍රකාශය කළ ගුණසේකර මහතා පළාත් සභා අහෝසි කිරීමෙන් මේ රටට හොඳක් මිස නොහොඳක් නොවනු ඇතැයි ද කීය.එම සම්මුඛ සාකච්ඡාවේදී අධිනීතිඥවරයා දැක්වූ අදහස් මෙසේය.ආණ්ඩුවට රට වෙනුවෙන් ක්‍රියාකරන්න කිසිදු බාධාවක් නොතිබිය යුතුª බව මේ රටම පිළිගන්නා කරුණක්. පළාත් සභා ක්‍රමය නිසා ඒකීය රාජ්‍යයක පැවැත්මට යම් අභියෝගයක් තියෙන බව ඔබ පිළිගන්නවද?නැතුව. ඒ හින්දනේ රජයේ දිවි නැඟුම පනත තවමත් ආණ්ඩුවට සම්මත කරගන්න බැරිව තියෙන්නේ. ඔය බලතල බෙදාහැරීමට පක්ෂ පළාත් සභා වෙනුවෙන් කතාකරන උදවිය කියන්නේ මේ මේ බලතල අපේ කියලනේ. ඒවට අතගහන්න කොළඹ ආණ්ඩුවට බැහැ කියලනේ. ඒකනේ දිවි නැඟුම පනතට අභියෝග එල්ල වෙලා තියෙන්නේ.ජනතාව වෙනුවෙන් ජනතාව පත්කළ ආණ්ඩුවකට කොහොමවත් මෙහෙම බාධාවක් තියෙන්න බැහැනේ ජනතාව වෙනුවෙන් වූ මොනයම් හෝ සංවර්ධන කටයුත්තක් කරගෙන යන්න. ඒ සම්බන්ධ සම්පූර්ණ බලතල ලංකාවේ ආණ්ඩුවට තියෙන්න ඕන. ඒ බලයට කිසිකෙනකුට ඇඟිලි ගහන්න දෙන්න පුළුවන්කමක් ඇත්තේ නැහැ.රට පිළිබඳව තීරණ ගැනීමේ බලය පාර්ලිමේන්තුවටයි තිබෙන්නේ..?ඒ පාර්ලිමේන්තුව සතු බලය කාටත් පිළිගන්න වෙනවා.දැන් ඔය පළාත් සභා ජාතිය, කුලය, ආගම ඇදගෙන දේශපාලනය කරන තැනක් වෙලානෙ තියෙන්නේ. එහෙම නෙමේනෙ දක්ෂයට, සුදුස්සට තැන එන ක්‍රමයක්නෙ ප්‍රජාතන්ත්‍රවාදී පාලනය තුළිනුත් මතුවෙන්න ඕන. දැන් වෙන්නේ නැති ජාති වාද, ආගම් වාද, කුල වාද ඇදගෙන මිනිස්සු රවටල ඡන්ද අරගෙන අර පළාත් සභා මුදල් ටිකත් කාබාසිනියා කර දැමීමයි.පළාත් සභා ක්‍රමයට අද විරෝධයක් එල්ල වෙලා තියෙනවා..?මම මුල ඉඳන්ම කිව්වේ 13 වැනි සංශෝධනය හා ඔය පළාත් සභා අහෝසි කළ යුතුයි කියලයි. ඔය පළාත් සභාවලින් යහපතක් වෙලා තියෙනව නම් ඒ වෙලා තියෙන්නේ ජනතාවට නෙවෙයි, ඔය පත්වෙලා එන සභිකයන්ටයි. ඒකෙ මැති ඇමැතිලට හා ඔවුන්ගේ නෑ හිතවතුන්ටයි විතරයි.එදා පළාත් සභා ගෙන එනවාට විරුද්ධව කටයුතු කළ දේශපාලන පක්ෂ සියල්ලක්ම වගේ පළාත් සභාවලට තරග කරල ඒවායේ ඒගොල්ලන්ගේ සාමාජිකයනුත් ඒගොල්ලනුත් එකතු වෙයි ඔය පළාත් සභා අහෝසි කරනවට.ඔය යටත් විජිත කාලේ ඒ පාලකයන්ගේ පන්දම් කාරයන්ට දුන් ඕබීඊ, එම්බී, වගේ නම්බුනාමනේ. දැන් ඒ නම්බුනාම නැහැනේ. දැන් ඒ තමන්ගේ පන්දම්කාරයන්ට හෙංචයියන්ට දෙන නම්බුනාම තමයි මේ පළාත් සභා තනතුරු.විමධ්‍යගත වුණ බලයෙන් වැඩ කරන්න පුළුවන් තැනක් ලෙසයි ඇතැමුන් පළාත් සභා සලකන්නේ?එහෙම කියන අය ඇති. නමුත් ඕනැ පළාත් සභාවක් ගත්තොත් ඔය පළාත් සභාවල වියදම් කරන මුදලින් සියයට අසූවක් යන්නේ ඔය පළාත් සභිකයන්ට. ඔවුන්ගේ කාර්යමණ්ඩල ඒවට මේවට. ඔවුන්ගේ ගොඩනැඟිලිවලට.පළාත් සභා ගොඩනැඟිලි බැලුවහම ඒව අතිවිශාල සුඛෝපභෝගී ගොඩනැඟිලි. මාළිගා වගේ.පැරැණි සිද්ධාන්තයක් තියෙනවනේ සල්ලි හම්බ කරන්න සල්ලි වියදම් කරන්න ඕන. ඔය වියදම් කරන විශාල මුදලින් කොටසක් යන්නේ ඕවා සම්බන්ධව බාරව කටයුතු කරන අයට කොමිස් කුට්ටිනේ යන්නේ.මේ වයේ ඉන්න උදවිය නිතර නඟන චෝදනාවක් තමයි ජනතාවට වැඩකරන්න සල්ලි නැහැ කියන කතාව. එහෙම කියමින් ජනතාවගේ සල්ලි මේගොල්ලො රට සවාරි යන්න වියදම් කරපු අවස්ථාත් තියෙනවා. ජනතාව වෙනුවෙන් වැඩ කරන්න කියලා ඇවිත් මෙහෙම සුඛෝපභෝගී ජීවිත ගත කරන්න බැහැනේ ඔවුන් හැබෑ ජනතා නියෝජිතයන් නම්.ඔය තියන වාසි ලබාගන්න තමයි පළාත් සභා තනතුරු ගන්න අතිවිශාල ලෙස මුදල් වියදම් කරමින් ඒ පිරිස ඇන කොටා ගන්නේ. ඒ ලැබෙන ඵල ප්‍රයෝජන ඔය කවුරුත් දන්නවා. මෙතන පළාතටත් වැඩ කරන්න නෙමෙයි කවුරුත් දඟලන්නේ ඒ ලැබෙන සල්ලි කුට්ටිය බෙදාගන්න. මේකෙන් නැතිනම් ජනතාවට ලැබෙන ඵලප්‍රයෝජන මොනවාද? ජනතාව කියනව කවදහරි අහල තියනවද මේ මේ පළාත් සභාව අපේ පළාතට වැඩ කෙරුවය කියල. අහන්න ලැබෙන චෝදනාව තමයි අර වැඩෙන් අරය මෙච්චර ගසා කෑව කියලා.බලය බෙදීමේ විකල්පයක් ලෙස පළාත් සභා අත්‍යවශ්‍ය බව කියන පිරිසකුත් ඉන්නව නේද?විකාර කතානේ. දැන් බලන්න ඔය කොටි හිතවාදින් කියන අය දෙමළ ජාතික සන්ධානය නැතිනම් දෙමළ ඩයස්පෝරාව ඔය කෑගහන මිනිස්සු දෙමළ ජනතාවට කරල තියන සේවය මොකක්ද? ඔය මිනිස්සුනේ දෙමළ ජනතාව සමූල ඝාතනය කරන්න ප්‍රභාකරන්ට එල්.ටී.ටී.ඊ.යට සල්ලි දුන්නේ. මේ අහිංසක දෙමළ ජනතාවට වැඩක් කෙරුව නම් ඒ කෙරුවේ මේ රටේ ආරක්ෂක හමුදාව. හමුදාව ක්‍රියා නොකරන්න අදත් දෙමළ ජනතාව ප්‍රභාකරන් අතින් මැරුම් කනවනේ. කොටි උන්ගේ හමුදාවට දෙමළ බාල වයස්කාර දරුවන් උස්සන් යනකොට ඔය දෙමළ ජාතික සන්ධානය හරි දෙමළ ඩයස්පෝරාව හරි වචනයක් ප්‍රභාකරන්ට විරුද්ධව කිව්වද, නැහැනේ. ප්‍රභාකරන් දෙමළ ජනතාවගෙන් කප්පම් ගන්නකොටත් මේ උදවිය බයේ දැඟලුව මිසක් කිසි දෙයක් එදා කිව්වේ නැහැනේ.දැන් උතුරේ ජනතාවගේ ජීවිත ගොඩනැඟීම ගැන ඔබ කියන්නේ කුමක්ද?කොටින්ගෙන් ජීවිත බේරගත්තු උතුරේ දෙමළ ජනතාව අද ඒ අයගේ ජීවිත යළි ගොඩනඟා ගන්න උත්සාහ කරන්නේ. එතැන හුඟක් උදවිය වෙරළ ආසන්නව ඉන්නව දෙමළ ධීවරයෝ. මේ අයගේ මාළු අස්වැන්න කොච්චරවත් තමිල්නාඩුවෙන් එන හොර ධීවරයෝ ගසාකාගෙන යනවා. එතකොට උතුරේ ධීවර දෙමළ ජනතාවට අල්ලන්න මාළු කෝ. දෙමළ ජාතික සන්ධානය මේ ප්‍රශ්නය ගැන වචනයක් කතා කරන්නේ නැහැ. එතකොට මේ අය උතුරේ දෙමළ ජනතාව නියෝජනය කරන අය ද කියලයි අහන්න ඕන. ඔවුන් උත්සාහ කරන්නේ ඒ දෙමළ ජනතාවට සහන දෙන්න නෙමෙයි පුළුවන් නම් ඉන්දියාවත් අල්ලගෙන පළාත් සභා වෙන මොන මාර්ගයකින් හරි ඒ පිරිස අතට බලය ගන්න. දෙමළ සන්ධානයේ ඉන්න පිරිස දෙමළ, සිංහල, මුස්ලිම් මේ කිසිදු කෙනකුට කිසි දෙයක් නොකළ නොකර තමන්ගේ අතට බලය ගන්න උත්සාහ ගනිමින් ඉන්න පිරිසක්. මේ අය දෙමළ ජනතාවත් රවට්ටමින් ඉන්නේ. ඒ වගේ අයට තමයි පළාත් සභා අවශ්‍ය වෙලා තියෙන්නේ.ඔය පළාත් සභා ක්‍රමය අහෝසි කරල දැම්මොත් රටට ජනතාවට විශාල යහපතක් වෙනවා. එතකොට ඔය ගොඩනැඟිලි යාන වාහන පුළුවන් ජනතාවට ප්‍රයෝජනයක් තියෙන වැඩකට යොදවන්න. මේක ජනතාවට පටවපු අනවශ්‍ය බරක් විතරක් නෙවෙයි ජනතාව වෙනුවෙන් සංවර්ධන කටයුතු දියත් කරන්නත් බාධාවක් බවට අද පත්වෙලයි තියෙන්නේ.ඔය පළාත් සභාවලට පක්ෂව ඉන්න උදවිය කියන්නේ පළාත් සභාවලට දීපු බලය මදි කියලනේ. නමුත් දීපු බලයෙනුත් කිසිවක් නොකර ජනතාවගේ මුදල් ගසාකනව නම් තම බලය දෙන්නේ අහවල් දේකටද?පළාත් සභා අහෝසි කළොත් වෙන්නේ කුමක්ද?මේක සම්පූර්ණයෙන් අනවශ්‍ය ආයතනයක්. මේක ඉවත් කළා කියලා වෙන කිසිම අඩුවක් නැහැ. දුෂණ නම් අඩුවෙනවා. සංවර්ධන කටයුතු තව වේගවත් වේවි. මේව අපේ කරපිට පැටෙව්වෙත් ඉන්දියාවමනේ. නැතුව මේ රටේ කවුද පළාත් සභා කියල දෙයක් ඉල්ලුවේ. කවුරුවත් එහෙම ඉල්ලීමක් කළේ නැහැ.අපේ රට දියුණු කරන්න නම් ඔය පළාත් සභා නොවෙයි ආපහු යන්න තියෙන්නේ අර ගම් සභා ක්‍රමයට. ගමේ වැඩට ගමට බලය ලැබෙන ක්‍රමයට යන්න. ඒක සාර්ථක ක්‍රමයක් ලෙස කවුරුත් පිළිගන්නවනේ. එතන ජනතාවගේ වැඩ කරන්න ජනතාව පත්කළ නියෝජිතයෝ ඉන්නවා.ප්‍රාදේශීය සභාවලට කේවල ආසන ක්‍රමය අලුතින් පනතින් ක්‍රියාත්මක වෙනවනේ?නම මොකක් වුණත් කමක් නැහැ. පක්ෂ ලැයිස්තුවෙන් පත් කරන පුද්ගලයා නෙමෙයි ජනතාවගේ ඡන්දයෙන් පත්වෙන නියෝජිතයෙක් එතන ඉන්න ඕන. ඒ බැඳීම ජනතා නියෝජිතයා ඡන්ද දායකයා අතර ප්‍රජාතන්ත්‍රවාදී ක්‍රමයේ පැවැත්මට අත්‍යවශ්‍යයයි. බලය විමධ්‍යගත කළා කියනවනේ. නමුත් නැෙඟනහිර පළාත් සභාවට මුස්ලිම් කොන්ග්‍රසය වගේ පක්ෂ නාමයෝජනා දුන්න ඇතැම් පුද්ගලයන් පළාතේවත් නැති කොළඹ මහනුවර පුද්ගලයන්. ඒ පළාත්වල පුද්ගලයන්වත් නෙවෙයි.ආරක්ෂක ලේකම් තුමා පළාත් සභා අහෝසි කරන ලෙස ඉල්ලීමක් කරල තිබුණා?මම සම්පූර්ණයෙන් එකඟ වෙනවා ඒ මහත්මයත් එක්ක. මම මේක ජේ.ආර්.ටත් කිව්වා. 1987 දී ඔය සම්මුති අස්සන් කෙරුවොත් මේක ලේවිලක් වෙලා නතර වෙන්නේ කියලා මම ජේ.ආර්.ට කිව්වා. ඒ කිව් විදියටම වුණා. එදා ජේ.ආරුත් ඉන්දියාවේ බලයට බයවෙලා මේ සභා ගෙනාවේ. මම දන්නව මෙය ජේ.ආර්.ටවත් ඕන වුණ ක්‍රමයක් නෙවෙයි.මේ රටට ඕන නීතිගරුක, විනයගරුක සමාජයක්. අනිත් එක මන්ත්‍රීවරු තේරීමේදී බලන්න ඕනෑ නිපුණත්වය, කුසලතාව. කවුරු හරි ලස්සන මූණක් තියෙනව නම් දානවා. ඒ අතරේ පන්දම්කාරයෝ කුඩුකාරයෝ පාතාලයෝ හිටන් මේ පෙරහරේ අරගෙන යනවනේ.හොඳ නායකත්වයක් රටකට අවශ්‍යයි. මමත් මහින්ද රාජපක්ෂ මහත්මයට ඡන්දෙ දෙන්නේ තියන එකම විකල්පය නිසා. රනිල් වික්‍රමසිංහට මේක කරන්න බැහැ. ෆොන්සේකටත් බැහැ. ඔහු බලලෝභී කමින් එක එක දේ කියනවා. ආණ්ඩුව පෙරළන්න ඕන කියනවා.මේ ආණ්ඩුව පෙරළුවොත් මොකක්ද තියෙන විකල්පය. කාටද ආණ්ඩුවක් හදන්න පුළුවන්. ෆොන්සේකා ජනාධිපතිවරණයට ආවේ යූ.ඇන්.පී.ය, ජේ.වී.පී.ය, දෙමළ ජාතික සන්ධානය, මුස්ලිම් කොන්ග්‍රසය මේ තියන තරම් පක්ෂ එකතුකරගෙන. මේ අයට එක ප්‍රතිපත්තියක් තියෙනවද? ඒක මිනිස්සු අවබෝධ කරගෙන තමයි මහින්ද රාජපක්ෂ මහත්මයට හිතුවටත් වැඩියෙන් ඡන්දෙ දුන්නේ. ඒකනේ ඇත්ත කතාව. ෆොන්සේකා දුන්නේ නැති පොරොන්දුවක් නැහැනේ. ඕව කරන්න සල්ලිකෝ.යුද්ධෙන් පස්සේ රට නඟන්න ගෙන යන වැඩපිළිවෙළ ගැන මොකක්ද කියන්නේ.යුද්දෙ දිනන්න ගෙන ගිය වැඩපිළිවෙළ ගැන නම් සම්පූර්ණ ගෞරවය ජනාධිපතිතුමාට හිමිවෙනවා. වෙන පක්ෂයකට මීට වැඩිය හොඳ විකල්ප වැඩපිළිවෙළක් තිබුණ නම් ඡන්දෙ දෙන්න තිබුණා. එහෙම විකල්පයක් නැහැ. මගේ ඉල්ලීම ගම්වල, නගරවල පොඩි මිනිස්සුන්ගේ බඩගින්න ගැනයි. ඒක උතුරෙත් දකුණෙත් එකයි. ඒ ගින්න නැති කරන්න ප්‍රමාණවත් ලෙස ක්‍රියාකරන්න ඕනෑ.දෙමළ ඩයස්පෝරාව දෙමළ ජනතාවගේ ප්‍රශ්න විසඳන්න කියල කෑගහනවා?උතුරේ දෙමළ ජනතාවගේ වගේම දකුණේ දෙමළ ජනතාවගේ ප්‍රශ්න එකයි. මොකක්ද තියෙන වෙනස. පදවිය පැත්තට ගියත් උතුරට ගියත් දකුණට ගියත් ප්‍රශ්න එකයි. සිංහල බඩගින්න, දෙමළ බඩගින්න, මුස්ලිම් බඩගින්න කියල නැහැනේ.කාටත් ප්‍රශ්න එකයි. මේ ප්‍රශ්න විසඳන්න ඕනෑ. අධ්‍යාපනයට මීට වැඩිය සැලකිල්ලක් දක්වන්න ඕන. දැන් විශ්වවිද්‍යාලවලට සුප්‍රිම් උසාවිය කියල තියනවා තව 5000ක් වැඩියෙන් බඳවාගන්න කියලා. කොහෙද උගන්වන්න සුදුසු ගුරුවරු ඉන්නේ. හුඟ දෙනෙක් කෑ කෝ ගහන අයනේ ඉන්නේ. සුදුසු දක්ෂ අය බඳවාගන්න එපායැ. එහෙම අය සොයා ගන්න අවශ්‍යයි.නමුත් අපි කොහොමහරි අධ්‍යාපනය නඟාසිටුවීමේ ඉලක්කය සපුරාගන්න ඕන. උගත් බුද්ධිමත් පරපුරක් ඇතිකිරීම මත අපේ රටේ දියුණුව සම්පූර්ණයෙන් රඳා පවතිනවා කියල මා විශ්වාස කරනවා.සංවාද සටහනසරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>11</month>
      <day>04</day>
    </date>
    <link>http://www.silumina.lk/2012/11/04/_art.asp?fn=af12110413</link>
    <topic>චරු චුරු නැති පැහැදිලි ශ්‍රවණයකට එෆ් එම් නාළිකාවලට නව සංඛ්‍යාත</topic>
    <author/>
    <content>විදුලි සංදේශ නියාමන කොමිසමේ අධ්‍යක්ෂ ජනරාල් අනූෂ පැල්පිටඔබේ ප්‍රියතම ගුවන්විදුලි නාළිකාව ශ්‍රවණය කරන්නට දැන් බාධාවක් නැහැ. ඔක්තෝබර් 31 වැනිදා රාත්‍රි 12ට පෙර ඔබ ගුවන්විදුලිය සුසර කරන විට චර චර හ¼ඩින් සිදුවන බාධාවන්ට මුහුණ පාන්නට මෙයින් මතු අවශ්‍ය වන්නේ නැහැ. ඒ නොවැම්බර් මස 01 දා සිට නව සංඛ්‍යාත ඔස්සේ රටටම ඇසෙන පරිදි සියලු එෆ්.එම්. නාළිකා සංඛ්‍යාත අලුත් වූ නිසයි. මෙසේ නව සංඛ්‍යාත ලබාදීමට හේතුව කුමක්ද? එයින් ශ්‍රාවකයන්ට ඇති වාසි මොනවාද? අනාගතයේදී ගුවන්විදුලියට මෙන්ම රූපවාහිනියටත් වෙනස්කම් සිදුවනවාද? මේ පිළිබඳව විදුලි සංදේශ නියාමන කොමිසන් සභාවේ අධ්‍යක්ෂ ජනරාල් අනූෂ පැල්පිට මහතාගෙන් විමසමු.ගුවන් විදුලි නාළිකා සඳහා වන තරංග සංඛ්‍යාත වෙනස් කිරීමට ඔබ ආයතනය තීරණය කළේ ඇයි?ශ්‍රී ලංකාව තුළ එෆ්.එම්. ගුවන්විදුලි නාළිකා ශ්‍රවණය කිරීමට තිබුණු තාක්ෂණික බාධා අවම කරමින් ගුවන්විදුලි ශ්‍රාවකයින් සඳහා හොඳ ශ්‍රවණ තත්ත්වයක් ඇති කිරීමේ ජාතික ප්‍රතිපත්තියක් ඇති කළා. ඒ අනුව තමයි ගුවන්විදුලි සංඛ්‍යාත නැවත නිකුත් කිරීමේ වැඩපිළිවෙළට ශ්‍රී ලංකා විදුලි සංදේශ නියාමන කොමිසන් සභාව පියවර ගත්තේ.එවැනි තාක්ෂණික දෝෂ මඟින් ශ්‍රවණ තත්ත්වයට බාධා ඇතිවන්න මූලික හේතු මොනවාද?සමහර නාළිකා මඟින් අනුමත ප්‍රමාණයට වඩා විශාල සම්පේ‍්‍රෂක හෝ ඇන්ටෙනා භාවිතා කිරීම නිසායි අනිත් නාළිකාවලට බාධා ඇතිවන්නේ. මෙය හිතාමතාම නොකළා වුණත් එයින් ශ්‍රාවකයින්ටයි අවසන් වශයෙන් බාධා සිදුවුණේ.තාක්ෂණික වශයෙන් විග්‍රහ කළොත් ලෝක විදුලි සංදේශ සංගමයේ නිර්දේශ අනුව රේඩියෝ තරංග සඳහා ලබා දී ඇති පරාසය මෙගා හර්ට්ස් 87.5 සිට මෙගා හර්ට්ස් 108 දක්වා වනවා. රේඩියෝ යන්ත්‍ර නිෂ්පාදනය කරන්නේ ඒ තරංග සංඛ්‍යාත සඳහා සුසර කළ හැකි ආකාරයටයි. ඒ වගේ ම එක් නාළිකාවක සිට තවත් නාළිකාවක් සඳහා තිබිය යුතු සංඛ්‍යාත වෙනස කිලෝ හර්ට්ස් 400ක්. එකම නාළිකාවේ සංඛ්‍යාත දෙකක් අතර වෙනස කිලෝ හර්ට්ස් 300ක්. නමුත් පසුගිය කාලයේ ලබා දුන් නාළිකා එකිනෙක අතර සංඛ්‍යාත පරතරය කිලෝ හර්ට්ස් 100ක් 200ත් අතර වනවා. ඒ නිසයි එක නාළිකාවකින් අනිකට පහසුවෙන් බාධා ඇතිවුණේ.ඒ වගේම සමහර නාළිකා තමන්ගේ පරාසය අපගමනය වන ප්‍රමාණය වැඩි කරනවා. ඒ මඟිනුත් අනෙක් නාළිකාවලට බාධා ඇතිවනවා. මේ සියල්ල සිදුවුණේ නාළිකා අතර බරපතළ තරගකාරී තත්ත්වයක් ඇතිවී තිබෙන නිසයි.ශ්‍රවණ තත්ත්වයන්ට බාධා ඇතිවන බව හඳුනා ගන්නට ගත් පියවර මොනවාද?ගුවන්විදුලි නාළිකා සම්බන්ධව සංඛ්‍යාත නිකුත් කිරීමේ බලය තිබෙන්නේ අප ආයතනයටයි. ඒ නිසා නාළිකා හිමිකරුවන්ගෙන් වගේම ශ්‍රාවකයන්ගෙන් අපට විශාල පැමිණිලි සංඛ්‍යාවක් ලැබී තිබෙනවා. දිගු කාලයක් පුරා ඒ සඳහා ප්ලාස්ටර් විසඳුම් මිස සම්පූර්ණ විසඳුමක් ලබාගන්න අපහසු වී තිබුණා. මීට පෙර අධ්‍යක්ෂ ජනරාල්වරුන් ද මේ වෙනුවෙන් සෑහෙන උත්සාහයක් ගෙන තිබුණා.ප්‍රශ්නය විසඳීමට ඇති ප්‍රශස්තම ක්‍රමවේදය මෙයද?අප ක්‍රමවේද කිහිපයක් පිළිබඳ සාකච්ඡා පැවැත්වූවා. ඉන් එකක් වන්නේ නාළිකා 10ක් වත් අඩු කිරීම. නමුත් එය ප්‍රායෝගික නැහැ. අනෙක විෂය භාර අමාත්‍යවරයා ලෙස ජනාධිපතිතුමා උපදෙස් දුන්නේ තිබෙන නාළිකා වෙනස් නොකර විද්‍යාත්මක පදනමකින් විසඳන්න කියායි. ඒ අනුව සංඛ්‍යාත 5ක් හෝ ඊට වැඩියෙන් හිමිකර ගෙන තිබූ නාළිකාවලට දිවයින පුරා ශ්‍රවණය කිරීමට භාවිත වන සංඛ්‍යාත 2කුත් අනෙක් නාළිකාවලට දිවයිනටම ශ්‍රවණය වන එක් සංඛ්‍යාතයකුත් ලබාදීමට කටයුතු කළා. ඒ සඳහා විද්වත් කමිටුවක් වගේම අපේ ඉංජිනේරුවරුන් විශාල කැපවීමකින් කටයුතු කළා.මේ ක්‍රමයේ විශේෂත්වය කුමක්ද?මේ සංඛ්‍යාත බෙදී යාමේදී හැමවිටම නාළිකා දෙකක් අතර සංඛ්‍යාත පරතරය කිලෝ හර්ට්ස් 300ක් දක්වා වැඩිකර තිබෙනවා. එකම නාළිකාවට ලබා දෙන සංඛ්‍යාත දෙක අතර පරතරය කිලෝ හර්ට්ස් 200ක්.එවිට කරුණු දෙකක් ඉටුවෙනවා. එකක් නම් නාළිකා දෙකක් අතර පරතරය සියයට 50කින් වැඩිවෙනවා. ඒ නිසාම බාධා කිරීම් අවම වෙනවා. නිදසුනක් ලෙස ’සිංහ එෆ්.එම්’ සඳහා ලබා දී තිබෙන්නේ 88.6 සහ 88.8 යන සංඛ්‍යාත දෙකයි. ඒ දෙක අතර පරතරය කිලෝ හර්ට්ස් 200යි. එම නාළිකාවට කලින් තිබෙන ඊ එෆ්.එම්. මෙන්ම ඊට පසු ඇති ඉසිර රේඩියෝ සඳහා ලබා දී ඇත්තේ පිළිවෙළළින් 88.3 සහ 89.1 යන සංඛ්‍යාතයි. එවිට සිංහ එෆ්.එම්. සිට දෙපස ඇති නාළිකාවලට කිලෝ හර්ට්ස් 300ක වෙනස බැගින් තිබෙනවා.මෙයින් තව දෙයක් සිදුවෙනවා. යම් නාළිකාවක් හිතාමතා ම තමන්ගේ සම්ප්‍රේෂණය අධි බල කරනවා නම් මුලින්ම බාධාවන්නේ තමන්ගේම අනෙක් සංඛ්‍යාතයටයි. මෙය විද්‍යානුකූලව කළ බෙදීමක් නිසා එම ආයතනවලට තමන්ගේ සංඛ්‍යාත වෙනුවෙන් විනයක් පවත්වා ගැනීමට සිදුවෙනවා.මේ නව සංඛ්‍යාත ලබාදීමේ දී සාධාරණ ලෙස එම කටයුත්ත සිදු කිරීමට හැකි වුණාද?ඔව්. ඉතාම පැහැදිලිවම විනිවිදභාවයකින් යුතුවයි අප මෙය කළේ. විශේෂයෙන්ම නාළිකා හිමියන් සමඟ එකඟත්වයට පැමිණ මෙරට ප්‍රථම ගුවන්විදුලි සේවාව වූ ශ්‍රී ලංකා ගුවන්විදුලි සංස්ථාවට මුල් ස්ථානයත් ඉන්පසු ජනමාධ්‍ය අමාත්‍යාංශයෙන් බලපත්‍ර ලබාගත් අනුපිළිවෙළ අනුව ඒ ඒ නාළිකාවලටත් සංඛ්‍යාත බෙදා දුන්නා. එහිදී සියලු දෙනා දුන් සහයෝගයට මා මේ මොහොතේ ස්තුතිය ප්‍රකාශ කරනවා.රටටම ඇසෙන ලෙස සේවා සපයන්න ඔවුන්ට විකාශන පහසුකම් සැපයෙන්නේ කෙසේද?ශ්‍රී ලංකාව පුරා කුලුනු 6000ක් පිහිටුවා තිබෙනවා. ඕනෑම නාළිකාවකට තමන්ට අවශ්‍ය අයුරින් ඒ කුලුනුවලට තම සම්ප්‍රේෂණ යන්ත්‍ර සවිකරන්න අවස්ථාව තිබෙනවා.මේ සංඛ්‍යාත ලබා දුන් පසු ඒවායේ පූර්ණ හිමිකම නාළිකාවලට ලැබෙනවාද?මේ සංඛ්‍යාත මේ රටේ ජනතාවට අයිති දේවල්. ඒවා නිකුත් කරන්නේ වාර්ෂික පදනමක් මත කිසිම නාළිකාවකට අයිතියක් නෑ ඒවා වැරැදි ලෙස භාවිත කරන්න. ඒ වගේම ඒ සංඛ්‍යාත පරිපාලනය කිරීමේ බලතල විදුලි සංදේශ නියාමන කොමිසමට තිබෙනවා. ඒ නිසා නාළිකා මඟින් සංඛ්‍යාත නිසි ලෙස යොදාගෙන භාවිතා නොකළොත් ඒවා ආපසු ගන්න අපට පුළුවන්. අනවසර විකිණීම් ආදියට සම්බන්ධව සංඛ්‍යාත ආපසු ගැනීමට වැඩපිළිවෙළක් සකස් කරනවා. ඒ වගේම නීති විරෝධී කටයුතු කරන නාළිකාවල සංඛ්‍යාත ආපසු ලබා ගැනීමට අප කිසිසේත් පසුබට වන්නේ නැහැ.රූපවාහිනී නාළිකාවලටත් මේ වැනි නව ක්‍රමයක් ක්‍රියාත්මක කිරීමට සැලසුම් කර තිබෙනවාද?රූපවාහිනී නාළිකාවලට මෙය ක්‍රියාත්මක කිරීමේදී ප්‍රායෝගික ගැටලු රැසක් මතුවෙනවා. නමුත් රජය ප්‍රතිපත්තිමය තීරණයක් අරගෙන තිබෙනවා රටම ඩිජිටල් තාක්ෂණයට යොමු කරන්න. ඒ අනුව DVBT 2 තාක්ෂණයට යා යුතුයි කියන අරමුණ පෙරදැරිව ජනමාධ්‍ය හා තොරතුරු අමාත්‍යාංශය මඟින් ඒ පිළිබඳ අවශ්‍ය පියවර ගනිමින් තිබෙනවා.මේ තාක්ෂණයට මාරුවීමෙන් ඇතිවන වාසි මොනවාද?සාමාන්‍යයෙන් දැනට රූපවාහිනී සඳහා භාවිත වන සංඛ්‍යාතය වන්නේ මෙගා හර්ට්ස් 700 පරාසය. දැනට නාළිකා 22 සිට 58 පමණ දක්වා ප්‍රමාණයක් එයින් විකාශය කෙරෙනවා. DVBT 2 ක්‍රමයේ දී එක සංඛ්‍යාතයකින් නාළිකා 12-15ක් පමණ නැරඹීමට අවස්ථාව ලැබෙනවා.එවිට අනෙක් සංඛ්‍යාත ඉතිරි කරගෙන 4ටG තාක්ෂණය සඳහා ජනතාවට අඩු මුදලට පුළුල් පරාස (Broad Band) LTE ් ක්‍රමය යටතේ ලබා දෙන්න පුළුවන් වනවා.මහජනතාවට අඩු මිලට බ්‍රෝඩ්බෑන්ඩ් ලබාදීම වගේම මේ සංඛ්‍යාත විකිණීමෙන් රජයට විශාල ආදායමක් ලබාගන්නත් පුළුවන්. සාමාන්‍යයෙන් මේ සංඛ්‍යාත වෙන්දේසි කිරීමේදී මුලිකව බිලියන 6ක් 8ක් අතර ඉන්පසු වරකට බිලියන තුන පමණ බැගින් වසරක් පාසා ආදායම් ලබාගන්න පුළුවන්.මේ වන විට 4G තාක්ෂණය ආරම්භ කර තිබෙනවා නේද?අප දැනට 4G තාක්ෂණය ආරම්භ කර තිබෙනවා. නමුත් ඒ සඳහා මෙගා හර්ට්ස් 2300 හා 1800 පමණයි භාවිත වන්නේ.මේ වන විට රටේ සමස්ත රූපවාහිනී හා ගුවන්විදුලි නාළිකා ගණන කීයද?රූපවාහිනී නාළිකා 23යි. ගුවන්විදුලි නාළිකා 45යි.අලුත් ක්‍රමය යටතේ නව ගුවන්විදුලි නාළිකා ආරම්භ කරන්නට පුළුවන්ද?කිසිසේත්ම බැහැ. මේ ක්‍රමය යටතේ ආයේ අලුත් නාළිකාවලට දෙන්න තරංග නැහැ. යම් විදිහකින් අලුත් නාළිකාවක් ආරම්භ කළ හැකි වන්නේ තිබෙන නාළිකාවක් අවලංගු වීමේදී පමණයි.අලුත් සංඛ්‍යාත සමඟ ගුවන්විදුලි නාළිකා මෙසේය.87.6, 87.8 – ලයිට් එෆ්එම්, 88.1 – රන් එෆ්එම්, 88.3 – ඊ එෆ්එම්, 88.6, 88.8 - සිංහ එෆ්එම්, 89.1, 89.3 – ඉසිර රේඩියෝ, 89.6 - සිටි එෆ්එම්, 89.8 -සිටි එෆ්එම් / ගැමි දිරිය, 90.1 – පිරෙයි එෆ්එම්/ වයඹ/ යාපන ප්‍රාදේශීය සේවය, 90.4, 90.6 - වෙට්රි එෆ්එම්, 90.9, 91.1 - ෂා එෆ්එම්, 91.4- අලෙයි, 91.7, 91.9 - ස්වදේශීය සේවය (සිංහල), 92.2, 92.4 - දෙරණ එෆ්එම්, 92.7 – වයි එෆ්එම්, 93, 93.2 - ගෝල්ඩ් එෆ්එම්, 93.5, 93.7 – ලක්හඬ එෆ්එම්, 94 – වී.අයි.පී. රේඩියෝ, 94.3, 94.5 - වෙළඳ සේවය, 94.8, 95 -නෙත් එෆ්එම්, 95.3 – මැක්ස් රේඩියෝ, 95.6, 95.8 –රිදම් එෆ්එම්, 96.1, 96.3 – හිරු එෆ්එම්, 96.6 – කිරුළ එෆ්එම්, 96.9 – කිස් එෆ්එම්, 97.1 -රියල් රේඩියෝ 97.4 – ඉංග්‍රීසි සේවය, 97.6 – ඉංග්‍රීසි/දඹාන / කොත්මලේ ප්‍රජා ගුවන්විදුලි සේවය, 97.9 - සී.අයි.ආර්. (චීන ගුවන්විදුලිය), 98.2, 98.4 - සියත එෆ්එම්, 98.7, 98.9 - සන් එෆ්එම්,, 99.2 – ටී.එන්.එල්. රේඩියෝ, 99.5, 99.7 - රෙඩ් එෆ්එම්, , 100, 100.2 - ශ්‍රී එෆ්එම්, 100.5 – රන් එෆ්එම්, 100.8, 101 – යර්ස් එෆ්එම්,, 101.3, 101.5 - බෞද්ධයා ගුවන්විදුලිය, 101.8 - සෙත් එෆ්එම් (මීගමුව) / ටීඑන්එල් රේඩියෝ, 102.1, 102.3 - ස්වදේශීය සේවය (දෙමළ), 102.6, 102.8 – වසන්තම් එෆ්එම්, 103.1 – ග්ලෝබල් රේඩියෝ, 103.4, 103.6 - සූරියන් එෆ්එම්, 103.9, 104.1 - ශක්ති එෆ්එම්, 104.4 – රන්ගිරි ශ්‍රී ලංකා, 104.7, 104.9 - ටෙන්ඩරල්, 105.2, 105.4 – ලක්විරු, 105.7 – රන්ගිරි ශ්‍රී ලංකා, 106, 106.2 – ලක් එෆ්එම්, 106.5, 106.7 - සිරස එෆ්එම්, 107 – වී එෆ්එම්, 107.3 , 107.5 – රුහුණු / රජරට / කඳුරට / ඌව/ විදුල/ ක්‍රීඩා/ සේවය, 107.8 - දෙමළ සේවය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2012</year>
      <month>11</month>
      <day>04</day>
    </date>
    <link>http://www.silumina.lk/2012/11/04/_art.asp?fn=af1211041</link>
    <topic>‘නීලම්’ ළඟට ඇවිත් අපට කළ විපත්</topic>
    <author>නිහාල් පී. අබේසිංහ</author>
    <content>සුළි සුළං ඇතිවෙන හැටිමේ දවස්වල ලංකාවට විතරක් නෙමේ මුළු ලෝකෙටම වැස්ස. ලංකාවේ දිස්ත්‍රික් 18 ක ජනතාව 13000 ක් විතර දැඩි ලෙස පීඩාවට පත් වෙලා. ලංකාවේ වැස්සටත් අමෙරිකාවේ වැස්සටත් චීනයේ වැස්සටත් ප්‍රධාන හේතුව වෙලා තිබෙන්නේ සුළි සුළං කුණාටු හා පීඩන අවපාත යි. සුළි සුළං, සුළි කුණාටු පීඩන අවපාත ඇතිවන්නේ කොහොමද කියා අපි බලමු.සුළි සුළඟක් යනු පරමානු බෝම්බයකටත් වඩා අධික ශක්ති ප්‍රමාණයක් තිබෙන්න පුළුවන්, සෑම විටම ස්වාභාවික ආපදා රැසක් ඇති කරන කාලගුණ වෙනස් වීමක්. පොළොවේ යම් තැනක පීඩනය අනෙක් ප්‍රදේශවලට වඩා අඩුවීම නිසා සුළි සුළඟක ආරම්භය සිදුවෙනවා.පසුව එයට සූර්ය ශක්තිය හා ගුප්ත තාපය මගින් ශක්තිය ලැබී අඩු පීඩන ප්‍රදේශයක් පීඩන අවපාතයක් හා සුළි සුළඟක් බවට ක්‍රමයෙන් පත් කරනවා. සුළි සුළං වර්ධනය වීම සාගර කිහිපයකට පමණක් සීමා වී තිබෙනවා. එයට හේතුව සුළං සුළං ඇති වීමට අවශ්‍ය සාධක සම්පූර්ණ වන්නේ ඒ සාගර ප්‍රදේශවලින් පමණක් වීමයි. භූගෝලීය පිහිටීම, තාප ශක්තිය, උෂ්ණත්වය වැනි සාධක මත අඩු පීඩන ප්‍රදේශයක් ඇති වූ අවස්ථාවක පීඩන අඩුවෙන ප්‍රදේශය අවට විශාල පීඩන අනුක්‍රමණයක් ඇතිවෙනවා. මෙහිදී වැඩි පීඩන ප්‍රදේශවල සිට අඩු පීඩන ප්‍රදේශවලට සුළං හමා එනවා. ඉන් බාහිර ප්‍රදේශවලිනුත් මේ අඩු පීඩන ප්‍රදේශයට සුළං එනවා. එය සුළි සුළඟ ආරම්භයක්. පසුව එය තම කේන්ද්‍රය වටා අධික වේගයෙන් කරකැවෙමින් ගමන් කරනවා.කාලගුණ විද්‍යා දෙපාර්තමේන්තුවේ අධ්‍යක්ෂ ජනරාල් එස්.එච්. කාරියවසම් මහතා පවසන පරිදි ලංකාවේ මෙවැනි සුළි සුළං සුළි කුණාටු වැඩිපුර ඇතිවන්නේ බෙංගාල බොක්කේ අඩු පීඩන ප්‍රදේශයක් ඇතිවී ආරම්භ වන පීඩන අවපාත නිසයි. එම පීඩන අවපාතය පසුව බස්නාහිරට ගමන් කර ආරාබි මුහුදට යනවා. එවිට තමයි අපේ රටේ උතුරු නැඟෙනහිර, උතුරු මැද ප්‍රදේශවලට එහි බලපෑම් ඇතිවෙන්නේ.ඊට පසු මේ පීඩන අවපාතය, ගැඹුරු පීඩන අවපාතයන් සුළි සුළං හා දැඩි සුළි සුළං බවට පත්වෙන්න පුළුවන් බවයි කාරියවසම් මහතා කියන්නේ.හිටපු කාලගුණ විද්‍යා අධ්‍යක්ෂ ජ්‍යෙෂ්ඨ කාලගුණ විද්‍යාඥ කේ.ආර්. අභයසිංහ මහතා පවසන පරිදි ඔක්තෝබර් අග නොවැම්බර් හා දෙසැම්බර් මාසවලදී බෙංගාල බොක්කේ අඩු පීඩන අවපාත වලින් අරඹන සුළි සුළං අපේ රටට ආපදා රැසක් ඇති කිරීමට ඉඩකඩ තිබෙනවා. මීට පෙර 1913 සිට ම අපේ රටට ඇති වූ සුළි සුළං පිළිබඳව අවධානය යොමු කළොත් ඒ සියල්ල ඇති වුණේ ඔක්තෝබර් නොවැම්බර් දෙසැම්බර්වල බව පේනවා. ඒ අනුව ‘නීලම්’ සුළි කුණාටුව ගියත් ඉදිරි මාස දෙක තුළ අපේ රටට යළිත් සුළි කුණාටු සුළි සුළං එන්න ඉඩ තිබෙනවා.යම් ප්‍රදේශයක සුළි සුළඟක් ඇතිවීමට නම් භෞතික විද්‍යාත්මක කරුණු කීපයක් සම්පූර්ණ කළ යුතුයි. විශාල මුහුදු ප්‍රදේශයක උෂ්ණත්වය සෙන්ටිග්‍රේඩ් අංශක 27 ට වසා වැඩිවීම. ඉන් ප්‍රධාන කරුණයි. ඊට අමතරව වායු ගෝලයේ සංවහන ධාරා ඇතිවීම සිදුවිය යුතු ය. තවත් විදියකට කිව්වොත් අන්තර් නිවර්තන අභිසාරි කලාපයක් ඒ ප්‍රදේශයේ වර්ධනය විය යුතු ය. සිරස් දිසාවට හමන සුළංවල එකිනෙක මට්ටම් අතර සුළං වේගය ඉතා අඩු විය යුතුයි.පසුගිය දිනවල ශ්‍රී ලංකාවට සුළි කුණාටු තත්ත්වයක් ඇති වුණෙත් ඒ අනුව තමයි. පසුගිය දවස්වල තිබුණු රස්නය නිසා බෙංගාල බොක්ක අවට ඉන්දියන් සාගර ප්‍රදේශයත් රත්වෙලා තිබුණා. ලංකාවේ උතුරු නැඟෙනහිර උතුරු මැද වයඹ ප්‍රදේශවලට ඉහළින් අන්තර් නිවර්තන අභිසාරි කලාපයක් ද වර්ධනය වී තිබුණා. ඒ අනුව තමයි අඩු පීඩන ප්‍රදේශයක් අපේ රටේ උතුරු පැත්තේ වර්ධනය වුණේ. ඒ අඩු පීඩන ප්‍රදේශය ඊළඟට පීඩන අවපාතයත්, ගැඹුරු පීඩන අවපාතයත් සුළි කුණාටුවක් හා ඉන්පසු සුළි සුළඟක් ලෙස වර්ධනය වෙමින් තිබුණා. පසුව එය බෙංගාල බොක්කේ සිට බස්නාහිරට ඇවිත් අරාබි මුහුද දෙසට ගමන් කළා. අපට වඩාත් ආපදා ඇතිවන්නේ මේ ගැඹුරු පීඩන අවපාත නැත්නම් සුළි සුළං බෙංගාල බොක්කේ ඇති වී බස්නාහිර දෙසට ගමන් කිරීමේදීයි.සුළි සුළඟක් ඇතිවෙන්නේ මුලදී පැවසූ සාධක අනුව යම් ස්ථානයක අඩු පීඩනයක් ඇති වීම නිසයි. මේ අඩු පීඩන ප්‍රදේශයට තවත් හිරු එළිය මගින් රත්වී තවත් ශක්තිය ලැබුණු විට ඒ අඩු පීඩන ප්‍රදේශය පීඩන අවපාතයන් බවට පත්වෙනවා. එය අවපාතයක් වන විට සුළං වේගය පැයට කිලෝමීටර් 31 - 40 අතර වෙන්න පුළුවන්. ඊට පස්සෙ අර මුලින් පැවසූ භෞතික තත්ත්ව අනුව තවදුරටත් මේ පීඩන අවපාත ගැඹුරු පීඩන අවපාතයක් බවට පත්වීම සිදුවෙන්න පුළුවන්. එවිට එහි මධ්‍යයේ සුළං වේගය පැයට කිලෝමීටර් 50 සිට 51 දක්වා වෙන බවයි කාලගුණ විද්‍යාඥයන් පවසන්නේ.ඊට පස්සේ තමයි මේ පීඩන අවපාතයන් තවදුරටත් සූර්ය රශ්මිය මගින් ශක්තිය ලැබී සුළි සුළඟක් බවට පත්වෙන්නේ. සුළි සුළඟක වේගය පැයට කිලෝමීටර් 02 සිට 88 දක්වා වැඩිවෙන්න පුළුවන්. ඊට පස්සේ චණ්ඩ සුළි සුළං කියලත් එකක් ඇතිවීමට ඉඩකඩ තිබෙනවා. එහි මැද සුළං වේගය පැයට කිලෝමීටර් 89 සිට 117 දක්වා වෙනවා. එය තත්පරයකට මීටර් 32 ක විතර සුළං වේගයක් බවයි කේ. ආර්. අභයසිංහ මහතා පවසන්නේ.සුළි සුළං හටගන්නා ස්ථාන අනුව ඒවාට විවිධ නම් පාවිච්චි වෙනවා. ඒ අනුව උතුරු හා දකුණු ඉන්දියානු සාගරයේ එනම් අපේ කලාපයේ ඇතිවෙන සුළි සුළං හා වාසුළි හඳුන්වන්නේ නිවර්තන වාසුලි(ඊපඪනඪජචත) ලෙසයි. පැසිපික් සාගරයේ ඇතිවෙන සුළි සුළං හා වාසුලි ‘ටයිපූනන්’ (ඊපඪනඩධධද) යනුවෙන් ද අත්ලාන්තික් සාගරයේ හටගන්නා වාසුළි හරිකේන් (ඩ්චපපඪජචදඥ) යනුවෙන් ද ඕස්ටේ‍්‍රලියාවේ හා අවට මුහුදේ හටගන්නා සුළි සුළං හා වාසුළි විල් විලි(ඹඪතත ඹඪතතඪ) යනුවෙන් ද හැඳින්වෙනවා.අපේ ප්‍රදේශවල එනම් ඉන්දියන් සාගරයේ ඇතිවෙන නිවර්තන වාසුළි ජූලි සිට නොවැම්බර් දක්වා තමයි තිබෙන්නේ.උතුරු පැසිපික් සාගරයේ නැඟෙනහිර ප්‍රදේශයේ මැයි සිට නොවැම්බර් දක්වා ද, දකුණු ඉන්දියානු සාගරයේ නොවැම්බර් සිට අප්‍රේල් දක්වාත් සුළි සුළං ඇතිවෙන්න පුළුවන් කියලා ලොව ප්‍රකට කාලගුණ විද්‍යාඥයන් පවසා තිබෙනවා.කාලගුණ විද්‍යාඥ කේ.ආර්. අභයසිංහ මහතා පවසන පරිදි ශ්‍රී ලංකාව හරහා පසුගිය සියවස ඇතුළත ප්‍රධාන සුළි සුළං 14 ක් ගමන් කර තිබෙනවා. ඉන් 1978 නොවැම්බර් 23 ඇති වූ සුළි සුළඟින් උතුරු නැඟෙනහිර ප්‍රදේශවලට විශාල විනාශයක් වුණා. එදින රාත්‍රි 7 ට මඩකළපුවෙත් රට ඇතුළතට ආ මේ සුළි සුළඟ මගින් උතුරු නැඟෙනහිර ප්‍රදේශවල මිනිස් ජීවිත 915 ක් පමණ බිලි ගත්තා. මිලිමීටර් 300 ක වැස්සක් ඒ පැත්තට වැස්සා. ලොකු ගංවතුරක් උතුරු නැඟෙනහිරට ඒ කාලේ ඇති වුණා. නිවාස දේපොළ වගා විනාශ වීම් හුඟක් සිදුවුණා. මීට අමතරව 1907, 1922, 1969 හා 1978, 1992 හා 2000 වසරවල හටගත් සුළි සුළං නිසා උතුරු නැඟෙනහිර ප්‍රදේශවලට බොහෝ අලාභහානි සිදු වී තිබෙනවා.කාලගුණ විද්‍යා දෙපාර්තමේන්තුවේ නිලධාරීන් පවසන පරිදි 2000 දෙසැම්බර් මස 20 වැනිදා සවස 4 ට ත්‍රිකුණාමලය වෙරළ තීරයට පැමිණ අලුයම 5 ට පුත්තලම මන්නාරම වෙරළ තීරයෙන් ඉන්දියාවට ගිය සුළි සුළඟ ද උතුරු නැෙ¼ඟනහිර ප්‍රදේශවලට ආපදා රැසක් අති කර තිබෙනවා. පැය 13 ක් අපේ රටේ කැරකැවුණු මේ සුළි සුළඟ නිසා මිනිස් ජීවිත 10 ක් විනාශ වී 50000 කට පමණ උන් හිටි තැන් අහිමි වුණා. මෙහි සුළං වේගය පැයට කිලෝමීටර් 180 ක් වුණා.ඒ සමඟම 1913 දෙසැම්බර් 15, 1919 දෙසැම්බර් 30 1922 නොවැම්බර් 28, 1931 දෙසැම්බර් 9 හා 22 යන දිනවල ද ලංකාවට සුළි සුළං බලපා තිබෙනවා, 1964 දෙසැම්බර් 22 සවස 6 ට ත්‍රිකුණාමලය අසලින් සුළි සුළඟක් රට ඇතුළට ඇවිත් ලොකු විනාශයක් කරල ගිහින් තිබෙනවා. 1966 නොවැම්බර් 9 වැනිදා පෙරවරු 11 ට මුලතිව් අසලින් ද, 1967 දෙසැම්බර් 6 වැනිදා පෙරවරු 6 ට ත්‍රිකුණාමලය හා මඩකලපුව වෙරළ අසලින් ද 1992 නොවැම්බර් 12 වැනිදා සවස 2.30 ට පොතුවිල් අසලින් ද අපේ රටට සුළි සුළං ඇතුළු වී තිබෙනවා. මේවා පිළිබඳව සියලු වාර්තා කාලගුණ විද්‍යා දෙපාර්තමේන්තුව සතුයි.මේ දිනවල ඇමෙරිකාවේ සැන්ඩි සුළි කුණාටුවක් හමා යනවා. වොෂිංටන් නගරයත් දැන් ජලයෙන් යටවුණා. මීට හරියටම වසර 14 ට පෙර 1998 ඔක්තෝබර් 26 සිට නොවැම්බර් 4 දක්වා මධ්‍යම ඇමෙරිකාවේ මේ වගේ ම සුළි සුළඟක් ඇති වී තිබෙනවා. එසේම ඇමෙරිකාවේ ලක්ෂ 20 කට වැඩි ජනකායක් අවතැන් වී කෝටි ගණන් වටිනා දේපළ විනාශ වුණා. ඒ සුළි සුළං හඳුන්වන්නේ ‘විල් විලි’ නමිනි. එවැනි සුළි සුළඟක් අමෙරිකාවට 1992 දීත් ඇති වුණා.මේ දිනවල පවතින වැසි අධික කාලගුණ තත්ත්වය නිසා රටේ සියලුම ගංගාවල ජල මට්ටම ඉහළ නැඟෙමින් පවතිනවා. ඉහළ කොත්මලේ දොරටු 3 ක් වාන් දමලා. ලක්ෂපාන මාඋස්සාකැලේ ජලාශ වාන් දමනවා. කැලණි ගඟ උතුරලා ගිං ගඟේ කළු ගඟේ ජල මට්ටම ඉහළ ගිහින්. අධික වැස්ස නිසා රටේ දිස්ත්‍රික්ක 18 ක තද සුළං හා ගංවතුර ඇතිවෙලා. මධ්‍යම කඳුකරයේ නායයෑම් ඇතිවීමේ ඉඩකඩක් තිබෙන බව ජාතික ගොඩනැඟිලි පර්යේෂණ සංවිධානය අනතුරු අඟවා තිබෙනවා.අපේ රටේ කඳුකරයට හා දකුණු වෙරළබඩ ප්‍රදේශවලට පසුගිය දිනවල මහ වැස්සක් ලැබුණු එක ඇත්ත. ඒත් ඒ වැස්සටම නෙමේ මේ ගංවතුර නායයෑම් ඇතිවුණේ. මූලික අධ්‍යයන ආයතනයේ අධ්‍යක්ෂ මහාචාර්ය සී. බී. දිසානායක මහතා පවසන්නේ මෙරට වැඩිපුර නායයෑම් හා පිටාර වතුර ඇතිවීමට ප්‍රධාන හේතුව අවිධිමත් ඉඩම් පරිහරණය නිසා බවයි. අද අපේ රටේ අධි සංවේදී කලාපවලත් අංශක 34 කට හැඩයක් ඇති බෑවුම්වලත් ගෙවල් හැදීම වගා කිරීම වැඩිවෙලා තිබෙනවා. ඒ නිසා තමයි මේ ස්වාභාවික ආපදාවලින් වන හානිය වැඩිවෙලා තිබෙන්නේ.මේ රටේ දැන් සිදුවෙන කාලගුණ වෙනස්කම් අනුව නියඟය හෝ වැස්ස අන්තයටම ඇති වෙනවා. ඒ අනුව අපේ රටේ සීතල තත්ත්වය ඉදිරි ජනවාරි මාසයේ දී උග්‍ර තත්ත්වයට පත්වෙන්න ඉඩ තිබෙනවා. මහාචාර්යවරයා පවසනවා.පාරිසරික පර්යේෂක හේමන්ත විතානගේ මහතා පවසන්නේ කොළඹ නාගරික ප්‍රදේශවල තිබුණු ඇළවල් හාරා ප්‍රතිසංස්කරණය කිරීම නිසා කොළඹ තවම ලොකු ගංවතුර තත්ත්වයක් ඇතිවී නැති බවයි. කෙසේ වුවත් මේ ගලන වැස්ස පොළොවට උරාගන්නේ නැත්නම් ප්‍රශ්න ඇති වෙන බවයි විතානගේ මහතා පවසන්නේ. කෙසේ වුවත් අපේ රටෙත් ලෝකයේ අන් රටවලත් නියඟය උග්‍ර ලෙස ඇතිවීමක් නිසා මෙන්ම වැස්ස අන්තයටම වැඩිවීමත් නිසා ජනතාවට හුඟක් ප්‍රශ්න ඇති වෙනවා. මේ වගේ කාලගුණ විපර්යාසවලට හේතුව පොළොව රත්වීම හා දේශගුණ විපර්යාස ඇතිවීමයි.” හේමන්ත විතානගේ මහතා පවසනවා.පේරාදෙණිය විශ්ව විද්‍යාලයේ භූ විද්‍යා මහාචාර්ය කපිල දහනායක මහතා පවසන පරිදි නායයෑම් ඇතිවීමට ඉවක් බවක් නැතිව වන විනාශය ප්‍රධාන කරුණක් වෙලා. අද අපේ රටේ විශාල සංවර්ධන කටයුතු රැසක් ඇතිවෙලා. නමුත් ඒ කටයුතුවලදී භූ විද්‍යාඥ උපදෙස් සලකන්නේ ඉතා අවම ලෙසයි. ඒ ගැන අවධානය යොමු කළ යුතුයි. ඒවා නැතිව වැරැදි විධියට සංවර්ධන කටයුතු සිදුවීම් නිසා සංවර්ධන කටයුතු හරියට කෙරෙන්නේ නැහැ. කඳු ආශි‍්‍රත ප්‍රධාන පාරවල් හදන විට විශේෂයෙන් භූ විද්‍යාඥයන්ගේ උපදෙස් ලබාගත යුතු වෙනවා.පසුගිය දිනවලදී 28 වැනිදා සිට අපේ රටේ පැවතුණේ ආපදා තත්ත්වයකුයි. සිකුරාදා වන විට මේ නිසා මරණ 7 ක් සිදුවී පුද්ගලයන් 30000 ක් පමණ පීඩාවට පත්වී තිබෙනවා.මේ “නීලම්” නිසා ප්‍රධානව විපත් ඇතිවී ඇත්තේ ගම්පහට, කොළඹට, කළුතරට හා මුලතිව්වලටයි. නිවාස 4100 ක් පමණ විනාශ වීමටත් මේ ‘නිලම්’ හේතුවක් වෙලා. මේ දිනවල රටේ සියලුම ගංගාවල ජල මට්ටම ඉහළ යමින් පවතිනවා. ඉහළ කොත්මලේ ජලාශයේ ජල මට්ටම 88% ක් වෙලා, වාන් දමලා. රාජාංගණය වැව සියයට 69.7 ක් පිරිලා, මාවුස්සාකැලේ සියයට 72 ක්ද කාසල්රි ජලාශය සියයට 77 ක්ද පිරිලා තිබෙනවා. කලාවැව සියයට 60 ක් පිරිලා තිබෙන බව වාර්තා වෙනවා.වාරිමාර්ග දෙපාර්තමේන්තුවේ වැව් හා ජලාශ අතරින් 100% ක් ජලය ලැබී ඇත්තේ එනම් වාන් දමන තත්ත්වයට පත්වී ඇත්තේ වැව් පහක් පමණයි. වාරිමාර්ග දෙපාර්තමේන්තුව යටතේ පාලනය වන වැව් හා ජලාශ 71 ක් ජලාශ 23 කට පමණක් සියයට 60 කට වඩා ජලය තිබෙනවා. ඒ සමඟම මෙරට මධ්‍යම ප්‍රමාණයේ වැව් හා ජලාශ 18 ක් පමණ වාන් දමමින් පවතින බව වාරිමාර්ග අමාත්‍යාංශය පවසනවා. මධ්‍යම ප්‍රමාණයේ වැව් 14 ක් පිහිටා තිබෙන්නේ අනුරාධපුර දිස්ත්‍රික්කයේයි.කෙසේ වුවත් මෙච්චර වැස්සත් වික්ටෝරියා, රන්දෙනිගල, රන්ටැඹේ ජලාශවල ජල මට්ටම සියයට 33 කට වඩා ඉහළ ගිහිල්ලා නැහැ.කාලගුණ විද්‍යා අධ්‍යක්ෂ ජනරාල් එස්. එච්. කාරියවසම් මහතා පවසන පරිදි ඔක්තෝබර් 31 නොවැම්බර් පළමුවැනිදා යන දිනවලදී බස්නාහිරට වැඩිපුර වැස්ස ලැබුණේ ‘නීලම්’ චණ්ඩ මාරුතයේ වක්‍ර අහිතකර බලපෑම් නිසයි. ‘නීලම්’ චණ්ඩ මාරුතය ඉන්දියාවට ගියත් ඒ දෙසට යන සුළං නිසා ශ්‍රී ලංකාව ඉහළ අහසේ වැහි වලාකුළු ඇති වෙනවා. ඒ නිසයි මේ පසුගිය දිනවල වැස්ස වැඩි වුණේ.” කාලගුණ විද්‍යා අධ්‍යක්ෂ ජනරාල්වරයා පවසනවා.මේ අතර ජාතික ගොඩනැඟිලි පර්යේෂණ සංවිධානයේ නායයාම් අංශ ප්‍රධානී ආර්. එම්. එස්. බණ්ඩාර මහතා පවසන්නේ මේ දිනවල දකුණු හා බස්නාහිර පළාත්වල කණ්ඩි කඩා වැටීම් හා ඉවුරු කඩා වැටීම් බහුලව සිදුවීමට ඉඩ ඇති බවයි. මේ අතර කඳුකර පළාත්වල සියලු මාර්ගවල ගල් කඩා වැටීම් හා පස් කඩා වැටීම් ඇතිවීමේ ඉඩකඩක් තිබෙනවා. ඒ නිසා ඒ මාර්ගවල ගමන් කිරීමේ දී පරෙස්සම් වන ලෙස අනතුරු අඟවා තිබෙනවා. දැන් අපේ රටේ සියලුම අභ්‍යන්තර ගුවන් ගමන් නවතා දමා තිබෙනවා. නුවරඑළියේ පාසල් වසා දමා ආරක්ෂිත පියවර අරන්. විවිධ ප්‍රදේශවල කඳු කඩා වැටීම් නිසා මහාමාර්ග හා දුම්රිය මාර්ග අවහිර වෙලා තිබෙනවා. රටම මේ අයුරින් ආපදා වලට ලක්වන්නේ පොළොව රත්වීම හා කාලගුණ විපර්යාස අපේ රටටත් බලපෑමේ වක්‍ර ප්‍රතිඵලයක් නිසා බවයි. මහාචාර්ය කපිල දහනායක මහතාත් පවසන්නේ.නිහාල් පී. අබේසිංහකර්තෘට ලියන්න | මුද්‍රණය සඳහා</content>
  </post></root>