<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=cr1404208</link>
    <topic>පොත් පුවත්</topic>
    <author/>
    <content>පොත් පුවත්කර්තෘ - මහාචාර්ය චන්දිම විජේබණ්ඩාරමිල - රු. 275ප්‍රකාශනය - මරදානේ සමයවර්ධන පොත්හල (පෞද්) සමාගමමෙය සත්‍ය නිර්මල බුදුදහමත් ඒ තුළින් මිනිසාට ලැබිය හැකි විමුක්තිය පිළිබඳවත් පැහැදිලි ආකාරයෙන් සරල ලෙස ගැඹුරු විස්තරයක් ගෙන එන පොතකි. පොතෙහි මුල් පරිච්ඡේද තුළින් බුදුරජාණන් වහන්සේ පිළිබඳවත් උන්වහන්සේ උත්කෘෂ්ට වන්නේ මක් නිසා ද යන්න පිළිබඳවත් පැහැදිලි විස්තරයක් ගෙන එනු දක්නට ලැබේ.එයින් අනතුරුව මිනිසා පිළිබඳව බෞද්ධ සංකල්පය විස්තර කෙරෙන අතර මානව සමාජයේ විකාශය ද බෞද්ධ සමාජ ආකල්ප ආදිය පිළිබඳව ද මාතෘකා කීපයක් යටතේ විස්තර දක්වා ඇත.කර්තෘ - බළන්ගොඩ ආනන්ද මෛත්‍රෙය හිමිමිල - රු. 200ප්‍රකාශනය - අධ්‍යාත්මික මිතුරොඅති පූජ්‍ය බළන්ගොඩ ආනන්ද මෛත්‍රෙය මහ නාහිමියන් විසින් 1939 දී ‘සිංහල බෞද්ධයා’ පුවත්පතට කොටස් වශයෙන් රචනා කළ මේ නවකථාව මුද්‍රණයෙන් නිකුත් වන්නේ ප්‍රථම වතාවටය. සමකාලීන ශාසන තත්ත්වයත් භික්ෂු සමාජයත් තියුණු විවේචනයකට ලක් කරන මේ නවකතාව මහ නාහිමියන් යථාර්ථවාදී නවකතාව පිළිබඳ තබා තිබූ විශ්වාසය පිළිබිඹු කරන්නකි.කර්තෘ - සෝමසිරි පෙරේරා බෝදරගමගේමිල රු. 250.00ප්‍රකාශනය - ගොඩගේ සමාගමේ ප්‍රකාශනයකි.දේශපාලනය පිළිබඳ විග්‍රහයක් කෙරෙන ගණ්ඩතීන්දු ජාතක කතාව ඇතුළු ජාතක කතා කීපයක් සරළ සිංහල සදැස් කවියෙන් පළ කොට ඇති කෘතියකි.පරිවර්තනය - ඇම්.ඩී. අතුලවංශමිල - රු. 170.00ප්‍රකාශනය - ඈපා පොත්හල හා මුද්‍රණ සමාගමඇලෙක්සැන්ඩර් ඩුමා ගේ ‘The Black Julip’ නවකතාවේ සි‍ංහල අනුවාදයකි. විශේෂයෙන් යොවුන් පාඨකයන් ඉලක්ක කොට පරිවර්තනය කළ මෙයින් විදේශීය ‍කෘතීන් පිළිබඳව යොවුන් පාඨකයන් තුළ දැනුම වැඩිවෙයි. පරිවර්තනය සරල බසින් ලියාතිබීම විශේෂයකි.කර්තෘ - ප්‍රියංකා අමරතුංගමිල - රු.490ප්‍රකාශනය - සරසවි ප්‍රකාශකයෝවැළලී ගිය සුන්දර මතක සටහන් රැසක් අවුස්සා කතුවරිය විසින් ලියන ලද මේ කතාව එක්තරා පුවත්පතක කොටස් වශයෙන් පළවූවකි. කතුවරිය මෙය තමා විඳි හා ආදරය කළ සොබාදහම් අපූර්වත්වය සිතුවම් කරන්නට දැරූ ව්‍යායාමයකැයි පවසන්නීය. වෙනස් ගනයේ ආදර කතාවකි.කර්තෘ - මංජුල සේනාරත්නමිල - රු. 490ප්‍රකාශනය - සරසවි ප්‍රකාශකයෝනව මානයක කෙටිකතා පහක එකතුවකි. මේ දීර්ඝ කෙටිකතා නවකතාවක් සේ රසවිඳිය හැකි ය‍. නවකතා කීපයක් ලියා ඇති කතුවරයාගේ මේ කෙටිකතා කීපය අතරින් නිහැඬියාව, හා ‍රම්‍ය ආදරය කෙටිකතා විශේෂයෙන් අගය කළ යුතු ය.කර්තෘ - ගුණරත්න ඒකනායකමිල - රු. 480ප්‍රකාශනය - නිපුන් ප්‍රකාශකයෝඉංග්‍රීසීන්ට අප රට යටත්වූ මුල් කාලය පසුබිම් කරගත් මෙම නවකථාව ඔවුන් අප රට සූරා කෑ අන්දමත් මිෂනාරීන් බෞද්ධයන් ඔවුන්ගේ ආගමට බඳවා ගත් අන්දමත් නොයෙකුත් දූෂණයන් කරමින් සංස්කෘතිය විනාශකරමින් පාලනය ගෙන ගිය ආකාරයත් විමර්ශනය කරන්නකි.කර්තෘ - ඩී. බී. දසනායකමිල - රු. 250ප්‍රකාශනය - කර්තෘ ප්‍රකාශනයකිමානව සමාජය මුහුණදෙන සමාජ, ආර්ථික, දේශපාලනික, සංස්කෘතික හා ආධ්‍යාත්මික ගැටලු පිළිබඳ විවරණය කරමින් එම දුක් පීඩා අවම කර ගැනීමේ පුද්ගල හා සමාජ දර්ශනයක් අපි කෝටිපතියෝ ග්‍රන්ථයෙන් කතුවරයා ඉදිරිපත් කරයි.දෘෂ්ටි වාදයන්ගෙන් ඔබ්බට සමාජය හා පුද්ගලයා රැගෙන යන අපි කෝටිපතියෝ සමාජ ආර්ථික සංවර්ධනයෙන් හා මානව දයාවෙන් පිරීගිය නව ශිෂ්ටාචාරයක බලාපොරොත්තු සමාජය තුළ ගොඩනන්වයි. පරිණාමවාදයේ සිට නූතන ආගම, සංස්කෘතිය, දේශපාලනය හා පරිපාලන ව්‍යුහයේ ප්‍රතිසංස්කරණ හා සමාජ ප්‍රාග්ධනය ගොඩනැංවීම කෙරෙහි ද සුවිශේෂී අවධානයක් කතුවරයා විසින් යොමුකර තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=cr1404209</link>
    <topic>සමන් වික්‍රමාරච්චිගේ විචාරය කොයිබටද?</topic>
    <author>සංලාප - රූපාන්ති බුලත්සිංහල</author>
    <content>සමන් වික්‍රමාරච්චිගේ විචාරය කොයිබටද?සාහිත්‍ය විචාරයක් කිරීමේදී එයින් කෙතරම් දුරට ලේඛකයාට සාධාරණයක් ඉටුවේද? එයින් ලේඛකයා මන්දෝත්සාහීවෙයිද?තමන්ගේ කෘතියට කෙතරම් ආකාරයේ සාධාරණයක් ඉටුවේද? විචාරකයාගේ සැබෑ මෙහෙවර සිළුමිණ සාහිත්‍ය විචාරක සමන් වික්‍රමාරච්චි මහතාගේ විචාරයෙන් ඉටුවේද? යන්න පිළිබඳ ලේඛකයන් පළ කළ අදහස් ඇසුරෙන් සැකසුණු ලිපියකි මේ.නව විචාරවාදයේ ඇසුර ඔහුට තියෙනවා  එරික් ඉලයප්ආරච්චිසාහිත්‍ය විචාර ක්ෂේත්‍රය ලෝක මට්ටමින්ම පසුගිය දශකය තුළ අතිවිශාල වෙනස්කම්වලට භාජනය වුණා. සාහිත්‍ය සාහිත්‍ය ලෙස විචාරය කරන අතරේම එය දර්ශන වාදයට,මනෝ විශ්ලේෂණය හා දේශපාලනයට වඩවඩාත් විවෘත වුණා. විචාර සංකල්පවල පමණක් නොව විචාරයට භාජනය කළ හැකි සාහිත්‍ය කෘතියක අන්තර්ගත කරුණු පිළිබඳ පුළුල් මට්ටමක් ඇති වුණා. සාම්ප්‍රදායික විචාරයේදී නිහඬව සිටින කාරණා ඉදිරිපත් කිරීමේදී පවා කතාකිරීමට විචාරකයන්ට අවශ්‍ය මෙවලම් ලැබුණා.සමන්වික්‍රමාරච්චිගේ විචාරය තුළ මේ නව විචාරවාදයේ දීප්තිය තියෙනවා. පසුගිය කාලය තුළ භාෂාවේ දාර්ශනික පදනම සම්බන්ධයෙන් විශාල විප්ලවයක් ඇති වුණා. ඒකට මුල් වුණේ ෂෝෂියල් කියන වාග්විද්‍යාඥයා, මේ භාෂාවේ දර්ශනවාද‍ය තුළ සිදුකළ වෙනස තේරුම් නොගෙන නව විචාරය තේරුම් ගන්න බැහැ.සමන්වික්‍රමාරච්චිගේ විචාරයේ සුවිශේෂතාවය තේරුම් ගන්න වෙන්නේ දැනට පවතින මිතුරු සංග්‍රහ විචාරය, සතුරු සංහාර විචාරය, සියල්ල අගය කරන ප්‍රජාතන්ත්‍රවාදී විචාරය සහ සාහිත්‍ය තීන්දු තීරණ පිළිබඳව නැවත නිගමන ඉදිරිපත් කිරීමේ විචාරය සහ ශුද්ධවාදී භාෂා විචාර, වගේ ඒවාට එරෙහිව මතු වුණු විචාරයක් හැටියට තමයි, මං මේ විචාරය දකින්නේ.න්‍යාය විතරයි හරය නැහැ  ලීලානන්ද වික්‍රමසිංහවිචාරයක් කියන්නේ සෑම පුද්ගලයෙක්ටම වැටහෙන්නක් කියලා තමයි මං දකින්නේ. ඒත් සමන් වික්‍රමාරාච්චි මහත්තයාගේ විචාරවලදී න්‍යායාත්මක තත්ත්වය වැඩියි. බොහෝ ලේඛකයන්ගේ පොත් පරිහාසයට ලක්වෙන අවස්ථාවක් ලෙස මෙය දකින්න පුළුවන්. විචාරකයා කියන්නේ ලේඛකයාගේ පෙර මඟ දකින්නෙක් විය යුතුයි. ලේඛකයා නිෂේධ ලෙස ප්‍රතික්ෂේප කරන විචාරකයෙක් නිසා ලේඛකයා මන්දෝත්සාහී තත්ත්වයකට පත්වෙන්න පුළුවන්. විචාරය කිරීමේදී ප්‍රාදේශීය ලේඛකයන්ට නිසි තැනක් හිමි වන්නේ නැහැ.විචාරය කිරීමේදී පුද්ගල අධිකාරීත්වයක් තියෙන බව පැහැදිලිව ඔප්පු වෙනවා. මේ ඒකපාර්ශ්වීය විචාරයන්ගේ තුලනාත්මක බවක් ඇතිවෙලා නැහැ. ඒක ලේඛකයාගේ පැත්තෙන් බැලුවොත් ලේඛකයාට සිදුවන්නේ අසාධාරණයක්. විචාරකයන්ගෙන් සිදුවිය යුත්තේ පොදු මතයක් පිළිබඳ එළිදරව් කිරීමක් වෙන්න ඕනේ. සමන් මහත්තයාගේ විචාරයෙන් සිදුවන්නේ න්‍යාත්මක උද්දීපනයක් පමණයි. ලේඛකයාගේ කෘතිය පිළිබඳ අගය කිරීමක් සිදුවන්නේ නැහැ. මෙයින් ලේඛකයාගේ කෘතියේ වටිනාකම වැඩිවෙන්නේ නැහැ.බටහිර කුණුකන්දල් ඔහුගේ නව්‍යවාදයයිපරාක්‍රම කොඩිතුවක්කුබීටල්ස් කණ්ඩායමේ ජෝජ් හැරිසන් ලොව කැලඹූ ගීතයක් ගැයුවා (LIVING IN THE MATERIAL WORLD) කියලා.ද්‍රව්‍ය ලෝකයේ ගිලී සිටි‍න්නේ. ද්‍රව්‍ය ලෝකයක ගල් වෙනවා. මගේ පැතුම මෙතනින් පැන යන්නයි. ක්‍රිෂ්ණ දෙවිඳුගේ කරුණා මහිමෙන්.අර ගීතයේ විමුක්තියේ හඬ යටපත් කොට බටහිර කුණුකන්දල් නව්‍ය වාදයක් ලෙස මෙරට සාහිත්‍ය භූමියේ ගොඩනැඟුවේ සමන්වික්‍රමාරච්චි ඇතුළු එක්ස් කණ්ඩායමයි. මුඩුව ගිය විශ්වවිද්‍යාල විචාරය නිසා ඉඩක් ලැබූ මොවුන් විචාර පත්තරවල ප්‍රදර්ශන කුටි බවට පත් වුණා.වික්‍රමාරාචිචිගේ සාහිත්‍යය විචාරයේ ඇත්තේ අන්කිසිවක් නොව ඔහු ජවිපෙ තුළින් ලබාගත් වෛරයේ ජානය පමණයි. එය මානසික රෝගී ලිවීමක්. මොවුන් කරන්නේ නිර්මාණාත්මක විචාරයක් නොව ප්‍රොයිඩ්ගෙන් හෙළුව වසා ගැනීමයි. ප්‍රොයිඩ්ට එරෙහි ප්‍රවාදයත් නව දැනුම් ලෝකය තුළ බිහිවී ඇති බවත් මොවුන් දන්නේ නැහැ.සමන් වික්‍රමාරච්චි කවි විචාරයකදී ලිව්වා,'' මොනිකා කවියෙන් කරන්නේ ස්ත්‍රිත්වය විකුණා ගැනීමයි. පරාක්‍රම කරන්නේ කම්කරුවන් විකිණීමයි කියා." මේ ප්‍රකාශයට එරෙහිව අධිකරණයට යාමට අප දෙදෙනා නිතිවේදීන් හා සාකච්ඡා කළාහම ඔවුන් පෙන්වා දුන්නේ ලංකාවේ අධිකරණයේ ස්වාභාවය අනුව එවැනි පියවරකට යෑම නිෂ්ඵල බවයි. සංස්කෘතික සාහිත්‍ය ඉතිහාසයක් ගැනීමේ පැරිෂුට්කාරයන් හිතන්නේ තමන්ට නවකතා ගැන අවසාන තීන්දුවක් දිය හැකියි කියලා. '' මගේ අම්මා සංස්කෘතික ස්ත්‍රියක්'' කියා වරක් සමන් සිළුමිණ සංවාදයකදී කියා තිබුණා. පුත්‍රයා නම් එම සංස්කෘතිය කුමක් ද කියා හොඳින් පෙන්වාදී තිබෙනවා. කාන්තාවකගේ කන්‍යා චරිතය ගැන කතා කරන හැමවිටම මොහුට ඕනෑ පෑනෙන් එය සිදුරුකර දැමීමයි.ඉකුත් සිළුමිණ විචාරයක දී අනුරසිරි හෙට්ටිගේ මහතා ගේ කෙටිකතා විචාරය කරමින් මොහු කියා ඇත්තේ තමා මවන චරිත ගැන අනුරසිරිවත් නොදන්නා බව කියාය. මෙයා හිතන්නේ ප්‍රොයිඩ්ගේ මතවාදය සියල්ල තේරුම් කර දියහැකි පරම විග්‍රහයක් කියලමයි. ඔහු ලියන්නේ තමාටමයි. පාඨකයාට තේරුම් ගැනීමට නොවෙයි.'' මම ලියමි. ඇද්ද? ‍" මේ යෙදුම් පවා නයාල් ලුසී වැනි බටහිර නූතන විචාරකයන්ගේ යෙදුම්ය. අද ලොව සිදුවන දැනුම් විප්ලවයේ රමණීය ඥානධාරා මේ යුගයට ගලා එනතුරු මොවුන්ගේ හොල්මන්වලට තව ටික් කාලයක් ලැබේවි.විචාරකයෙක් නොවනඩු තීන්දු ලබාදෙන්නෙක්  සේන තෝරදෙණියමේ පුද්ගලයාගේ විචාර ගැන මං මිට කලින් සෑහෙන්න ලියලා තියෙනවා. ඒවා පාඨකයන්ට මතක ද කියලා මං දන්නේ නැහැ. ඒවා නැවත මතක් කළ යුතුයි කියලත් මං හිතන්නේ නැහැ. මේ පුද්ගලයා වෘත්තියෙන් නඩුකාරයෙක් වුවත්, මොහු දරුණු අකාරයේ භූමිකා ගැටුමකට පත්ව ඇති ආකාරය පෙනෙන්න තියෙනවා. ඉංග්‍රීසියෙන් මෙය හඳුන්වන්නේ (ROLE CONFLICT) මෙයට හොඳම උදාහරණ කළමනාකරණයෙන් පෙන්වාදිය හැකි බව මං ඒ දවස්වල දිනමිණ මංසල සාහිත්‍ය අතිරේකයට ලිව්වා.ඔහු තෝරාගතයුත්තේ සාහිත්‍ය විචාරය කිරීම නොවෙයි නඩු සඳහා විනිශ්චය දීම. මොහු විචාරය කරන්නේ සාහිත්‍ය විචාරකයෙකු ආකාරයට නොව නඩු තීන්දු දෙන ආකාරයටයි. ඔහු කරන්නේ විචාරය කිරීමක් නෙවෙයි තීන්දු දීමක්. අනෙක් දෙය මා දකින විදිහට ඔහු විචාරය කරන්නේ සම්පූර්ණ පොත පත කියවා නෙවෙයි. ඔහු කරන්නේ තමන් දන්නා න්‍යාය නැමැති සපත්තුව ගැළපෙන ආකාරයට සාහිත්‍ය කෘතියක් බැස්සවීමයි. ආණ්ඩුවේ පුවත්පතක මෙබඳු විචාරයක‍යකු තමන්ගේ නිල විචාරකයා ලෙස තබා ගැනීම කරන්නේ ඇයි කියලා මට හිතෙනවා.ඔහු ප්‍රිය කරන පිරිසක් ඉන්නවා. ඒ පුද්ගලික මිත්‍රකම් උඩ ඔහුගේ විචාරත් සිදුවෙනවා. ඔහුගේ විචාරවල අන්තගාමී අසාධාරණ බවක් තියෙනවා. ඒ වගේම ඔහු වෙනුවෙන් පෙනී සිටින්නේ, කලකදී ඔහුගෙන්ම බැට කාපු අද සිළුමිණ නිලවිචාරකයා වීම නිසාම, ස්වර්ණ පුස්තක සමීක්ෂක මණ්ඩලවල සිටින නිසාම, වාසි ප්‍රයෝජන ලබාගැනීමට තැත් කරන ලේඛිකාවන් පිරිසක් පමණයි.ලිපියට දෙන ඉඩ වැඩි කළ හැකිද?උපුල් ශාන්ත සන්නස්ගලමා දන්නා තරමට මගේ සමාජයේ සිළුමිණ පුවත්පත මිලදී ගැනීමට ප්‍රධාන හේතුවක් වන්නේ සමන් වික්‍රමාරච්චිගේ විමර්ශනය. එය කියවීම සඳහාම පුවත්පත මිලදී ගන්නා පාඨක ප්‍රජාවක් ඉන්නවා. මේ ප්‍රජාව පොදු රුචිකත්වයක් කියලා විනිශ්චය කරන මහා ප්‍රජාව නොවන්න පුළුවන්. එයින් ඒ විචාරය අවතක්සේරුවට ලක් වෙන්නේ නැහැ.ලංකාවේ පුවත්පත්වල ඉතා හොඳ විචාර පළවෙනවා. ඒ වගේම හොඳ විචාර ලියන අතළොස්සක් ඉන්නවා. හැබැයි සතිපතා විචාර ලියන එකම විචාරකයා සමන් වික්‍රමාරච්චි විතරයි. මේ විචාරය සම්බන්ධයෙන් අඩුවක් දකින්නේ පුවත්පත දෙන ඉඩ ප්‍රමාණයයි. ඉතා හොඳ විචාරයක් ලියන්න හෝ ග්‍රන්ථයක් ගැඹුරින් විචාරය කිරීමට ප්‍රමාණවත් ඉඩක් නොවේ මේ ඉඩ ප්‍රමාණය.දැනට සිළුමිණ පුවත්පතේ ශාස්ත්‍රීය අතිරේකය තුළශාස්ත්‍රීය යැයි නම් කළ හැකි එකම විචාරය සමන් වික්‍රමාරච්චි මහතාගේ විචාරය පමණයි. ඉඩ ප්‍රමාණය තව ටිකක් වැඩි කර දිය හැකි නම් එය ප්‍රඥාවන්තයන් වෙනුවෙන් කරන මෙහෙවරක්. ලංකාවේ අධ්‍යයනය කරන්නන් හා හදාරනන් විසින් ඉල්ලා සිටින දැනුම ඒ විචාරයේ අන්තර්ගතයි.හොඳ ද නරක ද කියන්න මං ඉක්මන් වෙන්නේ නැහැකැත්ලින් ජයවර්ධනවිචාරකයෙක් කිසියම් කෘතියක් සම්බන්ධයෙන් කරන විමර්ශනයක් ගැන පසුවදනක් සපයන්න ලේඛකයෙක් ඉදිරිපත් වෙන්න ඕන ද කියන එක මට නම් ප්‍රශ්නයක්. ඔබේ ප්‍රශ්නයට පිළිතුරු සැපයීමත් මාව තරමක් දුරට ව්‍යාකුල කළා වගේ හැඟෙන්නේ ඒකයි. ලේඛකයෙක් කිසියම් කෘතියක් සමාජගත කළාට පස්සේතමන්ට හැඟෙන දැනෙන විදිහට ඒක ගැන කියන්න, ලියන්න, විචාරකයාටත්, පාඨකයාටත් සමාන අයිතියක් තියෙනවා. ලෝකෙ භින්නරුචිකයි. සෑම කෙනෙක් තුළම යම් අපේක්ෂාවක් තියෙනවා. කැමැත්තක් තියෙනවා. නිර්මාණකරුවාට වගේම විචාරකයාටත් ඒක පොදුයි. කොහොම වුණත් විචාරය , විචාරක් වශයෙන් දකින්න ලේඛකයාට ශක්තිය තියෙන්න ඕනෙ කියලයි මං විශ්වාස කරන්නේ.සමන් වික්‍රමාරච්චි මහතාගේ විචාර සම්බන්ධයෙනුත් ඉහතින් කී හැමදේම වලංගුයි. සිංහල සාහිත්‍ය නිර්මාණ දිහා සමන් වික්‍රමාරච්චි මහතා සෙසු විචාරකයන්ට වඩා වෙනස් මානයකින්, වෙනස් කෝණයකින් බලන බව පේනවා. ඒක සාධනීය ද නිෂේධනීය ද කියන්න මං ඉක්මන් වෙන්නේ නැහැ. ඒ ගැන කියන්න කිසිවෙක් ඉක්මන් වියයුතුයි කියලත් මට හැඟෙන්නේ නැහැ.විචාරය ලේඛකයාට ධෛර්යයක් විය යුතු යැයි සමහරු කියනවා. සමහරවිට ඒක වෙන්නේ විචාරය ප්‍රශස්තියක් වුණොත් වෙන්නැති. ඒත් විචාරය ප්‍රශස්තියක් වියයුතු නෑ. විචාරයට ඔරොත්තු දීමේ හැකියාවක් නැති තැන ලේඛකයකුත් නැහැයි කියලයි මට හිතෙන්නේ. හැබැයි විචාරයේදී ලේඛකයා පිළිබඳ පෞද්ගලික කරුණු සාකච්ඡා විය යුතු නෑ.තමාට එරෙහිව එළිදුටු විචාරවලට පිළිතුරු සපයන්න සාහිත්‍යවේදී ඩබ්ලිව්. ඒ සිල්වා මහතා දීර්ඝ කාලයක් ගත කළා. මේ වැය වූ කාලය නිසාම එතුමාට තමාගේ ජීවිතයේ අවසාන වසර විස්සේදී පමණ හොඳ නිර්මාණයක් එළි දක්වන්නත් බැරි වුණා. මේ හේතුවෙන් ඩබ්ලිව්. ඒ. සිල්වා මහතාට වගේම සිංහල සාහිත්‍ය ක්ෂේත්‍රයටත් කිසියම් පාඩුවක් වුණ බවයි මගේ අදහස.කොහොම වුණත්, ලේඛකයාට විචාර දරාගැනීමේ හැකියාවක් නැත්නම් ඔහුට දුර ගමනක් යන්නට බැහැ.ඔහු සමාජය නොමඟ යවන්නෙක්  මහාචාර්ය සුනන්ද මහේන්ද්‍රමේ කාලයට නොගැළපෙන විචාරක‍යෙක්. යක්ෂයා සාහිත්‍යයේ කේන්ද්‍රගත කළා වැනිය. විචාරය යනු මෙය නොවේ. වෘත්තියෙන් විනිශ්චකාරයෙක් වුවත් විනිශ්චය පිළිබඳ ඉගෙනගත්බවක් පෙනෙන්නට නැත. සමාජය නොමඟ යවන සුලුතීරු රචනාවකි. බටහිර සාහිත්‍ය අඩුවෙන් කිය වූබව පැහැදිලිව පෙනේ. සමාජය යහමඟ යවන ගුණාත්මකබවක් තීරු රචනාවක ලක්ෂණ මේ මඟින් පිළිබිඹු නොවේ.එකම විචාර මිනුම් දඬු හැම කෘතියටම අදාළ නැහැ  ජ්‍යෙෂ්ඨ මහාචාර්ය කුලතිලක කුමාරසිංහසෑම සාහිත්‍ය කෘතියක්ම එකම විචාර පදනමකින් විවරණය කිරීමට පෙලඹීම යුක්ති යුක්ත යැයි පැවැසිය නොහැකියි. මනෝවිශ්ලේෂණ විචාර ක්‍රමය අනුසාරයෙන් විවරණය කළහැකි සාහිත්‍ය කෘතිසේම, විවරණය කළ නොහැකි සාහිත්‍ය කෘතින් ද තිබෙනවා. විචාරකයාගේ එක් මූලික අධ්‍යයනයක් විය යුත්තේ සාහිත්‍ය කෘතියෙන්ඉස්මතු වී පෙනෙන මූලික අංගෝපාංග පාදක කරගෙන උචිත විචාර ක්‍රමයක් භාවිතා කිරීමයි. එහෙත් සමන් වික්‍රමාරච්චි මෙකල බටහිර ප්‍රචලිත ජැක් ඩෙරීඩා, ජැක් ලේකාන් බඳු දාර්ශනිකයන්ගේ හා චින්තකයන්ගේ දාර්ශනික සිද්ධාන්ත ඔස්සේ සාහිත්‍ය කිරීමට පෙළඹීමයි. මේ ඔස්සේ ඔහු විසින් කරන ඇතැම් සාහිත්‍ය විචාර අතිශයෙන් අගය කළ හැකියි. එහෙත් සමහර සාහිත්‍ය කෘතිඅරභයා ඉදිරිපත් කරන අදහස් වලට එකහෙළා එකඟ විය නොහැකියි.එසේ වුවත් සාහිත්‍ය විචාරය හා සසඳන වර්තමාන විචාර ප්‍රවණතා පිළිබඳ අවදි මනසකින් යුක්තව බුද්ධිමත් විචාරකයකු ලෙස සමන්වික්‍රමාරච්චි නොපැකිලිව හඳුන්වා දියහැකිය. ඔහු ඇතැම් විට සාහිත්‍ය කෘතිවල අසාධනීය අංශ කෙරෙහි පමණක් සැලකිලිමත් වී නිර්දය ලෙස විචාරයට ලක් කරන අවස්ථා දක්නට ලැබේ. විචාරකයකු බොහෝදුරට සාහිත්‍ය කෘතියක සාධනීය අංශයත් අසාධනීව අංශයත් තුල්‍යය කරමින් විචාර විශ්ලේෂණය ගැඹුරු කරයි. ලේඛකයා අගය කරමින් දුර්වලතා පෙන්වාදීමෙන් මධ්‍යස්ථව ගුරුකුල අත්තුකංසායෙන් බැහැරව උපේක්ෂාශීලීව ඉදිරිපත් කළයුතුයි.සමන්ගේ විචාරවලට මං කැමැතියිආරියතිලක පීරිස්සමන් වික්‍රමාරච්චිගේ විචාර කලාව අමුතු මඟක් ඔස්සේ කරන දෙයක්. නූතනයට අවශ්‍ය එවැනි විචාර කලාවක්. බටහිර විචාර කලාව වර්තමාන විචාර කලාවට පාදක කරගැනීමට සමන්ට හැකි වෙලා තියෙනවා. බාත් කියලා තියෙනවා කෘතිය නැවත කියවන්න කතුවරයාඅමතක කරලා කියලා.සමන් මේ කාර්යය නැවත ඉටු කරමින් කෘතිය නැවත කියවනවා. යල්පැන ගිය විචාර කලාවක් අදට ගැළපෙන්නේ නැහැ. මේ නිසා මං නම් සමන් ගේ විචාර කලාවට කැමැතියි.මම ඔහුගේ ලිපි කියවන්නේ නැහැ  ලියනගේ අමරකීර්තිඒක ගැන කතාකරන්න මම කැමැති නැහැ. හොඳ නරක කියන්න මං දිගටම කියවන එකක් වෙන්න එපායැයි. මං නිතරම කියවන දේවල් අතර සමන්වික්‍රමාරච්චි මහතාගේ ලිපිය නැහැ. ඒ නිසා මට කියන්න දෙයක් නැහැ.සංලාප - රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=ay1404201</link>
    <topic>පේරාදෙණියේ පරිසර සබඳතාව හරි හැම්බරයි</topic>
    <author> අරුණි මුතුමලී</author>
    <content>අප ආචාර්ය චරිත හේරත් හඳුනා ගන්නේ ජනමාධ්‍ය හා තොරතුරු අමාත්‍යාංශයේ වත්මන් ලේකම්වරයා වශයෙනි. ඒ ගමන ඔහු එන්නේ 1994 දී පේරාදෙණිය විශ්ව විද්‍යාලයෙන් ප්‍රථම උපාධිය ලබාගෙන ඉන් වසර දෙකකට පසු එහි ම ආචාර්යවරයකු ලෙස සේවය කර, පසුව චීනයේ සිචුවාන් විශ්ව විද්‍යාලයේ පළමුවැනි පශ්චාත් උපාධියත්, ඇමරිකාවේ ඔහායෝ විශ්ව විද්‍යාලයෙන් දේශපාලන න්‍යාය හා දර්ශනය පිළිබඳ දර්ශනපති උපාධිය හැදෑරීමෙන් ලද දේශපාලන දැනුම නිසාය.කේම්බ්‍රිජ් ඇතුළු අන්තර්ජාතික මට්ටමේ විශ්ව විද්‍යාල රැසකටත් අන්තර්ජාතික සම්මේලනවලටත් ශ්‍රී ලංකාව වෙනුවෙන් අධ්‍යයන පත්‍රිකා සපයා ඇති ඔහු පොදු රාජ්‍ය මණ්ඩලීය නායක සමුළුවේ මාධ්‍ය අනු කමිටුවේ සභාපතිධූරය හොබවමින් අප රට අන්තර්ජාතික පිළිගැනීමකට ලක් කිරීමට දෙස් විදෙස් මාධ්‍ය මෙහෙයවීමට ද සමත් විය. 2005 වසරේ ජනමාධ්‍ය හා ‍ප්‍රවෘත්ති අමාත්‍යංශයේ ජ්‍යෙෂ්ඨ උපදේශක ලෙස සේවය කළ ඔහු ශිෂ්‍ය සමයේ සිටම පරිසර දේශපාලනය පිළිබඳ දැක් වූ උනන්දුවේ ප්‍රතිඵලයක් ලෙස 2010 වසරේ මධ්‍යම පරිසර අධිකාරියේ සභාපතිධූරයට පත් විය.රට රටවල පරිසර අත්දැකීම් බහුල ඔහු මෙරට දුටු ලස්සනම තැන හඳුන්වන්නේ මෙසේය.“මම මෙතෙක් ගිය කිසිම රටක අපේ ‍රටේ වගේ වටපිටාවක් දකින්න ලැබුණේ නැහැ. ළඟදි ගියා උරුගුවයි රටට. එහි ප්‍රධාන නගරයේ සිට සැතපුම් එකසිය පනහක් පමණ දුර ප්‍රදේශයකට අපට යන්න සිදු වුණා. ඒත් ඒ ගමනෙදිවත් මෙහෙ තරම් සුන්දරත්වයක් මට දැනුණේ නැහැ.”එසේ සිය රට ගැන අභිමානයෙන් කතා කළ ආචාර්ය චරිත හේරත් සිය දෑසින් මෙතෙක් දුටු ලස්සනම තැන ගැන චිත්‍රයක් අප ඉදිරියේ මවන්නට වූයේ මෙසේය.“ ඕනෑම කෙනෙකුට කවදා හෝ යම් මොහොතක අධ්‍යාත්මික වශයෙන් දැනෙන්න ගන්නවා, හොයනවා අප ජීවත්වන්නේ කුමන හේතුවක් නිසාද? කියලා. එහෙම හිතුණු කෙනෙක් පේරාදෙණිය සරසවි බිමට ඇවිත් ඒ පරිසර සෞන්දර්යය හරියට වින්දොත් ඒ පුද්ගලයාට දැනේවි ජීවත්වීමට හේතුව හමුවුණා කියලා. ”සිය අධ්‍යාපනයේ තෝතැන්න තමන් දුටු ලස්සනම තැන බවට පත් වූ ප්‍රධානතම හේතුව එසේ පැවසූ ඔහු කෙමෙන් කෙමෙන් අතීත සැමරුම් ඔස්සේ පේරාදෙණි සරසවි භූමිය පුරා සැරිසරන්නට විය.“විශ්ව විද්‍යාලය පිහිටි භූමියේ විවිධ පැති විවිධ පරිසර අත්දැකිම් ගේනවා. විශේෂයෙන් හන්තාන කන්ද පැති ගණනාවකින් එක එක වෙලාවට එකඑක විදිහට දැකුම්කලු දසුන් මවනවා. උදේ පාන්දරට හන්තානට වැටෙන හිමිදිරි එළිය හැමදාම මවන්නේ අලුත් චිත්‍රයක්. අද වලාකුළු, තව දවසක වැස්ස, ඊළඟ දවසේ වැස්ස නැතිවත් අඳුරුයි. ඒ වගේමයි තවත් දවසක මීදුමෙන් වැහිලා. සමහර දාට හිරිකඩ වැස්ස. ශාස්ත්‍ර ගවේශනයට සුදුසු භූමියකි කියන තැනින් එහාට ගිහින් බැලුවොත් මේ දේවල් නිරන්තර විඳින්න පුළුවන්.”ඒ සමඟම ඔහුට කල්පනා වූයේ කවියන් දුටු සරසවි බිමය. ඔහු එය තමන්ගේ ම වූ ක්‍රමයකට අර්ථ දක්වන්නට විය.“ සිරි ගුණසිංහ මහත්මයා වරක් ලීවා ‍පේරාදෙණි නියඟය කියලා 71 කැරැල්ල ගැන කවියක්. ඒක නොවිය හැකි දෙයක් නිසයි ඔහු එහෙම ලීවේ. ඒ කියන්නේ අසම්මතයක්. පේරාදෙණියට කවමදාවත් නියඟයක් එන්න බැහැ. ඒ තරම් ජීවයෙන් පිරිලා.සමහර කවියන් කීවා වගේ තුන් මහලින් සැදි සරසවි බිම කියන්නේ මහවැලි ගඟ, තැනිතලාව, හන්තාන කන්ද කියන ස්ථර තුන කියලයි මට හිතෙන්නේ. සොබා දහම විසින්ම නිර්මාණය කර තිබෙන ඒ තල තුන එකවර දකිනකොට ඇතිවන පරිසර සම්බන්ධතාව හරිම ආදරණීයයි, හැඟුම්බරයි. අනෙක ඒ ස්ථර අතර තිබෙන අවකාශය, හිස්බව. ගඟ හා කන්ද අතර නිර්මාණය වූ හිස් තැන සුන්දර මනසකට ඉඩ දෙනවා. ඒ නිස්කලංක දසුන් ජීවිතයට, ජීවත් වීමට ආශාවක් ඇති කරනවා. ඇත්තෙන්ම කීවොත් ජීවිතයට ජීවය දෙන්නේ මේ සොබා දහම.”ඉන් පසු ඔහු ඒ ස්ථර එකින් එක ගෙන විස්තර කරන්නට වූයේ චිත්‍රයක් දෙස බලා එහි අරුත කියන්නකු සේය.“ගඟ එකපැත්තකට ගලාගෙන යනවා. තැන්නේ සරසවි සිසු සිසුවියන් තවපැත්තක ගමන් කරනවා. කන්ද වෙනත්ම ස්වරූපයකින් පෙනී සිටිනවා. ජලය, ගස්කොළන්, කුරුල්ලන් ආදී සතුන් හා මිනිසුන් කියන පරිසරයේ ප්‍රධානතම සාධක හතර තමතමන්ගේ විවිධ වූ අරමුණුවලට ගමන්කරනවා. ”“ඊළඟට මේ දේවල් පෙනෙන විවිධ රාමු තිබෙනවා. හන්තානේ සිට පහළ දකින විටත්, ගලහ පාරේ සිට ඉහළ බලන විටත්, මහවැලි ගං ඉවුරේ සිට සරසවි බිම දෙස බලද්දීත් දකින ආකාර වෙනස්. ඒ ඒ රාමුවල තිබෙන්නේ වෙනවෙනම දර්ශන. ඒ හැම එකක්ම එකක් පරයා නොයන විදිහේ සුන්දරත්වයක් නිර්මානය කරනවා.”“ඒ වගේම දේශන කවුළුවලින් බලද්දි වෙනවෙනම චිත්‍ර වගේ පෙනෙන්නේ. එක කවුළුවකින් කන්ද, තව එකකින් ලඳු කැලෑ, තවත් කවුළුවකින් තණ පිටිය. මේ දෙවල් දුටු නිසා වෙන්න ඇති මහාචාර්ය සරච්චන්ද්‍ර වගේම සිරි ගුණසිංහ, ගුණදාස අමරසේකර වැනි සාහිත්‍ය සම්ප්‍රදායේ බොහෝ දැවැන්තයින්ගේ සාහිත රසය අවදි වන්න ඇත්තේ.”“ මම පේරාදෙණියෙදි වින්ද මේ විචිත්‍ර පාරිසරික අත්දැකීම ලෝකේ කොහේවත් රටක නිර්මාණය කරන්න බැහැ. ඒ සොබා සෞන්දර්යය සමඟ එකතු වුණු ශිෂ්‍ය දේශපාලනය, අධ්‍යාපනය, සාහිත්‍ය කලා විෂයාණුබද්ධ අත් දැකීම් සියල්ල පසෙක දැම්මත් හුදු පරිසර චමත්කාරය පමණක් ම ඇති මේ කරුණ ඔප්පු කරන්න.”“ ඒ එක්කම මහාචාර්ය සරච්චන්ද්‍රයන් පිං ඇති සරසවි වරමක් දෙන්නේ කෘතියේ කියන විදිහට නාට්‍ය පෙන්වන්න තැනක් හොයහොය යද්දි හෙල්මළු ක්‍රමයට ඇති කුඹුරක් වගේ තිබුණු බෑවුම දැකලා තමයි පේරාදෙණිය වළ හැදු‍ණේ. ඒ බෑවුම ඒ ලෙසම ඉතිරි කරගෙනම වේදිකාවක් තැනීම තමයි නියම පරිසර කළමනාකරණයේ ලක්ෂණයක් වන්නේ. තවත් දෙයක් කීවොත් මේ ප්‍රදේශය පුරාම ගොඩනැඟිලි හැංගිලා තිබෙන්නේ. කඳු පාත් කර ගොඩනැඟිලි තනා නැහැ. පරිසරයට ගැලපෙන පරිදි කඳු බෑවුම්වල ඉවුරුවල හැකි විදහට ගොඩ නැගිලි තනා තිබෙනවා පරිසරයට හානි නොකර. අනෙක මෙහි දකින්නට ඇති සමහර ගස්, කුඩා සතුන්ට වගේම මිනිසුන්ට දෙන සෙවණ වෙන කිසිම තැනක දකින්න නැති චමත්කාරයක් මවනවා. මම විශ්ව විද්‍යාල ආචාර්යවරයකු ලෙස බැඳෙන්නත් තිබුණු ප්‍රධාන සාධකය තමයි මේ පරිසරය. එහි වෙනස්කම් සිදුවන රටාව. ඕනෑම කෙනෙක් ඒ තුළ රඳවා ගන්න සමත් වෙනවා.”එසේ කියූ ආචාර්ය හේරත් සිය වගකීම් පිරුණු අමාත්‍යංශ ලේකම්ධුරය මොහොතකට අමතක කර තම ශිෂ්‍ය යුගයට ගියා වැනිය.“ආට් ෆැකල්ටිය ළඟ ගෙම්බ කැන්ටිම ගාව සිංහ පාදය ඉස්සරහ ලොකු ගහක් තිබුණා. ඒක කඩා වැටුණු දවස තමයි අපිට හුඟක් දුක හිතුණ දවස. මොකද ඒ ගහ එක්ක බැඳුණු ලොකු ඉතිහාසයක් අපටත් තිබුණ නිසා. අපේ දේශපාලන වැඩ, ගුරුවරුයි ශිෂ්‍යයොයි විවේකීව කතා බහ කළ ඒ ගහ වැටුණම අපට ලොකු හිස් කමක් දැනුණා.”යළිත් තම වත්මන් යුගයට ආ ඔහු මෙසේ කීවේ සමස්ත පරිසරයේ අනාගතය ගැන අදහසක් පවසන අයුරිනි.“ ඒ වෙනුවට අලුත් ගහක් දැන් හිටවලා තියෙනවා. ඒත් අපි අර ගහයට වින්ද රසය දරුවන්ට මේ ගහ යටදි විඳින්න තව අවුරුදු සියයක්වත් යයි.” අරුණි මුතුමලීaruni@silumina.lkකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=ay1404202</link>
    <topic>කවියට නමක්</topic>
    <author/>
    <content>සෙව්වේ නමක් පබදින්නටය කවක් ලැබුණේ අනේ මට මහ පුදුම නමක්, “කරත්තය” කෙසේ ලියන්න ද දැන් මම එයට කවක් නොදැනේ දැන් නම් මගේ හිතට දෙයක් එනමුදු හැ‍ඟේ හිත පතුලින්ම යමක් මේ සා විසල් ජීවිතයම නොවෙද කරත්තයක්ධාරිකා සුහර්ෂිකොටුගොඩ**********************************************නිමක් නැති අහස දෙස බලා, ඔබ කුමක් ද? කොඳුරන්නේචමෝදි සත්සරා තිලකරත්න,නිට්ටඹුව**********************************************පිටතින් පැසුනු ඉදුනු බව හඟවනා දේ රස ගුණ නොමැවේ ඇතුළතින් පැසුනු ඉදුනු බව දනවන දේ ගුණ රස මැවේඅ. ද. සුනිල්, හැඳල**********************************************නොම දී ඉඩ හසර සිත කියන දෙය වෙත ද මනය කළොත් සිතුවිලි නැගෙන සිය සිත සුම ගට යෙදී දිවිමග සිඳී පිරි පත ත ම නිවහනට වනු ඇත - ඔබව සිරි කතවැල්ලඕඩයේ - ප්‍රැන්සිස් වික්‍රමසූරිය**********************************************බඩ බැඳි මිතුරු කැල සතුරන් වී සැවොම කියනා මුසා බස් මොනව ද මේ පුදුම හඳුනා ගතිමි වෙස් බැඳි උන් සිටි ළඟම බුදු බණ අනුව සිහිවෙයි අට ලෝ දහම...හැකි හැම විටම අරගෙන පල ප්‍රයෝජන මා තනි කරා ඇඟ බේරා බොහෝ ජන නින්දා අපහාස කෙරුවත් හුදී ජන බල්ලෝ බුරති තවලම යති බොරු ද සත...ඥානවංශ රාජපක්ෂබරවකුඹුක**********************************************මුළු ලොවම නිදිගත් මේ නිසල රාත්‍රීයේ හදවත පුරවා ඇතී සිතිවිලි සේනා අවදිව මාගේ නින්ද සොරා ගනියි සිතිවිලි පුරාම ඔබයි මමයි, ඔබයි මමයි පමණත් රැව් පිළිරැව් දෙයි සුහද සිතින් එක්විය නොහැකි ඔබයි මමයි දෙදෙනාට කාගේ සරණ ද අද ඇත්තේ හමුවීම වෙන්වීම ආදරය නම් මතු සංසාර් නැවත හමුවී ඔබයි මමයි සිත් රිදවා ගන්නේ කුමකට ද?අයිලීන් සෝවිස්, රාගම**********************************************හද තුළ ඇති වුණත් ආදරය හිත තුළ රඳවා ගනි ආදරය ලොවට හෙළි නොවේ එනකොට ආදරය| මැරුණත් සිත තුළ තිබේ එනකොට ආදරයප්‍රියංකර - අම්පාර**********************************************ගමක් අයිදිනු දුටුව නුඹ කිව් දේ තේරේ බිඳක් හෝ හිතකට නගරේ... මහ පාරේ... නෙතක් වටකුරු බැලුවාපෙම් වරුසා බේරේ... මඳක් නැවතියන් නැගනිය නොගොසින් පිට පාරේ කුණු රොඩු කසළ ගොඩටය නිතරම යන්නේ... වැරැදි නුඹට ඇයිමා පස්සෙන් එන්නේ ඇතැගිල්ලේ මුදූව නුබේ මා ඇය හඳුනන්නේ පිළිබඳ නුබඹේ ඇරයුම ඇගෙ අවසරයෙන් කවටකමක් වත් නුබ හටඇයි නොතේරුනේ ඇයට මේ වගක් කියනු කිම කාරණේ හිතේ අකමැත්ත නැතිනම් මිතුරකු කරගන්න මා අතේමාමඩලේ ගැමුණු වික්‍රමසූරිය**********************************************හදවත් පොකුණේ පිබිදි හිනැහී ආත්ම ගණනක් පෙරුම් පුරාගෙන ඔබේම හදවත නිරතුරු පතමින් සහරා කතරෙන් සහන් ලොවක් සොයා ගොසින් ඔබ තනි නොකරන්නමි... ඔබටම ඉදිවූ මා හට පොකුණේ තවත් මලක් සේ විකසිත වනු මැන...අනුර පණ්ඩුකාභය බාලසූරිය, තලාහේන**********************************************ඇත්ත හංගා දිනවද්දී බොරුවම පහර දෙයි හෘද සාක්ෂිය හදවතටඩොලී රම්‍යා සමරදිවාකර, වේයන්ගොඩකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=ay1404203</link>
    <topic>කප් එක උස්සන්න නම් මම ම යන්න ඕනෑ කියනවා</topic>
    <author>සුනිල් මිහිඳුකුල</author>
    <content>* ඔබගේ නම?ප්‍රේමසර ඈපාසිංහ* මේක ටිකක් අමුතු නමක් නේද?ඔව්. නිකම් අකුරු හතරක්. ප්‍රේ.ම.ස.ර කොල්ලුපිටියේ වාළුකාරාමාධිපති මාවිත්තර ශ්‍රී රේවත හාමුදුරුවෝ මගේ බාප්පා. අපි උන්වහන්සේට කිව්වේ ‘සාදු බාප්පා’ කියලා. මම ඉපදුණාම මගේ ජන්ම පත්‍රය බලලා උන්වහන්සේ කිව්වලු ප්‍රේ.ම.ස.ර යන අකුරු හතරෙන් ඕනෑම අකුරකින් පටන්ගන්න නමක් තියන්න කියලා. ඒ වෙනුවට තාත්තා කරලා තියෙන්නේ ඒ අකුරු හතරම එකට එකතුකරලා මට ප්‍රේමසර කියලා නම තියපු එකයි.* ඔබ උපන්නේ?1937 ඔක්තෝබර් 5.* ගම්පළාත කොහෙද?තාත්තයි අම්මයි කැස්බෑව මාවිත්තර වුණාට මම ඉපදිලා තියෙන්නේ කොළඹ විශ්ව විද්‍යාල භූමියේ. විශ්ව විද්‍යාලයක් ඇතුළේ ඉපදුණු ලෝකයේ එකම ළමයා ‍මම වෙන්නැති. තාත්තා වැඩ කළේ කොළඹ විශ්ව විද්‍යාලයේ. එයා පරිපාලන ප්‍රධාන නිලධාරි වශයෙන් කටයුතු කළා.තාත්තා විශ්ව විද්‍යාල භූමියේ ගොවිතැන් කළා. අපිට එළදෙනුන් හිටියා. මට මතකයි මම විශ්ව විද්‍යාල උප කුලපති සර් අයිවර් ජෙනිග්ස්ට කිරි වීදුරුවක් අරන් යනවා දිනපතාම. එතුමා මොනතරම් නිහතමානිද කියනවා නම් වීදුරුව හෝදලා අපේ ගෙදරටම ගෙනත් දීලයි යන්නේ.* තාත්තගේ නම?දොන් රනෝරිස් ඈපාසිංහ.* එතකොට අම්මා?හබරගමු රාලලාගේ පොඩිනෝනා පීරිස්.* පවුලේ වෙන කවුද ඉන්නේ?මම විතරයි. මට කලින් අයියලා හතරදෙනෙක් ඉඳලා තියෙනවා. ඒ කිසි කෙනෙක් අවුරුද්දක්වත් ජීවත් වෙලා නැහැ. හතර දෙනාම වලිප්පුව හැදිලා මැරිලා. හොඳකට හරි නරකකට හරි ඉතුරු වුණේ මම විතරයි.* ඔබ කොහෙටද ඉස්කෝලේ ගියේ?තුන්වැනි ශ්‍රේණියට වෙනකම් විශාඛා විද්‍යාලයට ගියා. ඊට පස්සේ නාලන්දෙට ගියා.* ක්‍රිකට්වලට උනන්දුව ඇතිවුණේ නාලන්දෙදි වෙන්න ඇති?පොඩි කාලේ මම ක්‍රිකට් ගැහැව්ව කෙනෙක් නෙමෙයි. අපි කළේ මාර ගහක් යටට වෙලා මැච් බලපු එක. මම ක්‍රිකට් ක්‍රීඩකයෙක් වුණේ අහම්බෙන්. දවසක් අපේ නිවාසයේ දක්ෂ ක්‍රීඩක යසපාල දිසානායක පන්ති ගානේ ගිහින් ටීම් එකක් හොයනවා, හෙට තියෙන මැච් එකට. ඔහු කිව්වා කැමැති අය ඉන්නව නම් අත උස්සන්න කියලා. මං අත ඉස්සුවා. මාව තේරුණා. මැච් එක වෙලාවේ ඔහු මට කිව්වා ඔයාට තියෙන්නේ විකට් එක බේරගෙන ඉන්න මං ගහන්නම් කියලා. මුල්ම ඕවරයෙදි යසපාල බෝල හයටම එක ලකුණක්වත් ගත්තෙ නැහැ. ඊළඟට මගේ වාරේ. බෝලේ එනවා ගින්දර වගේ. බෝලේ බම්ප් වුණා. ගැහැව්වා හතරේ පාරක්. ඊළඟ බෝලෙට ‍ෆ්රන්ට් ෆුට් එකෙන් තව හතරක් ගැහැව්වා. තුන්වැනි බෝලෙට කවර් ඩ්‍රයිව් එකක් ගැහැව්වා. තව හතරක්. දැන් බෝල තුනටම ලකුණු දොළහයි. යසපාල බැට් එක කොටකොට ඉන්නවා. මිනිහටත් පුදුමයි. අපි ලකුණු 140 ක් ගැහැව්වා. එයින් 90 ක් ම ගැහැව්වේ මම. මැච් එක පරාදයි. ඒත් හයර් ස්කෝර් එක මගේ. පහුවැනිදා පන්තියේ ඉද්දි මට පණිවුඩයක් ආවා ක්‍රිකට් භාර ආචාර්ය හා පරිපාලක වුණු ටී. කන්දසාමි සර් ගෙන්. “මට උඹ ගැන හරි ආඩම්බරයි” කිව්වා. මාව ක්‍රිකට් කණ්ඩායමට බඳවා ගත්තා. මම තමයි ආරම්භක පිතිකරු හා විකට් රකින්නා. මුලින්ම තරග කළේ කටුගස්තොට ශාන්ත අන්තෝනි විදුහලත් එක්ක. තරගයෙන් පැරදුණත් මම එදා ලකුණු 50 ක් රැස්කළා. කන්දසාමි සර් දෙමළ. වේට්ටිය අඳින්නේ. එතුමා බුදුන් දැක නිවන් දකින්න ඕනැ.* නාලන්දෙන් කෙළින්ම ඔබ විශ්ව විද්‍යාලයට ගියා ද?ඔව්. මම ගියේ විද්‍යෝදය විශ්ව විද්‍යාලයට. ඊට කලින් මම ලේක්හවුස් එකේ වාර්තාකාරයෙක් විදියට වැඩකළා. පන්සීයක විතර පිරිසක් අතරින් වාර්තාකාර ධුරයට බඳවගත්තේ එවන්ස් කුරේවයි මාවයි විතරයි. මම අදටත් ලේක්හවුස් එකට ණයගැතියි. මගේ ජීවිතයේ යම් සාර්ථකත්වයක් තිබෙනව නම් ඒකට එක හේතුවක් ලේක්හවුස්. මම අදටත් වැඩි වශයෙන් ම ලියන්නේ ලේක්හවුස් පත්තරවලට විතරයි. මොකද මං කෙළෙහි ගුණ දන්න මනුස්සයෙක්.* හැට ගණන්වල සීගිරි බිතු සිතුවම් විනාශ කරපු වෙලාවේ ඔබ නේද ඒක මුල්වරට වාර්තා කළේ?ඔව්. එතකොට මං ගුරුවරයෙක්. උපාධිධාරයෙක් වශයෙන් මුල්ම පත්වීම ලැබුණේ සීගිරි විදුහලට. විදුහලක් කිව්වට ඒක එදා පොඩි අතුපැලක්. මට ළමයෙක් ඇවිදින් කිව්වා, සර් සීගිරියට තාර ගාලා කියලා. මම ගියා බලන්න. ඒක දැක්ක මුල්මකෙනා මම. එදා දැන් වගේ මොබයිල් ෆෝන් නැහැනේ. මම ඉක්මනින්ම සීගිරි රෙස්ට් හවුස් එකට ගිහින් ලේක්හවුස් එකට කෝල් එකක් අරන් නිවුස් එක දුන්නා. ඒ නිවුස් එක ගියේ ලේක්හවුස් පත්තරවල විතරයි. මොකද මං කට්ට වැඩක් කළා. ඒක නරක වැඩක්. මං නිවුස් එක බ්ලොක් කළා. එදා හවසම දයාසේන ගුණසිංහයි ඡායාරූප ශිල්පි වොලි පෙරේරායි ආවා සීගිරියට. මම ඒ වෑන් එකේම නැඟිලා කොළඹ ඇවිත් මහාචාර්ය සෙනරත් පරණවිතාන මුණගැහිලා පත්තරේට ඒ ගැන සම්මුඛ සාකච්ඡාවකුත් කළා. මං එදා තමයි දැක්කේ පරණවිතාන මහත්තයා අඬනවා.* ඇත්තටම සීගිරි බිතු සිතුවම්වලට තාර ගෑවේ කවුද?කතා කීපයක්ම තියෙනවා. ආසන්නම කතාව තමයි සීගිරියට අවට තිබුණු පොඩි පොඩි කඩ වහන්න නියෝගයක් පැනවුණා. ඒ තරහවට මේක කළයි කියලා. හැබැයි අදටත් ඒක අබිරහසක්.* ඔබ ගුවන් විදුලියට සම්බන්ධ වුණේ කොහොමද?පත්තරේ තිබුණා සහන නිවේදකයන් ඉල්ලලා. මමත් අයැදුම්පතක් දැම්මා. මාව තේරුණා. එකල නන්දා ජයමාන්න තමයි ‘සන්ධ්‍යා සේවය'භාරව හිටියේ. ඇත්තටම එතුමිය තමයි මාව ගුවන්විදුලියට හඳුන්වල දුන්නේ. පාලිත පෙරේරා කියනවා එයා හඳුන්වලා දුන්නා කියලා. එයා හඳුන්වල දුන්නේ නැහැ. එයා නාලන්දේ ඉගෙන ගත්ත කිව්වට මං එයාව හඳුනගෙන හිටපු කෙනෙක් නෙමෙයි. නන්දා ජයමාන්න මට සතියකට වතාවක් විනාඩි 15 ක් දුන්නා ක්‍රීඩා තොරතුරු ඉදිරිපත් කරන්න.* ඇයි දිගටම ගුවන්විදුලියේ නොහිටියේ?ගුවන්විදුලියේ දි මාව ස්ථිර කළා. ඒත් එක්කම විශ්ව විද්‍යාලයට යන්න ලියුම ලැබුණා. එවකට ගුවන්විදුලියේ ප්‍රධානියා වුණේ වින්සන්ට් පණ්ඩිත. මං එතුමා හම්බවෙලා උපදේශයක් පැතුවා, මොකක්ද මං කරන්නේ කියලා. එතුමා කිව්වා මෙතැන ඉන්න එපා විශ්ව විද්‍යාලයට යන්න කියලා. ගිහින් උපාධිය අරන් මං මේ ඉන්න පුටුවටම එන්න කියලා. ඒ උපදෙසට අනුව මං විශ්ව විද්‍යාලයට ගියා.* එතකොට ක්‍රිකට් විස්තර විචාරයට යොමුවුණේ?නන්දා ජයමාන්න මට ලිව් විජේමාන්න මහත්තයා හඳුන්වලා දුන්නා. ඔහු තමයි ක්‍රිකට් විස්තර විචාරයට මට අවස්ථාවක් සලසලා දුන්නේ. 1971 දී රාජකීය - ශාන්ත ‍තෝමස් ක්‍රිකට් තරගය තමයි මම මුලින්ම ආවරණය කළේ.* ක්‍රිකට් විස්තර විචාරයෙන් ඔබ ලබාගත්තු ලොකුම දේ මොකක්ද?මට රට රාජ්ජවල ඇවිදින්න ලැබුණා. බටහිර ඉන්දීය කොදෙව් දූපත් හැරුණු‍කොට ටෙස්ට් ගහන හැම රටකටම වගෙ මං ගිහින් තිබෙනවා.* මෙවර විස්සයි 20 ‍ලෝක කුසලාන තරගාවලියත් ඔබ ආවරණය කළා.අපේ රටට ලෝක කුසලාන ලැබුණු අවස්ථා දෙකේදීම මම විස්තර විචාරයේ යෙදුණා. ඒක සුවිශේෂ භාග්‍යයක්. මං හන්දියට යනකොට ත්‍රීවිල් ළමයි කියනවා ඈපාසිංහ මහත්තයම යන්න ඕනැ කප් එක උස්සන්න කියලා.* මෙවර ජයග්‍රහණය ගැන මොනවද ඔබට කියන්න පුළුවන්?කණ්ඩායම් හැඟීමෙන් සෙල්ලම් කරපු හින්දා තමයි අපි දින්නේ. ඒ කණ්ඩායම් හැඟීම මෙවර බොහෝම ඉහළ මට්ටමක තිබුණා. අනෙක මේක ඓතිහාසික ජයග්‍රහණයක්. ඔබ දන්නවා අපේ රටට විරුද්ධව නොයෙක් බලවේග ක්‍රියාත්මක වෙනවා. එංගලන්තය පවා ලොකු හඬක් නඟන මේ වෙලාවේ නෙල්සන් මැන්ඩෙලා වගේ අපි ඔප්පු කරලා තියෙනවා මේක එක රටක්, එක ජාතියක් කියලා. මං මේ කතා කරන්නේ දේශපාලනය නෙමෙයි. මං දේශපාලනඥයන් ආශ්‍රය කරන්නෙ නැහැ. මං ඔය කවුරුන් පස්සෙවත් යන කෙනෙක් නෙමෙයි.* කවුද ඔබේ ක්‍රිකට් වීරයෝ?ජාත්‍යන්තරව ගත්තොත් දොන් බ්‍රැඩ්මන්, සචින් තෙන්ඩුල්කාර්. අපේ රටෙන් සංගක්කාර, මහේල සඳහන් කරන්න පුළුවන්. ඒ දෙන්නම අපේ රටට ලොකු ආඩම්බරයක් නේ.* ක්‍රිකට් හැරුණු‍කොට ඔබ ප්‍රිය කරන වෙනත් ක්‍රීඩාවක් තියෙනවද?මම කාලයක් ටෙනිස් ගැහැව්වා. ඔබ දන්නවද මම ආචාර්ය ඇන්.ඇම්. පෙරේරා එක්කත් ටෙනිස් ගහලා තියෙනවා. ඔහු නියම මහත්මයෙක්. කවදාක්වත් දේශපාලනය ගැන කතා කරලා නැහැ. මට ඡන්දේ දීපන් කියලා කියලත් නැහැ.* ඔබේ ගම්භීර කටහඬ කොහෙන් ලැබුණු එකක් ද?මම හැමදාම උදේට විනාඩි 45 ක් විතර පිරිත් කියනවා. අදත් කිව්වා. ශබ්ද උච්චාරණයෙදි පිරිත් ගායනය ඉතා වැදගත්.* ඔබ කාලයක් බැංකු ක්ෂේත්‍රයේත් ඉහළ තනතුරු දැරුවා?ලංකා බැංකුවේ වැඩකළා. එහි අනුග්‍රහයෙන් මා ඉදිරිපත් කළ ‘ආරාධනා ස්වර දැහැන’ ගුවන්විදුලි සංගීතමය වැඩසටහන අතිශය ජනප්‍රිය වුණා. එතෙක් එක්තරා පන්තියක් පමණක් ගනුදෙනු කළ ලංකා බැංකුවට පහළ මැදපන්තිය කිට්ටු වුණේ ඒ වැඩසටහනේ ප්‍රතිඵලයක් වශයෙන්.මා සම්පත් බැංකුවේ ආරම්භක සාමාජිකයෙක්. අලෙවිකරණය ගැන මට කිසියම් විශේෂඥ භාවයක් තිබෙනවා. මා ඒ ක්ෂේත්‍රයේ උපදේශකවරයෙක් වශයෙන් ද කටයුතු කරනවා.* මෙච්චර රටට සේවය කරපු ඔබට මොනවද පෙරළා ලැබිලා තියෙන්නේ?ආණ්ඩුවෙන් දේවල් මං බලාපොරොත්තු වෙන්නේ නැහැ. මට කෝට්ටේ කල්‍යාණි සාමාග්‍රී ධර්ම මහා සංඝ සභාව ගෞරව නාමයකින් පිදුම් ලැබුවා. ඒ ගිය අවුරුද්දේ මගේ 75 වැනි උපන් දිනය වෙනුවෙන්. මට ඒ ඇති.* ඔබේ බිරියගේ නම?ස්වර්ණා සමරරත්න. වෘත්තියෙන් ගුරුවරියක්.* දරුවන්?පුතා භාග්‍ය. එයා දැන් ඉන්නේ ඕස්ට්‍රේලියාවේ. දුව අප්සරා. එයා ස්කොට්ලන්තයේ ඉන්නේ. එකක් තියෙන්නේ අපි දරුවන්ට හොඳට ඉගැන්නුවා. ඒත් පොත් ගුල්ලන් කළේ නැහැ. ක්‍රීඩාවටත් නැඹුරු කළා. පොත් ගුල්ලන් කියන්නේ ආත්මාර්ථකාමියෝ. කුහකයෝ. සාමූහික හැඟීම්, කණ්ඩායම් හැඟීම් ඇති කරවන්නේ ක්‍රීඩාවෙන්. ඒ අයට ජය - පැරදුම දෙකම එකසේ දරාගන්න පුළුවන්.* ඔබ ජ්‍යොතිෂය විශ්වාස කරනවද?විශ්වාස කරනවා. මං ගැන කියපු දේවල් හැබෑ වෙලත් තිබෙනවා. හැබැයි මං ඒකට වහල්වෙලා නැහැ.* ජීවිතේ ගැන මොකද හිතෙන්නේ?මම තුන් වතාවක් මරණයෙන් බේරිලා තියෙනවා. ඒ අවස්ථා තුනේදීම මං ළඟ හිටියා නම් බෝම්බයකට අහුවෙනවා. මම හිතන්නේ පිරිත්වල ලොකු බලයක් තියෙනවා. මම ලෝකයේ කොහේ රටකට ගියත් මගෙ සාක්කුවේ පිරිත් පොත තියෙනවා.* පිරිත් පොත සාක්කුවේ තිබුණට අඩියක් පුඩියක් එහෙම ගහනවා ඇති?මට බොරුවට කියන්න පුළුවන් බොන්නෙ නැහැ කියලා. ඒත් මං ඉඳලා හිටලා බොනවා. හැබැයි තැන්තැන්වලට ගිහිං, ක්ලබ් ගාණේ ගිහිං බොන්නෙ නැහැ.සුනිල් මිහිඳුකුලඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>20</day>
    </date>
    <link>http://www.silumina.lk/2014/04/20/_art.asp?fn=aw140420</link>
    <topic>භූතාත්මය බෑණා ගේ හොර වැඩ හෙළි කරයි</topic>
    <author>මතුගම මහින්ද විජේතිලක</author>
    <content>ආනන්තරිය පාපකර්ම හා එවැනි බරපතළ පාප ක්‍රියා කළවුන් මරණයෙන් පසු තිරයේ ඉපිද අවුරුදු ලක්ෂ ගණන් අනන්ත කාලයක් දුක් විඳිති. ආධ්‍යාත්මීය වශයෙන් ධ්‍යානාදි කුසල් දහම් වැඩුවෝ බ්‍රහ්මතල ආදී සුගතීන්හි ඉපිද අනන්ත කාලයක් ධ්‍යාන ක්‍රමයෙන් වෙසෙති. තවත් සමහර කෙනෙක් තමන්ගේ ගේ දොරට හා දරුවන්ට ආදරයෙන් ද අමනාපයෙන් ද ඒ අය ආශ්‍රිතව ම භූතයන්ව ඉපිද සිටිති. ඔවුන්ගේ ක්‍රියාකාරකම් ද සාමාන්‍ය මිනිසුන්ගේ සිතුම් පැතුම්වලට සමගාමී වේ. තමන්ගේ දූ දරුවන්ට දුක් කරදර එළැඹෙන විට ඊට ප්‍රතික්‍රියා දක්වන අමනුස්සයෝ ද සිටිති.කොට්ටාවේ මාලි දෙදරු මවකි. ඇගේ ස්වාමි පුරුෂයා සරත් ඉංජිනේරුවරයෙකි. ඔවුන්ගේ නිවසේ ගෘහ සේවිකාවක ලෙස වැඩ කරන්නේ ගිනිගත්හේන ප්‍රදේශයෙන් කැඳවා ගෙන ආ දිව්‍යා නම් දෙමළ තරුණ කාන්තාවකි. ඇය ද එක් දරු මවකි. ඇගේ දරුවා ගිනිගත්හේනේ ආච්චි සීයා ළඟ වෙසෙයි.හිටි හැටියේ දිව්‍යා අසනීප වෙන්නට වූවාය. ඇයට ගෙදර ගොස් අසනීපය සුව කැරගෙන එන්නැයි අවශ්‍ය මුදල් ද දී ඇය ගමට පිටත් කැර ඇරියා ය. ඇය ගමට ගොස් තුන් වැනි දිනයේ රාත්‍රි දොළහට පමණ කවුදෝ මාලිගේ ගෙදර දොරට තට්ටු කරන හඬ ඇසෙන්නට විය. මේ මහ රෑ දොරට තට්ටු කරන්නේ කවුදැයි බලන්නට සරත් දොර ඇරියේය. ඒ දිව්‍යාය. ගෙදරට ඇඳ සිටි ඇඳුමෙන්ම මේ මහ රෑ ආවේ කොහොමදැයි ඇසූ විට ඇය අසිහියෙන් මෙන් ගෙතුළට ගියාය. දිව්‍යාගේ නිවසට දුරකථනයෙන් කතා කොටදිව්‍යා ගෙදර සිටී දැයි ඇසූ විට ඇය එදින හැන්දෑවේ සිට නිවසින් අතුරුදන්ව ඇතැයි ඇගේ මව උත්තර දුන්නාය. දිව්‍යා මහ රෑ කොට්ටාවට පැමිණ ඇති බව සරත් ඇයට දැනුම් දුන්නේය.මාලී දිව්‍යාට වෛද්‍ය ප්‍රතිකාර ලබා දුන්නා ය. එහෙත් සුවයක් නොවීය. දිව්‍යා රාත්‍රියට හීනෙන් බිය වී කෑ ගසන්නටත් පටන් ගත්තා ය.“සිළුමිණ” පත්‍රයේ ‘සිත්මල්යාය’ අතිරේකයේ පළ වන ‘පියවි ඇසින් ඔබ්බට’ විශේෂාංගය නිතිපතා කියවන කෙනෙකු වන මාලා එය සරත් ගේ අවධානයට යොමු කොට එහි සඳහන් ඇතුල්කෝට්ටේ ගුප්ත ගවේෂණ මධ්‍යස්ථානය වෙත දිව්‍යා කැඳවා ගෙන ගියාය.ආධ්‍යාත්මීය උපදේශකවරයා ඉදිරියේ දිව්‍යා ප්‍රලය වී කෑ ගසන්නටත් වෙව්ලන්නටත් වූවාය. ගමේ පන්සලට දිව්‍යා කැඳවා ගෙන ගොස් බෝධි පූජා විසි එකක් පවත්වන්නටත් ඇයට ඇසෙන සේ පිරිත් සූත්‍ර කීපයක් සජ්ඣායනා කරන්නටත් මාලිටත් සරත්ටත් ගවේෂකවරයා උපදෙස් දුන්නේය. තම නිවසේ සේවය කරන මෙහෙකාරිය වෙනුවෙන් ඔවුන් ඒ කටයුත්ත සිදු කළහ.බෝධි පූජා අවසන් කොට නැවත පැමිණි දිනයේ ද දිව්‍යා ප්‍රලය වූවා ය. වෙනදා කැඩිච්ච සිංහලයෙන් කතා කළ දිව්‍යා ප්‍රලය වූ විට හොඳ නිවැරැදි සිංහලයෙන් කතා කළාය. ගවේෂකවරයා අසන ප්‍රශ්නවලට උත්තර දුන්නාය.“කවුද මේ ශරීරයට ඇතුළුවෙලා ඉන්නෙ?”“මම මේ මාලිගෙ අම්මා”“මොකක්ද නම?”“කුසුමා තෙන්නකෝන්”“ජීවත්ව ඉන්දැද්දි මොනවා ද කළේ?”“මම හිටපු විදුහල්පතිනියක්.”“ඇයි ඔබ තුමිය වගේ වැදගත් කෙනෙක් මේ සේවිකාවකගෙ ශරීරයට රිංගා ගෙන.”“මගේ දුවට ආදරේ නිසා.”“මොකක්ද ඒ කතාවෙ තේරුම”“මම ප්‍රේතියක් නොවෙයි. මීට කලින් ආවේශ වුණේ නෑ. ඉවසලා ඉවසලා බලන් ඉන්න බැරිම තැන මේකිගෙ ඇඟට රිංගුවා.”“ඒ මොකට ද?”“දඬුවම් කරන්න”“මොන වරදක් කළාට ද?”“වැරැද්ද ද? හිඃ... හිඃ... හී... අන්න අරූගෙන් අහන්නැÓයි බෑණාට (සරත් දෙසට) අත දිගු කොට පෙන්නුවාය.සරත් බිම බලාගෙන සිටියා මිස කතා කළේ නැත. භූතාත්මය නැවත කතා කළාය.“මූ හොඳ එකා. අරක්කු සිගරට් බොන්නෙ නෑ. නාස්ති කරන්නෙ නෑ. ඒ වුණත් හීඃ.... හිඃ... හී.... බෑණේ! උඹ මේකිත් එක්ක මඟුල් කරපු හැටි මම බලාගෙන හිටියේ. අද නතර කරයි, හෙට නතර කරයි කියලා බලා සිටියා. වැඩේ දිගට ම යනවා. ඒ සැරේ තමයි මම මේකිගෙ ඇඟට රිංගුවේ. බෑණෝ ඇත්ත කියාපං”මෙසේ භූතාත්මයෙන් අනාවරණය වූ කාරණය පිළිබඳ සත්‍ය තොරතුරු දැන ගැනීමට ගවේෂකවරයා මාලා ගවේෂණ කාමරයෙන් පිටතට යවා සරත්ගෙන් පෞද්ගලිකව විමසීය.“මහත්මයා අපේ ගේ දෙමහල් නිවසක්. මම මගේ රැකියාවේ උසස්වීමක් සඳහා විභාගයකට පාඩම් කළා. අපේ නිදන කාමරය තියෙන්නේ උඩු මහලේ. මම පාඩම් කළේ බිම් මහලේ. මම හුඟක් රෑ වෙනකම් පාඩම් කරනවා. නෝනා නිදාගන්නවා. දිව්‍යා තමයි මට රෑට තේ එකක් හදලා, ගෙනැත් දෙන්නේ. නෝනා දන්නේ නෑ. එයා නිදි. මේ අතරේ දිව්‍යාත් මාත් අතරේ සම්බන්ධයක් ඇති වුණා. ඒක ඇත්ත.”“හිඃ... හීඃ... හී... අන්න හරි අන්න හරි ඕක තමයි ඇත්ත කතාව” යැයි භූතාත්මය සිනා වෙමින් කීවාය.“ඉතින් මම වරද පිළිගන්නවා” යි සරත් කීවේය. නැවතත් මාලා ගවේෂණ කාමරයට ගෙන්වා යළිත් භූතාත්මයෙන් ප්‍රශ්න කළාය.“දැන් හරිනේ මේ මහත්තයා ඇත්ත හෙළිදරව් කළානේ?”“ඔව් ඔව් බෑණා හොඳයි. ඒත් මගේ දුවට එරෙහි වුණ හින්දයි මම මෙහෙම කළේ. දුව අසරණ වෙයි කියලා බයේ.”“ඔබ තුමිය මැරුණේ මොනවා වෙලා ද?”“වයසට ගිහිල්ලා”“ඔබ තුමිය මැරුණේ මොනවා වෙලා ද?”“වයසට ගිහිල්ලා”“කොයි කාලෙ ද මැරුණේ?”“මීට අවුරුදු පහකට කලින්. එතකොට මට වයස අවුරුදු අසූ තුනයි.”“කොහේද ජීවත්වුණේ?”“මේ අය ඉන්න ගෙදරමයි. මේ ගේ මගේ. මම ගේ දුවට දුන්නා. මම බොහොම වැදගත් විදිහට ජීවත් වුණේ. හොඳට පින් දහම් කළා. මම දැන් ප්‍රේතියක් නොවෙයි. මැරිලා දුවගෙ ආරක්ෂාවට හිටියා. මම හිටියේ මේ ගෙදරින් පිට තියෙන බුදු කාමරයේ. මේ සිද්ධිය නිසා දුවගෙ ආරස්සාවට තමයි මේකිගෙ ඇඟට රිංගුවේ.”“ඔව් ඔබ තුමිය නිවැරැදියි. මේ දෙන්නගෙ වැඩ පිළිවෙළ මමත් හරියි කියන්නේ නෑ. ඒත් ඔබතුමියත් ටිකක් සාධාරණව හිතන්න. දුවගෙ අතෙත් වරදක් තියෙනවා. තමන්ගෙ මහත්තයා විභාගෙකට රෑ වෙනකම් පාඩම් කරනවා. එයාට තේ එකක් ගිහින් දෙන්න තරම් උනන්දුවක් නෑ. මහ රෑට තරුණ ගැහැනියක් ලවා තේ එකක් මහත්තයාට ගිහින් දෙනකම් මෙයා නිදි. ඔන්න ඔය වගේ දුර්වලකම් නිසා මිනිස්සු ඉබේ වරදට පෙලඹෙනවා. මෙන්න මේ ගැනත් ටිකක් හිතන්න.”“ඔව් මහත්තයා ඒ නිසා තමයි මම මෙච්චර කල් ඉවසුවේ. නැත්නම් මට මේකිව මරන්නත් තිබුණා. ළමයෙක් ඉන්න අම්මා කෙනෙක් නිසා මම එහෙම කළේ නෑ.”“කොහොමද ඔබ මේ වගේ කෙනෙක් මරන්නෙ?”“ඇයි බැරි? මේකි පාරෙ යනකොට වාහනේකට තල්ලු කරන්න මට තිබුණා. ඒත් මම එහෙම කළේ නෑ. මේ ප්‍රශ්නය විසඳන්න ඕනැ නිසා තමයි මේකිව ගිනිගත්හේනේ ඉඳලා ආපහු ගෙන්නුවේ. ඒ ගෙන්නුවෙත් මම තමයි.”“හරි හරි දෙන ඕනෑ ම දඬුවමකට මම යටත් වෙන්න සූදානම්” යැයි සරත් කීවේය. “මොකක්ද මෙයාට සුදුසු දඬුවම?” යැයි ගවේෂකවරයා භූතාත්මයෙන් ඇසීය.“මගේ ඉදිරිපිට මගේ දුවගෙ කකුල් දෙක අල්ලලා වැඳලා සමාව ගන්න ඕනෑ” යි භූතාත්මය කීවාය.ඒ නියමය පරිදි සරත් සිය බිරියගේ දෙපා අල්ලා වැඳ සමාව ගත්තේය.“දැන් මේ නෝනයි මහත්තයයි දෙන්නාම සමගියෙන් ජීවත්වෙන්න ඕනැ. දරු දෙන්නා වෙනුවෙන් අද ඉඳලා අලුත් ජීවිතයක් ගත කරන්න ඕනැ. කීයක් හරි වැඩිපුර මුදලක් අතට දීලා දිව්‍යාව ආපහු එයාගෙ ගමට යවන්න ඕනෑ. නෝනා කම්මැලි නැතිව ගෙදර වැඩ ටික කරගන්න පුරුදු වෙන්න. ළමයි දෙන්නත් පුංචිම අය නොවෙයිනේ” යි ගවේෂකවරයා උපදෙස් දුන්නේය.“දානයක් දී මියගිය මෑණියන්ට පින් අනුමෝදන් කරන්නැ” යි කී විට “එපා එපා මේ දෙන්නා හොඳින් ජීවත් වෙනවා නම් මට ඒ ඇති. මම මගේ පාඩුවේ ඉන්නම්” යැයි භූතාත්මය කීවාය.මිනිස් ලොවෙන් සමුගෙන ගියත් දරුවන්ගේ සුබ සිද්ධිය ආරක්ෂාව වෙනුවෙන් කටයුතු කරන මළගිය ප්‍රාණකාරයෝ ද සිටින බව මෙයින් පැහැදිළි වේ.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=aa1404271</link>
    <topic>වකුගඩු ජාවාරමට වැට</topic>
    <author>සුනිල් දයා අල්විස්</author>
    <content>සුනිල් දයා අල්විස්ඉන්දියාව හා ශ්‍රී ලංකාව අතර ශ්‍රී ලංකා වෛද්‍යවරුන් කිහිප දෙනෙකු ද සහාය ලබාගෙන ක්‍රියාත්මක වන බව කියන මහා වකුගඩු ජාවාරමක් පිළිබඳව ඉන්දියාවෙන් කරුණු හෙළිවීමත් සමඟ එම ජාවාරමට සම්බන්ධ මෙරට පෞද්ගලික රෝහල් හා අදාළ සියලු තොරතුරු හෙළිකර ගැනීමට කටයුතු කරන ලෙස සෞඛ්‍ය ඇමැති මෛත්‍රීපාල සිරිසේන මහතා එම අමාත්‍යාංශයට නියෝග කර ඇත.මේ සම්බන්ධව සෞඛ්‍ය ඇමැතිවරයා, සෞඛ්‍ය ලේකම් දොස්තර නිහාල් ජයතිලක මහතා සමඟ පැවැති සාකච්ඡාවෙන් පසු මේ ජාවාරම පිළිබඳව සියලු තොරතුරු සොයා බලා වාර්තා කිරීමට පෞද්ගලික රෝහල් හා සංවර්ධන අංශය බාර නියෝජ්‍ය අධ්‍යක්ෂ ජනරාල් දොස්තර කාන්ති ආරියරත්න මහත්මියට නියෝග කැර තිබේ.ඉන්දියාව පැත්තෙන් හෙළි කැරගෙන ඇති තොරතුරු අනුව මේ වකුගඩු ජාවාරමේ යෙදී සිටින ඉන්දියානු ඒජන්තවරු මාර්ගයෙන් මෙරට ද වකුගඩු 21 ක් පමණ ඉහළ මිල ගණන්වලට අලෙවි කොට ඇත.මේ ජාවාරමට සම්බන්ධ ශ්‍රී ලාංකික වෛද්‍යවරයකු සැත්කමක් කිරීම සඳහා රුපියල් මිලියන 4 ක් 5 ක් පමණ වකුගඩු රෝගියකුගෙන් අය කරන බව ද සඳහන් වේ.ඉන්දියාවේ සිට ලංකාවට තම වකුගඩුව විකිණීමට පැමිණි පුද්ගලයකු මෙරට දී මිය යාමත් සමඟ මියගිය අයගේ විද්යුත් තැපැල් ගිණුම හා ෆේස්බුක් විස්තර ලබා ගැනීමෙන් පසු මේ ජාවාරමේ තොරතුරු හෙළි කර ගැනීමට හැකි වී ඇත.ඉන්දියාවේ සිට ශ්‍රී ලංකාවට තම වකුගඩු විකිණීමට පැමිණි ඉන්දීය ජාතිකයන් තිදෙනකු ශ්‍රී ලංකා වෛද්‍යවරුන් පිරිසක් සමඟ මිතුදම් ගොඩනඟා ගැනීමේ ප්‍රතිඵලයක් ලෙස ඉන්දියාවේ සිටින වකුගඩු විකිණීමට කැමැති අය සොයා ශ්‍රී ලංකාවට එවා ඇතැයි ද කියති. මේ ජාවාරමේ තොරතුරු සෙවීමට ඉන්දීය මධ්‍යම අපරාධ මධ්‍යස්ථානයේ පිරිසක් ද ඉදිරියේ දී ලංකාවට එවීමට කටයුතු කරනු ඇතැයි ද එරට ආරංචි මාර්ග දක්වයි.නියෝජ්‍ය අධ්‍යක්ෂ ජනරාල්වරිය විසින් මේ සම්බන්ධව පරීක්ෂණ පවත්වා ලබාදෙන වාර්තාව අනුව ඇමැතිවරයා සමඟ මේ පිළිබඳව කරුණු සාකච්ඡා කර බලා ඉදිරි පියවර ගැන තීරණයක් ගන්නා බව ද සෞඛ්‍ය ලේකම් වෛද්‍ය නිහාල් ජයතිලක මහතා කීය.මේ වකුගඩු ජාවාරම පිළිබඳව ශ්‍රී ලංකා පොලීසිය හයිද්‍රාබාද් පොලීසිය සමඟ හවුල්ව පරීක්ෂණ කරනවාදැයි විමසීමේදී පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා කියා සිටියේ එවැනි ඉල්ලීමක් මෙතෙක් හයිද්‍රාබාද් පොලීසිය කර නොමැති බවය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=aa1404272</link>
    <topic>රටම දිනවූ පොදු අපේක්ෂකයා මහින්ද රාජපක්ෂ ජනපතිතුමායි</topic>
    <author>ඉන්දික පොල්කොටුව</author>
    <content>ඉන්දික පොල්කොටුවජනතාව ඉදිරියට යා නොහැකි ඇතැම් පරාජිත කණ්ඩායම් හැංගී හැංගී පොදු අපේක්ෂකයන් ගැන කතා කළ ද රටම පොදුවේ ඉල්ලන රටම දිනවූ එකම පොදු අපේක්ෂකයා මහින්ද රාජපක්ෂ ජනාධිපතිතුමා බව ජනමාධ්‍ය හා ප්‍රවෘත්ති අමාත්‍ය කැබිනට් ප්‍රකාශක කෙහෙළිය රඹුක්වැල්ල මහතා පවසයි.නිදහසින් පසු මෙරටේ ඇති ව‍ූ ලොකු ම ප්‍රශ්නය ත්‍රස්තවාදයට විසඳුම් ලබාදෙමින් රටට අවශ්‍ය සැබෑ පොදු අපේක්ෂකයකුගේ යුතුකම හා වගකීම පසුගිය දස වසර තුළ මැනවින් මාතෘ භූමියට ඉටු කැර දුන්නේ ජනපතිතුමා බව ද ජනතාවගේ සැබෑ පොදු අපේක්ෂකයා වත්මන් ජනාධිපතිතුමා බව ද අමාත්‍යවරයා කීය.මහා නාහිමිවරුන් ප්‍රමුඛ මහා සංඝරත්නයේ හා සියලු ආගමික නායකයන්ගේ ද නිබඳ ආශිර්වාදය මෙතරම් හිමි කැර ගත් වෙනත් නායකයකු මෙතෙක් බිහිව නැතැයි ද අමාත්‍ය රඹුක්වැල්ල මහතා පෙන්වා දෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=aa1404273</link>
    <topic>ලෝක තරුණ සමුළුව 6 වැනිදා සිට</topic>
    <author/>
    <content>ලොවපුරා රටවල අවධානය ශ්‍රී ලංකාවට යොමු වන ලෝක තරුණ සමුළුව ලබන 6 වැනිදා සිට 8 වැනිදා දක්වා පැවැත්වෙයි. මේ සමුළුවේ සමාරම්භක උත්සවය මහින්ද රාජපක්ෂ ජනාධිපතිතුමාගේ ප්‍රධානත්වයෙන් මාගම්පුර රුහුණු අන්තර්ජාතික සම්මන්ත්‍රණ ශාලාවේ දී 6 වැනිදා පෙරවරු 11ට ආරම්භ වීමට නියමිතය.පොදු රාජ්‍ය මණ්ඩලයීය සමුළුවේ සභාපතිවරයා ලෙස කටයුතු කරන මහින්ද රාජපක්ෂ ජනාධිපතිතුමා එම සමුළුවෙන් පසු ශ්‍රී ලංකාවේ පැවැත්වෙන ලොව මෙවැනි අන්තර්ජාතික තරුණ සමුළුවක් විවෘත කිරීම ද විශේෂත්වයකි.මේ සමුළුවට එක්සත් ජාතීන්ගේ මහ මණ්ඩලයේ සභාපති ආචාර්ය ජෝන් විලියම්ස් ඇෂේ මහතා ද එක්සත් ජාතීන්ගේ මහා මණ්ඩලයේ මහ ලේකම් බෑන් කී මූන් මහතා වෙනුවෙන් තරුණ නි‍යෝජිතයකු වන අහමඩ් අල් හෙන්ද්‍රාවි මහතා ද සහභාගි වෙති.සමාරම්භක උත්සවයෙන් අනතුරුව ලෝක ජගත් සමුළුව 6 වැනිදා සිට 9 වැනිදා දක්වා කොළඹ බණ්ඩාරනායක අන්තර්ජාතික සම්මන්ත්‍රණ ශාලාවේ දී පැවැත්වෙයි.‘සහස්‍ර සංවර්ධන දර්ශක 2015 ඔබ්බට’ මෙවර සමුළු වාරයේ තේමාව වෙයි.සමුළු වාරයට ලොවපුරා රටවල් 150ක් පමණ සහභාගි වීමට නියමිතය. රටවල් කිහිපයකින්ම ඇමැතිවරු 50 ආසන්න සංඛ්‍යාවක් ද ඇතුළුව තරුණ නි‍යෝජිතයෝ 1500 පමණ දෙනා සහභාගි වෙති.තරුණ හඬ ලෝකයට ගෙන යන මේ ජගත් තරුණ සමුළු තුළින් ඉතා වැදගත් මෙහෙයක් හා තීන්දු තීරණවලට එළැඹෙනු ඇතැයි යෞවන කටයුතු හා නිපුණතා සංවර්ධන ඇමැති ඩලස් අලහප්පෙරුම මහතා පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=aa1404274</link>
    <topic>යෝජිත හෝටල් සංකීර්ණයේ ‘කැසිනෝ’ සූදු නැහැ</topic>
    <author/>
    <content>ක්‍රමෝපාය සංවර්ධන පනත යටතේ ඉදිකරන්නට යෝජනා කොට තිබෙන හෝටල් සංකීර්ණ තුනේ කිසිදු ආකාර‍යකින් ‘කැසිනෝ’ ක්‍රීඩා සූදුව පවත්වන්නේ නැතැයි මහින්ද රාජපක්ෂ ජනාධිපතිතුමා ජනතාවට සහතික වෙයි.අලුත් හෝටල් සංකීර්ණ තුනට කැසිනෝ සූදුවට අවසරයක් දී නැති බවත් තමා නැවත නැවතත් කියා  සිටින බව පැවසූ ජනාධිපතිතුමා කැසිනෝ ගැන අද කෑගසන්නේ එදා මේ රටට කැසිනෝ ගෙන ඒමට කටයුතු කළ අය බවත් මාධ්‍ය ප්‍රධානීන් හමුවේදී පැන නැඟුණු ප්‍රශ්නයට පිළිතුරු දෙමින් ජනාධිපතිතුමා කීය.යෝජිත ‍හෝටල් ව්‍යාපෘති සිදුකරන සමාගම් තුන සමඟ ඇතිකරගන්නා අලුත් ගිවිසුම් අනුව කැසිනෝ සූදු ඇරඹීමට නොහැකිවන වගන්ති ඇතුළත් කිරීමට පියවර ගන්නා බව ද ආයෝජන ප්‍රවර්ධන නියෝජ්‍ය ඇමැති ෆයිසර් මුස්තාපා මහතා සිළුමිණට කීයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=aa1404275</link>
    <topic>පත්තර කොළවල එතූ කෑම අහිතකරයි</topic>
    <author/>
    <content>මුද්‍රිත පත්තර කඩදාසි මස් මාළු ඇතුළු කෑම වර්ග එතීමට ගැනීම ශරීරයට සෞඛ්‍යයට ඉතා අහිතකර බව කොළඹ ජාතික රෝහලේ ජාතික විෂ තොරතුරු මධ්‍යස්ථානයේ අංශ ප්‍රධානී හා කායික රෝග විශේෂඥ වෛද්‍ය වරුණ ගුණතිලක මහතා පවසයි. මුද්‍රණ තීන්ත සහිත පත්තර කඩදාසිවල අඩංගු බැර ලෝහ ශරීරයට අහිතකර බැවින් පත්තර කඩදාසි වෙනුවට වෙනත් පරිසර හිතකාමී ආදේශකයක් යොදා ගැනීම වඩාත් හිතකර බව ද හෙතෙම සඳහන් කරයි.ආරක්ෂිත ඊයම් කොළයක මස් මාළු හා ආහාර ද්‍රව්‍ය එතීම ද මෙවැනි එක් ක්‍රමයකි.ගම්බද පොළවල හා ඇතැම් මස් මාළු අලෙවි කරන ස්ථානවල හබරල කොළ හා නෙළුම් කොළ යොදා ගැනීම සිදුකරන බවත් එය ඉතා හොඳ ක්‍රමයක් බව ද හෙතෙම පෙන්වා දෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=aa1404276</link>
    <topic>වැඩ කරන ජනතාවගේ ශක්තිය ලොවටම පෙන්වමු</topic>
    <author/>
    <content> - ජනපතිමෙවර මැයි දිනය වැඩ කරන ජනතාවගේ ශක්තිය ලොවටම පෙන්වීමට එක්වන ලෙස මහින්ද රාජපක්ෂ ජනාධිපතිතුමා සියලු වෘත්තීය සමිති නියෝජිතයනට ඇරැයුම් කරයි.ජනාධිපති කාර්යාලයේ දී පැවැති වෘත්තීය සමිති නායක හමුවකදී ජනාධිපතිතුමා එසේ පැවැසීය.රටේ සංවර්ධන වැඩපිළිවෙළ ආපසු හරවා රට අස්ථාවර කිරීමට ඇතැමුන්ට අවශ්‍ය වී ඇතැයි කී ජනාධිපතිතුමා මේ පිළිබඳව අවබෝධයෙන් කටයුතු කොට ජනතාව වෙනුවෙන් වූ සංවර්ධන වැඩපිළිවෙළ ඉදිරියට ගෙන යාමට සියලු දෙනා එක්විය යුතු බව කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=aa1404277</link>
    <topic>මාර්ග අනතුරුවලින් දිනකට 7ක් මරුට</topic>
    <author>තාරක වික්‍රමසේකර‍</author>
    <content>තාරක වික්‍රමසේකර‍ශ්‍රී ලංකාවේ දිනකට සිදුවන මාර්ග අනතුරුවලින් 7 දෙනකු පමණ මිය යන බවත් මහමඟ සිදුවන අනතුරු සංඛ්‍යාව දිනකට 110ක් දක්වා වැඩිවී ඇති බවත් ප්‍රවාහන අමාත්‍යාංශයේ මාර්ග ආරක්ෂාව පිළිබඳ ජාතික සභාවේ ලේකම් චතුර උමගිලිය මහතා පවසයි.2013 වසර තුළ මාර්ගකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=aa1404278</link>
    <topic>සන්ධාන මැයි රැලිය කැම්බල් පිටියේ</topic>
    <author/>
    <content>ශ්‍රී ලංකා නිදහස් පක්ෂය ප්‍රමුඛ එක්සත් ජනතා නිදහස් සන්ධානයේ මැයි දින රැලිය මැයි 1 වැනිදා කොළඹ කැම්බල් පිටියේ දී මහින්ද රාජපක්ෂ ජනාධිපතිතුමාගේ ප්‍රධානත්වයෙන් පැවැත්වේ. ‘මවුබිම රැක ගනිමු. නිදහස සුරකිමු’ යන තේමාව යටතේ පැවැත්වෙන මෙවර මැයි දින පෙළපාළිය නෙළුම් පොකුණ අසලින් පිටත්වී ද සොයිසා වට රවුම ඔස්සේ ඩීන්ස් පාරෙන් මරදාන පාර ඔස්සේ බොරැල්ල කැම්බල් පිටිය වෙත ළඟාවීමට නියමිතය.එක්සත් ජාතික පක්ෂයේ මැයි දින රැලිය අම්පාරේ පැවැත්වෙන අතර සමාජවාදී ජනතා පෙරමුණේ මැයි දින රැස්වීම නුගේගොඩදීත් ජනතා විමුක්ති පෙරමුණේ මැයි දින රැලිය හැව්ලොක් ටවුමේ බී ආර් සී ක්‍රීඩාංගණයේදීත් පැවැත්වේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=aa1404279</link>
    <topic>රාජ්‍ය නර්තන උලෙළ 29 දා යාපනයේ</topic>
    <author>රමණී සුබසිංහ</author>
    <content>රමණී සුබසිංහලෝක නර්තන දිනයට සමගාමීව රාජ්‍ය නර්තන කලා මණ්ඩලය සංවිධානය කරන රාජ්‍ය නර්තන උලෙළ ලබන 29 දා පෙරවරු 9.00 ට යාපනය වීරසිංහම් ශාලාවේදී සංස්කෘතික හා කලා කටයුතු අමාත්‍ය ටී.බී. ඒකනායක මහතාගේ ප්‍රධානත්වයෙන් පැවැත්වේ. රාජ්‍ය නර්තන උලෙළක් උතුරු පළාතේ සංවිධානය කැරෙන්නේ ප්‍රථම වතාවට ය.ජාතීන් අතර සාමය හා සංහිඳියාව තේමා කරගනිමින් සිංහල දෙමළ නර්තන ශිල්පීන් ගේ එකමුතුවක් ලෙස මෙය පැවැත්වෙයි.‍කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=aa14042710</link>
    <topic>‍ආර්. ඒ. ආර්. එන්. රාජපක්ෂ  සහකාර පොලිස් අධිකාරී තනතුරට</topic>
    <author/>
    <content>දැනට මිරිහාන මූලස්ථාන පොලිස් පරීක්ෂක ආර්. ඒ. ආර්. එන්. රාජපක්ෂ මහතා සහකාර පොලිස් අධිකාරි තනතුරට උසස් කරනු ලැබ සිටී.උප පොලිස් පරීක්ෂකවරයකු වශයෙන් පොලිස් දෙපාර්තමේන්තුවට පත්වූ රාජපක්ෂ මහතා මේ දක්වා කළ සේවය හා කැපවීම සැලකිල්ලට ගනිමින් මෙම තනතුරට උසස් කරනු ලැබ සිටි. පොලිස් දිවියේ මූලික පුහුණුව කළුතර පොලිස් විද්‍යාලයෙන් හදාරා නුවරඑළිය, හැටන් පොලිස් මූලස්ථානය, ත්‍රිකුණාමලය වැනි කොට්ඨාසවල සේවය කිරීමෙන් පසුව පොලිස් සැපයුම් කොට්ඨාසයේ ස්ථානාධිපති වශයෙන් ද, වැලිවේරිය හා කොහුවල යන ස්ථානවල පොලිස් ස්ථානාධිපති වශයෙන් ද, නුගේගොඩ මිරිහාන පොලිස් ස්ථානයේ මූලස්ථාන ප්‍රධාන පොලිස් පරීක්ෂක වශයෙන් ද මීට පෙර කටයුතු කර ඇත.මිරිහාන පොලිස් ස්ථානයේ මූලස්ථාන පොලිස් පරීක්ෂක වශයෙන් වැඩ භාරගෙන ඉතා කෙටි කාලයක් තුළ පොලිස් ස්ථානය අලංකාර පොලිස් ස්ථානයක් බවට පත් කර එස් 5 සංකල්පය අනුව ක්‍රියා කරමින් මහජන මිත්‍රශීලී සේවාවක් සැපයීමට ක්‍රියා කළේ ද රාජපක්ෂ මහතාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=aa14042711</link>
    <topic>කැලණි සරසවියෙන් මහජන සම්බන්ධතා  උසස් ඩිප්ලෝමාවක්</topic>
    <author/>
    <content>කැලණිය විශ්ව විද්‍යාලයේ ජනසන්නිවේදන අධ්‍යයන අංශය මෙරට ප්‍රථම වරට මහජන සම්බන්ධතාව පිළිබඳ උසස් ඩිප්ලෝමා පාඨමාලාවක් ආරම්භ කරයි. ඒ සමඟම යළිත් වරක් මහජන සම්බන්ධතා ඩිප්ලෝමා පාඨමාලාව සඳහා ද අයදුම්පත් කැඳවා ඇත.අ.පො.ස. උසස් පෙළ සමත් අයට ද, මේ සඳහා අයදුම්පත් කිරීමට ද අවස්ථාව සලසා දීම විශේෂත්වයයි.මහජන සම්බන්ධතා නිලධාරීන්, මාධ්‍ය සම්බන්ධතා නිලධාරීන් හා පාසල් අධ්‍යාපනය අවසන් කළ වෘත්තිකයන් පාඨමාලාවෙහි ප්‍රධාන ඉලක්ක කරුවෝ වෙති. රාජ්‍ය හා පෞද්ගලික අංශයේ සේවයේ නියුතු වෘත්තිකයන්ට ද මෙම විෂය ක්ෂේත්‍රය පිළිබඳ වඩා විධිමත් ශාස්ත්‍රීය හා ප්‍රායෝගික පුහුණුවක් මෙම පාඨමාලාව හැදැරීමෙන් ලබාගත හැකිය. අයදුම්පත් භාරගන්නා අවසන් දිනය මැයි 31 වෙනිදාය, පාඨමාලාව පිළිබඳ සියලු විස්තර ලබා ගැනීම 0112917713 / 0713212619 යන දුරකථන අංකවලට ඇමැතීමට පුළුවනි. http//www.klu.ac.lk/social/maco/dep.htm යන විශ්ව විද්‍යාලයීය වෙබ් අඩවියට පිවිසීමෙන් ද තොරතුරු ලබාගත හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=aa14042712</link>
    <topic>තිලංග සුමතිපාලට සම්මානනීය මහාචාර්ය පදවියක්</topic>
    <author/>
    <content>පසුගිය 18 වැනිදා දකුණු කොරියානු කිම්යුන්ග් සරසවියේ ආරාධනයෙන් පරිවර්තනයට නායකත්වය මැයෙන් විශේෂ දේශනයකට සහභාගි විය. මෙම දේශනයට සහභාගි වීමෙන් පසුව තිලංග සුමතිපාල මහතාට එම විශ්වවිද්‍යාලයේ සභාපති සින් ඉල්හි (YNN ILHI) මහතා විසින් සම්මානනීය මහාචාර්ය පදවිය පිරිනමන ලදී.2014 අප්‍රේල් මස 18 සිට 2019 පෙබරවාරි මස 28 වැනිදා තෙක් තිලංග සුමතිපාල මහතා කිම්යුන්ග් විශ්වවිද්‍යාලයේ ගෞරවනීය මහාචාර්යවරයෙක් ලෙස කටයුතු කරනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=ab1404271</link>
    <topic>එදා හම්බන්තොට පොදු පෙරමුණු පාක්ෂිකයන්ට එළව එළවා පහර දුන්නා</topic>
    <author>අමරසිංහ කුඩගල්ආර</author>
    <content>1977 මැතිවරණයෙන් පසු සති දෙකක් නොනිල වශයෙන් පොලීසිය අක්‍රිය කරවා තම දේශපාලන විරුද්ධවාදීන් ගෙන් පළිගැනීමට තම පාක්ෂිකයන්ට අවස්ථාව සලසා දුනි. එක්සත් ජාතික පාක්ෂිකයන් මොනවා කළත් ඒ අයට විරුද්ධව පොලීසිය පැමිණිලි බාර නොගැනීම ආණ්ඩුවේ දැනුවත් වීමෙන්ම ක්‍රියාත්මක කරවීය. පශ්චාත් මැතිවරණ භීෂණය බිහි කරමින් දේශපාලන මැරකම් ද ඡන්ද දූෂණ ද විරුද්ධවාදීන්ගේ දේපළවලට මෙන්ම ශාරීරික වධ හිංසාවන්ට ගොදුරු කිරීම ද සමාජගත කෙරුණි.ඒවා වර්තමාන පරපුරට අමතකව ගොස් ඇතැයි සලකා මැරී අලුත උපන් පරපුරකැයි සිතමින් දේශපාලන ශුද්ධවන්තයින් එහෙන් මෙහෙන් මතු වනු පෙනේ. තමන් බිහි කළ සර්පයින් තමන්ටම දෂ්ට කරන විට තමා ඇති දැඩි කළ රාක්ෂයින් තමන්වම ගොදුරු කරගන්නා විට ඒ ජාතක කළ පියවරුන් මවුවරුන් අන් අයට වරද පටවනු පෙනේ.1977 දී එජාපය ආරම්භ කළ දේශපාලන ප්‍රචණ්ඩත්වය හම්බන්තොට දිස්ත්‍රික්කයේ ද ක්‍රියාත්මක කළ ආකාරයේ ඉතිහාසය කෙටියෙන් විමසා බැලීමේ වගකීම අද මතුවී ඇතැයි සිතමි. සුළු සිද්ධියක් දඩමීමා කරගෙන අතිගරු ජනාධිපතිතුමාට ද ආණ්ඩුවට ද අනාගත නායකත්වයට ද පහර දෙමින් ‘වලිගය ගිනි ගත් හනුමන්තා දිවයින ගිනි ලූවා සේ’ පෙරළි කරනවා පෙනේ. “හම්බන්තොට සංවර්ධනය බලන්න යැÓයි ප්‍රකාශ කරමින් ගොස් මහා කලබගෑනියක් ඇති කිරීමට සැලසුම් කළ ද එපමණටම නූනත් ඇති වූ සුළු සිද්ධියක් දඩමීමා කරගෙන ජනමාධ්‍යයන් ද යොදා ගෙන මහා ගාලගෝට්ටියක් කරනු පෙනේ.ප්‍රබල අපේක්ෂිකාවක විය හැකිව සිටි සිරිමාවෝ බණ්ඩාරනායක මැතිනියගේ ප්‍රජා අයිතිය අහෝසි කරමින් ඇය පාර්ලිමේන්තුවෙන් ද නෙරපා හරිමින් 1982. 10. 20 ප්‍රථම ජනාධිපතිවරණය පැවැත්වූයේ සියලු රාජ්‍ය බලයන් සහිත සම්පත් යොදා ගනිමින්ය. ඒත් ලබා ගත හැකි වූයේ සියයට 52.91 ප්‍රතිශතයකි. ඒ අනුව සමානුපාතික මැතිවරණයකට ගිය හොත් 5/6 බලය ගිලිහී යන බව තේරුම් ගත් විධායක ජනපති ජේ. ආර්. ජයවර්ධන පවතින රජය තවත් අවුරුදු හයකට කල් දැමීමට 1982. 12. 22 වැනි දින ජනමත විචාරණයක් පැවැත්වීය. එය ද අති දූෂිත එකක් විය.ජනමත විචාරණය රාජ්‍ය බලය මුළුමනින්ම යොදවා කරන ලද ඡන්ද මංකොල්ලයක් ලෙස සමස්ත විපක්ෂයම නැඟු චෝදනාවක් වූ අතර ශ්‍රී ලංකා නිදහස් පක්ෂයේ ප්‍රධාන ලේකම් ඇතුළු ප්‍රමුඛ පෙළේ නායකයින් විශාල සංඛ්‍යාවක් රිමාන්ඩ් බාරයේ තබා තිබුණි. ජනාධිපති ධූරාපේක්ෂක හෙක්ටර් කොබ්බෑකඩුව මහතා 21 වතාවක් රහස් පොලීසියට කැඳවා තිබුණි. මෙහි තිබූ අසාධාරණ බව මැතිවරණ කොමසාරිස් වාර්තාවෙන් ද සනාථ වේ. එහි උපුටනයක් පහත දක්වා ඇත.“හොර ඡන්ද දමන ලද ඇතැම් අය අත්මිදී ගිය අතර තවත් ඇතැම් අය බලහත්කාරයෙන් මුදවාගෙන ගොස් තිබීම, ලකුණු කරන ලද ඡන්ද පත්‍රිකා ඡන්ද දායකයින් විසින් විදහා පෙන්වීම, අනාරක්ෂිත නිසා ඡන්ද නිරීක්ෂකයින් ඡන්ද මධ්‍යස්ථාන වලින් ඉවත්ව යෑම, ඇතැම් අවස්ථාවලදී පිටස්තර අය විසින් ඡන්ද මධ්‍යස්ථානවල වැඩ කටයුතුවලට අවහිර කිරීම ආදිය සම්බන්ධයෙන් ජනමත විචාරණයේදී චෝදනා ඉදිරිපත් කර තිබුණි. මෙවැනි චෝදනා බලාපොරොත්තු කඩ වූවන්ගේ පොදු ප්‍රකාශ හෝ ද්වේශ සහගත අදහස් ලෙස පමණක් නිෂ්ප්‍රභ කළ යුතු නොවේ. මෙවැනි සිදුවීම් යම් තරමක් දුරට සිදුවී තිබුණේ ද ඒ තරම් දුරට එම ඡන්ද මධ්‍යස්ථාන වල නීතිය හා සාමය කඩවී තිබුණේය.”“දෙමසකට පෙර පවත්වන ලද ඡන්ද විමසීමකදී (ජනාධිපතිවරණය) කටයුතු කළ ‍සමහර අය එම සංයමය සුළ‍ඟේ පා කර හැර නීතියක් නැති හැටියට හැසිරි ඇති බව පෙනේ. නැතහොත් තම තමන්ට ඕනෑ අන්දමට නීතිය උපයෝගී කොට ගත හැකි යැයි සිතූ බවක් පෙනේ.”“සෑම කෙනෙකුගේම බලාපොරොත්තු කඩ කරමින් ජනමත විචාරණ පනතේ 50 වැනි වගන්තිය උල්ලංඝනය කොට ඡන්ද ලකුණු නිදහසේ ප්‍රදර්ශනය කර තිබීම 1982 දෙසැම්බර් 22 පවත්වන ලද ජනමත විචාරණයේදී දක්නට ලැබුණ අප්‍රසාදජනක ලක්ෂණයක් විය.” (උපුටනය අවසන්)එසේ තිබියදීත් ද්‍රවිඩ කතා කරන ප්‍රදේශවල ආසන 19 ක් ද අනෙක් ප්‍රදේශ වල ආසන 29 ක් ද ජනමත විචාරණයේදී ආණ්ඩුවේ මතය පරාජය කර තිබුණි. 1983 පෙබරවාරි මස 10 වැනිදා කථානායක බකීර් මාකර් මහතා පාර්ලිමේන්තුවට ප්‍රකාශ කර සිටියේ පරාජය වූ ආසන 29 න් 18 ක මන්ත්‍රීවරුන් ඉල්ලා අස් වූ බවය.දෙවිනුවරින් ඉල්ලා අස් වූ රොනී ද මැල් මහතා බුලත්සිංහල ආසනයෙන් විධායක ජනාධිපතිවරයා විසින් පත් කර ඔහු දැරූ ඇමැතිකම භාර දුන් අතර පාණදුර ද ඡන්දයක් නොපවත්වා මර්වින් ජේ. කුරේ මහතා පත් කළේය.මැතිවරණ ආසන 168 න් 48 ක් ඡන්දය ප්‍රකාශ කර තිබුණේ පාර්ලිමේන්තුවේ නිල කාලය දීර්ඝ කරනවාට විරුද්ධවය. එයින් සියල්ල ජයග්‍රහණය කළ හැකි යැයි සිතා අතුරු මැතිවරණ පැවැත්වූ ආසන 18 න් ආණ්ඩුවට ජයගත හැකි වූයේ ආසන 14 කි. තුනක් ශ්‍රී ලංකා නිදහස් පක්ෂයට ද එකක් මහජන එක්සත් පෙරමුණට ද හිමි විය.මේ තත්ත්වය තුළ ඉදිරි මැතිවරණ සාමකාමීව ප්‍රජාතන්ත්‍රවාදීව ජයග්‍රහණය කළ නොහැකි බව තේරුම් ගත් එක්සත් ජාතික පක්ෂය විරුද්ධවාදීන් මර්දනය කිරීමේ හා යටපත් කිරීමේ ක්‍රියාමාර්ග අනුගමනය කළේය. දේශපාලන ප්‍රචණ්ඩත්වය මුදා හැරීම ආරම්භ කළේය.ජනමත විචාරණයෙන් පරාජය වූ මුල්ගිරිගල ආසනයට 1982 මැයි අතුරු මැතිවරණයක් පැවැත්වීය. එක්සත් ජාතික පක්ෂයෙන් තේරීපත් වූ ආනන්ද කුලරත්න මහතාගේ ජයග්‍රහණයට විරුද්ධ පරාජිත අපේක්ෂිකා නිරුපමා රාජපක්ෂ මහත්මිය විසින් පවරන ලද නඩුවේ තීන්දුව වූයේ නැවතත් එම ආසනයකට අතුරු මැතිවරණයක් පැවැත්විය යුතු බවයි. ඒ අනුව 1985. 09. 12 අතුරු මැතිවරණයට දින නියම කෙරුණි. ශ්‍රී ලංකා නිදහස් පක්ෂයෙන් චමල් රාජපක්ෂ මහතා ද එක්සත් ජාතික පක්ෂයෙන් කලින් ජයග්‍රහණය කර සිටි ආනන්ද කුලරත්න මහතා ද ඡන්දයට ඉදිරිපත් විය.ආනන්ද කුලරත්න මහතා හා චමල් රාජපක්ෂ මහතා අතර පෞද්ගලික විරසකයක් හෝ කෝන්තරයක් හෝ නොවීය. එහෙත් මේ අතුරු මැතිවරණ සටන එක්සත් ජාතික පක්ෂ ආණ්ඩුව විසින් පවරා ගනු ලැබුවේ ආනන්ද කුලරත්න මහතා ද අකර්මණ්‍ය කරවමිනි.හැම ඡන්ද මධ්‍යස්ථානයක්ම කේන්ද්‍ර කර ගනිමින් ඒ ආසන්නයේ එක්සත් ජාතික පක්ෂ ප්‍රබල ක්‍රියාකාරීන්ගේ නිවාස වල මැති ඇමැතිවරුන් ද පිටස්තරයෙන් ගෙන්වන ලද මැරවරයින් ද ඇතුළුව මුළු ආසනය පුරාම කඳවුරු බැඳගත්තේ එකම යුද පිටියක් කරමිනි. පොලීසියේ උසස් නිලධාරීන් ද ආණ්ඩුවට පක්ෂපාතී අයගෙන් වන පරිදි ආධිපත්‍යයට මුල්ගිරිගල යටත් කෙරුණි.මේ බව දැනගත් ශ්‍රී ලංකා නිදහස් පක්ෂය ප්‍රමුඛ එක්සත් ජාතික පක්ෂ විරෝධීන් ද සංවිධාන ගත විය. ඒ නිරායුදවයි. නීතිඥයෝ ද ශ්‍රී ලංකා නිදහස් පක්ෂයේ ජ්‍යෙෂ්ඨයෝ ද ආසනය පුරා සංවිධාන කටයුතුවල නිරත වූහ. මේ ලියුම්කරු වන මා ද දේශපාලන කටයුතුවල නියැළි සිටියේ ගම් ප්‍රදේශය වන මිද්දෙනිය බල ප්‍රදේශය තුළයි. එහි ඡන්ද මධ්‍යස්ථාන කීපයක් බාරව තිබුණේ රත්නපුරයෙන් පැමිණි නන්ද එල්ලාවල - මහින්ද රත්නතිලක හීන් මහත්තයා ලියනගේ හා ධර්මදාස වන්නිආරච්චි වැනි අයටයි.ඡන්දය පැවැති දිනයට පෙර දින එනම් 1985. 09. 11 වැනි දින සවස සිටම ප්‍රචණ්ඩත්වය මුදා හැරුණි. මිද්දෙනියේ වැලිපිටිය නම් ඡන්ද මධ්‍යස්ථානය අසල කලබලයක් සිදු වී ඇති බවට ආරංචිය ලැබූ නන්ද එල්ලාවල මහතා තම ජීප් රථයේ නැඟී එය මැඬ පැවැත්වීමට යන ගමනේ පිරිසට අප ද එකතු විය.එකවර පාදය නැමීමට හා දිග හැරීමට නොහැකි දණිස් අබාධයකින් නන්ද එල්ලාවල මහතා පෙළුණත් අහිංසක ඡන්ද දායකයින්ගේ ආරක්ෂාව පතා කටයුතු කළේය. ඔහු ගමන් ගත් ජීප් රථය ආයුධ සන්නද්ධ මැර පිරිසක් විසින් වට කොට ඔහුටත් ඔහු සමඟ ගිය පිරිසටත් එළව එළවා පහර දෙන්නට විය. ගම්මුන්ගේ මැදිහත් වීම නොවන්නට නන්ද එල්ලාවල ඇතුළු අප සියලු දෙනා එජාපයේ මැරයන් විසින් මරා දමනු ඇත.කුඩගල්ආරේ ශ්‍රී බෝධිරාජාරාම විහාරස්ථානයේ ඡන්ද මධ්‍යස්ථානය අසල ප්‍රධාන පාර දෙපස තිබූ ගීගන ගෙදර හාමිනේගේ තේ කඩේ සහ ඉහළගහ වත්තේ ගිරිගෝරිස් හෙට්ටිආරච්චි ලොකු මහත්තයාගේ තේ කඩේට අලාභහානි කරමින් කෙසෙල් හා කැවිලි පැහැර ගනිමින් පහරදීමක් 1985. 09. 11 උදය කාලයේ දී සිදු කරන ලද්දේ පොල්ගහවෙල එක්සත් ජාතික පක්ෂ මන්ත්‍රී සුනිල් රංජන් ජයකොඩි පෙරටු කොට පැමිණි මැර පිරිස් විසිනි. ඔවුන් විසින් එකී කඩ අසල තිබූ පාපැදි හතරක් විනාශ කරන ලදී.එදින සවසම ගම්වැසි මහ පිරිසක් ආනන්ද කුලරත්න එක්සත් ජාතික පක්ෂ අපේක්ෂකයා මුණ ගැසී පිටතින් පැමිණි මැරයින් සිදු කර ඇති විනාශය දන්වා තදබල විරෝධය දැක්වීමේ හේතුව නිසාම සිදුකර ඇති විනාශයට අලාභයත් විනාශ කර ඇති පාපැදි හතර වෙනුවට අලුත් පාපැදි ලබා දීමටත් ආනන්ද කුලරත්න මහතා පොරොන්දු වී එය ඉටුකර දී ඇත.මිද්දෙනියේ මුරුංගස්යායේ කාර්යාලයට පහර දී විනාශ කිරීමට පැමිණි පිරිස ඒ කාර්යාලය බාරව සිටි ඒ. කේ. සිරිසේන මහතා ඇතුළු ගම්වාසීන් විසින් පහර දී එළවා දැමූහ. මිද්දෙනියේ ජී. ජි. නිහාල් - කොස් මණ්ඩියේ කළු නිහාල් - සිටි මුදලාලි - හීල්ලෙ මහතුන් මුදලාලිගේ දරුවන් වන ලියනගේ සහෝදරවරුන් ආදීන්ගේ මැදිහත් වීමෙන් එක්සත් ජාතික පක්ෂයේ මිද්දෙනියේ මැතිවරණ ප්‍රචණ්ඩත්වය දුර්වල කිරීමට සමත් විය.මැතිවරණ ප්‍රචාරක සමය අවසන්ව තිබූ දින දෙකේදී පොලීසියේ මැදිහත් වීමෙන් ශ්‍රී ලංකා නිදහස් පක්ෂයේ නායක කාරකාදීන් සියල්ල ආසනයෙන් පිටමං කෙරුණි. නීති උපදෙස් සඳහා ප්‍රදේශවාසීන්ගේ උදව්වට කැඳවා සිටි පිරිස් ද පලවා හරිනු ලැබීය. එහෙත් එක්සත් ජාතික පක්ෂයේ ජයග්‍රහණයට පිටතින් කැඳවා සිටි දේශපාලන බලවතුන්ට ද සංවිධානාත්මක මැර පිරිස් වලට ද රිසි සේ කටයුතු කරන්නට ඉඩ දී තිබුණි. ඡන්දය පැවැති පෙර දින රාත්‍රියේ රතිඤ්ඤා හඬත් වෙඩි හඬත් දෝංකාර දෙන්නට විය.බොහෝ තැන්වල ඡන්ද පොළ නියෝජිතයින් ද එළවා දමා උදේ ඡන්දය ඇරැඹුණි.මා ඡන්ද පොළ නියෝජිතයා වශයෙන් සිටි මිද්දෙනියේ කුඩගල්ආරේ ශ්‍රී බෝධිරාජාරාම විහාරස්ථානයේ ඡන්ද මධ්‍යස්ථානයට කෝට්ටේ නගර සභාවේ එවකට වැඩ බලන නගරාධිපතිනිය වූ සෝමා තලගල ප්‍රමුඛ මැර පිරිසක් පැමිණ බලහත්කාරයෙන් ඡන්දය දැමීමට සූදානම් වූයේ තමා කවුදැයි ඇය මහත් ආඩම්බරයෙන් පවසමිනි. ඇය කාගේ “හොර අඹුවදැÓයි මා දන්නා බව ඇය මවිත කරමින් පවසා සිටීමේ හේතුවෙන් ඇය සමඟ පැමිණි පිරිස සමඟම පසු බැස්සාය.එහෙත් පසුව පෙස්ටස් පෙරේරා ඇමැතිවරයා පිරිවරා ගත් රිය පෙරහරකින් මැර කණ්ඩායමක් ආයුධ සන්නද්ධව පැමිණෙන බව මා සිටි ඡන්ද මධ්‍යස්ථානයට පැමිණි මා හිතවත් පොලිස් නිලධාරියකුගේ පැවසීම නිසා පස්වරු දෙක වන්නට මත්තෙන් ඡන්ද මධ්‍යස්ථාන නියෝජිතයින් සියලු දෙනාම සමඟ එතනින් ඉවත් වූයේ සිදු විය හැකිව තිබූ විනාශය වළක්වා ගැනීමටය.ඡන්දය විමසීමේදී කාලය අවසන් වීමට පැය දෙක තුනක් තිබියදී බොහෝ ඡන්ද මධ්‍යස්ථාන පාළුවට ගියේය. ලැබෙමින් පැවැති ආරංචි ද එතරම් සුබ නොවීය. හොර ඡන්ද දැමීම කිසිඳු බාධාවකින් තොරව ජයටම සිදු කෙරිණි.ඡන්දය දින 12 වැනිදා වලස්මුල්ලේ හොරේවල පාසලේ වූ ඡන්ද මධ්‍යස්ථානයේ දී සිදු වූ කලබලයක් සොයා බැලීමට ගිය මහින්ද රාජපක්ෂ නීතිඥ තුමාට කිසිවකු විසින් වෙඩි තබා ඇතැයි යන ආරංචියෙන් අපි අන්දමන්ද වීමු. වහාම අපි තංගල්ලේ මහින්ද රාජපක්ෂ මැතිතුමාගේ ‘කාල්ටන්’ නිවසට ගියෙමු. බාගෙට හිර වී තිබූ හුස්ම පොද පහළට වැටුණේ දැනගත් සත්‍ය ආරංචියෙනි.වලස්මුල්ලේ හොරේවෙල විද්‍යාලයේ ඡන්ද මධ්‍යස්ථානයේ සිදු වූ කලබලයෙන් දෙදෙනෙකු මිය ගොසිනි. මහින්ද මහතා දෙසට ද පිරිසක් වෙඩි තැබූ නමුදු ඉලක්කය වැරැදී ගොසිනි.ආණ්ඩුවේ වැඩ සඳහා කැඳවා සිටි පොලිස් අධිකාරී ජිමි බණ්ඩාරනායක මහතා නීතිඥ මහින්ද රාජපක්ෂ මැතිතුමාගේ පෞද්ගලික හිතවතකු වූ බව කැඳවූ අය දැන සිට නැත. සිද්ධිය සැලවූ වහාම එතැනට පැමිණි පොලිස් අධිකාරිවරයා සිදුවිය හැකි මහා ඛේදවාචකය වළකා ලමින් වෙස් වලාගෙන හෝ දිස්ත්‍රික්කයෙන් පිටවීමට කටයුතු කරන ලෙස මහින්ද රාජපක්ෂ මැතිතුමාට උදෙස් ලබා දුනි. ඡන්ද පෙට්ටි හම්බන්තොට කච්චේරියට ගෙන යන තුරු දිස්ත්‍රික්කයෙන් පිටවීමට මහින්ද රාජපක්ෂ මැතිතුමා කෙසේවත් එකඟ නොවීය.කාලේ හෝ බලවත් හස්තයක රැකවරණය යටතේ සංවිධානාත්මක සන්නද්ධ කල්ලියක් මහින්ද රාජපක්ෂ මැතිතුමා ඝාතනය කිරීමේ ඉලක්කය සපුරා ගැනීමට පැමිණ සිටි බව මහින්ද රාජපක්ෂ මහතාට හිතවත් බුද්ධි තොරතුරු සපයන්නන් විසින් නිවැරැදිව වාර්තා කර තිබුණි. ඡන්ද පෙට්ටි පසුපස යන එක්සත් ජාතික පක්ෂ ආධාර කරුවන් සේ කොළ පාට කොඩිවලින් සරසා ගත් වාහන පෙරහරකින් හම්බන්තොට දක්වා ගිය මහින්ද රාජපක්ෂ මහතා තම හිතවත් උසස් පොලිස් නිලධාරීන්ගේ ද ආරක්ෂාව සහිතව අතුරුදන් විය.හොරේවෙල ඡන්ද මධ්‍යස්ථානයේ ලියාපදිංචි ඡන්ද සංඛ්‍යාව 1400 ක් වුවත් පෙට්ටියේ ඊටත් වඩා සංඛ්‍යාවකින් පිරී තිබූ බවත් එසේ වී තිබියදීත් ශ්‍රී ලංකා නිදහස් පක්ෂයට ඡන්ද 16 ක් පමණක් වැටී තිබුණ බවත් පසුව වාර්තා විය.එතරම් භීෂණයක් තිබියදීත් මැතිවරණ ප්‍රචණ්ඩත්වය දූෂණය රජ කරවා තිබියදීත් 1985. 09. 12 අතුරු මැතිවරණයේදී එක්සත් ජාතික පක්ෂය ජයග්‍රාහී අපේක්ෂක ආනන්ද කුලරත්න මහතා ශ්‍රී ලංකා නිදහස් පක්ෂයේ පරාජිත අපේක්ෂක චමල් රාජපක්ෂ මහතාට වඩා වැඩි ඡන්ද 1329 පමණි ලබා තිබුණේ. අනෙකුත් ස්වාධීන අපේක්ෂකයින් හයදෙනා ගත් ඡන්ද සංඛ්‍යාව ද 1405 කි.කෙසේ වුවත් හොරේවෙල සිදුවූ ඝාතනවලට ප්‍රධාන සැකකරු බවට මහින්ද රාජපක්ෂ මැතිතුමා පත් කරමින් නඩු පැවරිණි. එතුමාට ආදරය කරන හිතවතුන් කීප දෙනෙකුම වරද පිළිගෙන එතුමා නිදහස් කර ගැනීමට ඉදිරිපත් වීම මෙහිදී කැපී පෙනෙන ආදරණීය සැබෑ මිතුරු පරිත්‍යාගයන් ප්‍රකාශයට පත් කිරීමකි.එතුමා අත්දැකීම් බහුල අති දක්ෂ නීතිඥයකු වූ නිසාම එතුමාගේ උපදෙස වූයේ නිරපරාදේ වරද පිළිගත හොත් එයින් දඬුවම් ලැබීමකින් තොරව නිදහසක් නොමැති බවය. එමෙන්ම තමා වරදක් නොකර ඇති බැවින් නිදහස් වීම ඒකාන්ත බව දැඩිව ප්‍රකාශ කළේය.රිමාන්ඩ් සිර මැදිරියේ සිටියදී මහින්ද රාජපක්ෂ මහතා බැලීමට සිය මව වන දෝන දන්දිනා සමරසිංහ දිසානායක මැතිනිය පැමිණ ආපසු ගියේ නිවසට නොව රෝහලටයි. ඒ ආදරණීය පුතා වෙනුවෙන් ළය කම්පා වී රෝගාතුර වීමෙනි. රෝගාතුරව අසාධ්‍යව සිටි තම මව බැලීමට වත් එතුමාට වරම් නොලැබුණි. අතුරු මැතිවරණය 1985. 09. 12 පැවැත්වූ අතර රාජපක්ෂ මාතාව තම පුතා ගැන කම්පාවෙන් රෝගාතුරව 1985. 11. 02 වන දින දිවංගත වූවාය. අම්මාගේ මළගමට ද මහින්ද මහතා පැමිණියේ දෙඅත්වලට දැමූ මාංචු සහිතවයි.මුළු රටටම නිදහස ලබා දෙමින් කෝටි දෙකක් ඉක්මවූ සිංහල දෙමළ මුස්ලිම් හා බර්ගර් ආදි වූ සියලු දෙනාගේම නිදහස වෙනුවෙන් ක්‍රියා කරමින් මානව හිමිකම් රකිමින් සියල්ලන්ටම අභය දානය දුන් එතුමාට “මානව හිමිකම් කඩකර ඇතැÓයි සමහරුන් චෝදනා නඟද්දී එතුමාට සාමාන්‍ය රැඳවියකුට දෙන පහසුකම් වත් නොදී 1985 දී පීඩා කළ මානව හිමිකම් කඩකළ ආකාරය අමතකව ඇත. විධායක ජනාධිපතිකම පොදුජන එක්සත් පෙරමුණට තිබියදී හා මහින්ද රාජපක්ෂ මැතිතුමා වරාය නාවික හා ධීවර අමාත්‍යවරයාව සිටියදී 2001. 12. 05 පාර්ලිමේන්තු මැතිවරණය පැවැත්විණි.මෙසේ රාජ්‍ය බලය තිබියදීත් හම්බන්තොට පැවැතියේ එක්සත් ජාතික පක්ෂය විසින් විකෘති කරන ලද මැතිවරණ ප්‍රචණ්ඩත්වයකි. එක්සත් ජාතික පක්ෂ මැර පිරිස් ජනතා විමුක්ති පෙරමුණේ කාර්යාලවලට සහ තමන්ගේම පාලු වී ගිය මැතිවරණ ප්‍රචාරක මඩුවලට පහර දී ඒවා ශ්‍රී ලංකා නිදහස් පක්ෂයට බැර කිරීමට ද කර ඇත. එක්සත් ජාතික පක්ෂයේ මැතිවරණ ප්‍රචණ්ඩත්වය පිළිබඳව එවකට පොදු පෙරමුණ හම්බන්තොට දිස්ත්‍රික් මාධ්‍ය ඒකකයේ ප්‍රධානියා හා ප්‍රචාරක ලේකම් වූ මේ ලියුම්කරු සතුව ලිඛිත සාක්ෂි ඇත. ඒවා සිද්ධිමය වශයෙන් කෙටියෙන් දක්වතොත් මෙසේ ය.හම්බන්තොට දිස්ත්‍රික්කයේ ඇතිකොට තිබෙන භීෂණයත් මැතිවරණ ප්‍රචණ්ඩත්වයත් පිළිබඳව හම්බන්තොට ප්‍රධාන සංඝනායක ස්වාමීන් වහන්සේලා විසින් අස්ගිරි පාර්ශ්වයේ මහානායක හිමිපාණන් අමතමින් එජාප නායක රනිල් වික්‍රමසිංහ මහතා කැඳවා මේ ගැන අනුශාසනා කරන ලෙස දන්වමින් 2001. 11. 14 ලිපියක් යවා ඇත.එහි උධෘතයන් කීපයක් මෙසේ ය.“ඉතා සූක්ෂම ලෙසින් කපටි අන්දමින් පහත් මට්ටමින් මහින්ද රාජපක්ෂ මහතාගේ කීර්ති නාමයට කැළැල් කිරීමේ පටු දේශපාලන චේතනාවෙන් දිස්ත්‍රික්කයේ සමහර ස්ථානවල එක්සත් ජාතික පක්ෂයේ කාර්යාල ඔවුන් විසින් ම කඩා බිඳ දමා ජනතාවගේ අනුකම්පාවක් ලබා ගැනීමේ පහත් පෙළේ උත්සාහයක් දරන බව දිස්ත්‍රික්කයේ සියලුම දෙනා අවබෝධ කර ගෙන අවසානය.මෙම දිස්ත්‍රික්කයේ සැබෑ තත්ත්වය නම් තමන් විසින්ම තම පක්ෂයේ කාර්යාල රාත්‍රී කාලයේ කඩා බිඳ දමා තුවක්කු වලින් අහිංසක මිනිසුන් බිය ගන්වා නැති භීෂණයක් පෙන්වා රජය පෙරළීමට හා මහින්ද රාජපක්ෂ මහතාගේ කීර්ති නාමයට කැළැල් කිරීමය. මේ පහත් පෙළේ ක්‍රියාදාමයට දිස්ත්‍රික්කයෙන් පිට පළාත් වලින් පාතාල කල්ලියේ පිරිස් ගෙන්වා එක් අයෙකුට දිනකට රුපියල් 500 ගණනේ මුදල් සම්භාරයක් මේ සඳහා වැය කරන බව ද අත් අඩංගුවට පත් වූ සමහර දාමරිකයන් ගෙන් ප්‍රකාශ වී ඇත.”එයට අත්සන් කර ඇත්තේ. පල්ලේගම ශ්‍රී ජිනරතන නායක ස්ථවිර හාතාගල රජමහා විහාරාධිපති ශ්‍රී සුමංගල විද්‍යායතන පරිවේණාධ්‍යක්ෂ රුහුණු මාගම්පත්තුව ඇතුළු දොළොස්දහස් ගිරුවා රට ප්‍රධාන සංඝනායක හිමි ඇතුළු මහා සංඝරත්නයයි,මීට අමතරව 2001 පොදු පෙරමුණ ආණ්ඩු සමයේදී ද එජාපයේ අය පොදු පෙරමුණේ අයට තර්ජනය කර පහර දීම් කළහ.අම්බලන්තොට පොලිස් වසමට අයත් පලුගහ ගොඩැල්ල හා ලෝලුපතාන යන ගම් දෙකේ පිහිටි පොදුජන කාර්යාල දෙකකට එක්සත් ජාතික පක්ෂ කණ්ඩායම් විසින් 2001. 11. 14 රාත්‍රී පහර දී විනාශ කර ඇති බව වාර්තා වී තිබේ. අම්බලන්තොට ප්‍රාදේශීය සභාවේ හිටපු මන්ත්‍රීවරයකු වන ආර්. ඒ. එම්. ලක්දාස මහතාගේ නිවසේ පිහිටි කාර්යාලයට පහර දීම ද 2001. 11. 14 වැනිදා රාත්‍රී සිදුවී තිබිණි.මේ පිළිබඳව පොදුජන එක්සත් පෙරමුණේ නියෝජිතයින් පොලීසියට පැමිණිලි කර ඇති බවත් ගරු අමාත්‍ය මහින්ද රාජපක්ෂ මැතිතුමා විසින් අපක්ෂපාතී පරීක්ෂණයක් පවත්වන ලෙසත් පොලීසියට දන්වා තිබු බව අප සතුව පැහැදිලිව සාක්ෂ්‍ය ඇත.මැතිවරණ ප්‍රචණ්ඩ ක්‍රියා ගැන හම්බන්තොට දිස්ත්‍රික්කයේ සියලුම අපේක්ෂකයන් කැඳවා දකුණු පළාත් භාර නියෝජ්‍ය පොලිස්පතිවරයා සාකච්ඡාවක් පවත්වා ඇති අතර හම්බන්තොට දිස්ත්‍රික් එජාප නායක ආනන්ද කුලරත්න මහතා ද ජනතා විමුක්ති පෙරමුණේ දිස්ත්‍රික් නායක නිහාල් ගලප්පත්ති මහතා ද ගරු මහින්ද රාජපක්ෂ අමාත්‍යවරයා ද සහභාගි වූ අතර හම්බන්තොට දිස්ත්‍රික් එක්සත් ජාතික පක්ෂ අපේක්ෂක සජිත් ප්‍රේමදාස මහතා සහභාගි නොවීය.2001. 11. 20 ප. ව. 3.00 ට තංගල්ල වජිරගිරි විහාරයේදී පැවැති හම්බන්තොට දිස්ත්‍රික්කයේ සියලුම විහාරාධිපතීන් වහන්සේලා ඇතුළු 500 කට වැඩි පිරිසක් සහ ශාසනාරක්ෂක මණ්ඩල ලේඛාධිකාරී ස්වාමින් වහන්සේලා 11 නමක් සහභාගි වූ මහා සංඝ සම්මේලනයේදී හම්බන්තොට දිස්ත්‍රික්කයේ ජනතාව අපකීර්තියට පත් කිරීම සඳහා එක්තරා දේශපාලන පක්ෂයක කණ්ඩායමක් විසින් දැනට ගෙන යන ප්‍රචාරණ පිළිබඳව ශ්‍රී ලංකාවාසී ජනතාව දැනුම්වත් කිරීම කළ යුතු බවට තීරණය වී ඇත.2001. 11. 27 හම්බන්තොට එක්සත් පෙරමුණු අපේක්ෂක එම්. කේ. රංජිත් මහතාගේ ආධාර කරුවන් පිරිසක් රැගත් ඩබල් කැබ් රථයට මිද්දෙනිය නගරයේ දී හම්බන්තොට එජාප අපේක්ෂක සජිත් ප්‍රේමදාස මහතාගේ ආධාර කරුවන් පිරිසක් විසින් පහර දී ගිනිතබා විනාශ කර ඇත. ඒ අතර තුර සජිත් ප්‍රේමදාස මහතාගේ වේදිකාවේ සිටි ඔහුගේ ආරක්ෂකයින් විසින් වෙඩි තැබීමෙන් කැබ් රථයේ ගමන් ගත් කුඹුක්මුල්ලේ පදිංචි අයෙකු බරපතළ තුවාල සහිතව මාතර රෝහලට ඇතුළත් කර ඇත. තවත් දෙදෙනෙකුට ද තුවාල සිදුවී ඇත. 27 සවස 6.30 නීතිඥ නිමල් විජේසූරිය මහතා මේ බව මිද්දෙනියේ පොලීසියට පැමිණිලි කර ඇත.2001. 11. 29 පෙරවරු 8.00 තංගල්ල නගරයේ දී එජාපයට සම්බන්ධ මැර පිරිසක් තංගල්ල වජිරගිරිය විහාරාධිපති ආචාර්ය මිරිස්සේ ධම්මවංශ හිමියන්ට මරණීය තර්ජන කර ඇත. “මම උදේ තංගල්ල නගරය මැදින් පාසලට යන අතර හම්බන්තොට දිස්ත්‍රික්කයේ එජාප ප්‍රබල අපේක්ෂකයකුගේ ආධාරකරුවන් පිරිසක් පාර මැදට පැන මා නතර කළා.තමුසේ අපට විරුද්ධව පත්තර වලටත් රේඩියෝවටත් රූපවාහිනියටත් ප්‍රකාශ කරනවා නේදැයි අසා මට අසභ්‍ය වචනයෙන් බැණ වැදුණා. එක පුද්ගලයෙක් මට එතනදීම පහර දීමට සැරසුණා. මේ පිළිබඳව තංගල්ල මූලස්ථාන පොලිස් පරීක්ෂක තුමාට දැනුම් දුන්නා” යැයි පූජ්‍ය ආචාර්ය මිරිස්සේ ධම්මවංශ හිමි කළ පැමිණිල්ලේ සඳහන් වේ.2001. 11. 29 පෙරවරු 8.30 පමණ තංගල්ලේ ශ්‍රියානි හෝටලය අසලදී පොදු පෙරමුණේ ප්‍රචාරක කටයුතු කරන නිවේදකයකු වන බෙලිඅත්තේ ඩබ්ලිව්. කේ. ආරියසේන මහතා ගමන් ගත් වාහනය නතර කර එජාප ආධාර කරුවන් පිරිසක් ජීවිත තර්ජන කර ඇත.අප සතුව මෙවැනි තවත් තොරතුරු බොහොමයක් ඇත. එමෙන්ම හම්බන්තොට දිසාවේ පොලිස් වාර්තා ආදියත් එකල මාධ්‍ය වාර්තාත් ගෙන බලන්නේ නම් විරුද්ධ පක්ෂයේ සිටියදී ද එක්සත් ජාතික පක්ෂය මුදාහරින ලද මැතිවරණ ප්‍රචණ්ඩත්වයත් සිදුකරන ලද මැතිවරණ දූෂණ ආදියත් ගැන මනා අවබෝධයක් ලද හැකිය.දුර්වල ගොස් ඇති ව්‍යාඝ්‍රයින් හා වෘකයින් සිල්ගෙන අහිංසාවාදය දේශනා කරන්නා සේ එක්සත් ජාතික පක්ෂයේ පරාජිත අ‍ඳෝනාවන්, ප්‍රජාතන්ත්‍රවාදය හා සංහිඳියා දේශනාවන් හි සැබෑ යථාර්ථය හා යටි අරමුණු ජනතාව නිවැරැදිව ග්‍රහණය කර ගනු ඇත. ඒ බව උවමනාවෙන්ම අතීතය අමතක කරන්නන්ට හා සත්‍ය විකෘති කරන්නන්ට සිහිපත් කළ යුතු වන්නේමය.අමරසිංහ කුඩගල්ආර කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=ab1404273</link>
    <topic>මැතිවරණ සටනේ රසබර කතා</topic>
    <author>රෝහණ ආර්යරත්න</author>
    <content>ඉන්දිය මහ මැතිවරණය ආරම්භ වී ඇත. ප්‍රාන්ත මැතිවරණවලට අමතරව ලෝක් සභා මැතිවරණ සියල්ලම මැයි 16 වැනිදා අවසන් වන අතර ජයග්‍රාහී පක්ෂය හා අගමැති තනතුර කාට හිමිවේ ද යන්න මැයි 18 වැනිදා වන විට නිශ්චිත වශයෙන්ම දැනගත හැකි වනු ඇත.එම කාල පරාසය තුළ දී ඉන්දියාව පුරා පවතින මැතිවරණ උණුසුම අතරින් මෙබඳු අරුම පුදුම සිද්ධින් ද වාර්තා වෙයි.බරණැස් ප්‍රදේශයේ ඡන්ද අපේක්ෂකයකු ලෙස භාරතීය ජනතා පක්ෂයෙන් පෙනී සිටීම සඳහා මෝඩිගේ නම යෝජනා කරන ලෙස අගමැති අපේක්ෂක නරේන්ද්‍ර මෝඩි ගේ සහායකයින් සුප්‍රකට ෂනායි වාදක බිස්මිල්ලා ඛාන්ගේ පවුලේ උදවියගෙන් ඉල්ලා සිටියේය.“මෝඩිගේ උදව්කාරයෝ අපේ ගෙදරට ආවා. අපි හිතුවෙ සංගීත වැඩ සටහනක් වෙනුවෙන් කියල. ඒත් මෝඩිගේ නම යෝජනා කරන්න කියා අපට කිව්වාම අපි එක එල්ලේම ප්‍රතික්ෂේප කළා” යැයි බිස්මිල්ලා ඛාන්ගේ පුත්‍ර සමීන් හුසේන් බිස්මිල්ලා පැවසුවේය.“අපේ පවුලේ උදවිය කිසිදාක දේශපාලන පක්ෂයකට සහාය දී නෑ. අපි සංගීතකාරයෝ, කලාකාරයෝ. කලාකරුවන්ට දේශපාලනයක් නෑ” යැයි ද ඔහු කීය.“මෝඩි රැල්ල ද කෙජ්රිවාලේ ප්‍රසංගය ද කියන එක අපට වැදගත් නෑ. අපිට වැදගත් වන්නේ දිනන තැනැත්තා මේ නගරයේ සිටි ඉතාම ආදරණීය පුරවැසියා වෙනුවෙන් ස්මාරකයක් ඉදිකිරීම පමණ” යැයි බිස්මිල්ලා ඛාන්ගේ මුනුපුරු අෆාක් හයිඩර් කීය.බිස්මිල්ලා ඛාන්භාරතීය ජනතා පක්ෂයේ හා කොංග්‍රස් පක්ෂයේ දේශපාලකයෝ අපේ සීයාගේ සොහොන ළඟට ඇවිල්ල ගෞරව කරනවා දැකල තියනවා” යැයි පැවසු හයිඩර් “ඒ අයට ඕනේ ඡන්දය ලබා ගෙන ජයග්‍රහණය කිරීමටයි. ඔහුගේ මරණින් අට අවුරුද්දකට පස්සේ භාරත රත්න සම්මානය දිනු බිස්මිල්ලා ඛාන් හදිසියේ මතක් වුණු එකයි පුදුමේ” යැයි ඔහු පැවසීය.භාරතීය ජනතා පක්ෂයෙන් තරග කරන එල්. ගනේෂන් වෙනුවෙන් සහාය දෙන තරුණ පිරිසක් මයිලපුර් නගරයේ කච්චේරි පාරේ පිහිටි ඩබ්බා චෙට්ටි බෙහෙත් සාප්පුවට ගොඩ වූහ. එය දේශීය බෙහෙත් අලෙවි සලකි. ඒ අවස්ථාවේ එම සාප්පුවට පැමිණි මහලු කාන්තාවක් “මට ‘මෝඩි’ ග්‍රැම් දහයක් දෙන්න” යනුවෙන් කියනු අසා විමසිල්ලට පත්වූ ඔවුහු ඒ කුමක්දැයි බෙහෙත් හලේ අයිතිකරුගෙන් විමසූහ.“මේ ‘මෝඩි’ කියන්නේ බෙහෙතක්. එය කුඩු වර්ගයක්. ගර්භණී කාන්තාවන්ගේ ඇ‍ඟේ අමාරු නැති කරන දේශීය බෙහෙත් ඖෂධයක්.” යනුවෙන් බෙහෙත් හලේ අයිතිකරු ප්‍රකාශ කළේය. මේ බෙහෙත යොදා තමිල්නාඩුවේ ගැමියන් රසම් වර්ගයක් සාදනු ලබන බව ද හෙතෙම පැවැසීය.මහත් සේ උද්දාමයට පත්වූ භාරතීය ජනතා පාක්ෂිකයෝ රටේ පවතින රෝගවලටත් හොඳම ඖෂධය මෝඩි යැයි පවසමින් එතැනින් පිටව ගියහ.අප්‍රේල් 17 වැනිදා රාජස්ථාන ප්‍රාන්ත මැතිවරණය ඇරැඹිණි. එම ප්‍රාන්තයට අයත් කරාඋලි - දෝල්පුර් ඡන්ද කොට්ඨාසයේ ඡන්දය පැවැත්වූයේ අප්‍රේල් 24 වැනි බ්‍රහස්පතින්දායි.එම මැතිවරණ දිනය එනතුරු සෑම නිවෙසකම රූපවාහිනි වසා දමන ලෙස කොංග්‍රස් පක්ෂයේ ලේකම් සී. පී. ජෝෂි ඉල්ලීමක් කළේය. එයට හේතුව “බිජේපි රැල්ලක් තියෙනවා කියන එක බොරුවක්. ඒ හින්ද ඒ බොරු ප්‍රචාරවලට සවන් නොදීමට රූපවාහිනි වසා දමා කොංග්‍රස් පක්ෂයට ඡන්දය දෙන්න” යි හෙතෙම පැවැසීය.ජෝෂිගේ මෙම ප්‍රකාශය තවත් විස්තර කළ හිටපු මහ ඇමැති අශෝක් ගෙලොට් “මෝඩිගේ බොරු අහන්න ඕනේ. එයා කියන්නේ ඉන්දියාව දිව්‍ය ලෝකයක් කරන බවයි. රජය පිහිටුවූ ගමන් උද්ධමනය පහත හෙළනවා කියනවා. මෙයාගේ මේ බොරු අපි තේරුම් ගන්න ඕනේ” යි හෙතෙම පැවසුවේ ජෝෂ්ගේ ප්‍රකාශය අනුමත කරමිනි.“මට සල්ලි හොයන්න හරි අමාරුයි”“කෑගහන්න එපා හැම තැනම මයික් දාලා”ඉහත දෙබස සිදුවූයේ ජයිපූර් ප්‍රදේශයේ අල්වාර් හි පැවැති මාධ්‍ය හමුවකදීය. දෙබස සිදුවූයේ භාරතීය ජනතා පක්ෂ අපේක්ෂක මහාන්ත් චාන්ද්නාත් හා ඔහුගේ හිතවත් යෝග ගුරු රාම්දේව් අතරය.චන්ද්නාත් රහසින් කොඳුරමින් “මට සල්ලි හොයන්න හරිම අමාරුයි” යනුවෙන් රාම්දේව්ට කීය. බිජේපි පක්ෂයේ අපේක්ෂකත්වය ලබා ගැනීමට රාම්දේව් මහාන්ත්ට උදව් කළේය. මේ අවස්ථාව වන විට සියලුම මයික්‍රෆෝන් ක්‍රියාත්මක වී තිබිණ.මහන්ත කී දේ ගැන කෝපයට පත් රාම්දේව් “ඕව මෙතන කථා කරන්න එපා. මේ වටේ මයික්‍රෆෝන් තියනව පේන්නේ නැද්ද” යැයි කියමින් ඔහුට බැණ වැදෙනු ශබ්ද වාහිනියෙන් හැමටම ඇසුණු අතර එපමණක් නොව එම දෙබස් සහිත කැසට් පටිය ඉන්ටර්නෙට් හරහා ලෝ පුරා ද පැතිර ගියේය.තමන් එවැනි කිසිම දෙයක් නොකී බව දෙදෙනාම ප්‍රකාශ කළ නමුත් එම දෙබස පටිගත වී තිබීම මඟින් රාම්දේව් ගේ කළු සල්ලි විදේශ බැංකුවල පවතින බවත් ඒවා ඡන්ද ව්‍යාපාර කටයුතු සඳහා යොදවෙන බව දෙබස මඟින් ඔප්පු වන බවත් රාජස්ථාන හිටපු මහ ඇමැති අශෝක් ගෙලොට් විසින් ඡන්ද කොමසාරිස් වෙත පැමිණිල්ලක් ඉදිරිපත් කර ඇත.බීජේපි අපේක්ෂකයාගේ නියම ස්වරූපය මේ දෙබසින් හොඳින් ඔප්පු වන බව අල්වාර් කොට්ඨාසයේ කොංග්‍රස් අපේක්ෂක භන්වාර් ජිතේන්ද්‍ර සිං මහත් සේ උදම් අනමින් කියා සිටියේය.අජිත් පවාර්බරණැස ඡන්ද කොට්ඨාසයට ඉදිරිපත් වන භාරතීය ජනතා පක්ෂයේ අගමැති අපේක්ෂක නරේන්ද්‍ර මෝඩිට එරෙහිව ත්‍රස්ත නායක ඔසාමා බින් ලාඩන්ගේ මුහුණුවරට සමාන මුහුණුවරක් ඇති මිරාජ් කලීඩ් නුර් නමැත්තා ඉදිරිපත් වීමට තීරණය කර ඇත. ජාතිවාදය පැතිරීම වැළැක්වීමේ අදහසින් තමා ඉදිරිපත් වී ඇති බව හෙතෙම පවසයි.රාම් විලාස් ජස්වාන්ගේ පක්ෂයට හා ලාලු ප්‍රසාද්ගේ පක්ෂයට පසුගිය ඡන්දවලදී ඔසාමා බින් ලාඩන් ලෙස ඇඳ පැලඳ කටයුතු කිරීම නිසා නූර් මහත් ජනප්‍රියත්වයට පත්වී ඇති බව සැලයි. ඒ දෙදෙනා තමාගේ දක්ෂතාවන් ගෙන් ඔවුන්ගේ වාසිය සඳහා යොදා ගැනීම නිසා ජාතීන්ගේ එකමුතුව වෙනුවෙන් සංවිධානයක් හදාගෙන මෙවර ඡන්දයට ඉදිරිපත් වන බව පැවැසීය.උසින් හා මහතින් පමණක් නොව මුහුණුවරින් ද ඔසාබා බින් ලාඩන්ට සමාන හෙතෙම හින්දු මුස්ලිම් සහෝදරත්වය වෙනුවෙන් කටයුතු කිරීමට බලාපොරොත්තු වන බව ද පැවැසීය.මේ අතර 55 හැවිරිදි ටයර් සාප්පු අයිතිකරුවකු වන ආචාර්ය කේ. පද්මරාජන් තමිල්නාඩුවේ සිට බරණැසට පැමිණියේ මෝඩිට එරෙහිව ඡන්ද ඉල්ලීමටයි.දිනුවත් නැතත් මේ තීරණය ස්ථිර බවත් තමා මෙවර ඡන්දයට ඉදිරිපත් වන්නේ 158 වැනි වරට බවත් පැවැසීය.මීට පෙර පද්මරාජන් 1988 ප්‍රථම වරට ඡන්ද අපේක්ෂකයකු වූ අතර දැනට වජ්පායි, අබ්දුල් කලාම්, ප්‍රතිභා පටිල්, මන්මෝහන් සිං යන අයට එරෙහිව ඡන්ද සටනට පැමිණි බව ද කීවේය.2011 දී මෙන්තුර් කොට්ඨාසයට ඉල්ලා සිටි පද්මරාජන්ට ඡන්ද 6273 ක් ලැබි තිබිණි.ඡන්දය දුන්නේ නැත්නම් බලා ගනිමු!ඉන්දීය මැතිවරණයේදී ඡන්දය ලබා ගැනීම සඳහා තර්ජන කිරීම් ද සිදුවී ඇති බව වාර්තා වේ.මහරාෂ්ට්‍ර ප්‍රාන්තයේ නියෝජ්‍ය මහ ඇමැති අජිත් පවාර් තම ඥාති සොහොයුරිය වන සුප්‍රියා සුලේට ඡන්දය නොදුනහොත් ගමට එන ජල මාර්ගය වසා දමන බවට එම ගමේ සිටින ජනතාවට තර්ජනය කළ බව වාර්තා වේ. මේ පිළිබඳව ඡන්ද කොමසාරිස් විශේෂ පරීක්ෂණයක් පවත්වන බව සඳහන් වේ.මේ අතර බුලන්ද්ෂහාර් හි ගුරුවරුන්ට හා ගුරුවරියන්ට තර්ජනය කරමින් තම පක්ෂයට ඡන්ද නොදුනහොත් ඔවුන් සියලු දෙනාගේම රැකියා නැති කරන බව සමාජවාදී පක්ෂ නායක මුලායම් සිං යාදව් තර්ජනය කළ බව වාර්තා වේ. මේ තර්ජනය වාර්තා වීමත් සමඟම ඡන්ද කොමසාරිස් විසින් යාදෙව් ගෙන් මේ පිළිබඳව වාර්තාවක් සපයන ලෙස ඉල්ලා ඇත.මුලායම් සිං යාදව්එසේම කොංග්‍රස් පක්ෂ සාමාජිකයකු ප්‍රියංකා ගාන්ධි අමතමින් තම නායක රාහුල්ට විරුද්ධව කථා කළ ආම් ආද්මි පක්ෂ අපේක්ෂක මරා දමන බව පවසා ඇත. එවිට ප්‍රියංකා “එපා එපා. ඔය විදිහට කථා කරන්න. ඇවිල්ල මාව හමුවන්න” කියා කියන අන්දම වීඩියෝ ගත වී ඇත.මේ වීඩියෝ පටය දුටු ආම් ආද්මි පක්ෂ අපේක්ෂක විශ්වාස පොලීසිය වෙත පැමිණිල්ලක් ඉදිරිපත් කරමින් “මගේ මරණය සිදුවුවහොත් එය කොංග්‍රස් පක්ෂය මඟින් සිදු කළ එකක්” යැයි කීය.මේ සියල්ල සිදුවන අතරතුර සෑම පක්ෂයකින්ම ඉදිරිපත් වන නායකයින් හා අපේක්ෂකයින් “අලි දෙන්නං කොටි දෙන්නං හඳ වුණත් ගෙනැත් දෙන්නම්” වැනි පොරොන්දු ඉදිරිපත් කරනු ලබයි.එම හැම පොරොන්දුවකටම වඩා අරුම පුදුම ඡන්ද පොරොන්දුව විවාහක සැමියන්ට බිරින්දැවරුන් ගෙන් සිදුවී ඇති අසාධාරණයට සහනයක් සලසා දීමේ ඡන්ද පොරොන්දුවක් ද ඉදිරිපත් වී ඇත.නැ‍ඟෙනහිර අහමදාබාද් ඡන්ද කොට්ඨාසයට ඉදිරිපත් වී සිටින දශරත් දේවදා විසින් මෙම පොරොන්දු ඉදිරිපත් කර ඇති අතර එවැනි අසාධාරණයන්ට මුහුණ දුන් සැමියන් වෙනුවෙන් ඔහු සංවිධානයක් ද පිහිටුවා ඇත.“කාන්තාවන්ට සිදුවන අපරාධ හා අසාධාරණකම් වෙනුවෙන් නීති පවතිනවා වගේම එබඳු තත්ත්වයට මුහුණ පා සිටින ස්වාමි පුරුෂයන්ගේ ආරක්ෂාවටත් නීති තිබිය යුතු” යැයි පවසන දේව්දා “ඡන්දය ඉල්ලන්න ගෙවල්වලට යනකොට මම මුලින්ම අහන්නේ බිරියගෙන් අසාධාරණයක් සිදුවූ ස්වාමි පුරුෂයින් සිටිනවා ද” කියලයි තවදුරටත් පැවැසීය.තම බිරිය නිසා දුකට පත්වී සිටින සැමියන්ගේ ඡන්ද නොවරදවාම තමාට ලැබෙන බව දේව්දා දැඩි විශ්වාසයෙන් පසුවන්නේය.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=ab1404275</link>
    <topic>කැසිනෝ හෝටල් කියලා විපක්ෂය රට අවුල් කරනවා</topic>
    <author>චන්දන බණ්ඩාර</author>
    <content>ජනපති කියයිපොල්ගහවෙල ආයෝජන මණ්ඩල කළාපයේ ඉදි කොට ඇති ස්වංක්‍රීය ලෙස වාහන එකලස් කිරීමේ මධ්‍යස්ථානය ගිය සතියේදී ජනාධිපතිතුමාගේ ප්‍රධානත්වයෙන් විවෘත වීය. මේ අවස්ථාවට මැති ඇමැතිවරු කීප දෙනෙක්ද එක්ව සිටියහ.විවෘත කිරීමෙන් අනතුරුව ජනාධිපතිතුමා එතැන සිටි මැති ඇමැතිවරු සමහ සහ නිළධාරීන් සමග සුහද කථාබහක යෙදී සිටියේය. " මේ කර්මාන්ත ශාලාව ‍මීට පෙර ආරම්භ කළා නම් අපේ රට මේ වෙනකොට මෝටර් රථ පිටරට යවන රටක් " ජනාධිපතිතුමා එතැන සිටි ඇමැති වරයෙක්ට කීවේය." ඔව් සර් ඒකනම් ඇත්ත. 1960 ගණන්වලදී අපේ රටේ වාහන එකලස් කළා. ඒක මේ වෙනකොට අපේ රටේ තිබුණානම් අපේ රට දියුණුයි. " ඇමැතිවරයා ජනාධිපතිතුමාට කීවේය.මේකේ මුල්ම අදියර විවෘත කරන්ඩ මං ආවා. මං මුලින්ම විවෘත කිරීම වෙනුවෙන් මුල්ම මොටර් රථය පදවන්ඩ දුන්නේ අපේ මහින්ද සමරසංහ ඇමැතිතුමාට. එයා මෝටර් රථය ස්ටාට් කරලා එක පාරටම රිවස් ගියර් එක දාලා තියෙන්නේ. ඒ නිසා වාහනය වේගයෙන් පිටුපසට ධාවනය වුණා. " ජනාධිපතිතුමා කීවේ සිනා සෙමිනි." අපි ඉදිරියට මිසක් පිටුපසට යන්ඩ හොඳ නෑ‍. " ජනාධිපතිතුමා එතැන සිටි මැති ඇමැතිවරුන්ට කීවේය.ගිය සතියේදී ජනාධිපතිතුමා ශ්‍රීලංකාවේ අග්නිදිග විශ්වවිද්‍යාලයේ විවෘත කිරීමේ රැසකට සහභාගී වුණේය. එම විශ්ව විද්‍යාලයේ කළමණාකරණ පීඨය විවෘත කෙරුණේ ජනාධිපතිතුමා ඇතිනි. ඉන් අනතුරුව නැ‍ඟෙනහිර විශ්වවිද්‍යාලයේ පිවිසුම දෙස බැලු ජනාධිපතිතුමා කීවේ " මේ පිවිසුම නම් හරිම හොඳයි. හරියට අන්තර්ජාතික විශ්ව විද්‍යාලයක් ව‍ගේමයි. මේ විදියට තමයි විශ්වවිද්‍යාලයක පිවිසුම තියෙන්ඩ ‍ඕනේ." ජනාධිපතිතුමා ඇමැති එස්.බී දිසානායකට කීවේය.ඉන් අනතුරුව ජනාධිපතිතුමා අග්නිදිග විශ්වවිද්‍යාලයට ඇතුළු වු පසුව එතුමා පිළිගනු ලැබු‍යේ එම විශ්වවිද්‍යාලයේ උපකුලපතිවරයා විසිනි. උපකුලපතිවරයා ජනාධිපතුමා පිළිගත්තේ සිංහල චාරිත්‍රානුකූලව බුලත් අතක් දී පිළිගන්නා අකාරයටය." සිංහල චාරිත්‍රානුකූලව බුලත් දීලා අාචාර කිරීම අපි අගය කරනවා. එකේ වරදක් නෑ. මුස්ලිම් ආගමේ හැටියට අපි දණ ගහලා වඳින්නේ දෙවියන්ට විතරයි. නමුත් බුලත් දී ආ‍යු‍බෝවන් කීම වරදක් නෙමෙයි. " අග්නිදිග විශ්වවිද්‍යාලයේ උපකුලපතිවරයා ජනාධිපතිතුමා කිවේ සිනා සෙමිනි.ඉන් අනතුරුව ජනාධිපතිතුමා එම විශ්වවිද්‍යාල‍යේ ශිෂ්‍යයන් සමග සුහද ලෙස කථා බහ කරමින් සිටියේය. එහෙත් විශ්වවිද්‍යාල‍යේ පිරිමි සිසුන් ඉදිරියට එන්නේ නැති බව ජනාධිපතිතුමා දුටුවේය. ඒ සමගම ජනාධිපතිතුමා කිවේ " ආ මොනවද ඔය පිරිමි ළමයි පිටිපස්සට වෙලා කරන්නේ. ඉස්සරහට එන්ඩ. " ජනාධිපතිතුමා විශ්ව විද්‍යාලයේ පිරිමි සිසුන්ට කීවේය. ඉන් අනතුරුව ජනාධිපතිතුමා ළඟට පිරිමි සිසුන් පැමිණි පසුව ජනාධිපතිතුමා ඔවුන්ගේ හිස් පිරිමදිමින් ආශිර්වාද කළේය. මේ අතර තුර සිටි පිරිමි සිසුවෙක් කාටත් නොපෙනීම ජනාධිපතිතුමා අත කොළ කෑල්ලක් තිබ්බේය. එම කොළ කෑල්ල මිට මොලවාගෙන සිටි ජනාධිපතිතුමා එම කොලය දිග හරිනු ලැබුයේ ආපසු යන විට මෝටර් රථයේදීය.එම කොළ කෑල්ල ජනාධිපතිතුමා ඇමැති එස්.බී දිසානායක අත තැබුවේය. එම කොළයේ තිබුණේ මෙවැනි අදහසකි. " සර් කළමණාකරණ පීඨය මුස්ලිම් පල්ලියක් වගෙයි. ආගම අදහන්ඩ තැනක් නෑ කියන කථාව සම්පුර්ණ වැරැදියි. බෞද්ධ , මුස්ලිම් සහ හින්දු අපට වඳින්ඩ පුඳන්ඩ පන්සල් , පල්ලි සහ කෝවිල් විශ්වවිද්‍යාල භූමියේ තියෙනවා. ඒ නිසා සමහරු කියන කථා වැරැදියි. ඒවා දේශපාලන උවමනා මත කරන ඒවා. " එම සිසුවා ජනාධිපතිතුමාට දුන් ‍කොළ කෑල්ලේ සටහන්ව තිබිණි.මාසයකට වරක් ජනාධිපතිතුමා සහ මෙරට පුවත්පත් කතුවරු සහ මාධ්‍ය ආයතන ප්‍රධානීන් සමග සුහද හමුවක් පැවැත්වීම වත්මන් ජනාධිපතිතුමා විසින් ආරම්භ කරන ලද වැඩපිළිවෙළකි. ඒ අනුව ගිය සතියේදීද අරලියගහ මැදුරේදී පුවත්පත් කතුවරු සමග හමුවක් පැවැත්විණි. ජනාධිපතිතුමා පුවත්පත් කතුවරු සහ මාධ්‍ය ආයතන ප්‍රධානීන් අසුන්ගෙන සිටි ශාලාවට පැමිණියේ සිනා මුසු මුහුණිනි.ඉන් අනතුරුව ජනධිපතිතුමා පුවත්පත් කතුවරුන්ට සුපුරුදු පරිදි කීවේ ඔයාලාට තියෙන ප්‍රශ්න අහන්ඩ කියායි. ඉන් අනතුරුව එක්තරා පුවත්පත් කතුවරයෙක් විමසා සිටියේ " ජනධිපතිතුමනි දැන් හම්බන්තොටදී එ.ජා.ප මන්ත්‍රීවරුන්ට පහර දීමේ සිදු වීමේ වත්මන් තත්ත්වය මොකක්ද?" කියාය.ජනාධිපතිතුමා එම ප්‍රශ්නයට පිළිතුරු දුන්නේ අතීතයද සිහිපත් කරමිනි. " සමහරු දේශපාලන බලය අතට ගත්තේ අද ඊයේ නෙමෙයි. ඒ සිදු වීම නොවිය යුත්තක්. අපි විපක්ෂයේ ඉන්න කාලයේ එ.ජා.ප ආණ්ඩුවේ පොලීසිය අපිට ගැහුවා. එදා ‍කොල්වින්ට , දිනේෂ්ට ගැහුවා. එදා ගැහුවේ පොලීසිය. ඒත් අද පොලීසිය එහෙම විපක්ෂයේ දේශපාලඥයන්ට ගහන්නේ නෑ‍." ජනාධිපතිතුමා කර්තෘවරු හමුවේ කීවේය." හැබැයි ඉතින් එදා ඔය එ.ජා.ප මන්ත්‍රීවරු සජිත් එක්කයි දිලිප් එක්කයි ගියා නම් ඕක වෙන්නේ නෑ. ගමේ කෙනාට නොකියා ගියාම ඔහොම වෙනවා. " ජනාධිපතිතුමා කීවේ සිනා සෙමිනි." ඒ විතරක් නෙමෙයි. දැන් බලන්ඩ මාධ්‍ය වාර්තාකරණයත් වෙනස් වෙලා. දැදුරු ඔය ව්‍යාපෘතිය නිරීක්ෂණය කරන්ඩ ගිය කථානායකතුමාට විරෝධයක් එල්ල වුණා. එතැනත් පහර දීමක් වුණා. මොරටුවේදී ජීවන් කුමාරණතුංග ඇමැතිතුමාට ජල බෝතල් ප්‍රහාරයක් එල්ල වුණා. වනාතමුල්ලේදී දුමින්ද සිල්වා මන්ත්‍රීතුමාට ප්‍රහාරයක් එල්ල වුණා. එත් ඒ හැම අවස්ථාවකදීම වුණේ මාධ්‍ය වාර්තා කළේ ප්‍රහාරයට ලක් වු අයට අසාධාරණ විදියට. ඒත් හම්බන්තොට සිදුවිමේදී මාධ්‍ය වාර්තා කළේ ප්‍රහාරයට ලක් වු අයට වාසි සහගත විදියට. " ජනාධිපතිතුමා මාධ්‍ය ආයතන ප්‍රධානීන්ට පැහැදිලි කළේය.ඉන් අනතුරුව මාධ්‍ය ආයතන ප්‍රධානියකු ජනාධිපතිතුමාගෙන් විමසා සිටියේ විවිධ ආගමික සංවිධානවල ක්‍රියාකාරීත්වය ගැනය. ඊට ජනාධිපතිතුමා ඉතාම පැහැදිලි ලෙස පිළිතුරක් ලබා දුන්නේය." යම් යම් අය රටතුළ කටයුතු කරන ආකාරය අනුව ආගමික ගැටුම් නිර්මාණය කිරීමේ තත්ත්වයකට රට පෙළඹවීමේ සහ රට ඒ දෙසට ගෙන යාමේ වුවමනාවක් තිබෙන බව පෙනෙන්නට තිබෙනවා. රජයක් විදියට අපි ඒ දෙය දකිනවා. " ජනාධිපතිතුමා පැහැදිලි කිරීම පටන් ගත්තේය." අපි කිසිසේත්ම රට එවැනි තත්ත්වයකට ගෙන යන්ඩ ඉඩ දෙන්නේ නෑ. කිසිම සංවිධානයකට හෝ පුද්ගලයකුට නීතිය අතට අරගෙන කටයුතු කරන්ඩ ඉඩ දෙන්නේ නෑ. ඒ වගේ ගැටුම් ඇති වුණොත් ඒවා සමනය කරන්ඩ සහ විසඳීමට වෙනම පොලිස් ඒකකයක් පිහිටුවන ලෙස මං පොලිස්පතිතුමාට උපදෙස් දුන්නා. ඒ නිසා එවැනි තත්ත්වයක් ඇති වීමට පෙර සියළු ආගමික නායකයන් , සියළු ආගමික සංවිධාන ගෙන්වා සාකච්ඡා කරන්ඩ මං බලාපොරොත්තු වෙනවා. " ජනාධිපතිතුමා මාධ්‍ය ආයතන ප්‍රධානීන්ට කීවේය." වෙනම පොලිස් ඒකක පිහිටුවෙන එක අමුතු දෙයක් නෙමෙයි. එවැනි ගැටුම් සමනය කරන්ඩ පළපුරුදු විශේෂ නිලධාරීන් ඇතුළත් කරනවා. සංචාරක , පුරාවස්තු මේ වගේ දේවල් රැකගන්ඩත් අපි විවිධ පොලිස් ඒකක ස්ථාපිත කරලා තියෙනවා. " ජනාධිපතිතුමා මාධ්‍ය ප්‍රධානීන් හමුවේ පැහැදිලි කළේය." හැම ආගමකටම අපි ගරු කළ යුතුයි. බෞද්ධයින්ට , කිතුනුවන්ට , ඉස්ලාම්භක්තිකයන්ට සහ හින්දු භක්තිකයන්ට වගේම ඕනෑම ආගමක් අදහන පුද්ගලයකුට තම සිතැඟි අනුව ආගම ඇදහීමට නිදහස තිබෙනවා. ඒ නිසා ආගම හෝ වෙනත් කිසිම දෙයක් මුල් කරගෙන නීතිය අතට ගන්ඩ කාටවත් ඉඩ දෙන්නේ නෑ." ජනාධිපතිතුමා අවධාරණය කළේය.ඉන් අනතුරුව මාධ්‍ය ආයතන ප්‍රධානියෙකු විමසා සිටියේ විල්පත්තු අභය භූමියේ අනවසර ඉදිකිරීම් නිසා ඇතිව ඇති නව තත්ත්වය ගැනය." යම් විදියකට අනවසර ඉදිකිරිමක් වෙලා තියෙනවානම් ඒ ගැන සොයා බලා ඒ ඉදිකිරි‍ම් ඉවත් කිරීමට කටයුතු කරනවා කියලා අදාළ ඇමැතිවරයා මට පොරොන්දු වුණා. ඒ විතරක් නෙමෙයි විල්පත්තුවට යන පාර කාපට් කරන්ඩ ඉඩ නොදෙන්ඩත් කටයුතු කළේ පරිසරයට හානියක් වෙන නිසායි. ඒ නිසා ඒ ගැන සොයා බලා කටයුතු කරන්ඩ රජය නිරතුරුවම බැදී ඉන්නවා. " ජනාධිපතිතුමා පැහැදිලි කළේය.උතුරේ සහ නැ‍ඟෙනහිර පළාත්වල ස්ථාපිත කර ඇති හමුදා කඳවුරු ඉවත් කිරීම ගැන තවත් මාධ්‍ය වේදියෙකු ප්‍රශ්න කර සිටි‍යේය. " දැනට උතුරේ සහ දකුණේ පිහිටුවා ඇති කිසිම හමුදා කඳවුරක් ඉවත් කරන්නේ නෑ කියලා අපි රටට වගේම ලෝකයාට කියා තිබෙනවා.රටේ යම් තැනක හමුදා කඳවුරක් වසා දැම්මොත් ඒ හමුදාව රජය රඳවා ගන්නේ කොහොමද? කොහොම වුණත් රජය හමුදා කඳවුරු 75 ක් වසා දාලා තියෙනවා. දැන් බලන්ඩ හමුදාව ගෝපි ඇතුළු එල්.ටී.ටී‍.ඊ සාමාජිකයින් සමග වෙඩි හුවමාරුවකදී හමුදාවේ සෙබලෙක් මිය ගියා. අතීතයේදී මේ වගේ දේවල් ගැන නොසලකා හැරීම නිසා තමයි එල්.ටී.ටී.ඊ ය ශක්තිමත් වුණේ. ඒ නිසා තමයි එල්.ටී.ටී.ඊ යට ශක්තිමත් වෙලා අවුරුදු තිහක් තිස්සේ යුද්ධයක් කරගෙන ගියේ. " ජනාධිපතිතුමා කීය." ජනාධිපතිතුමනි කොතරම් එල්.ටී.ටී.ඊ සාමාජිකයන් පිරිසක් පුනරුත්ථාපනය කොට තිබෙනවාද?" ඒ තවත් පුවත්පත් කතුවරයකුගේ පැනයකි." 13000 කට අධික පිරිසක් අපි සමාජගත කොට තිබෙනවා. රජයක් විදියට අපි ඒ අභියෝගය බාර ගෙන කටයුතු කොට තිබෙනවා" ජනාධිපතිතුමා කෙටියෙන් පිළිතුරු දුන්නේය.ඒ සමගම තවත් කතුවරයෙක් ජනාධිපතිතුමාට යොමු කළ පැනයක් වුයේ දැනටමත් රටේ කථා බහට කථා වෙන ඉදිරි ජනාධිපතිවරණයක් ගැනය." මට තවත් කල් තියෙනවා. ජනාධිපතිවරණයක් තියන්ඩ නියමිත 201 6 වසරේදීයි. ඒ නිසා මට ඒ ගැන හදිසියක් නෑ. හැබැයි විපක්ෂය හදිසි ජනාධිපතිවරණයක් ඉල්ලනවානම් මං දෙන්ඩ ලෑස්තියි. ඕනෑනම් මහා මැතිවරණයක් වුණත් දෙන්ඩ පුළුවන්. හැබැයි ඒ ගැන විපක්ෂ නායක රනිල් වික්‍රමසිංහගෙන් අහන්ඩ ඕනෑ. " ජනාධිපතිතුමා කීවේ සිනාසෙමිනි.ඉන් අනතුරුව තවත් කතුවරයෙකු විමසා සිටියේ ජනාධිපතිතුමා බලාපොරොත්තු වු ප්‍රශ්නයකි. එනම් කැසිනෝ සම්බන්ධ ගැසට් එකක් ගැනය. නමුත් එම පැනය ඇසීමට ප්‍රමාද වීම ගැන ජනාධිපතිතුමා පුදුමයට පත් වී සිටියේය." මං හිත හිතා හිටියේ ඇයි ඔය ප්‍රශ්නය අහන්ඩ ප්‍රමාද වුණේ කියලා". එසේ කියමින් ජනාධිපතිතුමා කැසිනෝ ගැන ඇසු ප්‍රශ්නයට පිළිතුරු දුන්නේ ඉතාම සෘජු ආකාරයටය.හැම මාධ්‍යයකම මේ ගැන වාර්තා කරන්ඩ. අපි කැසිනෝ හෝටල් හදන්නේ නෑ. මේ හදන්නේ සුපිරි හෝටල් සංකීර්ණ දෙකක්. හෝටල් හදන්නේ නැතිව මං දන්නේ නෑ රටක් සංවර්ධනය කරන්නේ කොහොමද කියලා. කැසිනෝ හෝටල් හදනවා කියලා විපක්ෂයේ පිරිසක් කෑ ගහන්නේ රට අවුල් කරන්ඩ. ඒ නිසා මං පැහැදිලිව කියනවා කැසිනෝ ‍හෝටල් රජය ඉදි කරන්නේ නෑ කියලා. " ජනාධිපතිතුමා අවධාරණය කළේය.ගිය සතියේදී එ.ජා.ප මහ ලේකම් තිස්ස අත්තනායක සිටියේ ජපානයේ සංචාරයක නිරත වෙමිනි. මේ අතරතුර මත්තලදී එ.ජා.ප මන්ත්‍රීවරුන්ට අත් විඳීමට සිදු වු සිදු වීම ගැන එ.ජා.ප මහ ලේකම්වරයාට දැනුම්වත් කරනු ලැබුයේ එ.ජා.ප වැඩ බලන නායක සහ එ.ජා.ප නායකත්ව මණ්ඩල සභාපති කරු ජයසුරිය විසිනි. ඉන් අනතුරුව එ.ජා.ප මහ ලේකම්වරයා කියා සිටියේ මේ ගන කථානායක චමල් රාජපක්ෂ මහතා වෙත පැමිණිලි කළ යුතු බවටය.ජපානයේ සංචාරයේ නිරතව සිටින එ.ජා.ප මහ ලේකම්වරයා ගිය සතියේදී ජපාන පාර්ලිමේන්තුවේ පාර්ලිමේන්තු සැසි වාරයේ කටයුතු නැරැඹීමට කටයතු කළේය. එය සංවිධානය කොට තිබුණේ ජපාන පාර්ලිමේන්තුවේ රැනසයිසස් පක්ෂයේ පාර්ලිමේන්තු මන්ත්‍රීවරුන් පිරිසකි. ඉන් අනතුරුව තිස්ස අත්තනායක එ.ජා.ප මහ ලේකම්වරයා ජපාන පාර්ලිමේන්තුවේ විපක්ෂ මන්ත්‍රීවරුද හමු වී සාකච්ඡා කළේය.ගිය සතියේදී එ.ජ.නි.ස පාර්ලිමේන්තු මන්ත්‍රී තිලංග සුමතිපාල මන්ත්‍රීවරයාගේ දුරකථනයට කෙළවරක් නැතිව දුරකථන ඇමැතුම් ගලා ආවේය. මැති ඇමැතිවරු පමණක් නොව මන්ත්‍රී තිලංගගේ හිත මිතුරන් පවා ඔහු අමතනු ලැබුයේ එකම විදියකටය. " ආ මේ අපේ මහාචාර්ය තිලංග සුමතිපාල මහත්තයා නේද" මේ සියළු දෙනා විමසන්නට වුහ.මේ සියලු විමසීම්වලට මන්ත්‍රී තිලංග උත්තර දුන්නේ සිනා මුසුවය. පසුගියදා මන්ත්‍රී තිලංගට දකුණු කොරියාවේ කෙමියුන් විශ්වවිද්‍යාලයෙන් මහාචාර්ය පදවියක් ප්‍රදානය කොට තිබිණි. මන්ත්‍රී තිලංගගේ උගත්කම , පරිපාළන හැකියාවන් සහ දේශපාලන භූමිකාවන් වෙනුවෙන් මේ මහාචාර්ය පදවිය දකුණු කොරියානු කෙමියුන් විශ්වවිද්‍යාලය විසින් පිරිනමා තිබු අතර දකුණු කොරියාවේ පැවැති විශේෂ උත්සවයකින් අනතුරුව මේ මහාචාර්ය පදවිය තිලංග සුමතිපාල මන්ත්‍රීවරයාට ප්‍රදානය කොට තිබුණේ ගිය සතියේදීය.මහාචාර්ය පදවියත් රැගෙන ලංකාවට පැමිණි තිලංග සුමතිපාල මන්ත්‍රීවරයාට සුභ පතන්නට ජනාධිපතිතුමාද අමතක නොකළේය. ඒ තිලංග සුමතිපාල මන්ත්‍රීවරයාට දිවා අාහාර වේලක් ගැනීමටද ආරාධනා කරමිනි. " මමත් ලෝයර් කෙනෙක් වුණේ පාර්ලිමේන්තුවේ ඉන්නකොට. පාර්ලිමේන්තුවට ගියා කියලා ඉගෙන ගන්න එක නවත්වන්ඩ හොඳ නෑ. තිලංග තාම කොළඹ විශ්ව විද්‍යාලයේ පශ්චාත් උපාධිය කරනවා නේද? අපේ තරුණ මන්ත්‍රීවරුත් එකතුකරගෙන එයාලාගේ අධ්‍යාපන මට්ටම තවත් ඉහළට ගේන්ඩ වැඩපිළිවෙළක් හදන්ඩ තිලංග ලීඩර්ෂිප් එක ගන්ඩ. " ජනාධිපතිතුමා මන්ත්‍රී තිලංග සුමතිපාලට කීවේය.ජනාධිපතිතුමා එසේ කියන විට ශ්‍රී.ල.නි.ප මහ ලේකම් මෛත්‍රීපාල සිරිසේනද ජනාධිපතිතුමා සමග අාහාර ගනිමින් සිටියේය. " ඔව් ඔව් ඒක තිලංගට කරන්ඩ පුළුවන්.‍" ඇමැති මෛත්‍රීපාල සිරිසේන කීවේය.විස්සයි විස්ස ලෝක ක්‍රිකට් කුසලානය රැගෙන මෙරටට පැමිණි ශ්‍රී ලංකා ක්‍රිකට් කණ්ඩායමේ ක්‍රිඩකයන්ට මෙරට ක්‍රිඩා ‍ලෝලීන් ඇතුළු සමස්ත ජනතාවගෙන්ම ලැබුණේ උණුසුම් පිළි ගැනීම් හා ඇගයීම්ය. නමුත් මේ සුභපැතුම් මධ්‍යයේම කුමාර් සංගක්කාර සහ මහේල ජයවර්ධන නැමැති සුපිරි ක්‍රිඩකයන් දෙදෙනා මැදිව සිටියේ කිසියම් වු ගැටලුවකටය. ඒ මහේල සහ සංගක්කාර නැමැති මේ සුපිරි ක්‍රිකට් තරු දෙක විස්සයි විස්ස ක්‍රිකට් කුසලානය දිනා මෙරටට පැමිණි පසුව පැවැති මාධ්‍ය හමුවේදී සිදු කළ ප්‍රකාශ දෙකක් ගැනය. මේ සම්බන්දයෙන් විනය පරීක්ෂණයක් කිරීමට ශ්‍රීලංකා ක්‍රිකට් ආයතනය තිරණය කොට තිබිණි. මේ ගැන ක්‍රිකට් ලෝලීන්ගේ තිබුණේ කිසියම් වු විරෝධයකි. මේ ගැන ජනාධිපතිතුමාටද දැන ගන්නට ලැබී තිබුණු අතර වහාම ජනාධිපතිතුමා මේ ප්‍රශ්නයට මැදිහත් වුණේය.මේ අතරතුර ගිය සතියේදී අරලිය ගහ මන්දිරයට ශ්‍රීලංකා ක්‍රිකට් තේරීම් කමිටු සභාපති පාර්ලිමේන්තු මන්ත්‍රී සනත් ජයසුරිය පැමිණියේ ජනාධිපතිතුමා හමුවීමටය. " මොකක්ද සනත් ඔයාලා මේ කරන වැඩේ තේරුම . මේ ප්‍රශ්නය තවත් දුර දිග ගෙනියන්ඩ එපා. මහේලයි සංගක්කාරයි එක්ක කථා කරලා මේ ප්‍රශ්නය ඉක්මනට ඉවරයක් කරන්න. බොරුවට නැති ප්‍රශ්න දුර දිග ගෙනියන්ඩ එපා. " ජනාධිපතිතුමා ශ්‍රීලංකා ක්‍රිකට් තේරීම් කමිටු සභාපති සනත් ජයසුරියට උපදෙස් දුන්නේය.නමුත් සනත් ජයසුරිය ජනාධිපතිතුමාට මේ ගැන පැහැදිලි කරන්නට ගියේය. නමුත් ජනාධිපතිතුමාගෙන් ලැබුණේ වෙනත් ප්‍රතිචාරයකි. " සංගා , මහේලගේ අඩුපාඩු ඇති. ඒවා කථා කරලා විසඳාගන්ඩයි ඕනේ. එහෙම නැතිව ඒ අයට අසාධාරණයක් වෙන්ඩ ඉඩ දෙන්ඩ බෑ. " ජනාධිපතිතුමා කියා සිටි‍යේය.මේ අතරතුර ගිය බදාදා දිනයේ මහේල සහ සංගක්කාර සුපිරි ක්‍රිඩකයන් දෙදෙනා ශ්‍රීලංකා ක්‍රිකට් ආයතනයට කැදවා තිබිණි. ඒ පස්වරු 3.00 පමණය. ඒ වෙන විට ක්‍රිකට් තේරිම් කමිටු සභාපති සනත් ජයසුරිය , ශ්‍රිලංකා ක්‍රිකට් ආයතනයේ සභාපති ජයන්ත ධර්මදාස සහ ක්‍රිකට් ආයතනයේ ලේකම් නිශාන්ත රණතුංග ශ්‍රීලංකා ක්‍රිකට් ආයතනයට පැමිණ සිටියහ.ඉන් අනතුරුව ශ්‍රීලංකා ක්‍රිකට් ආයතනයේ සභාපති ජයන්ත ධර්මදාස මහේල සහ සංගක්කාර යන ක්‍රිඩකයන් දෙදෙනාට පවසා තිබුණේ මෙතැන් සිට කිසිදු ප්‍රශ්නයක් ඇති නොවන බවත් ඔවන් දෙදෙනාට එරෙහිව කිසිදු විනය පියවරක් නොගන්නා බවත්ය.ලිස්සන ගහ හෙවත් ග්‍රීස් ගහේ නැගීම මේ වන විට අලුත් අවුරුදු උත්සව වල අනිවාර්යය අංගයකි. මෙකල ලිස්සන ගහ සදහා ග්‍රීස් භාවිත කළ ද දුරාතීතයේ ඒ සදහා භාවිත කර ඇත්තේ මිනිරන්ය. බෝගල සහ දුම්බර වැනි ලෝකප්‍රකට මිනිරන් පතල් දෙකම පිහිටි සබරගමුවේ ලිස්සන ගහ සදහා අදටත් ග්‍රීස් වෙනුවට භාවිත කරනුයේ මිනිරන් බව කියවේ. වසරක් පාසා කෑගලු දිස්ත්‍රික්කයේ ප්‍රධාන අලුත් අවුරුදු උළෙල තුනක් ද අවශේෂ අවුරුදු උත්සව සිය ගණනකට ද අනුග්‍රහ දක්වන සබරගමු මහ ඇමති මහීපාල හේරත් ග්‍රීස් ගහ හෙවත් මිනිරන් ගහ නැගීමේ ජයග්‍රහකයින් සදහා මුදලින් තෑගී පිරිනැමීමට කවදත් ඉදිරිපත් වේ.කෑගල්ල නගර සභාවේ නාගරික මන්ත්‍රීවරයෙකු වශයෙන් දේශපාලනය පටන් ගෙන කැබිනට් ඇමතිවරයෙකු බවට පත් වී අවසන මහ ඇමතිවරයෙකු ලෙස තෙවරක් මහජන ඡන්දයෙන් තේරී පත්වූ මගේ දේශපාලන ජීවිතයට දැන් විසි වසරක්. මගේ ගමන වැළකීමට මතු වූ බාධා අපමණයි. කකුළෙන් ඇද්දෝ එමටයි. කොඩිය පෙනි පෙනී ලිස්සා ගහ පාමුලට ආ අවස්ථාවල අඩුවක් නෑ. එහෙත් අවසානයේ මිනිරන් ගහේ කොඩිය අතට ගන්නා උත්සාහවන්ත ක්‍රීඩකයකු ලෙස මාත් ජයග්‍රාහී අපරාජිත කොඩිය අතට ගත්තා.කෑගල්ල රඹුක්කන සහ වරකාපොළ පැවති සිංහල අලුත් අවුරුදු උත්සව තුනේම මිනිරන් ගහ ජයගන්නා කණ්ඩායම් තුනටම මහ ඇමතිවරයා රුපියල් විසි පන්දහස බැගින් තම පෞද්ගලික ධනයෙන් මුදල් ලබාදී තිබිණී. එහෙත් එම අවස්ථා තුනට පැමිණි මහ ඇමතිවරයා ඊට ඉදිරිපත් වු තරුණ පිරිස් දෙස බලමින් සදහන් කළේ මහන්සියේ හැටියට රුපියල් විසි පන්දහසක් මදි. ඔන්න මම තවත් වැඩිපුර මුදලක් මේ මුදලට එකතු කලා යනුවෙනි.හැබැයි හැමෝටම දිනන්න පුළුවන් ක්‍රමයක් මං යෝජනා කරනවා . ඒකට කැමතිදැයි මහ ඇමතිවරයා කෑගල්ලේ මිනිරන් ගහේ නැගීමට පැමිණ සිටි කණ්ඩායම් දෙකේ නායකයින්ගෙන් විමසීය. දිනන පිලට රුපියල් පහළොස් දහසකුත් පැරදුන පිළට රුපියල් දසදහසකුත් වශයෙන් බෙදාගන්න කැමතිද . මහ ඇමතිවරයා කණ්ඩායම් දෙකේ නායකයින්ගෙන් විමසීය.අනතුරුව කණ්ඩායම් දෙකේ සාමාජිකයින් අතර මේ යෝජනාව පිළිබද කසුකුසු මතුවිය. මොකද කියන්නේ,දිනන්න පුළුවන් එක් කණ්ඩායමකට විතරයි. හැබැයි මගේ යෝජනාව පිළීගත්තොත් පැරදුනත් හිස් අතින් නැතිව රුපියල් දහදහසක් අරගෙන ගෙදර යන්න පුළුවන්. හැබැයි දිනපු පැරදුණු කණ්ඩායම් දෙකම තමන්ට ලැබුණු මුදල සමානව ඒ ඒ කණ්ඩායමේ සාමාජිකයින් අතර බෙදා ගන්න ඕනි.පසුගිය බ්‍රහස්පතින්දා උදේ පාර්ලිමේන්තු සංකීර්ණයේදී ආණ්ඩු පක්‍ෂ පාර්ලිමේන්තු මන්ත්‍රී කණ්ඩායමේ රැස්වීම පැවැත්විණි. එහිදී ක්‍රමෝපාය සංවර්ධන පනත යටතේ ඉදිරිපත් කෙරෙන රෙගුලාසි ඇතුළත් ගැසට් නිවේදන තුන සම්බන්ධව ප්‍රථමයෙන් සාකච්ඡා විය. මේ පිළිබඳව ආයෝජන ප්‍රවර්ධන ඇමැති ලක්‍ෂ්මන් යාපා අබේවර්ධන කරුණු පැහැදිලි කළේය."මේ ගැසට් නිවේදන කලින් ගෙන ආ ඒවාමද ? එහෙම නැත්නම් ඒවා සංශෝධනය කළාද?’’ චම්පික රණවක අමාත්‍යවරයා විමසා සිටියේය.‘‘මේ ගැසට් නිවේදනවලින් කැසිනෝවලට කිසිම බදු සහනයක් ලබා දී නැහැ. ඒ වගේම අලූතින් කැසිනෝ ව්‍යාපාර අරඹන්න ඉඩකඩ ලබාදීලත් නැහැ.’’ ලක්‍ෂ්මන් යාපා අබේවර්ධන ඇමැතිවරයා පෙන්වා දුන්නේය.‘‘සංචාරක ව්‍යාපාරය දියුණු කරන්න කැසිනෝ අවශ්‍ය නැහැ. එහෙම නැතිව සංචාරක ව්‍යාපාරය දියුණු කරන්න පුළුවන්’’ ආර්ථික සංවර්ධන ඇමැති බැසිල් රාජපක්‍ෂ ද කීය.‘‘මේ ගැසට් නිවේදන ගැන විපක්‍ෂය ඉදිරිපත් කරලා තියෙන සංශෝධන පිළිගන්ඩ පුළුවන්ද ?’’ විමල් වීරවංශ ඇමැතිවරයා විමසීය.‘‘ඇත්ත තත්ත්වය මේකයි. සංශෝධන ගෙන එන්ඩ පුළුවන් පනත් කෙටුම්පත්වලට විතරයි. ගැසට් නිවේදනවලට සංශෝධන ගේන්ඩ බෑ විපක්‍ෂය ඒ බව දන්නේ නැහැ’’ ලක්‍ෂ්මන් යාපා අබේවර්ධන ඇමැතිවරයා පෙන්වා දුන්නේය.‘‘කැසිනෝවලට කිසිම බදු සහනයක් නැහැ කියලා අවධාරණය කරලා තියෙන්න පුළුවන්ද?’’ විමල් වීරවංශ ඇමැතිවරයා තවදුරටත් ප්‍රශ්න කළේය.ලක්‍ෂ්මන් යාපා අබේවර්ධන ඇමැතිවරයා පැවසුවේ කැසිනෝවලට කිසිදු බදු සහනයක් ලබා දී නැති බවයි. ‘‘මේ ගැසට් නිවේදනවල වෙනත් ආනුෂංගික කරුණු ගැන සඳහනක් නැද්ද?’’ විමල් වීරවංශ ඇමැතිවරයා යළිත් ප්‍රශ්නයක් නැඟීය.‘‘ව්‍යාපෘති තුනකට අදාළව තමයි මේ ගැසට් නිවේදන ඉදිරිපත් කරලා තියෙන්නේ. මේ ව්‍යාපෘතිවල කැසිනෝවලට බදු සහන ලබා දීලා නැහැ වගේම අලූතින් කැසිනෝ ඇරඹීමට බලපත්‍ර දීමකුත් සිදු වෙලා නැහැ. මේ ව්‍යාපෘති තුනකට අදාළ කරුණු පමණයි අන්තර්ගත වන්නේ’’ ෆයිසර් මුස්තාෆා අමාත්‍යවරයා පිළිතුරු වශයෙන් කීය.චන්දන බණ්ඩාරchandananewspolitic@gmail.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=ab1404276</link>
    <topic>ලෝකයේ තරුණ ගැටලු විසඳන්න මේ සමුළුවෙන් පාර කපනවා</topic>
    <author>සංවාද සටහන</author>
    <content>යෞවන කටයුතු හා නිපුණතා සංවර්ධන ඇමැතිඩලස් අලහප්පෙරුමපොදු රාජ්‍ය මණ්ඩලයීය තරුණ සමුළුවට සහභාගි වූයේ රටවල් 53යි. ඒත් මේ තරුණ සමුළුවට රටවල් 106ක සහභාගීත්තවයක් මේ වන විටත් තහවුරු කරලා තියෙනවා. අන්තර්ජාතික මට්ටමේ තරුණ සමුළුවක් ලෝකයේ ප්‍රථම වරට පැවැත්වෙලා තියෙන්නේ 1936 වර්ෂයේදීයි. මීට පෙර අන්තර්ජාතික තරුණ සමුළු 14 යි පැවැත්වෙලා තියෙන්නේ.අපේ රටේ තව නොබෝ දිනකින් පැවැත්වෙන්නේ ලෝක ඉතිහාසයේ පැවැත්වෙන 15 වෙනි තරුණ සමුළුවයි. 1936 ඉඳලා 2014 දක්වා වු මේ කාලසීමාවේදී ආසියා කලාපයේ කිසිම රටක තරුණ සමුළුවක් පැවැත්වෙලා නෑ. මේ ආසියා කලාපයේ රටක පවත්වන පළමු ලෝක තරුණ සමුළුව. මේ කාරණා දෙකම ඉතාම වැදගත් කාරණා දෙකක්.මේ තරුණ සමුළුවේ වැදගත්කම ගැන කියන විට මේ සමුළුවේ තේමාව ගැනත් කිව යුතුයි. 2015 ට පසුව ගොඩ නැ‍ඟෙන ලෝක න්‍යාය පත්‍රයේ තරුණයාට තිබෙන තැන මොකක්ද? තරුණයාගේ කාර්යභාරය මොකක්ද ? ඒක තමයි මේ සමුළුවේ තේමාව.දෙදහසේ වර්ෂය උදා වීමත් එක්කම එක්සත් ජාතීන්ගේ සංවිධානය ලෝකයේ රටවල්වලට දුන්නා ඉලක්කයක්. සංවර්ධන ඉලක්කයක්. ඒකට අපි කිව්වා සහශ්‍රක සංවර්ධන ඉලක්කයක් කියලා. ඒක සපුරාගත යුතු වර්ෂය විදියට නම් කළේ 2015 වර්ෂය. 2015 වර්ෂය වෙන විට එය සපුරා ගන්නා රටවල් මොන දිශාවටද ගමන් කරන්නේ. මේ සහශ්‍ර සංවර්ධන ඉලක්ක අර්ධ වශයෙන් සපුරාගත් රටවල් මොන දිශාවටද ගමන් කරන්නේ. මේ ඉලක්කය සපුරා ගැනීමට නොහැකි වු රටවල් ඉන් ඉදිරියට ගෙන යන න්‍යාය පත්‍රය මොකක්ද මේ ගැන සංවාදයක් ලෝකයේ බිහි වුණේ නෑ.මේ සංවාදය පළවෙනි වතාවට නිර්මාණය වෙන්නේ 2010 වසරේ මීට පෙර පැවැත්වු මෙක්සිකෝ තරුණ සමුළුවේදීයි. ඒ සමුළුවේ දී ශ්‍රී ලංකාව මේ යෝජනාව කරනවා. යෝජනාව තමයි 2015 පසුව සහශ්‍රක සංවර්ධන ඉලක්ක තුළ කොහොමද තරුණයාගේ න්‍යාය පත්‍රය ගොඩ නැ‍ඟෙන්නේ. ශ්‍රී ලංකාව රටක් විදියට කියනවා අපි කැමැතියි ඒ සංවාදය අපේ රටේ ඇති කරන්ඩ කියලා.රටේ ත්‍රස්තවාදය පරාජය කරලා රටක් විදියට අපි කැමැතියි නිදහස් ජාතියක් විදියට යෞවන කටයුතු අමාත්‍යාංශය විදියට අපි සුදානම් ඒ දේවල් ක්‍රියාත්මක කරන්ඩ කියලා. ජනාධිපතිතුමා අපට කියනවා රටක් විදියට අපි ඒ බර දරන්ඩ සුදානම් කියලා. මේ තරුණයන්ගේ අනාගතය තීන්දු කරන වැදගත් කථිකාවත වෙනුවෙන් ශ්‍රී ලංකා රජය සුදානම් බරක් දරන්ඩ කියලා. ඒ අනුව තමයි මේ ජාත්‍යන්තර තරුණ සමුළුව සංවිධානය වෙන්නේ.ඔව් පැහැදිලිවම. මේ සමුළුවෙන් පසුව නිකුත් වෙන කොළඹ ප්‍රකාශනය තමයි තව අවුරුදු 15කට 20 කට තරුණයන්ට අදාළ න්‍යාය පත්‍රයක් සකස් කරන්නේ.මං හිතන්නේ ඔය ප්‍රශ්නය ඇතුළේ තිබෙනවා බොහොම ප්‍රාථමික දේශපාලන කාරණයක්. දැන් ඔබේ ප්‍රශ්නයට මං පෙරළා ප්‍රශ්නයක් ඇහුවොත් මේ රටේ තරුණ නැඟිටීම් තුනක් සිදු වෙලා තිබෙනවා. ඒ වගේ තවත් තරුණ නැඟිටීමක් සිදු වුණොත් මොකද වෙන්නේ. ඒ කිව්ව තරුණ නැඟිටීම් එකකට රටක් විදියට අපි දරපු වියදම කොපමණද. ඒ තරුණ නැඟිටීම් මර්දනය කරන්ඩ යළිත් එවැනි තරුණ නැඟිටීමක් ඇති නොවෙන්න අපි රජ්‍යයක් විදියට දරපු වැය කොපමණද. ඒක එක් පැත්තකින් මට ඔබෙන් අහන්ඩ තියෙන ප්‍රශ්නයක්.තරුණයන් වෙනුවෙන් කරන මේ ආයෝජනය සරල විදියට ලඝු කරන්ඩ එපා. හරියට ඒක නිකං කෙසෙල්කැනක් කඩේට ගෙනිහින් විකුණලා ඉන් ලැබෙන මුදලින් මොනවද කරන්නේ කියනවා වගේ දෙයක්. ඒ නිසා මා වෘත්තීය සගයකු විදියට ඔබෙන් ඒ ඉල්ලීම කරන්නේ.ලෝක සිතියමේ එකම රටයි තියෙන්නේ දශක තුනක් ඇතුළත තරුණ නැඟිටීම් තුනක් සිදු වෙච්ච. එවැනි රටක පුරවැසියෙකු කිසිම විටක මෙවැනි ප්‍රශ්නයක් නැඟිය යුතු නෑ. ඊළඟට තවත් තරුණ නැඟිටීමක් සිදු වුණොත් එහි වැය කොපමණද කියලා මං ඇහුවොත් ඔබට පුළුවන්ද ඒකට උත්තර දෙන්න. තරුණයන් වෙනුවෙන් වෙන සිතිවිල්ල මීට වඩා වෙනස් විය යුතුයි. මීට වඩා නූතන විය යුතුයි.මීට වඩා දියුණු විය යුතුයි. දැන් බලන්ඩ ජනාධිපතිතුමා විසින් රටේ පරිඝණක සාක්ෂරතාව වේගයෙන් වැඩි කරගෙන යනවා. අවුරුදු 15 ත් 29 ත් අතර තරුණ ගහනය අපේ රටේ මිලියන පහකට ආසන්නයි. මේ මිලියන පහෙන් හතරක් අතරම තියෙන්නේ මොකක්ද? ලෝකයේ දියුණුම තාක්ෂණය ජංගම දුරකථන. ලෝකයේ දියුණුම තාක්ෂණය පරිහරණය කරන තරුණයාට මේ රටින් ඈත ගෝලීය තරුණයන් සමඟ ගැටෙන්න ගෝලීය අවශ්‍යතා එක්ක සම්බන්ධ වෙන්ඩ පාලමක් හදන එක නෙමෙයිද විය යුතු වෙන්නේ. රාජ්‍ය නායකයා එය නෙවේද කළ යුතු වෙන්නේ.දියුණු තාක්ෂණයක් අතේ තියාගෙන ඉන්න තරුණයා අපේක්ෂා භංගත්වයට පත් වුණොත් මොකද වෙන්නේ. මේ රාජ්‍ය නායකයා දරුවන්ට ආදරය කරන රාජ්‍ය නායකයෙක්. මේ රාජ්‍ය නායකයා දරුවන් විශ්වාස කරන රාජ්‍ය නායකයෙක්. එතුමාගේ මැතිවරණ ප්‍රකාශනයේ එතුමා කිව්වා මං මේ රටේ තරුණයන් විශ්වාස කරනවා කියලා. ඒ වගේම මේ රටේ සංවර්ධන න්‍යාය පත්‍රය සැකසෙන්නේ මේ රටේ තරුණයන් වෙනුවෙන් කියලා. එතුමා හිතනවා මේ රටේ ඕනෑම ගෝලීය පසුබිමක සිටින තරුණයන් අබිබවා යන්ඩ පුළුවන් ශ්‍රී ලාංකීය තරුණයන් බිහි කළ හැකියි කියලා. දැන් සැකසෙන්නේ ඒ පරිසරය.අපි අමාත්‍යාංශයක් විදියට , තරුණ සේවා සභාව විදියට සහ රජයක් විදියට අවම මිලක් යටතේ මෙය සිදු කරන්ඩ සුදානම් වෙනවා. හැබැයි මං කියන්නේ මේ සමුළුව දේශපාලනික වශයෙන් පටු කරන්ඩ එපා. ‍ කානිවල් එකක් තියලා ගායකයෝ ටිකක් ගෙනත් කානිවල් එකෙන් ලැබුණු ආදායම කීයද කියලා අහනවා වගේ මේ ප්‍රශ්නය අහන්න එපා.මේක හරිම අසාධාරණ ප්‍රශ්නයක්. තරුණයන් වෙනුවෙන් වු ආයෝජනය කොහොමද අපි ගණනය කරන්නේ. අපි එය මනින මිම්ම මොකක්ද. අසීමාන්තකික වියදමක් කරලා අපි බාල් නටන්ඩ හදනවා නෙමෙයි. අපි උපරිම කැප කිරීමකින් අවම වියදමක් දරන්නේ. අපිට පොදුරාජ්‍ය මණ්ලයීය තරුණ සමුළුවට වැය වෙලා තිබුණේ මිලියන 96ක් විතරයි. අපි වියදම් කොතරම් පාලනය කරගෙන තිබෙනවාද. අඩුම ගාණේ ඉවෙන්ට් මැනේජ්මන්ට් ටීම් එකක් අපි ගත්තේ නෑ. අපිම තමයි ඒකත් කළේ.පළමු වරට නිර්මාණය වු පොදු රාජ්‍ය මණ්ඩලයීය තරුණ සංසදයේ මුලස්ථානය ලැබිලා තියෙන්නේත් අපේ රටේ හම්බන්තොටට. ශ්‍රී ලංකාව ගැන ලෝකයේත් පොදු රාජ්‍ය මණ්ඩලයීය රටවලත් තිබුණ මතවාදය මොකක්ද‍. යුද්ධයෙන් පස්සේ ලංකාව අසමත් රාජ්‍යයක් බවට පත් වෙලා කිකයලා සෘණාත්මක මතවාදයක් තිබුණේ.නමුත් පොදු රාජ්‍ය මණ්ඩලයීය සුමුළුවට පසුව ඒ ආකල්ප දුරු වීමම මොන තරම් වටිනවාද. එය ජයග්‍රහණයක් නෙවෙයිද? උදාහාරණයක් විදියට පොදු රාජ්‍ය මණ්ඩලීය සමුළුවට ආපු 137ක කණ්ඩායමෙන් 123 දෙනෙක් පළමු වතාවට ලංකාවට ඇවිත් තියෙන්නේ. ඒ 123 දෙනාගෙන් 119 දෙනෙක් ජීවිතයේ පළමු වතාවට ලාංකියයකු එක්ක කතා කරලා තියෙන්නේ.ඒ සියලු දෙනාම කිව්වේ මොකක්ද අපි ලංකාවට එන්ඩ කලින් ලංකාව ගැන හිතාගෙන හිටිය වැරැදියි කියලායි. වෙබ් සයිඩ්වල ලංකාව ගැන කියවෙන සෑම තොරතුරක්ම අපි දැන් පිළි ගන්නේ නෑ.කොටින්ම කිව්වොත් දකුණු ඉන්දියාවෙන් ආපු තරුණියක් පළමුවෙනි දවසේ අයි.ටී.එන් එක වොයිස්කට් එකක් ඉල්ලුවාම දුන්නේ නෑ. ඇය කිව්වා මට ආපසු මගේ රටට යන්ඩ ඕනේ කියලා. ඒත් එයා තුන්වෙනි දවසේ හොයාගෙන ඇවිත් වොයිස් කට් එකක් දුන්නා. ඇය කියනවා මං අල්ලපු වැටේ ඉඳලා ලංකාව ගැන කියවපු තොරතුරු වැරැදියි කියලා. ඒක මොන තරම් ප්‍රතිලාභයක්දගිය සතිය වන විට රටවල් 106 ක් තමන් සහභාගී වෙන බව තහවුරු කරලා තියෙනවා. හැම රටකින්ම තරුණ නායකයෙක් සහ තරුණ නායිකාවක් සහභාගී වෙනවා.මැයි 06 වෙනිදා සමාරම්භක උත්සවය පැවැත්වෙනවා. 07,08 සහ 09 දිනවල සම්මන්ත්‍රණය පැවැත්වෙනවා. ඒ සම්මන්ත්‍රණය ඇතුළේ තියෙනවා වැඩමුළු , රවුන් ටේබල් ඩිස්කෂන් , විවිධ සංවාද ඇතුළු ක්‍රියාකාරකම් රැසක් තිබෙනවා. මේ සමුළුව ක්ෂේත්‍ර 07 ක් ඔස්සේ පැවැත්වෙනවා. න්‍යායාත්මක පසුබිම් 07 ක් නැති නම් පදනම් 07 ඔස්සේ සමුළුව පැවැත්වෙනවා. ඒ සාකච්ඡාවට සම්බන්ධ වෙනවා මේ රටේ තරුණයෝ, නිලධාරීන් , එක්සත් ජාතීන්ගේ විශේෂඥයෝ සහ ලෝකයේ ප්‍රතිපත්ති තීරකයෝ.මේ සමුළුවට යෞවන කටයුතු ඇමැතිවරුන් 28 දෙනෙකු සහභාගී වෙන බවට තහවුරු කර තිබෙනවා. මේ සියලු පාර්ශ්වයන් එක් වෙලා තමයි මේ සාකච්ඡාව ඉදිරියට ගෙන යන්නේ. අපි බලාපොරොත්තු වෙන්නේ මේ සමුළුව අවසානයේ සියලු දෙනා එක්ව එකඟතා ලියවිල්ලක් නැතිනම් ප්‍රතිපත්ති ප්‍රකාශයක් ඉදිරිපත් කිරීමටයි. මෙතෙක් ලෝක තරුණ සමුළු ඉතිහාසයේම පොදු එකඟතා ලියවිලි දෙකක් නැතිනම් ප්‍රතිපත්ති ප්‍රකාශ දෙකක් එළියට අවා. මේ සමුළුව අවසානයේ එළියට එන කොළඹ තරුණ සමුළු ප්‍රතිපත්ති ප්‍රකාශය අතිශයින්ම වැදගත් වේවි.2013 පැවැති 68 වෙනි එක්සත් ජාතීන්ගේ මහා මණ්ඩල සමුළුවේ දී ජනාධිපතිතුමා අන්තර්ජාතික තරුණ සමුළුව ලංකාවේ පැවැත්වීම ගැන ඉල්ලීම කළා. ඒ වගේම ජනාධිපතිතුමා එක්සත් ජාතීන්ගේ සංවිධානයෙන් ඉල්ලීමක් කළා අන්තර්ජාතික නිපුණතා දිනයක් ප්‍රකාශයට පත් කරන්ඩ කියලා. ඒක කළේ ලංකාව ඇතුළේ නිපුණතා දිනයක් ප්‍රකාශයට පත් කළ පසුවයි.ලෝකයේ කිසිම රටක ජාතික නිපුණතා දිනයක් ප්‍රකාශයට පත් කරලා නෑ. තරුණයන් මුහුණ දෙන ප්‍රධානම ප්‍රශ්න අතරේ ප්‍රධානම ප්‍රශ්නයක් විදියට තමයි විරැකියාව ප්‍රශ්නය මතු වෙන්නේ. විරැකියාව තරුණයාට තවත් ප්‍රශ්න රාශියක් ඇති කරන ප්‍රශ්නයක් බවට පත් වෙනවා. මේක මාතෘ ප්‍රශ්නයක් වගේම පීතෘ ප්‍රශ්නයක් බවට පත් වෙනවා.විරැකියාවට තිබෙන හොඳම විසඳුමක් විදියට තමයි අපි නිපුණතා සංවර්ධනය කියන දෙය හඳුනාගෙන තිබෙන්නේ. යෞවන කටයුතු සහ නිපුණතා සංවර්ධනය කියන විෂයන් දෙක එකට එක් කර අමාත්‍යාංශයක් ස්ථාපිත කළ ලෝකයේ පළමු රට අපියි. ජනාධිපතිතුමා ඒක කළේ තේරුමක් ඇතිවයි.ලෝකයේ තවත් එක් රටක තිබෙනවා තොරතුරු තාක්ෂණය සහ යෞවන කටයුතු එකට එක් කරලා. අද ලංකාවේ විරැකියාව 4.2% ට අඩු කරලා තියෙනවා. තරුණයා විරැකියාවෙන් මුදා ගැනීම සඳහා ගෙන යන මේ වැඩපිළිවෙළ ගැන ලෝකයේ රටවල් හරියට අගය කරනවා.සමුළුවකින් කරන්ඩ පුළුවන් වෙන්නේ ගැටලු සාකච්ඡා කරලා ප්‍රතිපත්ති සම්පාදකයන් සමඟ එක් වෙලා ගැටලු විසඳීම සඳහා වන මාර්ග සොයා ගැනීමයි. අපි කොළඹ ඉඳලා හෝ යම් තැනක ඉඳලා ලෝක තරුණයාගේ ප්‍රශ්නවලට යාන්ත්‍රිකව විසඳුම් දෙන්ඩ බැහැ.හැබැයි අපි පදනමක් සොයා ගන්ඩ ඕනේ. මේක කතා සාප්පුවක් විය යුතු නෑ. ඒ ව‍ගේම ‍දේශපාලන වාසියක් ලබා ගැනීමේ උවමනාවක් නෙමෙයි මේ සමුළුවෙන් අපි බලාපොරොත්තු වෙන්නේ. අපි තරුණ ගැටළු විසඳීමට පාරක් පෙන්වීමයි අපේ අරමුණ.සංවාද සටහනචන්දන බණ්ඩාරඡායාරූප - විපුල අමරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=af1404271</link>
    <topic>අලින්ගේ වලිග කොට වෙන්නේ ආදරේ වැඩි වුණාමයි</topic>
    <author>අරුණි මුතුමලී</author>
    <content>කුණු කන වන සතුන් පිළිබඳ අපි කොතෙකුත් කණගාටුවෙන් කතා කරමු. එහෙත් එයට නිසි පිළියමක් ලබා දීමට අපට හැකි නොවන්නේ ඇයි? විශේෂයෙන් ම වන අලින් කුණු කඳු අසල රැඳී සිටිනු දකින විටත්, මුවන්, ගෝනුන් හා හරකුන් පොලිතීන් ගුලි සිරවී මිය ගොස් සිටි දකින විටත් අපට මිනිසුන් ලෙස අපේ හැසිරීම පිළිබඳ තවත් වරක් නොව කීප වරක්ම සිතා බලන්නට සිදු නොවන්නේද? හිටපු වන ජීවී අධ්‍යක්ෂ වෛද්‍ය නන්දන අතපත්තු මහතාට ද ඒ පිළිබඳ කීමට බොහෝ දේ ඇත.පරිසර විනාශයේ එක් අපරාධයක් තමයි ස්වභාවික ආහාරවලින් යැපෙන්න පුරුදුව සිටි වන සතුන් මිනිසුන්ගේ ආහාරවලට පුරුදු කිරීම.මෙයටඑක් හේතුවක් තමයි ස්වාභාවික පරිසරයෙන් ඉවත් කර නීති විරෝධී ලෙස රඳවාගෙන තබා ගෙන සිටින වන සතුන් නීතිය ක්‍රියාත්ම ක කරන නිලධාරීන් විසින් මුදා ගෙන සැලැස්මකින් තොරව වනයට මුදා හැරීම.”“විශේෂයෙන් වඳුරන් හා රිලවුන් වැනි ගෘහාශ්‍රිත ආහාරවලට පුරුදු වුණු සතුන් අයිතිකරුටම එපා වීම හෝ නීතිය ක්‍රියාත්මක වීම නිසා කැලයට අතහැරීමෙන්පසු සිදුවන හානිය දැක බලාගත හැකි ස්ථාන කීපයක්ම තිබෙනවා.එකක් තමයි නුවර මහියංගනය පාරේ දහඅට වංගුව හරියෙදි වඳුරු රංචු, රිලා රංචු කඩප ඇට‍යක්, විසකෝතුවක් වෙනුවෙන් හිඟා කන හැටි! උඩවළව තේක්ක වැව ස්ථානයේත් එහෙම වඳුරන් කීපදෙනකුම හිටියා. මින්නේරිය පොළොන්නරු මාර්ගයේ වාහනයක් නතර කළ සැණින් අතපාලා කෑමට යමක් ඉල්ලන වඳුරන් වගේම, දුන්නේ නැතිනම් බලෙන් ගන්න තත්ත්වයට පත් වූ වඳුරන් ඇති වුණේ මිනිසුන්ගේ අයහපත් හැසිරීම නිසයි. ”“ මෙය අලින් ට බලපාන්නේ අලින් ඇති කරලා අතාරින නිසා නෙවෙයි. මනම්පිටිය පාලම අසල නමට පමණක් සීමා වූ ජල ගැලුම් නිම්න වනෝද්‍යානයේ පාරට පේන දුරින් කුණු කන අලි දකින්න පුළුවන්. ජනප්‍රිය වනෝද්‍යානයක දවසක් ගත කරලත් බලා ගන්න බැරි අලි මේ කුණු ගොඩේ ඉන්නවා.අදාළ ප්‍රාදේශීය සභාව ප්‍රසිද්ධියේ කැලි කසළ ගෙනත් එතැන දැම්මා. වී මෝල් හිමියන් දහයියා කඳු ගැහුවා. ජාතික වනෝද්‍යානයක එසේ කිරීම දඬුවම් ලැබිය හැකි වරදක්. ඒත් රාජ්‍ය ආයතනයක්මයි එහෙම කළේ. මිනිස්සුත් පාරේ වාහන නවත්වාගෙන වීඩියෝ කරනවා, ‍ෆොටෝ ගන්නවා. ඒ අය ඇත්තම පරිසර ලෝලීන් ද කියා තමන්ම සිතා ගැනීම හොඳයි!”“මේ අලින්ට කීවේ කුණු කන අලි කියලා. දන්ත ධාතූන්වහන්සේ වඩම්මන කුලයට එහෙම කීවාම කෙහොමද?”වෛද්‍ය අතපත්තු අලින් ගැන උපහාසයෙන් කීවාද, ඊනියා පරිසර ලෝලීන්ට අපහාස කළාදැයි නොතේරේ. කෙසේ වුවත් ඉන් පසු ඔහු කී කතාව නම් අවස්ථාවාදී මිනිසුන් තම වාසියට වනේ වන සතුන් පවා යොදා ගන්නා අපූරුවට හොඳ නිදසුනක් විය.“ එක සෆාරි ජීප් කාරයෙක් හිටියා මේ කුණු ප්‍රශ්නය වාසියට හරවා ගත්ත‍. එයා කළේ මින්නේරිය ජාතික වනෝද්‍යානයේ මහ පාරට ආසන්න හරියේ දහයියා කඳු තැනින් තැන ගොඩ ගහන එක. ඒවා කන්න අලි එනවා. සෆාරි කාරයාට සංචාරකයන් ගොඩ ගැහෙනවා.”වෛද්‍ය අතපත්තුගේ අත්දැකීමට අනුව හම්බන්තොට වරාය ගොඩ නැඟීමට පෙර ද ගොන්නොරුව ප්‍රදේශයේත් මේ වැනි කුණු කන අලි රංචුවක් සිටියේය. ඒ නිසා ම ඒ අලින් ට වෙනදා නැති රෝගාබාධවලට මුහුණ පෑමට සිදු වී ඇති අතර ඒ කුණු ‍ගොඩ පුරුදු වූ මුවන් මිය ගොස්තිබුණේ පොලිතීන් ආහාරයට ගැනීම නිසා බව මරණ පරීක්ෂණවලින් හෙළි වී තිබුණි‍.වාසනාවකට අලින්ගේ ගුද මාර්ගය විශාල වීම නිසා පොලිතීන් ගුලි ආහාර මාර්ගය තුළ සිර වී අලි මිය නොගිය ද අලි බෙටිවල පොලිතීන් උර දක්නට ලැබුණු බව වෛද්‍ය අතපත්තු කීවේය. ඒ අතරම මිනිසුන්ගේ ආශාවට එකඟව ගෘහස්ථ ආහාරවලට පුරුදු වීම නිසා වාසි ලබන අලි මෙන්ම දිවි පුදන අලි ද සිටිති‍.“යාල හිටියා සෆාරි කොටා කියලා අලියෙක් අවුරුදු තිහකට විතර පෙර. ඒ නම ඌට ලැබුණේ එකක් හොටලේ නමට අදාලව. අනෙක උගේ වලිගේ කොට නිසා. ඒ අලියත් ඉස්සල්ලාම ඇදුණේ එතැන තිබුණු හෝටලේ කුණු කන්න.පස්සේ ටික ටික සතා කෑමවලට පුරුදු වෙලා අන්තිමට හෝටලේ කුස්සියේ ජනේලෙන් පවා හොඬ දාලා කෑම කන්න පුරුදු වුණා. සංචාරකයින්ටත් මේක මහ පුදුම විනෝදයක් ගෙනාවේ. මොකද වාහන ළඟින් වල් අලියෙක් ඇවිදිනවා, අතින් කෑම කනවා. අලියාට වගේම හෝටලයටත් මේ දේ වාසියක්.”“ඇත්තම කීවොත් මම ඒ අලියාගේ තුවාලෙකට බෙහෙත් කළේ නිර්වින්දනය නොකර. ප්‍රතිජීවක ඖෂධ සියල්ල පාං ගෙඩියක මැදට දාලා කන්න දුන්නා. සනීප වුණා. ඒ සතා නම් වයසට ගිහින් මැරුණේ. ඒත් සිතුල් පව් කොටා ගේ ඉරණම ඊට වඩා වෙනස් වුණා.”“සිතුල්පව් කොටාත් පෙන්ද කොටෙක්. මෙයා කොයි තරම් හීලෑ වෙලා හිටිය ද කීවොත්, පූජා බිමේ දානේ ගෙයින් පවා කෑම ඉල්ලගෙන කෑවා. හාමුදුරුවන් වගේම දායකයිනුත් මේ දේට අනුකූලතාව දැක්වූයේ මෙය වෙනම හාස්කමක් වෙන්න ඇති කියා සිතූ නිසයි. මේ වලිග කොටා වන්දනා නඩවලින් කෙසෙල් කැන් එහෙමත් ඉල්ලන් කනවා.බස්වල කවුළුවලින් බිස්කට් එහෙමත් අරගෙන කනවා. ඔහොම ඔහොම ගිහින් ආයුධ සන්නද්ධ පිරිසක් සිතුල් පව්ව පැත්තට ආවා. අලියාත් සුපුරුදු විදිහට මොනවා හරි කන්න දෙයි කියලා හිතාගෙන ළඟටගියා. ඒ කට්ටිය හිතුවේ අලියා පහර දෙන්න එනවා කියලා. සිතුල්පව්කොටාගේ හුරතල් එතනින් ඉවර වුණා.”මේ සිදුවීම් බලධාරීන්ගේ අවධානයට යොමු නොවූ බව කනගාටුවෙන් පවසන වෛද්‍ය අතපත්තු උඩවලවේ උද්‍යාන සීමාවේ විදුලි වැට අසල අදටත් සිදුවන මේ කෑම දීමේ පුරුද්ද ගැනද පැවසුවේ මෙවන් අදහසකි.“මේ විදුලි වැටේ විදුලිය සැ‍පයෙන්නේ උදේ 6 සිට හවස 6 වනතුරු පමණයි. දවල්ට විදුලිය නැහැ. විදුලි සැර වැදී අත්දැකීමක් ඇති අලින් නම් ආපසු විදුලි වැටට අත තියන්න එන්නේ නැහැ.ඒත් මේ කෑම පුරුද්ද නිසා විදුලි සැරේ අත්දැකීමක් නැති අලුත් අලියෙක් මෙතැනට දවාලක ඇවිත් වැට කැඩුවොත් මොනවායින් මොනවා වෙයිද? මම බලධාරීන්ගෙන් ඉල්ලන්නේ අලියි මිනිස්සුයි දෙගොල්ලන්ම මැරෙන්න කලින් මේ පුරුද්ද වළක්වන්න කියලයි.”ඒ අනාවැකිය හා ඉල්ලීම කරන අතරතුර වෛද්‍ය අතපත්තු සෆාරි කොටා, සිතුල් පව් කොටා, වලිග කොටා, නැට්ට කොටා, පෙන්ද කොටා ආදී යෙදුම් කීපයක් භාවිත කළ බැවින් අලි වලිගේ පිළිබඳව ද යමක් දැන ගැනීමට සිත් විය.“අලි සමාජයේ දඩබ්බරයින්ට බොහෝ වේලාවට ගම්මු ආරූඪ නමක් යොදනවා. ඒ ශරීර උපාංගයක වෙනසක් යොදාගෙන. මරු සිනා, කබර මාලයා, කබරයා, වලිග කොටා ඒ වගේ නම් කීපයක්. කොඳු නාරටියේ අවසන් පුරුක් කීපය තමයි වලිගය හැටියට දික්වෙන්නේ.සමහර වලිග බිම ගෑවෙන් තරම් දිගයි. සමහර ඒවා ‍අඩියක් විතර කොටයි. ඒත් ශරීරයේ කොතැනකවත් නැති තරම් කෙඳිවලින් පිරිපුන් හවරියක් ඒ වලිගේ අගිස්සේ තිබෙනවා. මේ උපාංගය යොදාගන්නේ හොඬය ළං කළ නොහැකි ඇඟේ පශ්චාත් භාගයේ වසන මැසි මදුරු කරදරවලින් බේරෙන්නයි.නමුත් වල්ග කොටාලා කියන්නේ මේ උපතින්ම ලැබුණු හවරිය සහිත කොට වල්ගය ඇති අය නොවෙයි. අනෙක වල්ග කොටාලා මිස වල්ග කොටීලාත් අලි සමාජයේ නැහැ. ඒ කියන්නේ වල්ගේ කොට වෙන්න පිරිමිකමත් බලපානවා.”එසේ වල්ගයෙන් අලියාට ඇති ප්‍රයෝජන ගැන පැවසූ ඔහු වල්ගය කොට වීමට හේතුව පහදා දුන්නේ තමන් ලද අත්දැකිීමක් උදාහරණයට ගනිමිනි.“ උඩවළවේ ප්‍රංශ දාර කඳවුරු බිමේ නැවතිලා දවසක් ගිමන් හරිද්දි මම දැක්කා අලි රංචුවක් වළවේ ගඟට බැහැලා දිය කෙළිනවා. එත් ගඟහිඳිලා. පොඩි දිය පාරක් විතරයි තිබුණේ. ඒ රංචුවටම සම්බන්ධ තවත් දෙදෙනෙක් තරමක් ඈතින් ප්‍රේමාලිංගනයේ යෙදෙනවා වගේ පෙනුණා.ඒක බලන්න ආශා නිසා මම වළවේ ගඟට බර වූ ගස් අත්තක් දිගේ බඩගාලා ඒ දෙන්නව හොඳට පේන තැනකට වෙලා බලාගෙන හිටියා. මිනිස්සු වගේ නෙවේ, අලි සාමාන්‍යයෙන් මධු සමය දින කීපයක් ගත කරලා ආදරේ කරලා තමයි පැටවුන් හැදෙන ක්‍රියාවලියට එන්නේ. ආදරේ කරද්දි හොඬේ ඉඳන් වලිගෙට යනකල්ම සංවේදි ස්ථාන පිරිමදිමින් ආදරෙන් මත්වෙලා තමයි උන් ඉන්නේ.”“ඔහොම ආදරෙන් ඉන්න අතර පිරිමි සතා හොඬෙන් ගැහැනු සතාගේ වලිගය පෙදෙස පිරිමදින්න වගේ හැරුණා. දැන් දෙන්නගේ මුහුණු එක පැත්තට නෙවෙයි දෙපැත්තට තියෙන්නේ.අලියා ආදරෙන් ඇතින්නගේ පශ්චාත් පෙදෙස හොඬෙන් පිරිමදින්න ගත්තා විතරයි, ඇතින්න කොයි තරම් ප්‍රේමයෙන් උන්මාදයට පත් වුණා ද කීවොත් අලියාගේ වලිගේ පිරිමදිනවා වෙනුවට මැදින්ම හපා කෑවා. අලියා මර හඬ දීලා කෑ ගහපු හැටියට මාවත් ගැස්සුණා. ”“එහෙම වලිගේ කඩාගෙන වුණත් ආදරේ කිරීම උන් නතර කළේ නැහැ. ඒත් අන්තිමට වෙන්නේ ඒ වලිගේ තුවාලෙන් කුණුවෙලා පහළකොටස හැලෙන එකයි. ඊට පස්සේ ඉතිං එයා නගුට කොටෙක් වෙනවා. මට හමු වුණු මිනීමරු අලි බොහොමයක්ම නැට්ට කොටාලා.”වෛද්‍ය අතපත්තු කිසිවක් නොකීවත් ප්‍රේමය නම් වූ සුන්දර අත්දැකීමකදී මෙවන් බැටයක් කෑම උන්ගේ දඩබ්බරකමට හේතුවක් වුණාදැයි මට සැකයක් ද මතුවිය.අරුණි මුතුමලීaruni@silumina.lkකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=af1404272</link>
    <topic>මාතර කිඹුලිට කන්නයි දැම්මේ</topic>
    <author>දයා ඩී‍. ෆොන්සේකා</author>
    <content>දරුවන් බේරා ගැනීම ජීවිත පරිත්‍යාගයෙන් කටයුතු කළ හමුදා නිලධාරීන් වන මානගේ, මධුසංක, එම්. එච්. ජේ. සී. ද සිල්වා, කේ. එම්. පී. සී. ද සිල්වා යන නිලධාරීන්.මාතර නගරයට අලංකාරයත් සිසිලසත් ලබා දෙමින් මාතර තොටමුණ මහ මුහුද සිප ගැනීමට වෙනදා ලාලිත ගමනක යෙදුණ නිල්වලා ගං කොමළිය පසුගිය 24 වැනි දින දහවල් පියකු විසින් තම කුඩා දියණියන් දෙදෙනා ගඟට විසිකර දැමීමෙන් දැඩි කම්පාවට පත්ව සිටියාය. කුඩා දියණියන් දෙදෙනාගේ අහිංසක අසරණ භාවය දුටු මිනීමරු කිඹුලන් ද එම අවස්ථාවේ දරුවන්ට අනතුරක් සිදු නොකොට දිය යට සැඟවී සිටීම ද ස්වභාවධර්මය දියණියන් දෙදෙනාගේ ජීවිත රැකදීමට දුන් ආශිර්වාදයක් විය.මෙම දරුවන් දෙදෙනාගේ මව පිළිබඳව පියා සැකයක් ඇති කරගෙන එම සැකය මත පවුලේ ආරාවුල් ඇතිකරගෙන සැකය තහවුරු කරගැනීමට දේවාලයකට ගිය සැමියාට ශාස්ත්‍ර වෙනුවට සූස්තරයෙන් ජීවත්වන සාස්තරකරු විසින් මෙම පියාගේ සැකය හරි බව පැවසීමත් සමඟ මවුපියන් දෙදෙනාගේ ගැටුමට දරුවන් දෙදෙනාගේ ජීවිතවලින් පළිගැනීමට මෙම පියා ගත් තීරණයෙන් මුළු මාතර නගරයම කම්පාවට පත්වී ඇත.මෙසේ මවුපිය ආරවුලක් හේතුවෙන් නිල්වලා ගං මාරයාට බිලිවෙන්නට ගොස් හමුදා රණවිරුවන්ගේ අභීත කැපවීමෙන් යළි ජීවත්වෙන්නට වාසනාව ලැබුවේ දික්වැල්ල රත්මලේ නෙළුම්වැව පදංචි චතුෂිකා (04) හා කාවින්දි (02) යන කුඩා දියණියන් දෙදෙනාය.මෙම දරුවන් දෙදෙනා මාතර මහානාම පාලමෙන් නිල්වලා ගඟට වීසිකිරීමත් සමඟ එම ස්ථානයේ ඇති 3 වන ගැමුණු හේවා බළඇණියේ ලාන්ස් කෝප්‍රල් එස්.එස්.මානගේ, සාමාන්‍ය සෙබළ කේ‍.කේ.ඒ.සී.මදුසංක, සාමාන්‍ය සෙබළ ඒ.එම්.ජේ.පී. ද සිල්වා, ඉංජිනේරු සෙබළ කේ.එම්.පුෂ්පකුමාර යන සෙබළුන් රුදුරු මිනීමරු කිඹුලන් ගැන ද නොතකා නිල්වලා ගඟට පැන ඇත්තේ මෙම දරුවන් ද තම දරුවන් ලෙස සිතමිනි.දික්වැල්ල නගරයේ සැලුන් එකක රැකියාව කළ චන්දන සමන් ද සිල්වා සහ චමිලා යන දෙදෙනා විවාහයට පත්වූයේ ‍මීට වසර 13කට පමණ පෙරය. ආදරයෙන් ජීවත්වූ මෙම මවුපියන් දෙදෙනාගේ කුඩා පවුල වර්ණවත් කිරීමට පසු කාලයේ පුතෙකු සහ දියණියන් දෙදෙනෙකු එක්විය. අවුරුදු 11ක් වන පුතා මධ්‍ය මහා විද්‍යාලයකත්, අවුරුදු 04ක් වයසැති දියණිය පෙර පාසලකත් ඉගෙනුම ලබන විට 02 හැවිරිදි දියණිය මවුපියන්ගේ ආදරය සෙනෙහස මැද නිවසේ හුරතලා වී සිටියාය.පවුලේ වැඩිමහල් පුතා තාරුණ්‍යයේ සළුපිළි පැලඳගැනීමට සිටින අවස්ථාවක දියණියන් දෙදෙනෙකුගේ අනාගතය සුරක්ෂිත කිරීමට බැඳී සිටි පියා කෙමෙන් කෙමෙන් මත්පැනට ඇබ්බැහි විය. නිතර බීමත්ව නිවසට පැමිණ බිරිය සමඟ රණ්ඩු කරන විට හරියට හයක් හතරක් නොතේරෙන දරු පැටවු තිදෙනා නිවසේ දොරමුල්ලට වී බියෙන් සලිත වී සැඟවී සිටියහ.බේබදුකම නිසාම තම ආදරණීය බිරිය දෙස සැකෙන් බැලූ ඔහු බිරියගේ කෙස්වළල්ල අල්ලා ඇයට පහර දෙන අවස්ථාවල දරුවන් තිදෙනා තාත්තේ! අපේ අම්මට ගහන්න එපා! කියා නිතරම කෑමොර දුන්හ. බිරිය කෙරෙහි නිරන්තර සැකයෙන් සිටි සැමියා තම සැකය නිවැරැදි කර ගැනීම සඳහා පසුගිය දි‍නක සාත්තරයක් ඇසීමට සාත්තරකරුවකු ළඟට ගොස් ඇත.දරුවන් ගඟට දැමු ස්ථානයේ පාලම මත ජනතාව රැස්ව සිටි අයුරු.දරුවන්ගේ පියා ගඟට පැන ඇති බවට සැක කොට නාවික හමුදාව සිරුර සොයන අයුරු.ගඟට දැමු දරුවන් රෝහලේ දී රෝහල් නිලධාරින්ගේ ආදරය ලබමින්.සූත්තරකාරයකු වූ සාත්තරකාරයා ද බිරිය ගැන ඇති සැකය නිවැරැදි බව තහවුරු කිරීමෙන් සැමියා තව තවත් පරල වී ඇත. මෙයින් තවත් කෝපයට පත් සැමියා කටගොන්නක් බී නිවෙසට විත් බිරියට පහර දී ඇත. සැමියාගෙන් තමාට සැනසීමක් නැති බව කියමින් සැමියාට එරෙහිව ආසන්න පොලිස් ස්ථානයේ බිරිය පැමිණිල්ලක් දැම්මේ නීතියෙන් හෝ තමාට සහනයක් ලබාගැනීමේ අදහසිනි.මෙම පැමිණිල්ල විභාගවීමට නියමිතව තිබුණේ පසුගිය 24 වැනි දිනය. එදින බිරිය දරුවන් දෙන්නා බාර දෙන්නට තම නංගිට දුරකථන පණිවුඩයක් දුන් විට බිරියට පාඩමක් ඉගැන්වීමට සිතූ යක්ෂාරූඪ වූ සැමියා දරුවන් දෙදෙනාට හොඳ ඇඳුම් අන්දවා චොකලට් අරන් දෙන්නම් කියා වඩාගෙන ගොස් ඇත.සැමියා දරුවන් දෙදෙනාට දැඩි ආදරයක් පෙන්නූ නිසා මේ ගමන ගැන බිරියට ද කිසිම සැකයක් ඇතිවී නැත. බිරිය පැමිණිල්ල විභාගය සඳහා පොලිස් ස්ථානයට ගොස් සැමියා එනතුරු පොලිසියේ පුටුවක් මත වාඩිවී සිටියේ දරු දෙදෙනා ගැන ද සිතමිනි.මේ වනවිට දරුවන් දෙදෙනා රැගෙන මාතර නගරයට පැමිණි පියා මෙම දරුවන් දෙදෙනා රැගෙන මාතර නගරයේ පාලමේ පදිකවේදිකාවට වී සිටියේය. දැඩි අව්රශ්මියෙන් වෙලාගෙන තිබූ මාතර පාලම මතට මෙම දරුවන් දෙදෙනා වඩාගෙන පැමිණි පියා එකවිටම දරුවන් දෙදෙනා ගඟට ඔසවා දමා පලාගොස් ඇත.හයක් හතරක් නොතේරෙන මේ නොදරුවන් කිඹුලන් බහුලව ගැවසෙන නිල්වලා ග‍ඟේ අත් ගසමින් ජීවිතය ඉල්ලා සටන් කරන විට මේ සිද්ධිය දුටු එම ස්ථානයේ ඇති ගැමුණු හමුදා කඳවුරේ සෙබළුන් හතරදෙනකු විසින් ගඟට පැන ඔවුන් දෙදෙනා බේරාගෙන ඇත.නිල්වලා ග‍ඟේ කෑමොර දෙමින්, යට යමින්, උඩ එමින් ජීවිතයත් මරණයත් අතර පොර කන දරුවන් දෙදෙනා බේරා ගැනීමට සෙබළුන් ගත් උත්සාහය ත්‍රාසයෙන්, භීතියෙන් පිරි චිත්‍රපටි ජවනිකාවක් මෙන් විය.ග‍ඟෙන් ගොඩ ගත් දරුවන් වහාම මාතර රෝහලේ හදිසි ප්‍රතිකාර අංශයට ඇතුළු කිරීමෙන් පසු ඔවුන්ට දෙමවුපියන් වූයේ රෝහල් කාර්ය මණ්ඩලයයි.දරුවන් හෙද නිලධාරිනියන්ගේ තුරුළට වී හඬමින් අම්මා, තාත්තා කෝ කියා කෑ ගැසූහ. දරුවන් දෙදෙනා පියා ගැන නිතරම විමසීමෙන් පියා සහ දරුවන් අතර තිබූ අසීමිත ආදරය බැඳීම කාටත් පුදුමයක් විය.මේ අතර සිය දියණියන් දෙදෙනා ගඟට වීසිකළ ඔවුන්ගේ පියාගේ මෘත ශරීරයත් පොලිස් යුද හමුදා හා නාවික හමුදා ඒකාබද්ධ මෙහෙයුමකින් පසුව මාතර යුද හමුදා කඳවුර අසල නිල්වලා ග‍ඟේ තිබී සිකුරාදා පස්වරු 2 ට පමණ සොයා ගන්නා ලදී‍. එය ස්ථිරවම දරුවන්ගේ පියා වන දික්වැල්ල රත්මලේ චන්දන සමන් ද සිල්වා ගේ බව බිරිය හා ඥාතීන් විසින් හඳුනා ගන්නා ලදී.දයා ඩී‍. ෆොන්සේකාමාතර නගරයේ සිදුවීමට ගිය මහත් විපතක් සෙබළුන් විසින් වැළැක්වීම පිළිබඳව ජනතාව කතා කළේ මහත් අභිමානයකිනි. රණවිරු ලාන්ස් කෝප්‍රල් එස්. එස්. මානගේ තමා මුහුණ දුන් සිද්ධිය මෙසේ විස්තර කළේය.“අපි නිල්වලා ‍ග‍ඟේ මහනාම පාලම ළඟ හිටියේ. එකවරම අපි දැක්කා ළමයි දෙදෙනකු ගඟට වැටෙනවා. අපි එම මොහොතේම ගඟට පැනලා ළමයින් දෙදෙනා බේරාගත්තා.මෙතන මිනීමරු කිඹුලන් ගැවසෙන ස්ථානයක්. දරුවන් දෙදෙනා ගඟට වැටෙන විට අපිට අපේ ජිවිත අවදානම මතක් වුණේ නැහැ.මෙම දරුවන් ජිවිතය ඉල්ලා දිය රකුසා සමඟ පොර බදින විට අපේ දරුවන්, මල්ලී ගැන සිහිපත් වී හිතට දුකක් ඇතිවුණා. එම අවස්ථාවේ එම ස්ථානයේ ගැවසෙන මිනීමරු කිඹුලන් සහ ග‍ඟේ රළ පහර ගැන කිසිම බියක් නැතිව මෙම දරුවන්ගේ ජීවිත බේරාගන්න දියට පැන්නා.තවත් තත්පර කිහිපයක් ගියා නම් මාතර ජනතාවගේම කඳුළින් නිල්වලා ගඟ පිරීමට තිබුණා. දරුවන් බේරා ගැනීම සම්බන්ධයෙන් අපි හය දෙනාටත් අපේ අණදෙන නිලධාරී ලුතිනන් කර්නල් එම්. කේ. තුෂාර මහතාට සහ අනිකුත් නිලධාරින්ටත් ලොකු සතුටක් දැනෙනවා.”මෙම දැරියන් දෙදෙනා බේරාගත් රණවිරුවන් හතර දෙනා ලක් මාතාවට ඉමහත් ආඩම්බරයක්. රණබිමේ ලැබු පුහුණුව නිර්භීතකම අනුකම්පාව යන සියලු කරුණු කැටි කරගෙන මෙම වීර ක්‍රියාව කළ රණවිරු පුතුන් ගැනත් සැම විටම මෙම රණවිරුවන්ට නිවැරැදි නායකත්වය දෙන මාතර තුන්වන ගැමුණු බළඇණියේ අණදෙන නිලධාරී ලුතිනන් කර්නල් එම්. කේ. තුෂාර මහතා ඇතුළු නිලධාරීන් ගැනත් මාතර ජනතාව කතා කරන්නේ මහත් ගෞරවයෙනි.ඡායාරූප සහ සටහනමාතර සමූහඩබ්ලිව්. පී. ධර්මසේනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=af1404273</link>
    <topic>අක්කලා‍ගේ පිහිටෙන් කිඹුල් කටින් බේරුණු සෆානා</topic>
    <author>සමන්තුර සමූහ -</author>
    <content>සමන්තුර ප්‍රාදේශීය ලේකම් වසමට අයත් මලයඩි ගම්මානයේ ඉතා දිළිඳු අසරණ පවුලක සාමාජිකයින් 13 දෙනෙකු සමඟ ජීවත්වන බාලම ස‍හෝදරිය වන එම්.ඒ.සෆානා පසුගිය 15 දින කිඹුලකු සමඟ පොර බැද තම ජීවිතය බේරාගත්ත ද තම වම් කකුළ අහිමි වූ ශෝචනීය පුවත තවමත් සමන්තුර ප්‍ර‍දේශවාසීන්ගේ කතාබහට ලක්වෙයි.සමන්තුර අල් අස්හර් විද්‍යාලයේ උසස් පෙළ කලා අංශයෙන් පළමු වසර හදාරන සෆානා දිවි සරිකර ගත්තේ එම්.අලියාර් පියාණන්ගේ කුලී රැකියාවෙනි. අලියාර් පවුල තමන්ටම කියා ළිඳක් හෝ නළ ජල පහසුකම් නොමැතිව අසල්වැසියන්ගෙන් ජලය ලබා තමන්ගේ ජීවිකාව අසරණව ගෙවති. වැඩි සාමාජික සංඛ්‍යාවක් සිටින මේ පවුල ‍දිවි ගෙවන්නේ ද කුඩා නිවෙසකය.පසුගිය 15 වැනි දින තම පවුලේ සාමාජිකාවන් 6 දෙනකු සමඟ සෆානා නිවසේ සිට කිලෝමීටර් 11ක් පමණ දුර නෙයිනාතාඩු ප්‍රදේශයෙන් ගලා බසින සාවාරු කුඩා ඔයට (ඇළට) දිය නෑම සඳහා ගොස් ඇත. සෆානා (17) හා තම අක්කලා වන රශ්මියා (19), ආරිෆා (44) තම මව හා ලොකු අම්මා (64) යන අය සමඟ දිය නා රෙදි පිළි සෝදාගෙන ඇත. මේ අතර ගොඩට ඇවිත් ඇඳුම් මාරු කරගෙන දිය රෙදි සේදීම සඳහා සෆානා ඔයට බැස රෙදි සෝදමින් සිටි බව ඇගේ වැඩිමහල් සහෝදරිය වන රශ්මියා කියා සිටියාය.“සෆානා නංගි එකපාරටම “අක්කේ අක්කේ මගේ කකුළ මොකෙක්දෝ අදිනවා. මගේ කකුළ උඩට ගන්ට බෑ අක්කේ” කියමින් නංගී කෑගැසුවා. මා ඉක්මනට (රශ්මියා) ඔයට පැන නංගීගේ අත අල්ලා ගත්තා පමණයි මාත් නංගිත් දෙදෙනාම ඔයේ ගැඹුරු ප්‍රදේශයට ඇදීගෙන යනවා වාගේ මට දැනුණා. මාද මගේ අනෙක් සහෝදරියන්ට කෑගසමින් හඬගැසුවා. ඔවුන් ද ගඟට පැන මගේ අත අල්ලා ගත්තා. ඒ වෙලාවෙ නංගි මාව බදාගෙන හිටියා. ඔයේ ගැඹුරටම ඇදී ගියා මිස ගොඩට ඒමට බැරි වුණා. මම තේරුම් ගත්තා නංගිව අදින්නේ කිඹුලෙක් තමා කියලා.”“මං එක පාරටම දිය යටට ගොස් කිඹුලව බදාගෙන උඩට ආවා. ඒත් බැරිව ගියා. ඌ සමඟ වතුරේ පොර බදාගෙන සිටින විට ම‍ෙග් අරීෆා අක්කාත් ලොකු අම්මා ඇතුළු ඔක්කොම කිඹුලා සමඟ පොර බදා සෆානාගේ අතින් ඇද කිඹුලා සමඟ ගොඩට ඇදගත්තා. ඒත් කිඹුලා නංගිගෙ කකුළ අතහැරියේ නෑ. අපි විනාඩි 20ක් පමණ නංගිව උගෙන් බේරගන්න පොරබැදුවා. අපි මරළතෝනි දුන්නා. අපේ බෙරිහන් ශබ්දයට ඔයේ පහළ ටිපර් රථයක් සෝදමින් සිටි අයියලා 3 දෙනෙක් ඇවිත් කිඹුලාට පොල්ලකින් ගැසුවත් නංගිගේ කකුල ඌ අතඇරියේ නෑ. සෆානා අක්කේ, අම්මේ, අයියේ, මාව බේරන්න. මගේ කකුල ගන්න බෑ. මූව මරන්න මරන්න කියා බෙරිහන් දුන්නා.”එවිට අයියා කෙනෙක් විශාල කළුගලක් උස්සාගෙන ඇවිත් කිඹුලගේ පිටට දැම්මාම ඌ එකපාරටම කට ඇර ඔයට පැන ගියා. නංගිගෙ කකුළෙන් ලේ ගලන්න පටන්ගත්තා. වහාම ටිපර් රථයෙන් සෆානාව සමන්තුර රෝහලට ගෙන ගියා. රෝහල් කාර්ය මණ්ඩලය නංගිව අම්පාර රෝහලට පිටත් කර හැරියා.අම්පාර රෝහලෙන් නංගිව නුවර මහ රෝහලට යවලා. දැනට මගේ නංගිට වම් කකුළ අහිමි වී පේරාදෙණිය ශික්ෂණ රෝහලේ දෙවැනි වාට්ටුවේ ප්‍රතිකාර ලබමින් ඉන්නවා. ඒත් මගේ නංගිගේ දැඩි ධෛර්යය හින්දයි අපේ ජීවිත බේරුණේ. ඒත් මගේ නංගිට කකුළක් අහිමි වුණා.මගේ නංගිගේ (සෆානාගේ) අනාගතය කොහොම වෙයිද? කුලී වැඩ කරමින් අපව රැකබලාගන්නා තාත්තාට තව බරක් උහුලන්න සිදුවෙලා. උසස් පෙළ හදාරන මගේ නංගිගේ අනාගතය කොහොම වෙයිද? රශ්මියාත් (අක්කා) පවුලේ හැමෝමත් සෆානාට වූ විපත ගැන තවමත් කඳුළු වගුරුවමින් දෙවියන් අයදිති.සමන්තුර සමූහ -එන්.එම්.එච්.ෆුවාඩ්ගුරුවරියක් ලෙස සෙල්ලම් ගෙදර හැඩ වැඩ වී අක්කලා සමඟ කෙලිදෙලෙන් ගත කළ සෆානා ගේ හීන සැබෑ කරගන්නට ඇයට දෛවය ඉඩ ‍දුන්නේ නැත. සොබා දහමේ උරුම කළ කුරිරු දඬුවමක් අත්විඳින්නට ඇයට සිදුවූයේ නොසිතූ මොහොතක ය. ඉකුත් සතියේ සෆානා මේ කුරිරු අසාමාන්‍ය සිදුවීමට මුහුණ දුන්නේ තම සහෝදරියන් සමඟ දියනෑමට ගොස් සිටියදීය. දියනා ගොඩට පැමිණි සෆානා කකුළේ ගෑවී තිබූ මඩ සෝදා හැරීමට නැවත ගං දියට බැස්සා ය. ඇයගේ ප්‍රමාදය නිසා සහෝදරියන් ඇය ගැන සොයා බලද්දී එක්වර ම ඇය විලාප තබමින් දිය මතුපිටට ආයේ ය.සෆානා අත්විඳි බිහිසුණු අත්දැකීම් විස්තර කළේ, පේරාදෙණිය ශික්ෂණ රෝහලේ දෙකේ වාට්ටුවේ ප්‍රතිකාර ලබමින් සිටියදී ය. ඇයගේ එක් පාදයක්, කපා ඉවත් කරන්නට ශල්‍ය වෛද්‍යවරුන්ට සිදුවූයේ, කිඹුල් දත්වලට හසුව දණහිසටත් උඩ කොටස බරපතළ ලෙස තුවාල වී තිබූ නිසා ය.වයස අවුරුදු දහ අටක් වූ සෆානා ඇගේ අත්දැකීම් ගෙන ආවේ මෙසේ ය.“අපි නාපු තැන කිඹුලන් ඉන්න බවක් අපි තුන් දෙනාම දැන සිටියේ නැහැ. අපි ගොඩාක් වෙලා වතුරේ බැහැලා කෑගහමින් සිනාසෙමින් නෑවා. ඒ ‍වෙලාවේ කිඹුලා ආවා නම් අපි තුන්දෙනාවම කාල දානවා.‍ ඒත් පුදුමේ කියන්නේ ගොඩට ඇවිත් කකුල හෝදන්න ගිය මාවම මේ කිඹුලාට අහුවුණානේ.කිඹුලෙක් කකුල අල්ලාගෙන ඉන්නවා කියලා මට හිතුනේවත් නැහැ. කවුරු හරි මාව ඇදගෙන යන්න හදනවා කියලා හිතුණේ. කම්බි ගොඩකින් කකුල ගැටගහලා වගෙයි දැනුණේ” ඇය පැවසුවා ය. කටුකම්බි ගුලියකට කකුල පැටලිලා කියලා හිතුණා. වැඩි දෙයක් හිතන්න මට වෙලාවක් නැහැ.වතුර ඇතුළට මාව ඇදගෙන යනවා. මාව බේරෙන්නෙ නැතිවෙයි කියලා නම් සිය දහස් වාරයක් හිතුණා. ඒත් අක්කලා පුළුවන් ශක්තියෙන් මාව අදිනවා දැනුනම ලොකු හයියක් මටත් ආවා. කකුල ගැසුවට ඒ උල්වලින් කකුල මිදුනේ නැහැ. වෙලාව ගැන මට නිච්චියක්වත් නැහැ. ඒ සිද්ධියට පැය භාගයක් ගත ‍වුණත් මට දැනුනේ එක තත්පර කිහිපයක් වගෙයි.කකුළේ වේදනාවට වඩා පණ බේරගත්ත එක ගැන මට මේ මොහොතෙත් දැනෙන්නේ සතුටක්. මුළු ජීවිත කාලයටම මට එක කකුලක් නැහැ. ඒත් මගේ පවුලේ අය එක්ක එකට ජීවත්වෙන්න මට වාසනාව ඉතිරිවෙලා තිබුණා. මේ වෛද්‍යවරු හැකි තරම් මා ගැන හොයා බලා හොඳම විදිහට ප්‍රතිකාර කරනවා. වාට්ටුවේ වෛද්‍යවරුන්ට නර්ස් මිසීලාට අනෙක් හැමෝටම ස්තුති කරන්න ඕනෑ මට කරන සාත්තුවලට. මගේ හිතේ වේදනාව නැති කරලා සතුට ඉතිරි කළේ ඒ අයයි.සටහන සමන්ත වීරසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=af1404274</link>
    <topic>සත 16කින් වැටුප් වැඩි කරන්නැයි ඉල්ලා කම්කරු අයිතීන් වෙනුවෙන් දිවි දුන් ගෝවින්දන්</topic>
    <author>ඉනෝකා සමරවික්‍රම</author>
    <content>ජේම්ස් ටේලර් නම් යුරෝපීය ජාතිකයා තේ වගා කළ මුල්ම තේවත්ත නැරඹීමට යාමට අපට මඟ පෑදුවේ අපේ මිත්‍රයෙකි. ලූල්කඳුරට යන ගමනේදී ඔහු අප තවත් තැනෙක කැඳවා‍ගෙන යාමට පොරොන්දු වූයේය. ලූල්කඳු‍රේ සිට පෙරළා එන ගමනේ බිම් කළුවර වැටෙමින් තිබිණි. පොරොන්දු වූ ගමන යාමට මිත්‍රයා අප උනන්දු කළ ද, ඡායාරූප ශිල්පී විමල් හා මම ඊට අදිමදි කළේ ගමනේ වූ වෙහෙසකර බව නිසාමය.එහෙත් කොළඹ සිට මෙතරම් දුරක් පැමිණ මේ මඟ ඔස්සේ නොයා සිටීම අපරාදයකැයි මිත්‍රයා පුන පුනා කියා සිටියේය. අප මිත්‍ර ඌව පළාත් යෞවන කටයුතු හා ක්‍රීඩා අමාත්‍යාංශ ලේකම් අබේසිංහ හඳවලපිටිය මහතා රියදුරු අමිත්ට ලූල්කඳුරේ සිට දාරා ඔය හරහා මුල් ඔයට යන මාර්ගයේ වං හුං කීවේය. හැන්දෑ අඳුර මීදුමෙන් වැසී එද්දී කැඩී බිඳී ගිය පාර දිගේ වාහනය ඉදිරියට ඇදෙයි. දාරා ඔය ප්‍රදේශය ද හොප්වත්ත ද පසුකරමින් අපි මුල් ඔය වත්තට පිවිසෙමින් සිටියෙමු. කිලෝමීටර පහක් පමණ ගිය තැන මඟ අයිනේ තිබූ පොදු සුසාන භූමියක් ඉදිරියේ රථය නතර කෙරිණි.“මෙන්න තැන. මෙතැන තමයි ගෝවින්දන් ‍සහෝදරයා ගේ සොහොන තියෙන්නේ”හඳවලපිටිය මහතා සුසාන භූමියේ ඉදිරියෙන්ම වූ සොහොන් කොතක් පෙන්නුවේය. බලන්න සොහොන් කොතේ සියලු විස්තර ලියලා ඇති.අපි ඔහු පෙන්වූ සොහො‍න් කොත ළඟට ගොස් බැලූවෙමු.කිසිවක් පෙනෙන්නේ නැත. හේතුව සොහොන් කොතේ මියගිය සෙසු අය වෙනුවෙන් මුද්‍රිත මරණ දැන්වීම් අලවා තිබීමය.අපට වැරදුණාවත්ද? හඳවලපිටිය මහතා වටිනාකමක් ඇතැයි යැයි කියූ සොහොන් කොත මෙය විය හැකිද?අපි සියල්ල එකතු වී එකින් එක මරණ දැන්වීම් ගලවා ඉවත් කළෙමු. වාහනයේ තිබූ වතුර බෝතල් කිහිපයක් ගෙන සොහොන් කොත සෝදා පිරිසිදු කළෙමු.බැස යන හිරුගේ මඳ ආ‍ලෝකය කඳුවලට හා මීදුමට අතරින් විසිරේ. ඒ අඳුර අතරින් සොහොන් කොතේ කොටා ඇති අකුරු පෙනෙන්නේ නැත. ජංගම දුරකථනයක මඳ එළියෙන් අපි එය කියවූවෙමු.“වතු කම්කරුවාට තම අයිතිය වෙනුවෙන් සටන් කිරීමටත් ජීවිතය පුද කරන්නටත් හැකියාව ඇති බව පෙන්වා දුන් මුල් ඔය ව්‍යාපාරයේ ගෝවින්දන් සහෝදරයා ....” සිහි කිරීම වෙනුවෙන් 1999.01.28 දින මුල් ඔය පොදු සුසාන භූමියේ ඉදිකරන ලද ස්මාරකය.කවුද ගෝවින්දන් සහෝදරයා කියන්නේ?අපි හඳවලපිටිය මහතාගෙන් විමසුවෙමු.“ගෝවින්දන් සහෝදරයා කියන්නේ අපේ රටේ දි වතු කම්කරු වැඩ වර්ජනයකදී පොලිස් වෙඩි පහරින් මියගිය පළමු වතු කම්කරුවා. ඔහු සේවය කළේ මුල් ඔය තේ වත්තේ. ඔය තියෙන්නේ මුල් ඔය තේ කර්මාන්ත ශාලාව.”වදෙන් පොරෙන් අප එහි රැගෙන ගිය ද ගෝවින්දන් ගැන තොරතුරු සොයන්නට අප උනන්දු බව දැනගත් පසු හඳවලපිටිය මහතා අතීතයේ තොරතුරු අපට විස්තර කරන්නට විය.“මමත් ඔය ගැන මීට කාලෙකට පෙර පත්තරයකට ලීවා. ඒ කාලේ නම් ඔය සිද්ධිය දන්නා කිහිප දෙනෙක්ම හිටියා. ඒත් දැන් ඒගොල්ලොත් මියගිහිල්ලා.”මුල් ඔය වතුයායෙන් ඒ අවටින් ගෝවින්දන් ගේ තොරතුරු දන්නා අය සිටීදැයි සෙවීමට ගත් උත්සාහය නිෂ්ඵල විය. බොහෝ දුර එන තුරුම ඒ ම‍ඟේ කිසිවෙක් අපට හමු නොවූහ. අපි කොළඹ ආවේ ‍ගෝවින්දන් පිළිබඳව මතකය ද රැගෙනය.කොළඹ පැමිණි පසු ‍ගෝවින්දන් ගැන හොයන්නට අපි බොහෝ වෙහෙස වූයෙමු. කිහිප දෙනකුගෙන්ම ඇසුවෙමු. එහෙත් සාර්ථක ප්‍රතිඵල නොලැබිණි. පරණ පත්තර අවුස්සා බැලුවෙමු. සමසමාජ පක්ෂයේ හිටපු නායකයකු වූ බැටී වීරකෝන් මහතා ද ඇමතුවෙමු.කෙසේ හෝ වලපනේ රිකිල්ලගස්කඩ, ලූල්කඳුර ගමන් පිළිබඳව ආගිය තොරතුරු කතාකරන අතරේ අපේ කර්තෘ මණ්ඩල පරිගණක අංශයේ රත්නා අමරසිංහ සොයුරිය ගෝවින්දන් පිළිබඳව සතුටුදායක පිළිතුරක් දුන්නාය. ගෝවින්දන් පිළිබඳව තොරතුරු සෙවීමේ කාර්යයේ නිරතව සිටි මට ඉන් ලැබුණේ සහනයකි. ඇය පසුදින නැසීගිය මලල්ගොඩ බන්ධුතිලක සූරීන් ලියූ ‘බ්‍රේස්ගර්ඩල් සහ ගෝවින්දන්’ කෘතිය රැගෙන ආවාය.ලංකා දේශපාලන ඉතිහාසයේ මුල් ඔය අරගලය නමින් හැඳින්වෙන මේ සිදුවීමට මුල්වූ මුල් ඔය වත්තේ වැඩවර්ජනය ඇරැඹෙන්නේ එක්දහස් නවසිය තිස්නවය වසරේදීය.ඒ කාලය වන විට තේවතුවල කම්කරුවන් ලෙස සේවය කරනු ලැබුවේ දකුණු ඉන්දියාවෙන් ගෙන්වන ලද දෙමළ ජාතික කම්කරුවන්ය.මුල් ඔය වතු සමාගමට අයත් අක්කර 1413කින් සමන්විත වූ මුල් ඔය වත්තේ එක්දහස් නවසිය හතළිහ වන විට වතු අධිකාරිවරයා ලෙස කටයුතු කළේ ඩබ්ලිව්.ඊ.ස්පාලිං නැමැත්තෙකි. ඒ කාලය වන විට මුල් ඔය වත්තේ කම්කරුවන් 1250ක් සේවය කළ අතර ඉන් 40ක් පමණ සිංහල කම්කරුවන්ය.මේ කම්කරුවන්ගේ දිනෙක වැටුප ශත හතළිහකි. එමෙන්ම මේ කම්කරුවන් සඳහා ප්‍රමාණවත් තරම් පහසුකම් ද නොතිබිණි. ඔවුහු ජීවත් වූයේ ගවගාල් වැනි ලැයින් කාමරවලය. පීඩිත ජීවිතයක් ගත කළ වතුකම්කරුවන්ට ලංකා සමසමාජ පක්ෂයේ නායකත්වයෙන් ආරම්භ කරන ලද සමස්ත ලංකා වතු කම්කරු සංගමය පිළිබඳව යම් හැඟීමක් ඇතිවෙමින් තිබිණි.ලංකා සමසමාජ පක්ෂය විසින් මේ යුගයේ දී දෙමළ භාෂාවෙන් සතිපතා ‘සමධර්මන්’ නමින් පුවත්පතක් ද පළ කළේය. මෙහි කතුවරයා වූයේ ඉන්දියාවේ සිට පැමිණි කේ.රාමනාදන් මහතාය. සමධර්මන් පුවත්පතේ පළවූ ලිපි එවකට දෙමළ වතුකම්කරුවන් අතර බෙහෙවින් ජනප්‍රිය විය. තම අයිතිවාසිකම් වෙනුවෙන් හඬක් නැඟීමට තරම් එම ලිපි ඔවුන් තුළ යම් පිබිදීමක් ඇති කරන්නට සමත් වූයේය.ලංකා සමසමාජ පක්ෂ නායකත්වය යටතේ පැවැති සමස්ත ලංකා වතුකම්කරු සමිතියේ මහනුවර දිසාවේ ලේකම් ලෙස කටයුතු කළේ පී.ඇම්.වේළුසාමිය. මේ අතර මුල් ඔය වතු යායේ කම්කරුවකු ලෙස සේවය කළ ජෙගනාදන් හෙවත් සිවනාදන් මුල් ඔය වතු යායේ කම්කරුවන්ගේ දරුවන්ට අධ්‍යාපනය ද ලබා දුන්නේය.ජෙගනාදන්ගේ බිරිය ද එම වත්තේම කම්කරු සේවයේ නියැළී සිටියාය. කම්කරුවන් ගැන ළතෙත් බවින් කටයුතු කළ ජෙගනාදන් මුල් ඔය වත්තේ කම්කරුවන්ව වතුකම්කරු සංගමයට බඳවා ගත්තේය. එහෙත් මුල් ඔය වත්තේ අධිකාරි ලෙස කටයුතු කළ ස්පාලිං මෙයට අකමැති වූයේය. ඔහු මේ අකමැත්ත ප්‍රකාශ කළේ මුල් ඔය වත්තේ මැද ‍කොට‍සේ සේවය කළ ජෙගනාදන් හා ඔහුගේ බිරිය වත්තේ පහළ කොටසට මාරු කිරීමෙනි. මුල් ඔය වත්තේ කම්කරුවෝ මේ ගැන බලවත් කලකිරීමටත් කෝපයටත් පත්වූහ. ඔවුහු ජෙගනාදන් හා ඔහුගේ බිරියගේ ස්ථාන මාරුව වෙනුවෙන් වැඩ වර්ජනයක් ආරම්භ කළේය.ඒ එක්දහස් නවසිය හතළිහේ ජනවාරි පළමුවැනිදාය. මේ වර්ජනයේ ඉල්ලීම් කිහිපයකි. ඉන් පළමුවැන්න වූයේ ජෙගනාදන් හා ඔහුගේ බිරිය පෙර සිටි ස්ථානයටම මාරු කිරීමය. අනෙක කම්කරු වැටුප ශත දාසයකින් වැඩි කිරීමය. ඊට අමතරව තවත් ඉල්ලීම් කිහිපයක් ද විය. මුල් ඔය වතු අධිකාරිවරයා කම්කරු නියෝජිතයන් සමඟ සාකච්ඡාවලට පැමිණීමට අකමැති වූයේය. ඔහු ඒ වෙනුවට මේ වර්ජනය මැඬපවත්වන ලෙස පොලිසියට පැවරුවේය.වතු කම්කරු සමිතියේ මහනුවර ලේකම් වූ පී.වේළුසාමි‍ ජනවාරි දෙවැනිදා මුල් ඔය වතුයායට පැමිණියේය. කම්කරුවන් සමඟ සාකච්ඡා කළේය. ඒ වන විට ගලහ පොලිසිය මුල් ඔය වත්ත වටලා තිබුණේය. පොලීසිය පැමිණිය ද පොලිසියේ උසස් නිලධාරීන්ගේ උපදෙස් මත යම් යම් ක්‍රියාමාර්ග කෙරුණ ද සිංහල දෙමළ කම්කරුවෝ වැඩ වර්ජනය අත්හැරියේ නැත. අවසානයේ කම්කරුවන් මෙහෙය වූ වතු කම්කරු සමිතියේ ලේකම් වූ වේළුසාමි අත්අඩංගුවට ගැනිණි. ඔහුට තුන්මසක සිරදඬුවමක් නියම වූයේය. කම්කරුවෝ එයින් ද පාලනාධිකාරයට යටත් වූයේ නැත.කම්කරුවන් විසින් ආරම්භ කෙරුණු වැඩවර්ජනය දිගින් දිගටම පැවැතියේය. ජනවාරි හත්වැනිදා වන විට සමසමාජ පාක්ෂිකයන් විසින් වැඩවර්ජිත වතු කම්කරුවන්ට සහල් බෙදා දුන්නේය. මෙය වතු අධිකාරිවරුන්ට වැදුණ තවත් පහරක් විය. එයට හේතුව වූයේ එකල වතු කම්කරුවන්ට අවශ්‍ය සහල් බෙදා දීම කරනු ලැබුවේ වතු අධිකාරිවරුන්මය. සහල්වලට ගෙවිය යුතු මුදල අඩු වූයේ වතු කම්කරුවාගේ වැටුපෙනි. ඔවුහු කම්කරුවා ගසාකන ලද්දේ අසාධාරණ අයුරිනි. එනම් සාමාන්‍ය වෙළෙඳ සලකින් රුපියල් දෙකකට ගත හැකි සහල්වලට පාලකයෝ රුපියල් හතරයි අසූවක් අය කළහ. මුදල් අතේ නැතිකම නිසා වතු කම්කරුවන්ට සෑම විටම වතු අධිකාරිවරුන්ට යටහත් පහත්ව සිටින්නට සිදුවිය.මුල් ඔය වතුයායේ කම්කරුවන්ට සමසමාජ පාක්ෂිකයින් සහල් බෙදාදීම නොඉවසූ වතු අධිකාරි ස්පාලිං තම සේවකයන් ලවා සහල් රැගෙන එන මුල් ඔය වත්තේ කම්කරුවන්ට තර්ජනය කළේය. ඔවුන් බිය වැද්දුවේය. එහෙත් සහල් රැගෙන තම ලැයින් කාමරවලට යන කම්කරුවන්ගේ ආරක්ෂාවට ‍රහතුන්ගොඩ වතුයායේ කම්කරුවෝ පසුපසින් ගියේය.ජනවාරි අටවැනිදා අත්අඩංගුවට ගත් වේළුසාමිට විරුද්ධව සාක්කි දීමට වතු අධිකාරි ස්පාලිං මහනුවර දිසා අධිකරණයට ගියේය. වේළුසාමිට තුන්මසක බරපතළ වැඩ සහිත සිරදඬුවමක් නියම වීමත් සමඟ කම්කරුවෝ තවත් දරුණු වූහ.මේ වන විට වර්ජනය අඩපණ කරවීමටත් මුල් ඔය වත්තේ සේවය කිරීමටත් නුවරඑළියේ මන්ත්‍රී ඊ.ඩබ්ලිව්.අබේගුණසේකර විසින් කම්කරුවන් පිරිසක් එවා තිබුණේය. මේ කම්කරුවෝ එහාට මෙහාට රැගෙන ගියේ පොලිසිය විසිනි. මුල් ඔය කම්කරුවන් සහ අබේගුණසේකර විසින් එවන ලද කම්කරුවන් අතර ද ගැටුමක් තිබුණේය.මුල් ඔය වත්තේ කම්කරුවන් අත තිබූ පිහියා සහ පොලු පොලිසිය විසින් බලෙන්ම අත්අඩංගුවට ගත්තේය. නමුත් පොලිසියට වැඩිදුර යාමට ලැබුණේ නැත. කම්කරුවෝ මඟ අහුරා පොලිසියේ අතේ තිබූ පොලු සහ පිහියා බලෙන්ම තමන් යටතට ගත්තේය. මුල් ඔය වත්තේ ලැයින් කාමර අංක අට අසලදී පෙරියසාමි නැමැති කම්කරුවකු පොලිස් ජීප් රථයකට යටවූයේය.මෙය ‍ෙපාලිසිය විසින් හිතාමතා කළ දෙයක් ලෙස වටහාගත් කම්කරු‍වෝ පොලිසියට දැඩි අප්‍රසාදය පළකිරීමට පාරට මහ ගල් පෙරළා දැමුවෝය. කම්කරුවෝ සටන් පාඨ කියමින් ඉදිරියට යන්නට වූයේය. සටන් පාඨ කියමින් විරෝධය පාමින් සිටි කම්කරුවන් දෙසට සාජන් සුරවීර වෙඩි තැබුවේය. ඔහු වෙඩි තැබුවේ අඩි විසිඅටක් පමණ දුර සිටය. ඒ වෙඩිල්ල වැදුණේ කර්මාන්ශාලාව පෙදෙසේ සිට පහළට බසිමින් සිටි ගෝවින්දන්ටය. වෙඩි පහර වැදීමෙන් ගෝවින්දන් බිම ඇද වැටුණේය.ගෝවින්දන් බිම ඇදවැටීමත් සමඟ වෙඩි තැබූ පොලිස් නිලධාරියා වාහනයට නැඟුණේය. පොලිසිය ද කම්කරුවෝ ද එතැනින් ඉවත් විය. මේ සිදුවීම දුටු ගෝවින්දන්ගේ සොහොයුරා වූ එවකට දොළොස් හැවිරිදි රාමයියා තම මව වූ ලෙච්චමීට හා ගෝවින්දන් ගේ බිරියට සිදුවීම කියුවේය.ගෝවින්දන් මිය ගියේය. ඒ පොලිස් වෙඩි පහරිනි. එක්දහස් නවසිය හතළිහේ ජනවාරි දහවැනි දා මුල් ඔය වැඩ වර්ජනයේ දී මිය ගිය ගෝවින්දන් පන්ති අරගලයක් වෙනුවෙන් දිවි පිදූ ප්‍රථම වතුකම්කරුවා වන්නේය.මුල් ඔය වත්තේ පොදු සුසාන භූමියේ දී අපට හමුවූ ස්මාරකය ඉදිකර ඇත්තේ එක්දහස් නවසිය අනූනවයේ දිනකදීය. ගෝවින්දන් සහෝදරයා පිළිබඳව තොරතුරු දන්නා කෙනකු සෙවීමට ඒ අන්ධකාර හැන්දෑවේ වුවත් අපි අපමණ වෙහෙස දැරූව ද ඒ උත්සාහය අසාර්ථක විය.එහෙත් ඉතිහාස‍යේ පිටු අතර තිබූ ගෝවින්දන් ගැන හෝ ඔහුගේ පෞද්ගලික තොරතුරු නොව ඔහු මෙරට කම්කරු සටන් අතර වැදගත් වන්නේ ඇයි ද යන්න පිළිබඳ ‍ෙහ්තු සාධක රැසක් හමුවූයේය. වතු කම්කරු සටන මුල් ඔය අරගලය පිළිබඳ බොහෝ දේ අනාවරණය වූයේය.අතීතයට අයිති වුවද කම්කරු සටන්, මැයි දිනයන් එළැඹෙන විට ඉතිහාසයට එක්වූ මෙවැනි චරිත තවත් කාලයක් යනතුරු අපට වැදගත් වන්නේය. එහෙත් මෙවැනි වටිනාකම් ඇති පුද්ගලයන් වෙනුවෙන් ඉදිවූ ස්මාරක දැන්වීම්, පත්‍රිකා ආදියෙන් වැසී යන්නේ නම් එය කාට කියන්නද? අදටත් තේවතුවල සේවය කරන එදා ශත දාසයකින් දෛනික වැටුප වැඩි කරන ලෙස ඉල්ලා අරගල කළ පිලේ සිටි ගෝවින්දන් සහෝදරයාගේ ස්මාරකයටවත් මීට වඩා තැනක් හිමිවිය යුතු නොවේද?ඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=af1404275</link>
    <topic>වතුර බෝතල් 37000කට භූමිතෙල් ගඳ ආවේ කොහොමද?</topic>
    <author>ගාමිණී සුසන්ත</author>
    <content>කොළඹින් ගාල්ල, මාතර, නුවර, මඩකළපුව වැනි දුර පළාතකට ගමන් කිරීමට බලාපොරොත්තු වන මඟියෙකු දුම්රියට හෝ බස්රියට ගොඩවූ පසුව බොහෝ විට සිතන්නේ බීමට වතුර බෝතලයක් අතේ තිබුණා නම් කොතරම් හොඳ දැයි කියාය. ඒ ගමන දුර නිසා පිපාසය ඇතිවූ විට පානය කිරීමටය. එම සිතිවිල්ලෙන් මිදෙන්නටත් පෙර පානීය වතුර බෝතල් අලෙවි කරන ජංගම වෙළෙන්දකු මඟියා අසල සිටිනු ඇත. මඟියා රුපියල් 50ක් පමණ ගෙවා මිලිලීටර් 500ක වතුර බෝතලයක් මිලදී ගන්නේ ප්‍රමිතියෙන් යුතු වතුර බෝතලයක තිබිය යුතු පිරිසිදු ගුණාංගයන් පිළිබඳව සොයා බලන්නේ නැතිවය. මිලදී ගත් වතුර බෝතලය අතට ගෙන එහි මූඩියේ ඇති ආරක්ෂිත ආවරණය ඉවත් කරන විට මඟියාට දැනෙන්නේ ඉතා පිරිසිදු වතුර බෝතලයක් තමා මිලදී ගත් බව පිළිබඳ විශ්වාසයකි. ඇත්තෙන්ම එම විශ්වාසය නිවැරැදි විශ්වාසයක්ද? ගැටලුව ඇත්තේ එතැනය.මීට අවුරුදු 15කට පමණ ඉහත දී අප අතරට පැමිණි පානීය ජල බෝතලය අද අත්‍යවශ්‍ය පාරිභෝගික භාණ්ඩයක් බවට පත්වී ඇත. මුල් අවදියේ දී සුපිරි වෙළෙඳ සල්වල සුපිරි හෝටල්වල පමණක් තිබූ පානීය ජල බෝතලය අද පදික වේදිකාවේ පෙට්ටි කඩයකින් ද, හද්ද පිටිසර ගමක තේ කඩයකින් ද මිලදී ගැනීමේ හැකියාව ඇත.කිසියම් පාරිභෝගික භාණ්ඩයක් අත්‍යවශ්‍ය භාණ්ඩයක් බවට පත්වන විට එය ව‍ටා ගැටලු රාශියක් ගොඩනැ‍ඟෙන්නේ නිතැතින්මය. පානීය ජල බෝතල් පිළිබඳව ද අද ප්‍රශ්න ගැටලු රාශියක්ම මතුවී තිබෙන්නේ ඒ නිසාය.පානීය ජල බෝතල් පිළිබඳව සමාජයේ වඩාත්ම අවධානය යොමුවූ ආසන්නතම සිදුවීම, මීට දින කීපයකට පෙර කැලණියේ පානීය ජල බෝතල් නිපදවන කර්මාන්ත ශාලාවක් මුල්කරගෙන ඇතිවූ සිදුවීමය. එම ආතනය ලංකාවේ සුපිරි හෝටල්වලට සුපිරි වෙළෙඳසල්වලට වසර ගණනාවක් තිස්සේ පානීය ජලය සපයන කර්මාන්ත ශාලාවකි.මීට වසර 10කට පමණ පෙර සිට CFA (chief food authority) සහතිකය මෙන්ම SLS සහතිකය ද ලබාගෙන විශ්වාසනීය ලෙස පානීය ජලය සැපයූ කර්මාන්ත ශාලාවකි. ලැබුණු මහජන පැමිණිලි කීපයක්ම නිසා පාරිභෝගික සේවා අධිකාරිය මඟින් එම කර්මාන්ත ශාලාව පරීක්ෂා කිරීමේ දී හෙළි වූයේ එහි තිබූ පානීය ජල බෝතල්වල භූමිතෙල් වැනි රසායනික ද්‍රව්‍යයක් අඩංගු බවය. එම පරීක්ෂාවේ දී වෙළෙඳ පොළට යැවීමට සූදානම් කර තිබූ පානීය ජල බෝතල් තිස්හත්දහසක් පාරිභෝගික සේවා අධිකාරිය තම භාරයට ගනු ලැබීය.පානීය ජලය බෝතල් කරන ඇතැම් ආයතන ඒ සඳහා බෝතල් මිලදී ගන්නේ වෙනත් ආයතනයකිනි. එහෙත් කැලණියේ පිහිටි මෙම ආයතනයේ දී එම ආයතනයට අවශ්‍ය ප්ලාස්ටික් බෝතල් ද නිපදවනු ලැබේ. දැනට හෙළිවී ඇති කරුණු අනුව පෙනී යන්නේ ප්ලාස්ටික් ජල බෝතල්වල නිෂ්පාදන ද්‍රව්‍යයක ඇති රසායනිකයක් ජලය සමඟ මිශ්‍රවීම නිසා එම ජල බෝතල් පානය කිරීමට නුසුදුසු තත්ත්වයට පත්වී ඇති බවය.මෙහි නිපදවා ඇති ජල බෝතල්වල ජලයට කිසියම් රසායනික ද්‍රව්‍යයක් මුසුවී ඇත්තේ හිස් බෝතල්වලට ජලය පුරවා ටික වේලාවක් ගතවූ පසුවය. ප්ලාස්ටික් බෝතලය නිෂ්පාදනය කිරීමේ දී භාවිතා කළ කිසියම් අමුද්‍රව්‍යයක් නිසා මෙම තත්ත්වය පැනනඟින්නට ඇති බව සැක කෙරෙන්නේ එබැවිනි.බොහෝවිට මෙය හදිසියේ ඇතිවූ තත්ත්වයක් විය හැකිය. ඒ පිළිබඳව පරීක්ෂණ තවමත් සිදුකෙරෙන බැවින් වැඩි යමක් ප්‍රකාශ කළ නොහැකිය. කෙසේ වුවද කැලණියේ පානීය ජලය නිපදවන ආයතනයක ඇතිවූ මෙම තත්ත්වය නිසා පානීය ජලය පිළිබඳව සමාජයේ ඇතිවූ කතාබහ ඉතා වැදගත්ය. ඒ; මේ වන විට අත්‍යවශ්‍ය පාරිභෝගික භාණ්ඩයක් බවට පත්වී තිබෙන පානීය ජල බෝතල් පිළිබඳව පාරිභෝගිකයින්ගේ අවධානය වඩාත් යොමුවීම සඳහාය.පානීය ජල බෝතල්වලට කොළඹ නගරයේ දී පමණක් නොව රට පුරාම ඇති ඉල්ලුම නිසා ඇතැම් වෙළෙඳුන් ඉතා වංචනික ලෙස මෙම ජල බෝතල් සකසා අලෙවි කරන බව ද හෙළි වී ඇත. ප්‍රධාන නගරවල බස්රථවලට දුම්රියට ගෙනැවිත් විකුණන ඇතැම් ජල බෝතල් කිසිදු ප්‍රමිතියකට නිපදවූ ඒවා නොවේ. එලෙස ප්‍රමිතියකින් තොරව නිෂ්පාදනය කෙරෙන ඇතැම් ජල බෝතල්වල ජලය කිවුල් රසය. ඇතැම් ඒවායේ මඩය. ඇතැම් බෝතල්වල ඇති ජලය නාසයට ළං කළ නොහැකි තරමට දුගඳය.පිටකොටු‍ෙව් පමණක් නොව ලංකාවේ බො‍හෝ ප්‍රධාන නගරවල බස් නැවතුම් පොළවල ජංගම වෙළෙඳුන් අලෙවි කරන පානීය වතුර බෝතල් නිපදවන්නේ නියමිත නිෂ්පාදන ක්‍රියාවලිය අනුගමනය කරමින් නොවේ. ප්‍රමිතියෙන් තොර එම බෝතල් ජලය ලෙඩ රෝග රැසක්ම ඇතිකරන පානයකි.ඇතැම් විටෙක ‍එම ජලය ලබා ගන්නේ පොදු ජල කරාමවලින් විය හැකිය. පොදු ජල කරාමයකින් එන ජලය අපිරිසිදු යැයි මෙයින් අදහස් නොවේ. පොදු ජල කරාමයකින් එන්නේ බීමට ඉතා සුදුසු පිරිසිදු ජලයයි. පානීය ජලය බෝතල් කිරීමේදී භාවිතා කළ යුතු ක්‍රමවේදය තරමක සංකීර්ණ එකකි.එහිදී ලැබෙන්නේ පොදු ජල කරාමයෙන් එන ජලයටත් වඩා පිරිසිදු ජලයයි. පාරිභෝගිකයා මුදලක් ගෙවා ලබාගන්නා පානීය ජල බෝතලයකින් බලාපොරොත්තු වන්නේ එවැනි පිරිසිදු භාවයකි. ඇතැම් වි‍ෙටක ජල ‍බෝතල් සැකසීමට ගන්නා ජලය ඉතා අපිරිසිදු ජල මූලාශ්‍රයකින් ලබාගන්නවා විය හැකිය.එමෙන්ම එසේ ජලය පුරවන්නේ කීපවරක් භාවිතා කළ ප්ලාස්ටික් බෝතලයකට විය හැකිය. එසේ එම බෝතලය පුරවා ජනප්‍රිය වෙළෙඳ නාමයක ලේබලයක් ද අලවා පොලිතින් මුද්‍රාව ද තබා පාරිභෝගිකයා අත පත්වන්නේ, ශීතකරණයෙන් එළියට ගත් විගස බෝතලය වටා ඇති ජල බිංදු ද සමඟය.ඇතැම් විටෙක එම නිෂ්පාදනාගාරය නගරයේම ඇති කුඩා පෙට්ටි කඩයකි. පිපාසය නිවාගැනීමට එම අපිරිසිදු ජලය පානය කරන පුද්ගලයා තම කුසට දමා ගන්නේ විෂබීජ ආකරයක් විය හැකිය. බස්රියේ මෙන්ම දුම්රියේ ද මෙම ව්‍යාජ වතුර බෝතල් ජාවාරම අයහමින් කෙරන්නේ එයින් ලැබෙන ලාභය නිසාය. ඇතැම් විටක පානීය ජලය ලීටරයෙ බෝතලයක් අලෙවි කෙරෙන්නේ ලංකා රුපියල් 90ක් වැනි මුදලකටය. එය පානීය ජලය ලීටරයක් වෙනුවෙන් ලෝකයේ ගෙවන වැඩිම මිල විය හැකිය.පානීය ජල බෝතල්වල තත්ත්වය සොයා බැලීම සඳහා සෞඛ්‍ය අමාත්‍යාංශයේ පාරිසරික හා වෘත්තීය සෞඛ්‍ය පිළිබද අධ්‍යක්ෂ ආනන්ද ජයලාල් මහතාගෙන් ද, ශ්‍රී ලංකා ප්‍රමිති ආයතනයේ නියෝජ්‍ය අධ්‍යක්ෂිකා මාලා තෙන්නකෝන් මහත්මියගෙන් ද මාධ්‍ය ඒකකයෙන් ද අපි තොරතුරු විමසා සිටියෙමු.පානීය ජල බෝතල් නිපදවීමේ නිවැරැදි ක්‍රියාවලිය තරමක සංකීර්ණ ක්‍රියාවලියකි. මෙම ක්‍රියාවලිය පරීක්ෂා කිරීමේ සහ පානීය ජලය නිපදවීමට අවසර ලබා දෙන ප්‍රධානතම ආයතනය වන්නේ සෞඛ්‍ය අමාත්‍යාංශයේ ආහාර පාලන ඒකකයයි.කිසියම් නිෂ්පාදකයෙක් පානීය ජලය නිපදවීම සඳහා ඉල්ලුම් පත්‍රයක් ඉදිරිපත් කළ විට ජල සාම්පලයක් ඉදිරිපත් කිරීමට උපදෙස් ලැබේ. එම ජල සාම්පලය පර්යේෂණාගාර 4කින් පරීක්ෂාවට ලක් කෙරේ. පානීය ජලය බෝතල් කිරීමට අදාළ ආයතනයට අවසර ලැබෙන්නේ ඉහත පරීක්ෂාවන්ගෙන් ලද තොරතුරු සතුටුදායක වුවහොත් පමණි.එහිදී සෞඛ්‍ය අමාත්‍යාංශය මඟින් අදාළ ජල බෝතල් නිෂ්පාදනය සඳහා CFA අංකයක් ලබා දෙනු ලැබේ. පානයට සුදුසු ජල බෝතලයක් ලෙස සෞඛ්‍ය අමාත්‍යාංශයේ ලියාපදිංචිය ලබාගැනීම යනුවෙන් අදහස් කරන්නේ මෙම CFA අංකය ලබාගැනීමය.නිෂ්පාදන ක්‍රියාවලියේ සහ ජලයේ ප්‍රමිතිය පිළිබඳව විශ්වාසය දිනාගැනීමට ප්‍රමිති සහතිකය ඉතා වැදගත්ය. ශ්‍රී ලංකා ප්‍රමිති ආයතනය පානීය ජල බෝතලයක් සඳහා SLS ලාංඡනය යෙදීමට අවසරය ලබාදෙන්නේ 894 ප්‍රමිතිය යටතේ එම පානීය ජල බෝතල් නිෂ්පාදනය කරන්නේ නම් පමණි.පාරිභෝගිකයින් ආරක්ෂා කිරීමේ වගකීම පැවරෙන ප්‍රධානතම ආයතනය වන්නේ පාරිභෝගික සේවා අධිකාරියයි. මෙම ආයතන මඟින් වෙළෙඳපොළෙහි ඇති අනෙකුත් පාරිභෝගික ද්‍රව්‍ය මෙන්ම පානීය ජල බෝතල් ද නිරන්තර පරීක්ෂාවට ලක් කෙරේ. කිසියම් නිෂ්පාදනයක් පිළිබඳව මහජන පැමිණිල්ලක් ලැබුණු විට වහාම ක්‍රියාත්මක වී ඒ පිළිබඳව සොයාබැලීමට පාරිභෝගික සේවා අධිකාරිය සැදී පැහැදී සිටී. පසුගියදා කැලණිය ප්‍රදේශයේ පානයට නුසුදුසු ජල බෝතල් සොයාගනු ලැබුවේ පාරිභෝගික සේවා අධිකාරියෙන් කළ ‍සෝදිසියකදීය.බීමට සුදුසු පානීය ජල බෝතලයක් පාරිභෝගිකයා අතට පත්වීමට නම්, ජලයේ පිරිසිදුතාවය මෙන්ම ජලය බහා ඇති ප්ලාස්ටික් බෝතලයේ ප්‍රමිතිය ද ඉතාම වැදගත්ය. පානීය ජලය ඇසිරීමට ලෝකයේ සුදුසුම බෝතල් ලෙස සැලකෙන්නේ ‘පෙට්’ වර්ගයේ බෝතල්ය. මෙම බෝතල්වල ජලය දැමීම සෞඛ්‍යයට අහිතකර නොවන බව සෞඛ්‍ය අමාත්‍යාංශය ද නිර්දේශ කර ඇත. මෙම පෙට් බෝතල් නිපදවීමට යොදාගන්නේ ‘පෙරාපලෙමි’ නමැති තුනී පොලිතින් විශේෂයයි.ජංගම වෙළෙන්දෙකු බස්රියේ දී හෝ දුම්රියේදී වතුර බෝතලයක් ගෙනැවිත් දෙන විට, එසේ නැතිනම්, සුපිරි වෙළෙඳ සැලකින් හෝ වෙනත් තැනකින් වතුර බෝතලයක් මිලදී ගන්නා විට එම බෝතලයේ ගෙලෙහි ලියාපදිංචි අංකය ඉදිරියේ CFA ලෙස සඳහන්ව තිබේදැයි සොයාබැලීම වැදගත්ය.මෙම සඳහන නොමැති පානීය ජල බෝතල් මිලදී නොගත යුතුය. CFA අංකය සහ SLS ලාංඡනය ඇත්නම් එය බීමට ඉතා සුදුසු ජලය බෝතලයකි. ඊට අමතරව නිෂ්පාදකයාගේ නම ලිපිනය, දුරකථන අංකය, නිෂ්පාදිත දිනය සහ කල් ඉකුත්වීමේ දිනය යන මූලික කරුණු ද ජල බෝතලයේ ලේබලයේ අඩංගු විය යුතුය. එම නිසා වෙළෙඳ පොළෙහි ජල බෝතලයක් මිලදී ගැනීමට පෙර ඉහත තොරතුරු ලේබලයේ සඳහන් වන්නේ දැයි තහවුරු කරගැනීමෙන් පාරිභෝගිකයාට වංචනිකයින්ට හසුවීමෙන් වැළකී සිටිය හැකිය.පානීය ජල බෝතල් නිපදවීමට ගන්නා “පෙරාපලෙමිි” නමැති ද්‍රව්‍ය අධික රශ්නයට ඔරොත්තු නොදෙන ද්‍රව්‍යයකි. අ ව්රශ්මිය මඟින් හෝ වෙනත් ක්‍රමයකින් ජල බෝතලය රත්වූ විට “ඩයොක්සින්” නමැති පිළිකා කාරක ද්‍රව්‍යයක් නිපදවෙන බව හෙළිවී ඇත. එබැවින් අධික හිරු එළිය කෙළින්ම වැටෙන සේ තබා ඇති පානීය ජල බෝතල් අධික උෂ්ණත්වයට නිරාවරණය වී ඇති ජල බෝතල් මිලදී නොගත යුතුය.එසේම තැලීම්, සීරීම්, පලුදුවීම් සිදුවී ඇති ජල බෝතල් ද මිලදී ගැනීමෙන් වැළකී සිටිය යුතුය. එයට හේතුව වන්නේ එවැනි පලුදුවීම් සිදුවී ඇති ස්ථාන නිසා ජලයට විෂ රසායන එකතුවීමේ හැකියාව ඇති නිසාය. එම විෂ රසායන මිනිස් සිරුරට ඉතාම අහිතකරය.ඊටත් අමතරව පානීය ජල බෝතල්වලට නැවත ජලය පුරවා කිසිවිටෙකත් භාවිතා නොකළ යුතුය. ජල බෝතලයක් භාවිතා කළ පසුව එය ඉවත දැමිය යුතුය. මෙම කරුණු පිළිබඳව යම් තාක් දුරකට හෝ සැලකිලිමත් වීමෙන් ඔබට ප්‍රමිතියෙන් යුතු ජල බෝතලයක් මිලදී ගත හැකිවනු ඇත.එහෙත් ගැටලුව වන්නේ ඉහත සඳහන් කළ CFA අංකයත් ප්‍රමිති ලාංඡනයක් ව්‍යාජව යෙදූ ජල බෝතල් ද වෙළෙඳපොළෙහි තිබීමය. මෙම ගැටලු විසඳා ගැනීමට, සැකයෙන් තොරව හොඳ ජල බෝතලයක් වෙළෙඳපොළෙන් මිලදී ගැනීමට පාරිභෝගිකයාට උදව් කිරීම පාරිභෝගික සේවා අධිකාරිය, සෞඛ්‍ය අමාත්‍යාංශය ඇතුළු අදාළ අනෙක් ආයතනවල වගකීමකි. ඒ සඳහා නිතර වෙළෙඳපොළ පරීක්ෂා කිරීම් සිදු කළ යුතු අතර මිනිසුන්ට ජරාව පොවන්නන්හට දැඩි දඬුවම් දීමට ද ක්‍රියා කළ යුතුය.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=af1404276</link>
    <topic>දිඹුලාගල බණ්ඩාරගම කඳුළින් තෙත් කළ ඛේදවාචකය</topic>
    <author>සටහන සහ ඡායාරූප</author>
    <content>සාමකාමී මවුබිමේ අද මිනිසුන් මිය යන්නේ රිය අනතුරුවලිනි. හදිසි අනතුරුවලට භාජන වන ඔවුහු රටම හඬවා මිහිදන් වෙති. පසුගිය 18 දින අලුත් අවුරුද්දේ නෑගම් ගිය දෙහිඅත්තකණ්ඩිය විජයපුර ප්‍රදේශයේ දස දෙනෙකු යළි පැමිණියේ අවසන් ගමන් යෑමට සූදානම්වය.මහවැලි ‘බී’ කලාපයේ කෙත් බිම් හෙක්ටයාර් 23000 කට ජලය සපයන මහවැලි ඉසෙඩ් ඩී ඇළ 1982 සිට 2014 දක්වා බිලිගත් ජිවිත ප්‍රමාණය ඉතා විශාලය. ඒ අතර මිනිස් ජිවිත මෙන්ම වන සතුන් ද විශාල ප්‍රමාණයකි. නමුත් එකවර ජිවිත දහයක් ඇළට බිලිවූ ප්‍රථම අවස්ථාව මෙය විය.මෙම බිහිසුණු අනතුරට මුහුණ දී දිවි බේරා ගැනීමට සමත් වූ ඩි. එම්. ඉරේෂා මධුභාෂණී (අවු. 28) මහත්මිය එම සිදුවීම විස්තර කළාය.“එදා 18 වැනිදා උදේ සෙවනපිටියට යන්න අපි දෙහිඅත්තකණ්ඩියෙන් පිටත් වුණා. මඟට යනකොට ට්‍රැක්ටරයෙ පිටුපස රෝදෙක රේසරයක් ගැලවුණා. ඒ වෙලාවේ කීප දෙනෙක් කිව්වා ආපසු හැරිලා යමු කියලා. නමුත් ආව ගමන සෙවනපිටියෙ යමු කියලා තවත් පිරිසක් කිව්වා. එයාලා කිව්ව විදිහට නැවත ගමන පටන් ගත්තා.වෙහෙරගලින් ඉසෙඩ් ඩී ඇළ පාරේ සෙවනපිටියට යමු කියලා ඒ පාරට ට්‍රැක්ටරය හැරෙව්වා. එදා ඇළ ඇරලා වතුර ගොඩාක් තිබුණා. ඇළේ තිබෙන දියඇලි බලන්න පුළුවන් නිසා අපිත් මේ පාරේ යන්න කැමැති වුණා. ඇළ පාරට හරවලා ටික දුරක් යනකොට මට තේරුණා ට්‍රැක්ටරය පල්ලමකට යනවා කියලා. මම හිතුවා පාරේ පල්ලමක් ඇති කියලා. එහෙම හිතෙනවත් එක්කම අපි වතුරට වැටුණා. මම වතුරේ නොගිලී ඉන්න මහන්සි වුණා. කවුරුහරි ඇවිත් ඒ අතරේ මාව ගොඩට ගත්තා.”පිරිවෙන් ගුරුවරයකු වන එම්. පී. බී. මංජුල සනත් මුතුනායක මහතාට මෙම අනතුරෙන් බිරිය සහ තුන් වසරක් වූ සිඟිති පුතණුවන් අහිමි වී ඇත. “අපි අවුරුද්දට අම්මා තාත්තා බලන්න ගෙදර ගිහිං 17 වැනිදා ආපසු එන්න සූදානම් වුණා. එනකොට තාත්තා කිව්වා නැන්දා බලන්න යන්න කියලා. ඊට පස්සේ 18 වැනිදා උදේ අපි සෙවනපිටිය බලා පිටත් වුණා.බාධා වෙවී ගිය ගමන වෙහෙරගල, අලුත්ඔය ඉසෙඩ් ඩී ඇළෙන් අවසාන වුණා. මම බාප්පා එක්ක යතුරු පැදියෙන් ගියේ. ට්‍රැක්ටරය ඇළට පෙරළුණාට පස්සේ මම උදව් ඉල්ලලා කෑ ගැහුවා. මට පිහිනන්න බැහැ. මගේ පුතයි නෝනයි මං ඉදිරිපිටම වතුරේ ගිලුණා.” මංජුල මහතාට කිව හැකි වූයේ එපමණකි. තම මව, බිරිය, සුරතල් පුතුගේ නිසල දේහ අසලට ගිය ඔහු ඉකි ගසා හඬන්නට විය. සංවේදී හිතක් ඇති කිසිවෙකුට එය බලා සිටිය නොහැකි දසුනක් විය.බණ්ඩාරගම, වල්ගම පදිංචි වීර කුමාර මුතුනායක මහතා සහ ඔහුගේ බිරියට සිටි දරු දෙදෙනා සෙව්මිණි හංසිකා මුතුනායක (අවු. 13) සහ නිපුන් විශ්ව මුතුනායක (අවු. 10) ය. පාණදුර සුමංගල විදුහලේ සිසු දරුවන් වූ මේ දෙදෙනාම ජල කඳට බිලිවී හමාරය.“මමයි නෝනයි දරුවො දෙන්න එක්ක අවුරුද්දට ගමේ ආවා. දැන් දරුවො දෙන්නා පස් යට කරලා හිත හදාගෙන ගෙදර යන්නේ කොහොම ද? මේක හීනයක් ද කියලා මට හිතෙනවා” යැයි වීර කුමාර මහතා වැළපෙයි.දෙහිඅත්තකණ්ඩිය, නිකවත්තලන්ද අංක 20 හි පදිංචි ඒ. ඩී. ශානකට මෙම අනතුරින් මවුපියන් අහිමි වී ඇත. “දරුවකුට මේ ලෝකෙ ඉන්න වටිනාම වස්තුව අම්මා තාත්තා. යෝධයො වාගේ නිරෝගීව හිටිය ඒ දෙන්නම අද එකම වෙලාවෙ මට නැතිවී යනවා. මේ ලෝකේ කිසිම දරුවෙකුට මේ වගේ දුකක් ඇති වෙන්න එපා.”ශානක මවුපියන්ගේ දේහයන් වැලඳගෙන හඬා වැටෙයි. දෙහිඅත්තකණ්ඩිය, විජයපුර අංක 158 හි වීරංග මුතුනායක මහතාට බිරිඳ, දියණිය, මුණුඹුරන්, මස්සිනා, නැඟණිය ඇතුළු සමීපතමයින් දස දෙනෙකුම අහිමි වී ඇත. තාවකාලිකව ඉදිකළ මඩුවේ උඩුකුරුව සැතපෙන නෑදෑයින් එකිනෙකා ළඟ යමින් හඬා වැටෙන ඔහු මුණුඹුරාට නැගිටින්න යැයි කියයි.එය දකින සෙසු අයත් මැරි මැරී යළි උපදියි. මල්ලිකා ජයවීර (අවු. 50), ඒ. ජී. ටිකිරි මැණිකේ (අවු. 28), කවීෂ ප්‍රභාෂ්වර (අවු. 03), ඒ. ඩී. පත්මසිරි (අවු. 55), එම්. පී. බී. විරංජනි මුතුනායක (අවු. 50), එම්. පී. බී. විරංගනී මුතුනායක (අවු. 55), මංජුල ප්‍රදීප් (අවු. 24), නිපුන් විශ්ව මුතුනායක (අවු. 10), සෙව්මිණි හංසිකා මුතුනායක (අවු. 13), කවිෂා මල්ශානි ප්‍රේමරත්න (අවු. 09) යන දස දෙනා පසුගිය 21 සැන්දෑවේ දෙහිඅත්තකණ්ඩිය පොදු සුසාන භූමියේ එකම වළක මිහිදන් විය.මහවැලි බී කලාපයේ ගොවි ජනතාවගේ ජීවනාලිය බඳු ඉසෙඩ් ඩී ඇළට තවත් ජිවිත බිළි ගැනීමට ඉඩ නොදිය යුතු යැයි මහවැලි බී කලාපයේ ව්‍යාපාර කමිටුවේ උප ලේකම්, දිඹුලාගල ප්‍රාදේශීය සභාවේ එක්සත් ජනතා නිදහස් සන්ධානයේ හිටපු මන්ත්‍රී ජයසිරි බණ්ඩාර මහතා පවසයි.“මේ ඇළ හැදුවෙ 1982 අවුරුද්දෙ. මාදුරුඔය ජලාශයේ සිට කිලෝමීටර 56 ක දුරක් අසේලපුර දක්වා කෙත්බිම්වලට ජලය සපයනවා. මුල් කාලේ මේ ඇළට වැටිලා අනතුරට පත් වුණේ කලාතුරකින්. ඒ කාලේ මේ ඇළට සමාන්තර මාර්ගය භාවිත කළේ මහවැලි වාහන විතරයි. අද ජනාවාස ඇති වීමත් එක්ක ජනතාව මේ මාර්ගය භාවිතයට ගන්න පුරුදු වෙලා.මහවැලි අධිකාරිය මාර්ග බාධක යොදලා තිබුණත් ජනතාව ඒවා මඟ හැරලා වාහන ඇතුළු කරනවා. අනිත් කාරණය මාදුරුඔය වනෝද්‍යානයේ වල් අලි කෑම සොයාගෙන, වතුර හොයාගෙන ඇවිත් මේ ඇළට වැටිලා මිය යනවා. අපි මේ අනතුරු අවම කරගන්න මහවැලියට විකල්ප යෝජනා කීපයක් ඉදිරිපත් කළා.එයින් පළමුවැන්න මීටර් 500 ක පරතරයකින් පඩිපේළි ඉදිකිරීම. අනාරක්ෂිත ස්ථානවලට යකඩ වැටවල් සවි කිරීම, ඇළේ ගසාගෙන යන කෙනෙකුට පඩිපෙළක් දැක්කොත් එතනට පිහිනලා ගොඩට යන්න පුළුවන්. කොතරම් දක්ෂ පිහිනුම් කරුවෙක් වුණත් ඇළේ සැඬ පහරට පරාද වෙනවා. මෙම ඉසෙඩ් ඩි ඇළ ගැන දැන්වත් අවධානය යොමු කළ යුතුයි.”අරලගංවිල, දෙහිඅත්තකණ්ඩිය පමණක් නොව උතුරුමැද, නැ‍ඟෙනහිර පළාත්වල ගොවි ජනතාව වැඩි පිරිසක් තම ගමන් පහසුකම් සපයා ගන්නේ අත්ට්‍රැක්ටරයෙනි. එය අනතුරුදායක ලෙස භාවිත නොකිරීමේ වගකීම ඇත්තේ ද ජනතාවටමය. අනතුරක් සිදු වුවහොත් එහි චෝදනාව එන්නේ පොලීසියටය.මෙම අනතුර පිළිබඳ පරීක්ෂණ පැවැත්වූ අරලගංවිල පොලිස් ස්ථානාධිපති ප්‍රධාන පොලිස් පරීක්ෂක ලලිත් රාජමන්ත්‍රී මහතා පැවසුවේ රියදුරාට ඇළ මාර්ගයේ වූ වංගුව හැරවූ පසු නැවත ට්‍රැක්ටරය මාර්ගයට ගත නොහැකිව ඇළට පෙරළී මෙම අනතුර සිදුව ඇති බවයි.කෙසේ හෝ වටිනා ජීවිත දහයක් පසුගිය සතියේ රටට අහිමිව ගියේය. ශ්‍රී ලංකා මහවැලි අධිකාරිය ඉසෙඩ් ඩි ඇළට සමාන්තර මාර්ගයේ ගමන් කරන අයගේ ආරක්ෂාව පිළිබඳව විශේෂ අවධානය යොමු කළ යුතු කාලය එළඹ ඇත.සටහන සහ ඡායාරූපදිඹුලාගල සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=af1404277</link>
    <topic>රිය අනතුරුවලින් 81 දෙ‍ෙනකුට මරු කැඳවූයේ කාගේ වරදින්ද ?</topic>
    <author>තුෂාරි නේරංජා</author>
    <content>- මහාචාර්ය අමල් කුමාරගේඅලුත් අවුරුද්ද ගෙවී ගියේ ප්‍රදේශ ගණනාවකම සිදු වූ මාරක රිය අනතුරු ගණනාවක ශෝචනීය මතක සටහන් අප හදවත් තුළ ඉතිරි කරමිනි. දසතින් නැගෙන කොහෝ නාදය වියැකෙන්නටත්, රතට රතේ පිපුණු එරබඳු මල් පරවී බිමට වැටෙන්නටත් පෙර සිදු වූ මේ දරුණු රිය අනතුරු හේතුවෙන් ගත වූ දින කිහිපය තුළ පුද්ගලයින් 81 දෙනෙකුට වැඩි පිරිසක් මිය ගොස් ඇත. මිය ගිය අයට අමතරව මේ හේතුවෙන් 700 ක් තරම් වන පිරිසක් තුවාල ලබා ඇත.ලංකාවේ සෑම ප්‍රදේශයකම මහා මාර්ග, මං මාවත් නව තාක්ෂණය යොදා ගනිමින් ඉදිවන සංවර්ධනය වන මෙවන් යුගයක මෙවැනි රිය අනතුරු බහුල වශයෙන් වාර්තාවීම පිළිබඳ අප කම්පා විය යුතුය. වාහන පදවන රියදුරන් පිළිබඳවත්, මගීන් පිළිබඳවත්, වාහන අනතුරුවල ස්වභාවය පිළිබඳවත්, එවැනි අනතුරු අවම කර ගැනීම පිළිබඳවත් අන්කවරදාටත් වඩා අද පුළුල් ලෙස සාකච්ඡා කළ යුතු මාතෘකාවක් බවට පත්වී ඇත.අරලගංවිල මහවැලි සී කලාපයේ 20 දෙනෙකුට වැඩි පිරිසක් අත්ට්‍රැක්ටරයක නැගී අවුරුදු නෑගම් යාමට ගොස් අත්ට්‍රැක්ටරය සමඟ ඉසෙඩ් ඩී ඇළට පෙරලීමෙන් අවාසනාවන්ත ලෙස අකාලයේ කුඩා දරුවන් හතර දෙනෙකු ඇතුළු පුද්ගලන් දස දෙනෙකු මිය ගියේ මේ නො‍බෝදාය.එ‍සේම මහනුවර ප්‍රදේශයේ පදිංචි පිරිසක් රැගත් වෑන් රථයක් කතරගම දෙටගමුව වැවට පෙරළී අවාසනාවන්ත ලෙස පස්දෙනෙකු මිය ගියේ ද අරලගංවිල ඛේදවාචකයේ ශෝචනීය උණුසුම අතරේය. හබරණ පොලොන්නරුව ප්‍රධාන මාර්ගයෙන් ද මෙවන් පුවතක් වාර්තා වූයේ පසුගිය 20 වැනිදාය. ඒ පිරිසක් ගමන් ගත් කැබ් රියක් පෙරළී කුඩා ළමයින් 6 දෙනෙකු ඇතුළු 14 දෙනෙකු බරපතළ තුවාල ලැබීමයි. අවුරුදු සමයේ මෙතරම් අනතුරු ප්‍රමාණයක් වාර්තාවීම එක් අතකට පුදුම දනවන සුළුය.තවත් දින කිහිපයකින් එළැඹෙන්නේ ද අවුරුදු සමයට නොදෙවෙනි සැණකෙළි සිරි උසුලන වෙසක් සමයයි. ජනතාවට අවුරුදු සමය මෙන් ම වෙසක් සමය ද කාර්යබහුල සමයකි. එනිසාම පසුගිය දා සිදු වූ මෙවැනි දරුණු රිය අනතුරු ඉදිරියේදී ඇති නොවීමටත් ඒවා අවම කර ගැනීමටත් ක්‍රමවත් වැඩපිළිවෙළක අවශ්‍යතාව කෙරෙහි අපගේ අවධානය යොමු කළ යුතුව ඇත. ඒ වෙනුවෙන් මේ රටේ ජනතාවට ද වගකිව යුතු ආයතනවලට ද පැවරෙන වගකීම සුළුකොට තැකිය යුතු නොවේ.මේ නිසාම මහා මාර්ග රිය අනතුරු පිළිබඳවත් ඒ වෙනුවෙන් මේ සමාජය කළ යුතු කාර්යයන් පිළිබඳවත්, ඒවා අවම කර ගැනීමට දිවා රෑ නොබලා වෙහෙසෙන පාර්ශ්වයන් කිහිපයකගෙන්ම අදහස් විමසා බැලීමට අපි අදහස් කළෙමු. ශ්‍රී ලංක‍ාවේ මහාමාර්ග රිය අනතුරු පිළිබඳ නිරන්තයෙන් ම විමර්ශනයේ යෙදෙන මොරටුව විශ්වවිද්‍යාලයේ ඉංජිනේරු පීඨයේ ප්‍රවාහන සහ සැපයුම්දාම කළමනාකරණ අධ්‍යයනාංශයේ ජ්‍යෙෂ්ඨ මහාචාර්ය අමල් කුමාරගේ මහතාගෙන් රිය අනතුරු පිළිබඳ විමසා බැලුවෙමු.“මේ අවුරුදු සමයේ රිය අනතුරුවල සැලකිය යුතු වැඩිවීමක් අපි දැක්කා. ජීවිත ගණනාවක් අහිමි වුණා. විශාල පිරිසක් තුවාල ලැබුවා. දිනකට රිය අනතුරු හේතුවෙන් හත්දෙනෙක් අටදෙනෙක් විතර මිය යනවා. අවුරුදු සමයේ එය වැඩි වශයෙන් ඉස්මතු වී පෙනුණත් මෙය දිනපතාම වගේ සිදුවෙනවා.ඇත්තට ම මේ තත්ත්වය අවම කර ගන්නට අපි කටයුතු කළ යුතුයි. යම් කිසි සිද්ධියක් දෙකක් ඇති වුණු ගමන් මේ රිය අනතුරු ගැන සමාජයේ කතාබහට ලක් කරනවා මාධ්‍යවල පළවෙනවා. පොදුවේ ගත්තම අවුරුදු සමයේ හුඟක් වෙලාවට කතාබහ වෙන්නේ රතිඤ්ඤා සහ වෙනත් විවිධ අනතුරු ගැන.නමුත් මෙවර ඒ දේවල් යටපත් වෙලා රිය අනතුරු ඉහළට ආවා. එනිසා මේ ගැන විශේෂ අවධානයක් යොමුවිය යුතු වෙනවා. මෙතනදී තවත් කිව යුතු දෙයක් තිබෙනවා. ඒ රිය අනතුරක් වුණාම ඒ තුළින් අපේ ජීවිතවලට පාඩමක් ඉගෙන ගන්නවා ද කියන ගැටලුවයි.ලංකාවේ වගේ නෙමෙයි පිටරටවල්වලදී මෙවන් රිය අනතුරක් සිදු වූ විට ඒ සම්බන්ධව කටයුතු කරන බලධාරීන් පිරිස් යොදවා ඒ අනතුර සිදුවීමට බලපෑවේ කුමන හේතුව ද කියන දේ පුළුල්ව පරීක්ෂණය කරමින් විසඳුම් යොදනවා.එහි නීතිමය පැතිකඩ, මාර්ග ඉදිකිරීම්, රිය අනතුර සිදුවූ වාහනයේ ස්වභාවය රියදුරගේ හැසිරීම, දේශගුණික බලපෑම්, මත්පැන් භාවිතය සහ විවිධ පැතිකඩ ඔස්සේ රිය අනතුරු ගැන සොයා බැලීම සිදු කෙරෙනවා. ඒ අනුව එය නැවත ඇති නොවෙන්න විසඳුම් දෙනවා. මේ විදිහට සිදුවන රිය අනතුරුවලට හේතු ගණනාවක් තිබෙන්න පුළුවන්. කෙසේ වෙතත් අපේ රට තුළ රිය අනතුරු වැළැක්වීමේ දශකයක් නම් කර තිබියදීත් රිය අනතුරු වළක්වා ගැනීමට නොහැකි වී තිබීම කනගාටුදායක කරුණක්.”රිය අනතුරු අඩුවීමේ ප්‍රවණතාවක් අපේ රටේ ඇත්තේ ම නැති තරම්. රිය අනතුරු සම්බන්ධව නීතිය ක්‍රියාත්මක කිරීමට අපේ රටේ පිහිටුවා තිබෙන ආයතනය තමයි පොලිසිය. රිය අනතුරක් සිදුවූ විට ඒ පිළිබඳව දත්ත‍ සොයා බලා රටේ සියලුම පාර්ශ්ව දැනුවත් කිරීමක් සිදු කළ යුතුයි. වෙන රටවල්වල නම් රිය අනතුරක් සිදුවුණාම එම දත්තයන් රටේ විවිධ පාර්ශ්ව හරහා දැනුවත් කරනවා. ඒ හරහා අදාළ රිය අනතුරට හේතු වූ කාරණාව පරීක්ෂා කරලා අඩුපාඩු පෙන්වා දෙනවා.නමුත් අපේ රටේ වෙන්නේ යම් රිය අනතුරක් සිදු වූ විට ඒ සඳහා යම් කිසි පුද්ගලයකුගේ යෝජනාවකට අනුව යමක් තහනම් කිරීම පමණයි. අත් ට්‍රැක්ටරයේ රිය අනතුර එයට නිදසුනක්. රිය අනතුරට හේතු වූ කාරණය එහෙමමයි. රිය අනතුරු පිළිබඳව සමාජය දැනුම්වත් කිරීමට පිහිටුවා තිබෙන ආයතනවලට රිය අනතුරු පිළිබඳ වගකීම පැවරිය යුතුයි කියා මම සිතනවා.ඔවුන් රිය අනතුරු සම්බන්ධව මීට වඩා ක්‍රියාත්මක විය යුතුයි. රියදුරන්, වාහන, මහාමාර්ග සම්බන්ධව තිබෙන නීතිරීති නිසි ලෙස පණ ගැන්වීමට මේ ආයතන කටයුතු කළ යුතුයි. රිය අනතුරු සම්බන්ධව වගකිව යුතු ආයතන සහ රජය මේ සඳහා විශල දායකත්වයක් සැපයිය යුතුයි. එසේ නොමැතිව රිය අනතුරක් සිදුවූ විට එයට අදාළ පිරිස්වලට බැණ වදින එකවත් මාධ්‍ය හරහා ඒ ගැන කතා කිරීමත් ඵලක් නෑ. විශේෂයෙන් ම මහා මාර්ගවල ආරක්ෂිතව රථ ධාවනය කිරීම ඔස්සේ එහි ආරක්ෂාව වැඩි කර ගන්නට සිදු කළ යුතු දේවල් තිබෙනවා. මේ ගැන අපේ රටේ වගකිව යුතු ආයතනවල අවධානය දැඩි ලෙස යොමු විය යුතුයි.ඒ වගේම මේ නීතිරීති සම්බන්ධව ජනතාවගේ ආකල්පයන් දියුණු කළ යුතුයි. රිය අනතුරු පිළිබඳ මීට වඩා වගකීමෙන් ක්‍රියාත්මක වීමට අවශ්‍ය විශේෂ හැකියාවක්, තාක්ෂණික දැනුම අප රටේ තියෙනවා. ඒ සඳහා වගකිව යුතු ආයතනවලට මේවා පිළිබඳ දැනුමක් ඇති අය පත් කළ යුතුයි කියා මා යෝජනා කරනවා. ජනතාවගේ ආරක්ෂාව වෙනුවෙන් පවතින මේ ආයතන හරහා යම් අනතුරක් වුණා ම සංඛ්‍යා ලේඛන නිකුත් කරන එක පමණක් ප්‍රමාණවත් නෑ.අපේ රටේ අද තිබෙනවා මේ රථවාහන, මහාමාර්ග සම්බන්ධ ආරක්ෂාව අළලා සිදු කෙරෙන විවිධ අධ්‍යයනයන්, උපාධි පාඨමාලා. නමුත් ඒ සියලු දේ හදාරා අපේ රටේ විශ්වවිද්‍යාල වලින් උපාධිධාරීන් කොතරම් ප්‍රමාණයක් එළියට දැම්මත් ප්‍රවාහනය සම්බන්ධව වගකිව යුතු ආයතන ඒ දැනුම සහිත අයගෙන් ප්‍රයෝජනයක් ලබා ගන්නේ නැහැ.එනිසා මේවා පිළිබඳ දැනුම තිබෙන බොහෝ උපාධිධාරින් අපේ රට අත හැර පිටරටවල් කරා සංක්‍රමණය වෙනවා. එනිසා අපේ රටේ වගකිවයුතු අය මේ බුද්ධිමය සම්පත්වලින් උපරිම ප්‍රයෝජන ගන්නවා නම් රිය අනතුරු අවම කළ හැකි බවයි මගේ හැඟීම. දැන් පොලිසිය අත්ට්‍රැක්ටර්වල ජනතාව ගෙනයාම තහනම් කරලා තියෙනවා. නමුත් ඒකෙන් පමණක් අනතුරු වළක්වන්න බැහැ. මේක ග්‍රාමීය ජනතාවගේ වාහනයක්.”ජාතික රෝහලේ අධ්‍යක්ෂක වෛද්‍ය අනිල් ජාසිංහ මහතා මේ පිළිබඳ අදහස් දක්වා සිටියේ මෙසේයි.“පසුගිය දින කිහිපය තුළ වාර්තා වුණු බොහොමයක් රිය අනතුරු සිදුවී තිබන්නේ මහා මාර්ග පද්ධතිය දියුණුවන ප්‍රදේශවල. මාර්ග පද්ධතිය කොතරම් දියුණු වුවත් ඊට සමගාමීළු ජනතාවගේ මාර්ග චර්යාව දියුණු වී නොතිබීමයි බොහොමයක් රිය අනතුරුවලට හේතුව වී තිබෙන්නේ. විශේෂයෙන් ම මේ මාර්ග පද්ධතිවල වේගයෙන් යාමට උත්සාහ කිරීම මෙම රිය අනතුරුවලට බහුලවම හේතු වී ඇති බව පෙනෙනවා.පසුගිය වසර හා සසඳා බලන විට මේ වසරේ අලුත් අවුරුදු දින දෙකේ (13 සහ 14) රිය අනතුරු පසුගිය වසරට සාපේක්ෂව වාර්තා ගත ලෙස අඩුවී තිබුණා. නමුත් 15 වැනි දා ඉඳලා රිය අනතුරු වැඩි වුණා. වැඩි දියුණු කළ මාර්ගවල මෝටර් බයිසිකල්, ත්‍රීවීල් රථ, ට්‍රැක්ටර් රථ වැඩි වශයෙන් අනතුරට ලක්වීමේ ඉඩකඩ වැඩිවී තිබෙනවා. මේ නිසා පොදුවේ ගත්කළ ජනතාවට මට දීමට තිබෙන පණිවිඩය තමයි පාරවල් හොඳ තත්ත්වයේ තිබුණට ධාවනයේ දී එම පාරවල් ආරක්ෂාකාරීව භාවිත කරන ආකාරය ජනතාව දැන ගත යුතුයි කියන දෙය.ඒ වගේ ම විශේෂයෙන් ම, ත්‍රීරෝද රථවලට කිසිවිටකත් දිගු ධාවනයට ඉඩනොදිය යුතුයි. ඒ වගේ ම ලෑන්ඩ මාස්ටර්, ට්‍රැක්ටර් රථ මගී ප්‍රවාහන වාහන නොවෙයි. ඒවායේ සෙනඟ පටවාගෙන යාමට ඉඩ නොදිය යුතුයි. අනෙක් කරුණ තමයි දුර ධාවනය කරන විට රියදුරා විවේක ගැනීම අත්‍යවශ්‍ය දෙයක්.දින ගණන් වාහන එළවීමෙන් ඇතිවන වෙහෙස නින්දයාම රිය අනතුරුවලට බහුලව හේතු වෙනවා. විශේෂයෙන් ම වැඩිපුරම මිනිසුන්ට නින්ද යන්නේ පාන්දර දෙකත් හතරත් අතර කාලය තුළ. ඒනිසා මේ දේවල් ගැන ජනතාව වගේ ම ප්‍රවාහන නීති රීති ආරක්ෂා කරන අයත් සැලකිලිමත් වෙනවා නම් මේ අනතුරු අවම කරගත හැකියි.”මෙම රිය අනතුරු වාර්තා වීමත් සමඟ සමාජයේ බොහෝ පිරිසක ගේ ඇඟිල්ල දිගු වූයේ මහාමාර්ගයේ නීතිය හා සාමය ආරක්ෂා කිරීමට බැඳී සිටින පොලිස් නිලධාරීන් දෙසටයි. මෙතරම් ජනතාවක් පටවාගෙන යන අත්ට්‍රැක්ටර්, ත්‍රී රෝද රථවලට එරෙහිව නීතිය ක්‍රියාත්මක නරන්නට පොලිසිය සිටියේ නැද්ද?ප්‍රසිද්ධ තැන්වල ඉරිකපා ඉස්සර කරන වාහන රියැදුරන් නවතා දඩගසමින් හා උසාවි දමමින් නීතිය හරි හැටි ඉටුකරන පොලිසියේ “ට්‍රැෆික් රාලහාමිලා” මේ පළාත්වල රාජකාරියේ යොදවා සිටියේ නැද්දැයි මහජනතාව අපෙන් අසති. කෙසේ නමුත් මේ පිළිබඳව විමසා බලන්නට අපි කතා කළේ පොලිස් මාධ්‍ය ප්‍රකාශක එස් එස් පී අජිත් රෝහණ මහතාටයි.“පසුගිය අවුරුදු සමයේ සිදු වූ රථවාහන අනතුරු ගත් විට ඒ සියල්ලම සිදු වී තිබේනනේ මිනිසුන් ගේ වරදින් බව පැහැදිලිවම පෙනෙන්නට තිබෙනවා. ඔවුන් මීට වැඩිය සැලකිලිමත් වී දුරදිග බලා කටයුතු කළා නම් මෙවන් විපත් සිදුවන්නේ නැහැ. මහජනතාව පොලීසිය දෙසට මේ රථ වාහන අනතුරු සම්බන්ධව ඇඟිල්ල දිගු කරනවා නම් එය මම ප්‍රතික්ෂේප කරනවා.ඕනම කෙනෙකුට පෙනෙනවා රථවාහන සම්බන්ධයෙන් පොලිස් නිලධාරීන් සිදු කරන කාර්ය භාරය. විශේෂයෙන් ම පාරෙ ඉඳලා ඔවුන් කරන මෙහෙවර සුළු පටු නැහැ. අත්ට්‍රැක්ටරයක මිනිසුන් 21 දෙනෙක් පටවාගෙන ගොස් අනතුරක් සිදු කර ගැනීමට පොලිස් නිලධාරීන් වගකිව යුතු නැහැ. ඒ වගේ ම එළඹෙන වෙසක් සමය වෙනුවෙනුත් රථවාහන නීති රීති දැඩි ලෙස ආරක්ෂා වෙන ලෙස කටයුතු කරන්නට අපි බලාපොරොත්තු වෙනවා. ඒ වගේ ම මේ රිය අනතුරු තත්ත්වය පාලනය කරන්නටත් අපි හැකි සෑම දෙයක් ම නීතිය ඔස්සේ සිදු කිරීමට බලාපොරොත්තු වෙනවා.තුෂාරි නේරංජාවික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=af1404278</link>
    <topic>ශාපලත් යුද්ධයේ දී මාධ්‍ය මෙහෙවර වෙනුවෙන් දිවි දුන් මාධ්‍යවේදින් තිදෙනා</topic>
    <author>මධුරානී අත්තනායක</author>
    <content>1995 අප්‍රේල් 29 දින සිළුමිණ කර්තෘ මණ්ඩලයට ශෝක දිනයක් විය. මීට වසර 19 කට පෙර සිළුමිණ පාඨකයන්ට නැවුම් යුද තොරතුරු රැගෙන එන්නට 29 වන දා හිමිදිරි උදෑසන රත්මලානේ සිට ගුවන් යානයකින් යාපනයට ගිය අපේ මාධ්‍ය සහෘදයන් තිදෙනෙකු ත්‍රස්තවාදීන් එල්ල කළ මිසයිලයකින් ඔවුන් ගමන් ගත් ගුවන් යානය සමඟම ජීවිතක්ෂයට පත්වීම ඊට හේතුවයි. මෙසේ අකල් වියෝවට පත් වූයේ සිළුමිණ පුවත්පතට මහඟු සේවයක් කළ කරුණාරත්න සපුතන්ත්‍රි, කිරම පියසෝම සහ එඩ්වින් වීරසිංහ යන මාධ්‍යවේදීන් තිදෙනාය.අනතුර සැරිසරන ඉසව්ව අතහැර යාම, සිතේ උපදින සැකය මැඬගෙන සත්‍ය නොසොයා සිටීම පුවත්පත් කලාවේදියෙකුට ඔබින දෙයක් නොවේ. ඔවුන් තිදෙනා සැබෑ පුවත්පත් කලාවේදීන් ලෙස අප සනිටුහන් කරන්නේ ඔවුන් තුළ ඉහත කී ගුණාංග සහජයෙන්ම පිහිටා තිබූ හෙයිනි. අප්‍රේල් 28 වැනි දින උතුරේ දී විනාශ වූ ඇව්රෝ ගුවන් යානයේ අභිරහස පිළිබඳ සෙවීමට මේ අභීත මාධ්‍යවේදීන් තිදෙනා පිටත්ව ගියේ සිළුමිණ පාඨක ඔබට මෙම සිද්ධියෙහි අලුත් තොරතුරු හෙළිදරව් කිරීමේ අරමුණෙන්ය. මේ ඒ තිදෙනා ගැන අපේ සටහනකි.1973 වසරේ ලේක්හවුස් ආයතනයට එක්වූ සපුතන්ත්‍රී මහතා පසුකාලීනව සිළුමිණ පුවත්පතේ සම කර්තෘවරයා ලෙස සේවය කර ඇත. පුවත්පත් කලාවේදියකුගේ භූමිකාවට අමතරව ගත් කතුවරයකුගේ භූමිකාවට පණ පෙවූ ඔහු “ජය ලද්දෝ”, “එයා දැන් ලොකු ළමයෙක්”, “මහ මුහුද ඉකි බිඳියි”, “ගංගා හා නිශ්ශංක” යන ජනප්‍රිය නවකතාවල කතුවරයාය. 1992 වසරේ දී හොඳම නිමාවෙන් යුත් පොතට හිමිවන රාජ්‍ය සාහිත්‍ය සම්මානය ද ඔහුට හිමි විය. එකල නවක ලේඛක ලේඛිකාවන්ට මෙම කෘති මහඟු අත්වැලක් විය. සිළුමිණ පත්‍රයේ වැඩ කටයුතු මෙන්ම තමා සමඟ පත්‍රයට සේවය කරන සහෝදර මාධ්‍යවේදීන්ගේ ඕනෑ එපාකම් පිළිබඳ සොයා බැලීමට ද ඔහු අමතක කළේ නැත. දිනෙන් දින අලුත් විශේෂාංග පුවත්පතට එකතු කරමින් පාඨකයා අතර සිළුමිණ වඩාත් ජනප්‍රිය කරවීමට ඔහු හැම විටම උත්සාහ දැරීය.1973 වසරේ පටන් සිළුමිණ පත්‍රයේ සේවය කළ සපුට 1977 වසරේ යූඇන්පී ආණ්ඩුව බලයට ඒමත් සමඟ සේවයෙන් ඉවත් වීමට සිදු විය. මේ වන විට පාඨකයා අතර ජනප්‍රියත්වයට පත් ගංගා හා නිශ්ශංක කොටස් දොළහක් පළ වී තිබුණි. පාඨක අවධානය දිනාගත හැකි පරිදි ඔහු අපූරු රචනා ශෛලියකින් කතා නිර්මාණයේ යෙදුණේය. මේ අතරතුර සේවයෙන් ඉවත් කිරීමට ලක්වූ නිසා ලේක්හවුසියෙන් පිට වීමට සූදානම්ව, ඔහු කියා තිබුණේ “මම කවදාහරි ආපහු එනවා ඇවිල්ලා ගංගා කතාවේ ඉතිරි කොටස සිළුමිණට ලියනවා” කියාය.ඔහු මේ කතාව කියා තිබුණේ සිළුමිණේ තමා සමඟ සේවය කළ පර්සි ජයමාන්න මිතුරාගේ කනට කොඳුරාය. පසුව 1994 වසරේ නැවත සේවයට පැමිණ ලියූ ‘ගංගා හා නිශ්ශංක’ නවකතාවට ඉහළම පාඨක ප්‍රතිචාර හිමි විය. 1995 වසරේදී සපුගේ මේ හදිසි සමුගැන්ම සිළුමිණට පමණක් නොව ඔහුට ආදරය කළ පාඨක ප්‍රජාවට ද ඉමහත් පාඩුවක් විය.කතාවක් නැති ඡායාරූපයක් කැමරාවට හසුකර ගන්නා කැමරාකරුවකුට පුවත්පත් ඡායාරූප ශිල්පියකු විය නොහැකිය. නමුත් එඩ්වින් වීරසිංහ යනු කිසියම් සිද්ධියක් නිර්මාණාත්මක දෘෂ්ටි කෝණයකින් ඡායාරූප ගැනීමට තරම් උපන් හපන්කමක් තිබූ පුවත්පත් ඡායාරූප ශිල්පියෙකු විය. ඔහු මේ ගමනට එක් වූයේ උතුරේ, ඇව්රෝ ගුවන් යානයේ විනාශය ගැන අලුත්ම ඡායාරූප සිළුමිණ පාඨකයන්ට ලබාදීමේ අරමුණිනි. එඩ්වින් වීරසිංහ නිර්මාණාත්මක ඡායාරූප කරණයේ පතාක යෝධයකු විය.සිළුමිණට හොඳම පින්තූර ලබා දෙන්නට වෙහෙසුණ ඔහු සැබැවින්ම වාර්තා පිහිටවූ කැමරාකරුවකු විය. බත් පැසක් තුළ කැමරාව සඟවාගෙන රාජ්‍ය විරෝධී යැයි නම් කළ සිරකරුවකුගේ සිර කුටියට ඇතුළුවීමට තරම් එඩ්වින් වීරසිංහ වරෙක නිර්භීත විය. මේ සිරකරුවානම් වෙන කවුරුවත් නොව එදත් අදත් එකසේ ජනප්‍රිය විජය කුමාරතුංගයන්ය.තම ජීවිත අවදානම තුට්ටුවකට නොසලකා චන්ද්‍රිකා බණ්ඩාරනායක සමඟ සිර කුටියට ඇතුළු වූ එඩ්වින් වීරසිංහයන් නැක්සලයිට් වාදියකු ලෙස සලකා සිරගත කර සිටි විජය - චන්ද්‍රිකා හමුව ඡායාරූප ගත කිරීම සුවිශේෂී සිදුවීමක් විය. එම ඡායාරූපය ඇත්ත ඇතුළු පුවත්පත් කීපයක පළවීමත් සමඟ විජය කුමාරතුංගයන්ට රැකවල්ලා සිටි බන්ධනාගාර නිලධාරීන් කිහිප දෙනෙකුම වැඩ තහනමට ලක්විය.තවත් අවස්ථාවක මාතර සුජාතා විද්‍යාලයේ ඉගෙනුම ලැබු සිසුවියකගේ මරණය ගැන සෙවීමට ගිය එඩ්වින් මැරුණු අයකුගේ වෙස් ගෙන මෝචරියට ඇතුළු වී අදාළ ඡායාරූපය ගැනීමට සමත් විය. ඔහු ඡායාරූප ගැනීමට ගොස් පොලීසියෙන් ඇති තරම් ගුටි කෑවේය. ඇතැම් පොලිස් නිලධාරීන් ඔහුගේ කැමරාව පොළොවේ ගැසු අවස්ථා ද විය.1977 එජාප රජය බලයට පත්වීමෙන් පසු ඔහුට ද ලේක්හවුසියේ රැකියාව අහිමි විය. එහෙත් ඔහු විකල්ප පුවත්පත් වන දිනකර, දිනරැස, සිරිලක පත්තරවල වැඩ කරමින් ඡායාරූප ලබා දුන්නේය. 1994 වන විට නැවත සිළුමිණ පුවත්පතේ ඡායාරූප ශිල්පියකු ලෙස තමන්ට අහිමි වූ රැකියාවටම ඔහු ආපසු පැමිණියේය.තොරතුරු සොයා යාමේ බලවත් උනන්දුවකින් හා ඕනෑම සිද්ධියක් හාරා අවුස්සමින් නොබියව තොරතුරු සොයා යාමේ ආත්ම ශක්තියකින් හෙබි කිරම පියසෝම සිළුමිණ - ජනතා පුවත්පත්වල සිටි කාර්යශූර මාධ්‍ය සගයකු විය. සිය දිවි දෙවෙනි කොට තකමින් තොරතුරු පසුපස හඹා ගිය පියසෝම කර්තෘ මණ්ඩලයේ කා අතරත් ප්‍රියමනාප පුද්ගලයකු විය.පුවත්පත්වලට ලියන නවකයන්ට මෙන්ම දුගී දුප්පත් ලේඛකයන්ට පොත පත මුද්‍රණය කර දීමෙන් මානසික සතුටක් ලැබු පියසෝම පරිත්‍යාගශීලියකු මෙන් ම ගුණ ගරුක පුද්ගලයකු ලෙස ද නමක් දිනාගෙන සිටියේය. රටේ ඉහළම පුද්ගලයන් අමතා ඕනෑම තොරතුරක් ලබා ගැනීමේ නිසඟ හැකියාවකින් හෙබි පියසෝම යුද පුවත් හා පොලිස් වාර්තා ලබා ගැනීමේ ජගතකු ද විය.පොලීසියේ උසස් නිලධාරීන් සමඟ ද සමීප ඇසුරක් පවත්වමින් බන්ධනාගාරයේ සැඟවුණ තොරතුරු ද ඔහු පාඨකයාට නොපැකිළව ලබා දුන්නේය. ඔහු ලියූ “විජේවීර මැරුණ හැටි” ලිපි පෙළ එවක කා අතරත් ජනප්‍රිය වූ විශේෂාංගයක් විය.තම දෛනික ජීවිතයට වඩා පත්‍ර කලාවට බෙහෙවින් කැපවීම් කළ ඔහු සිළුමිණ පත්‍රයේ නියෝජ්‍ය ප්‍රවෘත්ති කර්තෘවරයා ලෙස උසස් වීමක් ද ලැබීය. කර්තෘ මණ්ඩලයේ කාගෙත් සිත් දිනා ගනිමින් සිළුමිණට මහඟු සේවයක් කළ පියසෝමගේ හදිසි අභාවය අප කාටත් දැරිය නොහැකි පාඩුවක් සේ අදටත් දැනේ.සපු, වීරෙ, කිරම ඔබ තිදෙන මාධ්‍යවේදීන් ලෙස ඉතිහාසයට එක්වී හමාරය. අප ඔබ ගැන මෙසේ සටහන් තබන්නේ අප මතකයේ තවමත් සැරිසරන ඔබ තිදෙනාගේ ගුණ සුවඳ නිරන්තරයෙන් අපගේ හදවත්වලට අමතන බැවිනි.පසුගිය තිස් වසරක යුද්ධයේදී එහි සැබෑ තොරතුරු වාර්තා කිරීමට යාපනයට ගිය ගමනේ දී සිළුමිණ පුවත්පත වෙනුවෙන් දිවි පිදු ඔබ සැම සදානුස්මරණීයයි.මධුරානී අත්තනායකසනත් ධම්මිකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=af1404279</link>
    <topic>වසර 19කට පෙර අපෙන් ‍සමුගත් සපු - කිරම - වීරේ</topic>
    <author>සරත් පෙරේරා</author>
    <content>කොටි ත්‍රස්තවාදීන්ගේ රුදුරු භීෂණයට එකවර එකම පුවත්පතක මාධ්‍යවේදීන් තිදෙනකුට ජීවිත පූජා කරන්නට වී නම් ඒ සිළුමිණ පුවත්පතටම පමණක් සීමා වූ ශෝචනීය සිදුවීමක් වෙයි. ඒ කනගාටුදායක දිනය වූයේ 1995 වසරේ අප්‍රේල් 29 වැනිදාය.ප්‍රභාකරන් ඇතුළු ත්‍රස්තවාදී පිරිස එම දිනවල යක්ෂාරූඪ වූවන් මෙන් අහිංසක මිනිසුන් තොග ගණනේ මරා දමමින් ගුවන් යානා නාශක අවි පවා යොදා ගනිමින් ගුවන්යානා බිම දැමීමට තැත් කරමින් සිටියහ.අප්‍රේල් 28 වැනිදා සවස් යාමයේ ඉලක්කය බලා ත්‍රස්තවාදීන් එල්ල කළ ප්‍රහාරයකින් පලාලි ගුවන් තොටුපළ ආසන්නයේදී ගුවන් යානයක් ගිනිගෙන විනාශ විය. ගුවන් හමුදාව කීවේ එම යානය විනාශ වූයේ කාර්මික දෝෂයකින් බවය. ත්‍රස්තයෝ ගුවන් යානයට වෙඩි තැබුවේ ද නැතිනම් සැබෑ ලෙසම ගුවන් යානයේ කාර්මික දෝෂයකින්ම විනාශ වූයේද යන්න පිළිබඳව ඒ මොහොතේත් මතභේදාත්මක තත්ත්වයක් මතුවී තිබුණි.එදා දිනය සිකුරාදා දිනයක් විය. ඉරිදා පත්තරයක මහ රාත්‍රිය ලෙස ගැනෙන ඒ සිකුරාදා පලාලි හි එදා සවස් යාමයේ සිදුවූ ගුවන්යානය විනාශ කිරීම විශේෂ පුවතක් ලෙස සකසන්නට සිළුමිණ පුවත්පතේ එවකට නියෝජ්‍ය ප්‍රවෘත්ති කර්තෘවරයා ලෙසින් ද කටයුතු කළ කවදත් උණුසුම් පුවතක් සිළුමිණට ගෙන එන්නට කඩිසරව මහා උනන්දුවකින් ක්‍රියා කළ කිරම පියසෝමයන් යුහුසුළුව ක්‍රියා කළ අයුරු අද මෙන් මතකය. ඔහු පුවතක් ලියන්නට එක ආරංචි මාර්ගයකින් පමණක් සෑහීමකට පත්වන ජාතියේ පුද්ගලයෙක් නොවීය.මේ පුවතේ නිරවද්‍යබාවය තහවුරු කරගන්නට ගුවන් හමුදාවට පමණක් කතා කර සෑහීමට පත් නොවූ ඔහු ඒ සවස් යාමයේ රටේ ඉහළම රාජ්‍ය නිලධාරියා ද ඇමතුවේය. එවක ජනාධිපති ලේකම්වරයා වූ නීතිඥ බාලපටබැඳි මහතා කීවේ සැකක් ඇති නමුත් මේ ගුවන් යානා විනාශය කාර්මික දෝෂයක් නිසා ඇතිවූවක් බව ඒ වන විට තිබෙන තොරතුරු අනුව විශ්වාස කරන බවය.නමුත් පලාලි ගුවන් හමුදා පථයේදී යානයක් එකවරම කාර්මික දෝෂයකින් විනාශ වූයේ කෙසේද යන්න අපේ පුවත්පත් කලාවේදියාගේ මනසට වධ දුන් කරුණ විය. ඔහු කෙතරම්ම පුවත්පත්කලාවට උනන්දු වූවෙක් වීද යත් ඔහුගේ අවසාන නිගමනය වූයේ පලාලි බලා ගොස්ම පුවතේ සියලු තොරතුරු සොයාගෙන පැමිණිය යුතු බවය.ඒ යුගයේ ඉරිදා දිනට නියමිත සිළුමිණ මුද්‍රණය කෙරුණේ සිකුරාදා රාත්‍රියම නිදි වැරීමෙන් පසුව සෙනසුරාදා අලුයම් යාමයේය.කරුණාරත්න සපුතන්ත්‍රීකිරම පියසෝමඑඩ්වින් වීරසිංහසිකුරාදා රෑ සිළුමිණ මුල් පිටුව ඇතුළු සියලු පිටු සකසා අවසන් වූ මුත් කිරම පියසෝමගේ මනසට නිවනක් නොවීය.ඔහු අවසානයේ ඇමතුවේ එවක ගුවන් ‍හමුදාපතිවරයාව සිටි ඔලිවර් රණසිංහ මහතාටය. හදිසි තත්ත්වය නිසාමදෝ ඔහු ඒ මහා රාත්‍රියේත් ගුවන් හමුදා මූලස්ථාන එයාර් හවුස් නිවස්නයේ නිදිවර්ජිතව පසුවිය. ඔහුගේ සෘජු දුරකථන අංකයට ඇමතුමක් ගත් පියසෝමයන් ඔලිවර් රණසිංහ මහතාගෙන් ඇසුවේ පසුදින අලුයම තමන්ට පලාලි බලා යාමට ගුවන් යානයක ඉඩක් දිය හැකිද යන්නය. පළමුව ගුවන් හමුදාපතිවරයා මඳක් පසුබෑ නමුත් සිළුමිණට ඇති කැමැත්ත නිසාමදෝ ඔහුගේ ඇවිටිලි කිරීම මැද පලාලි බලා ගුවනින් යාමට අවසරය දුන්නේය. දැන් මෙන් එවක ගොඩබිමින් යාපනයට යා නොහැකි වූයේ ත්‍රස්තවාදීන් ඒ බිම අල්ලාගෙන සිටීම නිසාය.හොඳයි මම රත්මලානට කතා කරල කියන්නම්. ඔයා තව ටිකකින් රත්මලානට කතා කරන්න යයි ගුවන් හමුදාපති ඔලිවර් රණසිංහයන් පියසෝමට ඒ මැදියම් රාත්‍රියේ කියා සිටියේය.මිනිසුන්ගේ දෛවය තීන්දු වන්නේ කොතරම් අරුම ලෙසද?පියසෝම මේ යන්නට සැරසෙන්නේ තම ජීවිතයේ අවසන් ගමන යයි මොහොතකට වත් නොසිතුවේය. වචනයේ පරිසමාප්ත අර්ථයෙන්ම ඔහු කාර්යශූර පත්තරකාරයකු විය. ඇත්තටම ඔහුට හොඳ පත්තරකාරයකුට තිබිය යුතු ‘පත්තර උණ’ තිබුණේය. තම ජීවිතය ගැන නොව පත්තරයට ඊළඟට දෙන උණුසුම් පුවත ගැන පමණක් පියසෝම තම අවධානය යොමු කළේය.එම ඉරණම් ගමනේ ඊළඟ පියවර වූයේ රත්මලාන ගුවන්තොටුපොළ බාර නිලධාරියා ඇමතීමයි. ගුවන් තොටුපොළ බාර නිලධාරියා එහා කෙළවරේ විය. ඔහු එකවරම පියසෝමට කියා සිටියේ හරි ඔයාගේ හැඳුනුම්පත් අංකය දෙන්න යන්නය. පියසෝම තම හැඳුනුම්පත් අංකය කියාගෙන ගියේය. පොඩ්ඩක් ඉන්න තව හැඳුනුම්පත් අංකයක් කියන්න තියනවා කියා රිසීවරය අතේ රඳවාගත් පියසෝම ඔයාගේ හැඳුනුම්පත් අංකය කියන්න යයි හඬ නඟා මා අමතා කී අයුරු මට තවමත් මැවී පෙනේ.මා මේ කතාවේ මුල සිට අග දක්වා අසා දැන කියාගෙන සිටි නමුත් පලාලි බලා යාමේ වුවමනාවක් නම් මට ඒ මොහොතේ කිසිදු ලෙසකින් නොවීය. මම අන්දමන්දව මුවින් නොබැණ පියසෝම දෙස මොහොතක් බලා සිටියෙමි. ඒ මොහොතේ ඔබ පියසෝමගේ ඉල්ලීම ප්‍රතික්ෂේප කළා දැයි කිසිවෙක් මගෙන් ඇසුවොත් මට කියන්නට ඇත්තේ ගමන යාමට මගේ අකමැත්තක් නොවූ නමුත් යාමට ද කැමැත්තක් නොවූ බවයි. බැහැ කියා පියසෝම‍යන්ගේ හිත බිඳ දමන්නට මට හිතක් නොවීය.මගෙන් උත්තරයක් නැති තැන සපුතන්ත්‍රී මහතා දෙස බලා ඔහු කැමැති වේවි දැයි පියසෝම ඇසුවේය. කතා කරන්න ඔහු යාවි යැයි මම පියසෝමට කියා සිටියෙමි. ඔහු ද ඒ මොහො‍තේ සිළුමිණේ රැඳී සිටියේය. ඇසිල්‍ලකින් ඔහු පියසෝම ඉදිරියේ විය. හෙට පලාලි යන්න ‘අයිඩෙන්ටි කාඩ් නොම්මරේ දෙන්න’ යන පියසෝමගේ හදිසි ඉල්ලීමෙන් නිහඬ චරිතයක් වූ සපුතන්ත්‍රී මහතා ද දැඩි නිහඬත්වයකට ගෙන ගිය බව පෙනිණ.නමුත් අවසානයේ හැඳුනුම්පත් අංකය වෙනුවට සපුතන්ත්‍රී මහතා තම හැඳුනුම්පතම පියසෝමගේ අතට පත්කළේය. කරුණාරත්න සපුතන්ත්‍රී මහතා මාධ්‍යවේදියකු වන අතරම හොඳ කැමරාකරුවකු ද විය. ඒ දිනවලම වාගේ ‘චන්ද්‍රිකා’ බණ්ඩාරනායක සමාධිය ඉදිරියේ දිවුරුම් දෙන සපුගේ අගනා ඡායාරූපයක් සිළුමිණේ මුල්පිටුවේ ද පළවී තිබිණි. පියසෝම හිතුවේ ඔහු පලාලි ගමනේ ඡායාරූප ගනු ඇතැයි කියාය. නමුත් සපුගේ කැමරාවේ දෝෂයක් නිසා තමන්ට ඡායාරූප ගත නොහැකි බව කී විට ඡායාරූප ශිල්පියකුගේ අවශ්‍යතාවය ද හදිසියේ මතුවිය.වාමාංශික පත්තරවල ඡායාරූප ශිල්පියකු ලෙස නමක් දිනාගෙන සිටි එඩ්වින් වීරසිංහයන් ද 1994 අලුත් ආණ්ඩුව පත්වීමත් සමඟම වාගේ ලේක්හවුසියට පැමිණ තිබුණේය. ඔහු කාගෙත් හිත දිනාගත් ඡායාරූප ශිල්පියෙක් විය. නැක්සලයිට් චෝදනාවට සිරගත කළ විජය කුමාරතුංගයන් බලන්නට චන්ද්‍රිකා සමඟ සිරකූඩුවට ගොස් ගත් විජයගේ ඡායාරූපය ඒ වන විටත් එඩ්වින් වීරසිංහයන්ව ඉතිහාස පොතට ඇතුළු කර තිබිණි. කෙසේ හෝ අවසන් මොහොතේ එඩ්වින් වීරසිංහයන්ව ද මේ ගමනට එක්කර ගැනීමට පියසෝමයන් සමත්ව තිබිණි.දැන් අප්‍රේල් 28 වැනිදා රාත්‍රි 12 කණිසම වැදෙන මොහොතයි. පත්තරේ වැඩ අහවරය. අප සැම නිවෙස් කරා යන මොහොතයි. කවදත් සිනාමුසු මුහුණින් සැරසී සිටින පියසෝම සොහොයුරා මා ඉදිරියේය. පියසෝම වාහන ලෑස්තියි. අඬගහනව. අපි යමු යැයි පියසෝමට මම කීවෙමි. ඒ මධ්‍යම රාත්‍රියේත් කිසිදු උදාසීනත්වයක් නැතිව මහත් උද්යෝගයකින් පියසෝම කී වචන එම සිද්ධියට අවුරුදු 19ක් පිරෙන මේ මොහො‍තේත් මගේ දෙසවන් තුළ රැඳී තිබෙන්නා සේය. “සරත් මහත්තය උදෙන්ම එන්න. මම දුම්දාන පින්තූර යාපනෙන් අරන් එන්නම්” යන්න පියසෝමගේ අවසන් වචන විය.අපි ඒ මධ්‍යම රාත්‍රියේ විසිර ගියෙමු. 29 වැනිදාට හිරු උදාවී හත පසුවෙද්දී අප සොහොයුරු මාධ්‍යවේදීන් තිදෙනා රත්මලාන ගුවන් තොටුපොළෙන් යාපනය පලාලි බලා යන ගුවන් යානයට ගොඩවූහ. අප මිතුරන්ට නපුරක් වනු ඇතැයි තුන් හිතකවත් තිබුණේ නැත. මම ද දහවල් වන්නට නොඇර උදේ අට අටහමාර වන විට සිළුමිණට ආවෙමි. පියසෝමලා පලාලි බලා ගොස් ගෙන එන අර දුම් දාන පින්තූරවලින් සිළුමිණ සරසනු දැක්ම මගේ එකම අභිලාෂයව තිබිණි.එහෙත් එම උදයේ එකින් එක ලැබෙමින් තිබූ ආරංචි සිළුමිණ කර්තෘ මාණ්ඩලිකයන් වන අපට නම් සතුට දනවන පුවත් නොවීය. උදේ පලාලි බලා ගිය ගුවන්යානයට කොටි වෙඩි තියලා යන්න ලැබුණ මුල්ම පුවත විය.ගුවන් යානය බිම දාලා ඇතුළේ උන්න අයට වෙච්ච දේ ගැනත් ආරංචියක් නෑ. තොරතුරු එකින් එක ගලා එන්නට විය.පළමුවෙන් විනාශ වූ ගුවන් යානයේ දුම් දාන පින්තූර වෙනුවට අපේ මාධ්‍යවේදීන් ගමන්ගත් යානය එහි ගිය රණවිරුවන් ද සමඟ විනාශයට පත්වීමේ කනගාටුදායක පුවතෙන් එදා සිළුමිණ මුල් පිටුවේ ප්‍රධාන සිරස්තලයේ සිට නැවත පිටු සකසන්නට අපට සිදුවිය. එහෙත් කෙදිනක හෝ අප හැරගිය මිතුරන් අප සොයා එනු ඇතැයි සිතේ කොණක තැන්පත්ව තිබිණි.අපගේ මිතුරන්ගේ වියෝවේදී සමන් චන්ද්‍රනාත් වීරසිංහයන් ජනතා පුවත්පතට ලියූ ගාමිණී සුසන්ත ‍සොයුරා මතකයට නැඟූ මේ කවිය මේ කෙටි සටහන අවසන් කරන්නට ඉතාම උචිත යැයි සිතමි.උපතින් ලබා පත්තර පෑ‍ෙන් උරුම මරණය පවා මහ පුවතක් කළ අරුම මේ දැන් වුණත් නෙත ළඟ ගැවසෙන කිරම ඔබවත් නොදැන උන්නා ඔබගේ තරමසරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=af14042710</link>
    <topic>සත 16කින් වැටුප් වැඩි කරන්නැයි ඉල්ලා කම්කරු අයිතීන් වෙනුවෙන් දිවි දුන් ගෝවින්දන්</topic>
    <author/>
    <content>අප සැමටම ශේෂ පසුම්බියක් කියා දෙයක් ඇතැයි මම විශ්වාස කරමි. මුදල් පසුම්බිය විටින් විට හිස්වන නමුදු මේ ශේෂ පසුම්බිය හිස් වෙන්නේම නැත. විශේෂයෙන් චාරිකාවකදී මුදල් පසුම්බිය හිස්වෙයි. ශේෂ පසුම්බිය පිරේ. මුදල් පසුම්බිය තිබෙන්නේ සාක්කුවේය. ශේෂ පසුම්බිය තිබෙන්නේ සිතේය.කිසිවකු විසින් හෝ මේ ‘ශේෂ පසුම්බිය’ යන යෙදුම මීට පෙර භාවිත කළාදැයි මම නොදනිමි. එහෙත් මීට පෙර මා ‍ෙනාදැන සිටි මේ යෙදුම මසිතට ආවේ මේ සටහන ලියූ හිමිදිරි ජාමයේය. එසේ එම සංකල්පය සිතේ මැවුණු සැණින් ශේෂ පසුම්බිය පිරෙන්නට ගියේ මොහොතක කාලයක් පමණි.මට මෙන්ම අපේ අම්මාට ද ශේෂ පසුම්බියක් තිබුණු බව මම දනිමි. වන්දනා ගමනකින් පසු ඈ ශේෂ පසුම්බිය දිග හැර ගෙදරට එන අයට ඒවා එකින් එක ගෙනහැර පායි.“සිරිමා හාමුදුරුවො ළඟටම ගිහින් මල් පූජා කළා”අම්මලාගේ ශේෂ පසුම්බියේ තිබෙන්නේ එවැනි දේවල්ය.මගේ මිත්‍රයන්ට ද ශේෂ පසුම්බි ඇත. විශේෂයෙන් චාරිකාවකින් පසු ඔවුන් තම තමන්ගේ ‍ ශේෂ පසුම්බි දිගහැර මට ද තවත් මිතුරන්ට ද පෙන්වූ අවස්ථා එමටය. මගේ මිතුරන් පමණක් නොව සෑම කෙනෙක්ම පාහේ මෙසේ තම තමන්ගේ ශේෂ පසුම්බි දිගහැර මිතුරන්ට මෙන්ම නෑදෑ හිතවතුන්ට එහි ඇති දේ එකින් එක පිටතට ගෙන පෙන්වති. චාරිකාවක දෙවැනි තෘප්තිය ඇතිවන්නේ මෙසේ ‍ ශේෂ පසුම්බිය ඇදීමත් සමඟය.එහෙත් ඇතැම් මිතුරන්ගේ ශේෂ පසුම්බිවල තිබෙන්නේ බීපු බෝතල් ගණනය. කාපු දඩමස් පීරිසි ගණනය, කියාපු බයිලා ගී සින්දුය. ඇතැම්විට අතරමඟදී සිදුවූ අකරතැබ්බයන්ය.ඇතැම්විට බෝපත් ඇල්ලේ සුන්දරත්වය ශේෂ පසුම්බියෙහි නැත. එය පෙනෙන තෙක් මානයේ ඇති ගල්තලාවක හිඳ බෝතල් හිස් කළ හැටි ... බයිට් රස බැලූ හැටි ... ශේෂ පසුම්බියෙහි පිරී ඇත. ඒවා පිටතට එන්නේ කයිවාරු හැටියටය.ඇතැම් මිතුරන්ගේ ශේෂ පසුම්බිවල පිරී ඇත්තේ සුන්දරත්වයයි. සිංහරාජයේ කුරුලු කූජනයක මිහිරියාව, වස්ගමුව වනගහන මැද දුටු හස්තිරාජයකුගේ ආක්‍රමණය මෙන්ම රාවණා ඇල්ල දෙසින් පැමිණි සුළං පොදක තිබූ සිහිල් දිය බිඳිතිවල පහස... මේ ‍ශේෂ පසුම්බිය නම් කවියක් සේම මිහිරිය. එහෙත් ඇතැමුන්ගේ ශේෂ පසුම්බි පිරී ඇත්තේ ගොරෝසු ගෝරිවලිනි.බොහෝ කලක සිට ම‍ෙග් ශේෂ පසුම්බියේ ඇති එක් දෙයක් මේ සටහන මත තබමි.අපි මිතුරන් කිහිපදෙනෙක් අනුරාධපුරයට යමින් සිටියෙමු. ඒ මිතුරකුගේ ජීප් රියකිනි. ජීප් රිය දඹුල්ලෙන් හැරී යම් දුරක් යන විට මැදිවිය ඉක්මවූ කාන්තාවක් පාරට පැන ජීප් රිය නැවත්වූවාය.“අනේ මහත්තුරුනේ මගෙ කෙල්ල වහ බීල අමාරුයි.. ඉස්පිරිතාලෙට ගෙනියන්ඩ අනේ.. අනේ”මේ අම්මා විලාප ගසන්නට වූ හෙයින් අපි තිබෙන ඉඩකඩ තුළ එහාට මෙහාට වී ඒ අම්මාටත් ඒ දියණියටත් ඉඩ දුන්නෙමු. එහෙත් ඇගේ පෙම්වතා යැයි පැවසූ තරුණයාට දීමට ඉඩක් තිබුණේ නැත. අම්මා අසුනෙහි ඉඳගත් අතර වස පානය කළ දියණිය හරහට තබා ගතිමු. ඇගේ හිස අම්මාගේ ඔඩොක්කුවෙහිය. ඇඟ අපේ දෙකකුල් මතය. ඇගේ කතාවක් නැත. දෑස් පියවී ඇත. අම්මා දිගටම ඉකිගැසුවාය.ඇයව කැකිරාව රෝහලට රැගෙන ගොස් වෛද්‍යවරයා පෞද්ගලිකවම හමුවී අපි එම තරුණිය භාර දුනිමු. ඉන්පසු අපේ ගමන අපි ගියෙමු.අනුරාධපුරයට ගොස් ඊළඟ දවසේ එන විට අප භාරදුන් තරුණියගේ තත්ත්වය සොයා බලන්නට සිතුණු හෙයින් කැකිරාව රෝහලට ගියෙමු. ඒ ලෙඩුන් බලන වෙලාව ද නොවේ. අර තරුණයා ද ඒ මොහොතේ එතැන බංකුවක වාඩි වී බලා සිට අප දුටු සැණින්ම අප හඳුනාගත් නිසා දෝ නැඟී සිටියේය.කෙසේවුවද කරුණු පැහැදිලි කිරීමෙන් පසු අප දෙදෙනකුට පමණක් රෝහල තුළට යාමට අවසරයක් දුන්නා මතකය. මාත් තවත් මිතුරකුත් එහි ගියෙමු.වාටටුවේ සිටි නර්ස් නෝනාගෙන් කරුණු විමසුවෙමු.“මහත්තේල ද එක්කරගෙන ආවෙ?”“ඔව්”“අර ඉන්නෙ”තරුණිය ටැප් එකක් ළඟ මුහුණ සෝදමින් සිටියාය.“අම්මත් රැවටිලා. මනුස්සයත් රැවටිලා. මහත්තේලත් රැවටිලා. කෙල්ල වහ බීල නෑ.. තෙල් ටිකක් කට වටේට ගාගෙන... දැන් දොස්තර මහත්තය ආපු ගමන් ටිකට් කපල පිටත් කරනවා. මහත්තේලගෙ හිත හොඳයි.. ඒත් මුන් මහත්තේල හිතනවට වඩා කයිරාටිකයි”“සමහර විට බය කරන්ඩ එහෙම කරන්ඩ ඇති” අපි එහෙම පිළිතුරක් දී පිටත්ව ආවෙමු.මේ මගේ ශේෂ පසුම්බියේ තිබුණු අවුරුදු ගණනක් පැරැණි අත්දැකීමකි. එදා අපත් සමඟ ඒ චාරිකාවට සම්බන්ධ වූ එක් මිත්‍රයෙක් මෙලොව හැර ගොසිනි. එහෙත් අර තරුණියට කුමක් සිදුවීදැයි නොදනිමු. ඇතැම්විට ඈ මේ වන විට මවක වී සිටිනවා විය යුතුය.මේ සියල්ල මෙවර මසිතෙහි සටහන් කළේ මගේ ශේෂ පසුම්බියේ අලුතින්ම තැන්පත් වූ එසේම ජීවිත කාලයටම එහි තැන්පත්ව තිබෙනු ඇති බවට මා විශ්වාස කරන අත්දැකීමක් පසුම්බියෙන් ඇද ඔබ ඉදිරියේ තබන්නටය.පසුගිය සති අන්තයේ අපි පිරිසක් මේ අයුරින්ම චාරිකාවකට සම්බන්ධ වූයෙමු. අප මෙවර ගියේ යාපනයටය. යුද්ධ කාලයේ දී මා වරක් යාපනයට ගොස් තිබුණු නමුත් යුද්ධය නිමවූවාට පසු එහි යාමට අවස්ථාවක් නොලැබිණි.මේ චාරිකාව තුළින් ද මගේ ශේෂ පසුම්බිය බොහෝ ‍දේවලින් පිරී ඉතිරී ගියේය. දඹකොළ පටුන ... කසුරිනා මුහුදු තීරය... නව සංවර්ධනය .. මේ සියල්ල ශේෂ පසුම්බියට එක්වූ නමුදු වඩාත් සංවේදී ලෙස තැන්පත් වූයේ අරාලි තුඩුවේ දී හමුවූ නාඳුනන සොල්දාදුවාගේ කතාවය.ජීවිත කාලය තුළදී මම දේශන, කතා, විස්තර විචාර සිය දහස් ගණනක් අසා ඇත්තෙමි. එහෙත් අරාලි තුඩුවේදී හමුවූ නාඳුනන සොල්දාදුවාගේ කතාව තරම් වේගවත් කතාවක් මම ජීවිතේට අසා නැත්තෙමි. එතරම් වේගයකින් මිනිසකුට වචන පිට කළ හැකිදැයි විශ්වාස නොකළ හැකි තරම්ය.අප ගියේ අරාලි තුඩුවේ ජෙනරාල් කොබ්බෑකඩුව සහ පිරිස ඝාතනය කළ ස්ථානය සොයාගෙනය. එතැන පිපිරී ගිය වාහනයක සුන්බුන් තැන්පත් කොට තිබිණි. එතරම් උස් නොවූ සිහිවටන කුලුනක් මුදුනේ කුඩා ජාතික කොඩියක් රඳවා තිබිණි.එතැන සිටි සොල්දාදුවකුගෙන් අපි විස්තර අසමින් සිටියෙමු. ඇත්තටම සමහර තැන්වලදී අලසකම නිසා හෝ අමාරුව නිසා හෝ වාහනයෙන් නොබැස සිටි සියලු දෙනා ද ජෙනරාල් ගේ සිහිවටනයට ගරු කිරීම සඳහා බස්රියෙන් බැස එතැනට පැමිණියහ.එක්වරම දුරක සිට නාඳුනන සොල්දාදුවා හතිලමින් දුවගෙන ආවේය. ඔහු වාහන සුන්බුන් අතර සිටගත්තේය. පළමුව ඔහු අපට කෘතඥතාව පළ‍කළේය.“හුඟාක් අය අපේ රට විනාශ කරපු ප්‍රභාකරන්ගේ ගේ බලන්ඩ යනවා.. ෆොටෝ ගන්නවා. ඒත් ජෙනරාල් කොබ්බෑකඩුවට ගරු කරන්න මෙතැනට එන්නේ නැහැ” ඔහුගේ කතාවේ වේගය නිසා ඒ බොහෝ දේ මතක තබාගැනීමට මට නොහැකි විය. කෙසේ වුවද කතාව පවත්වන කාලය පුරාම ඔහුගේ දෑස් අඳුරු වී තිබුණු අයුරු නම් මට මතකය.සංචාරය සඳහා යාපනයට යන ශ්‍රී ලාංකිකයන් කී දෙනෙක් අරාලි තුඩුවට යනවාදැයි මම නොදනිමි. ඔබ එහි යා යුතුය. ඒ වීරයාට බුහුමන් දැක්වීම කළ යුතුය.ප්‍රභාකරන්ගේ ගෙදර බලන්නට උනන්දුවෙන අපේම උදවිය අරාලිතුඩුවට නොයන්නේ මන්දැයි තම තමන්ගෙන්ම ඇසිය යුතුය. ඇතැම්විට ඔබට ද මේ නාඳුනන සොල්දාදුවා මුණගැසෙන්නට ඉඩ තිබේ. ඔහු පැවැත්වූයේ සාමාන්‍ය විස්තර විචාරයක් හෝ කතාවක් නොවේ. ශ්‍රී ලාංකේය ඉතිහාස වංශ කතාවේ එක් සංවේදී මෙන්ම අභිමානවත් පරිච්ඡේදයක් ඔහු කියැවීය.යාපනය පේදුරුතුඩුව පාරේ එක් මංසන්ධියක ඇති රාවණා රජු තැනූ උමං හතරක ද්වාරය බඳු ගැඹුරු ළිඳ ද ශේෂ පසුම්බියෙහි තැන්පත් වූ බව ඇත්තකි. ඒත් ජෙනරල් කොබ්බෑකඩුවගේ ස්මාරකය ඊට ඉහළින් තැන්පත්ව ඇත. රාවණා උත්සාහ කළේ භාරතයෙන් පැහැරගෙන පැමිණි පෙම්වතිය සඟවා තබාගන්නටය. එහෙත් ජෙනරාල් ‍ෙකාබ්බෑකඩුව උත්සාහ කළේ රට ජාතිය ‍රැකගන්නටය.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=af14042712</link>
    <topic>උතුරේ තල්වැට ගැන දකුණේ සිතුවිලි නිවැරදිද?</topic>
    <author>සංවාද සටහන</author>
    <content>තම්බිඅයියා දේවදාස්යාපනයේ නාගදීපයට යාබද පුන්ගුඩුතිව්වල 1951 දී උපත ලද තම්බිඅයියා දේවදාස් මූලික අධ්‍යාපනය ලැබුවේ පුන්ගුඩුතිව් දෙමළ විද්‍යාලයෙනි. 1961 දී කොළඹට පැමිණි තම්බිඅයියා කොටහේනේ විවේකානන්ද විදුහලෙන් වැඩිදුර අධ්‍යාපනය ලබා 1971 දී ගුරු වෘත්තියට පිවිසියේ ය. කුඩා කල සිටම ගුවන් විදුලියට ඇලුම් කළ ඔහු අසූගණන්වලදි ගුවන් විදුලි සහන නිවේදකයකු වශයෙන් පත් විය. පසුව සිනමාව, සාහිත්‍යය ආදි කලා මාධ්‍යයන්ට නැඹුරු වූ තම්බිඅයියා වර්තමානයේ ගුවන් විදුලි වැඩසටහන් නිෂ්පාදකයෙක්, සිනමා විචාරකයෙක් හා ග්‍රන්ථ පරිවර්තකයෙක් වශයෙන් සංස්කෘතික දූත මෙහෙවරක නිරතව සිටී.* “ඔබ කලා ක්ෂේත්‍රයට පිවිසෙන්නේ ගුවන් විදුලිය ඔස්සේයි. කෙසේ ද ඔබ ගුවන් විදුලියට සමීප වුණේ”?“කුඩා කාලයේදි අපිට වැඩි වශයෙන්ම අසන්න ලැබුණේ ගුවන් විදුලිය. අපි අපේ රසිකත්වය ගොඩනගා ගත්තේ ඒ හරහායි. මා ගුරුවරයෙක් වුණාට පස්සේ මතුගම කන්නන්ගර මැදිමහා විදුහලේ දෙමළ අංශයට ස්ථාන මාරුවක් ලැබුණා. ගුවන් විදුලියේ ජෝකිම් ප්‍රනාන්දු මහත්තයව අඳුරාගන්න ලැබුණෙත් ඒ කාලේ. ඒ මහතා මගින් සහන නිවේදකයන් බඳවා ගැනීමේ සම්මුඛ පරීක්ෂණයකට ඉදිරිපත් වෙලා ඉන් සමත් වුණා. පසුව මා කොළඹට ස්ථාන මාරුවක් අරන් ඇවිත් ගුරුවෘත්තියට අමතරව ගුවන් විදුලි ශිල්පියකු හැටියටත් වැඩ කළා.“මාලිබ වට්ටම්’ කියන තරුණ වැඩසටහනට තමා මම මුලින් ම සහභාගි වුණේ. ඉන් පස්සේ සිනමා හා කලා වැඩසටහන්වල පිටපත් රචනා කළා. ‘රිලන්ඥර් මන්ඩම්’ නම් තරුණ කලාකරුවන්ගේ වැඩසටහනක් මම පටන් ගත්තා. තරුණ නිර්මාණකරුවන් හඳුන්වා දීමේ මේ වැඩසටහන හුඟක් ජනප්‍රිය වුණා. ඒ කාලේ මම තවත් පියවරක් ඉදිරියට තියලා තිනකරන්, වීරකේස්වරී, තිනපති වැනි පත්තරවලට සිනමා විචාර ලියන්නත් පටන් ගත්තා. මේ විදිහට තමා මම කලා ක්ෂේත්‍රයේ ඉදිරියට ආවේ.”* “ඔබ පසුව පරිවර්තන කලාවටත් යොමු වෙනවා. ඒ සඳහා අවශ්‍ය සිංහල භාෂාඥානය ඔබ දියුණු කරගත්තේ කොහොමද?”“මම සාමාන්‍ය පෙළ විභාගයෙදි වෛකල්පිත විෂයයක් හැටියට තෝරා ගත්තේ සිංහල. ඒ නිසා මට මාර්ටින් වික්‍රමසිංහ, ජී.බී. සේනානායක, කරුණාසේන ජයලත් වැනි ලේඛකයන්ගේ පොත් කියවන්න ලැබුණා. ඒ කාලෙම මම වික්‍රමසිංහගෙ ‘වයින් වීදුරුව’ යි සේනානායකගේ ‘වෙසක් කූඩුව’ යි පරිවර්තනය කරලා පත්තරවලට යැව්වා. ‘ගොළු හදවත’ චිත්‍රපටිය බලපුවහම මට හිතුනා ඒ කතාව දෙමළට පරිවර්තනය කළොත් ජනප්‍රිය වෙයි කියලා. මම ඒක පරිවර්තනය කරලා වීරකේස්වරී ප්‍රකාශනයක් හැටියට පළ කළා. ඊට පස්සේ ‘බඹා කෙටූ හැටිත්’ දෙමළින් ප්‍රකාශයට පත් කළා. ඉන්දියාවේ ප්‍රකාශකයෙක් මට ආරාධනා කළා හොඳ සිංහල පොතක් දෙමළට දමා දෙන්න කියලා. ඒ සඳහා මම තෝරාගත්තේ ජයතිලක මහත්තයාගේ ‘චරිත තුනක්’ නවකතාව. ඉන්දියන් පොත් ලංකාවට ආවෙ නැති නිසා ඒ කාලේ මේ පොත් දෙමළ පාඨකයන් අතර ජනප්‍රිය වුණා.”* “ලංකාවේ දෙමළ සිනමාව ගැන ඔබ මොනවද හිතන්නේ?”“ඉන්දියාවේ සාරි, සරොම් වගේ ම අද ලංකාවේ ජනප්‍රියත්වයට පත් වී තිබෙන්නේ ඉන්දියන් සිනමාවයි. ගීත, නැටුම්, සටන් ආදි අංගවලින් පිරුණු මේ චිත්‍රපටවලට අපේ ජනයා අද ඇබ්බැහි වෙලා. ඒ නිසා ඒ අයගේ රුචිකත්වය දියුණු වී නැහැ. පොන්මනී, සරුංගලය වැනි සාර්ථක දෙමළ චිත්‍රපටි ලංකාවේ නිෂ්පාදනය වුණා. ඒත් දකුණු ඉන්දියානු සිනමාවේ බලපෑම නිසා දේශීය දෙමළ චිත්‍රපට කර්මාන්තය බිඳ වැටුණා. අද ලංකාවේ දෙමළ චිත්‍රපටි අපිට දකින්න ලැබෙන්නේ රූපවාහිනියෙන්. මෑතකදි ‘ආකාස කුසුම්’ දෙමළින් නිෂ්පාදනය වුණත් දෙමළ රසිකයන් අතර එය ජනප්‍රිය වුණේ නැහැ. ඒ වගේ ම යුද්ධයට පසුව ‘ඔරේ නාලිල්’ (එකම දවස) කියා දෙමළ චිත්‍රපටයක් හැදුණා. තරගකාරී මට්ටමක නොතිබුණු නිසා එයත් අසාර්ථක වුණා. හැබැයි අසෝක හඳගමගේ ‘ඉනි අවන්’ යුද්ධය පසුබිම් කරගෙන හදපු හොඳ චිත්‍රපටයක්.* ඔබේ අත්දැකීම් අනුව, සිනමාව සාහිත්‍යය වැනි මාධ්‍යයන් ඔස්සේ උතුරු දකුණු ජනතාව අතර සංස්කෘතික පාලමක් ඉදිකිරීම සඳහා ගත යුතු පියවර වශයෙන් යෝජනා කරන්නේ මොනවා ද?“ලංකාවේ සිනමාව ද්විභාෂාකරණය කළ හැකි නම් ඉන්දියන් සිනමාව එක්ක තරග කළ හැකියි. ලංකාවේ දෙමළ චිත්‍රපටි මුදාහරින විට ඉන්දියන් චිත්‍රපට සීමා කිරීමේ පිළිවෙතක් ඉස්සර තිබුණා. එය යළිත් ඇරඹීමත් වැදගත්. ජුනයිදීන්, සිවදාසන්, වාමදේවන් වැනි ශිල්පීන් දෙමළ සිනමාවක් වෙනුවෙන් දමා ඇති අඩිතාලම ශක්තිමත් කළ යුතුයි. සාහිත්‍යය පැත්තෙන් ගත්තොත් අන්තර් පරිවර්තන කාර්යයක් අවශ්‍යයි. භාෂා දෙකෙන් ම සම්මානයට පාත්‍රවන කෘති පරිවර්තනය කිරීමේ වැඩ පිළිවෙළක් ඉස්සර තිබුණා. දැන් එය ක්‍රියාත්මක නොවන්නේ මන්ද කියන එක ප්‍රශ්නයක්. ඒ වගේ ම ප්‍රධාන භාෂා දෙක ඉගෙන ගැනීමට පෙලඹීම් ඇති කර පහසුකම් සැලසිය යුතුයි. උතුරු - දකුණු කලාකරුවන් අතර සබඳතා ගොඩනැඟීම සඳහා රූපවාහිනිය බඳු මාධ්‍යයන්ට කළ හැකි මෙහෙවර විශාලයි.* “මේ සඳහා ඔබේ දායකත්වය කෙබඳු ද?”“මගේ සාහිත්‍ය පරිවර්තනවලට අමතරව, ‘50 වසරක සිංහල සිනමාව'. ‘ශ්‍රී ලංකාවේ දෙමළ සිනමාවේ කතාව’, ‘ලංකාවේ සිනමාවේ පුරෝගාමියෝ’ නමින් පොත් ගණනාවක් පළ කර තිබෙනවා. ‘50 වසරක සිංහල සිනමාව’ ට උතුරු නැගෙනහිර පළාත් සභාවෙන් සම්මානයකුත් ලැබුණා 2000 වසරෙදි. මේ දවස්වල මම ශ්‍රී ලාංකික ගුවන් විදුලි නිවේදකයන් ගැන පොතක් ලියනවා. කරුණාරත්න අබේසේකර, විජය කොරයා, මයිල්වාගනන්, අබ්දුල් හමීඩ් වැනි ප්‍රකට චරිත මීට ඇතුළත්. 2001 ගුරු වෘත්තියෙන් විශ්‍රාම ගත් දා පටන් මම පූර්ණකාලීණව නිරතව ඉන්නේ කලා කටයුතුවලයි. පාලම වැනි විශේෂාංගයක් මඟින් ශ්‍රී ලාංකික අනන්‍යතාව සහිත කලාවක් ගොඩනැංවීමට විශාල මග පෙන්වීමක් කළ හැකියි කියා මම හිතනවා.සංවාද සටහනකල්පඋතුරේ ජන සංස්කෘතිය පිළිබඳව කතා කිරීමේදී හා නිර්මාණ කටයුතු කිරීමේදී දකුණේ විද්වතුන් හා කලාකරුවන් ‘තල්වැටට’ සුවිශේෂ තැනක් දෙනු දක්නට ලැබේ. කලක පටන් පවතින මෙම භාවිතය හේතුවෙන් ‘තල්වැට’ උතුරේ ජනකොටස් නියෝජනය කරන සංකේතයක් බවට පත්ව තිබේ.යෞවනියන් වෙසෙන නිවෙස් වටා ‘තල්වැට’ ඉදිකොට එම දැරියන්ට බාහිර සමාජ ඇසුර වළක්වා ඇතැයි යනුවෙන් දකුණේ ජනයා අතර මතයක් පවතී. එසේම පහත් කුලවල අය හෝ අන්‍ය ජාතීන් නිවෙස්වලට පැමිණීම වැළැක්වීම පිණිස තල්වැට ඉදිකර ඇති බව ද සමහරු පවසති.මෙබඳු මත දකුණේ ප්‍රචලිත වී පැවතිය ද, තල්වැට වලින් කොටු වී ඇති නිවෙස්වල වෙසෙන උතුරේ ජනයා එවැනි අරමුණු කෙරෙහි අවධානයක් යොමු කර නැත. තම නිවෙස්වල ආරක්ෂාව හා ගෙවතුවල වගා කොට ඇති බෝග ගවයන් - එළුවන් වැනි සතුන්ගෙන් රැක ගැනීම තල්වැටක් ඉදිකිරීමේ මූලික අවශ්‍යතාවයයි. එම නිවෙස්වල වෙසෙන කාන්තාවන්ගේ රැකවරණය මේ අනුව නිරායාසයෙන් ම සිදු වේ.අප රටේ බොහෝ කලක සිට අපත් සමඟ එක්ව ජීවත් වන උතුරේ ජනතාව දකුණුකරයේ ජනතාවගෙන් දුරස් කර දක්වන්නට ඇතැමුන් මෙම ‘තල්වැට’ ද උපයෝගී කරගන්නා සෙයක් දක්නට ලැබේ. තල්වැටෙන් ඔබ්බට ගොස් උතුරේ ජනතාව වැලඳගනිමුයි යෝජනා කෙරෙන කලා නිර්මාණ බිහිවීම ද ‘තල්වැට’ වැරදි සංකේතයක් ලෙස භාවිතා කිරීමක් සේ සැලකිය හැකිය. ‘තල්වැටෙන් ඔබ්බට’ යනුවෙන් සඳහන් කිරීම ම උතුරු - දකුණු ජනකොටස් අතර භේදයක් පවතින බව අන්‍යාලාපයෙන් පිළිගැනීමක් නොවේද?උතුරේ ජනයා කිසිම විටෙක දකුණුකරයේ ‘පොල්වැටක්’ පිළිබඳව කතා නොකිරීම ද මෙහිදී අවධානයට යොමු කිරීම මැනවි. ‘පොල් අතු වැට’ බිඳ දමා, ඊට එපිටින් ජීවත් වන සිංහලයන් හා අත්වැල් බැඳ ගැනීමට යෝජනා කෙරෙන කලා නිර්මාණ හෝ ජනප්‍රවාද පිළිබඳව අපට උතුරෙන් අසන්නට නොලැබේ.යථා තත්ත්වය නම් මේ වන විට ‘උතුරේ තල් වැට’ ශීඝ්‍රයෙන් අස්ථානගත වෙමින් පැවතීම යි. නවීකරණය වෙමින් පවතින උතුරේ ජන ජීවිතය තල්වැටට වඩා තාප්ප හා වෙනත් නවීන ආරක්ෂක විධික්‍රම කෙරෙහි යොමු වී තිබෙනු දැකිය හැකි ය. වෙනදා තරම් පහසුවෙන් තල් අතු සොයා ගැනීමට අපහසුවීමත් මීට එක් හේතුවකි. අනෙක් කරුණ නම් යමක් කමක් ඇති අය ‘තල්වැට’ ඉවත් කිරීමට පෙලඹී සිටීම යි.මෙබඳු පසුබිමක් තුළ දකුණේ අප විසින් කළ යුතු වන්නේ අප මනස්වල ඉදිකරගෙන තිබෙන තල්වැටවල් බිඳ දමා උතුරේ ජනතාව මුහුණ දෙන සැබෑ සමාජ, සංස්කෘතික හා ආර්ථික ගැටලු කෙරෙහි අවධානය යොමු කිරීම යි.(උතුරේ ජනතාවගේ ජීවන තතු කියාපාන දෙමළ සාහිත්‍ය කෘති රැසක් සිංහලයට නගා ඇති උපාලි ලීලාරත්න, සිංහල දෙමළ ලේඛක එකමුතුවේ සංවිධායකවරයකු හා එහි ප්‍රකාශනයක් වන ‘දීප’ සඟරාවේ සංස්කාරකවරයකු වශයෙන් ද කටයුතු කරයි.)උපාලි ලීලාරත්නඅපේ ගමේ තල් ගස්වල අතු මැලවී බිමට නැමේ සුළඟ ඇවිත් යයි දකුණින්.... පුංචි කැකුළු පැටවුන් මෙන් කොළු පැටව්ද කාන්සි වී - මාන්සි වී අකුරට යති පිය මැන මැන... පරණ පාඩම් හිස තබ‍ාගෙන ඉස්කෝලෙද නිදා වැටේ. අපේ ගමේ තල් ගස්වල අතු මැලවී බිමට නැමේ.... මුළුතැන් ගෙවල්වල ඇස් උඩ යයි වියදම් නගින විට දොස් තබන්නේ කාට? ලිප ගිනි සිතේ ඇවිලෙයි. කලින් කලට තැටිවල තෝස උඩ-යට මාරු වී ඇත මාරුවෙන මතවාද තැම්බි - තැම්බී විරිත්තා යයි. රොටිය ඇතුළේ පරණ දේමය ආයෙමත් පිටි අනන්න තරඟ ඇතේ! කබල වටේ උස් උස් වී ගිනි ඇවිලේ ඉවසමූ...... ඉවසමූ........ ඉවසමූ තරබාරු උන් තවත් තර වෙති සිටියා ඇති පදමට කුඩු කුඩු වී. එකමුතුවක් වුවමනාය සිතුවිලි දිනාගන්ට පිහාටු ඉරාගෙන ඉගිලෙන්ට තටු ගසන්නෙය අපේ හදවත අහස්තලේ ලා රතු පැහැය වෙළේ අපේ ගමේ තල් ගස්වල අත් සෙලවෙයි සුළඟ ඇවිත් ගියා වමෙන්.පරිවර්තනයපරාක්‍රම කොඩිතුවක්කුඅප වාසය කරන ලොව සුන්දර තැනක් බවට පත් කිරීමටත් මිනිසා තුළ ඇතිවන ඒකාකාරිත්වයෙහි අසහනයෙන් මිදීමටත් ගහකොළ සතා සිවුපාවන්ගේ ද භෞතික මෙන්ම ආධ්‍යාත්මික සංස්කෘතියෙහිද පවත්නා වෙනස්කම් ඉටු කරන්නේ මහඟු මෙහෙවරක්. ඒ හේතුවෙන් එකාකාරිත්වයෙන් මිදී මනස පුනර්ජීවනයකට ලක් කර ගැනීමට උත්සහ දැරීම සහජ මානව ලක්ෂණයක් සේ සැලකෙනවා. දේදුන්න අපූරු වස්තුවක් වන්නේ එහි වර්ණ විවිධත්වය නිසයි. එහෙයින් සංස්කෘතික විවිධත්වයත් එම විවිධත්වය ඇති කරන අනන්‍යතා ලක්ෂණත් රැක ගත යුතු උරුමයන් ලෙස සැලකීම වර්තමානයෙහි පවතින වැදගත් ප්‍රවණතාවයක්. නමුත් පවතින අධිපති දේශපාලන සහ ආර්ථික මතවාදි යාන්ත්‍රණයන් මෙම සංස්කෘතික විවිධත්වයට එරෙහිව ක්‍රියාත්මක වෙනවා. වෙළඳපොළ ගෝලියකරණය මෙම සංස්කෘතික විවිධත්වයට එරෙහිව යමින් පාරිභෝජන සංස්කෘතිය මුදුන්මල්කඩ බවට පත් කිරීමට උත්සහ දරමින් සිටිනවා. එමෙන්ම යුද්ධයට පසුව ලංකාවෙහි එකම සංස්කෘතික අනන්‍යතාවක් සමස්ත ලාංකේය සංස්කෘතිය බවට උපුටා දැක්වීමේ ප්‍රවණතාවය ද ඉස්මත්තට පැමිණෙමින් තිබෙනවා.මෙය බොහෝ දුරට සමගියේ නාමයෙන් සියලු ජනකොටස් එකම සංස්කෘතියක් තුළට ගාල් කර ගැනීමට දරන උත්සහයක් ලෙස අර්ථ නිරූපණය කළ හැකියි. ප්‍රජාතන්ත්‍රවාදී සමාජයක ලක්ෂණයක් වන්නේ පවත්නා සංස්කෘතික විවිධත්වයන් පිළිගෙන එම විවිධත්වයන්ගේ පැවැත්ම සහතික කිරීමයි. නමුත් එයට වෙනස්ව යමින් ලංකාව තුළ ජනප්‍රිය ප්‍රවණතාව ලෙසින් පවතින්නේ අධිපතිවාදී එක්සේසත් කිරීමයි. තම බලයෙහි යටතට අනෙකාව රැගෙන විත් ඔහුව හෝ ඇයව තම සංස්කෘතියට අවශෝෂණය කරගැනීමට හැකි වීම ජයග්‍රහණයක් ලෙසිනුයි මෙහිදී අර්ථ නිරූපණය කෙරෙන්නේ.උතුරට එන ආගන්තුකයකුගේ අපේක්ෂාව වන්නේ බොහෝ විට මෙම ප්‍රදේශයට අ‍ාවේණික සංස්කෘතිකාංගයන් අව‍බෝධ කරගෙන හැකි තරමින් එම සංස්කෘතික අංශවල අත්දැකීම් ලබා ගැනීමයි. ඒ අනුව යාපනයට පැමිණ සයිවර් කඩයකින් වඩේ කා, කෙසෙල් කොළයක බත් කෑම වගේම හින්දු කෝවිලට උඩුකය ඇඳුම ගලවා ඇතුළු වී ආගමික පූජාවකට සහභාගි වීමත් තම ජීවිතයට අලුත් අත්දැකීමක් එකතු කර ගැනීමක්. ඒ ආකාරයටම උතුරේ වැසියෙක් දකුණට ගිය විට එම සමාජයෙහි සංස්කෘතික ලක්ෂණ හඳුනා ගැනීමටත් එම අත්දැකීම් ලබා ගැනීමටත් උත්සුක වෙනවා. මෙවැනි පිළිවෙළ තුළ උතුරේ හෝ දකුණේ වැසියෙකු තම සංස්කෘතික අනන්‍යතාව අහිමි කර ගන්නේ නැහැ. ලෝකය පිළිබඳ ඔහුගේ හෝ ඇයගේ ඥානය හා අවබෝධය පුළුල් කිරීමට මෙම අත්දැකීම් ඉවහල් වෙන බව පැහැදිලියි.නමුත් අධිපති බල දේශපාලන ව්‍යාපෘතිය මෙයට එරෙහිව යමින් සංස්කෘතික විවිධත්වය තම පැවැත්මට බාධාවක් ලෙසින් සලකනවා. කිසියම් ප්‍රදේශයක පවතින අධිපති සංස්කෘතියට පරිබාහිර අංශ තම පැවැත්මට එල්ල කෙරෙන අභියෝගයන් ලෙසින් සලකා ප්‍රතික්‍රියා දක්වනවා. අවශෝෂණය හෝ මුලිනුපුටා දැක්වීම එම ප්‍රතික්‍රියා අතර ප්‍රධානයි. මෙය එකිනෙකට වෙනස් මහ සංස්කෘතින් දෙකක් අතර මෙන්ම එක් සංස්කෘතියක් තුළ පවතින මහ සම්ප්‍රදායට සහ චූල සම්ප්‍රදායන්ට ද පොදු වූවක්.උතුරට පැමිණෙන ඔබ බලාපොරොත්තු වන්නේ සෑම හන්දියකම ඔබ අදහන ආගමික පිළිරූ පමණක් තිබිය යුතුය කියා නම්, ඇසීමට කැමැති වන්නේ සහ ඇසීමට ඔබ දන්නා කියන ගාථා පාඨ පමණක් නම් කෑමට සහ බීමට ලැබිය යුත්තේ ඔබ උදේ හවා අනුභව කරන ආහාර පාන පමණක් නම් එයින් අදහස් කෙරෙන්නේ ඔබ සංස්කෘතික දරිද්‍රතාවයෙන් පෙළෙන බවයි.සාමිනාදන් විමල්පාලමට ලියන්නසෑම දෙසතියකටම වරක් පළවන පාලමට ඔබේ අදහස්, යෝජනා හා නිර්මාණ ද යොමු කරන මෙන් ඇරියුම් කරමු.සංස්කාරක ‘පාලම’, සිළුමිණ, ලේක්හවුස්, කොළඹ 10. FAX-2429260Email- malkap@yahoo.com කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=af14042713</link>
    <topic>ඉටු දෙවියන්ගෙන් වැඩ ගන්නේ කොහොමද?</topic>
    <author>රමණී සුබසිංහ</author>
    <content>ශාස්ත්‍රපති දොඩම්පහළ ශ්‍රී රාහුල හිමි‘පාපැදියක් මත සාදාගත් කරත්තයක් තල්ලු කරගෙන සෙමෙන් සෙමෙන් එන වියපත් මිනිසෙකි. ඔහුට මීටර් පනහක පමණ දුරින්, ඉදිරියෙන් ඇත්තේ සතරමං සන්ධියකි. ගතවුණේ තත්පර කිහිපයක් පමණි. විරුද්ධ දෙසින් අධික වේගයෙන් ආ මෝටර් රථය දුටු මඟ දෙපස වූවන් ක්ෂණයකින් දෑස් වසාගත්තේ තවත් මොහොතකින් සිදුවන්නට යන මහා අනතුර ගැන සැකයක් නොවන හෙයිනි. ඒ මොහොතේම ක්‍රියාත්මක වූ තවත් මිනිසෙක් ක්ෂණයකින් කරත්තකරු පාරෙන් ඉවතට ඇදගනී.’බැලූ බැල්මට මිනිස් රුවක් ලෙස දර්ශනය වුවද සැබැවින්ම එය මිනිස් සෙවණැල්ලකි. අඩි කිහිපයක් හිස බිමට නමාගෙන ඉදිරියට ඇදුණ ඒ සෙවණැල්ල ද විනාඩි කිහිපයකින් වියැකී යයි. මෝටර් රථය නවතා ඉන් බසින රියැදුරු සිදුවූයේ කුමක්දැයි අන්දමන්දව බලා සිටී.මේ පසුගිය දිනෙක අපේ රටේ ප්‍රධාන නගරයක සතරමං සන්ධියක ‘සීසීටීවී’ කැමරාවකට හසු වූ දර්ශනයකි. ස්වාධීන රූපවාහිනියේ විකාශය වූ වැඩසටහනක එය අපූර්ව ලෙස ඉදිරිපත් කෙරුණි. මහා විපතක් වන්නට යන මොහොතේ, අසුරු සැණින් එය වළකමින් මේ දුප්පත් කරත්තකරු ගේ දිවි රැක දෙන්නට ඉදිරිපත් වූ මේ මිනිසා කවුද? ඔහු මනුෂ්‍යයකු නොවන බව සියලු දෙනාටම ප්‍රත්‍යක්ෂය. එසේනම් වෙස් වළාගත් දේවතාවෙකි.අමනුෂ්‍යයකුට, එසේත් නැතිනම් අප ගේ ආරක්ෂාව පිණිස උපකාරී වන දෙවියකුට රූපමය ස්වභාවයක් තිබේද?මෙහිදී අපට තර්ක කළ හැකි වන්නේ මනෝමය සම්බන්ධයක් සමඟ සිටින සත්ත්වයකුට, භෞතිකමය උපකාරයක් කිරීමට එම අමනුෂ්‍ය බලවේගයට ක්ෂණයකින් භෞතිකමය ස්වරූපයක්, රූපයක් මවා ගැනීමට සිදුවන බවය.ඒ භෞතිකම ස්වරූපය, සෙවණැල්ලක් ලෙස, ඡායාවක් ලෙස දැන් තිබෙන දියුණු සූක්ෂ්ම කැමරා ඇසට හසුවිය හැකිය. සැබැවින්ම අපට නොපෙනෙන දේ මෙතැන සිදුවේ.“අනූනමයයි දශම නමයෙන් බේරුණා” යැයි ඔබ ද ‍පවසන්නේ මෙවැනි මහා විපතකින්, අනතුරකින් ගැලවුණු විටදීය. ඉෂ්ට දේවතා සංකල්පය ගොඩනැ‍ෙඟන්නේ මෙතැනිනි. මිනිසුන් ලෙස ජීවත්වන අප සෑම දෙනකුටම යම් ඉෂ්ට දෙවියෙක් සිටී. ඔබ රැකගන්නා, ඔබට උදවු කරන දෙවියෙක් සිටී. ඒ ආරක්ෂාව, රැකවරණය ලබන්නට නම්, ඊට ගැළපෙන ලෙස සකස් වීම අත්‍යවශ්‍යය. ඔබ දුසිල්වතෙක් නම් කරදරයකදී, විපතකදී ඔබ ආරක්ෂා කර දෙන්නට ඉෂ්ට දෙවියන් ඉදිරිපත් වන්නේ නැත. හෙතෙම හැමවිටම ක්‍රියාත්මක වන්නේ නිවැරැදිවය. එනම් දෙවියන් ඔබට ළංවන්නේ ඒ සඳහා ඇවැසි ගුණධර්ම ඔබ ‍වෙත තිබේ නම් පමණි. මෙහිදී පංච දුෂ්චරිතයෙන් තොරවීම අනිවාර්ය වේ.ඔබ කෙරෙහි සුළු අඩුපාඩු තිබුණ ද, යම් යම් දෝෂ තිබුණ ද, යහපත් ප්‍රතිපත්ති තිබේ නම්, අම්මට තාත්තට සලකනවා නම්, ආච්චිට සීයට උවටැන් කරන්නේ නම්, පැවිදි උතුමන්ට ගරු සත්කාර කරනවා නම්, ‍'සෙවණ දුන් ගසක අත්තක් හෝ කපන්නට එපා’ යන සංකල්පය මත තමන්ට උපකාරී වන අයට අවශ්‍ය මොහොතේ පෙරළා ප්‍රතිඋපකාරී වනවා නම්, අසරණ අයට පිහිට වනවා නම් හැම විටෙකම ඔබ සමඟ දෙවියන් සිටී.ඊට හේතුව කුමක්ද? පිළිතුර පැහැදිලිය. ඔබගේ ජීවිතය හා බැඳුණු සිදුවීම් සමඟ සැසඳීමෙන් ම ඊට පිළිතුරු සොයා ගත හැකිය. සිල්වත් භික්ෂූන් වහන්සේ නමක ගේ චරිතය උදාහරණයකට ගන්න. විශේෂයෙන් ධර්ම දේශනා කරන ස්වාමීන් වහන්සේ නමක් දිනකට මොන තරම් දේව සමූහයකට පින් අනුමෝදන් කරනවාද? උන්වහන්සේ අනිවාර්යයෙන්ම දේව කැළක් සමඟ ධර්මාසනයෙන් ධර්මාසනයට වැඩම කරති. දෙවියන් ඇසුරේ සිටිති. ඒ දෙවියන් උන්වහන්සේට රැකවරණය සලසනවා යන්න බොහෝ අවස්ථාවල දී ගම්‍ය වේ.එවන් භික්ෂුවක ලෙස ‍මම ද ඒ අත්දැකීම විඳ ඇත්තෙමි. මා මෙම ධර්ම දේශනා වැඩ පිළිවෙළ ආරම්භ කොට ප්‍රසිද්ධ භික්ෂූන් වහන්සේ නමක ලෙස අවුරුදු තිහක් ඉක්මවා ඇත. මේ සා කාලයක් පුරා ධර්ම දේශනා සඳහා රට වටා මොනතරම් දුරක වැඩම කළත් අතරමඟ කවර හේතුවක් නිසා ‍හෝ හිරිහැරයක් බාධාවක් වූයේ නැත. රථ වාහන තදබදයක් ඇතැයි සිතන මොහොතකම මට ඒ මාවත සකස් වී තිබේ. අප වෙත වූ ධර්ම බලයත් සමඟ දෙවියන් අපට උදවු කරනවාය යන්න එයින් ඉතා පැහැදිලිය.මේ කතරගම දෙවියන් සිටීය යන්න හුවා දැක්වීමට කරන උත්සාහයක් නොවේ. එහෙත් එක්තරා වකවානුවක මම තිස්සමහාරාමයේ වූ උපකාරක පන්තියක බෞද්ධ සංස්කෘතිය විෂයය ඉගැන්වූයෙමි. සෙනසුරාදා පන්තියට කොළඹ සිට මා එහි යන්නේ සිකුරාදා රාත්‍රියේ දිනමිණ බස් රථයෙනි. එය පිටත්වූයේ රාත්‍රී නමයටය. කතරගමදී මා බස් රථයෙන් බසින්නේ පාන්දර තුන හමාරට හතර හමාරට පමණය. අවුරුදු දෙකකට වැඩි කාලයක් සෑම සතියකම මෙසේ මම එම පන්තියට සහභාගි වූයෙමි. ඒ හැම දිනෙකම මම කතරගම දේවාල බිමට ද යමි. ඒ හැම ගමනකදීම මට කවුරුන් හෝ (නොහඳුනන) කෙනෙකු හමුවීම සුවිශේෂත්වයක් විය. ඒ කෙනා එක්කෝ තරුණ දරුවෙකි. එසේත් නැතිනම් වියපත් උපාසිකාවකි. එක්කෝ දිග රැවුලක් ඇති වැඩිහිටියෙකි.“ස්වාමීන් වහන්ස! ඔබ වහන්සේට කොහොමද? ගමන් විඩාව ඇති නේද? ටිකක් සැතපුණොත් හොඳයි නේද? අපි ඔබ වහන්සේට සුදුසු තැනක් පිළියෙල කර දෙන්නම්.” යයි ඔවුහු මට ආරාධනා කරති.මෙවන් සිදුවීමක් වූ එක් දිනක් ඉතා හොඳින් මා මතකයේ ඇත. එවැනි දිනෙක මම එක් නිවෙසකට වැඩම කළෙමි. සැතපීම සඳහා එහි සුපසන් කාමරයක් පිළියෙල වුණි. මා උදෑසන පිබිදෙන විට ඒ මහලු මව හීල් දානය ද සකසා තිබුණි. ඇය පැවසුවේ තමන් උපන්ගම කතරගම ප්‍ර‍ෙද්ශයේ නොවන බවත්, දෙමටගොඩ ප්‍රදේශයේ බවත්ය.මා ඒ නිවෙසින් පිට වූයේ එහි පිහිටීම හා පරිසරය, පාර ‍ෙතාට පිළිබඳ සිතේ පැහැදිලිව සටහන් කරගනිමිනි. ඒ නැවතත් දිනෙක එහි පැමිණීමේ බලාපොරොත්තුවෙනි. එහෙත් මාහට අද වනතුරු ඒ නිවෙස සොයාගැනීමට නොහැකි වුණි.එහෙත් කතරගම පුදබිමට ගිය සෑම දිනෙකම මට කවුරු හෝ කෙනෙක් ඒ උපකාරය කළේය. මේ පිළිබඳව මම විස්මිත නොවූයෙමි.යම් භූමියක මිනිස් ගඟක්, ගඟකින් නා පිරිසිදුව, එකම චින්තනයක සිට, යම් ප්‍රාර්ථනාවක් කරන භූමියක ඕනෑම මනුෂ්‍යයකු පිරිසිදු නම්, සිල්වත් නම් ඔහුගේ හෝ ඇය ‍ගේ ප්‍රාර්ථනා ඉටුවනු නියතය. එවැනි බිමෙක කිසිවිටෙක ඒ තැනැත්තා තනි නොවේ. අසරණ නොවේ.ඔබ ජීවිතයේ එක් අවස්ථාවක හෝ කතරගම පුදබිමට යන්නට ඇත. එය පිහිටියේ ඉතා සුළු භූමි ප්‍රමාණයක බව ද දකින්නට ඇත. මංමාවත් ගණනකින් එහි පැමිණෙන මහා ජන ගඟ මොනතරම් අධික වුවද ඒ බිම ඉඩකඩ ඇහිරුණ දිනයක්, බැතිමතුන් එකිනෙකා ගැටුණු ස්වභාවයක් ඔබ, දැක අසා නොතිබෙනවාට සැක නැත. පුංචි දරුවෙක් මවක ගේ දෑතින් ගිලිහී ගිය ද කවර හෝ ක්‍රමයකින් දරුවා නැවත මව සොයා පැමිණේ.ශ්‍රීපාද පද්මය පිහිටියේ ද සුළු ඉඩ ප්‍රමාණයකය. වන්දනා සමයේ වන්දනා නඩ ලෙසින් ලක්ෂ ගණනින් බැතිමතුන් එහි රොක්වුවද කිසිදිනෙක ඉඩකඩ මඳ වූ බවක් අප අසා නැත. ඒ සා ජනකායක් එවන් පින් බිමක ආරක්ෂා වන සැටි ‍මොහොතකට සිතන්න. වන්දනාමාන නිවැරැදිව කර ගන්නට මොන තරම් පිහිටක් එහි තිබෙනවාද? සුමන සමන් දෙවියන් මේ පරිසරයේ වැඩ සිටින බව අපට පෙනෙන්නේ හැ‍ඟෙන්නේ, දැනෙන්නේ මේ ජන බලය තුළ නොවේද? එහෙත් මේ පිහිට ලබන්නට නම් අප වෙත ශ්‍රද්ධාව තිබිය යුතුමය. ශ්‍රද්ධාව නොමැති පුද්ගලයාට එවන් රැකවරණයක් බලාපොරොත්තු විය නොහැකිය.සිරිපා කාරුණාවේ දී “කට වරද්දා ගන්න එපා” යන ‍කියමන ඔබ අසා ඇත. මේ කට වරද්දා නොගැනීම නම් නොමනා දේ කීමෙන් හා කිරීමෙන් වැළකීමය. ඒ ගමනට හෝ මස් මාංශයෙන් වැළකී සිටිය නොහැකිනම්, මත්වතුර භාවිතයෙන් තොර විය නොහැකි නම්, ඒ පුද්ගලයා තමන් සමඟ යන නඩයටම කරදරකාරීය. ඒ අයට ද විපත් ළඟා කරවන්නේය. රිය අනතුරු සිදුවී එවන් වන්දනා නඩ ආපසු හැරී ආ අවස්ථා පිළිබඳව ඔබ කොතෙකුත් අසා තිබෙනවා ඇත.කෙසේ වුවද සම්‍යක් දෘෂ්ටික දේව බලවේගවල ආශිර්වාදය ලැබීම යනු ඉතා සරල දෙයකි. මාගේ කල්‍යාණ මිතුරකු වූ, මෑතක අභාවප්‍රාප්ත වූ මනෝ වෛද්‍ය හරිශ්චන්ද්‍ර මහතා ගේ රුව විද්‍යුත් මාධ්‍ය ඔස්සේ කොතෙකුත් ඔබ ඇස ගැටෙන්නට ඇත. ඔහු සහභාගී වූ වැඩසටහන් නරඹන්නට ඇත. දිනක් මාතර කොළඹ පරණ පාරේ ගමන් කරමින් සිටිය දී අලුයම එකහමාරට දෙකට පමණ ඔහු ගමන්ගත් රිය ඇණහිටියේය. කොතෙක් උත්සාහ කළ ද පලක් වූයේ නැත. එක්වරම ඈතින් රුවක් මතු වන සැටි වෛද්‍යවරයාට පෙනුණි. කෙමෙන් කෙමෙන් රිය වෙත ළං වූ ඒ රුව “ඔබතුමා කරදරයක වැටිලා නේද? මම උදවු කරන්නම්” යැයි පවසා වාහනය පරීක්ෂා කළේය. කිසිදු ආයුධයක් අත නොතිබුණත් තත්පර කිහිපයකින් වාහනය පණගන්වා දුන් ඒ මිනිසා කිසිදු ගාස්තුවක් නොගෙනම ඉවත්ව ගියේය.වෛද්‍යවරයාට මෙය ඇදහිය නොහැකි වී තිබුණේ එවන් රැයක පාළු මඟක පයින් ගමන්ගන්නා තනි මිනිසකු දැකීම කිසිසේත්ම අපේක්ෂා කළ නොහැකි නිසාත්, ඒ මිනිස් රුව අඩි කිහිපයක් ඉදිරියට ගොස් නොපෙනී යාම නිසාත්ය. ගුණවත්, පින්වන්ත මිනිසුන් සමඟ අනිවාර්යයෙන්ම දෙවියන් සිටිනවා යන්නට මෙය හොඳම නිදසුනකි. දෙවියන් ඔබට උදවු කරන්නේ, ආරක්ෂාව සලසන්නේ සෑම මොහොතකම ජීවිතයට කීර්තිය, ප්‍රශංසාව, ලාබය හා සමඟය. ඒ නිසා දෙවියන් ඉන්නා බව අමතක නොකළ යුතුය. අවශ්‍ය වන්නේ දෙවියන්ගේ ආශිර්වාදය, රැකවරණය ලැබිය හැකි තැනට ජීවන ප්‍රතිපත්ති සකසා ගැනීමය.ලබන සතියේසිඟමන් යදින්නේ දෙවි පිහිට නැති නිසාද?රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=as1404271</link>
    <topic>මේ එළැඹ ඇත්තේ අපේ රටේ පයිනස් වගාවේ අවසන් කාලයයි</topic>
    <author>ඉනෝකා සමරවික්‍රම</author>
    <content>මේ එළැඹ ඇත්තේ අපේ රටේ පයිනස් වගාවේ අවසන් කාලයයි“පයිනස් කිරි කැපීම ඔබට නුහුරු නුපුරුදු වන්නට ඇත. එහෙත් වලපනේ, රිකිල්ලගස්කඩ, වැගම උඩගල උඩ ප්‍රදේශවල විල්පස්වල හා අස්පන්තිය පයිනස් වතුයායන් ආශ්‍රිත ප්‍රදේශයන්හි දුෂ්කර මඟ ගෙවා යන විට උස් කඳු මුදුන්වල පහත් බිම්වල කූඩැල්ලන්කමින් දැඩි සීතල උහුලා ගනිමින් විටෙක වැස්සට තෙමෙමින් පයිනස් ගස් සමඟ පොරබදන ගැහැනුන් පිරිමින් ඔබට දැක බලා ගත හැක. තම දරු පවුල් රැක ගැනීමට ද‍ෑතේ කරගැට එනතුරු, පයිනස් කිරි කපන අයුරුත් කිලෝ තිහ තිස්පහ බර පයිනස් කිරි බාල්දි ඔසවාගෙන එන අසීරුවත් ඔබට දැක ගැනීමට පුළුවන.පිටින් සිට බලන තරම් මේ දසුන් සුන්දර ද නැද්ද යන්න ඔබටම එවිට වැ‍ටහේවී, අවට පරිසරය සුන්දරය. උසට උසේ වැඩුණු ඉමක් කොනක් නොපෙනෙන නිහඬ පයිනස් යාය අමුතුම අමුතු සොඳුරු බවක් ගෙන එයි. අපි මොහොතකට ගමන නතර කෙරුවෙමු. ඒ පරිසරයේ අපූරු බව විඳීමට ය. තරුණ කාන්තාවක පිහියක් ද රැගෙන පයිනස් ගසක කඳක් සමඟ පොර බදන්නීය. අපි ඇයට ළංවීමු.“මොකද කරන්නේ?”නන්නාඳුනන අප දෙස ඇය බැලුවේ චකිතයෙනි.“කිරි කපනවා” මොහොතකට පසු ඇය කීවාය.“කිරි කපනවා” අපි ද එය ම ඇසුවෙමු.“අපි පයිනස් කිරි කපනවා.” ඇය සන්සුන්ව කීවා ය.රබර් ගසෙන් කිරි කපන බව අසා දැක තිබුණ ද පයිනස් ගසෙන් කිරිකපන බව මීට පෙර අපි අසා නොතිබුණෙමු. ඇරත් පයිනස් ගස යනු පස නිසරු කරන කිසිදු වටිනාකමක් නොමැති ගස් විශේෂයක් බව අප අසා තිබූ නිසා මේ පිළිබඳව වැඩි තොරතුරු දැනගැනීමේ කුහුලක් අප කා තුළත් ඇති විය.කන් පසාරු කරගෙන යන සීතල උහුලා ගැනීමට අපහසුය. ඒ ෆයිනස් කැලෑව මැද්දේදි එම පරිසරයට උරුම සීතල කටුක බව වඩ වඩාත් අත්වින්දෙමු. ඒ හිමිදිරියයි. ඉර පායා ගස් අතරින් හිරු එළිය වැටී තිබුණ ද මීදුමෙන් වැසුණු පරිසරය අඳුරුය. මේ පරිසරය අපට නුහුරු වුවද ඇඟ හිරිගඩු පිපෙන සීතල පවා නොතකමින් කැලෑ පාරවල් ඔස්සේ අම්බලම ළඟට පයිනස් කිරි සහිත ප්ලාස්ටික් බැරල්, බාල්දි හිස මත තබාගෙන එන කාන්තාවන්, පිරිමින් දෙස බලා සිටියෙමු.“මේ පයිනස් කෑල්ලට කියන්නේ අස්පන්තිය කියලා. දවස් හතරක් තිස්සේ එකතු කරපු කිරි තමයි මේ තියෙන්නේ. එක දවසට ගස් දෙසිය පනහක කිරි කපනවා. උදේ හත විතර වෙනකොට අපි වැඩ පටන් ගන්නවා. දවල් දෙකහමාර විතර වෙනකොට කිරි කපලා ඉවරයි. හවස්වරුවේ ගොවිතැන් බතක් කර ගන්නවා.”රිකිල්ලගස්කඩ වෑගමපාරේ අස්පන්තිය පයිනස් කොටසේදි අපට හමුවූ පොඩිමහත්තයා පැවැසුවේය. වෑගම අවට ගම්මානවල වෙසෙන පවුල් කිහිපයක් ම ජීවත් වන්නේ පයිනස් කිරි කැපීමෙනි. ඇතැමෙකුට මෙය අමතර ආදායම් මාර්ගයකි. උදෑසනම පයිනස් වත්තට පැමිණෙන ඔවුහු පයිනස් කිරි කපන්නෝය. අව්ව වැස්ස දැඩි සීතල මීදුම නිසා ඔවුන්ට ප්‍රශ්නයක් නැත. ඔවුහු මුවහත් පිහියකින් ගස් කපති. ගසේ පහළම හරියෙන් කිරි කැපීම පටන්ගන්නා අතර අත පොව්වන්නට තරම් උස නැති වූ විට ගස් අතහරින්නේය. පොල්කටු වලට එකතු වන කිරි කට කැපූ ප්ලාස්ටික් බූලිවලට එකතු කරන අතර ඔවුහු ඒවා දින කිහිපයකට සැරයක් අම්බලමට රැගෙන එති. අම්බලම ළඟ ඇති කිරි බාරගන්නා කාමරයේදි පයිනස් කිරි බාල්දි කිරි මැන බලනු ලැබේ. ඒවා පොතක සටහන් වේ. ඉන්පසුව කිරිගෙන එනු ලබන්නා විසින් ම එම කිරි විශාල බැරල්වලට හලනු ලැබේ. බැරල් පිරුණ විට ඒවා සීල් තබා පිටරට යැවීම සිදු කරයි.රිකිල්ලගස්කඩ, වලපනේ, වෑගම ආදි ප්‍රදේශවල පයිනස් කිරි කර්මාන්තය කරගනෙ යන පෞද්ගලික ආයතන කිහිපයකි. ඒ අතරින් අස්පන්තිය හා විල්පස්ස පයිනස් වගා අයත් වන්නේ පයිනියර් ලංකා පයින් පෞද්ගලික සමාගමටය.“අපේ රටේ පයිනස් කිරිවලට වැඩිම ඉල්ලුමක් තියෙන්නේ ඉන්දියාවෙන්. මේ එකතුවෙන බැරල් මේ විදිහටම තමයි ඉන්දියාවට යවන්නේ. එක්දහස් නවසිය අසූ ගණන්වලදි තමයි අපේ රටේ පයිනස් වගා කරන්න පටන් අරගෙන තියෙන්නේ. අපි මේ ඉන්න හරියට අමතරව බළන්ගොඩ බෙලිහුල්ඔය, රක්වාන පැතිවලත් දෙනියාය පැතිවලත් පයිනස් වැටෙනවා. සාමාන්‍යයෙන් අවුරුදු විස්සක් වුණාට පස්සේ තමයි පයිනස් ගහකින් කිරි කපන්න පුළුවන් වෙන්නේ. එක ගහකින් අවුරුදු පහළොවක් විතර කිරි කපන්න පුළුවන්. ඉන්දියාවට යවන මේ පයිනස් කිරි ටර්පන්ටයින්, සුවඳ විලවුන්, සබන් හඳුන්කූරු, කපුරු මෙන්තෝල්වර්ග ආදිය සෑදීමට භාවිත කරනවාලු.” පයිනස් පිළිබඳව අප නොදන්නා තොරතුරු කීවේ සමාගමේ න‍ියෝජ්‍ය කළමනාකරු සුදේශ් වීරසිංහය.දැඩි සීතල නිසා පයිනස් ගස් ක‍ඳේ කැපුමෙන් පොල්කට්ටට වැටෙන කිරි සුළු මොහොතක් යන විට මිදෙන්නට පටන් ගනී. එහෙත් එය හිරු එළියට හසුවීමත් සමඟ යළිත් දියර බවට පත්වේ.රම්‍යලතා හා ඇගේ සැමියා ද දිවි ගෙවන්නේ පයිනස් කිරි කැපීමෙනි.“අපි මේ රස්සාවට අමතරව ගොවිතැනුත් කරනවා. ඒත් මෙදාපාර අපේ ගෝවා වගාවලට ඉල්ලුමක් තිබුණේ නැහැ. ඒවා කොටුවෙම කුණුවෙලා යන්න ඇරියා. අපේ ගම මඩුමාන. මගෙ දරුවෝ තාම ඉස්කෝලේ යනවා. වැස්ස දවස්වලටත් අපි කිරි කපන්න එනවා. අපි මේ ගේන බැරල් එකක කිලෝ 30 ක් විතර තියෙනවා. කිලෝ එකට අපිට රුපියල් විසිහතක් ගෙවනවා.”රම්‍යලතා අප සමඟ තොරතුරු පවසන අත‍‍රේ ම තමන් ගෙන ආ බාල්දිවල ඇති පයිනස් කිරි උසබැරල්වලට පුරවන්නීය. එය නිමා වූ සැණින් ඔවුන් ඊළඟට යන්නේ නැවත කිරි කැපීමටය. පයිනස් ගස්වල කිරි කපනවාට අමතරව කිරිකැපීමට පෙර ගසේ පොත්ත ඉවත් කිරීමට ද මාසික පැමිණීම වෙනුවෙන් ද පයිනස් වතුවල සේවය කරන්නන්ට මුදල් ගෙවනු ලැබේ.එක් අයකුට A, B, C, D යනුවෙන් කොටස් හතරක් අයත්ය. මේ එක් කොටසක ගස් දෙසිය පනහක් තුන්සීයක් පමණ වෙයි.ප්‍රධාන පාරෙන් මෑත් වී අපි රම්‍යලතා චන්ද්‍රාවතී, පොඩිමහත්තයා ඇතුළු තවත් අය කිරිකපන දෙසට ගියෙමු. ඇතැම් තැන්වල ගස්පිච්චි කළු ගැන්වී ඇත්තේය. ඇතැම් තැනෙක පොළොව මතුපිට ද පිච්චී ඇත්තේ ය.“මිනිස්සු ළඟ මතයක් තියෙනවා පයිනස් නිසා පොළවේ දිය උල්පත් සි‍ඳෙනවා කියලා. අනිත් එක යටි වගාවන් හැදෙන්නේ නැහැ කියලා. මේ ගස් පිච්චිලා තියෙන්නේ සමහර වෙලාවට මේ පැතිවල ඇවිත් විනෝදවන අය බොන සිගරට් කොට එහෙම වීසි කරන නිසයි. එතකොට ඇවිලෙනවා. එහෙමත් නැත්නම් සමහරු ගිනි තියනවා. ගහක් පිච්චුනාට පස්සේ ඒකෙන් වැඩක් නැහැ. මේ වගාව දැන් ලංකාවෙන් අයින් කරලා තියෙන්නේ. ගස් උස වැඩි වුණාම කිරි කපන්නේ නැහැ. ඊට පස්සේ ඒ ගස් කපනවා. සමහරු මේ පයිනස් ගෙඩි, කොළ වලින් මල් ආදිය හදනවා. තවත් අය මේවා එකතු කරලා විසිතුරු නිර්මාණ කරනවා.”විල්පස්වල වතුයාය දක්වා යන ගමන අතරතුරදි සුදේශ් සමරවීර අප සමඟ පැවැසුවේය. වෑගම අස්පන්තිය හා විල්පස්වල වතුයායට යන ගමන බෙහෙවින් දුෂ්කරය. රිකිල්ලගස්කඩ සිට විල්පස්වලට යන මාර්ගය කැඩී බිඳීගිය කඳුකර මාවතකි. හිමිදිරියේ සීතල මීදුම ඉවත ලමින් පාදවලට මේස් ද සීතලෙන් බේරීමට ද කබාද හැඳගෙන ඔවුහු කිරි කපති. කඳුමුදුනට යන්නට යන්නට සීතල ඔරොත්තු නොදෙන තරම්ය. පයිනස් ගෙඩි දෙක තුනක් දමා ළිප අවුළුවා පුංචි මුවිටියේ වතුර උණුකර තේ හදා අල්ලට සීනි අහුරක් ද දී බණ්ඩාර මැණිකේ අම්මා සීතලට පුංචි පිළිමයක් යෙදුවාය.“මහා වැස්ස වහින දවසට නම් එන්නේ නැහැ. ඒත් මේ වගේ පොදවැස්ස තියෙද්දී නම් කිරි කපනවා. මේ ඉන්නේ මගෙ මහත්තයා. අපි දෙන්නා හැමදාම තේ එකක් එහෙම හදාගෙන බීලා පුංචි විවේකයක් අරගෙන කිරි කපනවා. මෙතැන ඉඳලා රිකිල්ලගස්කඩට හැතැප්ම හතක් විතර දුරයි. මේ හරියට කියන්නේ උඩගල උඩ කියලා. මේ කෑල්ලේ තව අය වැඩ කරනවා. හරියට වැඩකළොත් මාසෙට රුපියල් විසිදාහක් පහළොස් දාහක් විතර උපයා ගන්නට පුළුවන්...”බණ්ඩාර මැණිකේ එසේ පැවැසුවේ සිය සැමියා වූ ගුණරත්නට කහට කෝප්පයක් දෙන අතරේය.හමායන සීතල සුළඟ සමඟ මුසු වී වැහි පොදක් ද ඇද හැළෙන්නේය. අපට එය නුහුරුය. ඒ සීතල දරා ගැනීමට අමාරු වුවද ඔවුහු නම් ඒ ගැන එතරම් තැකීමක් නොකරති. ‘පයිනස් කිරි කැපීම’ අපට නුහුරු ය. එහෙත් එය රිකිල්ලගස්කඩ, වෑගගම උඩගල උඩ, පමණක් නොව ඉන් බැහැර පයිනස් වගාවන් ඇති ප්‍රදේශවල අයට නම් අලුත් දෙයක් නොවේ. බලා සිටින අපට එය හරි අපූරු දෙයක් වුවද කිරිපිහියත්, පයිනස් ගසත්, පයිනස් කිරි පිර වූ බාල්දි සමඟ පොරබදන ඔවුන්ට නම් ඒ කිසිවක් හරි අපූරු හෝ සුන්දර නැත. ඔවුන්ට සුන්දර මාසේ අන්තිමට අතට ලැබෙන මුදල පමණි. ඒ මුදල ලබා ගැනීමට ද ඔවුන් කොතරම් වෙහෙස මහන්සි විය යුතු ද යන්න මෙය කියවූ පමණින් ඔබට නොවැටහෙනු ඇත. එය දෑසින් ම දැකිය යුතුය. අත්විඳිය යුතුය.ඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=as1404272</link>
    <topic>ඉන්දීය මැතිවරණ තරග බිමට ක්‍රිකට් තරු</topic>
    <author>සේමාලි කැල්ලපත</author>
    <content>ඉන්දීය මැතිවරණ තරග බිමට ක්‍රිකට් තරුටොන්ක් සවායි මඩ්හොපූර් නම් වන ඉන්දියානු ගම්මානය ඔබ අප කවරකු හෝ ඉන්දියානු සිතියමකින් සොයා ගැනීමට උත්සාහ දරන්නේ නම් එය අසීරු කරුණකි. එයට හේතුව එය එතරම්ම ප්‍රසිද්ධ ගම්මානයක් නොවීමය. එහෙත් ඉන්දියානු ව්‍යාඝ්‍රයන් පිළිබඳ උනන්දු වන්නන් රාජස්ථානයේ ව්‍යාඝ්‍රයන් නැරැඹීමට යා යුතු රන්තම්බෝරි ජාතික උද්‍යානයට ආසන්නම දුම්රිය ස්ථානය පිහිටියේ සවායි මඩ්හොපූර්හිය.මෙතෙක් ටොන්ක් ගම්මානය පිළිබඳ කතා නොකළ උදවිය දැන් ඒ පිළිබඳ කතාබහ කරති. එසේම ඒ ගැන මාධ්‍ය වාර්තා ද පළකෙරේ. එයට ද හේතුවක් වෙයි. ඒ දේශපාලන පිටියට බට තරු නිසාය. ඉන්දියානු මැතිවරණය අදියරෙන් අදියර උණුසුම් වෙද්දී මැතිවරණ බිමට පිවිසි ක්‍රීඩා තරුවක් නිසා උන්හිටිගමන් ටොන්ක් ප්‍රදේශය මෙසේ මාධ්‍ය කතාබහට ලක්ව ඇත්තේය.මෙවර ඉන්දීය මැතිවරණ තරග බිමට සිනමා තරු මෙන්ම ක්‍රිකට් ක්‍රීඩා තරු තුනක් ද පිවිස සිටිති. ඉන් ටොන්ක් මැතිවරණ කොට්ඨාසයේ තරග බිමට පිවිස සිටිනුයේ ඉන්දියානු හිටපු ක්‍රිකට් නායක මොහොමඩ් අසාරුදීන්ය. මුස්ලිම් ජනතාව බහුතරයක් වෙසෙන මේ ඡන්ද කොට්ඨාසයෙන් ඉන්දියානු කොංග්‍රසය වෙනුවෙන් මැතිවරණ තරග බිමට පිවිසි අසාරුදීන් සහ ඔහුගේ බිරිය සංගීතා බිජ්ලාන ගේ කලදවස මේ දිනවල වැඩිපුර ගෙවෙනුයේ ටොන්ක් ප්‍රදේශයේය.අන්ද්‍රා ප්‍රදේශයේ හයිද්‍රාබාද් හි උපත ලද අසාරුදීන් රාජස්ථානයේ ටොන්ක් සවායි මැතිවරණ කොට්ඨාසයේ ඇවිදිමින් ග්‍රාම සභා සහ පංචායන් සභාවල ප්‍රාදේශීය නායකයන් මුණගැසෙමින් කල්ගත කරයි. 2009 වසරේ දී ඉන්දීය මැතිවරණ නිරීක්ෂකයන් විමතියට පත් කරමින් මෝරදාබාද් අසුනින් විශිෂ්ට ජයග්‍රහණයක් ලබමින් ලෝක් සබාවට පත් වූ අසාරුදීන් කොංග්‍රසය මඟින් මෙවර ටොන්ක් කොට්ඨාසයට එවනු ලැබ ඇත්තේ එහි පණ ගසමින් නැඟී එන බී.ජේ.පී. බලය දුර්වල කර හැරීම සඳහාය.එසේ වුවද ප්‍රාදේශීය මට්ටමේ කොංග්‍රස් නායකයෝ එම පළාතෙන් පිටස්තර කෙනකු වූ අසාරුදීන්ට නාමයෝජනා දීම ගැන විරෝධය පළ කරති. එහෙයින් ඔවුහු මේ දිනවල එම කොංග්‍රස් තීරණයට එරෙහිව විරෝධතා පවත්වති. ඔවුන්ගේ ඉල්ලීම වන්නේ ඔවුන්ගේ ප්‍රාදේශීය නායකයෙකුට එම අවස්ථාව ලබාදෙන ලෙසය.“එවැනි වැදගැම්මකට නැති කතා මා විශ්වාස කරන්නේ නෑ. මං ඉන්දියානුවෙක් මිස පිටස්තරයෙක් නොවෙයි. ඉන්දියාවේ කොතැනක වුව වැඩ කිරීමට කාටවත් බාධාවක් නැහැ” යනුවෙන් ඒ විරෝධතාවලට පිළිතුරු ලෙසින් අසාරුදීන් පවසයි. අසාරුදීන්ගේ දළ වත්කම ඉන්දියානු රුපියල් මිලියන 545කට අධික යැයි පැවසේ. ඔහුට අවශ්‍ය වූයේ ටොන්ක් ඡන්ද කොට්ඨාසයෙන් නොව බටහිර බෙංගාලයෙන් තරග බිමට පිවිසීමටය. කෙසේ වුවද ටොන්ක් හි සංවර්ධන කටයුතු පිළිබඳව අසාරුදීන් එහි ජනතාවට බලාපොරොත්තු දෙමින් සිය ඡන්ද ‍ව්‍යාපාරය මෙහෙයවයි.‍මෙ අතරතුර ඔහුට ජම්බු හා කාශ්මීර ක්‍රිකට් කණ්ඩායමේ පුහුණුකරු තනතුර බාරගන්නා ලෙසට ආරාධනාවක් ද ලැබී ඇත්තේය. එහෙත්, ඔහු මේ දක්වා එයට පිළිතුරක් ලබා දී නොමැති බව ද වාර්තා වේ. අසාරුදීන් එරට කෙතරම් ජනප්‍රිය චරිතයක් ද යත් සුප්‍රකට සිනමාකරු එක්තාර් කපූර් මේ ක්‍රිකට් නායකයාගේ ජීවිතය අළලා චිත්‍රපටයක් හැදීමට ද සූදානම් වෙයි.ඉන්දීය මැතිවරණ තරග බිමට පිවිසි අනෙක් ක්‍රිකට් ක්‍රීඩකයා වන්නේ කිර්ට් අසාඩ්ය. 1983 වසරේ ඉන්දියාව ලෝක කුසලාන දිනූ ක්‍රිකට් කණ්ඩායමේ ක්‍රීඩකයකු වූ අසාඩ් ටෙස්ට් තරග 7ක් සහ ඕ.සී.අයි.සී. තරග රැසක් ක්‍රීඩා කළ ක්‍රීඩකයෙකි.භාරතීය ජනතා පක්ෂය නියෝජනය කරමින් දර්බන්ගා මැතිවරණ කොට්ඨාසයෙන් තරග කරන ඔහු දෙවරක්ම ලෝක් සභාවට තේරී පත්විය. හෙතෙම බිහාරයේ හිටපු මහ ඇමැති බග්වාට් අසාඩ්ගේ පුත්‍රයාය. සිවුවැනි වරටත් දර්බන්ගා වෙනුවෙන් තරග කරන ඔහු බිහාර් ප්‍රාන්තයේ බී.ජේ.පී.ය නියෝජනය කරන දැවැන්ත චරිතයක් ලෙස සැලකේ.බිහාර් ප්‍රාන්තයේ දැවෙන ප්‍රශ්න ලෙස සැලකෙන ජල හා විදුලිය හිඟයට පිළියම් යෙදීම මාතෘකා කරමින් අසාඩ් සිය ඡන්ද සටන මෙහෙයවයි.ඉන්දියානු ක්‍රිකට් ක්‍රීඩකයන් අතරින් අමතක කර දැමූ වීරයකු ලෙස සැලකෙනුයේ ක්‍රිකට් ක්‍රීඩක මොහොමඩ් කයිෆ්ය. ඉන්දියානු ජාතික ක්‍රිකට් කණ්ඩායම බිහිවෙන යුගයේ සිටි ක්‍රීඩකයකු වන කයිෆ් අලහබාද්හි උපත ලැබූවෙකි.ඉතාමත් දක්ෂ පිතිකරුවකු ලෙ සැලකෙන කයිෆ් 2000 වසරේ දී 19න් පහළ ඉන්දියානු ක්‍රිකට් කණ්ඩායම ලෝක කුසලාන ජයග්‍රහණය කරා මෙහෙයවූ නායකයාය.කයිෆ් තරග වදිනු‍යේ ඉන්දිය‍ාවේ ප්‍රථම අගමැති ශ්‍රී ජවහර් ලාල් නේරු ලෝක් සභාවට ගෙන ආ උත්තර ප්‍රදේශ් හි පුල්පූර් ඡන්ද කොට්ඨාසයෙනි. ඉන්දීය කොංග්‍රසයෙන් තරග වදින කයිෆ්ගේ සහායට බොලිවුඩ් නළු නිළියෝ ද එක්ව සිටිති.“ප්‍රාන්තයේ උගත් තරුණයන් රැසක් විරැකියාවෙන් පෙළෙනවා. ගොවි ජනතාව ගෙවන්නේ දුෂ්කර ජීවිතයක්. මේ සියල්ලට පිළියම් යොදමින් පළාතේ පාසල් ඇතිකරමින් අධ්‍යාපනය නැංවීමට කටයුතු ‍ෙයාදනවා” යැයි කයිෆ් සිය ඡන්ද දායකයන්ට පොරොන්දු දෙමින් පවසයි.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=as1404273</link>
    <topic>ලොව අප ‍නොදන්නා සුනඛ වර්ග</topic>
    <author>රෝහණ ආර්යරත්න</author>
    <content>ලොව අප ‍නොදන්නා සුනඛ වර්ගමානවයාගේ හිතවත්ම මිතුරා සුනඛයා බැව් ඈත අතීතයේ පටන් පැවත එන සත්‍යයකි. එහෙත් සුනඛ වර්ග අති විශාල ප්‍රමාණයක් ලෝ පුරා ‍වෙසෙතැයි යන්න බොහෝ දෙනා නොදන්නා කරුණකි. ජර්මන් ෂෙපඩ්, ලැබ්‍රඩෝ, බුල්ඩොග්, කොකර්ස්පැනියල්, රිජ්බැක්, පොමනේරියන් ආද සුනඛ වර්ග රැසක් ගැන දැන සිටින නමුත් ලෝපුරා ප්‍රසිද්ධියක් නොමැති සුනඛ වර්ග 340ක් පමණ සිටිතැයි වාර්තා වේ.එස්ටෙලා මවුන්ටන් සුනඛයාවෘකයින් ගෙන් බැටළුවන් ආරක්ෂා කර ගැනීමට යොදාගන්නා පෘතුගාලයේ උපත ලද සුනඛ වර්ගයකි. ඉතාම ප්‍රියජනක පෙනුමක් ඇතත් නොසෙල්වී සිට ගෙරවීමෙන් කෙනෙකු තුළ භීතියක් ඇතිවේ.ලැන්කැෂියර් හීලර්හරකුන් ගාල් කිරීමේ යොදාගනු ලබන මෙම සුනඛ වර්ගය එංගලන්තයෙන් බිහිවූ අතර ඔවුන් ඩොබර්මන් හා ‍කෝර්නි යන සුනඛ දෙවර්ගයේ මිශ්‍රණයකි. නිතර ලෙඩ රෝගවලට ගොදුරුවේ.හොවාට්හොවාට් යනු වතු ආරක්ෂා කරන සුනඛයා යන්නයි. මධ්‍යතන යුගයේ බිහිවූ බවට එම යු‍ගයේ පැවති චිත්‍ර වලින් පෙන්නුම් කරන අතර හොවාට් සුනඛයා බ්ලැක් ෆොරස්ට් ප්‍රදේශයේ උපත ලැබූ බැව් වාර්තා වේ.කායිකෙන්ජපානයේ උපත ලැබූ මෙම සුනඛ විශේෂය දැකගත හැකි වන්නේ ඉතාම කලාතුරකිනි. ජපානයේ මෙම සුනඛයාට උපහාර දැක්වීම සඳහා පිළිරුවක් පවා ඉදිකොට ඇති අතර ජපානයෙන් බිහිවූ ඉතාම පෞරාණික එසේම පිරිසුදු සම්බවයක් ඇති සුනඛයා ලෙස කායිකෙන් සලකයි.මුඩිබොහෝ කලාතුරකින් දැකිය හැකි සුනඛ වර්ගයක් වන මොවුන් හංගේරියාවේ සතුන් ගාල් කිරීම සඳහා යොදා ගනු ලැබූ බව කියති.කොකේසියානු ඔවචර්ක (එ‍ෙඬ්ර සුනඛයා)මෙම යෝධ සුනඛයා කොකේසියානු කඳුකර සුනඛ වර්ගවලින් දැනට ඉතිරි වී සිටින එකම සුනඛ වර්ගය යැයි කියනු ලැබේ.ග්‍රෑන්ඩ් බැසට් ග්‍රිෆෝන් වෑන්ඩීස්නාමය දිග වුවත් මෙම සුනඛ වර්ගය පෙනුමෙන් අතිශයින් මිටිය. හවුන්ඩ් ගනයට අයත් මෙම සුනඛ වර්ගය ප්‍රංසයෙන් බිහිවූවා යැයි කියනු ලැබේ. ඔවුනට ස්වභාවයෙන්ම පිහිටා ඇති දැඩි ඉව ඇල්ලීමේ හැකියාව නිසා දඩයමට ‍ෙයාදාගනු ලබයි. මේ සුනඛ වර්ගය මිනිසුන් හා බලු රෑනක් සමඟ සිටීමට ප්‍රිය කරයි.පුමිමුලින් සඳහන් වූ මුඩි සුනඛ වර්ගයට නෑකම් කියන පුමි මුඩිට වඩා ටෙරියර් ගනයට ළංවන ජවසම්පන්න සතෙකි. මප්‍රඩල් හා ටෙරියන් සුනඛ වර්ගයේ මිශ්‍රණයක් ලෙස ද සැලකිය හැකිය.රුසියන් ටෝයිඉංග්‍රිසින් අතර ජනප්‍රිය සුනඛයෙකු වන ඉංග්ලිෂ් ටොයි ටෙරියර් සුනඛයාට සමානකම් ඇති රුසියන් ටෝයි ලෝකයේ සිටින කුඩාම සුනඛයින්ගෙන් කෙනෙකි. කොමියුනිස් ධර්මයේ නැඟීමත් සමඟම මෙම සුනඛ විශේෂය විනාශ කර දැමීම කෙරේ යොමුවුණ ඔවුන් හා රදළ පන්තිය අතර පැවති සබඳතාවය නිසා යැයි කියනු ලැබේ.ස්ටැනිෂ් මැස්ටිෆ්මුර බල්ලකු ලෙස යොදාගනු ලබන ස්පැනිෂ් මැස්ටිෆ් නම් වූ මොහු ස්පාඤ්ඤයේ උපත ලැබූ යෝධ සුනඛයෙකි. ඉතාමත්ම ශක්තිමත්ය. ග්‍රීකයන් යුද්ධ කටයුතුවලදී යොදා ගත් සුනඛයින් ගෙන් පැවතෙන්නෙකු ලෙස සැලකේ.වයර්හෙයාර්ඩ් සවිස්ලාදඩයම් බල්ලෙකු ලෙස විස්ලා බොහෝ විට හන්ගේරියානුන් විසින් යොදා ගනු ලැබීය. බොහෝ කලාතුරකින් හමුවන මෙම සුනඛ වර්ගය ජර්මන් වයර් හෙයර්ඩ් පොයිටන් හා හන්ගේරියානු විස්ලා සුනඛ වර්ග දෙක එකතු කොට 1930 දී පමණ මෙම සුනඛ විශේෂය ලබාගනු ලැබීය. මොවුන්ගේ විශේෂ ලක්ෂණයක් ලෙස හැඳින්විය හැක්කේ රතු පැහැති සමයි.ඇපෙන්සෙලර් සෙන්නෙන්හුන්ඩ්සෙල්ලම් බඩුවක් ලෙස ගත හැකි මෙම කුඩා සුනඛ විශේෂ ස්විට්සර්ලන්තයේ ඇතිවූ අතර මෙම සුනඛ වර්ගය රෝම අධිරාජ්‍ය සමයේ සිට පැවතෙන බව ද සොයාගෙන ඇත.අසාවක්අප්‍රිකානු සුනඛ වර්ග ගැන බොහෝ විට වාර්තා ලැබී නැත. එහෙත් කාන්තාර පරිසරයට හැම අතින්ම ගැළපෙන අසාවක් සුනඛයා මාලි, නයිගර්, ඇල්ජීරියා රටවල එ‍ඬේරුන් විසින් මුවන් වැනි සතුන් දඩයම් කිරීමට ‍ෙයාදාගනු ලැබිණ.රෝහණ ආර්යරත්න  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=as1404274</link>
    <topic>ඔයාගේ අම්මා හොයාගෙන‍ අපේ අම්මත් යන්න ගියා</topic>
    <author/>
    <content>ඔයාගේ අම්මා හොයාගෙන‍ අපේ අම්මත් යන්න ගියානාඳුනන තරුණියගේ විමසිලිමත් බැල්මට ලක්වූයෙන් නදීට අපහසුතාවක් දැනිණ. ඇය වහ වහා ඇසිපිය සැළුවේ බාල බොලඳියක මෙනි“මේ අපේ අක්කගෙ දුව..”ගෝතමී උත්තර දුන්නේ කෝසලා නොඇසූ ප්‍රශ්නයටයි.“නිර්මලා නැන්දාගේ ...?”හිස සැළුවා විනා ගෝතමී තවත් කිසිවක් නොපැවසුවාය. සොහොයුරිය සිහිකරමින් ළතැවීමට ඇය කැමැති නොවුයේ නදී සමීපයෙහි පසුවීම නිසාම නොවේ. කෝසලාගේ මව සහ නිර්මලා යෙහෙළියන් වූ බව සිහිපත් වූ බැවිනි.“අපේ අම්මයි ඔයාගෙ අම්මයි හොඳ යාළුවෝ..යි කෝසලා කීවේ සැලෙන හඬිනි. ඇගේ ‍දෙනෙත කඳුළින් පිරිණ. ඒ දුටු නදී පුදුමයට පත්වූවාය.“ඇයි මෙයා මේ තරම් දුකෙන්?Óයි ‍ගෝතමීගෙන් ප්‍රශ්න කරන්නට පවා ඇයට උවමනා විය.“ඔයාගෙ අම්මව හොයාගෙන අපේ අම්මත් යන්න ගියා..”ඉකි බිඳුමක් වැනි ඒ සෝබර ස්වරය නදී තුළ දැවෙන කුතුහලය තුනී කර දමයි.“අපේ අක්කා එක ළමයෙක් දාල ගියා.. ඔයාගෙ අම්ම ළමයි දෙන්නෙක්ම දාල ගියා...යි කී ‍ගෝතමී ද සුසුමක් හෙළුවාය.“අනේÓයි නදී කම්පිත සිතින් කොඳුළාය.“මල්ලියි මායි දෙන්නත් අම්මත් එක්කම මැරිල ගියා නං කොච්චර හොඳද නැන්දෙ...”කෝසලා ඇඟිලි තුඩින් කඳුළක් පිස දැමුවාය.“ඔන්න කීවා මෝඩ කතාවක්..”‍ගෝතමී තරවටු බැල්මක් හෙළුවාය.“ඒ වුණාට නැන්දේ... අපූරුවට කතා කර කර හිටපු මල්ලිට වෙච්ච දේ... දකින වාරයක් ගානෙ මගේ පපුව පිච්චෙනවා...”“දෙයියන්ගෙ පිහිටෙන් කොල්ලට වෙන කරදරයක් සිද්ද වුණේ නෑනෙ කෝසලා..”ගෝතමී ගේ කාරුණික කටහඬ කෝසලාගේ කඳුළු අලුත් කරයි.“දෙයියො ඉන්නවනං අහිංසක අපිට මෙහෙම විපතක් වෙයිද නැන්දෙ...? තාත්තා අපි දාල ගියාට පස්සෙ අම්මා මොනතරම් දුක් වින්දද... එදා ඒ මහ වැස්සෙ මල්ලියි මායි අම්මව හොයන්න ගියේ ලොකු අම්මට හොරෙන්. අනේ අපෙ අම්මා වැස්සෙ තෙමීගෙන එනවා... වැස්සෙම කුලී වැඩ කරලා අපිට රෑටවත් බත් කටක් කන්න දෙන්න හාල් තුනපහ අරගෙන අපෙ අම්මා එනවා.... අම්මේ කියා ගෙන මල්ලි අම්මා ළඟට දිව්වා. එතකොටම හෙණ ගහනවා වගේ අකුණක් ගැහුවා... අම්මයි මල්ලියි ඒ අකුණෙ එළියෙන් දිලිසුණා විතරයි මං දැක්කෙ. පුතේ කියල අම්ම හයියෙන් කෑගැහුවා.. එච්චරයි.. ඊට පස්සෙ බලනකොට අම්මයි මල්ලියි බිම වැටිලා හිටියා... බඩු මල්ලත් වැටිල.. සීසීකඩ ඉහිරිලා. මං හිතුවෙම.. නෑ මට මුකුත් හිතාගන්න බැරි වුණා. මං අත්දෙකම උස්සගෙන අහසට දොස් කිව්වා.. තවත් අකුණක් ගහලා මාවත් මරාගනිං කියල මං කෑගැහුවා..”‍කෝසලාගේ දෑසින් කඳුළු වැගිරිණි. භ්‍රාන්ත වූ කලෙක මෙන් නදී ඇය දෙස බලාගත් වනම සිටියාය.“මං හිතුවෙ අම්මයි මල්ලියි දෙන්නම මැරිලා කියලා... ඒ වෑ කණ්ඩියේ ඒ අනෝරා වැස්සෙ මං කොච්චර වෙලා ඇඬුවද...”ගෝතමී දෑත දිගු කළාය. කෝසලා ඒ දෑත් අතරට මැදි වූවාය.“දෙයියො ඉන්නවා දුවේ. ඒ හින්දනේ ඔයාට මල්ලිව ඉතුරු කළේ..”“අපි අනාත වුණා නැන්දෙ... මල්ලියි මායි තනිවුණා... අපිට අම්මත් නෑ... තාත්තත් නෑ...”කෝසලා ඉකිබින්දාය.“මේත් ඉන්නෙ අනාථයෙක් තමා කෝසලා... එක අතකින් බලනකොට අපි ඔක්කොම අනාථයි... අපිට අපිවම නැති වෙන වෙලාවල් කොච්චර තියෙනවද .. ලොකුම හපංකම තමා තමුංට තමුංව නැති කරගන්නැතුව ඉන්න එක...”නදී ආපසු හැරුණේ කඳුළු සඟවා ගන්නට උවමනා වූ බැවිනි. ගෝතමී වැලඳගෙන ඉකි බිඳින ‍කෝසලා දෙස බලා සිටීම පහසු නැත. ඔවුන් දෙදෙනාම දෑතින් බදාගෙන වැලපෙන්නට ඇත්නම් කොතරම් හොඳ දැයි ඇයට සිතිණ. ඇය සැලෙන දෙපයින් ගමන් කළේ මිදුලෙ පසෙක පොල් අතු මඩුව වෙතටය. කොට බිත්තිත් විශාල පිලත් ඇයට එහි ගොඩවදින්නට ආරාධනා කරන සෙයකි. පොල් අතු පියස්සේ සිහිලස විඳගන්නට ඇය ප්‍රිය කළාය. ඊටත් වඩා ඇයට උවමනා වූයේ කෝසලා, ගීත් සහ මා පිළිබඳව අලුතින් සිතා බලන්නටයි. මෙතෙක් කල් ඇගේ සිත තැලූ පෙළූ ආත්මානුකම්පාව දුරු වී යයි. මෙලොව අවාසනාවන්තම යුවතිය තමා බවට වරදවා වටහා ගැනීම පිළිබඳව ඇය පසුතැවුණාය. ඉඳින් එසේ වී නම් කෝසලා සහ ගීත් තමාට වඩා අවාසනාවන්තද? පිල්කඩ මත හිඳගත් යුවතිය හිස දෙපසට සැළුවාය.“නෑ.. මේක වාසනාව අවාසනාව ගැන ප්‍රශ්නයක් නෙමේ. . මේ තමයි ජීවිතය. අපිට තියෙන්නෙ ජීවිතයට මුහුණ දෙන එකයි...Óයි මිමිනූ ඇය සුසුමක් හෙළුවාය. ළයෙහි බර සැහැල්ලු ව ගියාක් මෙනි. එහෙත් ඒ හාම කිසිවෙක් කැස්සේය. හරියට ඇයට සමච්චල් කරන්නාක් මෙනි.“ක.. කවුද?Óයි ඇසූ ඇය වටපිට බැලුවාය. කිසිවෙකු පෙනෙන්නට නැත. ඇය වහා නැඟී සිටියාය.පිල්කඩෙහි එහා කෙළවර බූරු ඇඳකි. ඇය ඒ වෙත ඇවිද ගියේ කුතුහලයෙන් මෙන්ම බියෙන් ද පුළුල් කරගත් දෙඇසිනි.ඇඳ මත කිසිවෙක් වැතිර සිටියේය.“ගීත්..?”ඔහු ඇය දෙස නොබැලුවේය. වමතින් නළල දැඩිව මිරිකා ගනිමින් හිස රුදාව විඳ දරාගන්නට වෙහෙසුණේය.“ඇයි මේ? සනීප නැද්ද?Óයි ඇසූ ඇය ඔහු වෙත නැඹුරු වූවාය.ඇගේ මියුරු ස්වරය ද යෞවන ගන්ධය ද ඔහු කලඹාලූවා නිසැකය. කළ යුතු යමක් එක්වර ම සිහියට නඟාගත නුහුණුව අතරමං වූ ස්වභාවයක් පළ කළ හෙතෙම පොරෝණයෙන් හිස වසා ගත්තේය. එවැන්නක් කිසිසේත්ම අපේක්ෂා නොකළ යුවතිය වික්ෂිප්ත වූවාය. කුමක් කළ යුතුදැයි නිනව් නැතත් ඇය ආපසු හැරෙන්නට තීරණය කළාය.එහෙත් වැව් බැම්ම මත සිහිසුන් කොළුවාත් අකුණු සරින් මියගිය මවත් දෑත් ඉහළට නඟා වැලපෙන කෙල්ලත් දුටු ඇය තිගැස්සුණාය. මේ බූරු ඇඳක් මත වැතිර සිටින්නේ ඒ අසරණ කොලුවා නොවේද? පියා විසින් අත්හළ මව අකල්හී මිය යාමෙන් අනාථ වූ කොලුවා නොවේද? තමා අකාරුණික ලෙස පිටු පා යන්නේ දෛවයේ දයා විරහිත බවින් පහර කෑ මනුස්ස දරුවෙකුටය. ඇගේ ළය දැවී ගියේය. ඇය යුහුසුලුව යළිත් බූරු ඇඳ වෙත ගියාය. පළින් පළ ඉරුණ පොරෝණය ඉවතට ඇද්දාය.ඔහුගේ කුහුල්බර දෙනෙත නොතැකූ ඇය ඔහු වෙත නැඹුරු වූවාය. ඇගේ සුරතෙහි සියුමැලි පහස ඔහුගේ හදගැස්ම වේගවත් කළේය.“රස්නෙයි... හරිම රස්නෙයි... ඔයාට උණ... හොඳටම උණ..Óයි ඇය කැගැසුවේ ජීවිත කාලය පුරාම ඔහු දන්නා හඳුනන එකියක මෙනි. ඔහුගේ මුව කොන ඇද විය. ශාරීරික වේදනාව මැඬගැන්ම පහසුය. එහෙත් මනස වේදනාවෙන් මිරිකී ගිය කල..? ඔහුගේ දෑසට කඳුළු නැඟුණේ අධික උණ නිසාමද?ලබන සතියේ තව කොටසක්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=as1404275</link>
    <topic>වෛද්‍ය මුදලාලි කෙනකු නිසා වැළලී ගිය බිලිඳු ජීවිතයක්</topic>
    <author>ඉනෝකා පෙරේරා බණ්ඩාර</author>
    <content>වෛද්‍ය මුදලාලි කෙනකු නිසා වැළලී ගිය බිලිඳු ජීවිතයක්දිනපතා සේවය නිම වී යද්දී අඩුම තරමේ රුපියල් විසි තිස් දාහක්වත් සාක්කුවේ දමාගෙන යන චැනල් වෛද්‍යවරු ඇතැම් විටෙක සතියකට දින හතර පහක්ම මෙවැනි සල්ලි මලු ගෙදර අරන් යති.චැනල් ව්‍යාපාරය ඉල්ලමක් හෙයින් දිවා රෑ නොතකා වැඩ කරන්නට ද සල්ලි මලු පොදි බඳින්නට ද ඔවුන් දැන් පුරුදු වී හමාරය.ජීවකයන් බඳු වෛද්‍යවරු අතරේ ඇතැමකුට රෝගියකු යනු තවත් එක් ගනුදෙනුකරුවකු පමණි. මෙලොව එළිය දකින්නට පෙරුම් පිරූ අහිංසක සිඟිත්තකුට අවසන් ගමන් යන්නට පාර කැපුවේ ද, පෞද්ගලික රෝහලක එවැනි වෛද්‍යවරයෙකි. ඔහුගේ නොසැලකිල්ල නිසා සිදුවූ මේ මරණයේ අග මුල, අහංගම මහතා ඉදිරියේ දිග හැරුණේ මෙලෙසිනි.නිශාන් සිය බිරියගේ දෙවැනි දරු ප්‍රසූතිය උදෙසා ඈ පෞද්ගලික රෝහලකට ඇතුළු කළේ පාන්දර 2.30 ට පමණය. ඒ වෙද්දීත් ඇය දරු ප්‍රසූතියට ආසන්නව සිටියාය. අධික කොන්දේ වේදනාවකින් පෙළුණු ඈ කොයිතරම් අමාරු වුවද හොඳ සිහි කල්පනාවෙන් පසු වූවාය.වාට්ටුවට ඇතුළු කළ විගස සී. ටී. ජී. පරීක්ෂණයක් කළ යුතු බව හෙදියක දැනුම් දුන් අතර ඈ වේදනාව මැඬගෙන එම ස්කෑන් පරීක්ෂණයට ද මුහුණ දුන්නාය.“ඒ වන විටත් මගේ බිරිය හිටියේ අධික වේදනාවකින්. නමුත් විශේෂඥ නාරි හා ප්‍රසව වෛද්‍යවරයකු කැඳවන්න වාට්ටුව බාර වෛද්‍යවරයා කටයුතු කළේ නැහැ.‘වාර්තාව අනුව දරුවාගේ තත්ත්වය හොඳ මදි වගේ. සමහර විට මැෂිමේ වරදක් වෙන්නත් පුළුවන්...’ හෙදිය කිව්වා. මා විශේෂඥ වෛද්‍යවරයකු කැඳවන්න යැයි කීවාම, ‘අවශ්‍ය නම් ඩොක්ට කියනවානේ...’ යැයි ඇය කිව්වා.කෙසේ හෝ පාන්දර 2.30 සිට උදේ 6 වෙනකල් ඇයට කිසිඳු ප්‍රතිකර්මයක් ලැබුණේ නැහැ.උදේ 6.10 ට නැවත වාර්තාවක් ගත් අතර ‘ඒකෙත් දරුවගේ තත්ත්වෙ හොඳ මදි...’ යැයි ඇය කිව්වා.විශේෂඥ වෛද්‍යවරයා ඊටත් පැයකට පමණ පසු ආ විගස ඔහු කිව්වා, ‘ස්කෑන් කරන්න...’ කියා. 8.10 ට මගේ බිරියට සිසේරියන් සැත්කම සිදු කළා.‘දරුවා හොඳින් ඉන්නවා...’ අර හෙදිය කීවා. මං සැකේට තවත් හෙදියකගෙන් ඇහුවා. ‘ඩොක්ට ඔයාලට කතා කරයි. දරුවගෙ තත්ත්වය එතරම්ම හොඳ නැහැ...’ එහෙම කිව්වේ දෙවැනි හෙදිය.උදේ 8.30 ට පමණ ළමා රෝග විශේෂඥ වෛද්‍යවරයා මට කතා කළා. ‘දරුවා ඉපදෙන අවස්ථාවේ මළ අපද්‍රව්‍ය පෙණහලුවලට ගිහින්. දරුවගේ තත්ත්වෙ ඒ තරම් හොඳ නැහැ. කෘත්‍රීම ශ්වසනය දෙන්න වෙනවා. ඒකට දැඩි සත්කාර ඒකකයක් ඕනැ. පුළුවන් ඉක්මනට දරුවා අයි. සී. යූ. යුනිට් එකක් ඇති රෝහලකට යවන්න ඕනැ...’ ඔහු කීවා. ඒ අනුවයි උදේ 9.30 ට පමණ දරුවා වෙනත් රෝහලකට යැව්වේ.නවලෝකෙදි දරුවගේ තත්ත්වෙ තවත් බරපතළයි කියලා රිජ්වේ ළමා රෝහලට මාරු කළා. ඉපදිලා දවසක්වත් නැති මගේ පුංචි පුතා ළමා රෝහලේදී මියගියා.පාන්දර 2.30 ට ඇතුළු කළාට උදේ 6 වෙනකල් ඒ පෞද්ගලික රෝහලේදී මගේ බිරියට නිසි සැලකිල්ල ලැබුණේ නැහැ. ඒ වෙලාවෙ වාට්ටුව බාරව හිටි වෛද්‍යවරයාගේ නොසැලකිල්ල නිසයි, මේ අපරාධය සිද්ධ වුණේ...’දරුවාගේ පියා වන නිශාන් හැඬු කඳුළින් අහංගම මහතා ඉදිරියේ සාක්ෂි දුන්නේය.ඒ සියලු අවස්ථාවන්ට මුහුණ දුන් සිඟිත්තාගේ මව ද කීවේ එවැනිම කතාවකි.‘මගේ පළමු දරුවා ඉපදුණේ ගාල්ල මහමෝදර රජයේ රෝහලේදී. දෙවැනි දරුවා ලැබෙන්න ඇතුළු වුණේ කොළඹ පිහිටි පෞද්ගලික රෝහලකට. එදා මට අධික කොන්දේ වේදනාවක් තිබුණා. බාහිර අංශයෙන් පරීක්ෂා කර බලා මාව වාට්ටුවට ඇතුළු කළා. 2.30 ට ඇතුළු වී, පාන්දර 3.30 - 4.15 අතර වෙලාවකයි සී. ටී. ජි. ස්කෑන් එකට ගත්තේ.නමුත් උදේ 6.15 වෙනකල් කිසිවකු ආවේ නැහැ. ‘සී. ටී. ජි. ස්කෑන් එක ෆ්ලැට්...’ මට ඇහුණා උදේ හෙදියක් කියනවා. වාට්ටුව බාර වෛද්‍යවරයා ඊටත් පස්සෙයි විශේෂඥ වෛද්‍යවරයා කැ‍ඳෙව්වේ. ඔහු ආ විගස ස්කෑන් පත බැලුවා. හෙදියට දොස් කිව්වා. ‘පහසු දේ නෙවෙයි, නිවැරැදි දේ කරන්න...’ ඔහු හෙදියට තදින් කිව්වා.ඊළඟට මාව පැත්තට හරවා යළි ස්කෑන් වාර්තාවක් ගන්න උපදෙස් දුන්නා. බෙහෙත් විදලා ඔක්සිජන් දීලා වහාම සිසේරියන් සැත්කම සිදු කළා.සිහිය එන විට සැමියා මගේ ඇඳ ළඟ හඬමින් සිටියා. ‘බබා කෝ...’ මං ඔහුගෙන් ඇහුවා.‘බබාගේ පෙණහලුවලට අපද්‍රව්‍ය ගිහින්ලු ඒ නිසා බබාව වෙනත් රෝහලක දැඩි සත්කාර ඒකකයකට අරගෙන ගියා.සැත්කම සිදුකළ විශේෂඥ වෛද්‍යවරයා මා වෙතට ආවා.‘ඔබ හරි වාසනාවන්තයි. දරුවා ගන්න තව විනාඩි 10 ක් ප්‍රමාද වුණානම් තත්ත්වය මීට වඩා හුඟක් බරපතළ වෙන්න තිබුණා....’ ඔහු කීවා. දරුවා‍ගේ අවසන් කටයුතුවලින් පසු දවසක සැමියා යළි රෝහලට ගියා. ඒ අවශ්‍ය වාර්තා කිහිපයක් ලබා ගන්න. එවිට අර වාට්ටුව බාරව සිටි වෛද්‍යවරයා ඔහුට පහර දෙන්න උත්සාහ කර තිබුණා.මේ සම්බන්ධයෙන් එදිනම කොල්ලුපිටිය පොලීසියටත් අප පැමිණිලි කළා” බිරිය පැවසීය.අදාළ සිසේරියන් සැත්කම සිදුකළ නාරි හා ප්‍රසව විශේෂඥ වෛද්‍යවරයා ද සාක්ෂි සඳහා මරණ පරීක්ෂකවරයා ඉදිරියට කැඳවා තිබිණි. ඔහුගේ ප්‍රකාශයට අනුව රෝහල් පාර්ශ්වයෙන් බරපතළ පමාවීමක් මේ දරු උපතේදී සිදුව තිබිණි.“ඇත්තටම මා සිතුවේ මේ මව රෝහල් ගතවී ඇත්තේ මට දුරකථන ඇමතුමක් ලැබුණු ඒ උදයේ බවයි. නමුත් ඈ පාන්දර 2.30 ට රෝහල් ගතවී තිබුණා. අවශ්‍ය කටයුතු ඒ මොහොතේ සිට පටන් ගත්තා නම් මේ වෙලාව හොඳටම ඇති දරුවාගේ ජීවිතේ බේරා ගන්නට. ඇගේ පළමු සී. ටි. ජී. වාර්තාවේ දෙපස කතුරකින් කපා තිබෙන ස්වරූපයක් මා දුටුවා. එහි පිටපතක් ළඟ තබා ගන්නැයි මා දෙමවුපියන්ට උපදෙස් දුන්නා. ඒ අනුව විය යුතුයි, දරුවාගේ පියා පසු දිනෙක රෝහලට ගොස් තිබුණේ.එදින කිසියම් ප්‍රමාදයක් සිදුව ඇති බව පැහැදිලියි. කෙසේ නමුත් ප්‍රසූතයේ කටයුතු අවසන් කොට මා ශල්‍යාගාරයෙන් පිටවූවා. යළි එන විට දරුවා හිටියෙ නැහැ. ඔවුන් මටවත් නොදන්වායි, දරුවා රෝහලින් පිටකර තිබෙන්නේ. මා හෙදියන්ට දොස් කීවා. වෙනත් පෞද්ගලික රෝහලකටත් එතැනින් ළමා රෝහලටත් දරුවා මාරු කළ බවත් එහිදී ඔහු මියගිය බවත් දැනගත්තා.හැකි ඉක්මනින් දරුවා මවගේ කුසින් මා එළියට ගත්තත් ඒ වන විටත් දරුවාගේ නාසයේ කටේ පවා අපද්‍රව්‍ය ගොස් තිබුණා. ඒ වෙලාවේ දරුවා පිරිසුදු කළා. දරුවා හැඬුවා. නමුත් අපද්‍රව්‍ය පෙණහලු කරා යාම නිසා මොළේට ඔක්සිජන් අඩුවෙලා. දරුවා ඉපදුණු පසු ළමා රෝග විශේෂඥවරයෙක් ගෙන්වා ගත්තා. ඉන් පසුයි මා ශල්‍යාගාරයෙන් පිටව ගියේ. නමුත් මා සුළු වේලාවකින් ආපසු එන විට දරුවා හිටියේ නැහැ. සමස්තයක් ලෙස මට කීමට ඇත්තේ මෙහිදී රෝහල ක්‍රියා කළ ආකාරය සතුටුදායක නැති බවයි...”විශේෂඥ වෛද්‍යවරයා සාක්කි දෙමින් පැවැසීය.මුල සිට ඇය බාරව සිටි හෙදිය ද මෙහිදී සාක්ෂි දුන්නාය.වාට්ටුව බාරව හිටි වෛද්‍යවරයාට සී. ටි. ජී. වාර්තාව පෙන්වූ බවත්, විශේෂඥ වෛද්‍යවරයකු කැඳවීම අනවශ්‍ය බවත් ඔහු කී නිසා තමා කිසිවක් නොකළ බවයි ඈ පැවැසූයේ. නිරීක්ෂණයන්ට යටත්ව තබන්න (under observation) යැයි ඔහු කියූ බවත් ඒ නිසා තමන්ට කිසිවක් කිරීමට බලයක් නොතිබූ බවත් ඈ සාක්කි දෙමින් පැවසුවාය.සී. ටී. ජී. වාර්තාවේ දෙපස, යන්ත්‍රයෙන් ගන්නා විටම කැපී තිබුණු අතර, වාට්ටුව බාර වෛද්‍යවරයා විශේෂඥවරයකු කැඳවීමට දැන්වූයේ අලුයම 5.45 ට නිසා තමා ඒ දේ කළේ උදේ 6 ට පමණ යැයි ද ඈ ප්‍රකාශ කළාය.අවසානයේ අහංගම මහතා ඉදිරියේ සාක්කි දීමට පැමිණියේ එදින වාට්ටුව බාරව සිටි 28 හැවිරිදි ඒ වෛද්‍යවරයායි. වෛද්‍යවරයාගේ සාක්කි අහංගම මහතා මෙසේ සම්පිණ්ඩනය කළේය.“මා ඔහුගෙන් දිගින් දිගටම කරුණු විමසුවා. ඔහු එදිනට කලින් දින පැය 24 ක් පොලිස් රෝහලේ වැඩ කර තිබුණා. ඉන් පිටත්ව ඔහු කෙළින්ම පැමිණ ඇත්තේ මේ පෞද්ගලික රෝහලටයි. මුළු රාත්‍රියම ඔහු ගත කර ඇත්තේ මේ රෝහලේයි. මේ සිදුවීමෙන් පසුත් ඔහු තවත් පැය 24 ක් එක දිගට වැඩ කර තිබුණා.ඒ කියන්නේ නොනවත්වා දින තුනක් එක දිගට ඔහු වැඩ කර අධික වෙහෙසට පත්ව සිටියා. නින්ද නොමැතිව සල්ලි නිසාම මෙසේ වැඩ කිරීම මනුෂ්‍යයකුට ඔරොත්තු දෙන්නේ නැහැ. නිදි මරගාතේ සිටින ඔහුට, මේ ලෙඩාගේ තත්ත්වයේ බරපතළකම නොදැනුණා විය හැකියි. දින තුනක් එක දිගටම වැඩ කළ බව ඔහු සඟවන්න උත්සාහ කළා. නමුත් ප්‍රශ්න කිරීම් සහ පරීක්ෂණ මතිනුයි මා එය හෙළි කර ගත්තේ.ඔහු හිටපු පොලිස් අධිකාරිවරයකුගේ පුත්‍රයෙක්. නොනවත්වා මුදල් හම්බ කිරීමේ අරමුණින් ඔහු වැඩ කළ නිසා, අහිංසක දරුවකුගේ ජීවිතයයි නැති වුණේ. මම ඔහුට දොස් කිව්වා. දරුවාගේ මවුපියන් ඔහුට විරුද්ධව නඩු දැම්මා. ඒ දොස්තර කොහොමහරි රට ගියා. අර පුංචි දරුවාගේ ජීවිතයට වග කියන්න කෙනෙක් නැති වුණා...”අහංගම මහතා පවසන පරිදි මසුරු සිටාණන් වැනි තවත් දොස්තර මුදලාලි කෙනෙකු නිසා කිරිකැටි බිලිඳකුගේ ජීවිතයක් වැළලී ගියේ එලෙසිනි.එසේම සාක්ෂිකරුවන් පස් හය දෙනකුගෙන් කරුණු විමසමින් වැළලී සැඟවෙන්නට ගිය, වෛද්‍යවරයකුගේ නොසැලකිල්ලෙන් සිදුවූ තවත් මරණයක් හෙළි වූයේ ද එලෙසිනි.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=as1404276</link>
    <topic>නෙළුම්විල</topic>
    <author/>
    <content>නෙළුම්විල‘ගෑනු කට්ටිය පිරිමි අපි වගේ නෙමෙයි. තීන්දු ගන්නෙ හුඟක් පරක්කු වෙලා. එතකොට කරදරේ වැටිල ඉවරයි. හොඳයි නැද්ද?’ මගේ මිතුරෙක් සෙසු මිතුරන් මැද දී මගෙන් ඇසුවේ ය.මා ගොළුවත රැක්කේ ඒ කතාව මට නොතේරුණු නිසා ය. අනික තර්කයට මා ඇද ගන්නට හැදූ මිතුරාගේ තරම මා දන්නා නිසා ය.මා ලිස්සා ගිය බැවින් මොහොතකට වීරයකු වූ ඔහු ඒ ප්‍රශ්නය ම සෙසු මිතුරන් වෙත ද දක්වා සිටියේ ය.‘හොඳයි, ඔයා අදත් කතාවෙන් දිනුව කියල හිතල ඔයාගේ ප්‍රශ්නෙට ඔයා දෙන උත්තරේ මොකක්ද කියල අපිට කියන්ඩකො’ සෙසු මිතුරෝ ද එකාවන්ව කීහ.තමා ඒ සත්‍යය අත්දැකීමෙන් අවබෝධ කරගෙන සිටින බව කී ඔහු ඊට දින කිහිපයකට පෙර තමන් මුහුණ දුන් සිද්ධියක් නිදර්ශන කොට කීවේ ය.ඔහු කී ඒ කතාව කෙටියෙන් මෙසේ ය.දිනක් ඔහු සිය පවුලේ අය සමඟ කාරයෙන් ගමනක් ගොස් ආපසු එමින් සිටියේ ය. ඔහු ගේ බිරියත්, පුතාත් එතුළ වූහ.නගරයක් පසුවෙමින් තිබිණි. පාසල් ඇරුණ ඒ වෙලාවේ නගරය ද ජනාකීර්ණව තිබිණ.‘බඩගිනියි, මොනව හරි කාල යමු ද?’ පුතා යෝජනා කළේ ය.එකෙණෙහි ම ඔහු කළේ දකුණට සිග්නල් දා ක්ෂණිකව යූ ටර්න් එකක් ගැනීම ය. ඒ සමඟ ම කවුළුව පාත් කර ඉන් අත දැමීමටත්, හිස ද පිටතට දමා බැලීමටත් ඔහු අමතක නොකළේ ය.‘ඔන්න ඔන්න මෝටර් සයිකලයක්!’ මෙවිට ම ඔහු ගේ බිරිය අනතුරු ඇ‍ඟෙව්වා ය.කාන්තාවක් ස්කූටරයක් පදවා ගෙන එනු ඔහු දුටුවේ මෙවිට ය. ඔහු ක්ෂණිකව තිරිංග තද කළේ ය. එහෙත් ස්කූටරය කාරයේ හැපිණ.‘කොහෙද යන්නෙ?’ කාන්තාව ඔහුට බැන්නා ය.‘සිග්නල් දැම්ම දැක්කෙ නැද්ද?’ ඔහු ද බැන්නේ ය.‘ස්ත්‍රීහු තීන්දු ගැනීමට පමා වෙති. එනිසා විපත් සිදු කර ගනිති’ යන මතය සනාථ කිරීමට ඔහු යොදා ගත්තේ මේ සිද්ධිය ය.‘ස්කූටරයක් එන බව ඔයාට කලින් ඔයාගෙ නෝන දැක්කනේ.’ මිතුරෝ කී හ.‘ඔව්. මගෙ නෝන තමයි එහෙම කිව්වෙ.’‘ඉතින් ඔයාගෙ තර්කෙ ඔතන ම බි‍ඳෙනවනේ.’‘ඒ කොහොම ද?’‘එයත් ගැහැනියක්නේ. ඔයාට කලින් ඒ අනතුර දැනිල ඔයාට නවත්වන්ඩ කියල සංඥාව දුන්නෙත් ගෑනියක්නේ.’මිතුරා නිරුත්තර විය.‘ඒක නෙමේ මං කියන්නේ ඔහු කතාව වෙනත් ‍පැත්තකට හැරෙව්වේ ය.‘මං සිග්නල් දාල කාරෙක හරෝන බව දැක දැකත් එයා ඇයි ඇවිත් කාරෙකේ හැප්පුවෙ?’‘ඊට ඉස්සරවෙලා කියන්ඩ ඔයාගෙ ඔය හැරවිල්ල නීත්‍යානුකූල හැරවිල්ලක් ද? නැත්නං මාර්ග නීති කැඩිල්ලක් ද කියල.’‘පැහැදිලිවම මාර්ග නීති කැඩිල්ලක්. මං එහෙම කළේ මාර්ග නීති විදිහට වාහනේ එළවන්ඩ ගියා නං මාව අර ඉස්කෝල ළමයි ගොඩේ හිරවෙන හින්ද.’‘ඉතිං ඔයා වැරදි කර කර තව කෙනෙකුට වැරැද්ද පටවන්ඩ හදන්නෙ ඇයි?’‘හරි. මං වැරැද්ද තමයි කෙරුවෙ. ඉතිං ඇයි එයා ස්කූටරේ නවත්ත ගන්නෙ නැතුව ඇවිත් මගෙ කාරෙකේ හැප්පුවෙ?’‘එයා ස්කූටරේ එළවගෙන ආවෙ මාර්ග නීතිවලට එකඟව. ඔයා හිටි අඩියෙ මාර්ග නීති කඩාගෙන යූ ටර්න් එක ගන්න කොට ඒ මනුස්සය අන්ද මන්ද වෙලා ඇවිත් ඔයාගෙ වාහනේ වද්ද ගන්ඩ ඇති. ඔයා පාරෙ ගිය අහිංසක ගෑනු කෙනෙක් ව අමාරුවෙ දාලා ඒ මනුස්සයට ම බණිනව මදිවට ගෑනු සංගතියට ම කටකැඩිච්ච කතාවක් කියන එක ගැන පිරිමි විදිහට අපිටත් ලැජ්ජයි.’ මිතුරෝ කතාව නිමා කළ හ.‘ඔයාලට මං කිව්ව දේ තේරුණේ නෑ.’ ප්‍රතිමල්ලවයා පරාජය ගසා - බසා දමා ඉවතට පැන ගත්තේ ය.  පොල්ගහවෙල නිමල් සෝමරත්න මහතා විසින් යොමු කරන ලිපියක් ඇසුරිනි.  ඒ මොන්ටිසෝරි ඇරෙන වෙලාවයි.මම පුංචි බොරැල්ලට යනු පිණිස ටවුන්හෝල් හි පිච්චෙමින් සිටියෙමි.මා බලාපොරොත්තුව සිටි 166 බසය සෙසු බස් රථ අතර දිස් විය. මම වහා එහි නැගුණෙමි.එය සුපුරුදු පරිදි වාහන තදබදයට මුසු විය.බසය රත් වී තිබිණ. මා හිඳ ගත් තැනට ද අව්ව වැටිණ. මම ඌෂ්ණය දරා ගෙන කවුළුවෙන් පිටත බැලීමි.යානවාහන ඇති මාපියන් පන්ති ඇරුණු තම කුඩා උන් ඒවායේ නංවා ගෙන වාහන පෝලිමට එකතු වන සැටිත්, වාහන නැති මාපියන් සිය කුඩා උන් ඔසවාගෙන බස්වලට නගින හැටිත් මට පෙනිණ.වාහන තදබදය අඩු වී තිබිය දී පවා එබඳු මාපියෝ තම දරුවන් උස්සා ගෙන මේ බසයට ද ගොඩ වූහ.මැදි වියේ පියෙක් සිය කුඩා පුතු සමඟ විත් මා අසල වූ අසුනෙහි හිඳ ගත්තේ ‘පූස් පූස්’ ගා දාහය පිඹිමිනි.වතුර උගුරක් දෙකක් පමණක් බිව් අලුත් ම වතුර බෝතලයක් ද ඔහු අත තිබිණ.‘තාත්තෙ වතුර’ පොඩි එකා පියා දෙස බැලුවේ ය. පියා පියන ඇර බෝතලය පොඩි එකාට දුන්නේ ය. පොඩි එකා දිය උගුරක් බී බෝතලය ආපසු පියාට දුන්නේ ය. පියා එය වසා පරිස්සමට තබා ගත්තේ ය.මේ පියාත් පුතාත් අසල තිබූ අසුන් දෙක වෙත පැමිණ හිඳ ගත්තේ යොවුන් පාසල් සිසුවකු හා ඔහුට වඩා කුඩා සිසුන් දෙදෙනෙකි.‘තිබහයි වතුර තියනවද?’ උපැස් යුගලක් පැළඳ සිටි උස, යොවුන් සිසුවා සෙසු දෙදෙනා දෙස බැලුවේ ය.‘නෑ’ ඔවුහු කී හ.යොවුන් සිසුවා යටිතොළ නොපිට පෙරළා අවට බැලුවේ ය.මෙවිට එක් සිසුවෙක් අර මැදිවියේ පියා අතර තිබූ දිය බෝතලය දුටුවේ ය.‘අර තියෙන්නෙ’ ඔහු එය යොවුන් සිසුවාට පෙන්වීය.යොවුන් සිසුවා ද ඒ දුටු හැටියේ ම අර පියා වෙත හැරුණේ ය.‘අංකල් වතුර ටිකක් දෙනව ද?’මැදි වියේ පියා දෙවරක් නොසිතා වතුර බෝතලය යොවුන් සිසුවාට දිගු කළේ ය.මා සිතුවේ යොවුන් සිසුවා පිපාසයට දිය උගුරක් දෙකක් බී බෝතලය ආපසු දෙනු ඇතැයි කියා ය. නමුත් සිදු වූයේ මා සිතූ දේ නොවේ.උඩ බලා ‘ගුඩු ගුඩු’ ගා දිය බෝතලයම හිස් කළ යොවුන් සිසුවා හිස් බෝතලය ආපසු දිගු කළේ ය.පියා ද කිසිත් නොකියා ම හිස් බෝතලය අතට ගත්තේ ය.මේ දුටු පුංචි දරුවා පියා දෙස බැලුවේ ය.‘තාත්තෙ මටත්!’පියා බෝතලය ඔසවා බැලුවේ ය.දිය බිඳක් හෝ ඉතිරිව නැත.‘අර අයිය වතුර ඔක්කොම බීල පුතේ. පව් එයාට ගොඩක් තිබහ තියෙන්ඩ ඇති. බස් එකෙන් බැස්සම මං පුතාට තව වතුර එකක් අරන් දෙන්නං’ පියා කීවේ ය.‘තාත්තෙ මට තිබහයි’ පුංචි දරුවා අඬන්නට පටන් ගත්තේ ය.වතුර බෝතලය හිස් කළ යොවුන් සිසුවා සෙසු සිසුන් සමඟ හිනැහෙන්නට වූයේ ය.මම මේ සිද්ධියෙන් සැලී ගියෙමි.කුඩා දරු පැටියකු ගේ පිපාසය සංසිඳවනු පිණිස පියා මිල දී ගත් දිය බෝතලය හිස් කර, හිස් බෝතලය පමණක් හිමිකරුට දීමට තරම් සැහැසි වීමට අපේ යොවුන් සිසුවකු ආත්මාර්ථකාමී වූයේ ඇයි? ජනප්‍රිය පාසලකින් ඔහු ලද හැදියාව මෙය ද? ඔහු ලබා ඇත්තේ අනුන් ගැන හිතන්නට බැරි ඉගෙනුමක් ද? මෙබඳු උගතුන් බහුල වුවහොත් අපට කුමක් සිදු වේද? අපට ප්‍රඥාවන්තයන් බිහි කර ගන්නට නොහැකි ද? බසයෙන් බසින තුරු ම මා මෙසේ සිතන්නට වූයේ සැබවින් ම ඒ අත්දැකීම මගේ ඇතුළාන්තය රිදවූ බැවිනි.  කොළඹ 10, සජිත් එල්. පෙරේරා මහතා විසින් යොමු කරන ලද ලිපියක් ඇසුරිනි.  මේ ලියන්නේ අද කාලේ හුඟ දෙනෙක් නොදන්නා කතාවකි.නිදහසින් සිව් වසරකට පසු 1952 වසරේ මෙරට මහ මැතිවරණයක් පැවැත්විණි. එහි දි මීගමුව ආසනය සඳහා සමසමාජ පක්ෂයෙන් තරග කළ ප්‍රකට ගුරුවරයෙක් සිටියේ ය.ඔහුගේ නම වර්ලියානු සන්තියාගු ප්‍රනාන්දු ය. බොහෝ දෙනා ඔහු ඇමතුවේ වස ප්‍රනාන්දු නමිනි.දිනක් වස ප්‍රනාන්දුට සහයෝගය පිණිස මීගමුවේ පාසලක් කිට්ටුව ජන හමුවක් පැවැත්විණි.මේ කියන අවස්ථාවේ සභාව අමතමින් සිටියේ අ.දො. චන්ද්‍රසේකර මහතා ය. ඔහු වූ කලි කීර්තිමත් ලේඛකයකු, විචාරකයකු මෙන් ම ගුරුවරයෙක් ද වූයේ ය.සිය දෙපයට අමුතු සීතලක් දැනුණෙන් චන්ද්‍රසේකර මහතා කතාව මදකට නවත්වා නැමී දෙපා දෙස බැලුවේ ය.බැල්ලියක් ඔහු ගේ දෙපා ලෙවකමින් සිටියා ය. බැල්ලිය හඳුනා ගත් ඔහු ගේ මුහුණට නැඟුණේ හිනාවකි.‘මෙන්න බලන්න සහෝදරයිනේ’ ඔහු පුදුමයට පත්ව සිටි ප්‍රේක්ෂකයනට බැල්ලිය පෙන්වමින් තමාත් බැල්ලියත් අතර පැවති අතීත සබැඳියාවක් මතක් කළේ ය.‘... මීට අවුරුදු දෙකකට විතර කලින් මම යාබද පාසලේ ඉගැන්නුවෙ. ඒ කාලෙ මම තේ එකක් බොන්ඩ ආපන ශාලාවට ආව - ගියා. මේ බැල්ලිත් ඔතන හිටිය. මං ඉතින් බනිස් ගෙඩියක් කාල තේ එකක් බොනකොට මේ බැල්ලිටත් බනිස් ගෙඩියක් අරගෙන දෙන්ඩ පුරුදු වෙලා හිටිය. ඒ පුරුද්ද දිගට ම ගියා. මේ බැල්ලි අද මගෙ කට හඬ ඇහ‍ුවෙ අවුරුදු දෙකකට විතර පස්සෙ. බලන්ඩ මේ සතා මගේ කට හඬ ඇහිච්ච වෙලාවෙම මේ වේදිකාවට දුවගෙන ඇවිත් මගෙ කකුල් දෙක ලෙවකාල පෙන්නන කෙළෙහිගුණේ! .... අපි දැන් කතා කර කර හිටියෙත් කෙළෙහි ගුණේ සලකන හැටි ගැනනෙ. මෙන්න බලන්ඩ ඒකට තියන හොඳම නිදර්ශනය...’බැල්ලිය ද මොහොතක් වලිගය වනමින් සිට වේදිකාවෙන් බැස ගියා ය.මේ කතාව එකල රට පුරා තුඩින් තුඩ පැතිර ගියේ ය.වැල්ලම්පිටියේ, කුරුණියවත්තේ සෝමසිරි කස්තුරි ආරච්චි මහතා විසින් යොමු කරන ලද ලිපියක් ඇසුරිනි.නෙළුම්විල, සිළුමිණලේක් හවුස්, කොළඹ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=as1404277</link>
    <topic>ගුරු සේවයේ රසකතා</topic>
    <author>විශ්‍රාම ලත් විදුහල්පති</author>
    <content>ගුරු සේවයේ රසකතාපොල් ත්‍රිකෝණයට අයත් වයඹ පළාතේ කුලියාපිටි ප්‍ර‍‍ෙද්ශයේ වල්පිටගමට ආසන්නව පිහිටි මෙම කනිටු පාසල සිසුන් තුන්සියයකින් හා ගුරු භවතුන් දොළොස් දෙනෙකුගෙන් යුක්ත විය. නවවැනි පන්තියේ ඉගෙනුම ලැබූ ජයසිංහ ශිෂ්‍යයා තරමක් මෝඩ ‍පහේ සිසුවෙකි.නොවැම්බර් මාසයේ අග භාගයේ වාරාවසාන විභාගය පැවැත්වෙන එක් වකවානුවක මොහු ඉගෙනුම ලබන නව වන ශ්‍රේණියේ සෞඛ්‍ය ප්‍රශ්න පත්‍රයේ ‍මෙවැනි ප්‍රශ්නයක් අසා තිබිණ.“ඔබගේ සෞඛ්‍ය හොඳින් පවත්වාගෙන යාමට අවශ්‍ය ප්‍රධාන කරුණු‍ මොනවාද?” යනු එම ප්‍රශ්නය විය. ප්‍රශ්නය කියවා බැලූ ජයසිංහ ළඟ අසුනක පිළිතුරු ලියමින් සිටි සිරිසේනගෙන් එම ප්‍රශ්නයට පිළිතුර කුමක්දැයි ඇසුවේ කාටත් හොරාය. ජයසිංහ ගැන හොඳ හැටි දන්නා සිරිසේන ඊට පිළිතුර වශයෙන් “ඌරන්ට මොන සෞඛ්‍යය දැයි” සෙමින් කීවේ ජයසිංහ එම පිළිතුර ක්ෂණයකින් ලියන බැව් හොඳින් දන්නා හෙයිනි.ජයසිංහ ද “ඌරන්ට මොන සවුක්කියද”? යැයි පිළිතුර වශයෙන් ලීවේ සිරිසේනගේ එම පිළිතුර නිවැරැදි යයි යන හැඟීමෙනි. ජයසිංහගේ මේ පිළිතුර කාලයක් යනතුරුම පාසලේ සිසුන් අතර ද ප්‍රචලිත විය.විශ්‍රාමලත් ආචාර්යඩී.එන්.දිසානායකකොස්වත්ත - බිංගිරියරජරට පැත්තේ කුඩා පාසලකි. මෙහි සත්වෙනි ශ්‍රේණියේ ඉගෙනුම ලබන සුනේත්‍රා නමැති සිසුවිය ඉගෙනීමට දක්ෂ නැතත් දඟකාරය. පිරිමි ළමයින් සමඟ මෙන්ම ගුරුවරු සමඟ ද පෙම් සබඳතා පවත්වන්නට ගොස් විදුහල්පතිතුමාගේ අවවාද නිසා ඇය මෙල්ල විය. දහවන ශ්‍රේණියේ කුලසේකර ගුරු මහතා සමඟ ද සම්බන්ධකම් පවත්වන්නට තැත් කළත් එතුමා ඒවාට අසුවුණේ නැත.හත්වැනි ශ්‍රේණිය බාර ගුණවතී ගුරුතුමිය ඇයට අවවාද කරමින් යහමඟට ගන්නට නිතරම වෙර දැරීය. මේ හැටේ දශකයයි. ඩබ්.ඒ.සිල්වා ශූරීන්ගේ ‘සුනේත්‍රා - නොහොත් අවිචාර සමය’ නමැති පොත අ.පො.ස. සාමාන්‍ය පෙළට නිර්දේශ විය. පොත් කියවීමට කැමති ගුරුතුමිය ළඟ පොත් රාශියක් ඇති අතර ඇය ළඟ ‘සුනේත්‍රා’ පොත ද ඇති බව සාමාන්‍ය පෙළ පන්තිය බාර කුලසේකර මහතා දනී.කුලසේකර මහතා දිනක් සාහිත්‍ය පාඩම උගන්වන විටදී මේ පොත උවමනා විය. සිසුවෙකු කැඳවා ඉක්මනින් පොත ගුණවතී ගුරුතුමියගෙන් ඉල්ලාගෙන එන ලෙස කීවේය. කටකාරයකු වූ ගෝලයා ද ඇය වෙත ගොස්, “ඔන්න මිස් ළඟ තියෙන සුනේත්‍රා ගෙනත් දෙන්න කියල අපේ කුලසේකර සර් කිව්ව. තියෙනව නම් ඉක්මනට දෙන්න” යැයි කීවේය.මෙයින් අන්දමන්ද වූ ඇය එක්වරම බැලුවේ සුනේත්‍රා දෙසය. ඇය ද මේ කතාව ඇසී මුවදෙනකසේ ගුරුතුමිය දෙස බැලීය. “මම දන්නව කු‍ෙල්ට හැදිල තියෙන පිස්සුව. ලැජ්ජ නැතිකමක හැටි. මේ බඩුවත් ඉතින් ඒකටම ලෑස්ති වෙලා. කොච්චර අවවාද කළත් වැඩක් නෑ” ඇය වෙඩි පුපුරන්නාක් මෙන් දොස්පරොස් කියමින් කෙළින්ම ගියේ කුලසේකර මහතා සොයාය‍.“ඔයාට ලැජ්ජ නැද්ද කුලේ ළමයි එවන්නෙ සුනේත්‍රා ඉල්ලල. ඒ දවස්වල නටපු නාඩගම් මදිවෙලාද තවත් නටන්න හදන්නෙ? යැයි විමසුවාය.ඇයගේ වදන්වලින් පුදුමයට පත් ඔහු ‍Óමොනවද මිස් මේ කියන බහුබූත කතා. ඔයා දන්නවනෙ මගෙ එහෙම සම්බන්ධයක් නැති බව. යමක් නොදැන කතාකරන්න එපා. මම කීවේ සු‍ෙන්ත්‍රා පොත ගේන්න කියලයි. මට මොකටද ඔය නැහැදිච්ච කෙල්ලොÓයි කීය.“අනේ මට සමාවෙන්න කුලේ. මම කලබල වුණා වැඩියි. ඒ පොත දැන් මා ළඟ නැහැ. හෙට එනකොට ගේන්නම්Óයැයි කියමින් ඇය ආපසු හැරුණාය.කරුණාදාස සපුතන්ත්‍රීනිකදළුපොතඅපේ මුල් ගුරු තුමා නැවතී සිටියේ ගුරු නිවාසයේ ය. බොහොම සතුටින් තම රාජකාරිය කරන ඔහු සතුව ඉගැන්වීමේ ක්‍රම ගැනත්, විවිධ විෂය ගැනත් පුදුම දැනුමක් විය.මොහු පන්තියක් අසලින් යන විට කිසියම් පාඩමක් හොඳට උගන්වන්නේ නම් පස්සෙන් වාඩි වී රසවිඳියි. පාඩමෙන් පසුව ගුරුවරයාගේ පිටට තට්ටුවක් දමයි.‘බොහොම ආඩම්බරයි, බොහොම ආඩම්බරයි මට හරි සතුටුයි’ කියයි.එක් දිනක් පංතියක් ළඟින් යන විට ගුරුවරයෙකු පංතියකට ඉතිහාසය පාඩමක් වාචිකව උගන්වනවා දුටුවේය. මුල් ගුරු තුමා නැවතිණි. මදක් සවන් දුන්නේය. අතේ ඇති වේවැල පස්සට කර ගෙන පංතියට ගොඩ විය.‘මොකක් ගැනද කතා කර කර හිටියෙ.’‘සීගිරිය ගැන’‘දන්නවාද පරණවිතාන මහත්මයා ගැන’‘ඔන්න මං කියන්නම්’ කියමින් පරණවිතාන මහත්මයාගේ සීගිරි ගී පොත පුස්තකාලයෙන් ගෙන්වා ගෙන සීගිරි අප්සරාවක් ගැන කතා කරන්නට විය.‘ඔය ළමයි දන්නවාද සීගිරි අප්සරාවන් ගැන’‘නැහැ නැහැ’ ළමයි එක හඬින් කීහ.කලාකාමී මොහුගේ ගුරු නිවාසයේ සීගිරි අප්සරාවන්ගේ පින්තූරයක් ද රාමු කර ඇත. ඒ වගේම පවුලේ පින්තූර පමණක් නොව විවාහ මංගල්‍ය පින්තූරය ද එල්ලා ඇත්තේ අද කාලයේ මෙන් බිම නොතියන බැවිනි.‘මොනිටර් නැගිටින්න. මේ යතුර අරන් ගිහින් දොර ඇරල බිත්තියේ එල්ලල තියෙන සීගිරි අප්සරාවන්ගේ පින්තූරය හණිකට ඇන්න එන්න’ යැයි ළමයකුට දැන්වීය.මොනිටර් ගුරු නිවෙසේ දොර ඇරියේ ය. ඔහුට ගේන්නට කිවූ පින්තූරය මතක නැත. වට පිට බැලීය. ඔළුවට එන්නේම නැත. ඕන දෙයක් වේවායි කියා පුටුවකට නැග පින්තූරයක් ගෙන ගුරු නිවාසය වසා පන්තියට දිවුවේ ය.‘සර් මෙන්න ගෙනාවා.’‘මේ මිනිහො සීගිරි අප්සරාවන්ද? මේ මගෙයි ඉස්කෝලෙ හාමිනේගෙයි මඟුල් පින්තූරයනෙ.’එතැන සිටි ගුරුවරයාට සිනහව නවතා ගන්නට නොහැකි විය. වහාම ගුරු නිවාසයට ගොස් නියම සීගිරි අප්සරාවන්ගේ පින්තූරය ගෙනත් ළමයිනට පෙන්වීය.විශ්‍රාම ලත් විදුහල්පතිඩී.සී.ද. සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=av1404272</link>
    <topic>සිනා කතා</topic>
    <author>එඩ්වඩ් චන්ද්‍රසිරි</author>
    <content>සිනා කතා‘කවුද අනේ අර රතු ෂර්ට් එකක් ඇඳලා ටයි එකක් දාගෙන අර කොනේම මේසෙ වාඩිවෙලා ඉන්න සුදු හාදයා.’ දැන් විනාඩි 10 කට වැඩියි, ඒ මිනිහා එක එල්ලෙම මා දිහා බලා ඉන්නවා, හරියට කන්ඩ වගේ.’ අනෝමා තම සැමියාගේ කනට කර කීවේ, අදාළ පුද්ගලයා වෙත සැමියාගේ අවධානය යොමු කරවමිනි.‘ආ... ඒක ඒ හැටි ගණන් ගන්ඩ දෙයක් නෙමෙයි ළමයො. ඒ මනුස්සයා ඇන්ටික් බඩු වෙළෙන්දෙක්.’ නිහාල් ගණනකට නොගෙන සිනාසී කීවේය.‘සිහිනය සහ තථ්‍ය ලෝකය අතර වෙනස මොකද්ද?’ ප්‍රශ්න විචාරාත්මක වැඩ සටහනකදී චන්දන එයට ඉදිරිපත් වූ කිරිවත්තුඩුව ගෙන් ඇසීය.‘ඒ දෙක හරියටම පෙම්වතිය සහ බිරිඳ වගෙ.’ කිරිවත්තුඩුව පිළිතුරු දෙමින් කීවේය.පිළිස්සී රතු පැහැ ගැන්වුණු කන් දෙකක් සහිතව චමිල තම වෛද්‍යවරයා වෙත ගියේය.‘මොකද ඔය කනට වුණේ?’ තමා දෙසට හැරී තිබුණු ඔහුගේ පිළිස්සුණු දකුණු කන දෙස බලා වෛද්‍යවරයා ඇසුවේ විමතියකිනි.‘මම ඇඳුම් වගයක් මැද මැද ඉන්න කොට, එකපාරටම කෝල් එකක් ආවා ඩොක්ටර්. ඒ වෙලේ මම හිටියෙ ලොකු කල්පනාවක. ඒ කල්පනාව පිටින්ම ටෙලිෆෝන් එක තියල හිතා ගෙන මම කනේ තියාගෙන තියෙන්නෙ රත්වුණු අයන් එක.’ චමිල වේදනාවෙන් කට ඇද කර ගනිමින් කීවේය.‘මදැයි! ඉතින් අයිසෙ ඔය අනිත් කනත් පිච්චුණේ කොහොම ද?’ වෛද්‍යවරයා ඇසුවේ තව තවත් විමතියට පත්වෙමිනි.‘මිසී, ඔය ලෙඩාට බොහොම තදින් නින්ද ගිහිල්ලා නේද තිබුණෙ’ ඇයි එයාව කීද්දුවේ?’ වාට්ටුව හරහා යමින් ලෙඩුන් පරීක්ෂා කරමින් සිටි වෛද්‍යවරයා හෙදියක ගෙන් විමසුවේ තමා අහම්බෙන් දුටු දසුනේ අනුචිතතාවයක් දැනුණු බැවිනි.‘ඇයි ඩොක්ටර්, එයාට නියම කරලා තියෙන නිදි පෙති අරගෙන නෙමෙයිනෙ එයා නිදාගෙන හිටියෙ. ඒකයි මං එයාට ඇහැරෙව්වේ.’ හෙදිය තොදොල් වෙමින් කීවාය.‘ඈ මනුස්සයො, තමුන්ගේ බූරුවා නැතිවුණාම ඒ ගැන ඔහේ දෙවියන්ට ස්තූති කරන්නෙ, ඇත්තටම තමුසෙට ඔල්මාදෙද?’ බිරිඳ එම ප්‍රදේශයේ පහළ විශාල නුග රුක ඉදිරියේ වැඳ වැටි දෙවියන්ට ස්තූති කරන තම සැමියා දෙස බලා ඇසුවේ අවඥාවෙන් කට ඇද කරමිනි.‘හා... හා... ගෑනියේ කට පරිස්සං කර ගනිං. මට ඇති ඔල්මාදයක් නැහැ. ඒ වෙලේ බූරුවා නැතිවුණේ මම බූරුවව දක්කගෙන ගිය හින්දනෙ. බැරි වෙලාවත් තනියම ගියානං නැතිවෙන්නෙ මේ මාව නේද? මාව ඒ විදියට බේරුවට දෙවියන්ට ස්තූති කරන එක වැරදි ද?’ සුජිත් එක දිගට කියවා ගෙන ගියේ තම බිරිඳ දෙස රවා බලමිනි.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=av1404273</link>
    <topic>තිස්ස අළලා ලියැවුණු ‘කෝපි මේසයේ’ පොත</topic>
    <author/>
    <content>තිස්ස අළලා ලියැවුණු ‘කෝපි මේසයේ’ පොතසිනමා ලේඛක අජිත් ගලප්පත්ති විසින් ලියන ලද්දා වූ ද, ටෙලි නිර්මාණවේදීන්ගේ සංසදය මඟින් පළ කරන ලද්දා වූ ද, ‘තිස්ස තිස්ස’ නම් වූ ‘කොෆි ටේබල්’ ගණයට අයත් ග්‍රන්ථය කියැවීමි. මුල් අත්පිටපත මා දැක තිබුණ ද එසේ ම එය උඩින් පල්ලෙන් කියවා තිබුණ ද මට මුළුමනින් ම කියවන්ට ලැබුණේ තිස්සගේ වර්තමාන භාර්යාව වන අසංකා අබේසේකරගේ වාරණයට යටත් වූ මුද්‍රිත කෘතිය බව මුලින් ම මෙහිලා කිව යුතු ය.‍අජිත් තම පොතට යොදා ඇති ‘තිස්ස තිස්ස’ යන නම කෘතියේ අන්තර්ගතයට සාපේක්ෂව බලද්දී සංඥාර්ථවත් යැයි කලාත්මක සංකල්පරූපී යැයි සිතමි. මන්දයත්, කතුවරයා මෙහිදී උත්සුක වන්නේ තිස්ස නමැති ‘ද්වෛතය’ විග්‍රහකර බැලීමට වන හෙයිනි.‘ද්වෛතය’ යනු ‘දෙකකින් යුත්’ යන අදහස, ආකාර දෙකක් තිබෙන්නේ ය යන අදහස බව හේ කියයි. සැබැවින් ම තිස්සගේ චරිතයේ ද්විත්වයක් - දෙබිඩි බවක් ගැඹුරට කිඳාබැස නොවූවත් බැලූ බැල්මට වුව දක්නා ලැබෙන්නකි.අජිත් මුල් පරිච්ඡේදවලදී තිස්ස ගේ මවුපිය පරම්පරාව පිළිබඳ අගනා ඓතිහාසික තොරතුරු රැසක් ගෙනඑයි. ඔහුගේ පියා (ආතර් ද ‍ෆොන්සේකා) ඉංග්‍රීසි කතා කරන ප්‍රභූ පැළැන්තියට අයත් වන අතර මව (ඇග්නස් ද ෆොන්සේකා) සාමාන්‍ය ගැමි කාන්තාවක් වූවා ය. තිස්සගේ ද්වෛතයේ ප්‍රභවය ඇත්තේ එතැනය. එකක් බටහිරට නැඹුරු එසේ ම බුද්ධි ගෝචර ඉංග්‍රීසි මනස ය. අනික ගැමි ජීවන සුවඳ විහිදුවාලන එසේම භාව ගෝචර සිංහල හදවතය. තිස්ස මා සමඟ ද කියා ඇති පරිදි පාසලේ වුව ඔහු ඉගෙන ගත්තේ මේ ද්වෙත ස්වභාවයෙනි. තම පාසලේ එක් පැත්තකින් එළුඅත්තනගලු වංශය ඉගෙන ගත් අතර තවත් පැත්තකින් චාල්ස් ඩිකන්ස්ගේ ‘ටේල් ඔෆ් ටූ සිටීස්’ ඉගෙන ගත් බව මා සමඟ කියා ඇත.ඉහත කරුණ හේතු කොටගෙනත් තවත් කාරණා බොහෝමයක් නිසාත් තිස්ස යනු විවිධ රේඛාකාර වූ සංකීර්ණ චරිතයකි. භින්න පෞරුෂයකි. ‍ඔහු බහුවිධ ප්‍රතිභා ශක්තියකින් හෙබියා වූ කලාකරුවෙක් වූයේ ය. ඔහු ලේඛකයෙකි; චිත්‍රපට අධ්‍යක්ෂවරයෙකි‍; කලා විචාරකයෙකි; දේශපාලන විශ්ලේෂකයෙකි. ලේඛනය ම පමණක් ගෙන සලකා බැලුව ද ඔහු කෙටිකතාකරුවෙකි; නවකතාකරුවෙකි; තිරකතා රචකයෙකි; කවියෙකි; ගීත රචකයෙකි‍. තිස්සගේ දැනුම් ක්ෂේත්‍රය සිනමාවට, සාහිත්‍යයට පමණක් සීමා වූයේ ද නැත. ඔහු අප රට සිටි ප්‍රශස්ත මට්ටමේ සංගීත විචාරකයෙකි; චිත්‍ර කලා විචාරකයෙකි. එසේ වූ කල්හි තිස්ස අබේසේකර නම්වූ කලාකරුවාගේ ජීවිතය හා නිර්මාණ කැලිඩස්කෝපයක් සේ ගෙන ගැඹුරට විශද කිරීම ඕනෑම ලේඛකයකුට අභියෝගාත්මක කාර්යයක් ‍වනු නො අනුමානය. අජිත් ගලප්පත්ති ඒ අභියෝගයට කොතෙක් දුරට සාර්ථකව මුහුණදී ඇද්ද?අජිත් මුල් පරිච්ඡේදවලදී තිස්සගේ විවාහය හා දරුවන් ගැන භාවරූපී තොරතුරු රැසක් ඉදිරිපත් කරයි. තිස්ස තෙවරක් විවාහ වූවෙකි. ඒ විවාහ සබඳතා වලින් ඔහුට දරුවෝ පස් දෙනෙක් සිටිති. ඔහුගේ භාර්යාවන් තිදෙනාත් (සුවිනීතා වීරසිංහ, පුෂ්පා මීවැල්ල හා අසංකා මොනරවිල අබේසේකර) හා දරුවන් පස් දෙනෙක් තම ස්වාමිපුරුෂයා හා පියා දෙස බලන ආකාරය එහිලා ඔවුන් දක්වන්නා වූ ආකල්ප ඒ පරිච්ඡේද ඔස්සේ අපට අත්විඳ ගන්ට ලැබේ. ඒවා ඉතා හෘදයාංගමය. එබැවින් ඒවා අප හද විනිවිඳිමින් ප්‍රබල භාව භාෂණයකට ඉඩ කඩ සලස්වයි.එසේ වුවත් අජිත්, තිස්ස නමැති බහුවිධ කලාකරුවා නොඑසේ නම් බුද්ධි ජීවියා අරභයා කරන්නා වූ විවරණය සම්පූර්ණ එකක් නොවන බව මගේ අවංක අභිමතයයි.තිස්ස අපට සුවිශේෂව වැදගත් වන්නේ සිංහල සිනමාවේ එදා මෙදා තුර පහළ වූ අද්විතීය තිරනාටක රචකයා වශයෙනි. එහෙත් අජිත්, තිස්ස ලියූ බොහෝ තිරනාටක තම විග්‍රහයේ දී නොතකා හරී. උදාහරණ වශයෙන් ‘වැලිකතර’ , ‘නිධානය’, ‘කළුදිය දහර’, ‘වීරපුරන් අප්පු’, ‘අහසින් පොළොවට’ යන කෘති ගත හැකි ය. ‘නිධානය’ හා ‘විරාගය’ හැරුණු කොට තිස්ස ලියූ විශිෂ්ටතම තිරකතාව ‘වැලිකතර’ යැයි මම සිතමි.එය වඩාත් සුවිශේෂ වන්නේ ‘නිධානය’, ‘විරාගය’ මෙන් නවකතා කෙටිකතා මඟින් ප්‍රතිනිර්මිත කෘති අනුව ස්වීය, ස්වතන්ත්‍ර නිර්මාණයක් වන බැවිනි. එසේ ම සිංහල සිනමාවේ හොඳම නාට්‍යමය සංවාද රැගත් තිරරචනය ද ‘වැලිකතර’ ය. අජිත් මේ තිරනාටකය අත්හරිනවා පමණක් නොව අවම වශයෙන් එම කෘතිය ලිවීමේදී අදාළ සම්පත් දායකයන් අතරට ‘වැලිකතර’ අධ්‍යක්ෂ ඩී.බී. නිහල්සිංහ ද වැද්ද නොගනී. මෙකරුණු ‘තිස්ස තිස්ස’ ග්‍රන්ථයේ බරපතළ ඌනතා ලෙස මම දකිමි. එය වඩාත් දැනෙන්නේ කතුවරයා උපාලි අත්තනායක හා රුක්මණී දේවි උදෙසා වෙනමම පරිච්ඡේද බැගින් වෙන්කර ඇති පසුබිමක් තුළ දී ය.තිස්ස අපේ රටේ බිහිවූ අග්‍රගණ්‍ය සංගීත කලා විචාරකයෙකි. සුනිල් සාන්ත, දේවාර් සූර්යසේන, බී.එස්. පෙරේරා, ඔස්ටින් මුණසිංහ, පියසිරි විජේරත්න, ක්ලැරන්ස් විජේවර්ධන මර්වින් පෙරේරා වැනි සංගීතවේදීන් අලළා එතෙක් මෙතෙක් හොඳම විග්‍රහයක් කර ඇත්තේ ඔහු ය. එකී ක්ෂේත්‍රය මේ පොතෙන් සපුරා ගිලිහී ගොස් ඇත.තිස්ස ජාතික චිත්‍රපට සංස්ථාවේ ප්‍රධානියා වශයෙන් ඉටු කළ කාර්ය භාරය ද ප්‍රමාණවත් අයුරින් මෙහි අඩංගු වී නැති බව කිව යුතු ය. ජාතික චිත්‍රපට සංස්ථාවේ වත්මන් සභාපතිවරයා මේ මෑතකදී තිස්ස එම සංස්ථාවේ සභාපති වශයෙන් කළ කී දේ අගතියකින් යුතු ව විවේචනය කර තිබිණි. එවැනි විවේචන එල්ලවන්ට හේතුව තිස්ස කළ කී දේ පිළිබඳ නිසි සාධනීය තක්සේරුවක් නොතිබීම ය. කවර මූල්‍යමය ගැටලු තිබුණ ද තිස්ස නොසිටින්නට ජයන්ත චන්ද්‍රසිරිලාට, ඉනෝකා සත්‍යාංගනී කීර්තිනන්දලාට, විමුක්ති ජයසුන්දරලාට සිනමාකරණයට එළැඹීමට අවකාශ සැලසේ ද?අජිත් ගේ පොතේ පැනෙන පූර්වෝක්ත දුබලතා පොතේ ආකෘතිය මත සිදුවූවක් දැයි සැක සිතේ. කෝපි මේසයේ පොත්වල අභිප්‍රාය සැහැල්ලු කියැවීමක් (ලයිට් ඊඩින්) එමඟින් ලබාදීම ය. ගැඹුරු විචාරයකට, ප්‍රශස්ත විග්‍රහයකට එහිලා ඇති ඉඩකඩ අල්ප ය. කොටින් ම කෝපි මේසයේ පොත්, ගුඩු පොල් ගෙඩි වැන්න. එම සීමිත ආකෘතියෙන් ඔබ්බට යෑම අජිත් වැනි සිනමා ලේඛකයන්ගේ ඉදිරි අභිලාෂය වුවමනා ය.සු.මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=av1404274</link>
    <topic>තනිකඩව හිටියා දැන් ඇති</topic>
    <author>ගාමිණී සුසන්ත</author>
    <content>තනිකඩව හිටියා දැන් ඇති තුෂාරි වේහැල්ල“රත්තරු” ටෙලි නාට්‍යයේ තිවංකගේ ආදරය පැතූ නිශා ඔබට මතක ද? නිශාගේ චරිතය නිරූපණය කළ ඇය යොවුන් රංගන ශිල්පිනී තුෂාරි වේහැල්ල. තුෂාරි මේ වන විට රංගන ක්ෂේත්‍රයේ මෙන්ම නිරූපණ ක්ෂේත්‍රයේ ද තම ස්ථාවරත්වය ගොඩනඟාගෙන ඇත. පසුගිය දිනෙක අප තුෂාරිට කතා කළේ ඇයගේ නවතම තොරතුරු ඔබ වෙත ගෙන ඒමේ අදහසිනි.තුෂාරි කොහොම ද මේ සැරේ සිංහල අලුත් අවුරුද්ද හොඳින් සැමරුවා ද?සමහර අවුරුදුවලට මම යාළුවොත් එක්ක ට්‍රිප් යනවා. මේ අවුරුද්දේ මම හිටියේ අම්මත් එක්ක ගෙදර. හැමදාම අවුරුදු වගේ ඉන්න නිසා විශේෂ සූදානමක් වුණේ නෑ. නමුත් කැවුම් කොකිස් හැදුවා. අම්මත් එක්ක අවුරුදු චාරිත්‍ර කළා.මොනවද මේ දවස්වල යෙදිල ඉන්න වැඩ කටයුතු?මේ දවස්වල රූපගත කිරිම්වලට නම් වැඩිපුර සහභාගි වෙන්නෙ නෑ. නමුත් මනාලියන් දැක්මවලටත් මෝස්තර නිරූපණයටත් ඉදිරිපත් වෙනවා. එවගේ වැඩ ගණනාවක්ම ඉදිරියේ දී තියෙනවා. නිල්වලා ආයතනයේ කරන අලුත්ම ටෙලි නාට්‍යයේ රූපගත කිරිම් මේ මාසේ අගදී පටන් ගනීවි කියලා හිතනවා. ඒ වගේම වේදිකා නාට්‍යයකටත් ආරාධනයක් ලැබිල තියෙනවා. ඒක කොමඩි වේදිකා නාට්‍යයක්. මම රඟපෑ “ආදර දෑසක්” ටෙලි නාට්‍ය ජුනි මාසයේ පටන් ස්වාධීන රූපවාහිනියෙන් විකාශය වේවි.ඒ වගේම පසුගිය දවස්වල සිංහල අවුරුදු උත්සව කීපයකම අවුරුදු කුමරිය තේරීමේ විනිශ්චය මණ්ඩලයටත් සහභාගි වුණා.ඔබත් රංගනයෙන් දායක වුණු “රන්තරු” ටෙලි නාට්‍ය ප්‍රේක්ෂකයින් අතර බොහෝ ජනප්‍රිය වුණා නේද?ඇත්තෙන්ම ඔව්. ‘රන්තරු’ ටෙලි නාට්‍ය ගොඩක් දෙනෙක් හැඳින්වූවේ ‘කේක් කතාව’ කියලා. මෑතදි මම රඟපෑ ටෙලි නාට්‍ය අතරින් වැඩිම ප්‍රේක්ෂක ප්‍රතිචාරයක් ලැබුණේ ‘රන්තරු’ ටෙලි නාට්‍යයට කිව්වොත් හරි. විශාල පිරිසක් ඒ ටෙලි නාට්‍යය නරඹල තියෙන බව ලැබුණු ප්‍රේක්ෂක ප්‍රතිචාරවලින් පෙනුණා. බාල, මහලු, තරුණ පිරිස් වයස් භේදයකින් තොරව ‘රන්තරු’ නරඹල තිබුණා. හැබැයි කුඩා ළමයි මේ ටෙලි නාට්‍යයට විශේෂ කැමැත්තක් දැක්වූ බව මඟතොටේ යන විට මට පේනවා. පසුගිය දවස්වල පාරේ යන විට පවා මාව හඳුනාගත්ත ළමයි ‘කේක් අක්කා’ ‘කේක් අක්කා’ කියල කෑගහපු අවස්ථා තිබුණා. ඒ වගේම සමහර ළමයි ඇහුවා ‘ඇයි අක්කේ ඔයා ඔච්චර නපුරු’ කියලත්. වැඩිහිටියන් මට කිව්ව කතාවක් තමයි ‘රන්තරු’ ඒ අය ගොඩක් කාලෙකින් නරඹපු හොඳ ටෙලි නාට්‍යයක් කියලා.ඔබට මෙතෙක් රඟපාන්න ලැබිල තියෙන චරිත බොහොමයක් නපුරු චරිත කිව්වොත්...?ඔව් ඒ කතාවේ ඇත්තක් තියෙනවා. ඒ; මට චරිත ලැබෙන විදිය තමයි. මම මුලින්ම නපුරු චරිතයක් කළේ ‘කාව්‍යා’ ටෙලි නාට්‍යයේ. ඉන් පසුව බොහෝ ටෙලි නාට්‍ය අධ්‍යක්ෂවරු මට කතා කළේ නපුරු චරිත රඟපාන්න. නමුත් නිල්වලා ආයතනයෙන් කරන ‘ආදර දෑසක්’ ටෙලි නාට්‍යයේ මම කරන්නේ අහිංසක චරිතයක්. එය ළඟදීම දැකගන්න ලැබේවි.තුෂාරි... ඇත්තටම ඔබ නපුරු ද?නැහැ, මම නපුරු කෙනෙක් නෙමෙයි. ඒ බව මාව ළඟින් ඇසුරු කරන අය දන්නවා. හැබැයිකවුරුහරි මට හොරයක්, බොරුවක් කළොත්, අසාධාරණයක් කළොත් එතැනදී මම නපුරුයි තමයි.නපුරු චරිත රඟපෑම අසීරු ද?නපුරු චරිත රඟපෑම මට නම් අමාරු නෑ. ඒක රඟපෑමක් විතරයිනේ.ඔබ රඟපාන්න කැමැති චරිතයක් එහෙම තියෙනවා ද?එහෙම විශේෂම චරිතයක් කියල නැහැ. නමුත් මම අද්භූත චරිතයක් රඟපාන්න කැමැත්තෙන් ඉන්නවා. මම ඒ විදියේ රඟපෑමක් කළා. අමරසිරි පීරිස්ගේ ‘රාධා’ ගීතයට කළ රූප රචනය වෙනුවෙන්. ඒ රුප රචනයට 2011 අවුරුද්දේ හොඳම රූප රචනයට හිමි සම්මානය හිමි වුණා.ඔබ රඟපාන්න වඩාත්ම කැමැති කුමන නළුවා සමඟ ද?එහෙම විශේෂත්වයක් නෑ. අපේ ක්ෂේත්‍රයේ ඉන්න බොහොමයක් නළුවන් මගේ යාළුවො, සහෝදරයො කියලයි මම හිතන්නේ. ඒ නිසා විශේෂයෙන් මම රඟපාන්න කැමැති අහවල් නළුවා සමඟ ය කියල කියන්න බැහැ.සිනමාව තුළ ඔබ වැඩිපුර දකින්න නැත්තේ ඇයි?රංගනයේ උපරීමය පෙන්වන්න පුළුවන් තැන තමයි සිනමාව. මම හරිම කැමැතියි හොඳ සිනමා නිර්මාණවල රඟපාන්න. මේ වන විට මම චිත්‍රපට 4 ක රඟපාල තියෙනවා. ඒ; ‘ආදර පූජාසනේ’, ‘වැඩ අපේ වෙඩි වගේ’, ‘සර් ලාස්ට් චාන්ස්’, ‘සුදු හංසි’ කියන චිත්‍රපට. මම විශ්වාස කරනව ඉදිරියේදී සිනමාවේ මට හොඳ අවස්ථාවක් ලැබෙයි කියල.දැන් ඉතින් තනිකඩව හිටියා ඇති නේද?ඇතිනම් තමයි. ඒත් මම හොයන කෙනා තවම හමු වුණේ නැහැනේ. ආදරයක, ප්‍රේමයක කෙළවර විවාහය කියලා මම විශ්වාස කරනවා. විවාහයෙන් ඇතිවෙන බැඳීම ජිවිත කාලයෙම තියෙන්න ඕන. ඒ නිසා විවාහය ගැන ඉතාම නිවැරැදි තීරණයක් ගන්න ඕන. මම සොයන මට සුදුසු කෙනා තවම හමු වුණේ නෑ. මම හිතනව ඉදිරියේදී හමුවෙයි කියලා.මොනව ද ඔහුට තියෙන්න ඕන සුදුසුකම්...?විශේෂයෙන්ම ඔහු හොර බොරු වංචා නැති සැර පරුෂ නැති කෙනෙක් වෙන්න ඕන. ඒ ගතිගුණ පැත්තෙන්. බාහිර පෙනුමෙනුත් ඔහුට හොඳ පෞරුෂයක් තියෙන්න ඕන.කලා ක්ෂේත්‍රයේ කෙනෙකුගෙන් හෝ රසිකයකුගෙන් හෝ ඔබට මංගල යෝජනාවක් ලැබිල නැත්ද?නැහැ තවම එහෙම යෝජනාවක් ලැබිල නෑ.ඔබේ උපන් දිනය කවදා ද?අප්‍රේල් 26 වැනිදා.ගාමිණී සුසන්තඡායාරූපය - ශාන් රූපස්සරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=av1404275</link>
    <topic>“කැට කෑල ගහේ සෙවණ අප හැමෝට ම වාසනාව සතුට ලබාදුන්නා”</topic>
    <author>තුෂාරි නේරංජා වික්‍රමසිංහ</author>
    <content>“කැට කෑල ගහේ සෙවණ අප හැමෝට ම වාසනාව සතුට ලබාදුන්නා”කුලසිරි බුදවත්තයන්ගේ නිවෙසට ගොඩ වදිමුකලාපුරයේ නිහඬ සුන්දරත්වය එහි ඇතුළුවන්නකුට විඳගන්නට වැඩි වෙලාවක් නොයයි. දස අතින් නැගෙන කුරුල්ලන් ගේ කීචි බීචි නාදය දෙසවනට එක් කරන්නේ මිහිරකි. නර්තනයෙන් ගායනයෙන් හා වාදනයෙන් දසතම නින්නාද වුණු ඒ නිවෙස අදත් කලාපුරයේ සෙසු නිවාස අතර කැපී පෙනේ. ඡායාරූප ශිල්පී සුදම් ගුණසිංහත් මමත් මේ සිටින්නේ මෙරට නර්තන කලාවේ යුග යුග එකලු කළ ප්‍රවීණ නර්තන ශිල්පී යුවළක වන කුලසිරි බුදවත්ත සහ නේමාලි බුදවත්ත ගේ සොඳුරු නිවෙස සමීප‍යේයි.බුදවත්ත යුවළගේ නිවහන මෙවර ‘අපේගෙදර’ විශේෂාංගය හැඩකරයි. නිවෙසට ගොඩවැදුණු සැණින් අප පිළිගත්තේ නේමාලි බුදවත්තයි. සුදම් නිවෙසේ සොඳුරු ස්ථාන ඡායාරූපයට නඟන අවස්ථාවේ ඔවුන්ගේ සොඳුරු නිවහනේ අසිරිය ගැන කතා බහ කරන්නට නේමාලි මා අසලින් වාඩි වූවාය.බැලූ බැල්මට දෙමහල් නිවෙසක් වුවද නිවෙසට ගොඩවැදුණු පසු එය තුන්මහල් නිවෙසක සිරියක් සිහිගන්වයි. ආලින්දය, විසිත්ත කාමරය සහ නිදන කාමර දෙකක් මෙන් ම ෆැන්ට්‍රිය සඳහා මෙනිවෙසේ බිම් මහල වෙන්වන අතර ඉහළ මාලය විවෘත බැල්කනියකින්, බුදුමැදුරකින් සහ බුදවත්ත යුවළ ගේ සහ පුතණුවන් ගේ නිදන කාමර වෙනුවෙන් වෙන්වී ඇත. තෙවන මහළ නිදහස් කතාබහේ යෙදිය හැකි ඉඩකඩකින් වෙන්ව ඇත.ආලින්දය කළු ගලෙන් නිම කරන ලද බිත්තියකින් ඔපවත් වී ඇති අතර මනාව ඔප දැමූ පැරණි හාන්සි පුටු, ආලින්දය වටේට තබා ඇත. කළුගල් බිත්තියෙන් ලැබෙන සිසිලසත් පැරණි පුටුවලින් ලැබෙන සිත්ගන්නා සුලු බවත් ඒ නිවෙසට එක් කරන්නේ අපූර්වත්වයකි. බුදවත්ත නිවෙස් ආලින්දයේ සිට විසිත්ත කාමරයට ඇතුළු වූ විට දක්නට ලැබෙන්නේ උස්ව බිත්ති ගොඩ නැඟූ අලංකාර විසිත්ත කාමරයකි.අපි මාලිගාවත්ත මහල් නිවාස සංකීර්ණයේයි පදිංචි වී සිටියේ.මේ විදිහට කාලය ගත වන විට රටට දැයට මෙහෙයක් කරපු තෝරාගත් කලාකරුවන් කීප දෙනෙකුට ඉඩම් ලබාදීම යටතේ බුදවත්තගේ පියා වන ප්‍රවීණ නර්තනාචාර්ය පුංචි ගුරු බුදවත්තයන්ටත් කලා පුරයෙන් ඉඩමක් හිමි වුණා. ඒ ඉඩමේ තමයි බුදවත්ත 1986 දී මේ නිවහන ඉදිකළේ. මේ ඉඩම පර්චස් 16 ක පමණ ඉඩමක්.”“මට මතකයි බුදවත්ත අදටත් මතක් කරනවා. එයා ගේ තාත්තා මේ ඉඩම තෝරපු හැටි. මුළු කලාපුරයේ ම ඇවිදලා මේ ඉඩමේ තිබෙන දැවැන්ත කැට කෑල ගහ දැකලා. පුතේ, කැටකෑලේ ගෙට ආලේ කියලා කියමනක් තිබෙනවා. ඒ නිසා මේ ගහ තිබෙන ඉඩමේ ම ගෙය හදන්න කියලා කියලා තියෙනවා. ඒ අනුව අපි මේ ඉඩමේ ගේ හදන්න පටන් ගත්තා.“අපේ ගෙදර හැමදෙනාම ගෙදරට හොඳින් ආලෝකය, වාතාශ්‍රය එනවට කැමැතියි. ඒ හින්දම විසිත්ත කාමරයේ බිත්ති ඉස්සුවා. ජනෙල් ඕනෑම වෙලාවක මිදුලත් එක්ක සම්බන්ධ වන ලෙස නිර්මාණය කළා. ඒ නිසා හරිම සිසිලසක් ගේ පුරාම තිබෙනවා.”ගෙමිදුලේ වූ දැවැන්ත කැටකෑල ගස් සෙවණ අතරින් එබෙන හිරු රැස් නිවෙසේ බිත්ති මත නෙක නෙක සෙවණැලි මවයි. කුරුලු හඬ පමණක් ඇසෙන නිහඬ පරිසරයෙන් විටින් විට හමා එන සුළං රැළි අප ගතේ විඩාව නිවයි. එය මගේත් නේමාලිගේත් කතා බහ ඉදිරියට ගෙනයෑමටම අපූරු ජවයක් ලබා දෙයි.“අපේ ගෙදර හැම ලී බඩුවක් ම නිර්මාණය වෙලා තියෙන්නේ තේක්කවලින්. දොර ජනෙල් පවා නිර්මාණය කරන්නට භාවිත කළේ තේක්ක. ඒ සියල්ල ම අපේ අදහස් අනුව මොරටුවෙන් හදවපුවා. ඊට අමතරව විසිත්ත කාමරයේ තිබෙන බිත්තියේ අලංකාර කැටයමක් නිර්මාණය කර තිබෙනවා. එය විශේෂත්වයක්. අපේ පරම්පරාවේ ඇඟ හැමතැනම දුවන්නේ නර්තනය. මේ කැටයම දකින ඕනම කෙනෙකුට එය සිහිවෙනවා.මෙය නිර්මාණය වුණේ බුදවත්තගෙ අදහසකට අනුවයි. සිංහල වංශයේ ආරම්භය කුවේනියගේ ඉඳල මහනුවර යුගයේ කොහොඹා කංකාරිය, ගැටබෙරය, බුලත් කොළය, කළය, සෞභාග්‍යය, වෙස් නැටුම යනාදී සියලු නර්තන කලාවම මේ කැටයම ඔස්සේ අර්ථ නිරූපණය වන අයුරින් නිර්මාණය වී තිබෙනවා. ඒ වගේ ම පරිසරයට උචිත අයුරින් තමයි නිවෙසට අවශ්‍ය වර්ණ සංකලනය කළේ. කහ පැහැය සහ සුදු පැහැය හැම විට ම නෙතට ප්‍රිය උපදවන වර්ණ. ඒ අනුව බිත්ති සහ නිවෙසේ අනෙකුත් ස්ථාන වර්ණ ගන්වන්නට අපි කටයුතු කළා.”කිරි පැහැයෙන් ඔපවත් වුණු නිවෙසට අවට හරිතවර්ණ කොළ පැහැයෙන් ලැබෙන එළිය නිවෙසේ ඇති සුන්දරත්වය තවත් ඔපවත් කරයි.එළිමහනේ දක්නට ලැබෙන බිත්තියක ද අපූරු කැටයමක් නිර්මාණය කර ඇත. නිවෙස ඉදිකරන්නට යොදාගත් සියලුම ආම්පන්න යොදා සකස් කර ඇති ඒ කැටයම් නිර්මාණය එළිමහනට එක් කරන්නේ අපූරු අසිරියකි. යකඩ කැබැල්ලේ සිට තීන්ත ගෑමට ගත් පින්සලය පවා ඉතා අපූරුවට ඒ නිර්මාණය හරහා අගනා සිහිවටන බවට පත්ව ඇත.“නිවෙස පුරාම පොළවට කිරිපැහැති ටයිල් තමයි අල්ලා තියෙන්නෙ. ඉදිරියේදී මේ නිවෙස තව තවත් වෙනස්කම්වලට ලක්වේවි.”නේමාලි බුදවත්ත පැවැසුවේ සුපුරුදු සිනාවෙන් මුව සරසා ගෙනය. හෝරා දෙකකට ආසන්න කාලයක් බුදවත්ත නිවෙසේ සොඳුරු අසිරිය විඳගත් අප යළිත් කාර්යාලය බලා එන්නට පිටත් වුණේ බුදවත්ත නිවෙසේ සුන්දරත්වය තව තවත් මනසින් අත්විඳිමිනි.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=av1404276</link>
    <topic>ඇන්ජි අක්කා මාත් එක්ක තරහයි ඒකයි ඔය චෝදනා කරන්නේ</topic>
    <author>ජෝජ් රොබ්සන් ද සිල්වා</author>
    <content>ඇන්ජි අක්කා මාත් එක්ක තරහයි ඒකයි ඔය චෝදනා කරන්නේඇන්ජලින් ද ලැනරෝල් ගුණතිලකට වෝල්ටර් ප්‍රනාන්දු පිළිතුරු දෙයි“රිද්මය පොඩ්ඩක් වැඩි වුණා කියලා ගීතයක් විකෘති කරනවා කියනවා නම් එයා musician කෙනෙක් නෙමෙයි. රිද්මය අඩු වෙනවා, වැඩි වෙනවා. පටිගත කිරීමේදී එකයි. මඟුල් ගෙදරකදී වෙන එකක්. ශාලාවක් ඇතුළත පැවැත්වෙන ප්‍රසංගයක දී තවත් එකක්. එළිමහන් ප්‍රසංග වේදිකාවකදී වෙනත්ම එකක්. ඒක එහෙම වෙනවා. මම අවුරුදු 55ක් පුරාම මේ රටේ ගීත ගායනා කරන ගායකයෙක්. මගේ වෘත්තිය ඒකයි.මම අනුන්ගේ සින්දු කියන ආධුනික ගායකයෙක් නෙමෙයි. ඇන්ජි අක්කාගේ (ඇන්ජලින් ද ලැනරෝල් ගුණතිලක) 90%ක් නම තියෙනවා නම් මගේ නමත් 75%ක් වත් තියෙනවා. මමත් චිත්‍රපට 33ක ගීත ගායනා කරලා තියෙනවා. මමත් ඇන්ජි අක්කා වගේම දක්ෂයි. ඒ නිසා ඔබතුමන්ලා (රසඳුන) ඇන්ජි අක්කාගේ අදහස්වලට ඉඩ දුන්නා වගේම මේ මම කියන දේවලුත් මේ විදිහටම පළ කරලා දෙන්න. මම කවමදාවත් කාගේවත් හිත රිද්දන මනුස්සයෙක් නෙමේ. ඒත් අපේ ගීතලෝලීන්ට වැරදි වැටහීම් ඇති නොවන්න නම් ඇන්ජි අක්කා මට කළ චෝදනාවට මා වැරදිකාරයෙකු නොවන බව සැබෑ කරුණු ඇතුව හෙළිදරව් කරන්න ඕනේ.”එලෙස පවසමින් ගායන ශිල්පි වෝල්ටර් ප්‍රනාන්දු අප සමඟ මේ කතා බහට එක් වුණේ “අපේ ගේ ළඟටම ඇවිත් වෝල්ටර් මගේ සින්දු විකෘති කරනවා” යන මැයෙන් පසුගිය ඉරිදා ‘රසඳුන’ පළ කළ ගායන ශිල්පිනී ඇන්ජලින් ද ලැනරෝල් ගුණතිලකගේ ලිපිය මඟින් එල්ල කෙරුණු ‍චෝදනාවට පිළිතුරු දීම පිණිසය. සිය සොහොයුරු එම්.එස්.ප්‍රනාන්දු ගැයූ ගීත ගයන්න තමන්ට සිදුවූ අයුරු පිළිබඳ මතකය ද අවදිකරමින් වෝල්ටර්, ඇන්ජි අක්කාට පිළිතුරු ලෙස හෙළිදරව් කළ කරුණු මෙසේය.“මට දවසක් ‘ටොරානා’ ආයතනයෙන් ආරාධනා කෙරුවා මගේ අයියයි, එච්.ආර්.ජෝතිපාලයි ගායනා කරපු ‘කොඩි ගහ යට මම උපන්නේ’ ගීතය ගායනා කරන්න. මම එය ගායනා‍ කළේ රූකාන්ත ගුණතිලක ජෝතිගේ ගීත ගායනා කළ ගීත එකතුවකට බවයි මට මතක. එය ඇසූ ‘‍ෙටාරානා’ අධිපති මට කිව්වා - ‘අයියාගේ සින්දු යට යනවා. ඒ නිසා අයියාගේ චිත්‍රපට ගීත ටිකක් කියන්නකෝ’ කියලා. මම කිව්වා - ‘ඒවා අයියාගේ දරුවන්ට කියලා ගායනා කරවන්න’ කියා. ‘නැහැ, ඔයා කියනවා නම් මම කරනවා’ කියා ‘ටොරානා’ අධිපති ස්ථිරවම කියා සිටියා. පසුව මම අයියා ගායනා කර තිබුණු ගීත 16ක් ඒ ‍'ටොරානා’ සංයුක්ත තැටියට කළා. මා ගැයූ එම ගීත 16ම ජනප්‍රිය වුණා. එහි ‘අහා හැඩයි රූපේ’ ගීතය මං ගායනා කළෙත් ඇන්ජි අක්කා සමඟමයි. අපේ ඒ ගීතටයත් හොඳ ප්‍රතිචාරයක් ලැබුණා. අද වුණත් බොහෝ දෙනෙක් මාව ප්‍රසංගවලට සහභාගි කරවා ගන්නේ අයියාගේ සින්දු අහන්න ව‍ෙග්ම විශේෂයෙන් ‘අහා හැඩයිරූපේ’ ගීතය අහන්නයි. ඒ වගේම මං ගයන්නේ මගේ අයියාගේ සින්දු මිස අනුන්ගේ සින්දු නෙමේ. මේ රටේ ගීත රසිකයින් අයියාගේ සින්දු මං ගායනා කරනවා අහන්න කැමැතියි. ඉතින් දිගටම මගේම ගීතයක් සමඟ අයියාගේ ගීතත් ගායනා කරනවා. මෙහෙම මගේම අයියාගේ ගීත මා ප්‍රසංග වේදිකාවේ ගායනා කිරීම ඇන්ජි අක්කා පවසා ඇති පරිදි අනුන්ගේ ගීත ගායනා කිරීමක් කියා මම සලකන්නේ නැහැ.”ඇන්ජි අක්කා චෝදනා කරන්නේ නිර්මාණශීලී චිත්‍රපට ගී (බයිලා නොවන වේග රිද්ම ගී) ඔබ වැඩි වේග රිද්මයකින් ප්‍රසංග වේදිකාවේ ගයා විකෘති කරන බවට නේද..?“මම එය කෙසේවත් පිළිගන්නේ නැහැ. මොකද එදා ප්‍රසංග වේදිකාවයි අද ප්‍රසංග වේදිකාවයි කියන්නේ දෙකක්. එදා ප්‍රසංග වේදිකා ඉදිරියේ උන්නේ ගීත අහන රසික පිරිසක්. අද ප්‍රසංගය ආරම්භ කළ අවස්ථාවේ පටන් නටන රසික පිරිස් තමයි වැඩිපුරම ඉන්නේ. ඉතින් දැන් අපි වැනි වේග රිද්ම බයිලා ගායකයින්ව ප්‍රසංග ‍වේදිකාවලට කැඳවන්නේ ඒ නටන අයට උදව්වක් හැටියටයි. ඔය ඇන්ජි අක්කා කියන ප්‍රසංගයට මං සහභාගි වී ගී ගැයුවා තමයි. සංගීතය සැපයුවේ ‘ඕල් රයිට්’ කියන band එක. ප්‍රසංග වේදිකාවේ සජීවී ලෙස ගී ගයද්දී අපි සංයුක්ත තැටිවලට ගයා ඇති අයුරින් ගයන්න බැහැ. එහිදී ඕනෑම ගීතයක් අපි වැනි බයිලා ශෛලියට ගී ගයන ගායකයින් ගයද්දි වැඩි වේග රිද්මයකින් (speed)ගයන්න ඕ‍ෙන්. නැත්තම් ‘හූ’ කියනවා.අලුත් band වල ළමයි high speed ගහනවා. ඉතින් අපිට ඒවා ප්‍රසංග වේදිකාවලදී අත්දැකලා පුරුදු වෙලා දැන්. මම ඉතාම පැහැදිලිව වගකීමෙන් යුතුව පවසන්නේ මේ දේ... ප්‍රසංග වේදිකාවේදී ගයන ගීතයක් වැඩි වේග රිද්මයකට ගැයුවාට ඒ ගීතය ‘විකෘති ගීතයක්’ වෙන්නේ නැහැ. එමෙන්ම මම කවදාවත් කිසිම ගීතයක් විකෘති කරලා ගායනා කරලත් නැහැ.”මාර්තු 30 වැනිදා රෑ සිද්ධිය මුල් වී ඇන්ජි අක්කා දැඩි මානසික පීඩාවකට හා හිංසාවකට ලක්වී ඇති බැව් ඔබ පිළිගන්නවා ද..?“ඇන්ජි අක්කගේ හැටි ඔහොම තමයි. ටිකක් සැරයිනේ හැබැයි ඇන්ජි අක්කා ප්‍රසංග වේදිකාවේ හැටි ‍නොදන්නවා නොවේ. ඒ නිසා ඔය තරම් පීඩාවකට හෝ හිංසාවකට කරුණක් එහිදී සිදුවුණා කියා මං හිතන්නේ නැහැ. මාර්තු 30 වැනිදා රෑ show එකේ දි මම වැඩි වේග රිද්මයකින් ‘නෙළුම් මලේ පෙතිකඩලා’ සහ ‘අහා හැඩයි රූපේ’ ගීත ගායනා කළාට ඒවා විකෘති කරලා ගායනා කළේ නැහැ. මම කවදාවත් එහෙම ගීත විකෘති කරලා ගයන්නේ නැහැ. වේදිකාවේ දී මට විතරක් නෙමේ, සරල ගී ගයන ගායකයෙකුට වුවත් වේග රිද්මයට ගීයක් දෙකක් ගයන්න සිද්ධ වෙනවා. මේ සිද්ධි මුල් කරගෙන ඇන්ජි අක්කා මට ගීත විකෘති කරනවා කියා බොරුවට චෝදනාවක් කළාට ඒක නෙමේ ඇත්ත. ඇන්ජි අක්කාගේ හිතේ කාලෙක ඉඳලම මාත්තෙක්ක නොමනාපයක් තියෙනවා. වැරදි වටහා ගැනීම් කිහිපයක් හින්දා. ඇන්ජි අක්කා‍ම ප්‍රසිද්ධියේ පත්ත‍ෙරන් මේවා ඇදගත්ත හින්දා මමත් දැන් ඒවා හෙළි කරන්න ඕනේ. එතකොට තේරෙයි ඇත්ත කතාව කුමක්ද කියලා. ඒ සඳහා ‘රසඳුන’ මට ඉඩ දෙන්න ඕනේ.ඔබේ අදහස් ප්‍රකාශ කිරීමට ඇති අයිතිය ‘රසඳන’ තහවුරු කරනවා.“මේවා මම හෙළිදරව් කරන්නේ සත්‍ය අපේ රසිකයින් දැනගත යුතු නිසයි. ඇන්ජි අක්කා ප්‍රවීණයි. මම ඇයට ගරු කරනවා. කවදාවත් ඒ අයට සැරට කතා කරලා අරවා මේවා කියන්න මම යන්නේ නැහැ. මම හරියට විනය ආරක්ෂා කරගෙන ඉන්න ගායන ශිල්පියෙක් මේ ක්ෂේත්‍රයේ. ඒත් ඉතින් ඇන්ජි අක්කා කාලෙක ඉඳලම මා සමඟ අමනාපයක් හිතේ තියාගෙන අවස්ථා ගණනාවකම මාව කපන්න (හිංසාවට) පත්කරන්න උත්සාහ කර අන්තිමේ මෙහෙම බොරු චෝදනාවක් කර එයාගේ තරහාව සංසිඳවා ගැනීමයි කළේ. මේ ‍සේරටම මුල ඇන්ජිඅක්ක‍ාගේ වැරදි වටහා ගැනීම් තමයි.”ඇන්ජි අක්ක‍ාගේ වැරදි වටහාගැනීම් මොනවාද?“කිහිපයක්ම තියෙනවා. පළමු එක තමයි - ඇන්ජි අක්කා මගේ අයියා එක්ක ගායනා කළ ‘නෙළුම් මලේ පෙති කඩලා’ ගීතය මම මරියසෙල් ගුණතිලක සමඟ ගායනය කිරීම ගැන වැරදි වැටහීම. මරියසෙල් මට එයට මුලින්ම ආරාධනා කළ අවස්ථාවේ දී මම එය ප්‍රතික්ෂේප කළා. ඒ සමඟම මා එංගලන්තේ පැවැති ප්‍රංගයකට ලංකාවෙන් පිටත්වී ගියා. මං ආපසු ලංකාවට ආවාමත් මරියසෙල් නැවතත් මට ආරාධනා කළා. ඊට ඉහත මගේ අයියත් මරියසෙල් සමඟ මේ ගීතය ගායනා කර තිබුණු හින්දාත් අලුත් තාක්ෂණයට නැවත පටිගත කිරීම් කර තිබුණු හින්දාත් තමයි මං ගීතය ගායනා කළේ. මම සතයක්වත් ඒ සඳහා ගත්තේ නැහැ. ඒත් දවසක් හම්බ වෙලා ඒකට මට හොඳටම බැන්නා. තවත් වැරදි වටහා ගැනීමක් ඇන්ජි අක්ක‍ාගේ හිතේ තියාගෙන ඉන්නවා. ඒ - ‘මධුරී’ චිත්‍රපටයේ අලුත් ගායිකාවක් සමඟ මා ගායනා කළ ‘ඩාලිං ලුසී’ යුග ගීතය ගැනයි. එහි සංගීත අධ්‍යක්ෂණය කළේ සරත් ද අල්විස් විසිනුයි. ඉතින් මට එම ගීතය ගායනා කරන්න ආරාධනා කළාම මම ගිහිල්ලා කටහඬ දීලා ආවා. පසුව ඇන්ජි අක්ක‍ා හමුවීමකදී - ‘මම කියන්න තිබ්බ සින්දුවෙන් මාව කපා දැම්මා’ කියා බැන්නා.පසුව මා සොයා බලා දැනගත්තා ඇන්ජි අක්ක‍ා ලොකු මුදලක් ඉල්ලීම නිසා තමයි ඇයව‍ නොගෙන ඒ ගීතයට අලුත් ගායිකාවක් මා සමඟ ගයන්න යොදාගෙන තියෙන්නේ. ඇන්ජි අක්ක‍ා හිතේ තියාගෙන ඉන්න තවත් වැරදි වටහා ගැනීමක් තමයි - ‘හතර දෙනාම සූරයෝ’ චිත්‍රපටය අලුත් නිෂ්පාදනයේ දී මම ‘රත්තරනේ රන් කිරිල්ලියේ’ ගීතය ගායනා කිරීමත්. මට ජයන්ත රත්නායක දුරකථනයෙන් කතා කරලා ඇහැව්වා වෝල්ටර් අංකල් සින්දු දෙකක් තියෙනවා. කියනවද?” කියලා. මම ‘හා’ කිව්වා. එච්චරයි. මං ශබ්දාගාරයට ගිහිල්ලා ‘කොඩි ගහ යට මම උපන්නේ’ ගීතයෙයි ‘රත්තරනේ රන් කිරිල්ලියේ’ ගීතයෙයි මගේ කොටස් ගායනා කර ආවා. අද වුණත් මම දන්නේනැහැ ඒ - ‘රත්තරනේ රන් කිරිල්ලියේ’ ගීතයේ female voice එක කාගෙද කියලා.ඒත් ඇන්ජි අක්ක‍ා ඒවාට මට වෛර බඳිනවා. මම මොනවා කරන්නද ඒකට. මම කොහේ හරි show එකක sing කළොත් ඊට පහුවදා මට බණිනවා. එහෙම අවස්ථාවලදී සමහර විට ‘අපේ සින්දු කියලා ඕගොල්ලේ හම්බ කරනවා” කියලත් බණිනවා. අපේ ප්‍රවීණ ගායිකාවක නිසාත් ගැහැනු කෙනෙකු මොනවා කිව්වත් පිරිමියෙකු පැටලිලා යන්න සුදුසු නැති නිසාත් මම ‘ඇන්ජි අක්කේ’ කියාගෙන ඔළුව පාත්කරගෙන මඟහැරලා ගිහින් තියෙනවා. තාමත් ඔවැනි වැරදි වටහා ගැනීම් හි‍ෙත් තියාගන තමයි මට මේ බොරු චෝදනාවක් නඟලා තියෙන්නේ.කෙසේ හෝ ඔබ ඇන්ජි අක්ක‍ාගේ හිත රිදෙන අයුරින් දුරකථන ඇමතුමට ප්‍රතිචාර දැක්වූ බවට ඇය පවසන්නේ ඇත්තක්ද?“මම ඇන්ජි අක්ක‍ාගේ හිත රිදෙන්න කිසිවක් කිව්වේ කෙරුවේ නැහැ. එයාගේ හිත රිදුණා නම් මට කරන්න දෙයක් නැහැ. මොකද ඇන්ජි අක්ක‍ා මට දුරකථන ඇමතුම ගත්තේ මම ප්‍රසංග දෙක තුනක ගීත ගායනා කරලා ඇවිල්ලා නිදාගෙන ඉන්න කොටයි. ඒ අරගෙනත් එයා මට නොයෙකුත් දෝෂාරෝපණ කරමින් හතර වටේම ඉන්න ඔක්කෝටම බණින්න වුණා. උදය තෙන්නකෝන්ට, මනෝජ් පීරිස්ට ව‍ගේ හැමෝටම බැණගෙන බැණගෙන යන්න ගත්තා. ඇන්ජි අක්ක‍ා - ‘ඔයා වේග රිද්මයෙන් ගායනා කළා වැඩියි වෝල්ටර්’ කියලා පටන් ගත්තාට දැනගෙන උන්නේ නැහැ ඉවර කරන්න ඕනේ කොතැනින්ද කියලා. බැරිම තැන මම ‘අනේ අක්කේ මගේ වෙලාව කන්න එපා’ කියා කිව්වා. ඒත් එයා බැණගෙන යනවා. මගේ සින්දු අරයා කියනවා, මෙයා ලවා කියවනවා. අයි.ටී.එන්. එකේ මෙහෙම කරනවා කිය කියා. ඉතින් තවත් බැරිම තැන මං - ‘ඔයා ඕවාට නඩු දාන්න. මගේ වෙලාව කන්න එපා.’ කියලා phone එක තිබ්බා. එපමණයි සිද්ධ වුණේ. ඉතින් එය වරදක්ද? එයාගේ සින්දුවලට කවුරු හරි අසාධාරණයක් කරනවා නම් නීති මාර්ගයෙන් යන්න නොකියා වෙන මොනවා කියන්නද?”* ගීතයක් වැඩි වේග රිද්මයකට වයන්න සංගීත කණ්ඩායම්වල වාදකයින් හුරු පුරුදු වීම හේතුවෙන් කවදා හෝ දිනයක තමන්ටත් ඒ රිද්මය අනුව එම ගීතය ගයන්න සිදුවෙයි කියා ‘ඇන්ජි අක්ක‍ා බියවීම සාධාරණ නොවේද?“නැහැ කවදාවත් එහෙම වෙන්නේ නැහැ. ඒ නිසා එවැනි බියක් ඇති කර ගැනීම සාධාරණ නැහැ. බයිලා ගායන ශිල්පියෙක් ඇන්ජි අක්කා සරල ගී ගායන ශිල්පිනියක්. bandවල ඉන්න වාදන ශිල්පීන් දන්නවා ඒ ඒ ගායක ගායිකාවන්ගේ ගායන ශෛලීන්ට සුදුසු අයුරු වාදනය සපයන්න. වාදන ශිල්පීනුත් දක්ෂයෝ. ඔවුන් ඇන්ජි අක්ක‍ාගේ ගී එයාට ඕනෑ රිද්මයට වාදනය කර දෙන්න දන්නවා. ඒ නිසා ඇන්ජි අක්ක‍ාට බය වන්න හේතුවක් නැහැ කවුරු මොන ගීතය මොනතරම් වැඩි වේග රිද්මයකට ගායනා කළත්. “ඔන්චිලි චිලි චිල්ල මලේයා” ගීතය උදාහරණයකට අර‍ෙගන බලන්න. ජෝතිපාල ගායනා කළ නිසා එය සරල ගීතයක්. හැබැයි එම්.එස්.ප්‍රනාන්දු එය ගායනා කළා නම් එය බයිලාවක්. ශිල්පියා අනුව තමයි රූපය, රිද්මය මැවෙන්නේ. ප්‍රසංග වේදිකාවේදී ගයන ගීතයක් වැඩි වේග රිද්මයකට ගායනා කළාට එම ගීතය විකෘති ගීතයක් වෙන්නේ නැහැ කියන දේ තමයි මට නැවතත් මතක් කර දෙන්න තියෙන්නේ.”* ඔබේ සහෝදරයා සමඟ ගායනයෙන් දායක වූ ගීත ඇන්ජි අක්ක‍ාගේ නිවෙස අසලටම පැමිණ ඔබ වැඩි වේග රිද්මයකට ගායනා කරද්දී ඇයට එම ගී විකෘති ගී ලෙස හැඟීමෙන් දුකට පත්වීම සුළුකොට සැලකිය හැකි කාරණයක්ද?“මෙතැනදී උවමනා වන්නේ අපි ප්‍රසංග වේදිකාව තේරුම් ගැනීමයි. මං මුලින් කිව්වා වගේම යළිත් කියන්නේ ප්‍රසංග වේදිකාවට අවශ්‍ය වේග රිද්ම ගී. බයිලා වැනි නටන්න පුළුවන් ගීතයි. ගැහැනු ළමයි පස්හය දෙනෙක් නටන වේදිකාවකට නැග්ගම අපි දැනගන්න ඕනේ අපි ඉන්නේ කොතැනකද කියලා. ඒ වගේම bandවලට ගීත පුහුණු කර කර ඉන්න පුළුවන්කමක් එතැනදි නැහැ. අපිට තිබනේනේ සංගීතය පෙරළිලා එන විදිහට සින්දුව කියන එකයි. කොහොමත් එදා මේ සිද්ධියට මුල පිරුණු ඔය ගීත ප්‍රසංගය පැවැති තැන නිතරම ගීත ප්‍රසංග පවත්වන තැනක්. ඉතින් ඇන්ජි අක්ක‍ාට තියෙන්නේ ඔතැන ඉන්නේ නැතුව වෙන තැනකට යන්නයි. මොකද මං එතැනට ගිහින් සින්දු නොකියා වෙන මොනවද කරන්නේ. මේක මගේ රස්සාව.මේ මොනවා කතා කළත් අපි ඇන්ජි අක්ක‍ාට සලකනවා. මගේ අක්කාට වගේ සලකනවා. දැන් මට පුළුවන් - ‘ඇන්ජි අක්කේ, මට සමාවෙන්න මං ඔයාගේ හිත රිද්දුවා’ කියලා කියන්න. ඒත් මං ‍එහෙම නොකියන්නේ ඇත්තටම මං කිසිම ගීතයක් කවදාවත් විකෘති කරලා ගායනා කරලා නැති හින්දයි. මේ ප්‍රශ්නයේදී වුණත් මං එයාගේ හිත රිද්දුවේ නැති හින්දයි.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=av1404277</link>
    <topic>මංගල ටෙස්ට් තරගයේදීම අර්ධ ශතකයක් ලැබූ කිත්තා</topic>
    <author>ඉඳුනිල් වීරරත්න</author>
    <content>මංගල ටෙස්ට් තරගයේදීම අර්ධ ශතකයක් ලැබූ කිත්තාපාණදුර සුමංගල විද්‍යාලයෙන් ක්‍රිකට් ක්‍රීඩාවට අත්පොත් තබා පසුව කොළඹ රාජකීය විද්‍යාලයට ඇතුළත් වුණු ඔහු පාසලේ සමීපතම මිතුරන් සහ ක්‍රිකට් සගයන් ආදරයට අමතන්නේ ‘කිත්තා’ නමින්.පිතිකරණය, පන්දු යැවීම සහ පන්දු රැකීම යන තෙඅංශයෙන්ම එක සේ දස්කම් දක්වන ඔහු පළමු පෙළ තරග 38 ක ඉනිම් 60 කදී ශතක 07 ක් අර්ධ ශතක 12 ක් සමඟ ලකුණු 2449 ක් රැස්කර ගෙන තිබෙනවා.2013 මාර්තු 08 වැනිදා බංගලාදේශයට එරෙහිව ගාල්ලේ දී තම මංගල තරගයට ක්‍රීඩා කරමින් ටෙස්ට් වරම් ලබා ගන්නා කිත්තා අංක 06 පිතිකරුවා ලෙසින් පිටියට පිවිස ලකුණු 59 ක් ලබාගත්තේ එලෙස මංගල තරගයේදී අර්ධ ශතකයක් ලැබූ ශ්‍රී ලාංකේය ක්‍රීඩකයන් අතර 8 වැනියා වෙමින්. එහිදී මිනිත්තු 82 ක් කඩුල්ලේ රැඳී සිටිමින් පන්දු 70 කට මුහුණ දී එක් හයේ පහරක් සහ හතරේ පහර 7 ක් සමඟ ඔහු මෙම ලකුණු 59 ක් ලබා ගන්නවා.පසුගිය ජනවාරි 27 වැනිදා සිට 30 වැනිදා දක්වා බංගලාදේශයේදී බංගලාදේශයට එරෙහිව සිය තුන්වැනි ටෙස්ට් තරගයට ක්‍රීඩා කරමින් මංගල ටෙස්ට් ශතකය ලබා ගත් කිත්තා මහේල ජයවර්ධන සමඟ එක්ව ශ්‍රී ලංකා කණ්ඩායම ජයග්‍රහණය කරා ගෙන යනවා. මෙහිදී මහේල නොදැවී ලකුණු 203 ක් ලබාගත් අතර කිත්තා නොදැවී ලබාගත් ලකුණු ප්‍රමාණය 103 ක්.2009 ඕස්ට්‍රේලියානු සංචාරයේ දී 19 න් පහළ වැඩිම ලකුණු ලාභීන් අතර තෙවැන්නා වූ ඔහු 2010 ලෝක කුසලාන තරගාවලියේදී 19 න් පහළ කණ්ඩායමේ උප නායකයා ලෙසින් කටයුතු කළා.කිත්රුවන් විතානගේ නම් වූ මේ යොවුන් ක්‍රීඩකයා අද ‘රසඳුන’ ‘කෙළිබිමේ තරුව’ වෙමින් කතාබහට එක් වනවා.“මගේ ගම පාණදුර අළුබෝමුල්ල. තාත්තා ආනන්ද විතානගේ අම්මා අනුරා විතානගේ මට ඉන්නේ අයිය කෙනෙක් විතරයි. අයියා දුල්නුවන් විතානගේ.හෙවිසන් සේනානායක සහ රෙනිසන් සේනානායක කියන්නෙ මගේ මාමලා. ඒ දෙන්නාම ක්‍රිකට් ගැහුවා. මේ නිසා ක්‍රිකට්වලට මගේ ආසාවක් ඇති වුණේ පුංචි කාලෙ ඉඳලමයි. පුංචි කාලෙ ඉඳලම මගේ ප්‍රියතම ක්‍රීඩකයා වුණේ කුමාර් සංගක්කාර අයියා.මුලින්ම මම පාසල් ගියේ පාණදුර සුමංගල විද්‍යාලයට. එහිදී තමයි මම ක්‍රිකට් ගහන්න පටන් ගත්තෙ. මගේ මුල්ම පුහුණුකරු වුණේ පී. ජි. ද සිල්වා සහ යූ. එස්. සී. පෙරේරා මහත්වරු. සුමංගල විද්‍යාලයේදී 12 න් පහළ වෙනතුරු එක සීසන් එකක් ක්‍රීඩා කළා. 5 වසරෙන් පස්සෙ කොළඹ රාජකීය විද්‍යාලයට ඇතුළත් වුණා. ඒ 2001 අවුරුද්දේදී.රෝයල් එකේදී 14 න් පහළ ඉඳන් 17 න් පහළ වෙනතුරු නල්ලයියා දේවරාජන් යටතේ පුහුණු වුණා. ඉන් පස්සෙ මගේ පුහුණුකරුවන් වුණේ චූලක අමරසිංහ සහ ගාමිණි පෙරේරා මහත්වරු.”කිත්රුවන් තම ළමා කාලයත් ක්‍රිකට් ක්‍රීඩාවේ ආරම්භයත් ගැන කියමින් කතාව පටන් ගත්තේ එහෙමයි.“රෝයල් එකේ මම ගොඩක් හොඳට සෙල්ලම් කළා. ප්‍රධාන ලෙසම බැටින්වලට තමා ආසා වුණේ. ඒ එක්කම පා දඟ පන්දු යැව්වා. ඕල් රවුන්ඩර් කෙනෙක් විදිහට මම ප්‍රසිද්ධ වුණා. මැද පෙළ ඇවිත් විකට් එක රැකගෙන බැට් කරන්න හැම විටම උත්සාහ කළා. වසර 3 ක් බිග් මැච් ගැහුවා. සීසන් 5 ක් සෙල්ලම් කළා.2009 පාසල් තරග වාරයේ ලකුණු දහස සම්පූර්ණ කළ ක්‍රීඩකයින් අතරට මමත් ඇතුළත්. චන්දිමාල්, ඇන්ජලෝ පෙරේරා, භානුක රාජපක්ෂ, ගයාන් අනික් ක්‍රීඩකයන්.පාසල් ක්‍රීඩා පිටියෙන් සමුගැනීමත් සමඟ ක්‍රීඩා සමාජ මට්ටමට පැමිණි කිත්රුවන් එහිදී දැක්වූ දස්කම් ද වාර්තා පොතට එක්වනවා.“23 න් පහළ එස් එස් සී ක්‍රීඩා සමාජයට සෙල්ලම් කළා. ප්‍රිමියර් සෙල්ලම් කළේ කොළඹ ක්‍රීඩා සමාජයට. 4 වැනි අවුරුද්දෙ ටැමිල් යූනියන් ගැහුවා. පළමු ටැමිල් යූනියන් ප්‍රිමියර් සීසන් එකේ ලකුණු 720 ක් ගැහුවා. ක්‍රීඩා සමාජයක වැඩිම ලකුණු මගේ.ඒ වගේම අපි 23 න් පහළ සීසන් 3 ක් එක දිගට චැම්පියන් වුණා. ඒක රෙකෝඩ් එකක්. කවුරුත් එහෙම ගහලා නෑ. දෙවැනි අවුරුද්දෙ මම කැප්ටන් කළා.2009 වසරේ 19 න් පහළ කණ්ඩායමේ ‍ඕස්ට්‍රේලියානු සංචාරයේදී ඒ තරගාවලිය ජයගන්නට අපිට පුළුවන් වුණා. ඒ වෙනකොට ඕස්ට්‍රේලියානු සීරියස් එකක් දිනල තිබුණෙ නෑ. ඒකෙදි වැඩිම ලකුණු ගත්තු අයගෙන් තුන්වැන්නා මම.2010 නවසීලන්තයේ තිබුණු 19 න් පහළ ලෝක කුසලාන තරගාවලියේ උපනායකයා වුණේ මම. අපි සෙමි ෆයිනල් වෙනකම් හොඳට සෙල්ලම් කළා.”ක්‍රිකට් ක්‍රීඩකයකුගේ ජීවිතයේ සිහිනය වන්නේ රටේ ටෙස්ට් කණ්ඩායමට ක්‍රීඩා කිරීමයි. කිත්රුවන් මේ වාසනාව හිමිකර ගත් ක්‍රීඩකයෙක්. ඒ වගේම මෙතෙක් සහභාගි වී ඇති තරග 4 දී ශතකයක් සහ අර්ධ ශතකයක් රැස්කර ගත් දක්ෂයෙක්. මේ ඔහු තමාගේ කුලුඳුල් ශතකය ගැන පැවසු අදහස්.“ඒ බංගලාදේශ සංචාරයේ තුන්වැනි තරගය. මම ගහන්න නෙමේ හිටියේ. ඒත් එදා උදේ අපට ආරංචි වුණා ප්‍රසන්න ජයවර්ධනගේ තාත්තා නැති වුණා කියලා. පස්සේ අපේ කැප්ටන් මැතිව්ස් කතා කරල කිව්වා ඔයා සෙල්ලම් කරන්න ලෑස්ති වෙන්න කියලා.ඒ වගේ දෙයක් එක පාරටම කිව්වම ප්‍රෙෂර් එක වැඩියි. මම ගෙදරට කතා කරල අම්මලට කිව්වා අද මම සෙල්ලම් කරනවා කියලා. ඒ තරගයේ කෞෂාල් 139 ක්, මැතිව්ස් 86 ක් සංගා 75 ක් ගහලා මහේල අයිය හොඳට බැට් කර කර හිටියෙ. මම දැනගත්තා ඒ පිච් එකේ බැට් කරන්න පුළුවන් කියලා. මහේල අයියත් සීනියර් ප්ලේයර් කෙනෙක් විදිහට මට ගොඩක් සපෝට් කළා. මම හිතා ගත්තා කැරකිලා ආව අවස්ථාවෙන් ප්‍රයෝජන ගන්නවා කියලා. බෝල 99 කින් 100 ගැහුවා. ඒ මැච් එක අපි දිනුවා. ඒක මගේ ජීවිතයේ අමරණීය තරගයක්.”කිත්තාගේ ප්‍රියතම ක්‍රීඩකයා සංගා. තමන්ගේ ප්‍රියතම ක්‍රීඩකයා සමඟ එකම කණ්ඩායමක ක්‍රීඩා කිරීමට ලැබීමත් භාග්‍යයක්.“ඇත්තෙන්ම කුමා අයිය කියන්නෙ ලෝකයේ ඉන්න හොඳම ප්ලේයර් කෙනෙක්. එයා එක්ක මහේල අයිය එක්ක එකට සෙල්ලම් කරන්න ලැබුණු එක මගේ හීනයක් හැබෑ වීමක්. ප්ලේ කරද්දී ඔවුන් අපට ලබාදෙන උපදෙස් හරිම වටිනවා.ඒ වගේම කුමා අයිය කියල තියෙනවා 22, 23 වගේ වයසෙදි එයා බැට් කරල තියෙන විදිහ ගැන.මම, කුසල්, තිරිමාන්න අපි කට්ටිය මේ වයසෙදි බැට් කරන විදිහට කුමා අයිය ඒ වයසෙදි බැට් කළේ නැතිලු. අපි ඊට වඩා හොඳට ප්ලේ කරනවලු. ඉතින් අපිට හොඳ අනාගතයක් තියෙනවා කියල ඔහු කිව්වා. ඒ වගේම ඔහුට වැරදුණු තැන් ගැන කියල දුන්නා. මම හිතන්නේ අපිට ඔහුගෙන් ගොඩක් දේවල් ඉගෙන ගන්න පුළුවන්.”කිත්රුවන්ගේ ආදරණීය මව බැංකු කළමනාකාරවරියක ලෙස සේවය කර දැන් විශ්‍රාම ගිහින්. ශ්‍රී ලාංකේය ක්‍රිකට් ක්‍රීඩාවට දක්ෂ ක්‍රීඩකයකු බිහිකළ ඇය ඔහු ගැන පැවසුවේ මේ විදිහට.“පුතා පුංචි කාලයේ ඉඳලම දඟ නැති හරිම කීකරු දෙමවුපියන්ට ගරු කරන ආගම දහමට ළැදි දරුවෙක්. මගේ මල්ලිල ක්‍රිකට් ගැහුව නිසා මෙයත් ක්‍රිකට්වලට ආසා වුණා. අපි පුතාගෙ කැමැත්තට ඉඩ දුන්නා.පුතාගෙ තාත්තා තමයි හැම තැනම ගිහින් පස්සෙන් ඉඳගෙන පුතාව මේ තත්ත්වෙට ගෙනාවෙ. අපි පුතා ගහන හැම මැච් එකක්ම බලනවා. 19 න් පහළ ඕස්ට්‍රේලියා ටුවර් එක බලන්න අපිත් ඕස්ට්‍රේලියා ගියා.ඉගෙන ගන්නත් හරිම දක්ෂයි. ක්‍රිකට් ගහලා කොච්චර මහන්සි වුණත් පාඩම් වැඩ අතපසු කළේ නෑ. සාමාන්‍ය පෙළ A 7 ක් B 2 ක් තියෙනවා.ඒත් උසස් පෙළ විභාගෙ දවස්වල එංගලන්ත සංචාරයක් ආවා. ඒ නිසා විභාගය කරන්න බැරිවුණා. පුතා ගොඩක්ම කැමැති ගමේ කෑමවලට. පොළොස් ඇඹුල, හාල්මැස්සන් බැදුම, පරිප්පු මැල්ලුම් කන්න හරිම ආසයි.”ඕනෑම ක්‍රීඩකයකුට පරාජයේ අමිහිරි අත්දැකීම් වලටත් මුහුණ දීමට සිදු වනවා. කිත්රුවන් මෙවැනි අවස්ථාවන් වලදී හැසිරෙන ආකාරය ගැනත් ඔහුගේ මව අදහස් දැක්වූවා.“ඒ වගේ දවස්වලට වැඩිය කතා කරන්නෙ නෑ. යාළුවො එක්ක ගෙදර අය එක්ක කතා නොකර ඉන්නකොට අපි දන්නවා හේතුව. සින්දු අහනවා. පන්සල් යනවා. එයාම හිතල ආයෙත් පුරුදු තත්ත්වෙට එනවා.”සැබැවින්ම ඒ පිළිබඳව කිත්රුවන්ගේ අදහස් ද දැන ගැනීම වටී.“මම මානසිකව සිත නිදහස් කරගන්න ඕන වුණාම ගීත අහන එක තමයි කරන්නෙ. තරගයකට පෙරත් පස්සෙත් ගොඩක් වෙලාවට මම සින්දු අහනවා. ගීත ‍‍තෝරා ගැනීමේ කිසිම විශේෂයක් නෑ. මූඩ් එකත් එක්ක අහන ගීත වෙනස් වෙනවා.”මගේ ක්‍රිකට් ජීවිතයට මට උදව් කළ අයටත් ස්තූතියි කියන්න ඕන. විශේෂයෙන් මම සේවය කරන මාස් ඇක්ටිව් ආයතනයේ මලික් අහමඩීන්, ෂම්මික මීගහපොළ, 19 න් පහළ ඉන්නැද්දී උදව් කළ අරවින්ද ද සිල්වා, නවීඩ් නවාස්, උපුල් චන්දන, සුමිත්‍ර වර්ණකුලසූරිය, අනුෂ සමරනායක, රොමේෂ් කළුවිතාරණ, මනෝජ් වික්‍රම, ජාතික කණ්ඩායමේ පුහුණුකරුවන් වන මාවන් අතපත්තු, චමින්ද වාස්, රුවන් කල්පගේ යන සියලුම දෙනා මගේ මේ ගමනේදී මට ශක්තියක් වුණා.”ඉඳුනිල් වීරරත්නඡායාරූපය - තුෂාර පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=av1404278</link>
    <topic> මාධ්‍ය ලොවේ හොඳ දේ මෙන්ම නරක දේත් තියෙනවා</topic>
    <author>තුෂාරි නේරංජා වික්‍රමසිංහ</author>
    <content> මාධ්‍ය ලොවේ හොඳ දේ මෙන්ම නරක දේත් තියෙනවාරුවනි ගුණවර්ධනජාතික රූපවාහිනියේ ප්‍රවෘත්ති නිවේදිකාවක, වැඩසටහන් මෙහෙයවන්නියක ලෙස ප්‍රේක්ෂකයන් අතර කතාබහට ලක්වන සොඳුරු හිතැත්තියක ලෙස රුවිනි ගුණවර්ධන අද කා අතරත් ජනප්‍රියත්වයට පත්ව ඇත. ඇය වෘත්තියෙන් මහරගම ජාතික අධ්‍යාපන ආයතනයේ විද්‍යුත් ප්‍රචාරණ දෙපාර්තමේන්තුවේ ජ්‍යෙෂ්ඨ කථිකාචාර්යවරියකි.මාධ්‍ය ක්ෂේත්‍රයට මෙන්ම කලා ක්ෂේත්‍රයේ ද කැපී පෙනෙන දක්ෂතා ඔස්සේ ඉදිරියට යෑමට වෙර දරන රුවනි ගුණවර්ධන සමඟ යෙදුණු පිළිසඳරකි මේ.“මම විශ්ව විද්‍යාලයේ සේවයට එක්වීමට ‍ප්‍රථම ගුරුවරියක ලෙස සේවය කළා. ඒ අතර තුර මාධ්‍ය ක්ෂේත්‍රයේ ප්‍රවෘත්ති නිවේදිකාවක, වැඩසටහන් නිවේදිකාවක ලෙසත් මට කටයුතු කරන්න හැකි වුණා. මාධ්‍ය ක්ෂේත්‍රයෙන් මගේ වෘත්තිමය ජීවිතය ගොඩනඟා ගන්නට මට ලැබුණු අත්දැකීම් බොහෝයි. කොළඹ විශ්ව විද්‍යාලයේ පැවැත්වුණු උත්සවවලදී මගේ නිවේදන හැකියාව දුටු 'විසිර' ගුවන් විදුලි ප්‍රධානී ප්‍රවීණ මාධ්‍යවේදී ඇන්ටන් ජයමහ ගුවන් විදුලි මාධ්‍ය කලාවට පිවිසෙන්නට මට දොරටු විවර කර දුන්නා.ඒ අනුව 'විසිර' සංස්කෘතික ගුවන් විදුලියේ නිවේදිකාවක ලෙස මම කටයුතු කළා. 2000 වසරේදී ජාතික රූපවාහිනියේ හඬ කැවීම් ශිල්පී අනුර ධර්මසේන මහතාගේ සහයෝගය මත 2000 වසරේදී නිදහස් මාධ්‍යවේදිනියක ලෙස ජාතික රූපවාහිනියට එක්වන්නට මට අවස්ථාව හිමි වුණා. මේ වන විට මම ප්‍රවෘත්ති නිවේදිකාවක ලෙස කටයුතු කරනවා. ඊට අමතරව ‘සැඳෑ නිම්නය’ ‘නුග සෙවණ’ වැනි වැඩසටහන්වලට නිවේදනයෙන් මගේ දායකත්වය ලබා දුන්නා.ඒ වගේම ජාතික රූපවාහිනියෙන් විකාශය කළ ‘ජාතික පාසල අධ්‍යාපන සත්කාරය’ වැඩසටහනේ ඉතිහාසය විෂය ධාරාව උගන්වන ගුරුවරිය ලෙසත් කාලයක් පුරා මම කටයුතු කළා. නිවේදන කටයුතුත් සිදුකළා. මේ විදිහට ජාතික රූපවාහිනියේ තවත් වැඩසටහන් කීපයකටම මගේ දායකත්වය මා ලබා දී තිබෙනවා. වසර 6 කට වැඩි කාලයක් ප්‍රවෘත්ති නිවේදනය හරහා මේ වන විට මම ජනතාවට සමීපව සිටිනවා.ඒ ගැන හිතේ ලොකු සතුටක් පවතිනවා. ජනමාධ්‍යය කියන්නේ හරිම වින්දනීය විෂය ක්ෂේත්‍රයක්. නිතරම ජනතාව අතරට යන්න ඒ ඔස්සේ අවකාශ ලැබෙනවා. පාසල්වල දරු දැරියන් මා හොඳින්ම අඳුනනවා. ඒ අය මා හඳුනාගෙන මාත් සමඟ කතාබහ කරන විට දැනෙන්නේ පුදුමාකාර සතුටක්” යැයි රුවනි පවසන්නේ සිනාපිරි මුවිනි.කුරුණෑගල ප්‍රදේශයේ පදිංචි රුවනි සිප්සතර හැදෑරුවේ කුරුණෑගල ශුද්ධ වූ පවුලේ බාලිකා විදුහලෙනි. පාසල් සමයේ දී අධ්‍යාපනයට හා ක්‍රීඩාවට එකසේ දක්ෂතා දැක්වූ ඇය විදුහලේ නියෝජ්‍ය ප්‍රධාන ශිෂ්‍ය නායිකාව ද වූවාය.“මගේ පියා වෘත්තියෙන් වතු අධිකාරිවරයෙක්. ඔහු ජෝෂප් ගුණවර්ධන. මව ගෘහණියක්. ඇය අයිරාංගනී ගුණවර්ධන. මට සහෝදරියක් සහ සහෝදරයෙක් සිටිනවා. මගේ මාධ්‍ය ජීවිතයටත් වෘත්තීය ජීවිතයටත් ඔවුන් ලබා දෙන්නේ නොමඳ සහයෝගයක්. පවුලේ බාලයා ලෙස මම ආ ගමන්මඟ ගැන ඔවුන් හදවතින්ම සතුටු වෙනවා.”වෘත්තීය ජීවිතය හරහා අධ්‍යාපන ක්ෂේත්‍රයේ ඉහළටම යෑම රුවනි ගේ බලාපොරොත්තුවයි. මාධ්‍ය කලාව හරහා වෘත්තිය වශයෙන් ඉහළට යමින් තම දක්ෂතා පෝෂණය කරගැනීමට රුවනි වෙහෙසෙන්නේ එහෙයිනි.“මාධ්‍ය කලාවෙන් වගේ ම කථිකාචාර්ය පදවිය හරහා කෙරෙන්නේත් රටට දැයට සේවයක්. ඒ සේවය අවංකවම රටට ලබා දීමට මම වෙහෙසෙනවා.” රුවනි පවසන්නේ දැඩි අධිෂ්ඨානයෙන් යුතුවයි.අද සමාජයේ දරු දැරියන් බොහෝ දෙනෙක් නිවේදන කලාව ප්‍රිය කරනවා. ඔවුන් වැඩි දෙනෙකුගේ ප්‍රාර්ථනය කෙදිනක හෝ නිවේදිකාවක හෝ නිවේදකයෙක් වීමයි. ගුරුවරු හිතන්නේ හැම වෙලාවෙම මාධ්‍යයෙන් සමාජයට යහපත් දේ දිය යුතුයි කියලයි. මේ කාරණා දෙකම මේ දෙගොල්ලන් සමඟම කටයුතු කරද්දී මම අත්දුටුවා. අද මාධ්‍යය කලාව පෙරට වැඩිය දියුණුයි. ඒ වගේම දරුවන් ඉගෙනුම් ක්‍රියාවලියේදී මාධ්‍යය ප්‍රයෝජනයට ගන්න බවත් මම දුටුවා. මේ මොන දේ කළත් මාධ්‍ය කලාව තුළත් හොඳ දේ වගේම නරක දේත් තිබෙනවා. හංසයින් දියෙන් කිරි වෙන්කර ගන්නවා වගේ අපිත් හොඳ දේ මාධ්‍ය තුළින් අපේ ජීවිතයට උකහා ගත යුතුයි. ගුරුවරුන් විදිහට අපි අපේ දරුවන්ට ඒ දේ නිවැරැදිව උකහා ගැනීමට අවශ්‍ය පසුබිම සකස් කර දිය යුතුයි.තුෂාරි නේරංජා වික්‍රමසිංහඡායාරූපය - සිරිපාල හල්වලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=av1404279</link>
    <topic> බුදුන් දවස දඹදිව වැල්ලම්පිටියේ දී ඉදිවෙයි</topic>
    <author>හේමාලි විජේරත්න‍</author>
    <content> බුදුන් දවස දඹදිව වැල්ලම්පිටියේ දී ඉදිවෙයි මහරජ අජාසත්දරුවෙක් ලැබෙන්න ඉන්න අම්මා කෙනෙකුට ඇතිවන දොළදුක සන්සිදුවන එක පුරාණ කාලයේ සිට ම අපේ මුතුන් මිත්තන් අතින් පවා සිදුවූවක්. අපේ කතාවේ කතා නායිකාවටත් ඇතිවී තිබෙන්නේ අපූරු දොළ දුකක්. මේ දොළදුක් ඇත්තිය නිකම්ම නිකම් කාන්තාවක් නම් නොවේ. ඇය බුදුන් දවස දඹදිව විසූ රජ බිසවක්. අජාසත්ත මහ රජතුමාගේ ප්‍රියාදර දේවීන් වහන්සේ වන ඛේමා බිසව. දරු සම්පතක් බලාපොරොත්තුවෙන් සිටින ඛේමා බිසවට උපන් දොළ දුක වන්නේ රජතුමාගේ උරය පලා ලේ බීමට ඇතිවන ආසාවයි.රජතුමා සිය සිරියහන් ගබඩාවේ ඛේමා බිසව අසලින් හිඳගෙන සිටියි. සිය දේවියගේ දොළ දුක ගැන දන්නා මහරජ අජාසත්. දේවියගේ කුසයේ සිටින සිය ලෙසින් මසින් සැදුණ දරුවා වෙනුවෙන් උපන් අපරිමිත ස්නේහයෙන් සිය උරය සියැතින් ම පලා දේවියට ලේ බොන්නට සලස්වයි. ඔහු අසීමිත වේදනාවෙන් උසුලන බව මුහුණින් ම ප්‍රකට කරයි.ගතවූයේ නිමේෂයෙකි. පිටුපසින් ඇසුණේ ඕ.කේ. කට්... යන හඬකි. රජතුමා‍ත්, දේවියත් සිනා නඟති. වට පිටින් පැමිණි පිරිසෙන් සිරියහන් ගබඩාවද පිරී යයි. මේ අප සිටිනුයේ මේ දිනවල රූගත වන ‘මහරජ අජාසත්’ දර්ශන තලයේ ය.පසුගිය දිනවල අනුරාධපුරය, කොළොන්නාව, පේරාදෙණිය අවට ප්‍රදේශවලදී මෙහි ඉතිරි රූගත කිරීම් සිදුවිය. මහරජ අජාසත්ත ගේ සහ බිම්බිසාර රජුගේ සිරියහන් ගබඩා ඉදිකොට තිබුණේ වැල්ලම්පිටිය සුනන්දාරාම විහාරස්ථාන භූමියේ ධර්මශාලාවේ ය. චිත්‍රපටයේ අධ්‍යක්ෂවරයා වනුයේ මීට ප්‍රථමත් ඓතිහාසික කතා සිනමාවට රැගෙන විත් නොමද ප්‍රේක්ෂක ප්‍රතිචාරයක් දිනාගත් සනත් අබේසේකර ය.“ඇත්තට ‘මහරජ අජාසත්’ චිත්‍රපටයට පදනම් වෙන්නේ බුදුන් වහන්සේ‍ ජීවමානව වැඩ සිටින කාලයේ ඉන්දියාවේ මගධ දේශයේ රාජ්‍යය කළ බිම්බිසාර රජුගේ කතා ප්‍රවෘත්තියය. බිම්බිසාර රජතුමා තමයි ගෞතම බුදුන් වහන්සේට වේළුවනාරාමය පූජා කළේ. බිම්බිසාර රජතුමාගේ පුත්‍ර රත්නය වන අජාසත්ත කුමාරයා දේවදත්ත තෙරුන් හා එක්ව බිම්බිසාර රජතුමා රජකමෙන් පහ කරල සිර කුටියක සිරකරනවා. මෙන්න මේ ඉතිහාස කතාවට නව අර්ථකතනයක් දෙමින් වර්තමාන පරපුරට ගැළපෙන පරිදි තමයි ‘මහරජ අජාසත්’ චිත්‍රපටය නිර්මාණය වෙන්නේ.” අධ්‍යක්ෂ සනත් අබේසේකර අප සමඟ පැවසුවා. සනත් අබේසේකර සිනමාවට සම්ප්‍රාප්ත වන්නේ මෙරටට බුදු දහම හඳුන්වා දුන් මිහිඳු හිමියන් පිළිබඳ වන ‘මහින්දාගමනය’ චිත්‍රපටය නිර්මාණය කිරීමෙනි. සිය කුලුඳුල් නිර්මාණයට ලැබුණු අසීමිත ප්‍රේක්ෂක ප්‍රතිචාරය තවදුරටත් ඔහු සිනමාව හා බැඳ තැබීමට හේතුවක් වන්නට ඇත. ඉන්පසු ඔහු ‘සිරි දළදා ගමනයත්’, අනගාරික ධර්මපාල චරිතයත්, ‘මහරජ අජාසත්’ නිර්මාණය කළේ ය.“මගේ ගමන් මාර්ගය වෙන්නේ බෞද්ධ සිනමා සංස්කෘතියක් ඇති කිරීමයි. මීට ඉහත කරපු චිත්‍රපටය වගේ ම ඉදිරියේ දී තිරගත වීමට නියමිත චිත්‍රපටවලින් මේ මාවත දිගු කරන්නට මට හැකිවෙයි කියලා හිතනවා.‘මහරජ අජාසත්’ හි බිම්බිසාර මහරජුට ජීවය දෙනුයේ ප්‍රවීණ නළු ජීවන් කුමාරතුංග ය. ඛේමා බිසව වනුයේ ප්‍රවීණ නිළි සබීතා පෙරේරා ය. ජීවන් කුමාරතුංග මීට ප්‍රථම ‘මහින්දාගමනය’ සහ ‘සිරි දළදාගමනය’ යන චිත්‍රපට දෙකෙහි ම රාජ චරිත නිරූපණය කළේ ය. සබීතා‍ පෙරේරා ‍ඛේමා බිසව ලෙස මෙහි රඟනුයේ වසර 04 ක දිගු නිහැඬියාවකින් පසුව ය. ඇය අපට මතක හැටියට අවසන් වරට රංගනයට එක් වූයේ ජැක්සන් ඇන්තනී අධ්‍යක්ෂණය කළ ‘අබා’ චිත්‍රපටයේ ය.“බෞද්ධ කාන්තාවක්” විදියට මගේ ජීවිතේ මට ලැබුණු භාග්‍යවත් අවස්ථාවක් විදියට තමයි ඛේමා බිසවගේ චරිතය මම සලකන්නේ. මේක බෞද්ධ තේමාවක් එක්ක නිර්මාණය වෙන කතාවක්. මේ කතාව ගැන මම පොත්පත්වලින් කියවල අහලා තිබුණා. බුදුන් වහන්සේ ජීවමානව වැඩ සිටි කාලයේ කතාවක්. මේ චරිතය ඔස්සේ වර්තමාන සමාජයට මට දෙන්න පුළුවන් දේ බොහොමයි.විශේෂයෙන් මේ කතාව මට හිතෙනව කොළඹ අයට වඩා ගම්වල ජීවත්වන බොහෝ දෙනාට අතිශයින් වැදගත් වෙයි කියලා. අද දවසේත් අපි කොයිතරම් නම් අහනවද තාත්තා ඝාතනය කළ පුත්තු ගැන. ඒ නිසා සමස්ත සමාජයටම මේක හොඳ පණිවිඩ සපයන චිත්‍රපටයක් වේවි. විශේෂයෙන් අම්මා කෙනෙක් විදියට මම ගොඩාක් කැමැතියි මගේ පුතාට මෙවැනි චිත්‍රපටයක් පෙන්වන්නට ලැබීම ගැන” මේ චිත්‍රපටයේ ප්‍රධාන චරිතය වන ‍ෙඛ්මා බිසවගේ චරිතය රඟන සබීතා පෙරේරා අපට කිව්වා.‘මහරජ අජාසත්’ සුනිල් ටී. ෆිල්ම්ස් වෙනුවෙන් නිෂ්පාදනය කරනුයේ සුනිල් ටී. ප්‍රනාන්දුය.හේමාලි විජේරත්න‍කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=av14042710</link>
    <topic>විජේ මල්ලිගෙ කොලම</topic>
    <author/>
    <content>විජේ මල්ලිගෙ කොලමසිංහල හින්දු නිව් ඉයර් කිව්වම ඉතින් ඒ කාලෙ නම් විජේ මල්ලි‍ට නිව් ඉයර් වලින් පස්සේ වැඩිපුරම අහන්න ලැබුණ සෑඩ් ස්ටෝරීස්වල තිබුණෙ රතිඤ්ඤා පත්තු කරන්න ගිහින් වෙච්ච ‍ෙපාඩි මෑන්ස්ලගෙ ඇක්සිඩන්ට්ස් - නැත්නම් ‍ඩෝප් සීන් එකේ කෙළින්ම හෙවන්ස් යන්න ට්‍රයි කරපු කට්ටියගෙ ස්ටෝරීස්. ඒත් බලන්නකො මේ නිව් ඉයර් එක ඉවර වෙන්න ලැබුණෙ නෑ අහන්න වෙච්ච සෑඩ් ස්ටෝරීස් - ඇක්සිඩන්ටල් ඩෙත්ස්ම අනූගාණක් කියන්නෙ. අරලගන්විල දහයක් ඔන් ද ස්පොට්, කතරගම පාරේ පහක් ඔන් ද ස්පොට්. කිරි වෙහෙරින් කිරි ඉතිරුණා කිව්වට මිනිස්සුන්ගෙ කර්ම ශක්තිය වෙනස් වෙන එකක්යැ. ඒ විදියෙ සෑඩ් ස්ටෝරීස් අහන්න නොලැබුණා නම් කොච්චර එකක් ද කියල විජේ මල්ලි කල්පනා කරන්නෙ. ඒත් මොනව කරන්නද? වාහනවල යනව කියන්නෙ අද කාලෙ මරුවා සමඟ වාසේ වගේ කියලත් කල්පනා වෙනවා. පහළොස් දෙනෙක් නැතිවෙච්ච සීන්ස්වල නම් වෙනත් වෙහිකල් එකක් නිසා වෙච්ච ඒව නොවුනට, ග‍ඟේ, ඇළේ කියල වෙනසක් තියෙනවයැ මරුවට. කොතන වුනත් නැත මරුහට බාධා කියල නේ ඔය බුදුබණේ තියෙන්නෙ. ඕන්න විජේ මල්ලිගෙ අවුරුදු ‍ෙකාලමෙ සබ්ජෙක්ට් එකත් එහාට මෙහාට වුණාද මන්ද සෑඩ් ස්ටෝරීස් ගැන කියන්න ගිහින්.නෑ නෑ එහෙම වෙන්නෙ ‍ෙකාහොමද මේකත් සෑඩ්ම සෑඩ් ස්ටෝරි එකක් විදියට විජේ මල්ලි‍ට දැනිච්ච නිසා. ලාස්ට් වීක් එන්ඩ් ‘රසඳුනේ'මයි මේ සෑඩ් ස්ටෝරි එක තිබුණෙ. ඇක්සිඩන්ට් ජාතියෙ එකක් වුණේ නැතිවුණාටමියුසික් ෆීල්ඩ් එකේ සෑඩ්ම ස්ටෝරි එකක් ‘රසඳුන'ට කියල තිබුණෙ අපේ ෆිල්ම් මියුසික් ෆීල්ඩ් එකේ ද බෙස්ට්ම ෆීමේල් වෝකල් ස්ටාර් කෙනෙක්. ඇන්ජලින් කිව්වම විජේ මල්ලි‍ ඒ නමට අලුත් කෑලි බෑලි එකතු කරන්න ඕනයැ. ඇන්ජිත් එක්ක ජෝති කියපු ෆිල්ම් සෝන්ග්ස් වල ආතල් එක ෂිහ් කියල වැඩක් නෑ. “මට ආසයි හිනැහෙන්න මගෙ ජීවිතේ - හිනැහෙන්න මා එක්ක මේ ජීවිතේ” වගේ සෝලෝ ද “මේ සීත සුවදෙන රැයේ” නැත්නම් “සොඳුරු ලොවට මල් වැහැලා” වගේ ඩුවෙට් ද ඇන්ජිගෙ සින්ගින්ග් ටැලන්ට් එකට සාක්ෂි. ඒ ජාතියෙ ස්ක්‍රීන් වොයිස් එකක් තිබුණු ෆීමේල් වෝකලිස්ට්ලා අඩුයි කියලයි විජේ මල්ලි‍ගෙ කල්පනාව. කේමදාස මාස්ටර් ළඟ සින්ග් කරන්න පුළුවන්ද සීනි බෝල ගායිකාවකට? ඒත් විජේ මල්ලි‍ගෙ කල්පනාව නම්, ඇන්ජලින්ගෙකන්ට්‍රිබියුෂන් එකට අපේ ෆිල්ම් මියුසික් ෆීල්ඩ් එකෙන් හරි, හරි හමන් රෙකග්නිෂන් එකක් ලැබුණෙ නෑ කියලයි. සම්මාන සම්මන්ත්‍රණ, උපහාර, කෝ ඇන්ජලින්ට?ඒව ලැබෙන්නෙ කොහොමද කියාපු පොපියුලර් සින්දුත් දැන් ඉන්න මෑන්ස්ලා බයිට් එකට ගන්න කොට.ඇන්ජලින්ගෙ සෑඩ් ස්ටෝරි එක කියෙව්වම විජේ මල්ලි‍ගෙත් ඔළුව සෑඩ්ම සෑඩ් ෆීලින්ග් එකකින් පිරුණා. ‘නෙලුම් මලේ පෙති කඩලා ඔරුව හදාලා’ කියන්නෙ විජේ මල්ලි‍ලගෙ ෆේවරිට් හිට් එකක්. ඒක එම්.එස්. කියනව කියන්නෙ තිතට. එම්.එස්.ගෙ අහල ගං හතකටවත් කිට්ටුවෙන්න බැරි බයිලකාරයෝ ඒක සම්බෝල කරනව විතරක් නෙවි ඒ ගැන කින්ද මන්ද කියල ඇහුවමඇන්ජලින් එක්ක පොර ටෝක්ස් දුන්න කියලයිඇන්ජි ආන්ටි කියල තිබුණෙ.විජේ මල්ලි නම් කියන්නෙ ඕවට හිත කලබලකරගන්න එපා කියලා. දන්නවනේ නින්දෙයිසැප නින්දෙයි වෙනස? ඒ වගේ නමට ප්‍රනාන්දු වුණාටඒ එම්.එස්.ප්‍රනාන්දුම නෙවිනේ.එම්.එස්.ල වගේ ජෙන්ට්ල්මන් කොලිටීස් තියෙන්න පුළුවන්ද සින්දු කියන ප්‍රනාන්දුල හැමෝම ළඟ. එම්.එස්. ඇවිල්ල කොලිටි සින්ගර්. එයාගෙන් හිස් වෙච්ච ප්ලේස් එකට කවුරුත් නෑ. ගේ ළඟට ඇවිල්ලා සින්දු බයිට් කරන කොට දුක හිතෙනව තමයි ඇන්ජි ආන්ටි. ඉවසගෙන ඉන්න. එම්.එස්. ‘නෙලුම් මලේ පෙති කඩලා’ මරියසෙල් එක්ක කිව්ව කියලා ඇන්ජලින්ට සොරි කිව්වෙමෑන්ස් ක්ලාස් මනුස්සයෙක් නිසා.එහෙම ක්ලාස් එකක් නැති සොරි කියන්නෙ මොකක්ද කියල දන්නැති හාදයින්ගෙ කතාවලට හිත රිද්දගන්නෙ නැතුව ඉන්න ඇන්ජලින්. ඔයාට වෙච්ච හිතේ දුකටඅපිවත් සොරි කියන්නම්. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=av14042711</link>
    <topic> උමාර් අක්මාල් ගේ විවාහ උත්සවයට පොලිසිය කඩා වැදුණේ ඇයි?</topic>
    <author>ටානියා මෝසස්</author>
    <content> උමාර් අක්මාල් ගේ විවාහ උත්සවයට පොලිසිය කඩා වැදුණේ ඇයි?පසු ගිය බදාදා පකිස්ථානයේ ලාහෝර් නුවරදී පැවැත්වුණු, ප්‍රකට පකිස්ථානු ක්‍රිකට් ක්‍රීඩක උමාර් අක්මාල් ගේ විවාහ උත්සවය එරට මෙන්ම ජාත්‍යන්තර මාධ්‍ය ඔස්සේද විශේෂයෙන් කතාබහට ලක්වුණු පුවතක් . විවාහ උත්සවය පැවැත්වුණේ අප්‍රකට ගොවි පොළකදී වුණත් බැලු බැල්මට ජනප්‍රිය චරිතයක් වටා සිදුවන සිදුවීම් වලට මාධ්‍ය ඔස්සේ වැඩි ඉඩ කඩක් වෙන් වීම සාමාන්‍ය දෙයක්. එය එසේ වුණත් උමාර් ගේ විවාහ උත්සවය දෙස් විදෙස් මාධ්‍ය ඔස්සේ උණු කැවුම් සේ දස දෙස පැතිර යන්නට තරම් කාරණාවක් තිබුණා. ඒ උත්සවශ්‍රීයෙන් පැවැති මංගල දිනයේ අවසානය කලබැගැනියක් ජංජාලයක් බවට පත් වීම නිසයි.මංගල උත්සවය අතරතුරදි පොලිසිය එතැනට කඩා වැදීමයි මේ පුවතට මුල් වුණේ. එරට පන්ජාබ් නීතියට අනුව මංගල සාදයක් රාත්‍රි 10යෙන් පසු තහනම් වන මුත් ඒ නීතිය නොසලකා හරිමින් කටයුතු කිරිම ඇතුළුව තවත් නීතියට පටහැනි ක්‍රියා කිහිපයක් නිසා පොලිස් බලධාරින්ට මෙම උත්සවයට කඩා වදින්නට සිදු වුණා. පොලිසියේ අනපේක්ෂිත පැමිණීම නිසා බලධාරින්, මාධ්‍යවේදින් සහ උමාර් අතර දැඩි කලහකාරි වාතාවරණයක්ද ඇති වු බව එරට මාධ්‍ය වාර්තා කළ අතරම මෙහිදි කලහකාරි ලෙස හැසිරුණු උමාර්ගේ සොහොයුරන් දෙදෙනා ඇතුළු තවත් දෙදෙනකු අත්ඩංගුවට ගෙන තිබෙනවා.23 වැනි වියේ පසුවන උමාර් ගේ මනාලිය වුයේ නුර් අම්නා නමැති සුරූපිනියයි. තවත් ක්‍රිකට් තරු පරපුරකින් පැවත එන ඇය හිටපු ප්‍රවිණ පකිස්ථානු ක්‍රිකට් ක්‍රිඩක අබ්දුල් කාදර්ගේ දියණියයි. විවාහයට පෙර සිටම උමාර් - නුර් මංගල්‍යය එරට මාධ්‍යයට රස බර පුවතක් වූයේ මංගල්‍යය වෙනුවෙන්ම වෙනස් වු උමාර් ගේ කොණ්ඩා විලාසිතාව ඇතුළු විවාහ උත්සවය වෙනුවෙන් මිලදී ගත් මිලෙන් අධික සළු පිළි නිසාවෙනි.පන්ජාබ් ක්‍රමයට පැවැති සාම්ප්‍රදායික විවාහ උත්සවයක් වු මෙහි එම සම්ප්‍රදායට අනුව සාදයට පැමිණෙන ආරාධිතයන් සඳහා විශාල බන්දේසියක (සවාන්) ආහාර පිළිගැන්විය යුතු මුත් ඔවුන් ඒ සඳහා දිසි කිහිපයක් යොදා ගෙන තිබිමත් උමාර් ගේ නීති විරෝධි ක්‍රියාවලියේ තවත් එක් අංගයකි. කෙසේ නමුත් මේ සිදුවිම සම්බන්ධයෙන් උමාර් ඇතුළු පිරිස සමාව ඉල්ලා ඇති අතර ඔහු එරට ජනතාව අතරේ'ජාතික විරයෙකු ' වන නිසාවෙන් එරට පොලීසිය ඔහුට සමාව දී ඇති බවද වාර්තා වේ. මීට මසකට ඉහතදි ද මාර්ග නීති කඩ කිරීම නිසා ඇති වූ සිදුවිමකදී උමාර් පොලිස් බලධාරින් සමඟ කලබගෑනියක් ඇති කර ගත්තේය‍.ටානියා මෝසස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=av14042712</link>
    <topic>‘යකඩ තලන්නා’ ගීතයෙන් ජනප්‍රිය වූ ජෝ. බී. පෙරේරා අවසන් ගමන් යයි</topic>
    <author>මෙල්රෝයි ධර්මරත්න</author>
    <content>‘යකඩ තලන්නා’ ගීතයෙන් ජනප්‍රිය වූ ජෝ. බී. පෙරේරා අවසන් ගමන් යයිමෙරට කණ්ඩායම් සංගීතයේ උපත හැටේ දශකයේ සිදු වුවද පූර්ණ පිබිදීමක් සහිත එහි ස්වර්ණමය කාල පරිච්ඡේදය හැත්තෑවේ දශකයයි. එම කාල වකවානුවේදී ගුවන් විදුලියෙන් ප්‍රචාරය වූ මධුර කණ්ඩායම් ගී අතර වූ එක්තරා අපූරු ගීතයක් වෙත බොහෝ දෙනකුගේ අවධානය යොමු විය. අසරණ කම්මල්කරුවකුගේ ජීවන අරගලය සිතුවම් කළ ‘යකඩ තලන්නා’ නම් වූ එම ගීතය මුලින්ම ප්‍රචාරය වූයේ වර්ෂ 1964 දීය. ගීතයට සුවිශේෂ ජීවයක් එක් කිරීමට යකඩයකට තට්ටු කරන හඬක් ද ඊට මුසු කර තිබුණෙන් එය බහුතර ශ්‍රාවක ජනතාවකගේ සිත් ඇඳ බැඳ තබා ගැනීමට සමත් විය. එකල එය ගායනා කළේ ‘ලොස් මුචාචෝස්’ නම් ගායක කණ්ඩායමක් වුවද එම ගීතයේ පද රචනය ද තනු නිර්මාණය ද ප්‍රධාන ගායනය ද කළේ එවකට මීගමු පුරවරයේ විසූ ජෝ. බී. පෙරේරා නම් තරුණයෙකි.ජෝගේ කලා ජීවිතයට සම්ප්‍රාප්තිය සිදු වූයේ ගායකයකු වශයෙන් නොවේ. මුලින් ඔහු රංගන කලාවේ යෙදුණෙකි. අයිවෝ ඩෙනිස් පවසන පරිදි පනහේ දශකයේ මෙරට කිතුනු කලාකරුවන්ගේ එකමුතුවෙන් පැවැති ‘රසාංජලි’ නම් කලා කවයේ ජෝ ද සාමාජිකයෙකි. අර්නස්ට් පෝරුතෝට ගරු පියනමගේ උපදේශකත්වයෙන් පිහිටුවන ලද එම කලා කවයේ සෙසු කිතුනු සාමාජිකයන් අතර ප්‍රකට නළු ටෝනි රණසිංහ ද, ඔහුගේ සොයුරු රැලෙක්ස් රණසිංහ ද, ජෝ දඹුළුගල ද, මර්සලීන් ජයකොඩි ගරු පියතුමා ද තමා ද සිටි බව මතක් කරන අයිවෝ, එම කලා කවය මඟින් නිෂ්පාදනය කරන ලද ‘එසේ ය අපි ඔහු මැරුවෙමු’, ‘සින්නක්කරය’, ‘බිත්ති හතර’ යන වේදිකා නාට්‍යයන්හි ජෝ බී පෙරේරා රංගනයෙන් දායක වූ බව පවසයි. මේ නාට්‍ය තුනම ලෙස්ලි බොතේජු ගේ කෘති ය.රංගන හැකියාව තිබුණ ද ජෝ ගේ සිත් ගත්තේ ගායනය බව පසු කලෙක ඔහු ගමන් කළ මඟ විපරම් කිරීමේ දී අනාවරණය වෙයි. ගිටාරය වාදනයට දක්ෂයකු වූ ඔහු නිතරම ගී ගැයුවේ එය වයමිනි. කිසියම් වේදිකාව ප්‍රසංගයක ඔහු සිය ගිටාරය ද අතැතිව ගායනයක් ඉදිරිපත් කරන කල ඔහුගේ ආරෝහ පරිනාහ දේහ ලක්ෂණ සහිත රූපයෙන් හා සුමධුර පැහැදිලි ශක්තිමත් කටහඬින් එහි රැස්ව සිටි සියලු දෙනා මෝහනයට පත් කරන ගතියක් පැවැතිණ. මීට වසර තුනකට පමණ ඉහත එක්තරා ශල්‍යකර්මයක් හේතුකොට ගෙන ඔහු ඔත්පලව නිවාස අඩස්සියේ සිටි සමයේදී ද ඔහු බැහැදැකීමට ගිය පිරිස අතර සිටි මම ඔහුගේ ගායන හැකියාවේ හා පෞරුෂත්වයේ වැඩි වෙනසක් සිදුවී නොතිබීම පිළිබඳ සැබැවින්ම විස්මයට පත්විමී.වර්ෂ 1937 නොවැම්බර් 27 දින උපන් ජෝ පසුගිය 19 වන දින මෙලොව හැර යන තෙක්ම බොහෝ විට සිනහමුසු මුහුණින් විහිළුවෙන් තහළුවෙන් කල් යැවූ පුද්ගලයෙක් විය. මෙරට පමණක් නොව ඕමානය, ඩුබායි වැනි රටවල ද ඔහු ගායන ප්‍රසංග පවත්වා ඇත. ‘යකඩ තලන්නා’ හැරුණු කොට ඔහු විසින් ගයා පටිගත කරන ලද ‘ආදරේ කරලා ඇති කරලා’ (මාල ගිරව්), ‘සුදු මල්’, ‘සිරිපා ගමන’, ‘සඳ ගමන’ වැනි ගීත ද ජනප්‍රියත්වයට පත් වී ඇත.ජෝ නම් කලාකරුවා වෙතින් මා දුටු එක්තරා සුවිශේෂ ගුණාංගයක් නම් අන් අයගේ නිර්මාණ නිර්ලෝභී අන්දමින් අගය කිරීමේ ප්‍රවණතාවයයි. ඔහු බොහෝ දෙනකුගේ කළණ මිතුරෙකු වූයේ ද එම නිසාම විය යුතුය.මෙල්රෝයි ධර්මරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=av14042713</link>
    <topic>ලස්සන වෙන්න දුක් විඳින ළඳුන්</topic>
    <author>සේමාලි කැල්ලපත</author>
    <content>ලස්සන වෙන්න දුක් විඳින ළඳුන්ලස්සන වීමට ඇතැමුන් නොගන්නා වෙහෙසක් නැතිතරම්ය. ඒ සඳහා දරන උත්සාහය මෙන් ම වැය කරන මුදල් සම්භාරය ද අපමණ ය. ලොව පුරා රූපලාවණ්‍ය නිෂ්පාදන වෙනුවෙන් වැය කෙරෙනා මුදල් සම්භාරයෙන් ම එය පසක් වේ. එපමණක් නොවේ රූපලාවණ්‍ය නිෂ්පාදන සඳහා පවතින අති මහත් ප්‍රචාරය ද ඊට හොඳ නිදසුනකි.අනුන්ට පෙනෙන ලෙස කොටසක් එසේ වෙහෙසෙද්දී තවත් කොටසක් ලස්සන වීමට කරන මෝස්තර නිසා අනුන්ගේ හාස්‍යයට ලක්වෙති. මේ සේයාරූ වලින් දැක්වෙන්නේ රටවල් දෙකක කාන්තාවන් ලස්සන වීමට දරන උත්සාහයන්ය. ඒ ලස්සන අපට නම් අරුමයක් වුවද ඔවුන්ට නම් එය සුරූපීබ වේ සංකේතය වේ.ඉතියෝපියාවේ සූරි ගෝත්‍රික දැරියක වැඩිවිය පැමිණි වහාම ඇගේ යටිතොල ඇද ඒ දිගට තාටියක් දමනුයේ ඔවුන්ගේ සුරූපී බව වැඩිදියුණු කිරීම සඳහාය. දිගු අතට ඇදුණු යටිතොල උඩින් දමන මැටි පුවරුව අතරින් දත් හතරක් මතුවීම සඳහා සිදුරු විදිනු ලැබේ. ඊට පෙරාතුව ගෝත්‍රික චාරිත්‍රානුකූලව යාතුකර්මයක් පවත්වා දැරියගේ දත් දෙකක් ගලවා දැමීම සිදු කෙරේ. ඉන් අනතුරුව යටිතොලේ කුඩා සිදුරක් ද විදිනු ලබයි. ඉන්පසු ඒ සිදුර අතරින් යටිතොල අදිමින් මැටි පුවරුව රඳවයි.ක්‍රමයෙන් වරින් වර මේ රඳවන මැටිපුවරුව ප්‍රමාණයෙන් විශාල කිරීම සිදු කෙරේ. යටිතොලේ රඳවන මේ මැටි පුවරුව විශාල වෙන තරමට දියණියගේ පියාට ඇගේ විවාහයේ දී දෑවැදි වශයෙන් වැඩිපුර හරකුන් සංඛ්‍යාවක් ඉල්ලීමේ අවස්ථාව සැලසේ.ගෝත්‍රික චාරිත්‍ර කෙසේ වුවද මෑත කාලයේ සූරි ගෝත්‍රික බොහෝ තරුණියෝ මේ වේදනාකාරී චාරිත්‍රයට මුහුණදීම ප්‍රතික්ෂේප කරති.මේ ආකාරයේ ම සිරුරට වද දෙමින් ලස්සනවීමට දරන ප්‍රයත්නයක් නැගෙනහිර මියන්මාරයේ ගෝත්‍රික ජනකොට්ඨාසයක් වෙතින් ද වාර්තා වෙයි. නැගෙනහිර මියන්මාරයේ කායාන් ප්‍රාන්තයේ වෙසෙන මේ ගෝත්‍රික ජනතාව සිය කාන්තාවන්ගේ සුරූපී බව මනිනුයේ ඔවුන්ගේ ගෙල වටා පැලැඳ සිටින ලෝහමය වළලු ප්‍රමාණය අනුවය.කුඩා කල සිටම ගෙල දිගුවන සේ ලෝහ වළලු පැලැඳීම නිසා දිගු ගෙලවලින් යුතු මේ කාන්තාවෝ ‘ජිරාෆ් කාන්තාවන්’ ලෙස ද හඳුන්වති. කායාන් සංස්කෘතිය අනුව දිගු ගෙල සහිත කාන්තාවන් සැලකෙනුයේ සුරූපී කතුන් ලෙසය.වයස අවුරුදු පහේදී ගෙල වටා තඹ වළලු පැලැඳීම ආරම්භ කරන අතර වයසින් වැඩෙත්ම ගෙල වටා වැටෙන වළලු සංඛ්‍යාව ද වැඩිවේ. ගෙල වටා මෙලෙස තඹ වළලු පලඳිද්දී ඒවායේ බරට ගෙල වටා ඇති මස්පිඩු පහළට තල්ලු වී ගෙල දිගුවීඹ සිදුවේ. මෙලෙස ගෙල වටා බරැති තඹ වළලු පලඳිද්දී ගෙල තුවාලවීම සිදුවන අතර ම ඒ සඳහා කාලයක් ගතවන අතර ම ඉමහත් වේදනා ද ගෙන දේ.මෙලෙස පලඳින සම්පූර්ණ වළලු සංඛ්‍යාවේ බර කිලෝ 10 ක් පමණ වෙයි. ඇතැම් කාන්තාවෝ සිය ගෙල තවත් දිගු කිරීමට වැඩිපුර ලෝහ වළලු පැලඳීම ද සිදු කරති. මේ වළලු පැලඳීමට ගතවන කාලය නිසා ඔවුන් නිතර වළලු ගැලවීම සිදුනොකරන අතරම වළලු නිසා හම වෙනත් පැහැයකින් දිස්වීම නිසා ද බරක් පැලැඳි වළලු ගැලවීමට ප්‍රිය නොකරන බව ද පැවසේ.මේ වළලු පැලඳ නොසිටින අවස්ථාවල තමන් නිරුවත් ව සිටින බවක් හැ‍ඟේ යැයි ද කායාන් කාන්තාවෝ පවසති.මේ සම්ප්‍රදාය කවදා කෙලෙස ආරම්භවීදැයි නිශ්චිත නැතත් ජනප්‍රවාදවල එන මකරුන් මෙන් පෙනීම සඳහා වළලු පලඳින බව කියැවේ. තවත් කොටසක් පවසනුයේ වනාන්තරවලදී ගෙලට කඩා පනින දිවියන්ගෙන් බේරීමට එසේ ගෙල වටා වළලු පැලැඳි බවය. කෙසේ වුවද දැන් ඔවුන් වළලු පලඳිනුයේ සම්ප්‍රදාය රැක ගැනීම සඳහා මෙන් ම අන්ගෝත්‍රවලින් කැපී පෙනීම සඳහාය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=av14042714</link>
    <topic>අවතාරයේ  නැවත පැමිණීම</topic>
    <author>කුමාර සිරිවර්ධන</author>
    <content>අවතාරයේ  නැවත පැමිණීමබොලිවුඩයේ මහා නළු අමිතාබ් භච්චන් අවතාරයක් ලෙස රඟපෑ ‘භූත්නාත්’ 2008 වසරේ දී ලොව පුරා ප්‍රදර්ශනය වූයේ හොඳ ප්‍රේක්ෂක ආකර්ෂණයක් ලබමිනි. විවේක් ෂර්මාගේ අධ්‍යක්ෂණයක් වූ එහි බොලිවුඩයේ සුපිරි නළු ෂාරුක් ඛාන් හා ජූහි චව්ලා ද රඟපෑහ.දැන් එම චිත්‍රපටයේ දෙවැනි කොටස විවේක් ෂර්මා ගේම අධ්‍යක්ෂණයක් ලෙස ‘භුත්නාත් රිටර්න්ස්’ යන නමින් ලොව පුරා ප්‍රදර්ශනය වෙමින් තිබේ. මෙතෙක් එම චිත්‍රපටය උපයා ඇති ආදායම් වාර්තා අනුව එය ‘අර්ධ සුපර් හිට්’ චිත්‍රපටයක් ලෙස ද හැඳින්වෙමින් තිබේ.අමිතාබ් භච්චන් ප්‍රධාන චරිත රඟන ‘භුත්නාත් රිටර්න්ස්’ චිත්‍රපටයේ ඔහු සමඟ පර්ත් බලෙරැඕ නමැති ළමා නළුවා ද, බෝමන් අයිරානි ද අනෙකුත් ප්‍රධාන චරිත රඟති. මෙහි දර්ශන කිහිපයකට සුපිරි නළු ෂාරුක් ඛාන් සමඟ රන්බීර් කපූර් ද එක්ව සිටීම විශේෂයකි. භුත්නාත් හෙවත් කෛලාශ නාත් නමැති අවතාරයට භූත ලෝකයේ දී විරෝධතා එල්ල වන්නේ ඔහුට ළමයින් බියපත් කළ නොහැකි ය යන චෝදනාවත් සමඟය. භුත ලෝකයේ ප්‍රධානීන් භුත්නාත්ට අණ කරන්නේ නැවත මනුෂ්‍ය ලෝකයට ගොස් කුඩා ළමයින් බියපත් කරන්නට කියාය. එවර ද එහු අසාර්ථක වෙයි.භුත්නාත් ගේ සැබෑ ස්වරූපය දැකිය හැකි වන්නේ අක්රොත් නමැති කුඩා පිරිමි ළමයාට පමණි. අක්රොත් භුත්නාත්ට බියක් නොදක්වන අතර ඔහු හා මිතුරු වී ඔහුට සහාය වෙමින් කුඩා ළමයින් කිහිප දෙනකු බිය ගන්වයි. අක්රොත් භුත්නාත්ට පවසන්නේ තමාට මිතුරන්ගේ ක්‍රිකට් කණ්ඩායමට ඇතුළු වීමට ඔවුන්ගේ සිත් ගත යුතු නිසා තමන් බොරුවට මතුරන විට මිතුරන්ට පෙනෙන්නට බිය පත්ව පලා යන්නට කියාය.භුත්නාත් එසේ කරයි. ඔහු හා අක්රොත් අතර ඇතිවන්නේ නොබිඳිය හැකි දැඩි මිත්‍ර සබඳතාවකි. ඒ අතර තුර භුත්නාත්ට පැටලෙන්නට සිදුවන්නේ කලින් අපරාධකරුවකු හා ඒ වන විට දූෂිත දේශපාලනඥයකු වී සිටින බාහු සමඟිනි. භුත්නාත් හා බාහු අතර සටනට මැදි වන්නේ කුඩා අක්රොත් ය. කුඩා අක්රොත් ගේ ජීවිතය බේරා ගෙන බාහු පරදවන්නට භුත්නාත්ට හැකි වේවි ද? භූත ලෝකය භුත්නාත් ගේ දක්ෂතා පිළිගනීවි ද?‘භුත්නාත් රිටර්න්ස්’ රාම් සම්පත්ගේ පසුබිම් සංගීතයෙන් හැඩ වූ ගීත හයක් ඇතුළත් සිනමා පටයකි. විචාරකයන් පැවසූ අනාවැකි පරිදිම මෙම චිත්‍රපටයට ළමයින්ගේ වැඩි ආකර්ෂණයක් ලැබී තිබේ. පළමු චිත්‍රපට භුත්නාත් හිදී මෙන්ම ‘භුත්නාත් රිටර්න්ස්’ හිදී ද ළමයින්ගේ ආදරය දිනා ගත්තේ බොලිවුඩයේ මහා නළුවා අමිතාබ් භච්චන් ය.“වැඩිහිටියන් පිනවනවාට වඩා ළමයින් පිනවීම ඉතා අසීරුයි. මම ඒ කාර්යයේ සමත් වී තිබෙනවානම් ඇත්තෙන්ම එය මට සතුටට කාරණයක්” අමිතාබ් භච්චන් සිය ට්විටර් වෙබ් ගිණුමට ප්‍රකාශ කර තිබේ.භාරතයේ මහා මැතිවරණ සමය වුවද මේ වන විට ‘භුත්නාත් රිටර්න්ස්’ ඉන්දීය රුපියල් ලක්ෂ 2250 ක් උපයා ගනිමින් තව දුරටත් ප්‍රදර්ශනය වෙමින් තිබේ.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=av14042715</link>
    <topic>‘මිස්ටර් බීන්’ චිත්‍රපට පෙළට මං හරි කැමැතියි</topic>
    <author>ගාමිණී සුසන්ත</author>
    <content>‘මිස්ටර් බීන්’ චිත්‍රපට පෙළට මං හරි කැමැතියි‍විශේෂඥ ශල්‍ය වෛද්‍යමයියා ගුණසේකරඑදින පාසලේ පළමු ශ්‍රේණියට ළමයින් ඇතුළත් කරගත් දිනය විය. පන්ති කාමරයේ දරුවන් සිටියේ ඉතා සතුටිනි. ඒ දරුවන් අතර ඉන්ද්‍රජිත් මෛත්‍රී ද සොයිසා ගුණසේකර දරුවා ද සිටියේ ය. එක ළඟ සිටි දරුවන් දෙදෙනා බැගින් පන්තියේ ඉදිරියට එන ලෙස දැන්වූ පන්ති භාර ගුරුතුමා තමාගේ මිතුරාගේ නම අසා ඒ නම කළුලෑල්ලේ ලියන ලෙස දන්වා සිටියේය. ළමයි කීප දෙනෙක් දෙදෙනා බැගින් පන්තිය ඉදිරියට පැමිණ මිතුරාගේ නම අසා ඒ නම කළුලෑල්ලේ සටහන් කළහ. ඊළඟ වාරය පැමිණියේ සරත්ට සහ මෛත්‍රීටය.මෛත්‍රී, සරත්ගේ නම කළුලෑල්ලේ ලීවේය. එහෙත් සරත්ට මෛත්‍රීගේ නම ලියාගත නොහැකි විය. සරත් මෛත්‍රීගේ නම ලිව්වේ “මයියා” කියාය. සරත්ට තම මිතුරාගේ නම මෛත්‍රී කියා ලියාගත නොහැකි වූයේ පාසලට ගිය පළමු දවසේම මෛත්‍රී කියා ලිවීම අපහසු වූ නිසා විය හැකිය. පන්තිභාර ගුරුතුමාට සිනහව නවතාගත නොහැකි විය. කෙසේ වුවද මෛත්‍රීට එදා පටන් කවුරුත් කතා කළේ “මයියා” කියාය. ඒ මීට වසර 57 කට පමණ ඉහතදී වූ සිදුවීමකි. එදා අහඹු ලෙස පට බැඳුණු නම අද මුළු මහත් රටක් හඳුනන නමක් බවට පත්වී ඇත. ඒ නම හිමි ඔහු විශේෂඥ ශල්‍ය වෛද්‍ය මයියා ගුණසේකර මහතාය. ඔහුගේ නම ලංකාව පුරා ප්‍රචලිත වී ඇත්තේ වෛද්‍ය වෘත්තිය නිසාම නොවේ. ලංකාවේ රගර් ක්‍රීඩාව පිළිබඳ සඳහන් කරන විට විශේෂඥ වෛද්‍ය මයියා ගුණසේකර මහතාගේ නමද නිතැතින් ම සඳහන් වේ.‘ඉසිවර වරුණ’ විශේෂාංගයට අද අප එක් කරගත් ශල්‍ය වෛද්‍ය විශේෂඥ මයියා ගුණසේකර මහතා ඉතා අපූර්ව පුද්ගලයෙකි; සැම විටම විනෝදයෙන් සිනහවෙන් කල්ගෙවීමට කැමැත්තෙකි. පළමුව අපි ඔහුගේ බාල කාලය පිළිබඳ විමසා සිටියෙමු.“මගෙ තාත්තගෙ ගම මාතර; අම්මගෙ ගම මාදම්පේ. මට ඉන්නෙ මල්ලි කෙනෙක් විතරයි. මගෙ සීයා, අම්මගෙ තාත්ත වතුපිටි ඉඩකඩම් මිල මුදල් යහමින් තිබුණු අය. සීයට ඒ කාලෙ පොල් අක්කර 800 ක් විතර තිබුණා. මාදම්පේ සේනානායක විද්‍යාලය, සේනානායක ආරාමය, අස්පයා දේවාලය එහෙම හදල තියෙන්නේ මගේ සීයා. පොඩිකාලෙ මගෙ හිතේ පුංචි ආශාවක් තිබුණා දොස්තර කෙනෙක් වෙන්න. ඒ වගේ ම සීයා මට නිතරම කිව්ව දෙයක් තමයි, පුතේ අපේ පවුලේ නම්බුව ඉදිරියට ගෙනියන්න උඹ දොස්තර කෙනෙක් වෙන්න ඕන කියන එක.”මගෙ තාත්තා ඩී.ආර්.ඕ. කෙනෙක්. තාත්තගෙ රැකියාව නිසා මට පාසල් දෙක තුනකටම යන්න සිද්ධ වුණා. තාත්ත මිනුවන්ගොඩ වැඩ කරන විට මම ගියේ මිනුවන්ගොඩ නාලන්දා මධ්‍ය මහා විද්‍යාලයට. මිනුවන්ගොඩ ඩී.ආර්.ඕ. ඔෆිස් එකේ වැඩ කළ පියසේන මහත්තය තාත්තගෙ හොඳ යාළුවෙක්. පියසේන මහත්තය මාව දැකල තාත්තට කියල තියෙනව අපි දරුවව රෝයල් කොලෙජ් එකට දාමු කියල. ඒ මහත්තයම ඇප්ලිකේෂන් ගෙනැල්ල මාව රෝයල් කොලේජ් එකට දැම්මා. රෝයල් එක මගේ ජීවිතය වෙනස් කළා. පාසල් කාලේ මම අධ්‍යාපන කටයුතුවලට අමතරව ක්‍රීඩා කීපයක් ම කළා. රගර්, බාස්කට් බෝල්, මලල ක්‍රීඩා එහෙම. ඒ අතරින් මම වැඩියෙන් ම ආශා කළේ රගර් ක්‍රීඩාවට. කොළඹ වෛද්‍ය විද්‍යාලෙ ඉන්න කාලය පුරාම මම රගර් ගැහුවා. ඒ කාලෙ මට ජාතික කණ්ඩායම නියෝජනය කරන්නත් පුළුවන් වුණා.”“අපේ තරුණ කාලෙ T.V. තිබුණේ නෑ; ඉන්ටර්නෙට් තිබුණේ නෑ; මෝටර් බයිසිකල් වැඩිපුර තිබුණේ නෑ. ඉතින් අපි කළේ ඉගෙනගන්න එකයි සෙල්ලම් කරන එකයි තමයි. ඒ කාලෙ තිබුණු ලොකුම විනෝදාංශය තමයි රේඩියෝ එක ඇහීම. ‘මුවන්පැලැස්ස’ තමයි මම වැඩියෙම කැමැත්තකින් ඇසුවේ. කැම්පස් යන කාලෙ සතියකට දවසක් දෙකක් රෑ 9.30 චිත්‍රපටි බලන්න යනවා. ඒක අපිට ලොකු විනෝදයක් වුණා. රෝයල් එකේ ඉගෙන ගන්න කාලෙ පෙරදිග අපරදිග ගායනා කණ්ඩායම් දෙකම නියෝජනය කළ එකම ශිෂ්‍යයා මම.”“වෛද්‍යව‍රයෙක් හැටියට මට මුල්ම පත්වීම ලැබුණේ කොළඹ ජාතික රෝහලේ හදිසි අනතුරු ඒකකයට; ඒ 1977 දී. මගේ බිරිඳ සාවිත්‍රි. එයාගේ අක්කා වෛද්‍ය විද්‍යාලයේ මගේ කණ්ඩායමේ ශිෂ්‍යාවක්. සාවිත්‍රි මම හඳුනා ගන්නා විට නීති පීඨයේ ශිෂ්‍යාවක්. මම මගේ වැඩිදුර අධ්‍යාපනයට එංගලන්තයට ගියේ විවාහ වෙලා සාවිත්‍රිත් එක්ක. ඒ නිසා එයාට නීති උපාධිය සම්පූර්ණ කරන්න ලැබුණේ නෑ. මට ඉන්නෙ දුවල දෙන්නෙකුයි පුතෙකුයි. ලොකු දුව ප්‍රසව හා නාරිවේද විශේෂඥවරියක් වෙන්න එංගලනතයේ වැඩිදුර ඉගෙන ගන්නවා. මගේ පොඩි දුව ඔක්ස්ෆර්ඩ් විශ්වවිද්‍යාලයේ නීතිය හදාරලා දැන් එංගලන්තයේම රැකියාව කරනවා. පුතා ව්‍යාපාර අධ්‍යයනය ඉගෙන ගන්නවා.”“කලාවටත් මම හරිම කැමැතියි. වැඩියෙන්ම කැමති ඇ‍ඟේ ‍‍ලේ නටවන වේග රිද්මයේ බයිලා වැනි ගීතවලට. ඒ වගේ ම චිත්‍රපට නරඹන්නත් මම හරිම කැමැතියි. “බෙන්හර්”, “ටෙන් කමාන්ඩ්ස්මන්ට්” මම නරඹල තියෙන හොඳ ම චිත්‍රපට දෙකක්. හැබැයි මම වැඩියෙන් ම කැමැති “මිස්ටර් බීන්” ගේ චිත්‍රපට නරඹන්න. “මිස්ටර් බීන්ගේ” චිත්‍රපටයක් TV එකේ හරි යනවා නම් මම කොහොම හරි ඒක බලනවා.මම හරිම කැමැතියි විහිළුවක් කරල විනෝදෙන් ඉන්න. මගෙන් ප්‍රතිකාර ගන්න එන රෝගීන් එක්ක වුනත් මම ඉන්න උත්සාහ කරන්නේ එහෙම තමයි. මිස්ටර් බීන් ගේ චිත්‍රපටවල මම දකින විශේෂත්වය තමයි අපි සාමාන්‍ය ජීවිතයේදී මුහුණ දෙන සිදුවීම්වල විනෝදාත්මක පැත්ත මිස්ටර් බීන් නිරූපණය කිරීම. අනෙක මම කලා නිර්මාණයකින් බලාපොරොත්තු වෙන්නේ විනෝදයයි. ඉඩලැබෙන වෙලාවට ටෙලි නාට්‍ය නරඹනවා. මෑතදී මම නරඹපු හොඳම ටෙලි නාට්‍ය දෙකක් තමයි ‘පබා’ සහ ‘බට්ටි'. ඒ ටෙලිනාට්‍ය දෙකෙන් නාගරික ප්‍රදේශවල බජාර් එකේ සිදුවන ඇත්ත සිදුවීම් සහ ගැමි ප්‍රදේශවල සිදුවන ඇත්ත සිදුවීම් හොඳින් නිරූපණය වුණා.”“මම වෛද්‍ය වෘත්තියෙන් විශාල සතුටක් ලබනවා. මුදල් සෙවීම පමණක් ම මූලික කරගෙන වෛද්‍ය වෘත්තියේ යෙදෙන කෙනෙක් නෙමෙයි මම. රෝගීන්ව සතුටු කරන්න මම සැම විටම උත්සාහ ගන්නවා. ඒ වගේ ම නැති බැරි උදවියට උදව් කරලා මම විශාල සතුටක් ලබනවා. මම අනවශ්‍ය වියදම් කරන්න කැමැති නෑ. කෑම වේලක් කන්න කීයක් හරි නැතිව කීදෙනෙක් ඉන්නවද කියලා මම හිතනවා. මම අනවශ්‍ය වියදම් නොකර නැති බැරි අයට දෙනවා. එයින් මම විශාල සතුටක් ලබනවා.ඇඳුම් පැළඳුම් වලටත් මම වැඩිපුර වියදම් කරන්නේ නෑ. ඒ ‍ලෝබකම නිසා නෙමෙයි, අනවශ්‍ය ලෙස වියදම් කිරීම වැඩකට නැති දෙයක් නිසා. මගේ බිරිඳත් එහෙමයි. ඒ වගේ ම මම ආහාර පාලනය කරනවා. අප ආහාර ගත යුත්තේ අපි වැය කරන ශක්තිය නැවත ලබාගෙන අපේ එදිනෙදා වැඩ කටයුතු කර ගැනීමටයි. ශරීරයට අවශ්‍ය ප්‍රමාණය විතරයි අපි කන්න ඕන. ඒත් අද බොහෝ දෙනෙක් කන්නේ හිතට අවශ්‍ය ප්‍රමාණයටයි. ඒ ප්‍රමාණයේ සීමාවන් නෑ. ඒ නිසයි අද ගොඩක් දෙනෙක් ලෙඩ වෙන්නේ.”“නිදහස් වෙලාවට මම භාවනා කරනවා. මගෙ වයස දැන් 62 යි. ලබන අගෝස්තුවලට 63 යි. වයස අවුරුදු 60 න් පස්සේ සෑම අවුරුද්දක් ම බෝනස් කියලයි මම හිතන්නේ.”ගාමිණී සුසන්තඡායාරූපය - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=av14042716</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්නමීරිගම දයා හපුආරච්චිප්‍රශ්නය - ආචාර්ය තිස්ස අබේසේකර විජය කුමාරතුංගට ගීත රචනා කර තිබෙනවාද?පිළිතුර - ඔව්. ‘ජීවන සුවඳක මිහිර දැනේවි’ නම් වූ විජය ගැයූ ගීතය ලිව්වේ තිස්ස.අත්තනගල්ලේ විමලසේන හපුතන්ත්‍රිප්‍රශ්නය - අපේ ජාතික ගීය දෙමළ බසින් ගායනා කර තිබෙනවාද?පිළිතුර - ඔව් පණ්ඩිත් එම්. නල්ලතම්බි විසින් දෙමළට පරිවර්තනය කරනු ලැබ දෙමළ ගායිකාවන් දෙදෙනකු වන සංගරි හා මීනා ගැයූ එම ගීතය කාලයක් යාපනයේ වාදනය කළා. විශේෂයෙන් ජෝන් කොතලාවල හා බණ්ඩාරනායක මැතිනිය යාපනයට ගිය අවස්ථාවලදි වාදනය කළේ ඒ ගීතය. ‘නමෝ නමෝ තායේ’ යන නමින් හැඳින්වෙන ඒ දෙමළ ජාතික ගීතයේ තනුව සිංහල තනුවම තමයි.මත්තේගොඩ අජිත් ජෝතිය කරසිංහප්‍රශ්නය - ලතා වල්පොල ගැයූ හොඳම ගී මොනවාද?පිළිතුර - ගීත රැසක් තිබෙනවා. ඒ අතරින් ‘ආදරයේ රන් විමනේ’, ‘සීගිරි ළඳකගේ මල් වට්ටිය ගෙන’ යන ගීත දෙක අති විශිෂ්ටයි.කොළොන්නාවේ පාලිත කරලියැද්දප්‍රශ්නය - ‘බ්ලොක් බස්ටර්’ (BLOCK BUSTER) චිත්‍රපටවලට සුදුසු සිංහල නම කුමක් ද?පිළිතුර - ජනමෝහනීය සිනමාව කියලා කියන්න පුළුවන්.පේරලන්දේ සුජානි ෆොන්සේකාප්‍රශ්නය - සුනිල් ජයවීර ළමා කතා රචකයකු වශයෙන් සිබිල් වෙත්තසිංහටත් වඩා ප්‍රතිභා සම්පන්න බව ඔබ වරක් කිව්වා. ඔහු ලියූ ළමා පොත් මොනවාද?පිළිතුර - රන්බඳුන, පුංචි ළමයි, නියඟමාලා, වලස්පුංචා, රජගෙදර තරගයක්, වීර මද්දුම.වටපුලුවේ ඉන්ද්‍රා සෙනෙවිරත්නප්‍රශ්නය - පෝය දවසට රූපවාහිනි මාධ්‍යයෙන් ‘ක්‍රිෂ්’, ‘ඩූම්’ වැනි හින්දි චිත්‍රපට විකාශය කරනවා. නමුත් සිනමාහල්වල චිත්‍රපට ප්‍රදර්ශනය තහනම්. අඩුම ගාණේ බෞද්ධ චිත්‍රපටයක් වන ‘සිරි දළදා ගමනය’ වත් පෝදා පෙන්වීම තහනම්. ඒ ඇයි?පිළිතුර - මේක කොමඩි කන්ට්‍රි එකක්නේ ඉන්ද්‍රා.කොළඹ මෝදර එම්.ආර්.සී. ඩයස්ප්‍රශ්නය - ‘ජබ් ප්‍යාර් කිසිසේ හෝතා හේ’ චිත්‍රපටයේ රඟපෑවේ ශම්මි කපූර් ද? දේව් ආනන්ද් ද?පිළිතුර - දේව් ආනන්ද්ආනමඩුවේ කුසුමා ගම්ලත්ගේප්‍රශ්නය - නිවේදිකා දිනූෂා රාජපතිරණ ගැන ඔබේ අදහස් දක්වන්න?පිළිතුර - මම එයාට කියන්නේ ‘ලේඩි ජැක්සන්’ කියලා. එයා ජැක්සන් ඇන්තනිගේ නිවේදන ශෛලිය අනුකරණය කරනවා මිසක් එයාගේ ස්වාධීන ශෛලියක් මම දකින්නේ නැහැ.මත්තෙගොඩ අජිත් ජෝතිය කරසිංහප්‍රශ්නය - සිනමාවේ ‘බොක්ස් ඔෆිස්’ යනුවෙන් අදහස් වන්නේ කුමක් ද?පිළිතුර - චිත්‍රපටයක් නැරඹීම සඳහා ප්‍රේක්ෂකයන් වැය කළා වූ මුළු මුදල. (දළ ආදායම) මෙය චිත්‍රපටයක ජනප්‍රියත්වය මැනීමේ නිර්ණායකයක් ලෙස යෙදෙනවා.වැලිගම රන්ජිත් ගුණවඩුප්‍රශ්නය - රවින්ද්‍රනාත් තාගෝර්ගේ කතාවක් ඇසුරෙන් තැනුණු ‘කාබුලිවාලා’ චිත්‍රපටය පිළිබඳ තොරතුරු කියන්න?පිළිතුර - බිමල් රෝයි නිෂ්පාදනය කළ හේමේන් ගුප්ත අධ්‍යක්ෂණය කළ මේ චිත්‍රපටයේ බාල්රාජ් සහ්නි, ඌෂා කිරන් ප්‍රධාන චරිත රඟපෑවා. සංගීතවත් කළේ සලීල් චෞද්රී.කඩවත පහළ බියන්වල භද්‍රා බියංකා මධුප්‍රශ්නය - සුසිල් ප්‍රේමරත්න ‘පෙම් කුසුමි මහද දිනූ සුරතල් පෙම් කුසුමි’ ගීතය ලීවේ කවුද?පිළිතුර - පියසේන කොස්තාමඩාටුගම ජනක රත්නායකප්‍රශ්නය - පූජ්‍ය පාතේගම ඥානිස්සර හිමියන්ගේ ලිපිනය සොයා දෙන්න?පිළිතුර - ශ්‍රී නාග විහාරය, එක්සත් මාවත, මහර, කඩවත.පහත නම් සඳහන් අයත් ප්‍රශ්න එවා තිබුණා. කඩවත සුජාතා ගුණවර්ධන, රඹුක්කන සරත් විජයානන්ද, හලාවත අනුර ශාන්ත පීරිස්, ගම්පහ අඹන්විට සිරිවර්ධන.ඔබේ ප්‍රශ්නය පහත ලිපිනයට යොමු කරන්න'සුමිගෙන් අහන්න' රසදුන, සිළුමිණ,ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=av14042717</link>
    <topic>රංජිත් රීටන් ගැයූ ගී පුන්සිරි සොයිසා අනවසරයෙන් ගැයුවේ ද?</topic>
    <author>ජෝජ් රොබිසන් ද සිල්වා</author>
    <content>රංජිත් රීටන් ගැයූ ගී පුන්සිරි සොයිසා අනවසරයෙන් ගැයුවේ ද?සංවාදයහෙක්ටර් විජේසිරි-ජිනදාස ප්‍රනාන්දු කියතිරංජිත් රීටන් විසින් මුලින් ගායනා කරන ලද “දිනපතාම ඔබ පතාම” සහ “සෙල්ලම් ගෙයක් හදා” ගීත දෙක පසුව පුන්සිරි සොයිසා අනවසරයෙන් ගායනා කර ගීත කොල්ලකෑමක් සිදුකර ඇති බැව් පවසමින් පසුගිය මාර්තු 23 වැනිදා “රසඳුන” ට රංජිත් කළ හෙළිදරව්වට පිළිතුරු වශයෙන් පුන්සිරි තමන් එම ගී ගැයුවේ අවසර ඇතුව බැව් සහතික කරමින් කළ ප්‍රකාශය අප පසුගිය අප්‍රේල් 13 වැනිදා “රසඳුන” කලාපයේ පළ කළෙමු. පුන්සිරිගේ එම ප්‍රකාශය තවදුරටත් සනාථ කරමින් මෙවර ගී පද රචක හෙක්ටර් විජේසිරි සමඟ සංගීතඥ ජිනදාස ප්‍රනාන්දු (පොඩි මල්ලි) “රංජිත් රීටන් ගැයූ ගී පුන්සිරි සොයිසා අනවසරයෙන් ගැයුවේ ද?” සංවාදයට එක් වූවේ මෙසේ ය.“මම නොවේ, මගේ නිර්මාණයි පවතින්න ඕනේ. මම මගේ ඡායාරූපයක් වත් පුවත්පතක පළ කරගන්නා නිර්මාණකරුවෙක් නෙමේ. පුන්සිරි සොයිසා ගායනා කරන ‘සෙල්ලම් ගෙයක් හදා’ ගීතයේ පද රචනය වගේම තනුවත් මගෙයි. මමයි පුන්සිරිට අවසර දුන්නේ මේ ගීතය ගායනා කරන්න. මගේ බුද්ධිමය දේපළ අයිතිය අවසර ඇතුව භාවිතා කර තියෙන්නේ පුන්සිරි පමණයි. රංජිත්ට මං ගීතය දීලා නැහැ. ඔහු හොරකම් කරලයි කළේ.”ප්‍රවීණ ගී පද රචක හෙක්ටර් විජේසිරි තමයි එලෙස පවසමින් මුලින්ම මෙම සංවාදයට එක් වුණේ. (සිය ඡායාරූපය පළ කරනවාට විරෝධය ප්‍රකාශ කිරීම නිසා මේ ලිපිය සමඟ හෙක්ටර්ගේ ඡායාරූපය අපි පළ නොකරමු.)* මෙම ගීතය මුලින් ගායනා කර තිබෙන්නේ රංජිත් රීටන් වීම හොරකමක් වන්නේ කෙසේ ද...?“පුන්සිරිට පෙර ගායනා කළේ රංජිත් වූවාට ඔහු එය කළේ මා දැනුවත්ව හෝ අවසර ලබා ගෙන නොවේ. ඔහු මේ ගීතය කෙරුවේ මට හොරෙන්. අවුරුදු පනහකට විතර ඉස්සෙල්ලා මා පාසල් ගිය කාලේ නාට්‍යයකට නිර්මාණය කළ මේ ගීතය පසුව පොඩි මල්ලී (ජිනදාස ප්‍රනාන්දු) මගෙන් ඉල්ලා ගත්තා එවකට ඔහු සම්බන්ධව වී සිටි සංගීත කණ්ඩායමේ ප්‍රසංග වලදී ගායනා කරන්න කියලා. මම පොඩි මල්ලීට දුන්නු ගීතය හොරකම් කරගෙන තමයි රංජිත් මුලින්ම ගායනා කරලා පටිගත කර තියෙන්නේ. රංජිත් වංචනික ලෙස කටයුතු කර තිබෙනවා මදිවාට ම‍ෙග් නම පවා ඩබ්ලිව්. එච්. විජේසිරි ලෙස තමා ඔහුගේ ගීත එකතුවේදී යොදා තිබුණේ. මා ඊට නීතිඥයෙකු ලවා ලිපියක් පවා රංජිත්ට යවා තිබෙනවා. මේ ක්ෂේත්‍රයේ කවුරුත් දන්නවා මගේ නම භාවිතා කරන අයුරු. ඒත් රංජිත් වංචාව කළ නිසා තමයි එහෙම වෙනස් කරලා මගේ නම යෙදුවේ.”* රංජිත් පවසන්නේ ඔහුගේ ගී පද රචකයින්ගේ සහ සංගීතඥයින්ගේ අවසර ලබා ගත් පමණින් මෙසේ පුන්සිරි ගායනා කිරීම සාදාචාරාත්මක නොවන බවයි.“කිසිම ගායකයෙකුට මේ ගීත තමාගේ යයි පවසන්න අයිතියක් නැහැ. රංජිත් හෝ පුන්සිරි දෙන්නම මට එකයි. මට කාරණයක් අහන්න ඕනේ, මේ ගැන රංජිත්ගෙන්. මේ ගීතය මෙච්චර අවුරුදු ගාණක් ඔහුගේ ගෙදර තියාගෙන උන්නු එක සදාචාරාත්මකද, නැත්නම් මේ ගීතය රසිකයින් අතරට ගෙන යාම සදාචාරාත්මකද කියන කාරණයයි ඒ. ඇත්තම කියනවා නම් රංජිත් අද වනතුරු මා සමඟ කතා කරලවත් නැහැ. එහෙම කෙනා දැන් පුන්සිරි මේ ගීතය ගායනා කළාට පස්සේ කරන මේ කතා මොනවාද? පැහැදිලිව මට කියන්න තියෙන්නේ, පුන්සිරි සොයිසා මේ ගීතය ගයන්නේ මගේ අවසර ගෙන හෙයින් වුවමනා වුණොත් ඔහු වෙනුවෙන් නීතිමය ක්‍රියා මාර්ගයක් ගැනීමට වුවද මම සූදානම් බවයි.”“මම තමයි ‘දිනපතාම ඔබ පතාම’ ගීතයේ තනුව නිර්මාණය කළේ. වචන ලිව්වේ ප්රේමමකීර්ති ද අල්විස්. අපි මේ ගීතය නිර්මාණය කරලා අවුරුදු හතළිහක් විතර වෙනවා. පුන්සිරි සොයිසා ගායන ශිල්පියා මේ ගීතය ගයන්නේ මගේ අවසර ඇතුවයි.” පවසමින් මෙම සංවාදයට එක් වූ ජිනදාස ප්‍රනාන්දු සංගීත ක්ෂේත්‍රයේ කවුරුත් හඳුන්වන්නේ “පොඩි මල්ලී” නමින් ය. දක්ෂ සංගීත ශිල්පියෙකු වන පොඩි මල්ලී “දිනපතාම ඔබ පතාම” ගීතය පුන්සිරි සොයිසා ගායනා කිරීම සම්බන්ධව සිය අදහස් පැවසුවේ මෙලෙසින් ය.“රංජිත් මගෙන් අ‍රගෙන මේ ගීතය මුලින්ම ගායනා කළාට ඔහු පසුගිය අවුරුදු ගණනාව පුරාම මේ ගීතය අතහැර දමා තිබුණේ. අනික මම රංජිත්ට මේ ගීතය නිර්මාණය කර දුන්නාට කිසි සාධාරණයක් වුණෙත් නැහැ. ඒ නිසා තමයි මේ ගීතය ගයන්න පුන්සිරිට අවසර දුන්නේ.”* “රංජිත්ගෙන් සාධාරණයක් වුණේ නැහැ” කීමෙන් ඔබ අදහස් කරන්නේ කුමක්...?“පැහැදිලිවම ඕනෑම නිර්මාණකරුවෙකු ගීතයක් නිර්මාණය කරන්නේ එය අසන්නන් අතරට ගෙන යාමටයි. ගායනා ශිල්පියා තමයි එය කරන්නේ. ඉතින් මගේ මේ ‘දිනපතාම ඔබ පතාම’ ගීතයත් අසන්නන් අතරට රැගෙන යාමට රංජිත්ට පැවරුවාට ඔහු එය හරියට කළේ නැහැ. රංජිත්ගෙන් සාධාරණයක් නොවුණායි මා පවසන්න පළමු කාරණය එයයි. ඒ නිසා මේ ගීතය අවුරුදු ගණනාවක් සැඟවෙලා තිබුණා. එය අපරාධයක් නොවේ ද? එය නිර්මාණයට වගේම නිර්මාණකරුවන් වන අපටත් සිදුකළ බලවත් වරදක්.ඒ නිසා තමයි බුද්ධිමය දේපළ නීතිය යටතේ මට ඇති අයිතිය අනුව පුන්සිරිට මේ ගීතය රසිකයින් අතරට ගෙන යාමේ බලතල පැවරුවේ. පුන්සිරි එය හරියාකාරව කර ඇති නිසා තමයි අද අපි ඒ ගැන මේ කතාබහ වෙන්නේ. තව දෙවැනි කාරණයකුත් තියෙනවා. ඒ, රංජිත් ‘වියදම්’ ගැන කතා කළාට මේ ගීතය වෙනුවෙන් ඔහු සත පහක් වත් මට දීලා නැහැ. අපි අපේ නිර්මාණ වලට ආදරේ නම් ඒවා පවත්වා ගෙන යන්න කැපවෙන්න ඕනේ. ඒ වෙනුවෙන් යුතුකම්, වගකීම් ඉටු කරන්න ඕනේ. එවිට මෙවැනි ප්‍රශ්්න ඇති වෙන්නේ නැහැ.”ජෝජ් රොබිසන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=av14042718</link>
    <topic>පත්තරවලට මම චිත්‍රකතා ඇඳලා තියෙනවා</topic>
    <author>අරුණි මුතුමලී</author>
    <content>පත්තරවලට මම චිත්‍රකතා ඇඳලා තියෙනවාතාක්ෂණ හා පර්යේෂණ ඇමැති පාඨලී චම්පික රණවකපරිසර හා ස්වාභාවික සම්පත් ඇමැතිවරයා ලෙස සිය ප්‍රථම අමාත්‍ය ධූරය හෙබවූ ඔහුට පසුව විදුලිබල හා බලශක්ති අමාත්‍යාංශය බාර විය. මේ වන විට තාක්ෂණ හා පර්යේෂණ ඇමැතිවරයා ලෙස කටයුතු කරන පාඨලී චම්පික රණවක මහතා පරිසරවේදියකු, ගත්කතුවරයකු මෙන්ම විශ්වවිද්‍යාල ආචාර්යවරයකු ලෙස ද කටයුතු කර ඇත්තෙකි. ‘කොටි විනිවිදීම’, ‘චාර්ජ් ඔෆ් ද ලයන් බ්‍රිගේඩ්’, ‘හරිත අරුණ’ වැනි පොත් රැසක් සම්පාදනය කර ඇති ඔහු ඇමැතිවරයකු ලෙස සිය කලාකාමී දිවියේ තොරතුරු අපට හෙළි කළේ මෙසේය.* ඔබ අයත්වන්න වඩාත් කැමැති ‍ෙද්ශපාලනඥයන්ගේ ගොඩටද කලාකරුවන්ගේ ගොඩටද?සාම්ප්‍රදායික අර්ථයෙන් ගත්තොත් මම දේශපාලනඥයකු හෝ කලාකරුවකු කියා විශේෂයෙන් හඳුන්වා ගන්නවාට වඩා සාමාන්‍ය පුහුදුන් මිනිසෙක් කියන්න කැමැතියි.* වඩා බලවත් දේශපාලනයද? කලාවද?දේශපාලනය කියන්නේ සමාජය වෙනස් කිරීමට තිබෙන බලයනේ. සමහර කලාකරුවන්ටත් ඒ කුසලතාව යොදාගැනීමේ හැකියාව තිබෙනවා. දේශපාලනය වගේම කලාවත් සියුම්ව සමාජයේ යහපතට වගේම අයහපතටත් යොදවන්න පුළුවන්. මේ දෙකම සමාජය නිර්මාණය කළ මතවාද. ඒ නිසා හැමදේකම ව‍ෙග් ඒ දෙයටත් දාර්ශනික බව, සබුද්ධික බව, මැරකම, වනචරකම ආදී සමාජයේ සියලු ලක්ෂණ පිහිටනවා.* සෞන්දර්ය විෂයයන් අතරින් ඔබට වඩා හොඳින් පිහිටා ඇත්තේ?චිත්‍ර කලාව. එය පොඩි කාලේ ඉඳන්ම මම හොඳින් අධ්‍යයනය කළා. පොත් ලිවීම, ගීත ලිවීම වගේ දේවල් කළත් වැඩි හැකියාවක් තිබෙන්නේ චිත්‍රවලට.* මොනවගේ ශෛලියක චිත්‍රවලට ද ඔබ යොමුවුණේ?පාසල් යන කාලේ ඇන්දේ සාමාන්‍ය චිත්‍ර. තරමක් වර්ධනය වන විට වෙනස් ගණයේ චිත්‍රවලට යොමු වුණා. ලෝක පරිමාණයේ චිත්‍ර බොහෝමයක පිටපත් මා ළඟ තිබෙනවා. ඒ ඒ ශෛලීන්වලදී රිද්මය, වර්ණ, හැඩගැන්වීම යෙදෙන්නේ කොහොමද කියන එකත් මම ඉගෙනගත්තා. ඒ වගේම ගෘහනිර්මාණ ශිල්පයත් මම ගැඹුරින් හැදෑරූ, ආශා කරන විෂයයක්.* එතකොට විශ්වවිද්‍යාලයේදී?ඒ කාලේ මුලින්ම කළේ කාටුන් අඳින එක.* චිත්‍ර තරගවලටත් ඉදිරිපත් වුණාද?ඉස්කෝලේ යන කාලේ ජපන් චිත්‍ර තරගයකට ඇන්දා. කොහොම හරි මම වෙන කෙනකුට ඇඳලා දීපු චිත්‍රයකට තුන්වැනි ස්ථානය ලැබුණා කියල නම් හොඳට මතකයි.* ඔබේ ඒ හැකියාව මහජනයාට දැකගන්න අවස්ථාවක් තිබුණද?‘සිත්තර’, ‘යොවුන් ජනතා’ වගේ පුවත්පත්වලට මම චිත්‍ර ඇන්දා. චිත්‍රකතා පුවත්පත්වල ආභාසය තමයි ඒවාට තිබුණේ.* ගීත ලියනවා විතරද, ගයන්නත් පුළුවන්ද?පොඩි කාලේ පාසලේ දී ඒ වගේම විශ්වවිද්‍යාලයේ කණ්ඩායම් ලෙස ගීත ගායනා කරලා තිබෙනවා. හැබැයි හැදෑරීමක් කරලා නෑ.* ගීත රසවිඳිනවාද?ඔව්. ඔව්. මම ගීතය ගැන, ගීත රසවින්දනය කරන්නේ කොහොමද, එහි න්‍යාය ධර්ම මොනවාද කියන එක ගැන හරියට තේරුම්ගන්න පටන් ගත්තේ විශ්වවිද්‍යාලයේ ‘අඩසිය වසක කේමදාස නම් ඔහු’ කියන වැඩසටහන නැරඹුවාට පස්සෙයි.* විශේෂයෙන් කැමැති ගීත, ගායක ගායිකාවන්?මම ගායකයකුට හෝ ගායිකාවකට කියලා විශේෂයෙන් අවධානය යොමු කරන්නේ නෑ. මොකද සමහර අයගේ සමහර ගීත හොඳයි. එකම කෙනකුගේ සියලුම ගීත හොඳ වෙන්නෙ නැති වෙන්න පුළුවන්.ගීත ලෙස ගත්තාම මේ වෙලාවේ එකපාරටම හිතට එන්නේ “ගමට කලින් හිරු මුළුතැන් ගෙට වඩනා” ගීතයයි. “මේ තරම් සියුමැලි ද කළුගල්” ගීතයටත් මම කැමැතියි.මහගමසේකර, රත්න ශ්‍රී, මහාචාර්ය සුනිල් ආරියරත්න ව‍ෙග් අයගේ ගීත රචනා මම කැමැත්තෙන් අහනවා. දේශාභිමානී ගීත නම් ඉතින් ඩෝල්ටන් අල්විස් තමයි. සරල පෙම් ගීතවලට නම් ප්‍රේමකීර්ති ද අල්විස් තමයි හොඳ.* එතකොට නළු නිළියන්?නළු නිළියන් ගැනත් තිබෙන්නේ ඒ අදහසම තමයි. සමහරුන්ගේ සමහර රංගනයන් හොඳයි.* චිත්‍රපට?විශ්වවිද්‍යාලයේ දී අපට සිනමා සංගම් ආදිය හරහා නිතර දකින්න ලැබුණේ වාමාංශික විප්ලවීය සිනමා පට. විශේෂයෙන් රුසියානු තානාපති කාර්යාලයෙන් එහෙම ලබාගත් ඒවා. ඒ හැර විදග්ධ සිනමාවක් දැක්කේ ජර්මන්, ඉරාන වගේම ජනප්‍රිය නොවන ඉන්දීය සිනමාව නරඹන්න ගත්තට පස්සෙයි.* ඒ අතරින් වඩා කැමැති?‘පි ර විි’, ‘ඩොක්ටර් ෂිවාගෝ’* සිංහල චිත්‍රපටවලින්?‘සංකාරා’, ‘කර්ම’ වගේ චිත්‍රපටවලට කැමතියි.* වැඩියෙන්ම කැමැති සිංහල පොත්?‘විරාගය'. ඒ පොතේ හොඳ දර්ශනයක් තිබෙනවා. ඒ වගේම මෑතකදි අහම්බෙන් හම්බෙලා ‘සෙංකොට්ටං’ කියෙව්වා. එහි මාක්ස්වාදී කියවීම නොතිබුණා නම් ඉතා විශිෂ්ට පොතක් කියා කියන්න පුළුවන්. ඒ වගේ විශ්වවිද්‍යාල ශිෂ්‍යයාගේ ද්විත්වභාවය හොඳින් කියවෙන ‘කාලසර්ප’ ටත් මම කැමැතියි.* ඔබත් පොත් ලියන්නෙක් ලෙස වඩාම කැමැති ගත්කතුවරයා?පහේ ශිෂ්‍යත්වයට තමයි මං මුලින්ම කෙටිකතාවක් ලීවේ. ඊට පසුව තමයි දේශපාලන, පරිසර වගේ ක්ෂේත්‍රවලට යොමු වුණේ. පොඩි කාලේ කියවූ ඒව අතරින් ජී.බී.සේනානායකගේ වරදත්ත මගේ හිතට කාවැදුණා.ඒ වගේම චරිත කතා පොත් රාශියක් මා ළඟ තිබෙනවා.* ඇයි ඒවාට විශේෂයක්?ඒවායින් මට විදේශවල දේශපාලනය ගැන සෑහෙන අධ්‍යයනයක් කරන්න පුළුවන් වුණා.ඉන්දිරා ගාන්ධිට පිරිමින්ගෙන් ආ විවිධ බලපෑම්, දේශපාලනයේදී ඇගේ නොපෙනුණු චරිත ලක්ෂණ ආදිය කියවීමෙන් ඇතිවූ ආශාව නිසා මම ඇගේ ගෙදර බලන්න ඉන්දියාවට ගියා. කාමර 4ක පුංචි ගෙයක්. පොත් ගොඩ ගහලා. ඒවා අරගන්න ඉනිමං තියලා තියෙනවා. එහි දෙවියන් වඳින කාමරයේ බුදු පිළිමයක් හා මහ පිරිත තිබෙනවා. සිරිමාවෝ බණ්ඩාරනායක මැතිනිය තමයි ඒවා ඇයට යවලා තිබෙන්නේ.* ඔබ රූපවාහිනී බලනවද?විශේෂ ප්‍රවෘත්ති වගේ දේවල්, ගුවන්යානය පිළිබඳ, ගිලුණු නැව පිළිබඳ, යුක්රේන අර්බුදය ආදී තොරතුරු දැනගැනීමට විදේශ නාළිකා සමහර විට බලනවා. අවුරුදු කාලේ වගේ විවේකයක් තිබුණොත් ඇනිමල් ප්ලැනට් බලනවා. එච්චරයි.* මෑතකදී ඔබ යොමු වූ කලා කටයුත්ත?ඡායාරූපකරණය. මම එය ‍ඉගෙනගන්නවා. දැන් චිත්‍ර අඳින්නත් වෙලාවක් නෑනේ. චිත්‍රය හා සිනමාව අතර තිබෙන මාධ්‍යය වගේම ආලෝකයෙන් චිත්‍ර අඳින ක්‍රමය එය නිසා මම ඡායාරූපකරණයට කැමැතියි.* ඔබ හිතන්නේ කලාකරුවෙක් කියන්නේ කවුද?නිශ්චිත අර්ථකථනයක් දෙන්න බැහැ. නමුත් ලෝකේ රවුම් කියලා යූරි ගගාරින් සිහින මවනතුරු කවුරුත් දැක්කේ නෑ. ඒක මනෝමයව ඔහු දුටු සිහිනයක්. ඒ වගේම මකරා කියන්නේත් කවුරුන් හෝ මැවූ ම‍නෝමය සිහිනයක්. ඒ නිසා කලාකරුවෙක් කියන්නේත් විද්‍යාඥයෙක් වගේම සිහින දකින්නෙක්.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=av14042719</link>
    <topic>BOLLYWOOD NEWS</topic>
    <author/>
    <content>BOLLYWOOD NEWSඉන්දීය මහ මැතිවරණයේ උණුසුම මේ වන විට වැඩිවෙමින් තිබෙනවා. ඒ උණුසුම බොලිවුඩ් පුරයටත් සේන්දු වෙලා. බොලිවුඩයේ දිදුලන තරු රැසක්ම ඉන්දීය දේශපාලනයට එක්වී සිටීමෙන් ඒ බව කාටත් වටහා ගන්නට පුළුවනි. මේ හැමෝම ප්‍රසිද්ධියේම තම තමන්ගේ දේශපාලන අදහස් දක්වන්නට උනන්දුවක් දක්වනවා. ඔවුන් ගෙන් බොහෝ දෙනෙකු ජනතාවට කියා සිටින්නේ ඡන්දය භාවිත කිරීමේ වැදගත්කම ගැනයි. තවත් සමහරු මත ප්‍රකාශ කරන්නේ අනාගත ඉන්දියාව දූෂණයෙන් තොර වූ රටක් බවට පත් කිරීමේ වැදගත්කම ගැනයි.බොලිවුඩයේ සුපිරි තරුව, ශාරුක් ඛාන්ගේ හඬ ඒ අතරින් මෙලෙස මතුවූවා... “අපිට අවශ්‍ය, සතුටින් පිරුණු ජනතාවක් ජීවත්වෙන රටක්. රූපවාහිනිය, බලද්දී, පත්තර කියවද්දී අපේ ජනතාවට හොඳ නරක තේරුම් ගැනීමේ හැකියාවක් තියෙනවයි කියල අපිට හිතෙනවා. කාට ද ඡන්දය දෙන්න ඕනෙ කියල ඒ අයට අවබෝධයක් ඇති.”මේ අදහස්, ජනප්‍රිය නිළි දීපිකා පදුකෝන්ගේ... “පොරොන්දු දෙන දේශපාලනඥයෝ බලය ලැබුණම ඒවා ඉෂ්ට කරන්න ඕනෙ. මම හිතනවා, දැන් පවතින මේ දේශපාලන ක්‍රමය වෙනස් විය යුතු ය කියලා. මගේ මේ අදහස හුඟ දෙනෙක් අනුමත කරනවා ඇති. ඒ වගේම මේ වතාවෙ යොවුන් ඡන්දදායකයො හුඟ දෙනෙක් තමන්ගෙ ඡන්දය ප්‍රකාශ කරාවි.” ඇය තවදුරටත් පවසන්නේ ඉන්දියාව තුළ කතාබහ කළ යුතු දේශපාලන කරුණු රාශියක් තිබෙන බවයි. ඇය ළඟදී පැවැත්වෙන ‘අයිෆා’ සිනමා උලෙළට සහභාගිවීමට විදේශගත වන බව පැවසෙනවා. ඒ වුණත් තමන්ගේ ඡන්දය ප්‍රකාශ කිරීමෙන් පසුව එම උලෙළට සහභාගි වන බවයි ඇය කියා සිටින්නේ.‍යොවුන් නිළියක වන සොනාක්ෂි සිංහ ප්‍රාර්ථනා කරන්නේ මැතිවරණයෙන් පසුව දූෂණයෙන් තොර වූ පිරිසිදු ඉන්දියාවක්. “අපි හැමෝගේම පැතුම ඒකයි. අපි කවුරුත් බලාපොරොත්තු වෙන්නෙ වෙනසක්. මේ තමයි ඒ වෙනසට හොඳම කාලය. මගේ තාත්තා අපිට කියල තියෙන්නෙ රටට හොඳ දෙයක් කරන ඕනෙම දේශපාලන පක්ෂයකට ඡන්දය දෙන්න කියලයි.” ඇය එලෙස අවධාරණය කළා. සොනාක්ෂි ගේ පියා, ජනප්‍රිය නළුවෙකු වන ශත්රුගන් සිංහ. ඔහු ඉන්දීය දේශපාලනයේ කැපී පෙනෙන චරිතයක්. ඔහු මේ මැතිවරණයේදී භාරතීය ජනතා පක්ෂයෙන් තරග වදින්නේ බිහාර් ආසනය වෙනුවෙන්.නවක නළු, අර්ජුන් කපූර් පවසන්නේ මේ මහ මැතිවරණයේදී ඡන්දය භාවිත කිරීම සෑම පුරවැසියෙකුගේම යුතුකම බවයි. “ඡන්දයෙන් මන්ත්‍රීවරු පත්කර ගත්තොත් තමයි, අපිට අපේ අඩුපාඩු ගැන කතා කරන්න හැකි වෙන්නෙ.” ඔහු ඡන්ද දායකයන්ට එලෙස ප්‍රකාශ කළා. පසුගිය දිනවල රූගත වූ ‘බොම්බේ වෙල්වට්’ චිත්‍රපටය කාගේත් අවධානය දිනා ගන්නට සමත් වුණා. විශේෂයෙන්ම එම චිත්‍රපටය රූගත කරද්දී සිදුවූ සිදුවීම් නිසයි කාගේත් විමසුම් ඇස් ඒ වෙත යොමු වුණේ.පසුගිය දා මේ චිත්‍රපටයේ දර්ශන කිහිපයක් රූගත කෙරෙද්දී ඉන්දියාවේ ප්‍රමුඛ පෙළේ පුවත්පතක මාධ්‍යවේදියෙකුට පහරදීමක් සිදුවී තිබෙනවා. දැන ගන්නට ලැබුණ හැටියට නම් ඔහුට ප්‍රහාරයක් එල්ල වී ඇත්තේ ‘බොම්බේ වෙල්වට්’ චිත්‍රපට කණ්ඩායමේ ආරක්ෂක නිලධාරීන් කිහිප දෙනෙකුගෙන්. ‘බොම්බේ වෙල්වට්’ චිත්‍රපටය රූගත කරද්දී මේ මාධ්‍යවේදියා තමන් සතු කැමරාවෙන් දිගට හරහට ඡායාරූප ගන්නට පටන්ගෙන තිබෙනවා. චිත්‍රපට කණ්ඩායමේ ශිල්පීන් පැවසුවේ ඔහු එලෙස ඡායාරූප ගෙන ඇත්තේ අධ්‍යක්ෂවරයාගෙන් අනුමැතියකින් තොරව බවයි. මාධ්‍යවේදියා වඩාත් උත්සාහ ගෙන ඇත්තේ එහි ප්‍රධාන නළු නිළි යුවළ වන රන්බීර් කපූර් සහ දීපිකා පදුකෝන් ව ඡායාරූපවලට නඟන්නටයි. එහිදී ඇතිවූ බහින් බස්වීමකදී ඔහුට පහර දී තිබෙනවා. ඉන් පසුව රෝහල් ගතවන්නටයි මේ මාධ්‍යවේදියාට සිදුවී ඇත්තේ.‘බොම්බේ වෙල්වට්’ චිත්‍රපටයේ අධ්‍යක්ෂ අනුරාග් කාශ්‍යප් පැවසුවේ මාධ්‍යවේදියා පවසන කතාව බොරුවක් බවයි. “ඔය කැමරා ශිල්පියා අපේ කණ්ඩායමේ කෙනෙකුට මුලින්ම පහර දීලා තියෙනවා. ඔය සිද්ධිය වෙන කොට රන්බීර් එතන හිටියෙත් නැහැ. පහර දීමෙන් පස්සෙ අපි එයාව පොලීසියට භාර දුන්නා.” අධ්‍යක්ෂවරයා එලෙස කියා සිටියා.මේ පිළිබඳව අදහස් දැක්වූ පොලිස් නිලධාරියකු පැවසුවේ මාධ්‍යවේදියාගේ ප්‍රකාශයක් සටහන් කරගෙන ඇති බවයි. මේ ගැන වැඩිදුර පරීක්ෂණ සිදු කෙරෙන බවත් ඔහු පැවසුවා.මේ දිනවල විකාශය වන ‘ස්වප්නා’, ඉන්දීය ටෙලි වෘත්තාන්තය ප්‍රේක්ෂකයන් අතර බෙහෙවින් ජනප්‍රියයි. මේ ටෙලි වෘත්තාන්තය ඉන්දීය ප්‍රේක්ෂකයන්ගේත් ප්‍රසාදය දිනා ගන්නට සමත් වී තිබෙනවා. එරට තුළ මෙය විකාශය වන්නේ ‘දියා ඕර් බාටි හම්’ යන නමින්. මෙහි ප්‍රධාන නිළිය දීපිකා සිං. ඇය නිරූපණය කරන්නේ සන්ධ්‍යාගේ චරිතයයි.ටෙලි වෘත්තාන්තයේ අධ්‍යක්ෂවරයා, රෝහිත් ගෝයාල්. ඔහු සහ දීපිකා අතර පෙම් සබඳකමක් ලියලමින් තිබෙන බව දැන් බොහෝ දෙනෙකුට රහසක් නොවෙයි. නුදුරු දිනයකදී රෝහිත් සහ දීපිකා අතිනත ගන්න බලාපොරොත්තුවෙන් පසුවෙනවා. මේ ආරංචිය පැතිර යද්දී ඒ සමඟම තවත් කට කතාවක් පැතිරිලා ගිහින්. සමහරු කියන්නේ විවාහයෙන් පසුව රංගනයෙන් ඉවත් වීමට දීපිකා තීරණය කර ඇති බවයි. ඒ වුණත් අධ්‍යක්ෂ රෝහිත් පවසන්නේ එය බොරුවක් කියලයි. “බැන්දට පස්සෙ දීපිකා රඟපෑමෙන් ඉවත් වෙන්නෙ නැහැ. එයා දිගටම රඟපාවි. ඒ ගැන කිසිම සැකයක් නැහැ. ඇත්තටම, මම දීපිකාගේ ඉදිරි ගමන ගැන සතුටු වෙනවා. ඒ වගේම ආඩම්බර වෙනවා” රෝහිත්, පසුගිය දා ඉන්දීය මාධ්‍යයක් සමඟ පැවැති සම්මුඛ සාකච්ඡාවකදී එලෙස කියා සිටියා.දීපිකා, ස්වප්නා’ ටෙලි වෘත්තාන්තයේ පෙම්වතා සමඟ පෙම් රැඟුම් නිරූපණය කරන්නේ ලගන්නා අයුරින්. (පෙම්වතා ලෙස රඟන්නේ අනාස් රශීඩ්) ඒ ගැන හි‍තේ කහටක් නැතිදැයි මේ සම්මුඛ සාකච්ඡාවේදී ප්‍රශ්නයක් නැගුණා. එයට රෝහිත් මෙලෙස උත්තර දුන්නා... “දර්ශන තලයේදී අපි අපේ පෞද්ගලික ජීවිත ටෙලි නාට්‍යයත් එක්ක පටලවා ගන්නෙ නැහැ. ඒ නිසා මමවත් දීපිකාවත් ඒ වගේ රඟපෑම් ගැන කලබල වෙන්නෙ නැහැ. අපි දෙන්නා අතරෙ ඒ ගැන කිසිම ප්‍රශ්නයක් ඇති වෙලා නැහැ.”නුදුරු දිනයකදී සිදුවන විවාහය ගැනත් ඔහු කතා කළා... “විවාහයක් සිද්ධ වෙන්නෙ ජීවිතේටම එක් වතාවයි. ඒක ආශිර්වාදයක්.” දීපිකා මීට පෙර ප්‍රකාශ කර තිබුණේ විවාහයෙන් පසුවත් තමන් රෝහිත්ව සුපුරුදු ලෙසින් අමතන බවයි. ඇය ඔහුව කවදත් ඇමතුවේ ‘සර්’ යනුවෙන්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=am1404271</link>
    <topic>මානසික අවපීඩනය වැඩිපුර හැදෙන්නේ කාන්තාවන්ටයි</topic>
    <author>සාකච්ඡා කළේ</author>
    <content>මානසික අවපීඩනය වැඩිපුර හැදෙන්නේ කාන්තාවන්ටයිප්‍රසූතියෙන් පසු සමහර මවුවරුන්ට හැදෙන අවපීඩනය ගැන පවුලේ අය සෝදිසියෙන් ඉන්නමානසික අවපීඩනයෙන් පෙළෙන රෝගීන්ගෙන් සෑම හය දෙනෙකුගෙන් එක් අ‍යකුම සියදිවි නසාගන්නා බව ඔබ දන්නවාද? නොසිතූ අයුරින් සිදුවන වියෝවීම්, අලාබ හානි, විපත් කරදර, අපවාද, අපකීර්තිය ආදී විවිධ හේතු සාධක නිසා මෙන්ම කායිකව ඇතිවන සමහර රෝගී තත්ත්වයන් නිසා ද ඇතිවන මානසික අවපීඩනය කිසිදු විශේෂ හේතුවක් නැතිව ද හටගත හැකියි. මානසික අවපීඩනයෙන් පෙළෙන රෝගියකු කෙරෙහි වැඩි අවධානයක් යොමු කළ යුතු වන්නේ ඇයි? එවැනි රෝගීන් සඳහා සාර්ථක ප්‍රතිකාර තිබෙනවාද? රෝග අවදානම වැඩි කාටද? අද දැනුම්වත් කෙරෙන්නේ ඒ පිළිබඳවයි.විශේෂඥ වෛද්‍යආරියසේන යූ. ගමගේ* ‘මානසික අවපීඩනය'යනු කුමක්දැයි, සරලව හඳුන්වා දෙන්න පුළුවන්ද?කෙනෙක් අපේක්ෂා නොකළ ලෙස, හදිසියේ ඇතිවන යම් කරදරයක්, වියෝවීමක් නිසා ඇතිවන්නේ දරාගත නොහැකි දොම්නසක්. ඒ සමඟම සියල්ල එපා වූ ස්වභාවයක්. වැඩි කාලයක් ඉක්ම යන්නට පෙර ඒ තත්ත්වය මඟහැරී යාම සාමාන්‍ය ස්වභාවයයි. එහෙත් එවැනි දොම්නස් සහගත ස්වභාවයක් පහව නොගොස් දිගින් දිගටම දින ගණන්, සති ගණන් තිබීමට පුළුවන්. ඊට බරපතළ හේතුවක් නොතිබීමට ද පුළුවන්.එසේ දීර්ඝ කාලයක් පුරා ඇතිවන දොම්නස, කලකිරුණු ස්වභාවය කෙනෙකුගේ එදිනෙදා කටයුතු සාමාන්‍ය පරිදි කරගෙන යාමට බාධාවක් වන්නේ නම් ඒ තැනැත්තා මානසික අවපීඩනයෙන් (Depression) පෙළෙන රෝගියෙකු විය හැකියි.බොහෝ දෙනෙක් විෂාදය ලෙස හඳුන්වන්නේ ද එම රෝගී තත්ත්වයයි. පරීක්ෂණවලින් හෙළි වී තිබෙන අන්දමට ලංකාවේ සියදිවි නසාගැනීම්වලින් සියයට පනහක් පමණම මානසික අවපීඩනය හේතුවී තිබෙනවා. එවැනි රෝගීන්ට නිසිකලට වෛද්‍ය ප්‍රතිකාර හා ඥාති මිත්‍රාදීන් ගේ සහය ද අවශ්‍ය වන්නේ ඒ නිසයි.* මානසික අවපීඩනය ඇතිවීමේ අවදානම වැඩි අය කවුද?මැදි වයසේ පසුවන අය හා වැඩිහිටියන් අතර මානසික අවපීඩනය බහුලව ඇතිවීමේ ශක්‍යතාව තිබුණ ද කුඩා දරුවාගේ සිට මහල්ලන් දක්වා ඕනෑම වයසක කෙනකුට මානසික අවපීඩනය ඇතිවිය හැකියි. එහෙත් වයස අවුරුදු 12ට අඩු දරුවන්ට අවපීඩනය ඇති වන්නේ ඉතා කලාතුරකින්. ඒ වගේම පිරිමින්ට වඩා කාන්තාවන් අතර මෙම රෝගී තත්ත්වය ඇතිවීමේ ප්‍රවණතා ඉහළයි.* මානසික අවපීඩනය ඇතිවීමට බලපාන විශේෂිත හේතු තිබෙනවාද?ඔව්. ඒ සඳහා බලපාන විශේෂිත හේතු කිහිපයක්ම තිබිය හැකියි. අධික කාර්ය බහුල බව ඒ අතර ප්‍රධාන සාධකයක්. කිසිවිටෙකත් බලාපොරොත්තු නොවූ අයුරින් කෙනකුට පාඩුවක්, හානියක් සිදුවීම, ධන විනාශ වීම් හා බංකළොත් බව ද මානසික අවපීඩනයට බලපාන සාධකයක්.තමන් ළඟින් ඇසුරු කළ හෝ දැඩි ලෙස ආදරය කළ කෙනෙකු තමන් හැර යාම හෝ මරණයට පත්වීම, නෑදෑ හිතමිතුරන්ගෙන් හා සමාජයෙන් එල්ලවන අපවාද ගැරහීම්, තර්ජන ආදිය ද මේ රෝගී තත්ත්වය ඇතිවීමට බලපායි. මොළයේ සෛල තුළ ඇතිවන ජෛව රසායන වෙනස්කම් මානසික අවපීඩනය ඇතිවීමට බලපාන අවසාන හේතුවයි. ඒ හැර කිසිදු විශේෂ හේතුවක් නැතිව වුවද මානසික අවපීඩනය ඇතිවිය හැකියි. එය හඳුන්වන්නේ Endogenous Depression යනුවෙන්. ස්වභාවයෙන්ම දොම්නසට පත්වන අයත් ඉතා පහසුවෙන් මෙම රෝගයට ගොදුරු වීමට පුළුවන්.* දරු ප්‍රසූතියෙන් පසුව සමහර මවුවරු මානසික අවපීඩනයට ලක්වන්නේ ඇයි?දරු ප්‍රසූතිය ඇතිවූ වහාම මවගේ මානසිකත්වයේ ඇතිවන වෙනසට හේතුව ඇයගේ සිරුරේ ඇතිවන හෝමෝන අසමතුලිතතාවයි. එම තත්ත්වය හඳුන්වන්නේ පසු ප්‍රසව මානසික පීඩනය හෙවත් post-natal Depression යනුවෙන්.* එවැනි මවක හඳුනාගත හැකි සුවිශේෂී ලක්ෂණ තිබෙනවාද?ඔව්. දරුවකු ප්‍රසූත කළ පසු සමහර මවුවරුනට සාමාන්‍යයෙන් ප්‍රසූතියෙන් සතියකට පමණ පසු එවැනි රෝගී තත්ත්වයක් ඇතිවිය හැකියි. එවැනි මවක තමන්ගේ නෑදෑයින්, අසල්වැසියන් තමන්ටත්, දරුවාටත් විපතක් කරදරයක් කරන්නේ යැයි, වසක් විසක් දේ දැයි නිරන්තර සැකයෙන් පසුවෙනවා. ඇතැම්විට තමන්ගේ ස්වාමිපුරුෂයා පවා සැකයට ලක්වෙනවා.ඒ වගේම දරුවාට මවු කිරිදීම පවා ප්‍රතික්ෂේප කළ හැකියි. විශේෂයෙන් වැඩිහිටියන්ට මෙවැනි රෝගීන් ගැන හොඳ අවබෝධයක් තිබිය යුතුයි. මවක් එවැනි රෝග ලක්ෂණ පෙන්වූ වහාම වෛද්‍යවරයකු වෙත යොමු කිරීම ඉතා වැදගත්. නිසි වෛද්‍ය ප්‍රතිකාර නොලැබුණු එවැනි මවුවරු දරුවාත් සමඟම, හෝ ඇතැම්විට තමන් පමණක් හෝ සිය දිවි හානිකරගත් අවස්ථා කොතෙකුත් තිබෙනවා.* විෂාදය රෝගීන් තුළ දැකිය හැකි වෙනත් රෝග ලක්ෂණ මොනවාද?ධෛර්යවත් බව අඩුවීම එවැනි රෝගීන් ගේ සුවිශේෂී ලක්ෂණයක්. වෙනදා කැමැත්තෙන් කළ කටයුතු කිරීමට ඇති ආශාව හීන වීම, යමක් ජය ගැනීමේ අධිෂ්ඨානය හීන වීම, සුළු කටයුත්තක් කිරීමට තීරණය කිරීමේ හා අවධානය යොමු කිරීමේ අපහසුතාව, කිසිදු කටයුත්තක් සඳහා සිත එකඟකර ගත නොහැකිවීමේ ස්වභාවය අනෙකුත් රෝග ලක්ෂණයක්.එසේම මෙවැනි රෝගීන්ට සිරුර වෙහෙසා වැඩක නිරත නොවූවද විඩාපත් ගතියක් දැනෙන අතර මහන්සි වී යමක් කිරීම් හැකියාවෙන් ද තොරයි. ආහාර ගැනීමේ ප්‍රියතාවක් නැති අතර සිරුර කෙට්ටුවීම ද එනම් බර අඩුවීම ද සිදුවිය හැකිය.* මානසික අවපීඩනයෙන් පෙළෙන අයට නින්දයාම අඩුද?ඔව්. සමහර රෝගින්ට එවැනි තත්ත්වයක් ඇතිවිය හැකියි. නින්ද නොයෑම හෝ නින්ද අඩුකම, වගේම ඉතා කලාතුරකින් අධික නිදිමත සහ නින්ද මානසික අවපීඩනයේ රෝග ලක්ෂණ වීමට පුළුවන්. බොහෝ විට නින්ද ගිය ද වේලාසනින් අවදි වී සිතිවිලි ජාලයක පැටලීම ද මෙම රෝගීන් වෙතින් දැකිය හැකියි.* මානසික අවපීඩනයෙන් පෙළෙන අයට නිතර කේන්ති යනවා කියන කතාව ඇත්තද?නිතර නිතර සුළු දෙයටත් කේන්තියාම එවැනි රෝගීන් අතර බහුලව දක්නට ලැබෙන රෝග ලක්ෂණයක්. ඒ ‍වගේම සිතේ හටගන්නා සාංකාව (anxiety) හෙවත් සිතෙහි අවිවේකී බව එනම් කලබලකාරී බව ද මෙම රෝගීන් පීඩාවට පත්කරන සාධකයක්.එවැනි රෝගීන් මත් වතුරට හා දුම්පානයට ඇබ්බැහි වීමේ ප්‍රවණතාව වැඩි ද?ඔව්. විශාදයෙන් පෙළෙන බොහෝ රෝගීන්ගේ ආත්ම ධෛර්යය හා ආත්ම විශ්වාසය බෙහෙවින් අඩුයි. සුබවාදී අදහස් වෙනුවට සර්ව අසුබවාදී අදහස් සිතට නැඟීම, ඒ නිසාම කරන කියන කිසිඳු දෙයකින් පලක් ප්‍රයෝජනයක් නැතැයි සිතීම මෙන්ම තමන්ට කිසිවෙකුට උදවු කළ නොහැකි ය යන හැඟීම ඇතිවීම මෙවැනි රෝගීන් ගේ ස්වභාවයක්. එවැනි මානසික ස්වභාවයන් නිසා හටගත් අප්‍රසන්නතාවෙන් හෝ දොම්නසින් මිදීම සඳහා එවැනි රෝගියෙක් මත් වතුරට හා දුම්පානයට පෙලඹිය හැකියි.නිතර කල්පනාකාරීව සිටීමත් විශාදයේ ලක්ෂණයක් ද?ඔව්. මානසික අවපීඩනය ඇති සමහර රෝගීන් නිතර කල්පනා කරන අතර සුළු ප්‍රශ්නයකින් පවා සිත කම්පාවට පත්කර ගන්නවා. සමාජ කටයුතුවලින් බැහැරව සිටීමට සිතන ඔවුන් තුළ ඇතැම් විට ලිංගික ආශාව අඩුවීම හෝ පහවී යාම ද දැකිය හැකියි.ජීවිතය තොර කරගැනීමට සිත් වීම හා ඒ සඳහා සැලසුම් සකස් කිරීම ජීවිතයට බෙහෙවින් ම බලපාන සාධකයක් නිසා එවැනි රෝගීන් ගැන නිරන්තර සැලකිලිමත් වීම ඉතා වැදගත්ය.කායිකව දැනෙන රෝගී තත්ත්ව මොනව ද?හඳුනාගත හැකි හේතුවක් නැතිව ඇතිවන හිසරදය, පපුව හිර වනවා සේ දැනීම, ඇඟපත රුදාව, ඈලි මෑලි දුබල ගතිය මෙන්ම සිරුර තළාපෙළා දැමු ස්වභාවය, සිරුරේ තැනින් තැනට මාරු වන වේදනාව එවැනි රෝගීන් තුළ දැකිය හැකි කායික වේදනාකාරී ලක්ෂණයන්.මානසික අවපීඩනයෙන් පෙළෙන රෝගියකු වෙතින් ඔබ සඳහන් කළ සෑම රෝග ලක්ෂණයක් ම දැකිය හැකි ද?නෑ. මානසික අවපීඩනයට පත් වූ කෙනෙකුට මේ සෑම රෝග ලක්ෂණයක්ම ඇතිවිය නොහැකියි. එහෙත් ඒවායින් කිහිපයක් ඇතිවිය හැකියි. ඒ වගේම එම රෝග ලක්ෂණ සුළුවෙන් හෝ වැඩියෙන් ද දැකිය හැකියි. එබැවින් එය කල් පවතින කනස්සලු සහගත තත්ත්වයක සිට සියදිවි හානිකර ගැනීම දක්වා දුරදිග යා හැකියි. සතියක් දෙකක් ඉක්ම ගිය ද යම් රෝගියකු වෙතින් මෙම රෝගී තත්ත්වයෙහි වෙනසක් දැකිය නොහැකි නම් හෝ ක්‍රමයෙන් එම තත්ත්වය උග්‍ර වන්නේ නම් වහාම සුදුසු වෛද්‍යවරයකු වෙත යොමු විය යුතුයි.තමන් මානසික අවපීඩනයෙන් පෙළෙන බව පිළිගන්නට බොහෝ රෝගීන් අකැමැති ඇයි?අකැමැත්තට වඩා මෙතැන සිදු වන්නේ රෝගය හඳුනා නොගැනීමයි. අපේ රටේ මානසික අවපීඩනයෙන් පෙළෙන අය පිළිබඳව අඩුවෙන් වාර්තා වන්නේ ද ඒ නිසයි. එවැනි බොහෝ රෝගීන් රෝගය හඳුනා නොගැනීම නිසාම කායික වේදනාවට ප්‍රතිකාර ලබාගන්නා අතරම එම රෝගී තත්ත්වය තමන් කළ පවක් නිසා ඇතිවූ බව සිතමින් ප්‍රතිකාරවලට නොපෙලඹීම ද විශේෂයි.මානසික අවපීඩනයට සාර්ථක ප්‍රතිකාර තිබෙනවා ද?ඔව්. මානසික උපදේශනය ඉන් පළමුවැන්නයි. දොම්නසට පත් රෝගීන් සමඟ ඔවුන්ගේ ගැටලු සාකච්ඡා කිරීම හා ඒවායින් ගොඩ ඒමට අවශ්‍ය පිළියම් සෙවීමට රෝගියාට උදවු කිරීම එහි දී සිදු කෙරෙනවා.අනෙක් ප්‍රතිකාර ක්‍රමය ප්‍රත්‍යක්ෂ ඖෂධ භාවිතයයි. එම ඖෂධ ප්‍රතිකාර ඇරැඹු සැණින් රෝග තත්ත්වය පහවී නොයන අතර ඒ සඳහා සතියක් දෙකක් පමණ කාලයක් හෝ ඊට වඩා වැඩි කාලයක් ගතවිය හැකියි. ඖෂධ ගැනීම ඇරැඹු මුල් දිනවල ක්ලාන්තය, කරකැවිල්ල, නිදිමත, තොලකට වේලීම, මලබද්ධය ආදි අතුරු ආබාධ ඇතිවිය හැකි වුවද නොනවත්වා දිගටම ප්‍රතිකාර ගැනීම ඉතා වැදගත්. රෝගියා ඒ සඳහා උනන්දු කරවීම වැඩිහිටියන් විසින් කළ යුතුයි.මානසික අවපීඩනය උග්‍ර වූ අයට දෙන ප්‍රතිකාර මොනවා ද?අධික ලෙස මානසික අවපීඩනයට පත්වූ අය සඳහා විද්‍යුත් කම්පන ප්‍රතිකාර ක්‍රමය රෝ‍හලේ දී ලබා දෙනවා. එය තෙවැනි ප්‍රතිකර්මයයි. Electro Convulsive Therapy (ECT) හෙවත් Shock Treatment ලෙස හැඳින්වෙන්නේ එම ප්‍රතිකාර ක්‍රමයයි. නිර්වින්දනය හෙවත් සිහි නැති කොට රෝගීන් ගේ මොළයේ සමහර ප්‍රදේශ හරහා මනාව පාලනය කළ විද්යුත්ධාරා ගමන් කරවීම මෙහිදී සිදු කෙරෙනවා.එවැනි අවස්ථාවල වලිප්පුව හැදුණු විට දී මෙන් රෝගියා ගැස්සීමකට ලක් වෙනවා. බොහෝ දෙනෙක් ‘මොළයට කරන්ට් අල්ලනවා’ යැයි හඳුන්වන එම ප්‍රතිකාර ක්‍රමයට මහත් බියක් දැක්වුව ද මානසික අවපීඩනය උග්‍ර වූ අය සඳහා එම ප්‍රතිකාර ක්‍රමය ඉතාමත් ඵලදායි වෙනවා. එමෙන්ම ආරක්ෂාකාරීයි.මානසික අවපීඩනයට ලක්වන රෝගීන්ගෙන් සෑම හය දෙනකු ගෙන් එක් අයකුම සිය දිවි නසා ගන්නා බව ඔබ දැන සිටීම අවශ්‍ය වන්නේ ද එවැනි රෝගීන් වහාම වෛද්‍ය ප්‍රතිකාර සඳහා යොමු කරවීමටයි.මානසික අවපීඩනයෙන් පෙළෙන රෝගියෙක් රැකබලා ගත යුතු වන්නේ කෙසේ ද?සිත් තැවුලෙන්, ජීවිතය එපා වූ ස්වරූපයෙන් සිටින, දොම්නසින් පෙළෙන රෝගීන්ට සවන් දීම සඳහා සාමාන්‍යයෙන් වෛද්‍යවරුන්ට ඇති කාලය සීමා සහිතයි. එවැනි රෝගීන් සඳහා ප්‍රමිතියෙන් යුතු ආයතන තිබෙනවා. රෝගියා ඒවාට යොමු කිරීම වැදගත් වන අතර වෛද්‍ය ප්‍රතිකාර ඇවැසි නම් ඔවුන් නැවත රෝගියා ඒ සඳහා යොමු කරනු ඇති.එමෙන් ම, මානසික අවපීඩනයෙන් පෙළෙන අය සිටින්නේ ඉතාම අසරණ තත්ත්වයක. ඔවුන්ට ආදරයෙන්, කරුණාවෙන් උදවු කිරිම ඥාති හිත මිතුරන්ගේ යුතුකමකි. බොහෝ දෙනෙකුගේ ස්වභාවය යම් කෙනකුගේ දොම්නසට හේතු වූ කරුණු මතු කරමින් තව තවත් ඒ ගැන සිතන්නට ඉඩ දීමයි. රෝගී පුද්ගලයකුට එය තවදුරටත් හානිකරයි.එම හේතුන් පිළිබඳව දිගින් දිගටම සිතීමට ඉඩ නොදී ඔහු එයින් ගලවා ගැනීමට උත්සාහ කළ යුතුයි. ප්‍රායෝගික ඉලක්කයන් කරා යොමු කළ යුතු අතර නිසි, නිවැරැදි තීරණ ගැනීමට උදවු කළ යුතුයි.තවත් සමහර අය නොදැනුවත්කම නිසාම දුකට, කරදරයට පත් වූ අය, ඒ තත්ත්වයට පත් වී ඇත්තේ තමන්ගේ ම වරදින් බව පවසමින් දොස් පවරනවා. එය ද මානසික අවපීඩනයෙන් පෙළෙන රෝගියකුට දරාගත නොහැකියි. එමෙන් ම ප්‍රශ්න අමතක කරන්නට යැයි කියමින් එවැනි රෝගීන් දුම්පානයට, මත් වතුරට ඇබ්බැහි වීමට ඉඩ ඇති නිසා එයින් ද වළකා ගත යුතුයි.සමහර මානසික අවපීඩනයෙන් පෙළෙන්නන් ජීවිතයේ නිසරුකම ගැන හා දිවි තොර කර ගැනීම ඊට විසඳුම බව ගැන නිතර නිතර පවසනවා නම් එය නොසලකා සිටීම නුසුදුසුයි. වහාම රෝගියා වෛද්‍යවරයකු වෙත හෝ ඒ පිළිබඳව කටයුතු කරන සංවිධානයකට යොමු කළ යුතුයි.එවැනි සේවයක් සපයන ආයතන මොනවා ද?‘ශ්‍රී ලංකා සුමිත්‍රයෝ’ එවැනි එක් ආයතනයක්. එහි ප්‍රධාන මධ්‍යස්ථානය කොළඹ පිහිටා තිබෙන අතර මහනුවර, මාතලේ, මාවනැල්ල, බණ්ඩාරවෙල, පාණදුර, පඬුවස්නුවර ආදි ප්‍රදේශවල ද එහි මධ්‍යස්ථාන පිහිටුවා තිබෙනවා.රෝගීන් වෙනුවෙන් කාරුණිකව, සවන් දෙන මෙම ආයතනය රහස්‍ය බව සුරකින නොමිලයේ සේවය සපයන, විශ්වාසය තැබිය හැකි ස්වේච්ඡා සංවිධානයක්.සාකච්ඡා කළේරමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=cr1404271</link>
    <topic>කේක් කනව වගේ මාකේස් කියවන්න බැහැ</topic>
    <author>දයා ඩි ෆොන්සේකා</author>
    <content>කේක් කනව වගේ මාකේස් කියවන්න බැහැමාකේස් පිළිබඳ සංවාදය - ගාමිණී වියන්ගොඩ සමඟ සාකච්ඡා කළේ සමන් වික්‍රමාරච්චි‍සමන් : පසුගිය දශක දෙකකටත් වැඩි කලක් තිස්සේ අපේ සාහිත්‍ය සමාජය තුළ නිරන්තරව කතාබහට ලක්වුණ විදේශීය ලේඛකයා තමයි ගාර්ෂියා මාකේස්. ඔහුගේ කෘතීන් ගණනාවක් සිංහලට නැගුණා. මාකේස් ගේ විශිෂ්ටතම නවකතාව සේ සැලකෙන One Hundred Years of Solitude (සියවසක හුදෙකලාව) දෙවරක්ම සිංහලට පරිවර්තනය වුණා. ගාමිණී ඔබ තමයි මම දන්න තරමින් මුල් වරට මාකේස් සිංහල පාඨකයාට හඳුන්වා දෙන්නේ, ඔහුගේ කෙටිකතාවක් සිංහල කරමින්. ඒ වගේම Love in the Time of Cholera නමැති කෘතිය ඔබ කොලරා කාලේ ආලේ නමින් 1997 දී පරිවර්තනය කරනවා. මාකේස්ගේ Chronical of a Death Foretold නවකතාව කරුමක්කාර කතාවක් නමින් පරිවර්තනය වෙනවා ඔබ අතින්. කර්නල් සහ එරෙන්දිරා නම් කෙටි නවකතා දෙකක් ජනක ඉණිමංකඩ පරිවර්තනය කරනවා. පසුව ඔහුගේ කෙටිකතා නවකතා ඉතා විශාල වශයෙන් සිංහලයට නැගෙනවා. ඉන් පෙනෙන්නේ ගාර්ෂියා මාකේස් ලාංකීය සාහිත්‍ය සමාජය තුළ ඉතාම ජනප්‍රිය විදේශීය ලේඛකයකු වූ බවයි.අපි මාකේස්ව සල්මන් රුෂ්ඩි සමඟ සැසඳුවහොත් රුෂ්ඩි ලංකාව තුළ කොතෙක් කතා බහට ලක් වුණත් ඔහුගේ නවකතා එකක් වත් සිංහලට පරිවර්තනය වී නැහැ. රුෂ්ඩිගේ කෘතීන් වලින් සිංහලට නැඟි තිබෙන්නේ ඔහුගේ Jaguar's Smile (අඳුන් දිවි හිනාව) සහ හරූන් නමැති යොවුන් නවකතාවත් පමණයි. නමුත් ඉතාම ප්‍රකට දේ තමයි රුෂ්ඩිගේ ලිවීම්වලට ප්‍රස්තුත වන්නේ ඉන්දියාව සහ පාකිස්තානය. කෙටියෙන් කිවහොත් ආසියාව. මම හිතන විදියට මාකේස්ට ප්‍රස්තුත වන්නේ ලතින් ඇමෙරිකානු අතීත කාමය. මගේ ප්‍රශ්නය තමයි ලතින් ඇමෙරිකාව අපට මේ තරම් සමීප වන්නේ කොහොම ද කියන එකයි. සල්මන් රුෂ්ඩිට වඩා ගාර්ෂියා මාකේස් අපට සමීප වන්නේ ඇයි?ගාමිණී : මම රාග රිද්ම නම් කෙටිකතා පොතට මාකේස් ගේ The Hour She Came නම් කෙටිකතාව ‘ඇය ආ හෝරාව’ යනුවෙන් පරිවර්තනය කළා. එම කෙටි කතාව ගැන කතා බහක් ඒ දවස්වල ඇතිවුණා. එයට මුල් වුණේ සයිමන් නවගත්තේගම. ඒ වගේම සුනිල් විජේසිරිවර්ධන, ජයතිලක කම්මැල්ලවීර සහ රංජිත් පෙරේරා වගේ අය එම කෙටි කතාව හරහා මාකේස් පිළිබඳ කතා බහකට මුල පිරුවා. ඉන් පස්සෙ තමයි මම කොලරා කාලේ ආලේ පළ කළේ. එය ලංකාවෙ සාහිත්‍ය සමාජය තුළ හුඟක් ජනප්‍රිය වුණා. ඉන් පසුව Chronicle of a Death Foretold කරුමක්කාර කතාවක් යනුවෙන් පරිවර්තනය කළා. මම හිතන්නේ මාකේස් මේ රටේ ජනප්‍රිය වීමට හේතුව ඔහුගේ ලිවීම් වලට ප්‍රස්තුත වූ දේවල් අපට හුඟක් සමීප වීමයි. මාකේස්ගේ නිර්මාණ තුළ අනුශීලනය වුණේ මිත්‍යා විශ්වාස ඇදහිලි වගේ දේවල්. කොටින්ම ඔහු ලිව්වෙ ගෝත්‍රික සමාජයක් ගැන. ඔබ ලතින් ඇමෙරිකානු අතීත කාමය යයි කියන කොට අදහස් වන්නේ එයයි. මේ ගෝත්‍රික ලක්ෂණ අදත් අප තුළින් කොයිතරම් මතු වෙනව ද? අද වැඩියෙන්ම රටේ අලෙවි වන්නේ මේ මිත්‍යාවන්. මේ සමීපතාවය තමයි මාකේස් මේ රටේ ජනප්‍රිය වීමට හේතු වන්නේ.සමන් : මාකේස්ට වඩා රුෂ්ඩි දේශපාලනිකයි. මම ඉන් අදහස් කරන්නෙ මාකේස් අදේශපාලනිකයි කියන එක නොවෙයි. මාකේස්ට වඩා දේශපාලනික කාරණා තමයි රුෂ්ඩි ප්‍රස්තුත කර ගත්තෙ. නිදසුනක් විදියට කියනව නම් ඔහුගේ Midnight's Children නවකතාව ඉන්දියාව දෙකඩ වීම පිළිබඳ කියවෙන්නක්. ඔහුගේ Shame පාකිස්තානය බිහිවීම වටා ගොඩ නැ‍ඟෙනවා. මාකේස් ගේ නවකතාවල විෂය ඊට වඩා වෙනස් නේද?ගාමිණී වියන්ගොඩගාමිණී : මිත්‍යා විශ්වාස, ඇදහිලි ආදියෙන් පෝෂණය වුණ ලතින් ඇමෙරිකානු ජන විඥානය නැත්නම් සාමූහික අවිඥානය තමයි මාකේස් ගේ නවකතාවලින් විදාරණය වුණේ. හැබැයි ඔහුගේ නවකතා පුද්ගලික චරිත ඇතුළට කිඳා බහිනවා. චරිතවල අධ්‍යාත්මික පැත්ත ඔහු ඉතාම තියුණු විදියට ගවේෂණය කරනවා. බොහෝ විට අපේ ජාතක කතාවලත් මේ ලක්ෂණය දකින්න පිළිවන්. මාකේස් අපට සමීප වන්නට ඒකත් හේතුවක් වුණා.මෙතනදී ඔහුගේ කැපී පෙනෙන නව කතාව තමයි කොලරා කාලෙ ආලෙ. එහි එන ෆ්ලොරෙන්තිනෝ අරිසා නමැති චරිතය ගොඩනඟන ආකාරය පාඨකයා කම්පනයට පත් කරන සුලුයි. අවුරුදු පනස් ගණනක් තිස්සේ ඔහු එකම ස්ත්‍රියක් පතාගෙන එනවා. අන්තිමට ශරීරය ගඳ ගහන මහලු වයසෙදි තමයි ඔහුට ඇය හිමි වන්නෙ.සමන් : මට නම් හිතෙන්නෙ අරිසා කියන්නෙ අර නවකොව් ගෙ ලොලිටා නවකතාවෙ එන හම්බර්ට් හම්බර්ට් කියන චරිතය නැවත කියවීමක් කියලයි. ඒ අවුරුදු පනස් ගානට ඔහු ගැහැනු කී දෙනෙක් සමඟ ඉන්නව ද? අර හම්බර්ට් - හම්බර්ට් වගේ පාසල් යන ලොලිතාවකුත් ඔහුගේ ස්ත්‍රීන් අතර ඉන්නවා.ගාමිණී : මේ විදියේ ලක්ෂණ තියෙන චරිත අපට ජාතක කතාවලදිත් හමු වෙනවා. සමාජයීය කාරණාවලට වඩා මාකේස් බර දෙන්නේ චරිතවල මේ අභ්‍යන්තරික කාරණාවලට. ඔවුන්ගේ අධ්‍යාත්මික සංකීර්ණ බව තමයි ඔහු ගොදුරු කර ගන්නේ. රුෂ්ඩිගේ නවකතා අපට දුරස්ථ වන්නේ මාකේස් වගේ එම චරිතවල අභ්‍යන්තරයට නැමුන විග්‍රහයක් සේ විශ්ලේසණයක් නැති නිසයි. දැන් Satanic Versus (සාතන්ගේ කවි) වගෙ කෘතියක් සහ මාකේස් ගේ කොලරා කාලේ ආලේ වගේ කෘතියක් අතර විශාල පරතරයක් තිබෙනවා. අපට කොලරා කාලේ ආලේ සමීපයි රුෂ්ඩිට වඩා.සමන් : කොලරා කාලේ ආලේ ගැන මගේ කියවීමක් තමයි, එය මනෝ විශ්ලේෂණයේ එන ආශාව (desire) කියන සංකල්පය ඉතාම ගැඹුරින් විශ්ලේෂණය කරන නවකතාවක් බව. ආශාව පවතින්නේ එය අසම්පූර්ණව පවතිනතාක් පමණයි. මේ නවකතාවෙ එක් තැනකදි අරිසා සහ ෆර්මිනා දාසා නම් ඔහු පෙම් කරන තරුණිය දීර්ඝ වෙන්ව සිටීමකට පසු හමු වෙනවා. නමුත් ඔහු දුටු විගසම ඇයට ඔහුව එපා වෙනවා. ඔබ එම අවස්ථාව සිංහලට නඟා තිබුණේ මෙහෙමයි.“එහෙත් අද, ආලයේ කැලතීමක් වෙනුවට ඈ තුළ ඇතිවුණේ, අපේක්ෂා භංග නිර්මෝහන අගාධයක් තුළ ගිලී ගිය හැඟීමකි. තමාට වැරදුන තැන පසක් වීමට ඇයට ගත වුණේ නිමේෂයකි. ඒ අවබෝධයෙන් බය බිරාන්තව ගිය ඈ, ඒ සා දීර්ඝ කාලයක් තිස්සේ එතරම් අමූලක වූ මායාවක්, එතරම් උන්මාදයකින් සිය හදවත තුළ පෝෂණය කර ගැනීමට කෙසේ හැකි වීදැයි තමාගෙන්ම ප්‍රශ්න කළාය.” මාකේස් මේ රටේ ජනප්‍රිය වීමට හේතු වුණේ මේ භාවාතිෂය ප්‍රකාශන විලාශය ද?සමන් වික්‍රමාරච්චි‍ගාමිණී : නැහැ. මේ ලිවීම් යට තියෙනවා දර්ශනයක්. ඔහු වරක් කොහේ හෝ කියා තිබුණා මා ආදරය කරන්නේ ඔබට නොව ඔබ ළඟ සිටින මම බවට පත්වෙන කෙනාටයි කියල. එම කියමන තුළ විදාරණය වන්නේ ජීවිතය පිළිබඳ ඔහුගේ සාංදෘෂ්ටික දැක්මයි. ඒ වගේම ඔහු වරක් කියා තිබුණා තමා අදේවවාදියකු වුවත් දෙවියන් වහන්සේට බය බව. මින් ඔහු කියන්නේ කිසිවකුට අතීතයෙන් ගැලවීමක් නැති බවයි. ඔහුගේ නවකතාවල ලතින් ඇමෙරිකානු අතීත කාමයක් අපට හමු වන්නේ ඒ විදියට.සමන් : මාකේස් පිළිබඳ කතා කරන විට ඉන්ද්‍ර ජාලික යථාර්ථවාදය (MagicalRealism) ඔහුගේ ප්‍රබන්ධවල මූලික කාරණයක් හැටියට විග්‍රහ කරනවා. කුමක් ද මේ ඉන්ද්‍ර ජාලික යථාර්ථවාදය? මාකේස් ගේ නවකතාවල එවැන්නක් තිබෙනවා ද?ගාමිණී : ඇත්තටම නම් මාකේස් පැවසුවෙ තමා ඉන්ද්‍ර ජාලික යථාර්ථවාදියකු නොව යථාර්ථවාදියකු බවයි. ඕනෑම සමාජයක යම් විශ්වාසයන් තිබෙනවා. අපේ ගැමි සමාජය පවා කෙනෙකු හදිසියේ මැරුණාම යකා ගහල මැරුණයි කියනවා. සියක් වසක් හුදෙකලාව (One Hundred Years of Solitude) නවකතාවෙ කියවෙනවා කැලෑවට ගොඩ ගසන ස්පාඤ්ඤ රුවල් නැවක් පියාඹන පලසක්, කහ මල් වලාවක් ස්ත්‍රියකගේ ගර්භාෂයේ සිටින තලගොයෙක් ආදී ඉන්ද්‍රජාලික වූ දේවල් ගැන. මෙබඳු ඉන්ද්‍රජාල මඟින් ඔහු තම නවකතා තුළට ගෙන එන්නේ ලතින් ඇමෙරිකානු ජන විඥානය පිළිබඳ ප්‍රකාශනයක්. මාකේස් කළේ ලතින් ඇමෙරිකානු සංස්කෘතියේ මූලයන් සොයා යාමයි. ඒවා තමයි අපි මැජික් විදියට දකින්නෙ. ඇත්තටම නම් යථාර්ථවාදී රීතියට මේවා අල්ලා ගන්න බැහැ.සමන් : ඒක ඇත්තක්. ලතින් ඇමෙරිකානු අතීතය අද්භූත සිදුවීම් වලින් ගහන යයි කියන්නේ යුරෝපීය දෘෂ්ටියකින්. හුඟක් වෙලාවට අපට තිබෙන්නේ යුරෝ කේන්ද්‍රීය වූ චින්තනයක්. එහෙත් මාකේස් කියන විදියට ලතින් අමෙරිකානු අතීතකාමී දැක්මට අනුව එය ඉන්ද්‍රජාල යථාර්ථයක්. ඔහු 1982 දී නොබෙල් ත්‍යාගය පිරි නැමුන අවස්ථාවේ කෑ දේශනයේ දී ඔහු ලතින් ඇමෙරිකානු හුදෙකලාවන් පිළිබඳ සඳහන් කළා. ඔහු මෙයින් අදහස් කළේ තමන්ගේම වූ ක්‍රමයකට මේ යථාර්ථය කියා ගත නොහැකිව සිටීම නේද?ගාමිණී : ඔහු ඒ ක්‍රමය හොයා ගත්තා. එය සොයා ගැනීමට ඔහුට උදව් වෙන්නෙ 17 වන සියවසේ දී Don Quixote කියන නවකතාව ලියූ සර්වෙන්ටස් ගෙ උරුමය. මාකේස් පටන් ගන්නෙ අවුරුදු 19 දී කෆ්කා කියවීමෙන්. කෆ්කව හරියට අල්ලගන්න පිළිවන් ඉතිහාසයක් ඒ වෙනකොට ලතින් ඇමෙරිකාවට තිබුණා. මාකේස්ට කලින් ජෝර්ජ් ලුවි බෝගස් (Jorge Luis Borges) මේ රීතිය හොයාගෙන තිබුණා. ඒ නිසා මාකේස්ට ඒ උරුමය ලැබුණා. එම මහා ද්වීපය ලතින් ඇමෙරිකාව ලෙස හඳුන්වන්නේ නිකම්ම නොවෙයි. එය ලතින් භාෂාවට යටත් වූ මහාද්වීපයක්.සමන් : මේ විදියට බලද්දි අපට මාකේස් අදේශපාලනිකයි කියා කියන්න බැහැ නේද? ඇත්තටම නම් ඔය ඉන්ද්‍රජාලික යථාර්ථවාදය හරහා කරළියට පැමිණියේ සම්ප්‍රදායික ඉන්ද්‍රජාල විශ්වය සහ නූතනත්වය අතර ඇති ප්‍රති විරෝධයමයි. නූතන සොයා ගැනීම් ලෙස සැලකෙන යන්ත්‍ර වල පැමිණීම වගේම පැරණි සමාජ ව්‍යුහයන් විසිරී යාමත් මේ ඉන්ද්‍රජාලික යථාර්ථවාදයෙන් ඉදිරිපත් වුණා. මට හිතෙන්නෙ මාකේස් කියන්නෙ පැරණි සමාජයටත් වඩා නූතන සමාජය ඉන්ද්‍රජාලික බවයි. ඒ අර්ථයෙන් ඔහුගේ ලිවීම් දේශපාලනිකයි නේද?ගාමිණී : මාකේස් කලක් මාක්ස්වාදියෙක්. පසුව ඔහු ඉන් කැඩුනත් මුල පටන් වැඩි ආ ලිබරල් චින්තනයෙන් ඔහු කැඩුනේ නැහැ. ඔහුගේ ප්‍රේමකතාවල පවා ඒ ලිබරල් චින්තනය අනුශීලනය වෙනවා. ඔහු වරක් පැවසුවා ලෝකය මෙතරම් අපරිපූර්ණ වී තිබෙන්නේ දෙවියන් වහන්සේ ඉරිදා නිවාඩු ගත් නිසයි කියල. මාකේස්ගෙ නවකතාවල ඒ බුද්ධිමය කථිකාව පාඨකයාගේ අත්දැකීම් වලට සම්බන්ධයි. ඔහුගේ One Hundred Years of Solitude නවකතාවේ කියවෙන දෙයක් තමයි භාෂාව විසිල් ලෝකයට අනන්‍යතාවයක් සැපයීම. ඒ නවකතාවේ එන ගම්මානයේ මිනිසුන්ට දේවල් අමතක වී යාමේ රෝගයක් වැලඳෙනවා. ඔවුන් වහාම කරන්නේ අවට දේවල්වල නම් කොළවල ලියා ඒවාහි ඇලවීමයි. අමතක වීම දිගටම පැවතුණා නම් භාෂාවන් ඉවර වෙනවා. ඉන් සිදුවන්නේ පැවැත්ම කියන දේ නැතිව යාමයි. ඇත්ත. මේවා හරිම දේශපාලනිකයි ‍තමයි.සමන් : මාකේස් මාධ්‍යවේදියෙක් වුණා පමණක් නොව තමා මාධ්‍යවේදියෙක් ලෙසට හඳුන්වා ගන්නටත් කැමති වුණා. මිය යන්නට ආසන්න කාලයක ඔහු AP පුවත් සේවයට පවසා තිබුණේ තමා හැම විටම මාධ්‍ය වේදියකු වූ බවයි. මාධ්‍යයට ඔහුගේ තිබුණ මේ සබඳතාවය සහ ලැදියාව ඔහුගේ නිර්මාණ තුළින් ප්‍රකට වෙනවා නොවේ ද?ගාමිණී : ඔහුගේ මාධ්‍යවේදිකම පළවන හොඳම අවස්ථාවක් තමයි ඔහු ලියන Story of Shipwreck Sailer කියන ප්‍රබන්ධය. මෙම කතාවත් මුහුදුබත් වූ සේලරුවකුගේ කතාව යනුවෙන් සිංහලට පරිවර්තනය වී තිබෙනවා. එහි එන්නෙ නැවක් මුහුදු බත් වීම පිළිබඳ කතාවක්. එහි එක් නැවියෙක් දිවි බේරා ගන්නවා. මාකේස් ඔහු හමු වී විස්තර දැන ගැනීමෙන් පසු එම ඇත්ත සිදුවීම තමයි තම ග්‍රන්ථයට ප්‍රස්තුත කර ගන්නෙ.සමන් : ඔහුගේ News of a Kidnapping සත්‍ය සිදුවීමක්. එය සත්‍ය පැහැර ගැනීම් පිළිබඳ විස්තර පදනම් කර ගත් අර්ධ ප්‍රබන්ධයක්.ගාමිණී : මාකේස් ගේ නවකතාවල විශේෂය තමයි ප්‍රබන්ධය සහ ප්‍රබන්ධයක් නොවීම (Fiction and Non Fiction) අතර සීමා ඉර බොඳ වී යාම. කොලරා කාලේ ආලෙ ගත්තොත් එහි එන අරීසා තැපැල් කන්තොරුවක විදුලි පුවත් ගෙන යන්නෙක්. සන්නිවේදනය කියන දේ එම නවකතාවේ දිගින් දිගටම තොරොම්බල් වෙනවා. එම පෙම්වතුන් දෙදෙනා අතර කොතෙක් නම් ලිපි හුවමාරු වෙනව ද?සමන් : නවකතාව තුළ එම ලියුම් අර්චන වස්තූන් (Fetish) ලෙසයි ක්‍රියා කරන්නෙ. ඒ කියන්නෙ ඔවුන්ගේ ප්‍රේමය යනු එම ලිවීමයි.ගාමිණී : මාකේස් මාධ්‍යවේදියෙක් තමයි. ඇත්තටම ඔහු අර අපි කියන ජනප්‍රිය ගවේෂණශීලී මාධ්‍යවේදියා (investigative Journalist) නොවෙයි. ඔහු නිර්මාණශීලි මාධ්‍ය වේදියෙක් (Creative Journalist).සමන් : මාකේස් ගෙ පොත් පාඨකයාගෙ පරිකල්පනය අවදි කරනවා නේද?ගාමිණී : ඔව්. ඔහුගේ කෘති පාඨකයාට අභියෝගයක්. නිකම් කේක් කනව වගේ මාකේස් කියවන්න බැහැ. මාකේස් කියවීම හරියට කකුළුවො කනව වගේ වැඩක්. පාඨකයාට අභ්‍යාසයක් තියෙනවා. ඔහු වරක් කියූ කතාවක් තමයි වේසකම් කිරීමට තිබෙන කාමර වලට වඩා කාමර මගේ හිතේ තියෙනවා කියල. ඉන් විවිධ අර්ථ නඟන බවයි මගේ කල්පනවා. ඒ විදියට මාකේස් පාඨකයාගේ පරිකල්පනය අවදි කළ නවකතාකරුවෙක් තමයි. ඔහුගේ නිර්මාණ කියවීම යනු ජීවිතය නැවත ලිවීමක්.ලතින් ඇමරිකාවඅපට සමීප කළමාකේස්ගේබ්‍රියල් ගාර්ෂියා මාකේස් නම් වූ මහා නවකතා කරුවා උපන්නේ 1927 මාර්තු 6දා කොලොම්බියාවේ දී ය.වසර 87ක් ආයු වලඳා පසුගිය 17 වැනිදා මියගිය ඔහු ‍ෙකාලොම්බියානු ජාතිකයෙකි. ලෝ පතළ සම්භාව්‍ය ගණයේ නවකතා ගණනක්ම රචනා කළ නවකතාකරුවෙකි. කෙටිකතා රචකයෙකි.20 වැනි සියවසේ ලතින් ඇමෙරිකාවේ විසූ මහා නවකතාකරුවා ලෙස සැලකෙන ඔහු 1972 දී සාහිත්‍ය සඳහා වූ නියුස්ටාස් අන්තර්ජාතික ත්‍යාගයත් 1982 දී සාහිත්‍ය පිළිබඳ නොබෙල් ත්‍යාගයත් හිමිකර ගත්තේය.පුවත්පත් කලාවේදියකු ලෙස සිය වෘත්තීය හා කලා ජීවිතය ඇරඹූ මාකේස් 1967 දී රචනා කළ One hundred years of Solitude, 1975 දී රචනා කළ The Autumn of the patriarch හා 1985 දී ලියූ Love in the time of cholera නවකතාවලින් ප්‍රසිද්ධියට පත්විය. ඔහුගේ නවකතා ගෝලීය සාහිත්‍ය ක්ෂේත්‍රයේ නම් ‍ෙකරුණේ ඉන්ද්‍රජාලික යථාර්ථවාදී (magic Realism) කෘතීන් ලෙසය.සිය දේශපාලන අදහස් කෙරෙහි කර්නල් වරයකු වූ සිය සීයාගේ අදහස් බොහෝ ලෙස බලපෑ බව පවසන මාකේස් කොලොම්බියා‍නු සාහිත්‍යයට සමාජවාදී ස්වරූපයක් දීමට උත්සාහ කළේය.ඔහු සිය මාධ්‍යවේදී ජීවිතය ආරම්භ කළේ කොලොම්බියානු ජාතික සරසවියේ නීතිය හදාරන අවධියේ මය.1954 - 1955 අවධියේ දී EL Espectadar පුවත්පතේ චිත්‍රපට විචාරකයකු ද වී සිටි මාකේස් 1957 දී කොලොම්බියානු EL Momento පුවත්පතේ කතුවරයා වශයෙන් කටයුතු කරමින් 1957 දෙසැම්බර් 23 දින වෙනිසියුලානු අගනුවරට පැමිණ සිය දේශාපාලන කටයුතු ඇරඹීය.1958 වෙනිසියුලානු කුමන්ත්‍රණයට දායක වූ මාකේස් එවකට සිටි ජනාධිපති මාකේස් පෙරේස් ජිමෙනීස් බලයෙන් පහකිරීමට සහාය විය.ගාර්ෂියාගේ කෘතීන්වල විශේෂයක් වන්නේ ලතින් ඇමෙරිකානු කැරීබියන් සංස්කෘතිය ලොවට හඳුන්වාදීමයි.ඔහු 1958 දී විවාහ වූයේ ඔහුගේ පාසල් සමයේ පෙම්වතිය වූ මර්සිඩීස් බාර්චා සමඟයි. ඔහු‍ෙග් වැඩිමල් පුත් රොඩ්‍රිගේ ගාර්සියා - අද රූපවාහිනී හා චිත්‍රපට අධ්‍යක්ෂවරයෙකි. ඔහුගේ දෙවෙනි පුතු ගොන්සාලෝ අද මෙක්සිකෝ නගරයේ නිර්මාණ සැලසුම් ශිල්පියකු ‍වශයෙන් කටයුතු කරයි.1955 දී පළවූ ඔහුගේ පළමු වෘත්තාන්තයට ප්‍රකාශකයකු සොයාගැනීමට ඔහුට වසර 7ක් ගතවිය.පිදෙල් කස්ත්‍රෝ ගේ ජයග්‍රහණයෙන් පසු කියුබානු රජය ‘ලතින් ඇමෙරිකානු මාධ්‍ය ව්‍යාපාරයේ’ සභාපතිත්වය ඔහුට පිරිනැමූ අතර ඊළඟ වසරේ එක්සත් ජාතීන්ගේ සංවිධානයේ එම මාධ්‍ය ව්‍යාපාරය නියෝජනය කළේ ඔහුය.1962 දී එසෝ සාහිත්‍ය තිළිණය ඔහුට හිමිවූයේ Lamalahora කෘතිය වෙනුවෙනි. මෙය ලේඛක ජීවිතයේ ඔහු ලත් ප්‍රථම ත්‍යාගය විය.1967 දී ඔහුගේ සිය වසරක හුදකලාව (onehundred yearsin solidity) නවකතාව නිසා ඔහු ලෝක කීර්තියට පත්විය. එයට 1982 සාහිත්‍ය පිළිබඳ නොබෙල් ත්‍යාගය හිමිවිය.ඔහුගේ කෘතීන්ගෙන් විද්‍යාමාන වන පොදු ලක්ෂණය වන්නේ යථාර්ථය හා මායාව අතර සම්මිශ්‍රණයකි. ලතින් ඇමෙරිකාවේ ජීවන රටාව ඒවායේ විග්‍රහ වෙයි.ලතින් ඇමෙරිකාව ලෝකයට විවර කළ ගේබ්‍රියලා ගාර්ෂියා මාකේස් පසුගිය 17 දින මරණයට පත්වූයේ දිගුකලක රෝගී තත්ත්වයන් නිසාවෙනි.‍ගේබ්‍රියල් ගාර්ෂියා මාකේස් ගේ සිංහලට පරිවර්තනය කළ කෘති1. Love In the time of Cholaraකොළරා කාලේ ආලේ -  ගාමිණී වියන්ගොඩ2. One hundred years of solidityමෙහි පරිවර්තන දෙකකි.සියක් වසක හුදකලාව - සාගර විජේරත්න‍ සිය වසක හුදකලාව - පසන් කොඩිකාර හා අභය දිසානායක‍‍3. Of Love and other Demons (1994)යක්කු සහ භූතයෝ - ටෙනිසන් පෙරේරා4. Memories of the Melancholy whoresමගේ දුක්ඛදායක සුන්දරියන් පිළිබඳ මතක - විදුර ප්‍රභාත් මුණසිංහ5. News of kidnapping ‍පැහැරගෙන යාමක් පිළිබඳ ආරංචිය - පද්මා ගුණසේකර6. Chronicle of a Death Foretoldකරුමක්කාර කතාවක් - ගාමිණී වියන්ගොඩ7. Story of a shipwrecked Sailorමුහුදුබත් වූ සෙලරුවකුගේ කතාව - පියල් කුමාර ජයරත්න8. Incredible and sad tale of Innocent Erendira and Her Heartless Grand mother හා No one written to the colonelමේ කෙටි නවකථා දෙක එක්කොට කර්නල් හා එරෙන්දිරා කෘතිය පරිවර්තනය කළේ ජනක ඉණිමංකඩය.දයා ඩි ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=cr1404272</link>
    <topic>ටයිටැනික් පන්නයේ කෙටිකතා පෙළක්</topic>
    <author>සමන් වික්‍රමාරච්චි</author>
    <content>ටයිටැනික් පන්නයේ කෙටිකතා පෙළක්නෙත්මා දකිනු පිණිස - හෙන්රි වර්ණකුලසූරියජේම්ස් කැමරන්ගේ Avatar සිනමාපටය පිළිබඳ ලියන විවරණයකදී ස්ල‍ැවෝජ් ජිජැක් කැමරන්ගේම Titanic අරබයා අපූර්ව සොයාගැනීමක් කළේය. මීට තෙවසරකට පෙර සුමිත්‍රා රාහුබද්ධගේ ‘කන්දක් සේ මා’ නවකතාව පිළිබඳ ලියූ විචාරයක ලා මා ජිජැක් උපුටා දක්වා තිබූ බව ඇත්තය. එම ජිජැකියානු සොයා ගැනීම හෙන්රි ගේ කෙටිකතාවල ද පුනරාවර්තනීය ලෙස අනුශීලනය වන බැවින් ඒ ගැන නැවත ලිවීමට මට සිදුවේ.ටයිටැනික්වලදී සිදුවන්නේ කුමක්ද? නැව අයිස්පරයක ගැටී පෙම්වතා ඛේදජනක ලෙස මිය යාම ටයිටැනික් හි ව්‍යසනය සිදු වූ මොහොත සේ අපි සලකමු. පෙම්වතුන් (ලියනාඩියො කැප්‍රියෝ සහ කේට් වින්සලෙට්) බලාපොරොත්තුව සිටියේ නැව නිව්යෝර්ක්වලට සැපත් වූ වහාම පලාගොස් විවාහ වීමටය. දුගී කම්කරු පංතික තරුණයකු සහ ඉහළ මධ්‍යම පංතික තරුණියක අතර සිදුවීමට නියමිතව තිබූ එම විවාහය අවසන් වීමට හේතුවන සැබෑ ව්‍යවසනය නැව විනාශ වීම නිසා අපට හමු නොවේ. මේ නිසා ඔවුන් එකතුවීමෙන් ගොඩනැ‍ඟෙන සදාකාලික ප්‍රීතිමත් ජීවිතයක් පිළිබඳ මුලාව තවමත් ඉතිරි වී ඇත. සුමිත්‍රා ගේ නවකතාවේ නූපා සම්බන්ධයෙන් සිදු වන්නේ එහි අනෙක් පැත්තය. මේ නිසා සැබෑ ව්‍යසනයට මුහුණ දීමට ඇයට සිදුවේ. ෆැන්ටසිමය ප්‍රතිකාරයක් ලෙස සුපිරි අහම (Super ego) ඇය වෙනුවෙන් නිර්මාණය කළ කල්පිත පෙම්වතා සමඟ දොඩමලු වීමෙන් ඇය සැනසීම සෙව්වාය.මෙම කෙටිකතා පොතේ කෙටිකතාවෙන් කෙටිකතාවට හුයක් මෙන් දිවයන තේමාව එම කාරණයම නොවන්නේද? මෙහි එන සෑම ප්‍රබන්ධයක්ම අසම්පූර්ණ ප්‍රේම කතාවකි. නිදසුනක් ලෙස මෙහි එන ‘නෙත්මා දකිනු පිණිසය’ කෙටිකතාවට ප්‍රස්තුත වන්නේ අවසානය දක්වාම එකිනෙකා නොදැක පෙම් කරනා දෙදෙනෙකි. එම ප්‍රේමය සුන්දර වන්නේ ඔවුන් එකිනෙකා නොදැක සිටීම නිසාය. එහෙත් මේ ප්‍රේමයේ ෆැන්ටසිමය ආස්තරණය මහලු වියට ‍පත් මහාචාර්ය පෙම්වතා විසින්ම ඉරා දමන්නේ මෙසේ කියමිනි.“කවදාවත්ම දැකල නැති වුණත් මං නෙත්මට ආදරෙයි. මැරෙන්න කලින් එක දවසක්වත් දැකගන්න තිබුණ නං මගෙ හිතේ එක පැත්තක් වෙලාගෙන තියෙන මහ පාලුවක හැඟීම තුරන් වෙලා යාවි.ඒත් මං ඇත්තම කියන්නං. වෙලාවකට දකින්න ඇත්නම් කියල හිතුනත් මං එයාව දකින්න බයයි. මං හිතේ මවාගත්ත රූපකාය එයාට නොතිබුණොත් කියල මං බයයි.”ආශාව (desire) විෂයෙහි ෆැන්ටසිය ආස්තරණයක් (veil) මෙන් ක්‍රියාකරන බව ජිජැක් සොයා ගත්තේය. එහිදී අවධානයට ලක්වන ප්‍රමුඛ දේ නම් ෆැන්ටසිය භ්‍රාන්තිමය ස්වරූපයකින් (hallucinatory) ක්‍රියා නොකරන බවය. ඒ වෙනුවට සිදුවන්නේ ෆැන්ටසිය අපගේ ආශාව සංස්ථාපනය කර සම්බන්ධීකරණ ක්‍රියාවලියක් සිදුකිරීමය. එනම් අපට යමකට ආශා කිරීමට උගන්වන්නේ ෆැන්ටසියයි. විධිමත් සංකේතික ව්‍යූහය සහ යථාර්ථය තුළ අපට මුණගැසෙන වස්තූන්ගේ සාධනීය බව අතර ෆැන්ටසිය අතරමැදියකුගේ කාර්යභාරය ඉටුකරයි.මෙම න්‍යායික පිළිවිසීම තව ටිකක් දික් ගස්සන්නේ නම් ෆැන්ටසියේ කාර්යභාරය “ලිංගික සබඳතා කියා දෙයක් නැත.” (there is no sexual relationship) යන ප්‍රශ්නකාරී ලැකානියානු ප්‍රවාදය සමඟ සම්බන්ධ වන සැටි පෙන්වා දීමට සිදුවේ. ඉන් අදහස් වන්නේ දෙදෙනෙකු අතර ඇතිවන සුසංගත ලිංගික සම්භෝගයක් පිළිබඳ සාර්වත්‍රික වූ සූත්‍රයක් (UniversalFormula) නොමැති බවය. මේනිසා එකිනෙකාට තමාගේම වූ ෆැන්ටසියක් නැතහොත් ලිංගික සබඳතාවයට අදාළ පෞද්ගලික සූත්‍රයක් සොයාගැනීමට සිදුවේ. යම් ස්ත්‍රියක් ලිංගික සබඳතාවයකට සුදුසු වන්නේ ඇය තමාගේ එකී සූත්‍රයට ගැලපෙන්නේ නම්ය.මෙම කෙටිකතා සංග්‍රහයේ එන වැන්දඹුවකගේ හෘද සාක්ෂිය නම් කෙටිකතාව තුළ අනුශීලනය වන්නේ ‍ෙම් පිරිමි ෆැන්ටසීන්ය.එම කෙටිකතාවට ප්‍රස්තුත වන්නේ නීතිඥවරයකු තම මිතුරන් සමඟ පවසන රූමත් වැන්දඹුවක පිළිබඳ පුවතකි. ඇගේ සැමියා වෙනත් ස්ත්‍රියක සමඟ යහන්ගතව සිටිනු දැනගැනීමෙන් පසු ඔහු ඇය ඉදිරියේ දීම වස බී දිවිනසා ගනී. මෙම කතාව කියද්දී මහත් වූ නිශ්ශබ්දතාවයක් එහි රැජයූ බව කථකයා අවධාරණය කරයි. එහෙත් ඇත්ත කාරණය නම් ඔවුන් වෙනදාටත් වඩා දොඩමලුව සිටි බවය. ඔවුන් දොඩමලුව සිටියේ එකිනෙකාට පෞද්ගලික වූ ෆැන්ටසිමය ලිංගික සූත්‍ර (Phantasmic Sexualformulas) සමඟය.කථකයා මෙම කතාව අරඹන්නේම ස්ත්‍රියගේ කාමුක පෙනුම පිළිබඳ වර්ණනාවක් සමඟ තම මිතුරන්ගේ ලිංගිකත්වය පිළිබඳ මනස්ගාත අවදි කරමිනි. තම ස්වාමිපුරුෂයා අන් ස්ත්‍රියක සමඟ සබඳතා පවත්වන බව සැක කරන ඇය එම සබඳතාවය අතටම හසුකර ගැනීමට ක්‍රියා කළ බව කතාව කියන නීතිඥවරයා කියයි. එහෙත් ඇය ගවේෂණය කරන ඇත්ත කාරණය කුමක්ද?තමාගේම කුඩා දියණිය ස්ට්‍රෝබෙරි කේක් කෑමට ආශා කිරීම පිළිබඳ ෆ්‍රොයිඩියානු නිරීක්ෂණය නැවත කියවීම මෙහිදී වැදගත්ය. එම කුඩා දැරිය සතුට ලබන්නේ ස්ට්‍රෝබෙරි කේක් අනුභවයෙන් නොව ඒවා ආශාවෙන් කන විට තම දෙමාපියන් විඳින සතුට දැකීමෙනි. තමා ඔවුන්ට කවරෙක්ද? යන ප්‍රශ්නයට පිළිතුරු ඇය ඉන් සොයා ගනී. හෙන්රිගේ කෙටිකතාවේ එන ස්ත්‍රියට අවශ්‍ය මා ඔහුට කවරෙක්ද? යන ප්‍රශ්නයට පිළිතුරුය. පුරුෂයා ආකර්ෂණය කිරීමට තරම් අන් ස්ත්‍රියක තුළ ඇති තමාට වඩා වූ ගුණය කුමක්ද යන්න දැනගැනීමටය. ඇය මෙසේ කියයි.“සර් මට මගේ මිනිහ ඇ‍ඳේ හැසිරෙන හැටි අමුතුවෙන් කියාදෙන්න ඕනෙ නැහැනෙ. මං දැනගත්ත ඒ සිරිම බව.”ඇය මෙම ප්‍රකාශය එලෙස කළ බව කියන්නේ පිරිමියෙකි. ඉන් අවදි කෙරෙන්නේ එය කියන්නාගේ ලිංගික හැසිරීම් පිළිබඳ තමාටම විශේෂ වූ ෆැන්ටසි සූත්‍රයයි.මෙහි එන මරණයේ හෝරාව මට සිහිපත් කළේ BasicInsticts සිනමා පටයේ මරණීය සුරතාන්තයක් අත්කර ගන්න පුරුෂයින්ගේ ඉරණමයි. සයිමන් නවගත්තේගමගේ සාපේක්ෂණ නවකතාවේ කියවෙන ලිංගික කඳවුර තුළ සිදුවන තාන්ත්‍රික රමණ ක්‍රියාවන් අතරමැද සුරතාන්තය තුළම ඔවුන් මරා දැමෙන ආකාරය මගේ මතකය තුළට කඩාවැදීම නොවැළැක්විය හැකියි. මරණයේ ‍හෝරාව කෙටිකතාවේ එන විප්ලවවාදියගේ දියණිය වූ විමුක්තිකා ඊළඟ කෙටිකතාව වූ බෝට්ටුවේ ආ කවිකාරිය කෙටි කතාවේදී තමරා යනුවෙන් නාමකරණය වී අපව මුණගැසෙයි.ඇය තම පෙම්වතාගේ විප්ලවවාදී දේශපාලනයට එරෙහි වන්නේ කැරලිකරුවකු වූ තම පියා පොලිසිය අතින් ඝාතනය වී තිබීම නිසාය. බෝට්ටුවෙන් ආ කවිකාරිය කෙටිකතාවේ විශේෂය නම් හෙන්රි වර්ණකුලසූරිය 2009 දී ලියූ නෙත්මා දකිනු පිණිස 2010 දී එහි ලා නැවත ලිවීමය. ආශාව නොනැසී පවත්වාගෙන යාමට නම් එය සම්පූර්ණ වීමට ඇති අවස්ථාව අහිමි විය යුතු බව එම කෙටිකතා දෙකම අපට කියාදෙයි. මෙම කෘතියේ එන සියලු කෙටිකතා තුළ තොරොම්බල් වන්නේ එම අහිමිවීම් විසින් නිර්මාණය කරන ෆැන්ටසි ලෝකයයි.සමන් වික්‍රමාරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=cr1404273</link>
    <topic>සදාතනික මතකය</topic>
    <author>සුනන්ද එරංග පෙරේරා</author>
    <content>සදාතනික මතකයසමුදුරු වෙරළ තීරය සමීපයේ වූ කෝපි අවන්හලේ පිටත තණ බිස්සේ රවුම් මේසය දෙපසින් අපි අඩ අඳුරේ වාඩි වී සිටියෙමු. මහා මාර්ගය පමණක් නොව නිවාස සංකීර්ණ සහ සල්පිල් විදුලිය එළියෙන් අලංකාර ය. මඳක් නුදුරින් තිබූ මිල අඩු ආහාරපාන සහිත පොදු අවන්හල් බුදින්නන්ගෙන් පිරිලා ය. අප සිටි උද්‍යානයේ ගලා යන ඉමිහිරි පියානෝ සංගීතය සුපහන් ශෘංගාරාත්මක හැඟීම් උපදවන සුලු ය.“ඒ සංගීතය බීතෝවන්ගෙ” එල්සි ලිම් කීවා ය.“ඒක මං කලින් අහල නෑ”“ඔයා කැමැති පෙරදිගටනෙ?”අවුරුද්දක් හමාරක් මා ඇසුරු කළ මුහුකුරා යමින් සිටි කිවිදියක වූ ඇය මගේ රුචිය හඳුනාගෙන සිටියා ය.සෙනසුරාදා හවසක් වූ නිසා සිංගප්පූරුවේ බොහෝ දෙනෙක් දින පහ හමාරක් එක දිගට සේවය කර රැයක් නිදි වරමින් සති අන්තය ප්‍රමෝදයෙන් ගෙවා දමන්නාහ. මැරීන් පැරඩ් මුහුදු වෙරළ දොඩන, ගයන, බුදින සහ සිපින තරුණ තරුණියන්ගෙන් පිරී යයි.“ඉතින් කතාව කියන්නකො” සීතල කිරි කෝපි පොදකින් දෙතොල් තෙමා ගනිමින් එල්සි කියන්නීය‍.“ඔන්න ලන්ඩන්වල ඉඳල තරුණ අඹු සැමි දෙන්නෙක් එනව අප්‍රිකාවෙ කෝපි වවන්න. ඒ ආව දවසෙ ඉඳල සැමිය දවල් දවසෙ වත්තෙ. රෑ එක්කො දඩයමේ. නැත්නම් ක්ලබ් එකේ.”“ඉතින්?”“ඉතින් ඒ නෝනගෙ තනියට ඉන්නෙ නීග්‍රෝ මෙහෙකරුවා විතරයි. හැබැයි ඉතිරි ටික නං මං කියන්නෙම නෑ” සැහැල්ලු සොම්නසකින් මම සිනාසෙමින් කීවෙමි.”අපේ වම්පසින් ඇත්තේ නිවෙන දැල්වෙන විදුලිය බුබුළින් සැරසූ කැතේ සිනමා ශාලාවය. සිනමා සිත්තම ආරම්භ කිරීමට තව පැය බාගයක් තිබේ. තද රතු මල් සහිත රෝස පැහැති කෙටි ගවුමකින් සැරසී සිටින එල්සි දම් පැහැති ස්කාෆයක් හිසේ බැඳ ඇත්තීය. ඇය කෙතරම් කුඩා හුරුබුහුටි සුන්දර තරුණියක් නොවේ දැයි මම අලුතින් සිතුවෙමි.මේ මොහොතේ ඇය සහේතුකව තම ස්වාමියා වූ පැට්‍රික් ලිට් අමතක කර දමා සිටියා ය‍. ඔහු ඇගේ ඉල්ලීම ප්‍රතික්ෂේප කළේ ය. මේ නිවාඩු දවසේත් ඔහු අතිකාල සේවය සඳහා පිටත්ව ගියේ ය.එල්සි ලිම් සිංගප්පූරුවේ ජපන් ඉදිකිරීමේ සමාගමක කාර්යාලයේ මා සමඟම සේවය කළ ගිණුම් ලිපිකාරිනියක වූවා ය. විදේශිකයකු වශයෙන් මා කළ සේවයේ ශ්‍රේණිමය පහළ තත්ත්වයක තිබුණත් එහි හැම දෙනාගේ ම සමානාත්මතාවය විශිෂ්ට ලෙස මට හිමිව තිබුණි.එල්සි මට වඩාත් සමීප වූයේ මා දන්නා මා ප්‍රිය කළ සාහිත්‍ය කලාව නිසා යැයි මම සිතුවෙමි. විටෙක උපන් බිමේ පුවත්පතක සිත්තමක් සමඟ පිටුවක් පුරා පළවූ මගේ කෙටිකතා දැක ඇය විස්මයට පත් වූවා ය. මම ඒ කතා ඇයට කියා දුන්නෙමි. ස්ට්‍රේට් ටයිම් සති අන්ත පුවත්පතේ ආධුනික කවි පිටුවේ ඉඳහිට ඇගේ නිර්මාණ පළවේ.අපේ ආශ්‍රය ආරම්භ වූ අලුතම ඇය ඇගේ මහත මිටි යහපත් මිනිසෙකු වූ ස්වාමියා හඳුන්වා දුන්නා ය. පැට්‍රික් ලිම් බෙහෙවින් දුම් පානය කරන හුදකලාව ස්ටවුට් බීමට කැමැති ගෘහ නිර්මාණ ශිල්පියෙකු විය. ඔහු එල්සිට රළු ස්වාමියෙකු නොවී ය. එහෙත් ඇය කවි සිතින් පරිකල්පනය කළ සුරතල් ස්නේහය ඔහු කෙතරම් නම් ඇයට පිරිනැමුවේ දැයි මම නොදැන සිටියෙමි‍.හැම සෙනසුරාදාවකම වරුවෙන් වැඩ අහවර කළ පසු මම එල්සි රැගෙන යන කාර්යාලයීය වෑන් රියෙන් ගොස් සෙරන්ගුන්වලින් බසින්නෙමි. එල්සි ලිම්ලාගේ සීයලා චීනයෙන් පැමිණ තිබුණත් සෙරන්ගුන්වල සිටින්නේ දකුණු ඉන්දියාවෙන් ආ දෙමළ ජනතාව ය. ඔවුන් අපට හුරු ය. මම සාම්බාරු හොද්ද සමඟ තෝසයක් කා සුප්‍රකට ඩෙකා මාර්කැට්ටුවේ බංකුවක වාඩි වී රෑ වනතෙක් ඔහේ බලා සිටින්නෙමි.අපර් සෙරන්ගුන්වල පිහිටි එල්සි ගේ නිවස ඇති නිවාස සංකීර්ණය සමීපයේ වෑන් රිය නැවැත්වූ පසු ඇය ඇගේ නිව‍සට පැමිණීමට මට ආරාධනය කළා ය. මම මේ වනවිට ඇගේ කුඩා පවුලේ සමීප හිතව‍ෙතකු වී සිටියෙමි. මේ හැන්දෑවේ ඇගේ ස්වාමියාත් හිදී.“ඔයා දැක්කහම පැට්‍රික් සතුටු වේවි” දහ අටවෙනි මහලේ පිහිටි ඇගේ නිවහනට විදුලි සෝපානයෙන් යනවිට ඇය කීවා ය.සීනුව නාද කළ පසු දොර හැරිය පැට්‍රික් සිටියේ කලිසමට යට කළ කමිසයේ බොත්තම් දැමීමට දුබල උත්සාහයක යෙ‍ෙදමින් ය.“මේ මොකද පැට්‍රික්?” එල්සි ඇයට හුරු මෘදු ස්වරයෙන් ඇසුවා ය.“අද හයේ ඉඳල මං ඕවර් ටයිම්. රෙන්ට් එකට කාර් අරං දුවල එපාවෙලා. ලබන අවුරුද්දෙ ‍මගෙම බ්‍රෑන්ඩ් නිව් කාර් එක ප්ලැට් එකේ කාර් පාක් එකේ.”“එතකොට ෆිල්ම් එකට ගත්ත ටිකට් දෙක?”“මොකක්ද? ජේම්ස් බොන්ඩ් ෆිල්ම් එකක් ද?”“අනේ නෑ. අවුට් ඔ‍ෆ් ඇප්‍රිකා.”කිසියම් සඟරාමය ලිපියකින් එම චිත්‍රපටය පිළිබඳ කියවූ බව මට සිහිපත් විය.“අවුට් ඔෆ් ඇප්‍රිකා කියන්නෙ ඇකඩමි සම්මාන දිනාගත් චිත්‍රපටයක්” මම කීවෙමි.පැට්‍රික් ලිම් ඔහුගේ ශරීරයටත් ඔරොත්තු නොදෙන ලෙස මා ළඟට පැන්නේ ය.“අනේ ඔන්න මං ‍ඔයාට ස්තුති කරනවා. මං ගියත් ඕන්නං නිදාගනියි. ප්ලීස් එල්සි එක්ක ෆිල්ම් එකට යන්න.”පැට්‍රික් ලිම් සුහද සහ සැහැල්ලු ලෙස ආචාරශීලීව පිටත්ව ගියේ ය.අවුරුදු විසිහයක් වනතුරු උපන් බිමේ වැඩි වශයෙන් ගං තුලානේ ද පිරිවෙන්වල ද ජීවිතය ගෙවා දමා තිබූ මගේ හිසට නැංගේ සාම්ප්‍රදායික ගතානුගතික විපිළිසර සිතිවිලි ය‍. එහෙත් මා සිටියේ සුපිරි ධනවාදී සංස්කෘතියක් ඇති දේශයක ය. බාගදා මා වාණිජමය භෞතිකවාදයේ සිහිනයක් දකිනවා විය හැකි ය.මා ඉදිරිපස සෝපාවේ ශෝකයෙන් නවාගත් හිසින් සිටි එල්සි ලිම් මඳක් පිබිදුණු දෑසින් මා දෙස බැලුවා ය.“ඔයා දන්නවද ඒ කතාව?”මම හිසින් එය අනුමත කළෙමි.“චුට්ටක් ඉන්න මං වොෂ් එකක් දාල චේන්ජ්වෙලා එන්නම්”අපර් සෙරන්ගුන්වල සිට මැරින් පැරඩ් දක්වා කිලෝමීටර් හතරක් කුලී රියෙන් එද්දී ඇය තමා උපන් රටට චෝදනා කළා ය.“සිංගප්ප‍ූරුවේ හොඳ සාහිත්‍යයක් නෑ”ධනවාදී රටවල විශිෂ්ට සාහිත්‍ය කෘතිවලින් එහි පොත් සාප්පු පිරී පවතී. සිංගප්පූරුවේ උසස් පොතපත එහි නැති තරම් ය. පුවත්පත් සඟරාවල පළවෙන කෙටිකතා සරල කතා පුවත් සිහින වාක්‍ය රචනා වැනි විය. මම ඇයට ඉංග්‍රීසි බසින් තිබූ සෝවියට් නවකතා සහ කෙටිකතා උපන් බිමෙන් ගෙන්වා පරිත්‍යාග කර තිබුණෙමි.සිනමා සිත්තම ආරම්භ වූ මොහොතේ සිට ඇයට ඇසීමට බොහෝ ප්‍රශ්න තිබුණි. එහි නාමාවලියේ තේමා සංගීතයේ සිට ඇය වශීකෘත වූවා ය.ලන්ඩන්වල සිට පැමිණි තරුණ අඹු සැමි යුවළ පදිංචි වන්නේ වතුයායේ දැවයෙන් ඉදිකළ අපූරු නිවහනේ ය. නිසල ගෙවත්තක් ඒ අවට විය. සැමියා බොහෝ විට සිටියේ නිවසින් බැහැරවයි. නිවසේ තනිවන රූමත් බිරියගේ තනිකමට හිඳින්නේ නීග්‍රෝ තරුණ මෙහෙකරුවා ය. මළ පොතේ අකුරක් නොදත් ඔහු ඇයට අප්‍රිකාවේ ජනකතා සහ කවි කියා දෙයි.‍ඔවුන් දෙදෙනා අසම්මතව ආදරයෙන් බැ‍ඳේ. ඔවුහු ඔවුනොවුන්ගේ පහසට ප්‍රිය කළහ. එහෙත් මෙය දැන ගන්නා ස්වාමියා කුඩා ගුවන් යානයක් ගෙන්වා ඇය පිටත් කර යවයි. වැට මායිමේ සැඟවී සිටින මෙහෙකරුවා නොපෙනී යන ගුවන් යානයට අත වනයි. ඔහුගේ සිරුර පුරා ඇත්තේ කස පහරින් ඇතිවූ තුවාලය. කුලී රථ නැවතුම් පළට අපි අහේතුකව වෙරළ තීරය දිගේ වූ පටු මාවත දිගේ ඇවිදගෙන ආවෙමු.“කතාව එහෙම ඉවර නොවුණ නම් හොඳයි” එල්සි කීවා ය.“එතකොට අපූර්ව බව නැතිවෙනව” මම කීවෙමි‍.ඔවුනොවුන් හා දොඩමින් සිපිමින් වැතිර හිඳින පෙම්වතුන් අතරින් කිසිදා සම්මුතියකින් තොරව අප පා නගද්දී තු‍රු හෙවණක ඇඳිරියේ ඇය නතර වූවා ය. කිසිවක් කියන්නට ඇයට ඕනෑ විය.“ඔයා දන්නවද මමත් ඒ කතාවෙ තරුණ බිරිය වාගේ”මගේ පපුවට හිස තබා වැලපෙන ඇගේ සිනිඳු කෙස්වල සුවඳ මට දැනේ. ප්‍රේමයේ අසම්මත හෘදයාංගම එහෙත් සොඳුරු සංවේදී බවකින් මගේ හදවත පිරී ගියේ ය.“මං ඒ නීග්‍රෝ මෙහෙකරුවා වෙන්නම්” වෙවුලන ස්වරයත් මගේ ‍හ‍ඬේ තිබුණා විය හැකි ය.ඇඳිරි අහසේ විසිරී ගිය තරු යායේ අසිරිය මම එල්සිගේ දෙනෙත් තුළින් දුටුවෙමි. මා සමඟ පමණක් තනිවෙන්නට සිතූ ඇය රූමත් බිරිය සහ නීග්‍රෝ මෙහෙකරුවා හුන් නිදන කාමරය සිහිපත් කර ගැනීමට දෙනෙත් පියා ගත්තා ය.අප නිසා උණුසුම් වූ ‘තණ බිස්සෙන් නැඟී හිඳි එල්සි කතා කළේ පහත් කෙඳිරුම් ස්වරයෙනි.“ඔයා දුන්නු පොතකින් මං ඇලෙක්සැන්ඩර් කුප්රින්ගෙ” රත්මිණි වළල්ල කියෙව්වා. ඒකෙ වේරා කුමරියට ජෙනරාල් සීය කියනව ගැහැනියක් පතන අමරණීය ආදරය ජීවිතේ කවදාවත්ම සදහටම හම්බු වෙන්නෙ නෑ කියල.”එල්සි ලිම් ඇගේ නිවහනට යෑම සඳහා කුලී රියට නැඟීමට පෙර නිශ්චිත පැහැදිලි ස්වරයෙන් සමු ගත්තා ය.“ඔයාට ස්තුතියි. ඒත් ආයෙ කවදාවත් අපි මෙහෙම හම්බුවෙන්න එපා. සිහි කරන්න එක මතකයක් හොඳටම ඇති.අවුට් ඔෆ් ඇප්‍රිකා චිත්‍රපටයේ නීග්‍රෝ තරුණ මෙහෙකරුවා මට සිහිපත් විය. ඔහුගේ කාල වර්ණ මුහුණේ දෙනෙත් කඳුළින් බොර පැහැති ය.එල්සි ලිම් ගමන් කළ රියේ රත් පැහැති පසු පහන් එළි අතොරක් නැතිව දිව යන රිය පෙළ අතර නො පෙනී යන තුරු ම මම ඇයට අත වැනුවෙමි.සුනන්ද එරංග පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=cr1404274</link>
    <topic>ඩීමන් ආනන්ද ගොළු හදවතට වඩා හොඳ පොතක් ලියයි</topic>
    <author>මහාචාර්ය සුනන්ද මහේන්ද්‍ර</author>
    <content>ඩීමන් ආනන්ද ගොළු හදවතට වඩා හොඳ පොතක් ලියයිමේ සන්ධිස්ථානයෙදි හෝ ඊට මඳක් පසුව හෝ සිදුවූ එක් සිද්ධියක් මෙහිලා සටහන් කරනු වටී. එක් දිනක් හදිසියෙන් මෙන් උඩකැන්දවල හාමුදුරුවෝ සිරිසේන මහතා සමඟ මා දැකීමට පැමිණියහ. මම එවෙලේ මගේ නේවාසිකාගාර කාමරයේ තරමක් විවේකී සුවයෙන් ඇඳ මත වැතිර සිටියෙමි.“හාමුදුරුනමක් වැඩම කරල, මහත්තයව හම්බ වෙන්න” සේවකයා කීය.මම ඇ‍ඳෙන් නැගිට ගියෙමි.“ආ අපේ හාමුදුරුවොනේ - මොකද මේ පැත්තේ?”“මේ ළමයට වැඩක් ද අද හැන්දෑවේ?”“ඒ හැටි මුකුත් නෑ”“එහෙමනන් ගිහින් එමුද කොළඹ පැත්තේ?”“ඇයි හාමුදුරුවනේ මොකක්ද වැඩේ?”“කිව්වොත් පුදුම වෙයි - අපේ සෝවියට් ලේඛකයකුව මට තානාපති නිල නිවාසයේදි පිළිගන්නට වෙලා තියෙනවා. කවුද දන්නවද මනුස්සය?”“නෑ - හාමුදුරුවනේ”“අයිත්මාතෝව්”“මම කලිසමක් දාගෙන එන්නම් හාමුදුරුවනේ” මම කීමි.“සුනන්ද දන්නවා නේද අයිත්මාතෝව් ගැනයි ඇසුවේ කේ.ඇම්.සිරිසේන මහතාය.“ඔව් සිරිසේන මහත්මයා”“එහෙමනන් පොඩ්ඩක් විතර කතා කරන්න බලන්න”කැලණියේ වරාගොඩ නේවාසිකාගාරයේ සිට කොළඹට යන අතරවාරයේ උඩකැන්දවල හාමුදුරුවෝ, මටත් සිරිසේන මහත්මයාටත් අයිත්මාතෝව් පිළිබඳ අපූරු තොරතුරු සමුදායක් ඉදිරිපත් කළහ.ලේඛකයකු පිළිබඳ මෙතරම් තොරතුරු සමුදායක් අපේ හාමුදුරුවන් වහන්සේ දැන සිටියේ කෙසේද යන්න මට අදහා ගත නොහැකි විය.එදා තානාපති නිල නිවාසයේ දී මට පළමු වතාවට අයිත්මාතෝව් නමැති ලේඛකයා පමණක් නොව ඔහු හා සමඟ රුසියන් බසින් කතාබහ කළ හැකි ලාංකිකයන් ද මුණගැසිණ. ඒ හැමකෙනෙක්ම පාහේ රුසියන් විශ්වවිද්‍යාලවලට ලංකාවෙන් ගිය අය වූහ.පාසල් අවධිය අවසන් වෙත්ම මට අහම්බෙන් මුණගැසුණු එක්තරා අපූරු මිතුරෙකු ගැන ද මෙහිදී යමක් ලිවිය යුතුය. මා අහම්බෙන්ය කීවේ එක් වතාවක් මට ඇඳුම් කට්ටලයක් (සූට් එකක්) මසා ගැනීමට මරදානේ කිසියම් ඇඳුම් මහන සාප්පුවකට යාමට සිදුවිය. එය එකල හැඳින්වූයේ ‘සූට් හවුස්’ නමිනි. ‘සූට් හවුස් එකට ගියහොත් හොඳම කලිසමක් මස්වා ගැනීමට හැකිය’ යි මට කීවේ කවුරුන්දැයි දැන් මට මතක නැත. කවුරුන් හඳුන්වා දුන්නත් මම එතැනට ගියෙමි.ටේලර් මහත්මයා සමඟ කතාබහකරමින් සිටියදී සිනාමුසු මුහුණින් යුතු තරුණයෙක් මා සමීපයට පැමිණ සිටගත්තේය. ඔහු මගේ මුහුණ බලා ඇසූ ප්‍රශ්නය මට මතකය.“සෙකන්ඩ් හෑන්ඩ් පොත් ගන්නට එනවා නේද?”“ඔව්”“මම ඩීමන් ආනන්ද”“ආ! ඒ ඔබද?”“මීට කලින් අපට කතාබහ කරන්නට ලැබිලා නැහැ නේද?”“නැහැ මගේ හිතේ”“මම මේ සාප්පුවේ උඩ තට්ටුවේ කාමරේක ඉන්නේ. කැමැතිනම් යමු”ඔහු මා කැඳවාගෙන ඔහුගේ උඩු මහලේ කාමරයට කැටුව ගියේය. එහි එක් ඇඳක් ද ලියන මේසයක් ද තැන තැන විසිරුණු පරණ පොත් රාශියක් ද විය. මේ වන විට ඔහු කුඩා පොත් සිය ගණනක් ලියා තිබිණ. ඉන් කීපයක් මවිසින් ද කියවා තිබිණ. ඔහු ‍බොහෝ කුඩා නවකතා ලියුවේ ඉංග්‍රිසි හෝ හින්දි හෝ චිත්‍රපට කතා ඇසුරිනි. එක් කතාවක් ලියා හමාර කිරීමට ඔහු ගතකළේ එක් රැයක් පහන් කිරීම පමණකි.ඩීමන් ආනන්ද මහතා පොත් ලියන ආකාරය ද මම මැනවින් වටහා ගත්තෙමි. ඔහු වතාවක් හින්දි චිත්‍රපටයක් වන “ධීධාර්” කීපවතාවක්ම නැරඹුවේය. එහි කතාවස්තුව ඔහු විකාශනය කරමින් “මේ දෑස් කුමටද?” යනුවෙන් පොතක් ලියුවේය. ඊටත් පසුව ඔහු තමන්ගේම සිංහල තිර නාටකයක් ද ලියුවේය. අපේ කතාබහ සිදුවෙන අතරතුර ඔහු පැවසූ එක් දෙයක් මට මතක් වේ.“මම ලියෝ ටොල්ස්ටෝයිගේ යුද්ධය හා සාමය සිංහලට පෙරලපු කෙනෙක්” ඔහු කීය.“ඉතින් ඒක අච්චු ගැහුවේ නැත්තේ ඇයි?”“කිසි කෙනෙක් ඒක ප්‍රකාශ කරන්ට කැමැති වුණේ නෑ”“ඉතින් ඒ අත්පිටපතට මොකද කෙරුවේ?”“ඒක ඇඳ යට” කියමින් ඔහු දැවැන්ත අත් පිටපතක් එළියට ඇද්දේය.මා දන්නා පමණින් බ්‍රෑම් ස්ටෝක් නමැති ඉංග්‍රිසි නවකතාකරුවාගේ ‘ඩ්‍රැකුලා’ (Dracula) නම් වූ ත්‍රාස කතා පළමු වරට සිංහලට හඳුන්වා දෙන ලද්දේ ඩීමන් ආනන්ද විසිනි. ඔහු ඒවායේ මුල් කෘතින් ද කියවන්නට ඇත්ද යන්න මට කිව නොහැකිය. එහෙත් ඒ මුල් කෘතීන් ඇසුරින් තනන ලද ත්‍රාසජනක චිත්‍රපට නැරඹූ බවට නම් කිසිදු සැකයක් නැත. මුළු ජීවිත කාලයම ලිවීමටම කැප කළ අය අතරින් ඩීමන් ආනන්දයන්ට ප්‍රමුඛ ස්ථානයක් ලැබේ. ඔහු එම තත්ත්වය දැඩි අදිටනකින් යුක්තව නඟාගත් එකකැයි මට සිතේ. කෙසේ වෙතත් ඔහුත් මාත් අතර සමීප සම්බන්ධතාවක් ගොඩනැඟුණේ නැත.“මම ගොළු හදවතට වඩා හොඳ පොතක් ලියල තියෙනවායි ඔහු වතාවක් මුණ ගැසුණු විට කී අයුරු මට මතකය. මම අසාගෙන සිටියෙමි. ඔහු මෙසේ කීය. “ඔය ගොළු හදවතට වස්තු වෙලා තියෙන්නේ දේවදාස් කතාව. මමත් ඔය කතාවම ලියුවා. ඒත් කවුරුවත් ගණනකට ගත්තේ නෑ. ඒත් පොත හොඳට විකුණුනා.”ඉන්පසුව ඔහු ඒ පොතේ නම කීය. එහෙත් ඒ නම දැන් මට මතක නැත. ඔහු එක් ඉංග්‍රිසි යෙදුමක් භාවිතයට ගත් බව මතකය. එනම් “tender love story” (මුදු මොළොක් පෙම්කතා). මුදු මොළොක් පෙම්කතා කෙමෙන් සිංහල පාඨක සමාජයේ මුල් බැසගත්තේ “බොළඳ නවකතා” (Sentimental love story) යනුවෙනි. මෙහි අපූරු සිදුවීමක් ඇතැයි මට සිතේ.චිංගීස් අයිත්මාතොව් හමුව නිමිත්තෙන් රුසියන් නිල නිවාසයේ පැවැති සාදය තරමක් රෑ බෝවන තුරුම පැවැතිණ. උඩකැන්දවල හාමුදුරුවෝ ඉදිරිපස කාමරයේ තවත් සගයන් කීපදෙනකු සමඟ කතාබහ කරමින් සිටියහ. ගිහියන්ගේ ගිහි ඇවැතුම් පැවැතුම් ඉවසා දරා සිටිය හැකි බලගතු ශක්තියක් උන්වහන්සේ තුළ රැඳී තිබිණැයි මට සිතේ. ඒ වග මට අවස්ථා කීපයකදීම දැකගත හැකි විය. උඩකැන්දවල හිමියන් සතුව තිබූ නිල් පැහැති කුඩා මෝටර් රථයෙන් පළමුව ඇරලවනු ලැබුවේ දෙමටගොඩ ඇල්බියන් පෙදෙසේ කුඩා නිවසක එකල පදිංචිව සිටි කේ.ඇම්.සිරිසේන මහතාවය.“මේ ළමය දැන් කොහේද යන්නේ?” ඊළඟට හාමුදුරුවෝ මගෙන් ඇසූහ.“මාව විද්‍යාලංකාරයෙන් දාන්න හාමුදුරුවනේÓයි මම කීමි.“මේ රෑ එහෙද නතරවෙන්නේ?”“එහෙමයි හාමුදුරුවනේ - මම හඳුනන හාමුදුරුනමක් ඉන්නවා. ඒ හාමුදුරුවන්වත් මුණගැහිල යන්නයි මම කල්පනා කෙරුවේ. හැබැයි ඒ හාමුදුරුවන්ගේ නම කියපු ගමන්ම ඔබවහන්සේ හඳුනාගනීවි.”“කියමුකෝ බලන්න”“සියඹලාගස්රුප්පේ විජිතධම්ම හාමුදුරුවෝ”“ආ විජිත පොඩි නමද? මොකද මම හඳුනන්නේ නැත්තේ. පිරිවෙන කාලේ ඉඳලම මම අඳුනනවා. අපේ යක්කඩුවේ හාමුදුරුවන්ගේ ඉහළම ගෝලයෙක් නෙවැ. දහනමක්ම එක පාරට පැවිදි කළා‍ නෙවැ. ඒ ඇත්තන්ට කිව්වේ දසවග්ගියෝ කියල”ඉන්පසුව උඩකැන්දවල හාමුදුරුවෝ ඒ හිමිවරුන්ගේ නම් එකදිගට කටපාඩමෙන් කියාගෙන ගියේය. පවරධම්ම, මධුරධම්ම, උදයධම්ම, කුසලධම්ම... මේ නම් මහා අමුතුම වර්ගයක ලෝකයක් නොවේද? ඒවා එසේ සිදුවී ඇත්තේ ඊට අවුරුදු ගණනාවකට උඩදීය.මම කැලණිය රේල්පාර පසුකොට දකුණු පැත්තට හැරෙනු සඳහා මෝටර් රථයෙන් බැස්සෙමි.“කවදද ඒ පැත්තේ එන්නේ?යි හාමුදුරුවෝ ඇසූහ.“පුළුවන්කමක් ලැබුණොත් තව දවස් දෙකකින් විතර”“එනකොට මුකුත් ලියාගෙන ආවොත් හොඳයි”“හොඳමයි හාමුදුරු‍වනේ”මම විද්‍යාලංකාර භූමියට ඇතුළුවීමි. අඳුර මහත්සේ කැටිවී තිබිණි. එහෙත් යම්තමින් දැල්වෙන එළියකින් යුතු පහන්වලින් පාර සොය‍ා ගත හැකිය. හිමිනමක් සක්මන් කරමින් සිටිනු මම දැකගත්තෙමි. මේ මහ රෑ සක්මන් කරන හිමිනම නිසැකයෙන්ම යක්කඩුවේ ප්‍රඥාරාම හිමියන් විය යුතුය. උන්වහන්සේ සක්මන් කරති. කල්පනා කරමින් පහන් වෙනතුරු කාලය ගතකොට විටින් විට කුටියට වැඩම කොට යමක් ලියන්නට කියන්නට පටන් ගනියි. ඒවා හැමදෙයක්ම ගැන මට අවබෝධයක් ඇතිවූයේ මා හිතවත් යතිවර විජිතධම්ම හිමියන් මඟිනි.“යක්කඩුවේ හාමුදුරුවෝ රෑට තමයි වැඩ කටයුතු කරන්නේ - දවල්ට සැතපෙනවා. ඒත් ඒක නියම සැතපිල්ලක් කියන්නම බැහැ. අවශ්‍යතාව අනුව අවදිවෙනවා. සමහර වෙලාවට යක්කඩුවේ හාමුදුරුවන්ට රෑත් එකයි දවලුත් එකයි. හුඟාක් ලියන කියන වැඩ කටයුතු කරනවායි විජිතධම්ම හිමියෝ කීහ.එක්වරම මට හඬක් ඇසී මම නතරවීමි.“ජෝන්...” ඒ යක්කඩුවේ හිමියන්ගේ හඬය. අමතනවා පේන්නේ මාය. ඒත් මගේ නම වෙනත් ලෙසකින් අමතන්නේ මක්නිසාද? නැවතත් ඇමතිණ. “ජෝන් උඹ කොහෙද යන්නේ?”මා හිතුවේ නිසැකයෙන්ම කිසියම් වරදක් සිදුවී ඇති බවකි.“මම යන්නේ විජිතධම්ම හාමුදුරුවන්ගේ කාමරේ පැත්තේ” මම කීමි.“උඹට පුළුවන් නම් මට මගේ අර කාමරේ ළඟ ඇති පුංචි පඩික්කම ගෙනත් දීලා පලයන්”මම, ඒ වදන්වලින් හා නියෝගවලින් හික්මවී ඒ කටයුත්ත ඉටු කිරීමට හිතාගත්තෙමි. හිමිනමගේ පඩික්කම කොහි ඇත්දැයි මට නොතේරේ. එහෙත් එය සොයා ගෙනැවිත් දීම අපහසු කාර්යයක් නොවේ. නේවාසික හිමිවරුන්‍ ලැගුම් ගෙන සිටින ඇතැම් කුටිවල පහන් තවමත් දැල්වී තිබිණ. මම විජිතධම්ම හිමියන්ගේ කාමරය ළඟට ආවෙමි. දොරට තට්ටු කළෙමි. විජිතධම්ම හිමියෝ එළියට ආහ.“මොකද අද රෑ වෙලා?”මම, සැණෙකින් ජෝන් බවට පත්වූ මට ලැබුණු නියෝගය ගැන සැලකළෙමි.“යක්කඩුවේ හාමුදුරුවෝ - සමහරක් රෑට ඇවිදින්න යනකොට පුංචි පඩික්කමක් ගෙනියනවා. ඒක අද ගෙනියන්න බැරිවෙලා වෙන්ට ඕන. දොර ළඟම ඇති.” විජිතධම්ම හිමියෝ කීහ.“කෝ ඒක මට දෙන්න මම ගිහින් දීලා එන්නම්”“මම ජෝන් ඉන්නවද කියල බලන්නම්”මහාචාර්ය සුනන්ද මහේන්ද්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=cr1404275</link>
    <topic>සාහිත්‍ය ප්‍රශ්න පත්තරය</topic>
    <author>ඉනෝකා පෙරේරා බණ්ඩාර</author>
    <content>සාහිත්‍ය ප්‍රශ්න පත්තරයපොත් කියැවීමේ පුරුද්ද විමසන මෙම ප්‍රශ්න මාලාව ඇරැඹෙන්නේ, පාඨක ඔබටත් ගත හැකි යමක් එහි ඇති බැවිනි.ඔබේ ප්‍රියතම ප්‍රබන්ධ කෘතිය...ශාන්ති දිසානායකගාමිණි වියන්ගොඩ පරිවර්තනය කළ, ඉසබෙලා අයියණ්ඩේ ගේ ‘ඊවා ලූනා'. එය මා කියැවූ බොහෝ නවකතාවලට වඩා වෙනස් මුහුණුවරක් ගත් නවකතාවක්. සාම්ප්‍රදායික නවකතාකලාවෙන් බැහැරව මුල මැද අග ඉදිරිපත් කර ඇති ආකාරය පවා එහි වෙනස්.ප්‍රබන්ධ නොවන කෘතිය...සද්ධර්ම රත්නාවලිය. එය, ඒ යුගයේ භාෂාවේ රසවත්කම මොනවට කියාපාන කෘතියක්. ඒ වගේ ම නැවත නැවත කියැවීමේදී වෙනස් අරුත් මතු වෙනවා. වෙනස් කෝණ මතු වෙනවා. එයයි වැදගත්කම.මේ දිනවල ඔබ කියවන්නේ...පී.බී. ජයසේකර ලියූ ‘මරියා සිලෝනිකා’ නවකතාව. මග්දලාහි මරියා මෙන් ශ්‍රී ලංකාවේ ජීවත්වන මරියා කෙනකු ගැනයි මේ කෘතිය. සිලෝනිකා කියන්නේ ලංකාවට තවත් නමක්. අපේ රටේ දේශපාලන ප්‍රවාහයට හසුවූ තවත් එක් ගැහැනියක් මින් කියැවෙන්නේ.කෙනකුට කියවන්න යැයි ඔබ නිර්දේශ කරන කෘතීන් තුනක්...විරාගය - මාර්ටින් වික්‍රමසිංහ සූරීන් ලියූ විරාගය සිංහල නවකතා සාහිත්‍යයේ හැරවුම් ලක්ෂයක්. එතෙක් අප කියැවූ නවකතාවලදී අපට මුණ නොගැසුණු ‘අරවින්ද’ වැනි චරිතයක් නිසා එය තවත් වැදගත්. ඒ නිසා ඕනෑම කෙනකු වරක් හෝ ‘විරාගය’ කියවනවා නම් හොඳයි.පන්සිය පණස් ජාතක පොත - ජාතක කතා එකතුවක් වුවත් පුද්ගල චරිතවල ගූඪ බව, ගුප්ත බව හා විවිධ මනෝමය ස්වභාවයන් පිළිබඳ ඉතා හොඳින් ඉස්මතු වන කෘතියක් මෙය. ඇත්තටම කීවොත් මනුෂ්‍යයා සහ මනෝ විද්‍යාත්මක කරුණු පිළිබඳ බොහෝ ගැඹුරින් විග්‍රහ කෙරෙන නිසා පන්සිය පණස් ජාතක පොත කියැවීම ජීවිතයට වැදගත්.ක්ෂීර සාගරය කැලැඹිණි - සයිමන් නවගත්තේගම සූරීන් ලියූ අපූරු නවකතාවක් වන මේ කෘතියෙන් කියැවෙන්නේ අතීතය, වර්තමානය සහ අනාගතය යන තුන් කලටම ගැළැපෙන යටි අරුත් සහිත දේශපාලනමය කතා පුවතක්. ඒ ප්‍රවාහය තුළ මේ තුන් කල්හිම ජීවත්වන ජනතාව සිටිනවා.පොතක ඔබ වඩා වැදගත්කොට සලකන්නේ රචනා ශෛලියද.... අන්තර්ගතයද නැතිනම් අවසානයද...මේ කාරණා තුනම මට එක සේ වැදගත්.ඔබ ළමා කාලයේ කියැවූ හොඳම පොත...ටී.බී. ඉලංගරත්නයන් ලියූ ‘අඹ යහළුවෝ'. එතකොට මං හිටියේ යාය 6, කටියාව දුටුගැමුණු විදුහලේ හතරේ පන්තියේ. ගමේ තිබුණු පුංචි පුස්තකාලෙන් තමයි මං පොත අරගත්තේ.ඔබ කියැවීමට කැමැති විශේෂ වර්ගයක ග්‍රන්ථ තිබෙනවාද...ඔව්. විද්‍යා ප්‍රබන්ධ සහ රහස් පරීක්ෂක කතා. ඒවායේ තිබෙන කුතුහලය සහ ත්‍රාසය, මගේ ලිවීමේදී ප්‍රයෝජනවත් වූ අවස්ථා එමටයි. නිර්මාණකරුවන් ලෙස විවිධ විෂයන් පිළිබඳ කියැවීම ඉතා වැදගත් ලෙසයි මා දකින්නේ.මෙතෙක් කියැවූ පොත් වලින් ජීවිතයට ලැබුණු දේ...උපේක්ෂාව, සරල බව, චාම්බව. ඒ වගේ ම සමාව දිය හැකි බව, දයාව කරුණාව වැනි බොහෝ ගුණාංග මගේ ජීවිතයට එකතු වුණේ පොත් කියැවීමේ පුරුද්ද නිසා.ඔබට අනුව පොතකින් හැදුණු හොඳ ම චිත්‍රපටය...ජී.බී. සේනානායකයන්ගේ ‘නිධානය’ කෙටිකතාව ඇසුරින් ලෙස්ටර් ජේම්ස් සූරින් හැදූ නිධානය චිත්‍රපටය.ඔබ ඉහළින් ම අගයන කතුවරයා...කොලොම්බියානු ලේඛක ගබ්‍රියෙල් ගාර්ෂියා මාකේස්.ඔබේ ප්‍රියතම සම්භාව්‍ය කෘතිය...‘බුත්සරණ'. ධර්ම ග්‍රන්ථයක් වුවත් එය ඉදිරිපත් කර ඇති විලාසයෙන් අපේ භාෂාව, විඥාණය වර්ධනය කරගන්න විශාල පිටිවහලක් ලැබෙනවා.විශේෂයෙන් ලේඛන කලාවේ නිරත කවරකු වුවද අනිවාර්යෙන් කියැවිය යුතු කෘතියක් එය.ඔබේ ප්‍රියතම පරිවර්තන කෘතිය...අයිරිෂ් ජාතික එතල් ලිලියන් වොයිනිච් (බූල්) නම් ලේඛිකාව ලියූ ‘ගෑඩ් ෆ්ලයිං කෘතියේ සිංහල පරිවර්තනය ‘ඇටමැස්සා'.සුගතපාල ද සිල්වා සූරීන් එය පරිවර්තනය කර ඇත්තේ ඉතාමත් විශිෂ්ට අයුරින්. ‘ඇටමැස්සා’ පුදුමාකාර ලෙස මා හද බැඳගත් පරිවර්තන කෘතියක්.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=cr1404276</link>
    <topic>දොස් නිදොස්</topic>
    <author>ඩී. එ‍ෆ්. කාරියකරවන</author>
    <content>දොස් නිදොස්මිලපුංචි තිරයේ එක ම දැන්වීමෙක මිල සහ මිළ යන දෙවදන ම නිතර නිතර දකින්නට ලැබේ. නිවැරැදි වනුයේ මිල යන්න ය.කඳුළුකඳුළු වූ කලී අධික සිත් වේදනාවට මෙන් ම අධික ප්‍රීතියට ද දෑසින් වෑහෙන දියරයකි.මේ කඳුළු දෙවර්ගයකි.1. දුක් කඳුළු 2. සතුටු කඳුළුමේ දෙවර්ගය හැර තවත් වර්ගයක් ඇත‍. ඒ නම් කිඹුල් කඳුළු ය. කිඹුල් කඳුළු වූ කලි බොරුවට හෙළන කඳුළු ය. දෑසින් වෑහෙන දියර නැතත් බොරුවට ඉච්චාවට කියන ප්‍රලාප ද කිඹුල් කඳුළු නම් වේ. තමන් වරදක් කොට එය සැඟවීමට කියන කතා ද කිඹුල් කඳුළු නම් වේ. එසේ ම ක්‍රියාවෙන් ද කිඹුල් කඳුළු දැක්විය හැකි ය.කිඹුල් කඳුළු උපතඑක්තරා ජලාශයක කිඹුලියක් පැටවුන් දමා ඇස් පියාගෙන කට ඇරගෙන උන්නා ය. පැටවුන් ඒ කටට ඇතුළු වූ කල ඇය ගිල දැම්මා ය. ඉන් පසු කිඹුලිය ඇස් ඇර “කෝ මගේ දරුවෝ” යි වැලපෙන්න‍ට වූවා ය. කිඹුල් කඳුළු කතාව ඇති වූයේ අන්න එතැනිනි.පුරවැසියෙක්නැ‍ෙඟනහිර පළාතේ විශ්වවිද්‍යාලයීය උපකුලපතිවරයකු පසුගියදා “මා කැනඩාවේ පුරවැසියෙක්” යනුවෙන් කියා තිබිණි.“මා පුරවැසියෙක්” යනුවෙන් කියනු වැරැදි ය. එය නිවැරැදි වන්නේ ‘මා’ යන්න ‘මම’ යනුවෙන් වී නම් පමණි. “මම කැනඩාවේ පුරවැසියෙක්” යනුවෙන් ගත් කල නිවැරැදි වන්නේ ‍වෙමි” යන ආඛ්‍යාතය ආධ්‍යාහාරයෙන් ගත හැකි වන බැවිනි. “මා කැනඩාවේ පුරවැසියෙක්” යි කී කල්හි ‘වෙමි’ යන්න එයට යෙදිය හැකි නොවේ.අනෙක් වරද නම් ‘කැනඩාවේ පුරවැසියෙක්’ යන්න ය. කැනඩාව පුරයක් නොව රටෙකි. ඒ නිසා කිව යුතුවූයේ පුරවැසියෙක් යන්න නොව ‘රටවැසියෙක්’ යන්න ය.කෝච්චියදුම්රිය යන්ට කාලාන්තරයක් තිස්සේ අපේ මිනිසුන් වහරන ලද වදන කෝච්චියයි. මේ කෝච්චිය යන්න හැදී ඇත්තේ ඉංගිරිසි COACH යන්නෙනි. කෝච් යනු මඟීන්ට ගමන් කළ හැකි එක්තරා වාහනයකි. කෝච් නමින් හැඳින්වෙන බස් රථ ද තිබේ. ඒ ආකාරයෙන් ගත් කල්හි කෝච්චිය යනු දුම්රියේ එක පෙට්ටියක් පමණි. එහෙත් දුම්රිය පෙට්ටි සියල්ල සහ දුම්රිය යන්ත්‍රය ද ඇතුළත් මුළු වාහනයම කෝච්චිය යනුවෙන් හැඳින්වෙයි. එසේ ම දුම්රිය මාර්ගය ද හඳුන්වන ලද්දේ කෝච්චි පාර වශයෙනි.නන්නත්තාරේමෙහි අරුත ස්ථානයක් නැති යන්නයි. අරමුණක් නැතිව ඉලක්කයක් නැතිව හිස හැරුණු හැරුණු අතේ යෑම නන්නත්තාරේ යෑම නම් වේ.ඉබාගාතේ‘ඉබාගාතේ’ යන්න ද අරමුණක් නැතිව (නන්නත්තාරේ) අදහස දෙයි.මා හැඬුව හැම විටම‘මං අඬපු හැමදාම’ මේ ගීතයක කොටසකි.මෙහි ‘මං’ යන්න මෙන් ම ‘අඬපු’ යන්න ද වැරැදි ය. ‘මං’ වෙනුවට ‘මා’ යන්නත් ‘අඬපු’ යන්න වෙනුවට ‘හැඬුව’ යන්නත් යෙදිණි නම් කොතරම් අපූරු ද? “මා හැඬුව හැමවිටම” මෙසේ යෙදීමෙන් තනුව‍ට ද හානියක් නොවේ.“මිනිස්සු කියති”“මැතිවරණවලින් පසු සාමය පවතින බව මිනිසුන් කියයි.” මේ පුවත්පතක පළ වූ සිරසෙකි.මෙහි “මිනිසුන්” අනුක්ත වචනයකි. එහෙයින් එය ‘මිනිස්සු’ යනුවෙන් නිවැරැදි විය යුතු ය. ඒ නිවැරැදි වදනට යෙදෙන්නේ ‘කියති’ යන ආඛ්‍යාතයයි. එවිට එය කියැවෙන්නේ මෙසේ ය. “මැතිවරණවලින් පසු සාමය පවතින බව මිනිස්සු කියති.”තෙවරප්පෙරුමපසුගිය සතියේ අපූරු සිරසක් සහිත පුවතක් ද දකින්නට ලැබිණ‍. ඒ සිරසෙහි වූයේ මානවසිංහ, ඊරියගොල්ල මහතාට හොරෙන් තෙවරප්පෙරුම නැමැත්තකු හමු වූ අන්දම ය.ශ්‍රී චන්ද්‍රරත්න මානවසිංහත්, අයි.එම්. ආර්.ඒ. ඊරියගොල්ල මහතාත් මගේ කුළුපග මිතුරන් වූහ. එහෙත් මේ තෙවරප්පෙරුම ගැන නොදැන සිටි මම ඔහු කවරකු දැයි දැන ගැනීමේ ආසාවෙන් ඒ පුවත කියවන්නට වීමි. ඒ වූ කලි එක්තරා ඡන්ද කාලෙක කුලියාපිටිය පැත්තේ ඡන්ද වැඩකට මානවසිංහ, ඊරියගොල්ල මහතා හා සමඟ ගිය ගමනෙක විස්තර‍ෙයකි.ඒ පිටිසර පාරෙන් යනවිට එක්තරා තැනකදී රිය නවත්වන්නැයි කී මානවසිංහ රියෙන් බැස යහළුවකු හමුවී ඉක්මනින් එන්නට ඊරියගොල්ල මහතා ගෙන් අවසර ගෙන ගියේ ය. ඊළඟ සතියේත් දිනෙක එතැනම වාහනය නතර කරන්නට සිදුවිණි. “කවුද මේ මිත්‍රයා’ යි ඊරියගොල්ල ඇසූ විට ‘තෙවරප්පෙරුම’ යැයි මානවසිංහ පිළිතුරු දුන්නේ ය. රියෙන් බැස ගිය මානවසිංහ ආපසු එන්නට පමා වනවිට ඊරියගොල්ල මහතා තවෙකකු හා සමඟ රියෙන් බැස ඒ පැත්තට ගියේ ය. එවිට ඔවුන්ට දකින්නට ලැබුණේ අ‍නෙක් වීදියට මුහුණලා පිහිටි ගොඩනැඟිල්ලකි. මානවසිංහ එහි මොනවදෝ බොමින් සිටියේ ය.ඒ ගොඩනැඟිල්ලේ වූ නාම පුවරුවේ මෙසේ විය. “තෙවරක් පෙරන ලද පොල් රා” යනුවෙනි.මානවසිංහට ‘තෙවරප්පෙරුම’ යන නම ලැබී ඇත්තේ ‘තෙවරක් පෙරන ලද’ යන්නෙන් බව තේරුම් ගත් ඊරියගොල්ල මහතා ඒ බව කියා සිනා සෙනවිට මානවසිංහ ද ජයග්‍රාහිකව සිනාසෙන්නට වූයේ ය.ඩී. එ‍ෆ්. කාරියකරවනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=cr1404277</link>
    <topic>කව් සිළුමිණ</topic>
    <author/>
    <content>කව් සිළුමිණ සංස්කරණය - රත්න ශ්‍රී විජේසිංහසට­හන : අතීත ස්මෘති­යක් සේ පොතක් තුළ තිබී හමු­වන මොනර පිහා­ටුව නිමි­ත්තක් සේ කවිය මෙහෙ­වයි. මොනර නැටුම්, මොනර චර්යාව, මොනර වර්‍ග, මොනර කොළ, ඒ සියල්ල ප්‍රබල සංඥා­ර්ථ­යන්ය. මොනර හඬ අමි­හි­රිය. ඉන් සර්ප බිත්තර පවා පුපු­රයි. මෙහි අපේක්ෂා භංග­වීම හඟ­වන්නේ, සංකේ­තා­නු­සා­රීව අපූරු අන්ද­මිනි.පොතක් ඇතුළේ තිබී පෙර­ළද්දි අතී­තය යළිදු හමු­වුණා මට ඒ‍ මො­නර පිහා­ටුව.... සසල ඇහි පිල්ල­මෙන් - වචන නැති කතා­වෙන් ඇරඹි හැටි කතා­වෙන් නුඹට තව මතක ඇති... එ'ඇහි­පි­ල්ලම යටින් - මා දෙසම බලා උන් ඒ නීල දිගු දෑස, මේ මොනර ඇස නොවෙද... අහිං­සක සෙබ­ඩි­යක දැලේ දාගනු රිසිව පුම්බා පිල් කලඹ - නඟා ගුඩු ගුඩු හඬ රෑඟූ රන මොන­රෙ­කුගෙ ගතින් ගිලිහී වැටුණ... නටා වන්නම් සොළොස, කඳුළු දී සෙබ­ඩි­යට තර වැහුණු පසු - රඟ­හ­ළෙන් බැස මග දමා යන්න ගිය ඇසින් දුටු එකම එක සාක්කිය ඒ මොනර පිහා­ටුව... මොනර පිල සේ සදිසි දුලන නිල් සාරි­යක වෙලී මා අත ගන්න රිදී මුදු­වක් පැලඳ හීනි­යට හිනැ­හෙන්න දැදුරු කොට මොනර හිත මහ පොළවෙ ඇවි­දින්න මොනර කොළ පොදි නොබැඳි අපෙ ලොවක රජ වන්න... නුඹ හිතූ ඒ කාලය කෝ කොහිද අද උඩු සුළ‍ඟෙද... බිය­වෙ­මින් අදත් ඉඳ හිට රැයක මොන­රුන් අඬන යාම­යට පිපි­රෙනා බව දැන­ගෙන තැන තැන සර්ප බිත්තර... වසමි පොත විග­සින එක වරක් සිඹ තුරුලු කොට නුඹ දුන්න ඒ මොනර පිහා­ටුව... මේ මොනර පිහා­ටුව...නිරාෂ ගුණ­සේ­කර  වැද මඳ පවන ගත ගිම් නිවන සර සර හඬන සිත සුව සදන දොර­කඩ අරා හුන් විසල් උණ පඳුර සිප­ගෙන මිහි­ත­ලය වැති­රෙයි නිස­ස­ලව පත් හා සරන විහ­ඟුන් නදින සිත් සන්තො­සින සරු­වට වැඩුන දොර­කඩ අරා­හුන් විසල් උණ පඳුර සිප­ගෙන මිහි­ත­ලය වැති­රෙයි නිස­ස­ලවපිය­සීලි විජේ­නා­යක  නින්දා අව­මන් විඳ විඳ අන් හැම දෙන පසසා... සර­ස­න්නට අපෙ ලෝකය උගත්තෙ නුඹ කෙලෙසා... දහ­සක් කර­දර ඉවසා ඉන්නේ සිත සනසා... කඳු­ළින් හිනැ­හෙන ලස්සන නොද­නිමි..., ලනු පවසා...රමණී ගීග­නගේ  නිමිත්ත - සීගි­රියේ පුරා­විද්‍යා කැණීම් වලදී ඉපැ­රණි කළ­යක් හමුවී ඇත.සොළොස් කලා පිරි පුර හඳ සීගිරි ඉහ­ළින් පායා කිරි බුබු­ළක් සේ සුදු­වන් පිදු­රං­ගල සෑ බබළා සීගිරි වැව ඉස්මත්තේ බෝධි සාමි සෑ වඳින්ට අව­සර කස්සප නිරි­දුනි එහි ගොස් සිය­පත් පුදන්ට පවුවේ පාමුල මහ වැව මහ­නෙල් සිය­පත් පිපිලා වතු තෙර අක­ලට පිබි­දුණා කට්රොල් වැට්කොළ හැදිලා සිය­පත් නෙළුවා පුදන්ට කසුප් රජුනි ඔබ රකින්න පියා මෑරූ පවක් වේද ඒ පාපය මග හැරෙන්න මල් නෙළාන ආවා මිස අම­තක විය කළය ගන්න අව­සර රජ තුමනි අපට හනි­කට ගොස් එය ගේන්නකල්පනි මධු දොඩ­ම්ගොඩ  දුන් විධා­නය අරං ගොන් බානක් ගිහිං දුර හේනක් හදං පැල් කොට­යක් වෙයං හොඳ මිනි­හෙක්ලය­නල් ගමගේ ඌරු­මුත්ත  නැගෙන සඳ වගේ ඉගෙන ගන්න පුතු මගේ කල­බල නැති­වම ළා සඳ මෝදු වී නැගේ... පුංචි ගස වගේ ඔබ දැඩි වෙන්න පුතු මගේ අහස දෙසට අතු විහිදා මුල් බැස යන්න මිහි­කතේ ගලන ගඟ වගේ පෙර­ටම යන්න පුතු මගේ කටුක සොඳුරු සැමදේ විඳ ගන්න ජීවිතේ...ශ්‍රීමතී රෝහිණී පෙරේරා  කෙළ ගගා දහ­ව­රක් චක්ක­රෙන් ගැන බලා සරප් දුන්... ලෙව­කකා දෙවේ­ලක් හාම­තින් ණය‍ ­වෙන්න සවිය දුන්..එන්.ඩබ්.පී. ලාල්  සලෙලු මේ කුළු වසා සඳ­මත හලා­හල රතු පොළො තල මත ළසෝ සර­තැස උවන මොහො­තක දරා ගනු­වෙද රැයක මුනි­වතකේ.බී.ඒ. ගයාන් ඉන්දුල  කර්තෘ - දමු­නු­පොළ සුම­න­සිරි හිමි ප්‍රකා­ශ­න­ය - ගොඩගේ ප්‍රකා­ශ­න­යකිසාම්ප්‍ර­දා­යික සිංහල කාව්‍ය මාර්ගය සහ ඡන්දස් අනු­ග­තව යමින් රචනා කරන ලද කාව්‍ය නිර්මාණ තෙප­ණා­ස­කින් සැදුණු ‘සැඳෑ­ව­තින් පහ­න්දො­රට’ දමුණු පොළ සුම­න­සිරි හිමි­යන්ගේ සිවු­වන කාව්‍ය සංග්‍ර­හ­යයි.‘දේදුන්න’ නම් ප්‍රකට කවි සඟ­රාව ද මෑත­ක්වන තුරු ම සංස්ක­ර­ණය කළෝ උන්ව­හ­න්සේය.මහ­මෙර විදා­ර­න­යට නිය පහු­රු­දඟ නොදනී කපක් ගිය මුත් කළ­නො­හැ­කි­වග එළ­දෙන ඇදෙනු දැක නියරේ කොණ­ක­ලැග ගෙම්බකු වගේ පුම්බ­න්නට නොය­මි­ඇඟසිය කවි­යෙහි සීමා මායිම් ගැන නිවාත ගුණ­යෙන් යුතුව එසේ කියා සිටින දමු­ණු­පොළ හිමියෝ කොළඹ කවි සම­යෙහි වූ ලාක්ෂ­ණික ගුණ සිය කවි­යෙන් ද එසේ ම පළ­කොට සිටිති. අත්දැ­කීම් සූච­න­යෙහි දී විස්තර කථන රීතිය මිස, රූප­ණය හා සංකල්ප රූප ඇසු­රෙහි සූක්ෂ­මාර්ථ දැන­වීම පිළි­බ­ඳව උන්ව­හන්සේ උනන්දු නොවෙති. එහෙත් වහ­රන සරල උවා­රණා ඇසු­රෙහි, එම කවි­මග තව­දු­ර­ටත් වලං­ගුව පවත්නා වග ද හෙළි කර­න්නට ඒ කවි සමත්ය.පොළො­වෙන් පැන නැගී අහ­සට යැවු­ණු­ කොත ලෙළ දෙන්නේ ය පැහැ­සර දී හත­ර­ අත නිල­ඳුන් නයන දෙවි­යුද රූ මව­නු­ ඇත මල­සුන් තනමි රන්වැලි සෑ රජි­ඳු වෙතඋප­යුක්ත බසෙහි ව්‍යක්ත වැනුම් මඟ විසිනි, මේ කාව්‍ය මාර්ගය තහ­වුරු කරනු ලබන්නේ. සමු­ද්‍ර­ඝෝ­ෂ­යෙහි ඒකා­කාරී ආකෘ­තික සීමා­වෙන් මිදෙනු නොහැකි නම්, එකී ආකෘ­තියේ ඇතු­ළත ම විචිත්‍ර නාද - අර්ථ ධ්වනි උප­දවා ගත් සැල­ළි­හිණි සන්දේශ කවි­යා­ගෙන් මේ සාම්ප්‍ර­දා­යික කවි­ම­ගට උදව් ලබා­ග­න්නට නොසි­තීම අඩු පාඩු­වකි.කව්ල­කර හා බණ­මග එක්තැන් කර­න්නට තැත් කරන විට දමු­ණු­පොළ හිමියෝ වඩාත් ව්‍යක්ත වෙති.සසර දුක් ගිනි­දැල නිව­මින් ගෙනා­ සි­හි­ලැළ බුදු හිමි සෙව­ණ­ තුළ පිපේ පින් පිරි අමා­දි­ය­ වැල පිහි­ටු­වා­ පි­න්කෙත ලෝ දන­න්හ­ට­ දු­න් සෙත සම්බුදු රුව­න ්කොත දිලේ නිති පහ­ද­මි­න් තු­න්සිතඅභි­නව ගුප්ත  වංචා­වෙන් රැගෙන ඇඳ­ගෙන ඇඳු­ම­ මගේ දුටු­විට අහං­කා­රෙන් නුඹ රඟ­න ර‍‍ඟේ අම­තක කර­න්නට සිතු ‘අයි­තියේ’ අගේ නිරු­වත දුටුව සඳ යළි යළි සිත­ට නැ‍ඟේ මොනරා ඇඳුම හැඩ තමයි මම ඉන්නෙ බල ­බලා රඟන බව හැබැයි රඟ­ම­ඩ­ල­ ක­ළ­ඹලා රිද­වයි ඒත් අයි­තිය මසිත පෙළ ­පෙළා යන දින සිහි කරමි මේ ඇඳුම බිම­ හෙළා කපුටා අනුන්ගේ ඇඳුම් ඇඳ­ගෙන නට­න­ විට දැනෙනා සතුට නිම්නැත නොවැ­ඩු­ණ ­සි­තට හිමි නැති ඇඳුම නොවැ­රද ගැ‍ලවෙ­න ­දි­නට උපන් ඇඳුම වත් හිමි­වනු නැත­ තො­පටඅජිත් කල්‍යාන අම­ර­සිංහ  පව­සන දැයෙක අරු­තක් නුදු­රෙ­ම ­හ­මුවේ ඇප උප­කා­ර­යට හැම මොහො­ත­ක­ යො­මුවේ දැන හෝ නොදැන නැත වර­දක අත­ දැ­මුවේ මිනි­සත් කමේ පර­සතු සුව­ඳ­ය ­හැ­මුවේ හතුරු මිතු­රු­කම මල් මෙනි එක­ න­ටුවේ සතු­ටම විනා බිය සැක හද­ව­ත­ ප­ටුවේ හැම මුහු­ණ­කම සොම්නස උතු­ර­නු ­දු­ටුවේ විනි­විද ඇත දිවිය සැඟවී නැත­ ක­ටුවේ වැටු­ණත් ඇසු­ර­කින් නොදැ­නී­ම­ ව­ර­දට හරි අව­බෝ­ධ­යක් ලද විට­දි­ සු­ම­ඟට පිළි­වෙත් පිරුණු ආදු­රු­ස­යම ගරු­කොට පිවි­සිය හැකිය නිවැ­රදි මග­ට­ ක­වි­යට ණය නැත රට දැයට ‍සමයට ඔහු වේයයි සිය යුතු­කම් ද ඉටු­කර පැතු­මකි වේයයි පිය­වර තබන පෙර­මග වන මල් යා­යයි බිය සැක නැත ‍රටේ දැන් ඉර හඳ­ පා­යයි!හාතාගොඩ විම­ල­සිරි  දෙයි යන් වගේ, මව් පියො ළඟ උපත ලබා ගෙයි හුර­තලේ සිටි, විඳ කිරි සුව‍ඳෙ සොබා දයි වය අනුව ගොස් සෙල්ලම් ලොවට හඹා “අයි යා” කෙනෙක් විය මේ මම “චූටි බබා” මුවත් වෙවී ගැට­වර ගති පාත් වෙලා රුවැත් තියක් හා එක­තුව දෑත් වෙළා කැළැත් තුවෙන් යුග දිවි රස කූද් දලා මමත් වැටුණි මහ ගොන්නට “තාත් තලා” මාමා, බාප්පා, හා ලොකු, “අප්පච්චී නාමා වලිය මා වෙනු­වෙන් පැලඳෙච්චී බෑ, මා මුදනු දැන් මා “අත්තෙක්” වෙච්චී නෑ, මා සොවින් “මහ­ලුව” ගැන එළඹිච්චී නත්තා, පනත්තා, කිත්තා, කිරි කිත්තා වෙත් වා! තවත් “නාකිම” කර මේ “අත්තා” පත් වෙන්නට පෙර, මම හිමි වෙත මෙත්තා විත් මගෙ නමට හිනැ­හෙන් “කිරි කෑ මුත්තා”මාරු­කොන සුසිල් විජේ­නාථ  නුඹ කොනක් අල්ල­ගෙන සිටින විට තවත් කොන් දෙකක් අසළ ගසක ගැට ගසා නුඹට ළං වී ඉටි රෙද්දෙන් සැදූ වහ­ල­යට මහා ගණ අඳුරේ ම සිටින කල මම.. නුඹ හිස මුදු­නෙන් අල්ලා­ගෙන සිටින කම්බි­යෙන් ගෙ‍නගොස් විදු­ලිය. සඟ­ව­ගෙන දුගි­යගේ දහ­දි­යෙන් පිරුණු සේප්පු අපේ ජීවිත මිරි­කලා පෙරා මදු­විත තොල ගාන හද­වත් කොන්ක්‍රීට් වලින් තනන ලද අනු­නට එළි­යක් නොදෙන මහ මැදු­රු­ව­ලට බෙදන හැටි, එහෙත් සබඳ, විදුලි කණුව, මගේ පැල්කොටේ එළිය කරන හද­වතේ ගිනි මැළ­යෙන් නුඹ­ටත් දෙමි එළියසුග­ත­දාස කුරු­විට  යාම්තම් ඔහු සත්වැනි වියේ පසු­වෙයි එහෙත් බැලුව මැනව මෙල්ල කර ඇති අපූ­රුව සුළඟ සරුං­ග­ල­ය­කින්ශ්‍රී ලාංකේය දෙමළ ලේඛක : තර්මු සිව­රාම් පරි­ව­ර්ත­නය කරු­ණා­ති­ලක හඳු­න්ප­ති­රණතර්මු සිව­රාම් Tharmu Sivaramමේ කවියා උපන්නේ ත්‍රිකු­ණා­ම­ලයේ වුව ද, 1975 සිට ඉන්දි­යාවේ වෙසෙයි. ඔහු මන­රම් සංක­ල්ප­රූ­ප­වාදී දෙමළ කවී­න්ගෙන් කෙනෙකි. ඔහුගේ කවි විෂම ජාතික බැඳීම් දැඩි ලෙස හෙළි­ද­රව් කර­මින් ලියන ඒවා වෙයි. ඔහු කෙටි­කතා රච­ක­යකු මෙන් ම විශේෂ ලිපි රච­ක­යෙක් ද වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=cr1404278</link>
    <topic>පොත් පුවත්</topic>
    <author/>
    <content>පොත් පුවත්කර්තෘ - බෝගහ පිටියේ ධම්ම සිද්ධි නායක හිමිමිල - රු. 200ප්‍රකාශනය - ගුණසේන ප්‍රකාශනයකිභාවනාව පිළිබඳව අන් කවරදාටත් වඩා කතාබහ කෙරෙන ඉගෙන ගැනෙන අද භාවනාව පිළිබඳ නිවැරැදිව ලියැවුණු කෘති විරලය. මේ කෘතිය මේ අඩුව සපුරාලමින් නිවැරැදි භාවනා ඉරියව් හා නිවැරැදි භාවනා ක්‍රම විග්‍රහ කරමින් භාවනාවේ ආනිසංස ඇතුළු සියලුම කරුණු ඉතා සරලව දන්වා ඇත.කර්තෘ - පී.ඇම්. සේනාරත්නමිල - රු.320ප්‍රකාශනය - ගුණසේන ප්‍රකාශනයක්නිවැරැදිව පිළිවෙතින් වැඳුම් පිදුම් කරන ආකාරය ද අදාළ ගාථාවන් හා අනිකුත් පිළිවෙත් ද අන්තර්ගත කරමින් සම්පාදනය කර ඇති මෙම කෘතියෙහි දොළොස් පෝයන් හා ඒ පිළිබඳව වැදගත් තොරතුරු රැසක් ද විස්තර කෙරෙයි.කර්තෘ - ඕපල්ගම චන්ද රතනහිමිමිල - රු. 150ප්‍රකාශනය - කර්තෘ ප්‍රකාශනයකිනිර්මාණාත්මක නව කාව්‍ය රචනාවන් ගෙන් සමන්විත මේ කාව්‍ය සංග්‍රහය හඳුන්වා ඇත්තේ සනාතන ලොව තෙවැනි ඇසකින් බලා හෘද සාක්ෂියට අමතන මුනිවර දෙසුමක් ලෙසිනි. යථාර්ථවාදී කාව්‍ය සංකල්පනා ගෙත්තමක් ලෙස එය හඳුන්වාදී ඇත.කර්තෘ - අලපලාදෙනිගේ සුමනදාස සිරිවර්ධනමිල - රු. 450ප්‍රකාශනය - ස්ටැම්පර්ඩ් ලේක් ප්‍රකාශනයකිසුබසෙත පුවත්පතට කතුවරයා විසින් ලියූ විවිධ ලිපි රැසක් එක්කොට කළ කෘතියකි. ජ්‍යෝතිෂයට සම්බන්ධ විවිධ මාතෘකා අනුව ලියූ මේ ලිපි ජීවිතයට ඉතා සම්බන්ධ කරුණු රාශියක් සාකච්ඡා කොට ඇත.මාධ්‍යවේදී දර්ශන අශෝක කුමාර විසින් රචිත තොරතුරුවලට හදවතක් : යුද්ධය සහ ජනමාධ්‍ය කෘතිය එළිදැක්වීමේ උලෙළ මේ මස 28 වැනි සඳුදා පස්වරු 3.30 කොළඹ 07 නිදහස් මාවත ජාතික පුස්තකාල හා ප්‍රලේඛන සේවා මණ්ඩල ශ්‍රවණාගාරයේ දී පැවැත්වේ.කතුවරු - ජයන්ත කහටපිටිය, චමින්ද ක්‍රිශාන්තමිල - රු. 275ප්‍රකාශනය - ෆාස්ට් පබ්ලිෂින් (ප්‍රයිවට් ලිමිටඩ්)මීට දශක තුනකට පමණ පෙර එක්තරා දි‍නයෙක රිදී බැඳි ඇළ මිටියාවතට අපූරු ළමයෙක් අමුත්තකු සමඟ පැමිණියේය. ඒ ළමයා තමයි හිරු.හිරු කාගේ කවුද කොහෙන් ද ආවේ කියන එක තාමත් රහසක්. හිරු පිළිබඳ මේ කතාව කියවා ඔහු වීරයෙක් ද නැද්ද යන්න ඔබම තීරණය කරන්න.කර්තෘ - එස්.ඒ.එස්. සමරනායකමිල - රු. 275ප්‍රකාශනය - ඉන්දික ඈපා සෙනවිරත්න, ඈපා පොත්හලසුමේධාට ඇගේ මුල්ම ආදරය යළිත් හමුවන්නේ වසර විසි ගණනකට පසුවය. ඔහු ප්‍රදීප්ය. ඒ වන විට ඔහුගේ ප්‍රිය බිරිය මිය ගොසිනි. සුමේධා තවමත් ඔහුට ආදරේය. ඒ ආදරය අලුත් වීමේ කතාවයි මේ.කර්තෘ - එරන්දි ජයවර්ධනමිල - රු. 300/-ප්‍රකාශනය - සී/ස ඇස් ගොඩගේ සමාගමමෙරට දීර්ඝතම කාලයක් රජ කළ පණ්ඩුකාභය රජතුමාගේ ළමා කාලයේ සිට තරුණ වියට එළඹීම දක්වා කාල පරාසය ඇතුළත සිදුවූ විවිධ සිද්ධීන් ඉතා ව්‍යක්ත භාෂා ශෛලියකින් පාඨකයා වෙත යොමු කරන්නට සමත්ව ඇත.කර්තෘ - මහින්ද ප්‍රසාද් මස් ඉඹුලමිල - රු. 150ප්‍රකාශනය - සන්ථව ප්‍රකාශනමේ කාව්‍ය සංග්‍රහයේ තුන්වන මුද්‍රණයයි. 2012 විශිෂ්ටතම කාව්‍ය සංග්‍රහයට හිමි විද්‍යෝදය සාහිත්‍ය සම්මානයට හිමිකම් කියූ මේ කෘතිය ඉතා ජනප්‍රිය විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=ay1404271</link>
    <topic>එකම දේශීය බුද්ධිමතෙක්වත් විශ්ව විද්‍යාලවලින් බිහිවී නැහැ</topic>
    <author>සුනිල් මිහිඳුකුල</author>
    <content>ආචාර්ය ගුණදාස අමරසේකරඔබේ සම්පූර්ණ නමගුණදාස සූරියආරච්චි අමරසේකරඋපන්නෙ?1929 නොවැම්බර් 12කොහේද?යටලමත්තේ. යටලමත්තේ කිව්වට අපේ ගම බද්දේගම. මගේ අම්මා ගුරුවරියක්. ඇය ඉගැන්වූයේ යටලමත්ත ඉස්කෝලේ. එහෙ පදිංචි වුණු නිසා මං ඉපදුණේ යටලමත්තේ. අම්මා ඇග්නස් කාරියවසම් බටුවත්ත.එතකොට පියා?හෙන්ද්‍රික් සූරියආරච්චි. තාත්තා වෙද මහත්තයෙක්. ප්‍රාචීන උගතෙක්. පිරිවෙන් අධ්‍යාපනය ඔස්සේ පාලි, සංස්කෘත හොඳට ඉගෙන ගත් කෙනෙක්.ඔබට ගුණදාස වගෙ නමක් දාලා තියෙන්නේ ඇයි?මගෙ හිතේ ඒ කාලේ බලපෑවේ ධර්මපාල චින්තනය. අපේ මුත්තගෙ නම කරෝලිස්. ඉංග්‍රිසි නම්, ක්‍රිස්තියානි නම් අතහැරලා සිංහල නම් දාන්න කියලනේ ධර්මපාල තුමා කිව්වේ. මගේ අයියා ධර්මදාස.පවුලේ කී දෙනයි ද?අයියයි, නංගියි. නංගි හේමා.ඔබේ නවකතාවල නිරූපණය වන නැගණියගේ චරිතය ඇත්තටම ඔබේ මේ නංගි ද?ඔව්. ඒ චරිතය මගෙ පොත්වල තරමක් දුරට දක්නට ලැබෙනවා. නවකතාවලට පාදක වන්නේ තමන්ගේ අත්දැකීම්නේ. ඒක අනිවාර්යයෙන්ම සිද්ධ වෙන දෙයක්.ඔබ කොහෙට ද ඉස්කෝලේ ගියේ?මුලින්ම අම්මා උගන්වපු යටලමත්ත ඉස්කෝලේ. ඊළඟට බද්දේගම ක්‍රයිස්ට් චර්ච්. මං බද්දේගම රත්නසාරයටත් අවුරුද්දක් දෙකක් ගියා. අන්තිමෙට ගියේ කොළඹ නාලන්දා විද්‍යාලයට.ඔබේ ගම මොන වගේ ගමක් ද?ඒ කාලේ හද්ද පිටිසර ගමක්. කොටින්ම බස් යන්න පාරක්වත් තිබ්බෙ නැහැ. දැන් නම් ඉතිං අනෙක් ගම්වලට සිද්ධ වෙනව වගේම අපේ ගමත් නාගරිකරණය වෙලා.දකුණේ මුහුදුබඩ ගම් සැබෑ සිංහල ගම් කියලා ඇත්තටම කියන්න පුළුවන් ද?රට අභ්‍යන්තරයට වඩා මුහුදුබඩ ගම් ශීඝ්‍රයෙන් බටහිර බලපෑමට නතු වුණු බව හැබෑව. ඒත් ඒක සම්පූර්ණයෙන්ම වුණා කියන්න බැරි ඕනෑම ගමක අපේ සභ්‍යත්වය ආරක්ෂා වෙලා තිබුණු නිසයි. දැන් නම් මගෙ හිතේ හැම ගමක්ම වගෙ වෙනස් වෙලා. එක අතකට ඒක වළක්වන්නත් බැහැ.ඔබ විශ්ව විද්‍යාලයට ගියේ?පනස් ගණන්වල මුල. පේරාදෙණියට ගියේ 1953 දී.මහාචාර්ය සරච්චන්ද්‍ර ඔබේ ගුරුවරයෙක්. ඔබ කොහොම ද ඔහුව දකින්නෙ?සරච්චන්ද්‍රයන් බොහෝම උදාර පරමාර්ථ, උදාර පුරුෂාර්ථ තිබුණු කෙනෙක්. එයාට තිබුණා ඕනැනම් සිවිල් සේවයට යන්න. නමුත් එහෙම නොගිහින් මේ වෘත්තියම තෝරගත්තා. ඔහු හිටියේ කුලි ගෙවල්වල. ඔහුට තිබුණේ කබල් කාර් එකක්.එතකොට සර් අයිවර් ජෙනිංග්ස්? එයානේ විශ්ව විද්‍යාලයේ උප කුලපතිව සිටියේ?මිනිහා තමයි අපට හිටපු ලොකුම අධිරාජ්‍යවාදියා. අපි මහත් උජාරුවෙන් වර්ණනා කළාට ඒ මිනිහා කළේ මේ රටට අවශ්‍ය උගතුන් බිහි කරන එක නෙමේ. ආණ්ඩුවට අවශ්‍ය සිවිල් සේවකයෝ බිහි කරපු එක. ජෙනිංග්ස් එංගලන්තයෙන් ආපු ඒජන්තවරයෙක්. ඊට වැඩි දෙයක් ඒ මිනිහාගේ නැහැ. ජෙනිංග්ස් මේ රටට අවශ්‍ය අධ්‍යාපනයක්වත්, චින්තනයක්වත් දුන්නු මනුස්සයෙක් නෙමේ.අපේ රටේ විශ්ව විද්‍යාලවලින් උගතුන්, බුද්ධිමතුන් බිහි කරලා නැද්ද?එක බුද්ධිමතෙක්වත් බිහි කරලා නැහැ කියන එකයි මගේ හැඟීම.එතකොට ඔබ? ඔබ විශ්ව විද්‍යාලයෙන් බිහි කරපු බුද්ධිමතෙක් නෙමෙයි ද?මම විශ්ව විද්‍යාලයට ගියාට මාව බිහි කළේ විශ්ව විද්‍යාලය නෙමේ. එහෙම නම් කෙනකුට කියන්න පුළුවන්, මාව බිහි කළේ පේරාදෙණි විශ්ව විද්‍යාලයේ දන්ත වෛද්‍ය අංශයෙන් කියලා. සරච්චන්ද්‍රයන් වුණත් විශ්ව විද්‍යාලයට ගියත් එයත් එයින් ලබාගත් දෙයක් ඇතැයි කියලා මං හිතන්නේ නැහැ. මාර්ටින් වික්‍රමසිංහ, මහාචාර්ය සෙනරත් පරණවිතාන, කුමාරතුංග මුනිදාස බිහි කළේ විශ්ව විද්‍යාල ද? විශ්ව විද්‍යාලවල පට්ටම් ගහපු අය හිටියට ගත යුතු බුද්ධිමතෙක් ඔවුන් අතර නැහැ.එහෙම නම් ඉතිං විශ්ව විද්‍යාලවලින් වැඩක් නැහැනේ?වැඩක් නැහැ නේන්නම්. තරුණයන් අනාථ කරන ඕවා වහලා දාන්න ඕනැ. දැනටමත් බාගෙට වැහිලනේ තියෙන්නේ. ස්ට්‍රයික් වගේ දේවල් නිසා. දොස්තරලා, ඉංජිනේරුවෝ බිහි කරන්න වුණත් විශ්ව විද්‍යාල ඕනැ නැහැනේ. ඒවා පුළුවන් මෙඩිකල් කොලේජ්, ටෙක්නිකල් කොලේජ්වලින් කරන්න. ඕනැම නම් විවෘත විශ්ව විද්‍යාලය වගෙ එකක් තියා ගත්තට කමක් නැහැ. අපේ රටේ කරපු ලොකුම වරදක් තමයි පිරිවෙන් විශ්ව විද්‍යාල බවට පත් කරපු එක. පිරිවෙන් මීට වඩා හොඳයි.අද විශ්ව විද්‍යාලවලට එන්නේ වෙන මුකුත්ම කරන්න බැරි අය. රස්සාවක් සොයා ගන්න ඇහැක් වුණානම් ඔතැන්ට එන්නෙ නැහැනේ. කෝකටත් මෙතැන්ටත් ඇවිත් බලමු කියලා හිතන අය තමයි එන්නේ. ඉතිං ඒ අයගෙන් අපිට විනය ගරුක ශාස්ත්‍රෝද්ග්‍රහණයක් බලාපොරොත්තු වෙන්න පුළුවන් ද?56 පෙරළිය ඔබ කොයි විදියට ද දැක්කෙ?මම හැමදාම කියනවා වගේ ඒක ධර්මපාලගේ ජාතික විමුක්ති ව්‍යාපාරයේම ප්‍රතිඵලයක්. ඒත් බණ්ඩාරනායක මේක අල්ල ගත්තේ බොහෝම මතුපිටින්. අපේ රටේ සභ්‍යත්වය, සංස්කෘතිය කියලා කියන්නේ රෙද්ද බැනියමයි, කිරිබත් කෑල්ලයි පොල්තෙල් පහනයි කියලා එයා තේරුම් ගත්තේ. ඉන් ඔබ්බට යන තියුණු දේශපාලන විඥානයක් ඔහුට තිබ්බෙ නැහැ.අපේ මාක්ස්වාදීන් වුණත් එහෙමයි නේද?ඔව් ලිබරල් වාදයයි, මාක්ස් වාදයයි එකම කාසියේ දෙපැත්ත. දෙගොල්ලන්ටම අපේ සභ්‍යත්වය, ජාතිකත්වය තේරුණේ නැහැ. මාක්ස් වාදීන්ට නම් කොහොමත් වැටහුණේ නැහැ. මොකද ඔවුන්ට පන්තියක් මිසක් ජාතියක් තිබුණේ නැහැනේ. මේ ඔක්කොම ඉංග්‍රිසි අධ්‍යාපනයෙන් බිහි කරපු අනුකාරකයෝ පිරිසක්.කාල් මාක්ස්ගේ මතුමහල පිළිබඳ සංකල්පය ඔබ පිළිගන්නේ නැහැ?මාක්ස් කියලා තියෙන්නේ රටක සංස්කෘතිය සමාජය සතු ආර්ථිකය නමැති අඩිතාලය මත ගොඩ නැඟුණු මතුමහලට අයිති දෙයක් විදියටනේ. මේ දෙක අතර ලොකු සම්බන්ධයක් තිබෙන බව හැබෑව. ඒත් සංස්කෘතිය කියන්නේ ස්වාධීන දෙයක්. ඒක හොඳට පේනවා දියුණු සභ්‍යත්වයක් තිබුණු අපේ වගේ රටවල.ඔබ ලිබරල්වාදයත් ප්‍රතික්ෂේප කරනවා; එසේම මාක්ස්වාදයත් ප්‍රතික්ෂේප කරනවා. එහෙමනම් අපේ රටට ගැළපෙන්නේ මොන වගේ දේශපාලන දර්ශනයක් ද?ඒක තමයි මගේ හිතේ වැදගත්ම කාරණාව. මොකද්ද අපිට අවශ්‍ය දේශපාලන දර්ශනය? මගෙ අදහස තමයි බෞද්ධ සභ්‍යත්වය උඩ, ජාතික චින්තනය මත පදනම් වෙච්ච දර්ශනයක් අපි ගොඩනඟා ගත යුතුයි කියන එක. එහෙම නැතිව අපිට ගැලවීමක් නැහැ. මොකද මේ රටේ අනාගතය තීන්දු වෙන්නේ ඒ මත. අපේ දේශපාලනඥයෝ මේක තවම තේරුම් අරගෙන නැහැ. මගේ හිතේ තියෙන එකම අභාග්‍යයත් ඒකයි.මෙතැන කිසියම් ආකාරයක ජාතිවාදයක් නැද්ද?අපොයි ඒක ජාතිවාදයට සම්පූර්ණයෙන්ම වෙනස් දෙයක්. ජාතිකත්වය කියන්නේ ජාතිවාදය නෙමෙයි. ඇත්තටම ‘නැෂනලිසම්’ කියන ඉංග්‍රිසි වචනයෙන් වුණත් ජාතිකත්වයේ තේරුම එන්නේ නැහැ. ජාතිකත්වය කියන්නේ අනාදිමත් කාලයක් තිස්සේ ගොඩනඟා ගත් සභ්‍යත්වය. මේ රටේ සභ්‍යත්වය අපි කැමැති වුණත් නැතත් හඳුන්වන්න පුළුවන් වෙන්නේ සිංහල බෞද්ධයන් විසින් ගොඩ නංවන ලද සභ්‍යත්වය කියලයි. එහි උප සංස්කෘති තිබෙනවා. දෙමළ අයට වෙනම උප සංස්කෘතියක් තියෙනවා. සිංහල කතෝලික අයට වෙනම උප සංස්කෘතියක් තියෙනවා.එතකොට බහු ජාතික, බහු ආගමික බහු සංස්කෘතික සංකල්පය?ඒක මොන කුණුහරුපයක් ද? මොන රටේ ද දන්නේ නැහැ ඔය කියන බහුභූතය තියෙන්නෙ? ඒක තනිකර විහිළුවක්නේ. ඕක ඊලාම් රාජ්‍යයක් බිහි කරන්න එන්. ජී. ඕ. නඩය පතුරුවන බොරු මතයක්.ඔබ කියන ජාතිකත්වය මත පදනම් වූ දේශපාලන දර්ශනය ගොඩනැංවීමේදී බෞද්ධ භික්ෂුවට සුවිශේෂ වූ කාර්යභාරයක් තියෙනව ද ඉටු කරන්න?ඔව්. නියත කාර්ය භාරයක් තියෙනවා. ඒක අද ඊයේ නෙමේ ඓතිහාසිකව උරුම වුණු දෙයක්. මෙතැන ත්‍රිකෝණාකාර ස්වභාවයක් තියෙනවා. ඒ රජය, ජනතාව හා භික්ෂුව. මේ තුනේ සහයෝගයෙන් තමයි මේ රටේ සභ්‍යත්වය ගොඩනැංවීලා තිබෙන්නේ. මිහිඳු හාමුදුරුවෝ ගෙන ආවේ බුද්ධාගම විතරක් නෙමෙයි බෞද්ධ රාජ්‍යයකුත් ගෙන ආවා.ඒත් හාමුදුරුවරු ඡන්දෙ ඉල්ලලා පාර්ලිමේන්තු යන එක මේ රටේ බහුතරයක් අනුමත කරන්නෙ නැහැනේ.ඔව්. සුළු පිරිසක් හැරුණුකොට බහුතරය මේක අනුමත කරන්නෙ නැහැ. මෙතැන ප්‍රවණතා දෙකක් තියෙනවා. එකක් ආක්‍රමණශීලී ප්‍රවණතාව. ඒක පටන්ගත්තේ වල්පොළ රාහුල හාමුදුරුවන්ගෙන්. ඒ වේදිකාවට නැඟලා පෙළපාළි ගිහිල්ලා දේශපාලනය කිරීම. ඒකේම දිගුවක් තමයි ඔය බොදු බල සේනා සංවිධානය. අනෙක් ප්‍රවණතාව තමයි මඩිහේ පඤ්ඤාසීහ හාමුදුරුවන් අනුගමනය කළ සාමකාමි ප්‍රවණතාව. උද්ඝෝෂණ නැතිවුණාට එකෙන් තමයි මේ රටේ ඉතිහාසය වෙනස් වුණේ. ශ්‍රී ලංකා නිදහස් පක්ෂය බිහිවුණේ, බෞද්ධ කොමිෂන් වාර්තාව එළිදැක්කේ ඒකෙන්. ඒ මාර්ගය තමයි බෞද්ධ භික්ෂුවට උරුම විය යුත්තේ.බොදුබල සේනාව අන්තවාදියි.ඒ ගොල්ලෝ ප්‍රශ්නය අල්ලගෙන තියෙන්නෙ වලිගෙන්. පල්ලි කැඩුවට, කඩ කැඩුවට ප්‍රශ්නය විස‍ඳෙන්නේ නැහැ. ඒවා විරුද්ධවාදීන්ට, එන්. ජී. ඕ. කාරයන්ට දෙන ආයුධ. අපි මේක තේරුම් ගන්න ඕනැ.මේ රටේ අනාගතය භාරගන්නේ ගැමි උගත් තරුණ පරපුර කියලා ඔබ හැට ගණන්වල කිව්වා. නමුත් ඒක එහෙම වුණේ නැහැ. ඒ ඇයි?නිදහස් අධ්‍යාපනයේ ප්‍රතිඵල වශයෙන් ගමේ උගත් තරුණ පරපුරක් බිහිවුණා. 71 කැරැල්ලේ හිටියේ ඔය කියන කට්ටියනේ. ඒ අය නූගත් පිරිසක් නෙමෙයිනේ. නූගත් අයත් ටිකක් ඉන්න ඇති. නමුත් බහුතරය කිසියම් අධ්‍යාපනයක් ලබපු අය. නමුත් ඔවුන්ට ගැඹුරු දර්ශනයක් තිබුණේ නැහැ. විජේවීරට වුණත් තිබ්බෙ නැහැනේ. ඔහු චීන පිල, චේ ගුවේරා අනුකරණය කළා විතරයි. අනෙක් කාරණය තමයි ශ්‍රී ලංකා නිදහස් පක්ෂය විසින් ඔවුන්ව අතහැර දමනු ලැබීම; නොසලකා හරිනු ලැබීම.අද ජේ. වී. පී. එක ගැන ඔබ මොකද හිතන්නෙ?ඔවුන්ට කිසිම අනාගතයක් තියෙනවයි කියලා මම හිතන්නේ නැහැ. පරණ මාක්ස්වාදීන් වගේ ඒ අයත් දොඩවනවා. සුළු පිරිසක් ඉඳීවි.ඔබේ බිරිඳ කවුද?චන්ද්‍රා සෙනෙවිරත්න. සබරගමු විශ්ව විද්‍යාලයේ ඉංග්‍රිසි අංශයේ මහාචාර්යවරියක් විදියට කටයුතු කළා.දරුවන්?එක පුතයි. නම සුමේධ. එයා ඉන්නේ ඔස්ට්‍රේලියාවේ.ඔබ ජ්‍යොතිෂය එහෙම විශ්වාස කරනව ද?ඕකේ ඇත්ත නැත්ත අපි දන්නෙ නැහැනේ. ඒ නිසා ඒක උඩ වැඩ කරන්නෙත් නැහැ. මුළුමනින්ම ප්‍රතික්ෂේප කරන්නෙත් නැහැ.එතකොට පුනරුත්පත්තිය වගේ දේවල්?පුනරුත්පත්තිය, කර්මය වගෙ දේවල් බුදු දහමට අවශ්‍ය නැහැ. ඕවා ශ්‍රද්ධාව උඩ පවතින දේවල්. එක අතකට ඒකට දොස් කියන්නත් බැහැ.සුනිල් මිහිඳුකුලඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=ay1404272</link>
    <topic>සේනානායක සමුද්‍රය පරිසර සුරපුරක්</topic>
    <author>අරුණි මුතුමලී</author>
    <content>9.05 රූපවාහිනී වැඩසටහන මතක ඔබට හේම නලින් කරුණාරත්න ගැන අලුතෙන් හඳුන්වා දිය යුතු නැත. ජාතික රූපවාහිනියේ මෙන් ම ස්වර්ණ වාහිනියේ සේවය කළ ඔහු පරිසර වැඩසටහන් ප්‍රේක්ෂක හදවත්වල මුල් බැසගන්නා අයුරින් ඉදිරිපත් කළ ප්‍රතිභාපූර්ණ චරිතයකි. මේ වනවිට ඔහු හෙරිටේජ් ටී.වී. ආයතනයේ කළමනාකරණ අධ්‍යක්ෂවරයා ලෙස කටයුතු කරයි. මෙරට පරිසරයේ අපූර්ව තැන් පවා අපට හඳුන්වා දීමට සමත් වූ ඔහු දුටු ලස්සනම තැන ගැන කියූ කතාවයි මේ...අලුත් අත්දැකීමක් ලැබුණු විට පරණ අත්දැකීම් අභිබවා එය ඉහළට ඒම ස්වභාවික ය. නමුත් වරක් දුටු දෙයක් තවත් වරෙක වෙනස් අයුරින් දැකීම ඒ මතකය අමතක නොවන ලෙස පවත්වා ගැනීමට හේතුවකි. හේම නලින් කරුණාරත්න මහතාට ඇත්තේ ද එවන් අපූර්ව නව මතකයක් ය.“මේ අත්දැකීම මට ලැබුණේ අම්පාරේ යද්දී. ඒ පැත්තේ ප්‍රින්ස් කියලා මගේ හිතවතෙක් තමයි බලෙන් ම වගේ මේ ගමන මාව යැව්වේ. ඔවුන් මාව අගය කරන පිරිසක් නිසා ඒ ගමන මට වැදගත් වෙනු ඇතැයි කියා මාත් හිතුවා. හැබැයි ගමන ගියාට පස්සේ හිතුවාටත් වඩා මට ඒ ගමන ආශ්චර්යයක් වුණා. අපි ඒ සංචාරයට නම තිබ්බෙත් ආශ්චර්යයේ ගමන කියලයි.”ගමනට මුල් වු හේතුව පැහැදිලි කළ ඔහු ඉන් පසු ගමනේ ආශ්චර්යය අප ඉදිරියේ වචනයෙන් කිව්වා පමණක් නොව වාර්තා වැඩසටහන නරඹන්නට ඉඩ සලසමින් අපට ද එය විඳින්නට සැලැස්වීය.“සේනානායක සමුද්‍රය කියන්නේ මෑත යුගයේ සංවර්ධන ව්‍යාපෘතියක ප්‍රතිඵලයක් තමයි. ඒ කාලේ ව්‍යාපෘතියට සම්බන්ධ වූ පුද්ගලයන් යම් යම් දේ කීවත් අප ඒ අත්දැකීම විඳල දැකලා නෑනේ. ඉතිං මම හිතුවෙත් පරාක්‍රම සමුද්‍රය වගේ ජල ධාරාවක යෙදෙන සංචාරයක් වෙයි කියලයි මේ ගමනත්.”එසේ කියූ ඔහු පිබිදුණු මුහුණින් සේනානායක සමුද්‍රයට බට මොහොත ආවර්ජණය කළේ ය.“ඒ දියඹට බැස්සාම පෙනෙන දර්ශනය මුල ඉඳන් ම ගෙනාවේ පුදුම චමත්කාරයක්. තැනින් තැන පිහිටි කඳුගැට හරියට මුහුදක පිහිටි පුංචි පුංචි දූපත් වගේ. ඒ කඳු ගැට පහු කරගෙන බෝට්ටුව යද්දී අපට හිතෙන්නේ දූපත් ගොඩක් පහුකරගෙන මුහුදු යාත්‍රාවක යනවා කියලයි. සේනානායක සමුද්‍රයේ වතුර වැඩිවෙනකොට ඒ කඳුගැට ටිකෙන් ‍ටික වැසී යනවා. පුංචි ම ඒවා අතුරුදහන් වෙනවා. ආයෙත් ජල මට්ටම අඩුවෙද්දී දූපත් වගේ මතුවෙනවා.”මුහුදක රළ බි‍ඳෙන හඬ තරම් නොවූවත් ඒ දිය දහර නඟන මිහිරි එහෙත් ගැඹුර හඬ ඇතැම් විට ඔවුන්ට ගෙන ආවේ භීතියකි.“ඒ රැල්ලේ තරම කීවොත් බෝට්ටුව තිබෙන්නේ වතුර මට්ටමට පහළින් ද කියලත් අපට වෙලාවකට හිතුණා. වතුර වැඩි වෙද්දී අපි තනිවෙනවා වගේ දැනෙනවා. ඒත් අපේ ආරක්ෂාවටයි මඟ පෙන්වන්නයි වනජීවී සංරක්ෂණ දෙපාර්තමේන්තුවේ ඇන්තනී මහත්මයා හිටියා. අනෙක අපි ජීවිතාරක්ෂක කට්ටල ඇඳගෙනයි හිටියේ. ටිකක් දුර යද්දී එක දූපතක රතු පාට මැයි මල් පිරිලා ගස් දෙකක් ම. පුදුම ලස්සනක් නිල් වතුරයි රතු මලුයි දලු පාටයි හරියට චිත්‍රයක් වගේ.”“තව ටික දුරක් යද්දී එක එක වර්ගයේ කුරුල්ලො දහස් ගණන් පැටව් එක්ක. හරියට ඩිස්කවරි චැනල් එකේ කුරුලු පාරාදීසයක් ගැන කියන වැඩසටහනක වගේ. අපට අපේ ම ඇස් අදහගන්න බැරුව ගියා. මම එවෙලේ හිතා ගත්තා කවදා හරි මේ සංචාරක කුරුල්ලන් එන කාලෙක අවසර අරගෙන ඇවිත් කුරුල්ලන්ව විතරක් හරි පටිගත කරනවා කියලා. ඒ තරමට ඒ දර්ශනය අපූරුයි.”“සමහර කුරුල්ලෝ දූපත්වල ගස් උඩ. සමහරු ගල් තලාවේ‍. තවත් අය කූඩු හදලා තිබෙන්නේ වැව හදන්න කලින් තිබුණු කැලේ රූස්ස ගස් වතුර පිරුණු පසු මැරිලා වුණත් අදටත් වතුරෙන් උඩට මතුවෙලා තිබෙනවානේ. ඒවායේ බෙනවල, දෙබල්වල.”එසේ කියූ ඔහුගේ මුහුණේ යම් කණගාටුවක් ක්ෂණිකව මතු විය.“එක කුරුල්ලෙක් ඒ ගස් කොටයක එහෙමම හිරවෙලා මැරිලා ඉන්න හැටි අපි දැක්කා. ඒක හිතට ගෙනාවේ කනගාටුවක්.”“තව තැනකදී දූපතේ මැද්දේ ඉඳලා ගල් ගුහාවක් තිබෙනවා. ඒත් අපි එතැන බැස්සේ නෑ. තවත් ටිකක් දුර යද්දී තවත් දූපතක තනි අලියෙක්. ඒ වෙලාවේ අලි පීනනවා බලන්න ආසා හිතුණා. ඒත් මම කිසිම දෙයක් වෙනුවෙන් මගේ ජීවිතේ පරදුවට තියෙන්නේ නෑ.”එ‍ෙස් කියූ ඔහු මොහොතක් බලා සිට පැවසුවේ“ඇත්තෙන් ම මම සේනානායක සමුද්‍රයට ගියා දැක්කා තමයි. ඒත් මට එය තාම හරියට දැක්කේ නෑ කියලයි හිතෙන්නේ.” අපේ මේ ජීවිත කාලේ මදි ලංකාවේ ලස්සන දකින්න.”“ඔහොම ගිහින් ගිහින් අපි ආවා මකරේ කියන තැන‍‍. ගල්ඔය ගංගාව සේනානායක සමුද්‍රයට වැටෙන්නේ එතැනින්. එ‍තැන වැල්ල කොයිතරම් හීන්ද කීවොත් අපේ බෙල්ල ගාවට එනකල් එරෙන්න ඉඩ තිබුණා.”අවදානමට සූදානමින් ගිය ඔවුන් සුන්දර මකරෙන් බේරී නිල්ගල වනපෙත දිගේ ගමන් කරන්නට වූ විට දුටුවේ අලින් දිය බොන්නට ආ පා සටහන් ය. පරෙස්සමින් යන ඔවුන්ට තව තවත් චමත්කාරජනක දර්ශන පෙළක් පෙනෙන්නට විය.“මකරෙට පේනවා බඹරකන්ද, දානියාගල කන්ද, ස්ට්‍රේට් ගල වගේ ම ඉඟිනියාගල. මේ ඉඟිනියාගල කියන්නේ වැදි නායකයකු නමින් නම් කළ කන්දක්. ‘ඉඟිනියා’ කියන වැදි නායකයා තමයිලු මේ සේනානායක සමුද්‍රය හදන්න කඳු දෙක මැද්දේ මේ ප්‍රදේශය හොඳයි කියලා ඩී.එස්. මහත්තයාට පැහැදිලි කරලා දුන්නේ. ඒ වැද්දා පිළිබඳ මතක සිටින්නයි කන්ද එහෙම නම් කර තිබෙන්නේ.”මකරේ වතුර එක්වන තැන රැල්ල සැරයි. ඒ වගේ ම සුන්දරයි. ඒ සුන්දරත්වය වැඩි කරන්නේ අපේ මුණේ වදින ගාණට ඉගිලෙන කුරුල්ලෝ. මේ හැම දේම හරිම නැවුම් සුන්දර හැඟීම් මටත් අපේ කණ්ඩායමටත් ගෙනාවා. ඒ වින්දනය මම ගිය කිසිම රටකදී මට ලැබිලා නැහැ.”රටවල් කිහිපයකම සංචාරය කර ඇති හේම නලින් මහතා ඒ රටවල අත්දැකීම් අපට කියා පෑවේ තම මතය තහවුරු කරන්නට මෙනි.“ජර්මනිය බොහොම පරිසර සුන්දරත්වය දැකිය හැකි තැනක්. ඒ ජනතාවගේ ලොකුම විනෝදාංශයත් ඇවිදීම. නමුත් මට පේන හැටි ද මන්දා මට මේ ශ්‍රී ලංකාව තරම් සුරපුරයක් තවත් නැහැ. ගුවන් යානයකින් එද්දී වුණත් කාන්තාර පහුකරගෙන සත් සමුදුරු තරණය කරගෙන ඉහළින් පෙනෙන දසුන් නරඹමින් එද්දී ඩුබායිවල ලයිට් දාලා තිබෙනවා අපූරුවට පේනවා. අනෙක රටවල කේතුධර ශාක නම් දිගටම ඒවා විතරයි. හිම කඳුනම් ඒවා විතරයි. නමුත් අපේ රටේ කෙටි දුරකදී ගහකොළ, කුඹුරු වතුපිටි, කඳු ඒ අතරින් ගලා යන දිය දහරා වගේ ම වර්ණවල වෙනස වෙන කිසිම රටක් උඩින් යද්දී හෝ රටක ඇවිදිද්දී දකින්න බැහැ. අපට මොනවද නැත්තේ?”අපේ රට ගැන ආඩම්බරයෙන් එසේ කියා ඔහු මොහො‍තක් නිහඬව සිට යළිත් යමක් කියන්නට විය.“අපි දකින සුන්දර තැන් සුඛෝපභෝගී වාහනවලින් බහින එක්තරා පෙළකට පමණක් රස විඳින්න තියෙන තැන් නොවේ. මේ රටේ හැම තැනක් ම හැම කෙනෙක් ම පොදුවේ රස විඳින්න පුළුවන් වෙන්න ඕනා. නවයයි පහෙන් හුම්මානය ගැන කියද්දීත් මම හිතුවේ මේ තැන සියලු දෙනා රස විඳිය යුතුයි කියායි. අනෙක එතැන අවට ජනතාවගේ ආර්ථිකයත් දැන් හොඳ මට්ටමක තිබෙනවා.”“ලෝකයේ කිසිම දේක වෙනස්වීම අපට නතර කරන්න බෑ. හැබැයි අප බලහත්කාරයෙන් ඒවා විනාශ නොකර හැම දෙනාටම ප්‍රයෝජනවත් වන විදිහටත් ඒ දේවල් රැකෙන විදිහටත් වින්දනය කරන්න ඕන. අනෙක පරිසරයට හානි කරන්නේ සමහරවිට ඒ අවට අය නොවෙයි. පිටින් එතැන බලන්න ඇවිත් පොලිතින් උර, බෝතල් විසිකර යන අය. ඒ නිසා පරිසරය රකින්නත්, විඳින්නත් නීතියක් තිබීමත් වැදගත්. එයට දේශපාලනයේ මූලිකත්වයත් උවමනා වනවා.”“විශේෂයෙන් මේ සේනානායක සමුද්‍රය අවට ස්ථානයක් බොහොම නොඉඳුල් තැනක්. ඉතින් එතැන බලන්න යන්න. එපා කියා අප ස්ථානය හංගාගෙන ඉඳල වැඩක් නෑ. ඔබත් එය විඳින්න. මේ අපේ රටේ වටිනාකම සුන්දරත්වය අපි හැම දෙනාටම දැනෙන්න නම් අප මේ තැන්වලට යා යුතුයි. හැබැයි ඒවා අපේ හැසිරීම් නිසා විනාශ නොවන්නත් වගබලා ගැනීම අපේ වගකීම කියන එක හිතේ තියාගෙන.අරුණි මුතුමලීaruni@silumina.lkඡායාරූපය - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=ay1404273</link>
    <topic>කිරි</topic>
    <author/>
    <content>තන පුඩු උඩට හැරෙන්නේ පෙම්වතුන් බලන්නයි තන පුඩු බිමට හැරෙන්නේ බිලිඳන්ට කිරි පොවන්නයි....ජගත් මාරසිංහසුපුරුදු සුවඳක් රැගෙන සඳ නිහඬ ගුවනතේ සුමුදු ගීයක් ලියයි මඳ අඳුර වැලඳගත් තුරු සෙවණ යට වැතිර සිත් බොරලු පොළොව මත එයට තනුවක් සොයයි කලාමැදිරියෙක් පැමිණ තනුව එළියෙන් රැගෙන නිහඬ බව සිසාරා කොහිදෝ පියඹා යයිගින්නලිය සුනිල් ලීවානගේදවසින් දවස ගිලිහෙනු දැක තරුණ කම - දැනගනු සිතා මට හිමි සොඳුරියගෙ නම සැලකරනු වස් මගෙ වතගොත නොසඟ වම - මහබඹු සොයාගෙන දවසක් ගියෙමි මම දේවිය සරස්වති මා වෙත බොහොම ළැදී - විජයොත්පායෙ පිවිසුම් දොරටුවෙම හිඳී ඇයගෙන් විමසු විට යවහන් විලස බැඳී - මහබඹු මැදුරෙ නැති බව සැළකරන ලදී මගෙ යව්වනය ගොස් ඇති බව ගිලිහීලා - දකිමින් සරස්වති වතගොත විමසාලා මහ පුස්තකය ගෙන එහි පිටු පෙරළාලා - මගෙ නම එහි නැතැයි කීවහ ලියැවීලා අවසන් වෙද්දි පෙරළා පිටු සියල්ලම - ඉහළට ගියා සරසවියගෙ නළල් බැම යැව් පෙත්සමකි මනු ලොව සිට විසල්තම -කැපුණලු මගේ නම එය දුටු ඇසිල්ලෙම සිතමින් සිටිනතර මේ ගැන සැබෑවට - පැමිණින මහබඹාණෝ දෙව් සබාවට ගන්නට පළමුවෙන් පෙත්සම විභාගෙට - දුන්නෙමි අල්ලසක් මම මහ බඹාහට ඉන්පසු බඹුගේ අවධානය යෙද වෙව්වා - පොත පෙරළමින් මගෙ නම තුබු තැන සෙව්වා පෙත්සම කීතුකර කුණු කූඩෙට ලැව්වා - කැපු නම ටිපෙක්ස් කර යළි මගෙ නම ලිව්වා කුමරිගෙ සරස්වති පැවතෙන එකම කුලේ - සමහර පිරිස් ඇත අඩුවක් තිබෙන මොළේ මම ගෙන බැලිමි කුණු කූඩයෙ තිබුණු කොලේ - නම, ගම තුබුණෙ කවියකුගෙයි අපගෙ රැලේ පෙර මඟ තිබෙන බාධක වල සොබා දුටූ - මා ඒ සැවොම තුටු කෙරු පසු තබා ගොටූ හමුවිය මගේ සහකාරිය බඹා කෙටූ - නිදහස් ලොවේ සැරිසරනෙමි ලබා තටූවැල්ලඕඩයේ - ප්‍රැන්සිස් වික්‍රමසූරියසුළං රැල් හමා විත් මගෙ ගතේ දැවටෙමින් සොයන්නේ කුමක්දැයි සොයමි මා සැඳෑ කල චණ්ඩ රළ ගොඩට එයි මැකී යයි නුඹෙ රුව සිතිජ ඉම දෙස බලා හිඳිමි මම පාළුවෙන් නිසල වූ නුඹෙ වත සැඟව ඇත මට හොරෙන් සොයමි මම පිතු සෙනෙහෙ කිරි සයුරු පෙණ තුළින් බලා ඉමි එනතුරා සයුරු තෙර දෙස බලා පෙණ බුබුළු තුළින් ඔබ මතු වේද යළි සදා!ගන්දර කශ්මීරා නිකේෂනීසඳවතුර ගඟ ගලා - ගං ඉවුර යටවෙලා කුඹුක් මල් දියට බැස - සඳවතුර හැඩ වෙලා තුරු වදුලෙ අතු පතර - රැහැයි ගී ගායනා මමත් කුමුදක් ලෙසින් - සඳ රැයේ පීදුණා‍ උපන්නත් මිහිමඬලෙ - කුහුඹුවකු හෝ වෙලා මහා අවුකන පිළිමෙ - සිසිලසින් හද තෙමා වඳිමි ලක් මෑණියනි - නුඹෙ නමින් දණ ඔබා නයගරාවට වැටෙන - සිසිල් දිය පොදසෙ මා මිහිඳුකුල පිස හමන - සුළං රැල්ලක් පැමිණ මගේ ලක් දෙරණ ගැන - කියන්නම් කිවු රහස කෙත කමත බත බුලත - නිබඳ සිරිකත මවන සිඹින්නලු මහ පොළොව - මා හැදූ මවු විලස මුතු පිපෙන කිරි මුහුද - රැලි නගා කියන්නෙත් දර දඬු ද දලු දමන - බවකි මේ සරු බිමේ රුහිරු දා බිඳු හෙළා - දිවි පිදූ උතුමණේ සපත වෙමි රකින්නට - සිහල කම මවුබිමේමාමඩලේ ගැමුණු වික්‍රමසූරියගන අඳුර මැකුණා සඳ එළිය පොළොවට ගැලුවා නුඹේ රුව කොහිදැයි දහස්වර මට හිතුණා වැහි බිංදු වැටුණා උණ පඳුර හෙමිහිට සැලුණා නුඹේ හඬ කොහිදැයි දහස්වර මට හිතුණා කුමුදු මල් පිපුණා මඳනලත් හෙමිහිට හැමුවා නුඹෙ, සුවඳ කොහිදැයි දහස්වර මට හිතුණා නුඹට පිදු මගෙ හිත මියැදෙනා බව නිති දැනුණා අනේ නුඹ කොහිදැයි දහස් වර මට හිතුණා...නදීරා රෝෂිණී නල්ලපෙරුමකුස පුරවන ගත සරසන සිත සනසන අවුරුද්දහැඳල අ.ද. සුනිල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=ay1404274</link>
    <topic>ආදර රත්නේ නැතිනම් මං තාමත් පුස්සැල්ලගේ දයානන්ද</topic>
    <author>ඉනෝකා සමරවික්‍රම</author>
    <content>ඔහු වෘත්තීය මට්ටමින් පින්සල අතට ගත්තේ අවුරුදු දහඅටේදීය. තවමත් පින්සල ඔහු අතේය. අකුරු ඇඳුමේ කලාවේ ප්‍රමුඛ ස්ථානයක් ගෙන සිටින ඔහු තම චිත්‍රවලින් ජනහදවත් වලට විශේෂයෙන්ම ළමා මනසට කතා කළේය.ඔහු ගහට වැලට මලට ඉරට හඳට ද ඇස් දුන්නේ‍ය. නව එළියක් දුන්නේය. උප්පැන්න සහතිකයේ පුස්ඇල්ලගේ දයානන්ද වූ ඔහු පසු කලෙක පෑලියගොඩ දයානන්ද වූයේය. දයාවංශ ජයකොඩි සමාගම ඇතුළු තවත් පොත් ප්‍රකාශන ආයතන කිහිපයකම වෙළඳ ලකුණු ඇඳි ඔහු අද කවුරුත් හඳුනන්නේ පෑලියගොඩ දයානන්ද කියූ විටය.පුස්සැල්ලගේ දයානන්ද උපන් ගම පෑලියගොඩය. ඉගෙනුම ලැබූයේ පෑලියගොඩ දුටුගැමුණු විද්‍යාලයේය. පාසල් වියේ සිටම චිත්‍ර අඳින්නට දක්ෂතා පෙන්නුව ද ඔහුට චිත්‍ර කලාව පිළිබඳ විශේෂ ඇල්මක් ආශාවක් ඇතිවුණේ දුටුගැමුණු විද්‍යාලයේ අටවැනි ශ්‍රේණියේ පමණ ඉගෙන ගන්නා කාලයේය.“ඒ කාලේ අපේ තාත්තා හැම වෙසක් උත්සවයටම වගේ මොකක් හරි සැරසිල්ලක් කරනවා. ඒ සැරසිල්ල කරද්දි චිත්‍ර අන්දවා ගන්නේ වෙන කාට හරි කියලා. දැනුම් තේරුම් තියෙන වයස එනකොට මට හිතුණා ඇයි අපිට චිත්‍ර අඳින්න බැරිද කියලා. මට ඕනකම තිබුණේ ඒ සැරසිලිවලට මමම චිත්‍ර අඳින්න. අපිට කරන්න පුළුවන් වයසෙදි මම චිත්‍ර ඇන්දා. මල්ලි ලයිට් දාලා සැරසුවා. ඒ කාලේ මගේ චිත්‍ර ගෙදර අය අගේ කළා.මට වැඩිදුරටත් චිත්‍ර විෂය ඉගෙනගන්න උවමනාව තිබුණා. ඒත් අම්මවත් තාත්තවත් කැමැති වුණේ නැහැ මම චිත්‍ර අඳිනවට. ඔවුන් මට අතදුන්නේ නැහැ. එහෙම වුණා කියලා චිත්‍ර ගැන මගේ හිතේ තිබුණ ආසාව නැති වුණෙත් නැහැ. අවුරුදු පහළොවක් විතර කාලෙදි මං ආසා වුණේ අකුරු අඳින්න.ඒ කාලේ මේ අද වගේ පරිගණකයෙන් අකුරු ඇන්දේ නැහැ. පරිගණක තිබුණෙත් නැහැ. මගේ හිතේ තිබුණ ආශාව නිසා මම පාරේ යන වාහනවල ගහලා තියෙන අකුරු බෝඩ්වල ඇඳලා තියෙන අකුරු බලාගෙන අඳිනවා. කොහොම හරි අකුරු අඳින රැකියාවක් කරන්න ඕනය කියන එක මගෙ හීනයක් බවට පත්වුණා. ඔහුට චිත්‍ර ශිල්පියකු වීමේ සිහිනයක් තිබිණි. ඒ සිහිනය සැබෑ කර ගැනීමේ පළමු පියවර තැබුවේ එම්.ඩී.ගුණසේන සමාගමටය.“මගේ මල්ලි ආනන්දගේ මාර්ගයෙන් තමයි ගුණසේන සමාගමට යන්න ලැබුණේ. එම්.ඩී.සිරිසේන මහත්මයා මාව ඩී.බී.ධනපාල මහත්මයාට හඳුන්වා දුන්නා. ඒ කාලේ දවස පුවත්පත් ආයතනයේ ප්‍රධාන චිත්‍ර ශිල්පියා හැටියට කටයුතු කළේ ජයසිරි සේමගේ මහත්මයා. කොහොමහරි ධනපාල මහත්මයා මාව නිදහස් චිත්‍ර ශිල්පියකු ලෙස දවස ආයතනයට බඳවා ගත්තා. ඒ කාලේ මම දවසට ගියේ කොට කලිසම් ඇඳලා.වයස අවුරුදු දහඅටක් තරම් වියේදි දවස ආයතනයට බැඳුණු පුස්ඇල්ලගේ දයානන්ද මාස තුනක් පමණ යනතුරු එහෙට මෙහෙට වී සිටියේය. ඒ වෙන කිසිවක් නිසා නොව ඔහුට කරන්නට කියා කිසිවක් කවුරුන් විසින් හෝ නොපැවරූ නිසාය.“මම ඒ කාලේ අනෙක් අය චිත්‍ර අඳින දිහා අකුරු අඳින දිහා ඒ අයගේ ළඟට ගිහින් උඩින් බල බලා හිටියා. දවසක් ශ්‍රියා රත්නකාර මිස් මට ශ්‍රී සඟරාවේ හෙඩ්ලයින් එක අඳින්න දුන්නා. මම එය හොඳින් ඇන්දා. මම ඇඳපු හෙඩ් ලයින් එක දැකපු ඡායාරූප ශිල්පි රැලෙක්ස් රණසිංහ මාව හොඳටම අගය කළා.“හොඳට වැඩ කරන්න පුළුවන් මේ කොල්ලව ඇයි පැත්තකට දාලා ඉන්නේ” කියලා ඔහු හයියෙන් ඇහුවා. ඉන්පසුව මට ශ්‍රියා රත්නකාර මිස් කරපු ශ්‍රී සඟරාවට අකුරු අඳින්න ලැබුණා. දවසක් ශ්‍රියා මිස් කිව්වා චිත්‍ර කතාවක් අඳින්න කියලා. ඒ කාලේ වෙනකොට මම ශ්‍රී සඟරාවේ බොහෝ චිත්‍ර අඳිමින් සිටියේ. නිදහස් චිත්‍ර ශිල්පියෙක් හැටියට උන්නු මට මාස තුනකට පස්සේ දවස ආයතනයෙන් ලැබුණේ මුල්ම පඩිය රුපියල් පහළොවයි. ඒක ඒ කාලේ හැටියට මහ ගාණක්. ඊට පස්සේ රුපියල් දාසයයි. ඊට පස්සේ රුපියල් විසිඑකයි. ඊට පස්සේ රුපියල් විසිනවයයි.”නිදහස් චිත්‍ර ශිල්පියකු ලෙස ගැටවර වියේදි දවස ආයතනයට බැඳුණු දයානන්ද පසුකලෙක එහි ප්‍රධාන චිත්‍ර ශිල්පියා ලෙස කටයුතු කළේය. දවස සමඟ වසර විසිඑකක් සේවය කළ දයා තම දක්ෂකම රටට පෙන්නුවේය.“මම විවාහ වුණේ දවස කන්තෝරුවේ වැඩ කරන කාලේ. ඇය මගේ යහළුවෙකුගේ නැගණියක්. මම විවාහ වෙනකොට දවසෙන් මට ලැබුණු වැටුප රුපියල් හාරසිය විස්සයි. මගේ බිරිය රානි චන්ද්‍රා මාපලගම‍ෙගන් මට ඒ කාලේ ඉඳලම පුදුමාකාර සහායක් ලැබුණා. ඒ ලැබුණ සහාය තමයි අද වන විට මා මෙතරම් දුරකට පැමිණීමට සහායක් වුණේ.”දයානන්ද පවසන්නේ සතුටිනි. දවස පුවත්පතේ සේවය කරන යුගයේම ඔහුට කුමාර කරුණාරත්න සහෘදයා හඳුනා ගැනීමට ලැබුණි. පුස්සැල්ලගේ දයානන්ද අද රටම දන්නා පෑලියගොඩ දයානන්ද යන්නෙන් නම වෙනස් වුනේ ඒ හමුවීමේ ප්‍රතිඵලයක් ලෙසය. දයානන්ද ඒ සිදුවීම සිහිපත් කරන්නේ හිනැහෙමිනි. එහෙත් එකල ඔහු සිතේ සියුම් තරහක් ද නොතිබුණා නොවේ.“ඕක වුණේ එක්දහස් නවසිය හැත්තෑවෙදි විතර. කුමාර කරුණාරත්න ආදර රත්නේ නවකතාව ලියලා තිබුණා. ඔහු මට කිව්වා පින්තූරයක් අඳින්න කියලා. මම පින්තූරය ඇඳලා පොතේ නමත් ලියලා දුන්නා. පොත මුද්‍රණය කළේ දයාවංශ ජයකොඩි සහ සමාගමෙන්. ඒ කාලේ මේ අද වගේ ජංගම දුරකථන නැහැනේ.දයාවංශ මහත්තයා ඒ ‍ෙපාතට මගේ නම දාන්නේ මොකක්ද කියලා අහන්න මාව හොයලා තියෙනවා. නමුත් මාව හොයාගන්න බැරිවෙලා. දයාවංශ මහත්තයා දන්නවා මම දයානන්ද කියලා. ඒ වගේම මම ඉන්නේ පෑලියගොඩ කියලත් දන්නවා. මගේ වාසගම මුකුත්ම නොදන්න නිසා දයාවංශ මහත්තයා පෑලියගොඩ දයානන්ද කියලා මගේ නම ‘ආදර රත්නේ’ පොතේ පළ කරලා. මම ඒක දුටුවේ පොත මුද්‍රණය වුණාට පස්සේ. ඒක දැක්කම ඇත්තම කිව්වොත් මට පොඩි තරහවකුත් ආවා.මම දයාවංශ මහත්තයාගෙන් ඇහුවා ඇයි එහෙම කළේ කියලා. ඔහු මට හිනාවෙවී ‍උත්තර දුන්නේ “එහෙම හොඳයිනේ. ඔයාව එතකොට මිනිස්සු ගමේ නමින්ම දන්නවනේ” කියලා. දැන් මිනිස්සු මාව පෑලියගොඩ දයානන්ද කිව්වම හොඳට දන්නවා. එදා දයාවංශ මහත්තයා මගෙ නම වෙනස් කරපු එක කොච්චර හොඳද කියලා දැනෙන්නේ දැන්.වසර පනහකට වැඩි කාලයක් තිස්සේ අත රැඳි පින්සලෙන් මිනිස් හදවතට කතා කරන දයානන්ද දවස කන්තෝරුව වැසීමෙන් පසුව දිවයින පුවත්පත් ආයතනයට සම්බන්ධ වූයේය. දවස වැසෙන විට එහි ප්‍රධාන චිත්‍ර ශිල්පියා ලෙස කටයුතු කරමින් සිටි දයානන්ද දිවයිනට ආවේ නිදහස් චිත්‍ර ශිල්පියකු ලෙසය. එහි ඔහුට රුපියල් හාරදහස් පන්සීයක වැටුපක් ලැබුණ අතර වැඩ කිරීමට සිදුවූයේ සතියට දින තුනකි.මම දිවයිනට ආවේ එක්දහස් නවසිය අනූඑක අවුරුද්දේ. ලෙස්ලි ධර්මරත්න මහත්තයා තමයි මාව ගත්තේ. මම එද්දි දිවයි‍ෙන් ඉඩ තිබුණේ නැහැ. එඩ්මන් රණසිංහ මහතා තමා දිවයිනේ හිටියේ. මම දිනපතා දිවයින පත්තරේ හෙඩ් ලයින් එක ඇන්දා. මුල්පිටු සැකසුවා. ඒ එක්කම බින්දු ළමා පත්තරයේ චිත්‍ර ඇන්දා. ඒ කාලේ බින්දු පත්තරයේ කර්තෘ හැටියට හිටියේ කුසලා වෙත්තසිංහ”දයානන්ද අතීත මතකයන් යළි යළිත් මතක් කර අපට කියයි. කුසලා වෙත්තසිංහගෙන් පසුව ඔහු බින්දු ළමා පුවත්පතේ කර්තෘ වූයේය. ඔහු බින්දු පුවත්පතේ වසර දහතුනක් මුල් පුටුව හෙබවූයේය. ඔහුගේ පුවත්පත් දිවියේ දී විශේෂ අවස්ථා කිහිපයකි.“මුලින්ම පුවත්පතකට පාට ස්ප්‍රේ කරලා චිත්‍ර ඇන්දේ මම. මම දිවයිනේ ඉන්න කාලේ තමයි පරිගණක ආවේ. ඒ කාලේ මුලින්ම පරිගණකයෙන් චිත්‍ර වර්ණ කළේ මම..”තම පුවත්ප‍ත් දිවියේ එවැනි විශේෂ අවස්ථා පිළිබඳව ඔහුට ඇත්තේ නිහතමානි සතුටකි. පුවත්පතට චිත්‍ර කතාවලට පොත් පිටකවර වලට පමණක් සීමා වී සිටි දයානන්දට මුලින්ම ලාංඡනයක් නිර්මාණය කිරීමට ද අවස්ථාවක් උදාවිය.“දයාවංශ මහත්තයා දවසක් මට කිව්වා ඔහුගේ ආයතනයට ලාංඡනයක් අවශ්‍යයි කියලා. අපි ඒ ගැන කතා කළා. දයාවංශ මහත්මයා තමයි යෝජනා කළේ ආයතනය පොත් ගැන නිසා පොතක් ඊට සම්බන්ධ වුණොත් හොඳයි කියලා. ඊට පසුව තමයි මම පොත් තුනක් ඇඳලා ලාංඡනය නිර්මාණය කළේ. ඊට යටින් තිබෙන අකුරු ටිකත් ඇන්දේ මම. ඉන්පසුව මම මල්පියලි ආයතනයටත්, වාසනා ආයතනයටත් ලාංඡන නිර්මාණය කෙරුවා. තව මගේ මිත්‍රයින්ගේ ආයතනවලත් ලාංඡන නිර්මාණය කර තිබෙනවා. මල්පියලි එකේ මුලින්ම කළේ ගීත පොත්. දෙවැනි කලාපයේ සිට මේ වනතුරු මල්පියලි සමඟ සම්බන්ධතාවය තිබෙනවා. මම ළමා පොත් තුන්දාහකට විතර පිටකවර ඇඳලා ඇති. පොත් ඇතුළෙත් චිත්‍ර ඇඳලා ඇති.”පොත් පිටකවර ඖෂධ වර්ග සඳහා ඇසුරුම් නිර්මාණය, වෙළෙඳ ලාංඡන නිර්මාණය ආදී සියල්ල පසුකර නව ඉසව්වකට යාමට ද දයානන්දට පාර කැපුණේය. ඒ දෙදහස් එකොළහ වසරේදීය.“සිරස ආයතනයෙන් මට ඇවිත් කිව්වා ඔවුන් තොරණක් නිර්මාණය කරනවා. ඊට චිත්‍ර ඇඳ දෙන්න කියලා. ජාතක කතා තුනක් ඇඳ දෙන්න කිව්වා. දවස් විස්සයි කාලය තිබුණේ. මම මුලින්ම බැහැ කිව්වා. තොරණවල චිත්‍ර අඳින එක හදිස්සි‍ෙය් කරන්න පුළුවන් දෙයක් නෙමෙයි. නමුත් ඔවුන් නැවත නැවත කියන කොට මම කිව්වා පරිගණකයෙන් ඇඳලා දෙන්නම් ඩිජිටල්වලින් මුද්‍රණය කරගන්න කියලා. ඔවුන් ඒකට කැමැති වුණා. මම දවස් පහළොවෙන් ඒ වැඩේ කළා. කතා දෙකක් ඇන්දා. ඊට පස්සේ අවුරුද්දෙත් සිරස තොරණවල පරිගණකයෙන් චිත්‍ර ඇන්දේ මම.”අකුරු ඇඳීමට නමක් දිනා සිටි පෑලියගොඩ දයානන්ද දෙදහස් එකොළහ වසරේදී පෑ දයා චිත්‍ර දැක්ම ඉදිරිපත් කරන්නේ තමා වටා සිටි අය‍ෙග් බලකිරීමටය.දැන් ඔහු පුවත්පත් ආයතනවල සේවය නොකරයි. එහෙත් ඔහු තවමත් පින්සල අතහැර නැත. ඔහු තමන් සොයා පැමිණෙන අයට තම නිර්මාණ දායකත්වය ලබාදෙයි. ඔහුගේ දරුවන් අතරින් චාමර පුතු හා නිර්මාණි දියණිය චිත්‍රවලට යොමු නොවූවද චරක පුතු චිත්‍ර විෂය පැත්තට නැඹුරු වී නව තාක්ෂණය සමඟ විදේශීය රටක සේවය කරයි.දයානන්ද දැන් බෙ‍ාහෝ විට සිටින්නේ විවේක සුවයෙනි. එහෙත් පින්සලට නිවාඩු ලැබී නැත. ඒ ඔහු පෑලියගොඩ නිග්‍රෝධාරාමයේ බුදුගෙයි බිතුසිතුවම් ඇඳීම බොහෝ සද්භාවයෙන් කරගෙන යන හෙයිනි.ඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=ay1404275</link>
    <topic>සතිය ආරම්භයේ ඉහළ යයි</topic>
    <author/>
    <content>අලුත් අවුරුද්දෙන් පසු කොටස් වෙළෙඳපොළ ඉහළ නැඟීමේ ප්‍රවණතාව මේ සතිය ආරම්භයේ සිට ද දැක ගත හැකි විය.සතිය ආරම්භක 21 වැනිදා සඳුදා සමාගම් 8 ක කොටස් මිලියනය ඉක්මවා අලෙවි විය. එම සමාගම් අතර බ්ලූඩයමන්ඩ් (ඡන්ද බලය රහිතව) - 1235063, එක්ස්පෝ ලංකා (2601565), ඕවර්සීස් රියලටි (1297988) පෑන් ඒෂියන් පවර් (3198459) පිරමල් ග්ලාස් (7557476) රෝයල් සෙරමික් (2609831) සන්ෂයින් හෝල්ඩින්ග් (1248838), ඒෂියා ඇසට් (1178151) සමාගම් කැපී පෙනුණි.මිල ඉහළ යාම් අතුරින් කාරිසන්ස් (20.00) ගුඩ්හෝප් (10.00) සිංහ පුත්‍ර ෆිනෑන්ස් (35.20) කැපී පෙනුණ අතර මිල පහළ යාම් අතුරින් නෙස්ප්‍රේ (5.00) කැපී පෙනුනි. ඉන්දු මැලේ කොටසක මිල රුපියල් 270.00 කින් පහළ ගියද අලෙවි වූයේ සමාගමේ කොටස් 6 ක් පමණි.එදින ගනුදෙනු සංඛ්‍යාව 5956 ක් ලෙස දැක්වුණු අතර ඒ පෙරදින (17) දැක්වුණු ගනුදෙනු ඉක්මවා යාමකි.22 වැනිදා අඟහරුවාදා ගනුදෙනු සංඛ්‍යාව 6163 ක් දක්වා ඉහළ ගියේය.මිලියනය ඉක්මවා ගනුදෙනු සිදු වූ සමාගම් ගණන 3 කි. එම සමාගම් අතර පී.සී. හවුස් (4787913) පිරමල් ග්ලාස් (6589707) පීසීඑච් හෝල්ඩින්ග්ස් (2391178) සමාගම් දැක්වුණි. මිල ඉහළ ගිය සමාගම් අතර සිලෝන් ටුබැකෝ (20.40) කැපී පෙනුණු අතර මිල ඉහළ පහළ ගිය සෙසු සමාගම්හි එතරම් කැපී පෙනෙන වෙනසක් සිදු නොවුණි.හරිස්චන්ද්‍ර සමාගමේ කොටසක මිල රුපියල් 200 කින් පහළ ගිය ද අලෙවි වූයේ සමාගමේ කොටස් 12 ක් පමණි. 23 වැනිදා බදාදා ගනුදෙනු 5227 ක් දක්වා අඩු විය.මිලියනය ඉක්මවා කොටස් අලෙවි වූ සමාගම් අතර පිරිමල් ග්ලාස් (2250497) සමාගම දැක්වුණි.මිල ඉහළ ගිය සමාගම් අතර ඊ.බී. ක්‍රෙසි (29.60) සමාගම දැක්වුණු අතර හරිස්චන්ද්‍ර සමාගමේ කොටසක මිල රුපියල් 140.00 කින් ඉහළ ගිය ද අලෙවි වූයේ සමාගමේ කොටස් 7 ක් පමණකි.එලායන්ස් (39.00) බුකිට් ඩරා (30.50) සිලෝන් ටුබැකෝ (13.00) මිල පහළ ගිය සමාගම් අතර විය.පෙර සතිය අවසානයේ සමස්ත කොටස් මිල දර්ශකය දැක්වුණේ ඒකක 6180.76 ක් ලෙසිනි. සතිය ආරම්භක සඳුදා එය 6187.03 ක් ලෙසත් අඟහරුවාදා එය ඒකක 6191.83 ක් ලෙසත් බදාදා ඒකක 6172.77 ලෙසත් දැක්වුණි.එස් ඇන්ඩ් පීඑස්එල් 20 දර්ශකය පෙර සතිය අවසානයේ දැක්වුණේ ඒකක 3388.02 ක් ලෙසිනි. සතිය ආරම්භක සඳුදා එය ඒකක 6187.03 ලෙසත් අඟහරුවාදා ඒකක 3397.42 ක් ලෙසත් දැක්වුණි. බදාදා එම අගය දැක්වුණේ ඒකක 3373.55 ලෙසිනි.ගනුදෙනු සංඛ්‍යාව 3000 ටත් වඩා අඩු වූ මේ වසරේ මුල් වකවානුවට වඩා මේ වන විට වෙළෙඳ පොළ සැලකිය යුතු මට්ටමට පැමිණ ඇත. සතිය ආරම්භක සඳුදා සිදුවූ ගනුදෙනුවලින් 5956 විදේශීය ආයෝජන අඩුවක් පෙන්නුම් කෙරිණි. ඒ පෙර දින (බ්‍රහස්පතින්දා) දැක්වුණු විදේශීය ආයෝජකයන් 188 ක් වූ සංඛ්‍යාව 156 ක් දක්වා අඩු වීමෙනි.කෙසේ වුවත් වෙළෙඳපොළ වෙත මේ නව ප්‍රවණතාවය හේතුවෙන් ඉදිරියේදී සැලකිය යුතු මට්ටමකට යා හැකිවනු ඇතැයි ද තැරැව්කාර සමාගම් පෙන්වා දෙයි.විශේෂයෙන් සංචාරක හෝටල් ක්ෂේත්‍රයේ කැපී පෙනෙන වෙනසක් මේ කාලය තුළ සිදුවීම අගය කළ හැකිය.තාරකවික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=aj1404271</link>
    <topic>ටෙස්ටා බේක්හවුස් නව ශාඛාව පුරහලේ</topic>
    <author/>
    <content>ටෙස්ටා බේක්හවුස් නව ශාඛාව පුරහලේටෙස්ටා බේක්හවුස් අලුත් ශාඛාව පසුගියදා ඇස් වාට්ටුව ඉදිරිපිට දී ආරක්ෂක හා නාගරික සංවර්ධන අධිකාරියේ ලේකම් ගෝඨාභය රාජපක්ෂ මහතා අතින් විවෘත වූ අයුරු.තොරතුරු තාක්ෂණ ඇමැති රංජිත් සියඹලාපිටිය ටෙස්ටා සමූහයේ අධිපති ටී.ඒ.ඩී. රංජිත් මහත්වරු ද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=aj1404272</link>
    <topic>ජනශක්ති සියයට 20 ක ආදායම් වර්ධනයක්</topic>
    <author/>
    <content>ජනශක්ති සියයට 20 ක ආදායම් වර්ධනයක්ජනශක්ති රක්ෂණ සමාගම පසුගිය මුල්‍ය වර්ෂය තුළ සිය ආදායම 20% කින් වර්ධනය කර ගනිමින් රුපියල් බිලියන 9.9 ක ආදායමක් සමඟ ඉහළ ප්‍රතිලාභයක් තම ආයෝජනයන් වෙත ජනිත කිරීමට සමත් වී ඇත. සමාගම තම කොටස් හිමියන් වෙත 22% ක ප්‍රතිශතයක් ලබා දෙමින් කොටසක ශුද්ධ වත්කම් රුපියල් 12.48 ක් බවට පත් කර ගත් අතර මෙම අගය පසුගිය මුල්‍ය වසර හා සසඳන කල 34% වර්ධනයක් පෙන්නුම් කරයි. මෙම වර්ධනය සමගින් ජනශක්ති රක්ෂණ සමාගමේ බදු පසු ලාභය ලෙස රුපියල් බිලියනයක් දක්වා ඉහළ නංවා ගත් අතර පාරිභෝගිකයින් ලක්ෂ 7 කට සේවා සැලසීමට සමත් වී ඇත.පසුගිය මුල්‍ය වසර තුළ පමණක් රුපියල් බිලියන 4.4 කට අධික රක්ෂණ හිමිකම් පියවීමෙන් අනතුරුව ජනශක්ති රක්ෂණ සමාගම ඔවුන්ගේ මෙම විශිෂ්ට මුල්‍ය කාර්ය සාධනය වාර්තා කිරීමට සමත් විය. මෙය තවදුරටත් තහවුරු කරමින් රැම් ශ්‍රේණිගතකරණයේ හිමිකම් පියවී‍‍මේ හැකියාව A - සිට A දක්වා ඉදිරියට පැමිණ ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=aj1404273</link>
    <topic>පීපල්ස් ලීසිං සමාගමෙන් පරිසර හිතකාමී ව්‍යාපෘති සඳහා සහන</topic>
    <author/>
    <content>පීපල්ස් ලීසිං සමාගමෙන් පරිසර හිතකාමී ව්‍යාපෘති සඳහා සහනපීපල්ස් ලීසිං ඇන්ඩ් ෆිනෑන්ස් සමාගම විසින් පරිසර හිතකාමී වාහන, ව්‍යාපෘති හා ව්‍යාපාර සඳහා විශේෂිත සහන සලසමින් ‘Green Friends’ හරිත මූල්‍ය වැඩසටහන දැන් දියත් කර ඇත. පරිසරය සුරැකීම සඳහා වැඩි නැඹුරුවක් දක්වන පීපල්ස් ලීසිං සමාගමේ මෙම නව වැඩසටහන යටතේ පුද්ගල, සමාගම් සහ ව්‍යවසායක ගනුදෙනුකරුවන් සඳහා බලශක්ති සංරක්ෂණය, හරිත ඉදිකිරීම් අපද්‍රව්‍ය කළමනාකරණය, ප්‍රතිචක්‍රීකරණ ව්‍යාපෘති මෙන් ම ජීව වායු, සූර්ය කෝෂ වැනි විකල්ප බලශක්ති ව්‍යාපෘති සඳහා ඉතා සහනදායි මූල්‍ය විසඳුම් ලබාදෙයි. එසේම පරිසර හිතකාමී හයිබ්‍රිඩ්, නැනෝ වැනි වාහන සඳහා මෙන් ම පරිසර හිතකාමී යන්ත්‍ර සූත්‍ර සඳහා ද ලීසිං පහසුකම් සැපයීමේ දී විශේෂ සහන සැපයේ.‘Green Friends’ වැඩසටහන යටතේ ගනුදෙනුකරුවන්හට හිමිවන ආකර්ෂණීය සහන අතර අඩු පොලී අනුපාත, අවම රක්ෂණ වාරික හා වාහන තක්සේරු සහන ගාස්තු ඇතුළත් වේ. පරිසර හිතකාමී ව්‍යාපෘති සඳහා ලබාගත හැකි ඉහළම වරප්‍රසාද පීපල්ස් ලීසිං සමාගම විසින් සැපයීම විශේෂත්වයකි.පරිසර හිතකාමී ව්‍යාපෘති ක්‍රියාත්මක ක‍රන්නන් හා වාහන මිලදී ගන්නන් වෙනුවෙන් මෙම නව වැඩසටහන ක්‍රියාත්මක කළේ, පරිසර සුරැකීමේ ක්‍රියාකාරකම් අපගේ ව්‍යාප‍ාරයේ කොටසක් ලෙස තවදුරටත් ඉදිරියට ගෙන යාමක් ලෙසිනුයි. එහෙයින් පරිසර හිතකාමීන්ට මෙම විශේෂිත වරප්‍රසාද ලබාගැනීමට එක්වන ලෙසින් අප ඇරයුම් කරන්න කැමැතියි’ යන්න ය.නව ව්‍යාපෘතිය යටතේ පරිසර හිතකාමී මූල්‍ය පහසුකම් ලබාගත් ගනුදෙනුකාර භවතුන් තිදෙනා පීපල්ස් ලීසිං ඉහළ කළමනාකාරිත්වය සමඟ‍‍.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=aj1404274</link>
    <topic>වරලත් ගණකාධිකාරි ආයතනයෙන් නව විෂය ධාරාවක්</topic>
    <author/>
    <content>වරලත් ගණකාධිකාරි ආයතනයෙන් නව විෂය ධාරාවක්ශ්‍රී ලංකා වරලත් ගණකාධිකාරි ආයතනය අනාගත රැකියා වෙළෙඳපො‍ළ ඉලක්ක කරගනිමින් ඉතා ඉහළ විවිධ නිපුණත්වයන්ගෙන් හෙබි වරලත් ගණකාධිකාරිවරුන් බිහි කිරීමේ අරමුණින් නව විෂය ධාරාවක් හඳුන්වා දෙන ලදී.මෙම නව විෂය ධාරාව මඟින් ව්‍යාපාරික ලෝකය තුළ විවිධ පරාසයන් ආවර්ණය කිරීමේ අද්විතීය ප්‍රවීණත්වයන්ගෙන් හා විවිධ කුසලතාවන්ගෙන් පිරිපුන් වරලත් ගණකාධිකාරිවරුන් බිහි කිරීමට හැකි වනු ඇත.නව විෂය ධාරාව ‘The change that creates champions’ තේමාව යටතේ කොළඹ පැවැති උත්සවයකදී හඳුන්වා දෙනු ලැබූ අතර ඒ සඳහා ප්‍රධාන ආරාධිතයා වශයෙන් ලංකා වාණිජ මණ්ඩලයේ සභාපති සුරේෂ් ෂහ මහතා සහභාගි විය.2015 වර්ෂයේ සිට ක්‍රියාත්මක වන මෙම නව විෂය ධාරාව මගින් සාම්ප්‍රදායික මූල්‍ය රාමුවෙන් එපිට ගිය ව්‍යාපාර සඳහා වටිනාකම් නිර්මාණය සහ ශක්තිමත් කරන එමෙන් ම එම වටිනාකම් ආකර්ෂණය කරමින් වාර්තාකරණය මඟින් ව්‍යාපාරයන්ගෙන් සැබෑ සහකරුවන් බවට වරලත් ගණකාධිකාරිවරුන් පත් කිරීම අරමු‍ණු වේ.වරලත් ගණකාධිකාරී ආයතනයේ සාමාජිකයින්, ප්‍රධාන විධායක නිලධාරීන්, ගිණුම් හා මූල්‍ය ක්ෂේත්‍රයේ ප්‍රවීණයන්, මානව සම්පත් කළමනාකරුවන් මෙන් ම ශාස්ත්‍රඥයින් සහ සිසුන්ගේ උපදේශන පාදක කරගනිමින් සහ ජාත්‍යන්තර ගණකාධිකාරී සංසදයේ ජාත්‍යන්තර අධ්‍යාපනික ප්‍රමිතීන්ට අනුකූලව මෙම නව විෂය නිර්දේශය සම්පාදනය කිරීම සුවිශේෂී වේ. ශ්‍රී ලංකා වරලත් ගණකාධිකාරි ආයතනයේ සභාපති අර්ජුන හේරත් මහතා අවධාරණය කර සිටියේ වර්තමාන ව්‍යාපාරික ලෝකය සැබවින් ම ඉතාම සංකීර්ණ සහ වෙනස් වන සුළු බවත් මෙවන් අභියෝගයන්ට සාර්ථකව මුහුණදීමට අප නිරන්තරයෙන් ව්‍යාපාරික ලෝකයට අනුකූලව යාවත්කාලීන වීම අත්‍යවශ්‍ය කරුණක් බවත් ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=aj1404275</link>
    <topic>නව නිපැයුම්කරුවට ලොවට හඳුන්වා දෙන විශ්ව ව්‍යාපෘතිය</topic>
    <author/>
    <content>නව නිපැයුම්කරුවට ලොවට හඳුන්වා දෙන විශ්ව ව්‍යාපෘතියනිර්මාණාත්මක ශ්‍රී ලාංකික ව්‍යවසායකයන්ගේ සංකල්ප සඳහා ත්‍යාග ලබාදීම හා සංවර්ධන කිරීම සඳහා වූ ජාතික තරගයක් වන විශ්ව නව නිපැයුම්කරුවන්ගේ සම්මාන ව්‍යාපෘතියේ මූලික අරමුණක් වන්නේ ශ්‍රී ලංකාවේ නව නිපැයුම්කරණය කඩිනම් කිරීමයි.“ශ්‍රී ලංකාවේ ඇදහිය නොහැකි තොරතුරු තාක්ෂණ දක්ෂතා පවතී” යි තරුණ ව්‍යවසායකයනට තාක්ෂණ සහාය ලබා දෙන අවස්ථාවේ දී විශ්ව ව්‍යාපෘතියේ නිර්මාතෘ අර්ජුන සමරකෝන් පැවැසීය.විශ්ව ව්‍යාපෘති තරගය, වයස අවුරුදු 18 ත් 40 ත් අතර, වාණිජ භාවිතය සඳහා වන තමාගේ ම වූ මුල් මෘදුකාංගයක්, යෙදවුම් වැඩසටහන් කරන අතුරු මුහුණතක් හෝ යෙදවුම් අදහසක් ඇති සියලු ශ්‍රී ලාංකික තොරතුරු තාක්ෂණ වෘත්තිකයනට, උපාධිධාරීනට හා ශිෂ්‍යයනට විවෘත වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=aj1404276</link>
    <topic>වැඩකට නැති ගසක් වෙනුවට ගෙවත්තේ අගාවුඩ් වවන්න</topic>
    <author/>
    <content>වැඩකට නැති ගසක් වෙනුවට ගෙවත්තේ අගාවුඩ් වවන්නසදාහරිත වැවිලි සමාගමේ නවතම හඳුන්වාදීම ලෙස අගාවුඩ් ජනතාව අතරට පැමිණ ගතව ඇත්තේ ඉතා කෙටි කාලයකි. නමුත් අද වන විට එම වගාව ජනතාව අතර ශීඝ්‍රයෙන් ප්‍රචලිත වෙමින් පවතී. ගම්පහ වැලිවේරිය ප්‍රදේශයේ පදිංචිකරුවකු වන විමල් වික්‍රමආරච්චි මහතා ඊට සාක්ෂි සපයනු ඇත. පළමු අගාවුඩ් වැවිලිකරු ලෙසින් සදාහරිත සමාගම සමඟින් එක් වූ විමල් මහතා හා සදාහරිත වැවිලි සමාගම අතර පවතින සබඳතාවය වසර 5කටත් වඩා ඈතට දිව යන්නකි.මිශ්‍ර වගාවක් ලෙසින් අගාවුඩ් වගා කිරීමට යොමු වූ ඔහු අක්කර 4ක පමණ විහිදුණු සිය පොල් වගා භූමිය ඒ වෙනුවෙන් තෝරා ගන්නා ලදී. පැළ 440 පමණ එහි වගා කිරීමට ඔහු සැලසුම් කර තිබේ. නමුත් ඔහු වගාව පිළිබඳ සිය දැනුම යොදා ගනිමින් නව අත්හදා බැලීමක් ද සිදුකර තිබේ. සාමාන්‍යයෙන් සදාහරිත වැවිලි සමාගම ඔස්සේ ලබාදෙන කුඩා අවදියේ පවතින පැළ එකවර භූමියේ රෝපණය කිරීමෙන් වැළකී තරමක් වර්ධනය වන තෙක් තවානක රඳවා ගනිමින් රැකබලාගැනීම සිදුකරනු ලබයි.පිහිඹියා වැනි කිසිදු ප්‍රයෝජනයක් අත් නොවන ගසක් වැවීමට වෙන් කරන ගෙවත්ත අගාවුඩ් වැනි ප්‍රයෝජනවත් ආයෝජනයක් වෙනුවෙන් වෙන් කිරීම වඩාත් සුදුසු බව ඔහුගේ අදහසයි. රුපියල් 1400ක වැනි මුදලකට ලබාගන්නා පැළය වසර 8කට පසු රුපියල් 50,000ක මුදලක් දක්වා ඉහළ වටිනාකමකින් යුක්ත වීම වඩාත් කාලීන ආයෝජනයකි. ගිවිසුම හරහා ලබාදෙන සුරක්ෂිතභාවයත් පවතින විනිවිද භාවයත් මුල්කර ගනිමින් විමල් මහතා පැකිලීමකින් තොරව වගාව වෙනුවෙන් මුදල් ආයෝජනය කර තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=aj1404277</link>
    <topic>BOMAG ඇතුරුම් යන්ත්‍ර වෙළෙඳපළට</topic>
    <author/>
    <content>BOMAG ඇතුරුම් යන්ත්‍ර වෙළෙඳපළටරංජිත් පණ්ඩිතගේ මහතා විසින් නව යන්ත්‍රයෙහි යතුරු අජිත් බෝගහවත්ත මහතා හට බාර දෙමින්. චමින්ද රණවන සහ නිශාන්ත ප්‍රනාන්දු මහත්වරු ද මෙහි වෙති.ඩිමෝ විසින් BOMAG ඇතුරුම් යන්ත්‍ර පෙළක් මෙරටට දුන්නේ ය. මෙය BOMAG විසින් ශ්‍රී ලංකාවට ඇතුරුම් යන්ත්‍රයක් හඳුන්වා දුන් පළමු අවස්ථාව ද වෙයි.එම උත්සවයේදී රංජිත් පණ්ඩිතගේ මහතා විසින් පළමු ඇතුරුම් යන්ත්‍රය FINITE LANKA කළමනාකාර අධ්‍යක්ෂක අජිත් බෝගහවත්ත මහතා වෙත බාර දීම ද සිදු කරන ලදී‍.ශ්‍රී ලංකාවේ මාර්ග ඉදිකිරීම් සහ සංවර්ධන කටයුතු හි නියැලෙන සියලුම ප්‍රමුඛ පෙළේ ආයතනයන් හි හිමිකරුවන් සහ කළමනාකාර අධ්‍යක්ෂවරු ඒ අවස්ථාව සඳහා සහභාගි වූහ. මෙම උත්සවය පැවැත්වීමට පෙර ඇතුරුම් තාක්ෂණය පිළිබඳව පස් දින ප්‍රායෝගික පුහුණු වැඩසටහනක් පැවති අතර එය ප්‍රමුඛ පෙළේ ඉදිකිරීම් සමාගම්වල සිවිල් සහ තාක්ෂණ ඉංජිනේරුවරුන් සඳහා පවත්වන ලදී.රන්ජිත් පණ්ඩිතගේ මහතා කියා සිටියේ “ඩිමෝ මේ වසරේදී සිය 75 වන ව්‍යාපාරික සංවත්සරය සමරනවා‍. ඉදිරි මාස කිහිපය තුළදී අප තවත් බොහෝ නව නිෂ්පාදිතයන් හඳුන්වාදීමේ බලාපොරොත්තුවෙන් ඉන්නවා. ලොව හොඳම ඉංජිනේරු තත්ත්ව නාමයන් ඩිමෝ සමඟ සබඳතාවයන් පවත්වන්නේ අපගේ විශිෂ්ට අලෙවියෙන් පසු සේවය සහ දිවයින පුරා විහිදී ඇති ශාඛාවන් නිසා” යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=aj1404278</link>
    <topic>විශිෂ්ටතම ප්‍රධාන විධායක නිලධාරි සම්මානය ආචාර්ය ලලිත් සේනවීරට</topic>
    <author/>
    <content>විශිෂ්ටතම ප්‍රධාන විධායක නිලධාරි සම්මානය ආචාර්ය ලලිත් සේනවීරටශ්‍රී ලංකා ප්‍රමිති ආයතනයේ අධ්‍යක්ෂ ජනරාල් සහ ප්‍රධාන විධායක නිලධාරි ආචාර්ය ලලිත් සේනවීර මහතා, තාක්ෂණ සහ පර්යේෂණ කටයුතු අමාත්‍යංශය යටතේ ඇති ආයතනවල ප්‍රධාන විධායක නිලධාරින් අතර විශිෂ්ටතමයා ලෙස තෝරා ගනු ලැබීය.ආචාර්ය සේනවීරට එම සම්මානය ප්‍රදානය කරන ලද්දේ නියමිත නිර්ණායක යටතේ අමාත්‍යංශය විසින් සිදු කළ ස්වාධීන අගැයීමකින් අනතුරුවයි. එය සිදු කරන ලද්දේ පරිපාලනය/මානව සම්පත්, මූල්‍/මූල්‍යනීති පිළිපැදීම, සැලසුම් කිරීම සහ පාලනය සහ විශේෂ නියෝග පිළිපැදීම යන අංශයන්ට අදාළ මිනුම් දඬු ඇසුරු කර ගෙනයි. මෙම අගැයීම විධිමත් සහ සවිස්තරාත්මක ක්‍රමවේදයන්ට අනුකූලව සිදු කළ අතර, මෙහිදී පසුවිපරම්, අදහස් සහ මත විමසීම සඳහා අනුබද්ධිත ආයතනවල සේවකයන් ද සම්මුඛ පරීක්ෂණයට ලක්කිරීම ද සිදු විය.විශිෂ්ටතම ප්‍රධාන විධායක නිලධාරියාට තිළින ප්‍රදානය කිරීමේඋත්සවයට සමගාමීව පැවති කුසලතා ප්‍රදර්ශන අවස්ථාවේදී සේවකයන්ගේ නිර්මාණ කුසලතා ස්වාධීන පිළිගැනීමට ලක් විය. එමගින් අදාළ සේවකයන්ට සිය නිර්මාණ කුසලතා මඟින් ආයතනයට වඩා යහපත් සහ ඵලදායි සේවාවක් ඉටු කිරීමට අවස්ථාව උදාවන ආකාරයට සිය හැකියාවන් වැඩි දියුණු කරගත හැකිවේ. ඒ අනුව ශ්‍රී ලංකාවට ආසියාවේ ආශ්චර්ය කරා පියමං කළ හැකි වනු ඇතැයි තාක්ෂණ සහ පර්යේෂණ කටයුතු අමාත්‍ය පාඨලී චම්පික රණවක මහතා පැවසීය.ආචාර්ය සේනවීර මහතා, ශ්‍රී ලංකා ප්‍රමිති ආයතනයේ සේවයට බැඳුණේ ප්‍රමිති/පරීක්ෂණ නිලධාරියෙකු වශයෙනි. සිය 33 අවුරුදු සේවා කාලය තුළ රාජකාරි දිවි මගේ හිනිපෙත්තටම නැඟි ඔහු, ප්‍රමිතිකරණය, භාණ්ඩ සහ පද්ධති සහතික කිරීම, තත්ත්ව කළමනාකරණ පුහුණුව, ජාත්‍යන්තර ප්‍රමිතිකරණය, පරිපාලනය සහ නවීනකළමනාකරණය පිළිබඳව විපුල දැනුම් සම්භාරයක් ලබාගත්තේය.ලෝක තත්ත්ව සහ තත්ත්ව කළමනාකරණ බලධාරින් විසින් තත්ත්වය පිළිබඳ ඇමෙරිකන් සමාජයේ (ASQ-USA) සාමාජිකත්වය ද ඔහුට පිරිනමන ලදී. මේ අතර, එක්සත් රාජධානියේ වරලත් තත්ත්වපාලන ආයතනය විසින් වරලත් තත්ත්ව පාලන වෘත්තිකයෙකු වශයෙන් ද ඔහු පිළිගනු ලැබ තිබේ.මේඅතර, ආචාර්ය සේ නවීර, සංවර්ධිත සහ නැගී එන රටවල තත්ත්ව ප්‍රමිතිකරණය පිළිබඳව වගකියන DEVCO කමිටුවේ සභාපති වශයෙන්ද කටයුතු කරයි.අචාර්ය ලලිත් සෙනෙවීර මහතාගේ කැපවීම සහ කුසලතා සම්බන්ධයෙන් ඇගයීමට ලක්කළ අමාත්‍ය චම්පිකරණවක මහතා සඳහන් කර සිටියේ, රටේ සෑම රාජ්‍ය නිලධාරීයෙකුම, සෑම රාජ්‍ය ආයතනයක්ම සහ සෑම අමාත්‍යාංශයක්ම ඇගයීමට ලක්කළ හැකි විධිමත් යාන්ත්‍රණයක් අත්‍යවශ්‍ය බවයි. එවන් ක්‍රමවේදයක් අමාත්‍යවරුන්ටත් පැවතීම වැරැද්දක් නොවන බව චම්පික රණවක මහතා පෙන්වා දෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=aj1404279</link>
    <topic>ශ්‍රී ලන්කන් සමාජ සත්කාරක අංශයට වගකිවයුතු ව්‍යවසායක සම්මානය</topic>
    <author/>
    <content>ශ්‍රී ලන්කන් සමාජ සත්කාරක අංශයට වගකිවයුතු ව්‍යවසායක සම්මානයශ්‍රී ලන්කන් ගුවන් සමාගමේ සමාජ සත්කාරක අංශය වන ශ්‍රී ලන්කන් කෙයාර්ස් ආසියාවේ විශේෂිත ආයතනික සමාජ වගකීම් අංශයේ සෞඛ්‍ය අභිවෘද්ධිය සඳහා වන සම්මානයෙන් පිදුම් ලැබීය. එම උත්සවය නවදිල්ලියේ දී හෝටලයක පසුගියදා පැවැත්විණි.ආසියාවේ වගකිවයුතු ව්‍යවසායකයින් යනු කලාපයේ ව්‍යවසායකත්ව සංවර්ධනය තහවුරු කර ගැනීම සඳහා කටයුතු කරන රාජ්‍ය නොවන සංවිධානයකි. ආසියාවේ ව්‍යාපාරික හා තිරසාර සංවර්ධනය, පරිසර හිතකාමී හරිත නායකත්වය, වගකිවයුතු පුද්ගල ආයෝජන, ආයතනික පාලනය, සෞඛ්‍ය අභිවෘද්ධිය සමාජ සවිබල ගැන්වීම, ආයතනික සමාජ වගකීම් යන කරුණු සැලකිල්ලට ගනිමින් මෙම සම්මානය ප්‍රදානය කරන ලදී.ශ්‍රී ලන්කන් කෙයාර්ස් 2003 වසරේ ආරම්භ කිරිමත් සමඟ ළමයින්ගේ සුබසාධනය, ළමා සෞඛ්‍ය හා අධ්‍යාපනය පිළිබඳව පුළුල් අවධානයක් යොමු කර ඇති අතර පසුගිය දශකය මුළුල්ලේ ම සමාජ සේවා වගකීම් ගණනාවක් දහස් සංඛ්‍යාත දරුවන් වෙනුවෙන් සිදු කරන ලදී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=aj14042710</link>
    <topic>අල්ට්‍රාටෙක් සිමෙන්ති නව පෙනුමකින්</topic>
    <author/>
    <content>අල්ට්‍රාටෙක් සිමෙන්ති නව පෙනුමකින්අල්‍ට්‍රාටෙක් සිමෙන්ති නව බෑගයේ නව පෙනුම පසුගියදා කිංග්ස්බරි හෝටලයේදී පැවැති උත්සවයකදී එළිදක්වන ලදී. ආකර්ෂණීය වර්ණයන්ගෙන් සහ නෙත් ඇදගන්නා ඇසුරුම සමඟින් එළිදැක්වුන නව බෑගය මගින් අල්ට්‍රාටෙක් සිමෙන්ති හි නවීනත්වය, උසස් තත්ත්වය හා එහි සියලු ම මෙහෙයුම්වල සියුම් නිවැරදිතාවය, සංකේතවත් කරනු ලබයි.අල්ට්‍රාටෙක් සිමෙන්ති ලංකා සමාගමෙ හි ප්‍රධාන විධායක කිරාන් රෙඩ්කාර් පසුගිය වසර 15 දී ශ්‍රී ලංකාව තුළ අල්ට්‍රාටෙක් සිමෙන්ති සමාගමෙ හි කැපවීම හා සවිශක්තිය හා ශ්‍රී ලාංකීය සංවර්ධනයට සිදුකළ දායකත්වය පිළිබඳව තොරතුරු පිරිස හමුවී ඉදිරිපත් කරන ලදී.වැඩිදුරටත් අදහස් දක්වමින් ඔහු කියා සිටියේ ‘අල්ට්‍රාටෙක් සිමෙන්ති මෙම ක්ෂේත්‍රයේ නවීනත්වයන් සඳහා මං සලකුණු තැබීමට කවදත් කැපවුණු සමාගමක් වන අතර, අද දක්වාම විශිෂ්ටත්වය, උසස් ආචාරශීලී ක්‍රියා පිළිවෙත සහ ‍උසස්තම ආරක්ෂිත තත්ත්වය අපගේ ගමනේ සුවිශේෂී අංගයක් ව‍ූ බවයි.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=aj14042711</link>
    <topic>වායු විමෝචන පරීක්ෂණ නිසා රථවාහන හිමියන්ට වැඩි ඉතිරියක්</topic>
    <author/>
    <content>වායු විමෝචන පරීක්ෂණ නිසා රථවාහන හිමියන්ට වැඩි ඉතිරියක්රථවාහනවල වායු විමෝචන මට්ටම වසර පුරාම අනුමත සීමාවන් තුළ පවතින්නේ ද යන්න පරීක්ෂා කිරීම සඳහා බලධාරීන් මහාමාර්ගයේදීම පරීක්ෂාවන් සිදු කිරීම ආරම්භ කර තිබේ. රථවාහන හිමිකරුවන්ට මින් ලැබෙන වාසිය වන්නේ ඉන්ධන සඳහා වැයවන වියදම් අවම කරගැනීමට මේ ඔස්සේ ඔවුන්ට හැකියාව ලැ‍බීමයි.වාහනයක වායු සහ තෙල් ෆිල්ටර නිතිපතා පිරිසිදු කිරීම ඇතුළු සරල නඩත්තු ක්‍රියාවලියක් මඟින් ඉන්ධන පරිභෝජනයේ ඇතිකළ හැකි වෙනස්කම් හෙළිදරව් කිරීමට, මෙරට වායු විමෝචන පරීක්ෂණ මධ්‍යස්ථාන පවත්වාගෙන යන සමාගම් අතරින් එකක් වන ඩ්‍රයිව් ග්‍රීන් පසුගිය වසරේ දී කටයුතු කළේ ය.සෑම රථවාහන වායු විමෝචන පරීක්ෂණයක් සමඟම ඔවුන් ලබා දෙන ඇස්තමේන්තුගත ඉන්ධන කාර්යක්ෂමතා වාර්තාව මඟින් වාහනයක සිදුවන ඉන්ධන නාස්තිය අවම කරගැනීම පිළිබඳව එම වාහනයේ හිමිකරුට ඉතා ප්‍රයෝජනවත් මඟපෙන්වීමක් ලබා දේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=aj14042712</link>
    <topic>මෙරට පරිගණකවලට වෛරස දෙකක තර්ජන</topic>
    <author/>
    <content>මෙරට පරිගණකවලට වෛරස දෙකක තර්ජනශ්‍රී ලංකාවේ භාවිතා කෙරෙන පරිගණක මේ වනවිට වෛරස දෙකකට දරුණු ලෙසින් ගොදුරු වී ඇති බව ආරක්ෂණ මෘදුකාංග සැපයුම් සමාගමක් වන ඉසෙට් ආයතනය කියයි.නිවාස හා ව්‍යාපාර පරිගණක සඳහා අන්තර්ජාතික වශයෙන් වෛරස ආරක්ෂණ මෘදුකාංග සැපයුම්කරුවකු වන ඉසෙට් ආයතනය ඒ බව අනාවරණය කර ඇත්තේ ශ්‍රී ලංකාව සඳහා නිකුත් කරන ලද නවතම අන්තර්ජාල වෛරස අනතුරු වාර්තාවෙන් ය.ඉසෙට් සමාගමේ මෙරට එක ම නියෝජිත සමාගම වන DCS ආයතනයේ අධ්‍යක්ෂ ෂිහාන් අනන් මහතා පෙන්වා දෙන්නේ ට්‍රෝජන් සහ සැලිටි යන වෛරස ශ්‍රී ලංකාවේ පරිගණක දරුණු ලෙස ආක්‍රමණය කර ඇති බවයි.ඉසෙට් සමාගම ශ්‍රී ලංකාවේ සිදුකරන ලද සමීක්ෂණයකට අනූව හෙළි වී ඇත්තෙ ශ්‍රී ලංකාවේ පරිගණකවලින් සියයකටම 7 ක් ට්‍රෝජන් වෛරසයේ ආසාදනයට ලක්වී ඇති බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=aj14042713</link>
    <topic>සුපිරි වේගයකින් යුත් ඊටෙල් Curiosity N3</topic>
    <author/>
    <content>සුපිරි වේගයකින් යුත් ඊටෙල් Curiosity N3දේශීය ස්මාර්ට් ජංගම දුරකථන වෙළෙඳපොළේ සුප්‍රසිද්ධ වෙළෙඳ නාමයක් වන E - tel, Qual - Core ප්‍රොසෙසරයකින් සමන්විත සිය නවතම ස්මාර්ට් ජංගම දුරකථනය මෙරට වෙළෙඳපොළට හඳුන්වා දී ඇත.මෙම ස්මාර්ට් ජංගම දුරකථනය ‘Curiosity N3’ නමින් නම් කර තිබෙන අතර එයට සවිබලය සැපයෙන්නේ අති නවීන මීඩියා ටෙක් සුපර්ෆාස්ට් ගිගාහර්ට්ස් 1.3 ක Quad - Core ප්‍රොසෙසරයකින් වන අතර එය ඇන්ඩ්‍රොයිඩ් 4.2 ජෙලි බීන් මෙහෙයුම් පද්ධතිය භාවිතා කරයි. මේ නිසා, මෙම ස්මාර්ට් ජංගම දුරකථනය සුපිරි කාර්ය සාධනයකින් යුක්ත වන අතර එය ඕනෑම ස්මාර්ට් ජංගම දුරකථනයක් සමඟ මිනුම් ලකුණක් ලෙස යොදාගත හැකි බව බ්‍රෑන්ටෙල් සමාගම පවසයි.බ්‍රෑන්ටෙල් සමාගමේ ප්‍රධාන විධායක නිලධාරි, බිෂ්රි ලතීෆ් මහතා පවසන්නේ E - tel දුරකථන හොංකොං හිදී සැලසුම් කර චීනයේ දැවැන්ත නිෂ්පාදන කම්හල් තුනක නිෂ්පාදනය කරන බව ය. මෙම කම්හල් චීනයේ ප්‍රධානතම නිෂ්පාදනාගාර දහයට ඇතුළත් වන බවත් ඒවා විසින් යු‍රෝපීය සහ ඇමෙරිකානු වෙළෙඳපොළට සන්නාමකරණය කළ ස්මාර්ට් ජංගම දුරකථන නිෂ්පාදනය කරයි. මේ අනුව, මෙම කම්හල්වල නිපදවන E -tel දුරකථනවල ද ‍එම ගුණාත්මක තත්ත්වයම තිබෙන බව ඔහු සඳහන් කළේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=aj14042714</link>
    <topic>දත් කුහර වළකන සිග්නල් මෙහෙයුම ඇරැඹේ</topic>
    <author/>
    <content>දත් කුහර වළකන සිග්නල් මෙහෙයුම ඇරැඹේවසර 55 තිස්සේ ශ්‍රී ලංකාවේත් ලෝකයේත් මුඛ සෞඛ්‍ය ක්ෂේත්‍රය තුළ සුවිසල් ක්‍රියාකාරකම් රැසක් සිග්නල් දන්තාලේපනය මඟින් බලගන්වා ඇත.යුනිලිවර් ශ්‍රී ලංකා ආයතනයේ අලෙවි අධ්‍යක්ෂක සිද්ධාර්ථ මැනර්ජි මහතා කියා සිටින්නේ අද තරම් දියුණු මට්ටමක මුඛ සෞඛ්‍ය ක්ෂේත්‍රය නොතිබුණු කාල වකවානුවක සිට අද වන තුරු සිග්නල් ආ ඇති ගමන් මඟ තුළ අපට සැමරිය හැකි විශේෂ අවස්ථා රැසක් ඇති බවය.“1984 ෆ්ලෝරයිඩ් සහිත දන්තාලේපනය පළමු වන වරට සිග්නල් හඳුන්වා දුන් බව පවසන ඒ මහතා සෞඛ්‍ය අමාත්‍යාංශය මඟින් සිදුකර තිබෙන දන්ත සෞඛ්‍ය සමීක්ෂණ වලට අනුව ෆ්ලෝරයිඩ් දන්තාලේපන දරුවන්ගේ දත් කුහර අවම වීමට බලපා ඇති බව නිගමනය කළ හැකි බව ද අවධාරණය කර සිටියි. ෆ්ලෝරයිඩ් දන්තාලේප හඳුන්වාදීම තුළින් ශ්‍රී ලංකාවේ මුඛ සෞඛ්‍ය ක්ෂේත්‍රය තුළ වැදගත් මෙහෙවරක් ඉටු කිරීමට සිග්නල්ට හැකි වූ බවත් ඒ මහතා තවදුරටත් පැවසුවේය.”ශ්‍රී ලංකාවේ ද, දත් කුහරවලින් මිදීමේ මූලික සාධකය ලෙස සැලකෙන ෆ්ලෝරයිඩ් සහිත දන්තාලේපනයක් ලෙස සිග්නල් නිසි දන්ත සෞඛ්‍ය දැනුම ශ්‍රී ලාංකික සැමට බෙදා දීමට යුහුසුළු වන්නෙමු.” ඒ මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=aj14042715</link>
    <topic>ඇස්ට්‍රා මැච් ඇන්ඩ් වින් තරගයෙන් පොඩිත්තන්ට තෑගි</topic>
    <author/>
    <content>ඇස්ට්‍රා මැච් ඇන්ඩ් වින් තරගයෙන් පොඩිත්තන්ට තෑගිශ්‍රී ලංකාවේ ප්‍රමුඛ පෙළේ වෙළෙඳ නාමයක් වන ඇස්ට්‍රා දශක 4 ක් පුරාවට පරම්පරා ගණනාවක දරුවන්ගේ පෝෂණ අවශ්‍යතා නංවාලීමේ ක්‍රියාවලියේ ඉදිරියෙන්ම සිටිනවා. සමබර ආහාර වේලක් ලැබීම සෑම දරුවකුම සතු අයිතියක් බව පෝෂණ ගුණය ගැන සැමදා සිතන ඇස්ට්‍රා විශ්වාස කරන්නේ මේ නිසාමයි.ඇස්ට්‍රා ඉතා ආකර්ෂණීය ත්‍යාග රැසක් දිනාගැනීමේ වරම සෑම 100g ඇස්ට්‍රා පැකට්ටුවක් මිලදී ගන්නා දරුවකුටම ලබා දෙන්න කටයුතු කර තිබෙනවා. ඇස්ට්‍රා ෆ්‍රයිඩ් රයිස් රූපය කොටස් 6 කින් ඇස්ට්‍රා ග්‍රෑම් 100 පැකට්ටුවල අඩංගු වෙනවා. මේ රූපයේ කොටස් 6 ම එකතු කර සම්පූර්ණ රූපය තැපැල් පෙට්ටිය 2121 කොළඹ යන ලිපිනයට එවීමෙන් ජයග්‍රාහකයකු වන්නට අවස්ථාව හිමි වෙනවා. සතිපතා තෝරා ගන්නා ජයග්‍රාහකයන්ට රුපියල් මිලියන 5 ක් වටිනා දැවැන්ත තෑගි සම්භාරයක් දිනා ගැනීමට හැකියි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=aj14042716</link>
    <topic>සෙලින්කෝ හෙල්ත්කෙයාර් ටොමෝතෙරපි මධ්‍යස්ථානයෙන් 50 කට ප්‍රතිකාර</topic>
    <author/>
    <content>සෙලින්කෝ හෙල්ත්කෙයාර් ටොමෝතෙරපි මධ්‍යස්ථානයෙන් 50 කට ප්‍රතිකාරසෙලින්කෝ හෙල්ත්කෙයාර් සර්විසස් ලිමිටඩ් සමාගම විසින් සිය නවතම ටොමෝතෙරපි ප්‍රතිකාර මධ්‍යස්ථානය පසුගිය ඔක්තෝබර් මාසයේ දී එළිදැක්වීමෙන් පසුව මේ දක්වා රෝගීන් 50 දෙනෙකුට ප්‍රතිකාර කර තිබේ‍.ප්‍රතිකාර ලැබූ ‍රෝගීන් අතර මාලදිවයින් ජාතිකයින් 06 දෙනෙකු සිටින අතර දියුණු විකිරණ ප්‍රතිකාර සඳහා කලාපයේ රටවලින් රෝගීන් ළඟාකර ගැනීමේ හැකියාවක් මධ්‍යස්ථානයට තිබෙන බව මෙයින් පිළිබිඹු වන බව මධ්‍යස්ථානය කියයි.පිළිකා සඳහා දියුණු ප්‍රතිකාර සිදුකිරීමට මේ ආකාරයේ ලංකාවේ තිබෙන එකම ස්ථානය වන්නේ මෙම ‍ටොමෝතෙරපි ප්‍රතිකාර මධ්‍යස්ථානයයි. මෙහිදී, පිළිකාවල ඉතාමත් නිවැරදි ඡායාරූප ලබාගනිමින් බොහෝ පිළිකා සඳහා විකිරණ ප්‍රතිකාර ලබාදීම මෙම මධ්‍යස්ථානයෙන් සිදු කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>04</month>
      <day>27</day>
    </date>
    <link>http://www.silumina.lk/2014/04/27/_art.asp?fn=aw1404271</link>
    <topic> මං කවුරු වුණත් වැඩක් නෑ මං ආවේ පළිගන්නයි</topic>
    <author>මතුගම</author>
    <content>“මේ ශරීරයට ඇතුළුවෙලා ඉන්න භූතාත්මය කවුද?” යි ආධ්‍යාත්මික උපදේශකවරයා අසයි.“මම කවුරු වුණාම මොකද? මම කවුද කියන එකෙන් මහත්තයාට වැඩක් නෑ. මම ඇවිත් ඉන්නේ මුගෙන් පළිගන්නැ.” යි භූතාත්මය කීවේය.“පළිගන්න තරම් මෙයා මොනවද කරපු වැරදි?”“මූ මට කරපු වැරැද්ද තමයි මම මගේ පාඩුවේ මගේ ගෙදරට වෙලා ඉන්න කොට මාව ගෙදරින් එළවන්න කටයුතු කළා. මාව බැඳලා මූදෙ දාන්න කටයුතු කළා. මුගේ ළඟට සාස්තර අහන්න ආපු මගේ දුවට බලපෑම් කළා. ඒකිව යාළු කැර ගත්තා. ඒකිට ඒකිගෙ මිනිහව එපා කළා. මූ ඒ වගේ එකෙක්. ලස්සන කෙල්ලෙක් මුගේ දේවාලෙට ආවොත් මූ කොහොම හරි ඒ කෙල්ලව දැළේ දා ගන්නවා. මුගේ වැරදි වැඩ හින්දා මූට මාව බැඳලා මූදෙ දාන්න බැරි වුණා. මම එදා ඉඳලා මු‍ගෙන් පළිගන්න වැඩ කරනවා. මම විතරක් නොවෙයි තවත් අය ඉන්නවා. දේවාල හදා ගෙන සාස්තර කියනවැයි කියලා මුන් කරන වැරදි වැඩ ලෝකෙට කියන්න ඕනැ. තමන් ළඟට අසරණ වෙලා එන මිනිස්සුන්ගෙන් අසාධාරණ විදිහට රුපියල් පනස් දහස හැට දහස අය කරනවා. ඒත් වැඩේ හරියට කරන්නෙත් නෑ, මුන් කට්ටාඩි නොවෙයි මංකොල්ලකාරයෝ. මිනිස්සු මුන්ට රැවටිලා කබලෙන් ළිපට වැටෙනවා.” යි පෙරේරාට ආවේශ වූ භූතාත්මය කපටි දේවාලකාරයන් සමඟ අමනාපයෙන් කීවේය.මාතලේ පෙරේරා හතළිස් දෙහැවිරිදි විවාහකයෙකි. දෙදරු පියෙකි. ඔහුගේ පවුල් ජීවිතය අවුල් වී ඇත. මානසික අසනීපයකට මිතුරෙකුගේ ඉදිරිපත් වීමෙන් ප්‍රතිකාර ලබමින් සිටි පෙරේරා මාතලේ ප්‍රදේශයේ ප්‍රසිද්ධ කෙනෙකි. ඊශ්වර දෙවියෝ තමන්ගේ නෑදැයෙකැයි කියා යාග හෝම කරමින් රෝගීන් සුවපත් කරන්නට යැයි දේවාලයක් පවත්වා ගෙන යයි. හිස රැවුල වවාගෙන, ගුරු පැහැති සළුවක් හැඳ ඇට මාලයක් ගෙල පැලඳ සිටී.මොහුට සුව නොවන මානසික අවුලක් ඇතැයි මොහුගේ මිතුරෙක් ඇතුල්කෝට්ටේ ගුප්ත ගවේෂණ මධ්‍යස්ථානය කරා මොහු කැඳවාගෙන ආවේය.“මහත්මයා! මේ මගේ යාළුවා. මෙයාට පොඩි කාලෙ ඉඳල ම මානසික අවුලක් තිබුණා. ඔළුවෙ අමාරුවක් තිබුණා. අදෘශ්‍යමාන ශක්තියක්, බලයක් ඇතැයි පෙන්වා ගෙන මිනිස්සුන්ට ශාන්තිකර්ම කරන්න පටන් ගත්තා. දැන් මෙයාගෙ බිරිඳයි දරුවයි දෙන්නත් ඈත් වෙලා. මෙයාගෙ තවත් දුර්වලකමක් තියෙනවා. ගෑනුන්ට ගෑනු ළමයින්ට බොහෝ ම කැමතියි. ඒ පැත්තෙනුත් ඒ තරම් හොඳ නැහැ. ඒත් යාළුවා නිසා අහක දාන්නත් බැහැ. “සිළුමිණ” පත්‍රයේ පළවෙන “පියවි ඇසින් ඔබ්බට” ලිපිය කියවලා ඔබ තුමා සොයා ගෙන ආවේ මෙයාට ප්‍රතිකාරයක් කරලා සනීප කැර ගන්න පුළුවන්ද කියලා බලන්නැ” යි පෙරේරා ගේ යාළුවා ඇතුල්කෝට්ටේ ගුප්ත ගවේෂණ මධ්‍යස්ථානයට පැමිණි ආධ්‍යාත්මීය උපදේශකවරයා සමඟ පැවසීය.පළමු ගවේෂණයේ දී ම රෝගියා සිහිසුන්ව වැටී දඟලන්නට වූයේය. භූතාත්මය අකීකරු බවක් පෙන්වන්නට වූ බැවින් දින විසිඑකක් ගමේ පන්සලේ බෝධි පූජා පවත්වා එන්නැයි එහි දී කළ යුතු පිළිවෙත් කීපයක් ද නියම කළේ ය.මාසයකට පසු යහළුවන් දෙදෙනා නැවත පැමිණියහ. එදින රෝගියා ප්‍රලය වූයේය. ගවේෂකවරයා ප්‍රශ්න කිරීම් ආරම්භ කළේය.“කවුද මේ ශරීරයට ඇතුළුවෙලා ඉන්නේ?”භූතාත්මය හූ කියාගෙන බිම පෙරළෙන්නට වූයේ ය. දඟලන්නට වූයේ ය. වේවැල් පහර දෙකක් ගසා පාලනය කරන්නට සිදු විය.“මේ කවුද?” ගවේෂකවරයා තදින් ඇසීය.“මම කවුරු වුණා ම කාටවත් මොකද? මූ ආවා මාව එළවන්න. ඒවා කොහෙද මාත් එක්ක. මුගේ ඇ‍ඟෙන් මම නම් යන්නේ නැහැ. මූට ගෑනියෙකුයි දරුවෙකුයි ඉන්නවා. ඒ දෙන්නාට හරියට සලකන්නෙත් නෑ. ඒ වුණාට ලස්සන කෙල්ලන්ට ප්‍රතිකාර කරන්න සාත්තර කියන්න මූ හරිම කැමතියි. ඒ පැත්තෙන් බොහෝ ම වැරදි වැඩ කරනවා. ලෙඩ දුක් කරදරවලට ගොදුරු වෙලා එන අයට ඒ වගේ කරදර හිරිහැර කරන එක කොයි තරම් වැරදිද? මම මූට දඬුවම් කරනවා. මහත්තයා මහත්තයාගෙ වැඩක් බලා ගන්න. මම මූව බලා ගන්නම්.”තවත් දින දහහතරක් බෝධි පූජා පවත්වා එන්නැයි උපදෙස් දුන්නේ ය.ඊළඟ දිනයේ ද ගවේෂකවරයා ඉදිරියේ රෝගිය ප්‍රලය විය. ගවේෂකවරයා රෝගියාගේ මිතුරාගෙන් තවදුරටත් තොරතුරු විමසීය.“මහත්තයා මෙයා වාද්දුව පැත්තේ කට්ටඩියෙක් එක්ක එකතු වෙලා මෙයාගෙ මැරුණු සීයව බන්ධනය කර ගෙන සාස්තර කියන්න පටන් ගත්තා. දවසක් තරුණ ලස්සන ගෑනු කෙනෙක් ප්‍රතිකාර ගන්න ආපු වෙලාවේ මෙයා ආවේශවෙලා නටන්න ගත්තා. එදා ඉඳලා මෙයාගෙ ඔළුව නරක් වුණා. විකාර කරන්න ගත්තා. වාද්දුවේ කට්ටඩියාටත් සනීප කරන්න බැරි වුණා.” යි මිතුරා කීවේය.ගවේෂකවරයා රෝගියා ගේ ශරීරයෙන් භූතාත්මය ඉවත් කොට අවවාද කළේ ය.“තමුන් දෙවියන්ගෙ නාමයෙන් දේවාල හදාගෙන වැරදි කරලා තියෙනවා. තමුන් වගේ ජරාවැඩ කරන අයට මම ප්‍රතිකාර කරන්නත් කැමති නෑ. මේ යාළුවාගේ අවංක උත්සාහයට ගරු කරලයි මම ප්‍රතිකාර කරන්නේ. නැත්නම් පන්න ගන්නවා. තමන්ගෙම සීයව බන්ධනය කර ගෙන මිනිස්සුන්ට ප්‍රතිකාර කරන්න පටන් අරගෙන වැරදි වැඩ කරන කොට සීයා කොහොම හරි ඉවත් වෙලා ගිහින්. දැන් තමුන් පන්නන්න හදපු භූතයෙක් ඇඟට රිංගලා.”“අනේ මහත්තයා, මට සමාවෙන්නැ” යි ගවේෂකවරයා ඉදිරියේ දණ ගසා වැන්ද රෝගියා “මීට පස්සේ වැරදි වැඩ කරන්නෙ නැහැ කියලා මම පොරොන්දු වෙනවා. අනේ මහත්තයා මාව සනීප කරන්නැ” යි ඉල්ලුවේය.“තමුන් විකාර කරලා - යෝගියෙක් වගේ ඇඳ පැලඳ ගෙන හිටියාට අදෘශ්‍යමාන බලවේග සමඟ වැඩ කරන්න ආවාට ගියාට බැහැ. තමන් මෙච්චර දවසක් කරපු වැරදි පිළිඅරගෙන නිවැරදි වෙන්න ඕනෑ, තව සතියකින් ආපහු එන්න. එදාට බිරිඳයි දරුවයි දෙන්නාත් එක්ක ගෙන එන්න ඕනෑ” යි ගවේෂකවරයා කීවේය.සතියකට පසු ඔහු සිය බිරිඳ හා දරුවා ද සමඟ නැවත පැමිණියේ ය. එදින ද රෝගියා ප්‍රලය වූයේ ය. ගවේෂකවරයා භූතාත්මය සමඟ සාකච්ඡ කළේ ය.“දැන්වත් මේ ශරීරය අත හැර යන්න සූදානම් ද?”“බෑ.... බෑ.... මූව දාලා යන්න බෑ.”“එහෙම කියලා හරියන්නේ නෑ. තමුන් පිටවෙලා යන්න ඕනෑ.”“ඒක හරි අසාධාරණයි. මහත්තයා අසාධාරණ වැඩ කරන්න එපා. මම මගේ පාඩුවේ කාටවත් කරදර නොකර මගේ ගෙදර ඉන්න කොට මූ මාව බැඳලා මූදෙ දාන්න හදපු එක සාධාරණ ද? අනිත් එක මගේ දුව මුගේ දේවාලයට ආපු වෙලාවේ ඒකිව යාලු කැර ගෙන උන්ගෙ පවුලත් අවුල් කරපු එක හරිද? ඒ වගේ පාහරයෙක්ව ද මහත්තයා ආරස්සා කරන්න හදන්නේ?”“මගේ ළඟට ප්‍රතිකාර ගන්න එන අයට මම ප්‍රතිකාර කරන්න ඕනෑ. එයා කරපු වැරදිවලට කර්මානුරූපව දඬුවම් ලැබේවි. තමනුත් දුගතිගාමී භවයක ඉඳගෙන පළිගන්න හිතන්න එපා. මම මෙයාට ආයෙත් ඒ වගේ වැඩ නොකරන්න අවවාද කරන්නම්. මම දැන් මෙයාගෙ ශරීරයෙන් තමුන්ව ඉවත් කරනවා. මෙයා ආයෙත් වැරදි වැඩ කළොත් නැවත ඇවිත් ඕනැ දඬුවමක් කරන්න අවසර දෙනවා.”“හොඳයි එහෙනම් කමක් නෑ.”භූතාත්මය රෝගියාගේ ශරීරයෙන් ඉවත්කොට ඔහුගේ බිරිඳ හා දරුවා ඉදිරියේ ම ගවේෂකවරයා අවවාද කළේ ය.“තමුන් බොරුවට යෝගියෙක් වගේ ඉඳගෙන කරපු වැරදි වැඩ තමුන්ගේ හිත දන්නවා. මෙතන ඉන්න අනිත් අයත් දන්වා. මමත් දන්නවා. දැන් ඉතින් තමුන්ගේ බිරිඳ සහ දරුවා එක්ක සමගියෙන් ඉන්න ඕනෑ. නොදන්නා යාග හෝම කරන්න ගිහින් කැලේ ඉන්න අමනුෂ්‍යයන් ගෙන්න ගන්න එපා. තමුන්ගෙ වැරදි වැඩ ගැන කළකිරිලා සීයාගේ භූතාත්මයත් ඉවත් වෙලා ගිහින්. ආයෙත් වැරදි වැඩ කළොත් තමුන්ට ගැලවිල්ලක් නෑ. ඉවත්වෙලා ගිය භූතාත්මය ආයෙත් ඇවිත් තමුන්ව මරලා යන්න පුළුවන්. ඒ නිසා මීට පස්සෙ හොඳ මිනිහෙක් වගේ උදේ හවස තෙරුවන් වැඳලා ජීවත්වෙන්න උත්සාහ කරන්න. වැරදි වැඩ කරලා ආයෙත් මගේ ළඟට නම් ප්‍රතිකාර ගන්න එන්න එපා” යි කී ගවේෂකවරයා “මේ වගේ අය මීට පස්සෙ නම් මා ළඟට එක්කර ගෙන එන්නත් එපා” යි ඔහුගේ මිතුරාට ද කීවේය.භූතාත්මය රෝගියාගේ ශරීරයෙන් ඉවත් කොට ඔහුට ආධ්‍යාත්මීය ආරක්ෂාවක් දැම්මේය.මතුගමමහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=aa1405042</link>
    <topic>අනතුරට ගේට්ටුවත් හවුල් ද?</topic>
    <author>තාරක වික්‍රමසේකර</author>
    <content>තාරක වික්‍රමසේකරපසුගිය දා පොතුහැර දී සිදු වූ දුම්රිය අනතුරට පොතුහැර රේල් ගේට්ටුව නිසි පරිදි වසා දැමීමට නොහැකි වීම ද එක් හේතුවක් වී ඇති බව වාර්තා වේ. ප්‍රධාන වේදිකාවේ දුම්රියක් නවතා ඇති විට අනෙක් මාර්ගයට (Loop Line) දුම්රියක් යොමුකළ යුතු වුවත් පොතුහැර දුම්රිය ස්ථානය අසලින්ම දිවෙන මාර්ගය හරහා ඇති රේල් ගේට්ටුව වසා දැමීමට නම් පළමුව දුම්රිය මඟ ප්‍රධාන මාර්ගයට සම්බන්ධ කළ යුතු තත්ත්වයක තිබෙන බව වාර්තා වේ.එම නිසා වේදිකාවේ රජරට රැජන දුම්රිය නවතා තිබියදී ඉදිරියෙන් පැමිණෙන දුම්රිය අනෙක් මාර්ගයට යොමු කිරීමට හැකියාව ලැබී නැත. ඒ හේතුව නිසා එම මාර්ගයේම පැමිණි දුම්රිය මුහුණට මුහුණ ගැටී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=aa1405043</link>
    <topic>ලෝක තරුණ සමුළුව ජනපති ප්‍රධානත්වයෙන් අනිද්දා</topic>
    <author/>
    <content>ලෝකයේ රටවල් 169 යෞවනයන් සහභාගි වන තරුණයන් පිළිබඳ ලෝක සමුළුව මාගම්පුර රුහුණු අන්තර්ජාතික සම්මන්ත්‍රණ ශාලාවේදී 6 වැනිදා පෙරවරුවේ මහින්ද රාජපක්ෂ ජනාධිපතිතුමා අතින් ආරම්භ කැරේ. සමාරම්භක උත්සවයෙන් පසුව 10 වැනිදා දක්වා සමුළුවේ සෙසු රැස්වීම් කොළඹ බණ්ඩාරනායක අන්තර්ජාතික සම්මන්ත්‍රණ ශාලාවේදී පැවැත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=aa1405044</link>
    <topic>නව පොලිස් ඒකකය ආගමික සහජීවනයටයි</topic>
    <author>‍රමණී සුබසිංහ</author>
    <content>‍රමණී සුබසිංහආගමික අර්බුද නිරාකරණය කිරීමට පිහිටුවූ පොලිස් ඒකකයට ඇතැමුන් විරෝධය පළ කළ ද එමඟින් ආගමික සහජීවනය ආරක්ෂා කිරීමට මඟ පෑදෙන බව බුද්ධ ශාසන හා ආගමික කටයුතු අමාත්‍යාංශයේ ලේකම් එම්. කේ. බී. දිසානායක මහතා සිළුමිණට කීය.මේ මඟින් යම් ආගමික ගැටුමක් උද්ගතවූ වහාම ඒ සඳහා අවධානය යොමුකර කටයුතු කිරීමට හැකිවන බව ද ලේකම්වරයා පෙන්වා දෙයි. ජනාධිපතිතුමාගේ උපදෙස් මත මෙම පොලිස් ඒකකය පසුගිය දා ආරම්භ කෙරිණි. එකම ආගමිකයන් අතර පවා අර්බුද ඇතිවන අවස්ථාවන්හිදී මෙන්ම ආගම් - ආගම් අතර අර්බුද ඇතිවන විට අපරාධ මැඬලීමට පෙනී සිටින පොලීසියට එක්වරම ඒ සඳහා මැදිහත් වීමට නොහැකි අවස්ථාවල ප්‍රයෝජනයට ගැනීමට මෙම විශේෂ පොලිස් ඒකකය ස්ථාපිත කළ බවත් ලේකම්වරයා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=aa1405045</link>
    <topic>ඉංජිනේරු විශිෂ්ටතා සම්මාන උලෙළට අයදුම්පත් කැඳවයි</topic>
    <author/>
    <content>වාර්ෂිකව පවත්වනු ලබන ඉංජිනේරු විශිෂ්ටතා සම්මාන උලෙළ මෙවරත් අති උත්කර්ෂවත් අන්දමින් පැවැත්වීමට, ශ්‍රී ලංකා ඉංජිනේරු ආයතනය කටයුතු සංවිධානය කරනු ලබයි. ශ්‍රී ලංකාවේ වරලත් ඉංජිනේරු වෘත්තිකයන්ගේ ප්‍රමුඛතම ආයතනය වන ශ්‍රී ලංකා ඉංජිනේරු ආයතනය, 2008 වසරේ සිට මෙම සම්මාන උලෙළ පවත්වාගෙන එනු ලබයි.ශ්‍රී ලංකාවේ වරලත් ඉංජිනේරු වෘත්තිකයන්ගේ හා ඉංජිනේරු ශිල්පයට අනුබද්ධ සමාගම් මෙම උලළේ දී ඇගැයීමට ලක් කෙරේ. ඉංජිනේරු විද්‍යාව හා එහි ප්‍රායෝගික භාවිතයේ දී දක්වන විශිෂ්ටත්වය හා නිපුණත්වය මෙම උලෙළේ දී විශේෂ ඇගැයීමකට ලක් කෙ‍රේ. මේ මඟින් ශ්‍රි ලංකාවේ වරලත් ඉංජිනේරු වෘත්තිකයන් හා සමාගම් වඩ වඩාත් උනන්දුවෙන් හා උද්යෝගයෙන් යුතුව තම කාර්යයන්වල නියුතුවන්නටත්, ඉංජිනේරු විද්‍යාව හා එහි ප්‍රායෝගික භාවිතයේ දී සමාජයේ ප්‍රගමනයට ඉවහල් වන අයුරින් කටයුතු කිරීම සඳහා අනුබල දීමට බලාපොරොත්තු වේ.මෙම සම්මාන උලෙළේ අයදුම්පත් භාර ගැනීම මැයි මස 15 වැනි දිනෙන් අවසන් වන අතර මෙම සම්මාන උලෙළ සඳහා වැඩි විස්තර www.iesl.lk යන ‍ෙවබ් අඩවිය ඔස්සේ ලබාගත හැක. වැඩි විස්තර සඳහා 0777771005 හා 0711094393 ඇමැතිය හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=aa1405046</link>
    <topic>ලක්ෂාන් ප්‍රනාන්දුගෙන් හෙල්ල විසි කිරීමේ වාර්තාවක්</topic>
    <author/>
    <content>ශ්‍රීමත් ජෝන් කොතලාවල ආරක්ෂක පීඨයේ උපාධි අපේක්ෂක ලක්ෂාන් ප්‍රනාන්දු මහතා පසුගියදා දියගම මහින්ද රාජපක්ෂ ක්‍රීඩාංගණයේ දී පැවැති ආරක්ෂක විශ්වවිද්‍යාලයේ මලල ක්‍රීඩා තරගයේ දී හෙල්ල විසිකිරීමේ තරගයෙන් නව වාර්තාවක් පිහිටුවිය.ශ්‍රීමත් ජෝන් කොතලාවල ආරක්ෂක විශ්වවිද්‍යාලයේ මලල ක්‍රීඩා තරගය පසුගියදා හෝමාගම දියගම මහින්ද රාජපක්ෂ ජාත්‍යන්තර ක්‍රීඩාංගණයේ දී පැවැත්වීය. මෙම තරගයේ ආරාධිත අමුත්තා ලෙස උප කුලපති මේජර් ජනරාල් මිලින්ද පීරිස් මහතා සහ එම මැතිනිය සහභාගි විය.මරදාන ශාන්ත ජෝශප් විද්‍යාලයෙන් අධ්‍යාපනය ලැබූ ලක්ෂාන් ප්‍රනාන්දු 2010 වසරේ පාසල් මලල ක්‍රීඩා නායකයා ලෙසත්, 2009 වසරේ, වර්ෂයේම දක්ෂතම ක්‍රීඩකයාට හිමි කුලානය මෙන්ම ක්‍රීඩාවේ අති දක්ෂයින්ට හිමිවන “ජෝෂප් නිල්” සම්මානය ද දිනා ඇත. මලල ක්‍රීඩාවේ හෙල්ල විසිකිරීමේ ඉසව්වෙන් දැක්වූ විශිෂ්ට දක්ෂතා හේතුවෙන් ශ්‍රී ලංකාව නියෝජනය කිරීමට තේරී පත්වූ ඔහුට ශ්‍රී ලංකා මලල ක්‍රීඩා වර්ණ ද ප්‍රදානය කර ඇත.ලක්ෂාන් ප්‍රනාන්දුගේ පාසල් වියේ පටන් මලල ක්‍රීඩා පුහුණුකරු ලෙස කටයුතු කරන දිල්රුක් නිලන්ත මහතා දැනටත් ඔහුගේ පුහුණුකරු ලෙස කටයුතු කරයි.ලක්ෂාන් ගේ පියා නියෝජ්‍ය පොලිස්පති රොෂාන් ප්‍රනාන්දු මහතා කොළඹ රාජකීය විද්‍යාලයේ කීර්තිමත් මලල ක්‍රීඩකයකු වන අතර, ඔහු විසින් ස්ථාපිත කරන ලද තරග වාර්තා වසර 38ක් මුළුල්ලේම මෙතෙක් කිසිවෙකුටත් බිඳ හෙළීමට නොහැකි වී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=aa1405047</link>
    <topic>ඉංජිනේරු හා තොරතුරු තාක්ෂණය පාඨමාලා නව උපාධි පාඨමාලා දෙකක්</topic>
    <author>රූපාන්ති බුලත්සිංහල</author>
    <content>රූපාන්ති බුලත්සිංහලකැලණි විශ්ව විද්‍යාලය වෘත්තීයභිමුඛ නව උපාධි පාඨමාලා හඳුන්වා දීම සිදුකරයි. බී. එස්. සී. (ගෞරව) මෘදුකාංග ඉංජිනේරු විද්‍යාව සහ බී. එස්. සී. (ගෞරව) කළමනාකරණ සහ තොරතුරු තාක්ෂණය මේ අතර වේ. නව තාක්ෂණය ව්‍යාපාරික ලෝකයේ දියුණුව සඳහා භාවිත කිරීමට අවශ්‍ය ඉංජිනේරුවන් බිහි කිරීම මෙහි මූලික පරමාර්ථය වී තිබේ.අ.පො.ස. (උසස් පෙළ) විභාගයට පෙනී සිට විශ්ව විද්‍යාල ප්‍රවේශය සඳහා අවස්ථාව ලැබුණු හා සංයුක්ත ගණිතය සහ භෞතික විද්‍යාව සමඟ උසස් ගණිතය, රසායන විද්‍යාව, තොරතුරු සහ සන්නිවේදන තාක්ෂණය සඳහා විෂයන් ගෙන් එක් විෂයකට අවම වශයෙන් සාමාන්‍ය සාමාර්ථයක් (S) ලබාගත් අපේක්ෂකයෝ මේ පාඨමාලාවට සුදුසුකම් ලබති.බී. එස්. සී. (ගෞරව) කළමනාකරණය සහ තොරතුරු තාක්ෂණය උපාධි පාඨමාලාවට කර්මාන්ත පරිපාලන අධ්‍යයනය අංශය පවත්වාගෙන යන මේ පාඨමාලාවෙන් ව්‍යාපාර පද්ධතියට අවශ්‍ය ඉංජිනේරුවන් බිහි කරයි. 2013 වර්ෂයේ ප්‍රතිඵල නිකුත් වී ඇති දරුවන්ට මේ සඳහා අයදුම්කළ හැකිය.මේ පාඨමාලාව පිළිබඳ අවශ්‍ය තොරතුරු 011-2903282 යන දුරකථන අංකය මඟින් හා www.mit.kin.ac.lkවෙබ් අඩවියෙන් ලබාගත හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=aa1405048</link>
    <topic>උපාධිධාරීන් 450 ක් අලුතින් සේවයට</topic>
    <author/>
    <content>උපාධිධාරීන් 450 ක් බස්නාහිර පළාත් ගුරු සේවයට අලුතින් බඳවා ගැනේ. ඔවුන්ට පත්වීම් ප්‍රදානය ලබන සඳුදා, එනම් 2014-05-05 දින කොල්ලුපිටිය මහනාම විද්‍යාලීය ශ්‍රවණාගාරයේදී සිදු කෙරෙන බව බස්නාහිර පළාත් ප්‍රධාන අමාත්‍ය ප්‍රසන්න රණතුංග මහතා සඳහන් කරයි.2011 තරග විභාගයට මුහුණ දුන් අය අතුරින් සුදුසුකම් සපුරා ඇති උපාධිධාරීන් 450 දෙනෙකු මෙලෙස පත්වීම් ලබති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=aa1405049</link>
    <topic>ජානිපෙ 2 වන ජාතික මහා සමුළුව හෙට</topic>
    <author/>
    <content>‘මව්බිමට වින කරන මර උගුල් පරදවමු!’ යන තේමාව යටතේ ජාතික නිදහස් පෙරමුණේ 2 වන ජාතික මහා සමුළුව හෙට (5) සවස 02.30 ට කොළඹ සුගතදාස ගෘහස්ථ ක්‍රීඩාංගණයේදී පැවැත්වේ.ජාතියට මඟ කියන මෙම අභිමානවත් මහ සමුළුවේ ප්‍රධාන දෙසුම ජානිපෙ නායක, අමාත්‍ය විමල් වීරවංශ මහතා විසින් සිදු කිරීමට නියමිත ය.මෙහිදී ජාතික නිදහස් පෙරමුණේ නව මධ්‍යම කාරක සභාව තෝරා පත්කර ගැනීම ද සිදු කෙරෙනු ඇතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=aa14050410</link>
    <topic>විවරණ 6, 7, 8</topic>
    <author/>
    <content>ආනන්ද විදුහලේ වාර්ෂික ‘විවරණ’ චිත්‍ර ප්‍රදර්ශනය මැයි 6, 7, 8 දිනවල කොළඹ හෝර්ටන් පෙදෙසේ ජේ.ඩී.ඒ. පෙරේරා කලාගාරයේදී පැවැත්වෙයි. විදුහල්පති කිත්සිරි ලියනගමගේ මහතාගේ උපදෙස් පරිදි පැවැත්වෙන මේ චිත්‍ර ප්‍රදර්ශනයේ ආරාධිත අමුත්තන් ලෙස අධ්‍යාපන ඇමැති බන්දුල ගුණවර්ධන හා පාර්ලිමේන්තු මන්ත්‍රී නාමල් රාජපක්ෂ මහත්වරු සහභාගි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=aa14050411</link>
    <topic>“හරිත ඉදිකිරීම් සම්මාන 2013” අද</topic>
    <author/>
    <content>ශ්‍රී ලංකා හරිත ඉදිකිරීම් කවුන්සිලය (Green building Council of Sri Lanka) විසින් සංවිධානය කෙරෙන “හරිත ඉදිකිරීම් සම්මාන 2013” (Green building Awards 2013) සම්මාන ප්‍රදානෝත්සවය පරිසර හා පුනර්ජනනීය බලශක්ති අමාත්‍ය සුසිල් ප්‍රේමජයන්ත මැතිතුමාගේ හා ආර්ථික සංවර්ධන අමාත්‍ය බැසිල් රාජපක්ෂ මහතාගේ ප්‍රධානත්වයෙන් අද දින පස්වරු 4.00 ට බණ්ඩාරනායක සම්මන්ත්‍රණ ශාලා පරිශ්‍රයේදී පැවැත්වේ.ශ්‍රී ලංකා හරිත ඉදිකිරීම් කවුන්සිලය විසින් ප්‍රථම වරට පරිසර හිතකාමී අයුරින් ඉදිකිරීම් කටයුතු සිදු කරන්නන් අගය කිරීම සඳහා මෙම සම්මාන ප්‍රදානය කිරීම සිදුවේ.මෙහිදී ප්‍රධාන වශයෙන් කාණ්ඩ 4 ක් යටතේ සම්මාන ප්‍රදානය කිරීම සිදු කෙරෙන අතර ශ්‍රී ලංකා හරිත ඉදිකිරීම් කවුන්සිලය මඟින් අනුගත වූ සංවිධාන ඇගැයීම, හරිත ඉදිකිරීම් සඳහා ක්‍රමෝපායයන් සලසන ආයතන ඇගැයීම, හරිත ඉදිකිරීම් සඳහා පුරෝගාමී වූ ව්‍යවසායකයින් ඇගැයීම හා හරිත ඉදිකිරීම් සිදුකරන කොන්ත්‍රාත්කරුවන් ඇගැයීම ඒ අතර වේ.මේ වසරේ දී ලෝක වෙළෙඳ මධ්‍යස්ථානය, හැටන් නැෂනල් බැංකුව ඇතුළු සංවිධාන 7 ක් තරග වදින අතර රන්, රිදි හා ප්ලැටිනම් යන කාණ්ඩ යටතේ සම්මාන ප්‍රදානය සිදු වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=ab1405041</link>
    <topic>මේ සමුළුව තවත් සාදයක් හෝ කතා සාප්පුවක් නොවෙයි</topic>
    <author>සංවාද සටහන</author>
    <content>ජාතික තරුණ සේවා සභාවේ සභාපතිලලිත් පියුම් පෙරේරායළිත් වරක් මුළු මහත් ලෝකයේ ම අවධානය ශ්‍රී ලංකාවට ලබා දෙමින් රටවල් 106ක සාමාජිකයන්ගේ සහභාගීත්වයෙන් තරැණයන් පිළිඹඳ ලෝක සමුළුව මැයි මස හයවන දා සිට මෙරට දී පැවැත්වීමට කටයුතු සූදානම් වෙමින් තිබේ. මේ ඒ සම්බන්ධව ජාතික තරැණ සේවා සභාවේ සභාපති ලලිත් පියුම් පෙරේරා මහතා කළ අදහස් දැක්වීමකි.තරුණ සමුළු පිළිඹඳ ‍ලෝක ඉතිහාසය ආරම්භ වන්නේ 1936දී ස්ට්සර්ලන්තයේ ජිනීවාවලදී. එහිදී එක්සත් ජාතීන්ගේ අනුග්‍රහයත් එම සමුළුවට හිමි වුණා. එතැන් සිට නිශ්චිත කාල සීමාවක දී නොවුනත් වරින් වර මේ සමුළු වාර දා හතක් ලොව පුරා පැවැත් වුණා.අවසන් වරට තරුණයන් පිළිඹඳ ලෝක සමුඵව පැවැත්වුණේ 2010 මෙක්සිකෝවේ දී. කාලීනව තරුණයන් පිළිබඳ න්‍යාය පත්‍රය ස්ථාන ගත කළ යුත්තේ කොහේ ද යන පැනයට තරුණයන් සහ රාජ්‍ය නායකයන් එක්ව ගන්නා තීරණවලට අනුව තමයි සමුළුව පැවැත්වෙන ස්ථානය තීරණය වන්නේ.ගිය වර මෙක්සිකෝවේ පැවති සමුළුවට ඩලස් අහලප්පෙරුම ඇමැති තුමාත් මමත් සහභාගී වුණා. ඒ අවස්ථාවේදී මීළඟ සමුළුව ලංකාවේදී පැවැත්විය යුතු බවට අපි ඉල්ලීමක් කළා.ලෝකයේ සංවර්ධන ක්‍රමෝපාය සහ සහශ්‍ර සංවර්ධන දර්ශක 2015 වන විට සපුරා ගැනීමට තමයි තීරණය වී තිබුණේ. ඒ අනුව 2015 දී මේ න්‍යාය පත්‍ර වෙනස් වීමට පුළුවන්. සහශ්‍ර සංවර්ධන දර්ශකයන්හි තරුණයන් පිළිබඳ න්‍යාය පත්‍රයක් තිබුණේ නැහැ. ඒත් සංවර්ධනයේ ගාමික බලවේගය වන්නේ තරුණයන්. 2015න් ඔබ්බට තරුණයන් තමයි සංවර්ධන ඉලක්කවලදී වැදගත් වන්නේ.මෙවර ලංකාවේදී පැවැත්වෙන සමුළුවේ න්‍යාය පත්‍රය වන්නේ සංවර්ධන ඉලක්කවලදී තරුණයන් සක්‍රීයව දායක කර ගැනීමට සහ අනාගත ලෝකයේ තරුණ න්‍යාය පත්‍ර‍යේ පස්‍රබිම සකස් කිරීමයි.පසුගිය කාලයේ අපේ රටේ තරුණයන් පිළිබඳ කිනම් හෝ ජාතික ප්‍රතිපත්තියක් තීරණය වී තිබුණේ නෑ. ඒ වගේම තරුණ කැරළි මෙතරම් ප්‍රමාණයක් තිබුණු රටක් ලෝකයේ තවත් නැති තරම්. අපේ රටේ තරුණයන් ගැන අවධානය යොමු වීමට පටන් ගත්තේ 2010න් පසුවයි.2010දී මහින්ද රාජපක්ෂ ජනාධිපතිතුමා මහින්ද චින්තන ඉදිරි දැක්ම ඉදිරිපත් කළා. එහිදී එතුමා කිව්වා මේ උදාවන්නේ තරුණයන්ගේ සියවසයි කියලා. ජනාධිපතිවරණයේ ප්‍රතිඵලයෙන් මේ රටේ ජනතාව මහින්ද චින්තන ඉදිරි දැක්ම අනුමත කළ බව තහවුරු වුණා.මහින්ද චින්තන ඉදිරි දැක්මේදී ජනාධිපතිතුමා ජාතික තරුණ සේවා සභාව 21වැනි සියවසේ තාරුණ්‍යය සඳහා ගැලපෙන පරිදි පුළුල් ප්‍රතිසංවිධානයකට ලක් කිරීමටත් අන්තර්ජාතික අභියෝග ජය ගත හැකි තාරුණ්‍යයක් නිර්මාණය කිරීමටත් යොමු කරන බව ප්‍රකාශ කර තිබුණා.අපේ තාරුණ්‍යය ගැන නියමාකාර පර්යේෂණයක් කළොත් පැහැදිලිවන්නේ කොදෙව් මානසිකත්වය විශාල ගැටලුවක් බවයි. මෙවැනි සමුළුවලට සහභාගී වීමෙන් අත්දැකිම්, නිපුනතා සහ භාෂා හැකියාවන් වර්ධනය කර ගැනීමෙන් අපේ තාරුණ්‍යය අලුත්ම මානයන් කරා ගෙන යා හැකියි.මේ වනවිටත් අපි නිර්නායකයන් වර්ධනය කිරීමට ජාතික තරුණ සේවා සභාව හරහා විශාල වැඩකොටසක් නිම කර තිබෙනවා. යොවුන් පාර්ලිමේතුව ඊට උදාහරණයක්.සමුළුවේ ප්‍රධාන තේමාව වන්නේ සහශ්‍ර සංවර්ධන දර්ශක 2015න් ඔබ්බට යන්නයි. මීට අමතරව පදනම් හතක් සහ අනු තේමා හතක් තිබෙනවා. මේ පදනම් සහ අනු තේමා හඳුනා ගැනීමත් අපි බාර දුන්නේ තරුණයන්ට. අපට අවශ්‍ය වුණේ සාම්ප්‍රදායික සමුළුවකින් ඔබ්බට යාමටයි.මෙහිදී අන්තර්ජාතික තරුණ මණ්ඩලයක් පත් පත් කර තිබෙනවා. විවිධ ජාතීන් සහ ආගම් නියෝජනය වන අන්දමින් ශ්‍රී ලාංකික තරුණයන් දස දෙනෙක් සහ ලෝකයේ විවිධ කලාප සහ අන්තර්ජාතික මට්ටමේ ප්‍රධානතම තරුණ සංවිධාන නියෝජනය කරමින් තවත් සාමාජිකයන් දස දෙනෙක් ද එහි සාමාජිකයන් ලෙස පත් වී සිටිනවා.පැහැදිලිවම මේ සමුළුව තවත් සාදයක් හෝ කතා සාප්පුවක් නෙමෙයි. තරුණයන් සම්බන්ධ ජාතික මට්ටමේ සමුළුවක්. අපේ තරුණයන්ට ජාතික සහ අන්තර්ජාතික මට්ටමේ අත්දැකීම් ලැබීමේ දුර්ලභ අවස්ථාවක්. සමුළුව අවසානයේ අපි ඉදිරිපත් කරන්නේ අන්තර්ජාතික මට්ටමේ ලියවිල්ලක්.එය හඳුන්වන්නේ තරුණයන් පිළිඹඳ කොළඹ ප්‍රකාශනය යනුවෙන්. එක්සත් ජාතීන්ගේ සංවිධානය ලංකාවේ පවත්වන මේ සමුළුව අනුමත කර ලියවිල්ලක් නිකුත් කර තිබෙනවා. අපි බලාපොරොත්තු වෙනවා සමුළුව අවසානයේ අපි නිකුත් කරන ලියවිල්ල එක්සත් ජාතීන්ගේ සංගමයේ වැඩපිළිවෙළට ඇතුළත් කර ගැනීමට. අනාගත ලෝකයේ තාරුණ්‍යය සම්බන්ධ ප්‍රතිපත්ති සකස් කිරීමට ලංකාව මැදිහත් වූ බව මේ මගින් ඉතිහාස ගත වනවා.රටවල් 106කින් සාමාජිකයන් සහභාගී වන බවට මේ වන විට තහවුරු කර තිබෙනවා. ඒ වගේම ලෝක‍යේ සියලුම තරුණ සංවිධානත් නිශ්චිත වශයෙන්ම සහභාගී වනවා. විදේශ සාමාජිකයන් 350ක් සහ දේශීය සාමාජිකයන් 152කගේ සහභාගීත්වයෙන් සමුළුව පැවැත්වීමට නියමිතයි. මීට අමතරව නිරීක්ෂකයන් ලෙසින් තවත් බොහෝ පිරිසක් සහභාගී වනු ඇති. සමුළුව මැයි මස හය වැනි දින සිට නව වැනි දින දක්වා පැවැත්වීමට නියමිතයි.පොදු රාජ්‍ය මණ්ඩලීය සමුළුවෙන් පසු හම්බන්තොටදී එක්සත් ජාතින්ගේ තරුණ මහලේකම් කාර්යාලය ලංකාවට ලබා ගැනීමට අපට හැකියාව ලැබුණා. ඒ වගේම පොදු රාජ්‍ය මණ්ඩලයේ තරුණ කවුන්සිලයේ සාමාජිකයන් දස දෙනාගෙන් නව දෙනෙක්ම ලංකාවෙන් පත් වූවා.එය අප ලද විශාල ජයග්‍රහණයක්. අපි බලපොරොත්තු වෙනවා මෙවර හම්බන්තොට දී තරුණ මහලේකම් කාර්යාලය විවෘත කිරීමට. හම්බන්තොට දී අපි පැවැත්වූ තරුණ සමුළුව පොදු රාජ්‍ය මණ්ඩලයීය ඉතිහාසයේ පැවැත්වූ හොඳම තරුණ සමුළුව ලෙසින් ප්‍රකාශයට පත් වෙලා තියනවා.ලෝක ගෝලයේ අපේ රට ස්ථාන ගත වී තිබෙන තැන ඉතාම වැදගත්. ඒ වගේම ගෝලීය වශයෙන් දියුණු වන ලෝකයේ රටවල් එක්ව මෙවැනි සමුළු පැවැත්වීමත් ඉතාම වැදගත්. මෙවැනි සමුළුවලට ඉතා විශාල ඉල්ලුමක් තිබෙනවා. රටක් ලෙස අපේ රටේ පිහිටීම, ජනතාවගේ ආගන්තුක සත්කාර, ස්වභාව සෞන්දර්යය සහ භාෂා භාවිතය යන මේ සියල්ල රටේ යහපතට උපක්‍රමශීලීව යොදා ගැනීමට අප දක්ෂ විය යුතුයි. එහිදී මෙවැනි සමුළුවලින් ලැබෙන පිටිවහල ඉතා විශාලයි. මේ සමුළු පැවැත්වීමේ ප්‍රතිලාභ ඇත්ත වශයෙන්ම අත් වන්නේ අපේ රටේ අනාගත පරපුරටයි.සමුළුවට අපේ ඉතා හොඳ පෙර සූදානමක් තිබුණා. සූදානම් වීමේ කමිටුවල සම සභාපතිවරුන් ලෙස ඩලස් අලහප්පෙරුම ඇමැතිතුමාත් නාමල් රාජපක්ෂ තරුණ මන්ත්‍රීතුමාත් කටයුතු කරමින් සිටිනවා.අපේ රට පසුගිය කාලය පුරාම ලෝකයේ අවධානයට පාත්‍ර වූයේ ක්‍රිකට් ක්‍රීඩාව යුද්ධය හෝ මානව හිමිකම් වැනි දේකින්. ඉන් ඔබ්බට ගොස් අපේ රටේ අධ්‍යාපනය, සෞඛ්‍ය ප්‍රතිපත්තිය වැනි ලෝකයේ අවධානයට ලක් විය යුතු අවධානයට ලක් වීමට තරම් වැදගත් කරුණු කෙරෙහි ලෝක අවධානය යොමු කර ගැනීමට අප මේ සමුළු මඟින් බලාපොරොත්තු වනවා.රටේ යහපත පතන පොදු ජනතාව ලෙසින් සෑම දෙනාම ධනාත්මක දෘෂ්ඨි කෝණයකින් මේ දෙස බලතියි අපි විශ්වාස කරනවා.සංවාද සටහනටිරෝනි වෑවලගේඡායාරූපවිමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=ab1405042</link>
    <topic>ආණ්ඩුවේ මැයි රැළියට වැඩිම සෙනඟ හම්බන්තොටින්</topic>
    <author>චන්දන බණ්ඩාර</author>
    <content>පසුගිය සඳුදා දෙදින නිල සංචාරයක් සඳහා ජනාධිපතිතුමා බහරේන් රාජ්‍යය බලා පිටත්ව ගියේ ය. ඇමැති ජී. එල්. පීරිස්, රිෂාඩ් බදියුදීන්, ඩිලාන් පෙරේරා, සරත් වීරසේකර, නවුසර් ෆවුසි හා හා ජනාධිපති ලේකම් ලලිත් වීරතුංග ඇතුළු පිරිසක් ද ඊට එක්ව සිටියහ.බහරේන් හි මහමා අගනුවර අන්තර්ජාතික ගුවන් තොටුපළේ අති විශේෂ පර්යන්තයට සේන්දු වූ ජනාධිපතිතුමාව බහරේන් හි අගමැති ඛලීෆා වින් සල්මාන් බින්හමාඩි අල් චලීනා හා එරට ශ්‍රී‍ ලංකා තානාපති අනුර එම්. රාජකරුණා ඇතුළු පිරිස පිළිගත්තේ ඉතා උණුසුම් අයුරින් ය.ජනාධිපතිතුමා රැගත් මෝටර් රථය රිට්ස් කාල්ටන් හෝටලය බලා නික්ම ගියේ ය. අනතුරුව බහරේන් රාජ්‍ය මාළිගයට ගිය ජනාධිපතිතුමාව බහරේන් හි හමාද් බින් ඉසා අල් ඛලීෆා රජතුමා සහ අගමැති ඇතුළු ඇමැති මණ්ඩලය පිළිගත්තේ මහත් හරසරින් ය. රජු කෙටි දෙසුමක් කිරීමෙන් අනතුරුව මහින්ද රාජපක්‍ෂ ජනාධිපතිතුමාද එහිදී කෙටි දෙසුමක් කළේ ය.ජනාධිපතිවරයාගේ හරවත් කතාවට වශී වූ රජු ජනාධිපතිතුමාගේ කතාවේ අත් පිටපත ඉල්ලීය. ජනාධිපතිතුමාද තම කථාවේ අත් පිටපත රජුට පිළිගැන්වීය. අත්පිටපතට අත්සන් තබන්නැයි රජු නැවත ඉල්ලීමක් කළේය. ජනාධිපතිතුමා අත්පිටපතට සිය අත්සන යෙදීය. බහරේන් රජු ජනාධිපතිතුමාට එරට ඉහළම සම්මානය වන ඛලීෆා අභිධානය සම්මානය පිරිනැමුවේ ඉන් අනතුරුවය."උතුමාණෙනි. ඔබ සහ ඔබ අයත් මිත්‍ර රාජ්‍ය මෙන්ම ද්විපාර්ශවීය සබදතා සංවර්ධනයේ සහ ප්‍රගතියේ වඩා ඉහළ තළයකට ඔසවා තැබීමට ඔබ පෞද්ගලිකව ගන්නා උත්සාහය අගයනු වස් මේ සම්මානය පුද කරන්නෙමු" බහරේනයේ හමාද් බින් ඉසා අල් බලීෆා රජතුමා ජනාධිපතිතුමාට කීය.අල් බලීෆා අභිධානය සම්මානය 1940 දී ස්ථාපනය කරන ලදුව 1970 ගණන්වලදී යළි සක්‍රීය කරනු ලැබීය. අල් බලීෆා එමීර්තුමා මානුෂවාදය කෙරෙහි දැක්වු කැපවීමට උපහාර පිණිස මේ සම්මානය ආරම්භ කෙරිණි. මේ දක්වා මේ සම්මානය ප්‍රදානය කර ඇත්තේ සෞදි අරාබි රජතුමා, මැලේසියානු අගමැතිතුමා සහ දෙවෙනි එළිසබත් මහ රැජන වැනි විශිෂ්ට නායකයන් කීප දෙනෙකුට පමණි.මේ සම්මානය පිළිගනිමින් ජනාධිපතිතුමා කීවේ " මම ගෞරවයටත් ප්‍රසාදයටත් පත් වීමි." කියමිනි. ඉන් අනතුරුව ජනාධිපතිතුමා තවත් අදහස් දැක්වුයේ සතුටිනි. " බහරේන දේශය සමග වඩා පුළුල් හා ගතික හවුල්කාරිත්වයක් ගොඩ නගා ගැනීමට අප අපේක්ෂා කරන්නෙමු. ඔබේ කරුණාබර වදන් නොමසුරු ආගන්තුක සත්කාරය සහ උණුසුම් අන්තර් ක්‍රියාකාරීත්වය නිසැකවම ක්‍රියාශීලී සහයෝගීත්වයක් බවට පරිවර්තනය වෙන මේ රාජ්‍ය චාරිකාව මට මෙන්ම මගේ දූත පිරිසටත් බොහෝ කාලයක් මතකයේ රැදී පවතින සොදුරු සිහිවටනයක් බවට පත් කරනු ඇත. " ජනාධිපතිතුමා බහරේනයේ රජතුමා හමුවේ කියා සිටි‍යේය.පසුදින ජනාධිපතිතුමා නැවතී සිටි හෝටලයට පැමිණි එරට අගමැති සල්මාන් බින් හමාඩි අලි ඛලිෆා කුමරු හා ඇමැතිවරු දිවා භෝජන සංග්‍රහයකට එක් වූහ.“මේ රටේ ඉන්න ශ්‍රී ලාංකිකයෝ හරිම දක්‍ෂයි. එයාල අපේ රටට විශාල දායකත්වයක් ලබා දෙනවා යැයි” එරට අගමැතිවරයා ජනාධිපතිතුමාට කීය.“ශ්‍රී ලාංකිකයා කොහේ හිටියත් තම වගකීම් මැනවින් ඉටු කරන පිරිසක්” යැයි ජනාධිපතිතුමා කීවේ තම රටේ ජනතාව ගැන ආඩම්බරයෙන් යුතුවය.ශ්‍රීලංකා මහා බෝධි සමාගමේ නායකත්වය මෙන්ම ඉන්දියාවේ මහා බෝධි සංවිධාන ජාලයේ නායකත්වය දරන්නේ පුජ්‍ය බානගල උපතිස්ස නාහිමියන්ය. සපුගස්කන්දේ සිටි ක්‍රියාත්මක වන යොෂිඩා ජාත්‍යන්තරයේත් ඉන්දියාවේ ඉදිවෙන ලොව ප්‍රථම බෞද්ධ විශ්ව විද්‍යාලයේ නායකත්වය හොබවන්නේ ද උන්වහන්සේය.සපුගස්කන්ද යොෂිඩා ඉදිකිරිමක් සම්බන්දව පාර්ලිමේන්තු මන්ත්‍රී රවි කරුණානායකගේ අසම්පුර්ණ මැදිහත්වීමක් නිසා ගිය වසරේදී බානගල උපතිස්ස හිමියන් සහ ආර්ථික සංවර්ධන ඇමැති බැසිල් රාජපක්ෂ මහතා අතර යම් කතා බහක් ඇති වීය.පුජ්‍ය බානගල උපතිස්ස හිමියන්ගේ දිර්ඝකාලීන හිතවතකු වෙන දේශීය වාරි සංස්කෘතික උරුමය සුරැකිමේ ජාතික සභාවේ මහ ලේකම් නිමල් විරතුංග හට මේ ගැන දන්වා සිටියේය. නිමල් වීරතුංග යෞවන කටයුතු හා නිපුණතා සංවර්ධන ඇමැති ඩලස් අලහප්පෙරුමගේ මාධ්‍ය ලේකම්වරයා වෙන අතර සහ තවත් අමාත්‍යාංශ කීපයකම මාධ්‍ය සම්බන්ධීකරණ කටයුතු ලේකම්වරයකු ලෙස කටයුතු කරන්නෙකි. එමෙන්ම හෙතෙම " චමල් රාජපක්ෂ වාරි කෘෂි චින්තනය " කෘතියේ රචකයාය. මේ කෘතිය එළිදැක්වීමේ අවස්ථාවට එක් වෙමින් බානගල උපතිස්ස හිමියන් ඇමැති බැසිල් රාජපක්ෂ මහතා සහ ඇතිව තිබෙන කතාබහ ගැන නිමල් වීරතුංග ලේකම්වරයාට කියා තිබිණි.ඒ අනුව ක්‍රියාත්මක වු නිමල් විරතුංග ලේකම්වරයා මේ සදහා කටයුතු සිදු කළේය. ඒ අනුව ගිය බ්‍රහස්පතින්දා දිනයට යෙදී තිබුණු ශ්‍රීමත් අනගාරික ධර්මපාල විශේෂ සමරු වැඩසටහනට ඇමැති බැසිල් රාජපක්ෂ මැතිතුමාටත් පුජ්‍ය බානගල උපතිස්ස හිමියන්ටත් ආරාධනා කළේය. කොළඹ මරදාන මහාබෝධි සංගම් මුලස්ථානයේ පැවැති සමරු වැඩසටහනට එ.ජා.ප නායකත්ව මණ්ඩල සභාපති සහ වත්මන් එ.ජා.ප වැඩ බලන නායක කරු ජයසුරියටත් ආරාධනා කොට තිබිණි.කෙසේ වෙතත් එදින උදේ වරුවේ මැයි දිනය වෙනුවෙන් සංවිධාන කටයුතු කෙරෙන රැස්වීම් කීපයකටම සහභාගී විමෙන් අනතුරුව උදේ නවය පමණ වෙන විට සමරු උත්සවයේ තත්ත්වය දැන ගැනීමට බැසිල් රාජපක්ෂ ඇමැතිතුමා උත්සවයට එක්ව සිටි නිමල් වීරතුංගට දුරකථන ඇමැතුමක් දුන්නේය. සමරු උත්සවය අවසන් වුවද තමන් විනාඩි දහයක් ඇතුළත එම මහා බෝධියට පැමිණෙන බවත් ඒ බව බානගල උපතිස්ස හිමියන්ට දැනුම් දෙන ලෙසද බැසිල් රාජපක්ෂ ඇමැතිතුමා ඉල්ලා සිටියේය.එම පණිවිඩ ලද වහාම පුජ්‍ය බානගල උපතිස්ස හිමියන් වහ වහා සුදානම් වෙමින් මහා බෝධි පාලක මණ්ඩලයට මෙන්ම විහාරස්ථ දායක සභාවේ ප්‍රධානීන්ද කෙටි වේලාවකදී කැදවන ලදී. ඉන් අනතුරුව ඇමැති බැසිල් රාජපක්ෂ මහතා ජ්‍යෙෂ්ඨ ඇමැති ඒ.එච්.එම් ෆවුසි සමග මහාබෝධියට ලඟා වීය.ඉන් අනතුරුව බැසිල් රාජපක්ෂ මැතිතුමා බානගල උපතිස්ස හිමියන්ට වැද නමස්කාර කරන විට උපතිස්ස හිමියන් විමසා සිටියේ කොපමණ වේලාවක් මෙහි රැදී ඉන්නට ඔබතුමාට පුළුවන්ද කියාය. " අඩුම ගානේ ඔබතුමා විනාඩි විස්සක්වත් රැදී ඉන්නවානම් හොඳයි." එසේ කියමින් බානගල උපතිස්ස හිමියන් ඇමැති බැසිල් රාජපක්ෂ මහතාට පෙන්වා සිටියේ අනගාරික ධර්මපාලතුමා පාවිච්චි කළ රථයයි." මට මතකයි අපේ හාමුදුරුවනේ මං කොළඹ ආනන්ද විද්‍යාලයේ ඉගෙන ගන්නා කාලයේ අනගාරික ධර්මපාල හිමියන්ගේ 100 වෙනි ඡන්ම සංවත්සරයේදී ( 1968 දී ) එහි සංවිධාන කටයුතුවල නායකත්වය දැරුවා. ඒ කාලයේ අපි මේ රථය හා සමාන රථ ආකෘතියක් නිර්මාණය කළා. ඒ කාලයේ මගේ ලෝකයේ ධර්මපාලතුමන් මහා වීරයකු ලෙස ජීවත් වුණා. ඒ විතරක් නෙමෙයි තරුණ ශිෂ්‍යයන් විදියට වාද විවාද කරපු හැටිත් සිහිපත් වෙනවා." ඇමැති බැසිල් රාජපක්ෂ මහතා සිහ අතීතය සිහිපත් කළේය." ඒකනේ ඇමැතිතුමා ඔබතුමා හොඳ බෞද්ධ නායකයෙක්. ඔබතුමාගේ සහෝදරයා අගමැති වෙලා ඉන්නකොට තමයි මේ බෝධීන්වහන්සේ රෝපණය කළේ. ගෝඨාභය මහත්තයත් මේතැනට ගොඩක් සම්බන්දයි. මේ වගේ තැන් ජාතික උරුමයන් හැටියට රැක බලා ගැනීම වගකීමක් වගේම යුතුකමක්." පුජ්‍ය බානගල උපතිස්ස හිමියන් කීහ." නායක හාමුදුරුවනේ මට අද මෙතැනට එන්ඩ ලැබීම පුදුම සතුටක්. ඔබවහන්සේ කියන විදියට මෙතැනට ලැබිය යුතු රාජ්‍ය අනුග්‍රහය ලබා දෙන්ඩ මං කටයුතු කරන්නම්. සැප්තැම්බර් මාසයේදී ධර්මපාල ගුණ සමරුවට පෙර මේ ස්ථානය ලස්සනට හදමු." ඇමැතිවරයා යෝජනා කළේය. විනාඩි තිහකට වඩා මහාබෝධි පරිශ්‍රය නිරීක්ෂණය කළ පිරිස ඉන් අනතුරුව ගියේ මහාබෝධි පෙර පාසැල නිරික්ෂණය කිරීමටය.එහිදී බානගල උපතිස්ස හිමියන් සිඟති දරුවන්ට කීවේ දරුවනේ මේ ඇවිත් ඉන්නේ බැසිල් රාජපක්ෂ ඇමැතිතුමා. අතිගරු ජනාධිපතිතුමාගේ මල්ලී එසේ කියමින් උන්වහන්සේ යළිත් දරුවන්ගෙන් විමසා සිටියේ දරුවනේ මේ කවුද කියාය. " බැසිල් රාජපක්ෂ ඇමැතිතුමා " සිඟති දරුවන් එක හඩින් කීවේ මහ හයියෙනි.ගිය බ්‍රහස්පතින්දා දිනයේදී මෙරට කම්කරු ජනතාව මැයි දිනය ඉතා ඉහළින්ම සැමරුවේය. කොළඹ නගරයේ පමණක් පැවැති මැයි දින රැළි සංඛාව 17 කි. මෙවර එ.ජ.නි ස මැයි පෙළපාළිය ආරම්භ වුයේ කොළඹ නෙලුම්පොකුණ රඟහල අසලිනි. එ.ජ.නි.ස මැයි රැළිය ඉන් අනතුරුව ගමන් ගත්තේ බොරැල්ල කැම්බල් පිටිය දක්වාය. එ.ජාප යේ මැයි දින පෙළපාලිය සහ රැළිය පැවැතියේ අම්පාරේදීය.මෙවර මැයි දිනයට පෙර සමුපාකාර සහ අභ්‍යන්තර වෙළෙඳ ඇමැති ජොන්ස්ටන් ප්‍රනාන්දු සහ පාර්ලිමේන්තු මන්ත්‍රී නාමල් රාජපක්ෂ කථා බහ කරමින් සිටින අතරතුර මන්ත්‍රී නාමල් විමසා සිටියේ මෙවර මැයි දින රැළියට වැඩියෙන්ම සෙනග ගෙන එන්නේ කවුදැයි කියාය.මේ අතරතුර ඇමැති ජොන්ස්ටන් ප්‍රනාන්දු විසින් මෙවර මැයි දින රැළියට 8000 කට අධික සෙනගක් ගෙනැවිත් තිබිණි. ඇමැති ජොන්ස්ටන් සහ වයඹ පළාත් එ.ජ.නි. ප්‍රධාන සංවිධායක පළාත් සභා මන්ත්‍රී ජොහාන් ප්‍රනාන්දු මෙවර මැයි රැළියේදී ජනතාව සමග මැයි දිනයේ සටන් පාඨ කියමින් ගමන් ගනිමින් සිටින අතරතුර කොළඹ පුස්තකාලය ආසන්නයේදී ඇමැති ජොන්ස්ටන්ට දුරකථන ඇමැතුමක් ලැබිණි. ඒ පාර්ලිමේන්තු මන්ත්‍රි නාමල් රාජපක්ෂගෙනි. " ඔන්න ජොනී ඇමැතිතුමා මං මේ පාර 25000 විතර සෙනගක් ගෙනාවා. මං වෙන්ඩ ඇති මේ පාර වැඩිම සෙනගක් ගේන්ඩ ඇත්තේ. " මන්ත්‍රී නාමල් ඇමැති ජොන්ස්ටන්ට කීවේය." හරි හරි මන්ත්‍රීතුමා ඔන්න ඔබතුමා දැන් දිනුම්. මාත් 8000 ක විතර සෙනගක් ගෙනාවා. " ඇමැති ජොන්ස්ටන් මන්ත්‍රී නාමල් රාජපක්ෂට කීවේය.ඉන් අනතුරුව ඇමැති ජොන්ස්ටන් ඇතුළු පිරිසගේ පෙළපාලිය ඉදිරියට ගමන් ගන්නා අවස්ථාවේදී මාතර දිසාවේ විශාල සෙනගක් සමග පැමිණි ඇමැති ලක්ෂ්මන් යාපා ඇමැතිවරයා ඇමැති ජොන්ස්ටන් දැක නැවැතී බලා සිටිනු ඇමැති ජොනී දුටුවේය.ඉන් අනතුරුව ඇමැති ලක්ෂ්මන් යාපා ඇමැති ජොනී වැළඳ ගත්තේ සිනහ වෙමිනි. ඉන් අනතුරුව ඇමැති ජොන්ස්ටන් කිවේ දැන්නම් සිංදුවක් අහන්ඩ හොඳම වෙලාව කියාය. ඒ අනුව ඇමැති ජොන්ස්ටන්ගේ ශබ්ද විකාශන අංශයෙන් ගීතයක් වාදනය කළේය. " පුංචි දුවේ පුංචි පුතේ ඉපදුන සිරිලක් බිමේ ආරිය කුල කාලය ලෙස ජීවත් වෙමු ලොවේ " මේ ගීතයට ඇමැති ජොනී , ඇමැති ලක්ෂ්මන් යාපා සහ මන්ත්‍රී ජොහාන් පුංචි රංගනයකද යෙදුණේය.ඉන් අනතුරුව ඇමැති ලක්ෂ්මන් යාපා කිවේ "ජොනී එහෙමනම් අපිත් ඔයාගේ පස්සෙන්ම එන්නම්. " කියාය. මේ අතරතුර පිට පළාත්වලින් මැයි දින පෙලපාලියට පැමිණ සිටි ජනතාව ඇමැති ජොනී දැක ඔහු අසළට පැමිණ කථා බහ කරන්නටද අමතක නොකළේය. " ඇමැතිතුමා බොහොම හොඳ වැඩක් ඔබතුමා කරන්නේ. පාරිභෝගික අධිකාරිය එක්ක එකතු වෙලා නරක් වුණ භාණ්ඩ අල්ලන වැඩසටහන නම් බොහොම හොඳ එකක්. ඒ වැඩේ දිගටම කරන්ඩ " ඇමැති ජොන්ස්ටන්ට රට වටෙන්ම පැමිණි ජනතාව ළඟට පැමිණ කීවේය." අපි ඉතින් ඔබතුමාලා වෙනුවෙන්නේ මේ හැම දෙයක්ම කරන්නේ. ඒ නිසා අපිට ඕනේ ඔබතුමාලා වෙනුවෙන් හොඳ ආහාර වෙළඳ පො‍ලේ තියෙනවා දකින්ඩ. මට ප්‍රශංසා කරනවාට ස්තුතියි. හැබැයි ඉතින් අපේ අමාත්‍යාංශයේ සහ පාරිභෝගික අධිකාරියේ සහ අපේ රටේ පුවත්පත් , රූපවාහිනී සහ රේඩියෝ වගේ මාධ්‍ය ආයතනවල මාධ්‍යවේදීන්ටත් ස්තුති කරන්ඩ ඕනේ " ඇමැතිවරයා ජනතාව සමග කථා බහ කරන විට කියා සිටියේය.ගිය සතියේදී වයඹ පළාත් මහ ඇමැති දයාසිරි ජයසේකරට ජනාධිපතිතුමාගෙන් දුරකථන ඇමැතුමක් ලැබිණි. " දයාසිරි මහ ඇමැතිතුමා මේ පාර මැයි දිනයට එනවා නේද " ජනාධිපතිතුමා මහ ඇමැති දයාසිරිගෙන් විමසා සිටියේය." හොඳයි සර්. මං එන්නම්. ඒත් සර් මට ඉතින් ආසනයක් නම් නෑ‍. " මහ ඇමැති දයාසිරි ජනාධිපතිතුමාට කියා සිටි‍යේය. ඒ වෙන විට මහ ඇමැති දයාසිරි තීන්දු කොට තිබුණේ හෙට්ටිපොළ ආසනයේ වත්මන් ශ්‍රී.ල.නි.ප ආසන සංවිධායක නියෝජ්‍ය ඇමැති ඉන්දික බණ්ඩාණායක සමග මැයි දින පෙළපාලියේ හෙට්ටිපොළ ආසනය යටතේ ගමන් ගැනීමටය.කෙසේ වෙතත් අවසානයේ ජනාධිපතිතුමාගේ උපදෙස් මත මහ ඇමැති දයාසිරිට වෙනම වයඹ මහ ඇමැතිවරයා ලෙස වෙනම මැයි දිනයට සහභාගී වෙන්නට සිදු වීය. ඒ අනුව සෙනග 5000 ක් කොළඹට ගෙන ඒමට මහ ඇමැති දයාසිරි තීන්දු කළේය. ඒ අනුව බස්රථ 100 ක් වෙන් කර ගැනිමට දයාසිරි කටයුතු කළේය. ඉන් අනතුරුව කුරුණෑගල දිසාවේ එක් එක් මැතිවරණ ආසන බාර ලේකම්වරු සහ ඇමැති සම්බන්ධීකරණ ලේකම්වරු සමග සාකච්ඡා කොට කුරුණෑගල දිසාවේ මැතිවරණ ආසන 14 ම නියෝජනය වෙන පරිදි සෙනග මැයි දින රැළියට සහභාගී කර ගැනීමට දයසිරි මහ ඇමැතිවරයා තීන්දු කළේය.කුරුණෑගල දිසාවේ සියළුම ආසනවල මැයි දිනයට සහභාගී‍ වෙන මැයි දින බස් රථ මීගමුව කොළඹ පාරේ ධාවනය කරන ලෙස පක්ෂය විසින් උපදෙස් දී තිබිණි. ඒ අනුව කුලියාපිටිය , නාරම්මල සහ වැලිසරදී මහ ඇමැති දයාසිරිගේ මැයි දින බස් රථ 100 ම මීගමුව කොළඹ පාරෙන් කොළඹට ළඟා වීය. මේ බස් රථ 100 ම කොළඹ ටොරින්ටන් චතුරශ්‍රය ආසන්නයේ ගාල් කොට තැබිණි‍.ඉන් අනතුරුව ටොරින්ටන් මල් පාර ඔස්සේ වයඹ මහ ඇමැතිගේ පෙළපාලිය ගමන් ගත්තේ විවිධ අංග රැසකින් සමන්විතවය. මුලින්ම ගමන් ගත්තේ උඩරට , පහතරට බෙර කරුවන් , දවුල් සහ තම්මැට්ටම් කරුවන් සහ හොරණෑ කරුවන් සිය දෙනෙකි. ඉන් අනතුරුව දෙමළ බෙර කරුවන් පන හක් පමණ එක්ව සිටියහ. ඉන් අනතුරුව අංගම්පොර සටන් කරුවන් 25 දෙනෙකු මැයි දින පෙළපාලියේ විවිධ සටන් ක්‍රම පෙන්වමින් ගමන් ගත්තේය.මේ අතරතුර දයාසිරි පාසැල් කාලයේ දක්ෂ කුන්ග්ෆු ක්‍රිඩකයෙකි. මේ නිසා දයාසිරි මැයි දින පෙළපාලිය අතරතුර පෙළපාලියේ ඉදිරියට පැමිණ දිගු රිටක් ගෙන කුන්ෆු ක්‍රිඩාවේ එන සටන් ශිල්ප ක්‍රම කීපයක් ඉදිරිපත් කළේ කවුරුත් පුදුමයට පත් කරමිනි.ඉන් අනතුරුව රිටි දෙකක් ගෙන නැවැතත් මහ ඇමැති දයාසිරි සටන් ශිල්ප ක්‍රම කීපයක් ඉදිරිපත් කළේ කුරුණෑගල දිසාවේ ජනතාවගේ ඔල්වරසන් සහ විසිල් හඩ මධ්‍යයේය. පෙළපාලියේ ගමන් ගත් ජනතාවගේ විඩා බර ගතිය මොහොතකට පහ කරන්නට මහ ඇමැති දයාසිරිගේ මේ කුන්ග්‍ෆු සටන් දර්ශනය සමත් වීය. ඉන් අනතුරුව පෙළපාලිය තරමක් ඉදිරියට ගිය විට යළිත් දයාසරි කඩු දෙකක් ගෙන කුන්ග්ෆු සටන් ශිල්ප ක්‍රම කීපයක් ඉදිරිපත් කළේය. මේ අතරතුර මැයි පෙළපාලිය දිනයේ බොහෝ විද්‍යුත් මාධ්‍යයන්හි දයාසිරිගේ මේ කුන්ග්ෆු සටන් ක්‍රම පිළිබදව පුළුල් ප්‍රචාරයක් ලබා දී තිබිණි.මේ අතරතුර මහ ඇමැති දයාසිරි මැයි දින පෙළපාලියේ ගමන් ගත්තේ වෙනදා මෙන් ජාතික ඇදුමෙන් සැරසිගෙන නොවේ යුද හමුදා කොමාන්ඩෝ සෙබළුන්ගේ ඇඳුමකින් සැරසිගෙනය. ඔහු තම හිසේ දමා ගෙන සිටියේද කමාන්ඩෝ සෙබළු පළදින බෙරේස් වර්ගයේ තොප්පියක් වීමද විශේෂත්වයක් වීය. එහි තරුවක්ද ගසා තිබෙනු කාටත් දක්නට ලැබිණි.අපි වෙනුවෙන් අපි රණවිරු නිවාස ප්‍රදානෝත්සවය ගිය සතියේදී ජනාධිපතිතුමාගේ ප්‍රධානත්වයෙන් කුරුණෑගලදී පැවැත්විණි. ජනාධිපතිතුමා කුරුණෑගලට පැමිණියේ ගුවනිනි. ජනාධිපතිතුමා රැගත් හෙළිකොප්ටර් යානය‍ ගොඩ බස්වනු ලැබුයේ කුරුණෑගල වෙලගෙදර ක්‍රීඩාංගණයටය. ඉන් අනතුරුව ජනාධිපතිතුමා පැමිණියේ මල්ලවපිටිය සී. ඩබ්ලිව්. ඩබ්ලිව්. කන්නන්ගර විදුහලටය.එදිනදී ජනාධිපතිතුමා අතින් අපි වෙනුවෙන් අපි රණවිරු නිවාස 125 ක යතුරු පිරිනැමිණි. ඉන් අනතුරුව සිදු වු විශේෂ සිදු වීමක් වීය. එනම් කුරුණෑගල දිසාවේ ශ්‍රී.ල.නි.ප ආසන සංවිධායකවරු එකිනෙකා මාරුවෙන් මාරුවට ජනාධිපතිතුමා අසලට පැමිණීමය. මෙය ජනාධිපතිතුමාටද මහත් ප්‍රහේලිකාවක් වීය. “මොකද මේ කට්ටිය මාරුවෙන් මාරුවට මං ලඟට එන්නේ” ජනාධිපතිතුමා විමසා සිටියේ යැයි දයාසිරි ජයසේකර මහ ඇමැතිවරයාගෙනි.“සර් බදාගෙන කනවට වැඩිය බෙදාගෙන කන එක හොඳයි කියලා හිතුණා ” මහ ඇමැතිවරයා සිනාසෙමින් ජනාධිපතිතුමාට කියන විට ජනාධිපතිතුමාටද සිනහව නවත්වා ගැනීමට නොහැකි වීය.පසුගිය සිකුරාදා එ.ජා.ප වැඩ බලන නායක කරු ජයසූරියගේ ප්‍රධානත්වයෙන් නායකත්ව මණ්ඩල රැස්වීම පැවැත්විණි. එහිදී කරු ජයසූරිය ඉතා කනගාටුවෙන් මාධ්‍ය ගැන අදහස් පළකළේය. “ඇතැම් මාධ්‍ය ප්‍රේමදාස ගුණ සමරුව කඩාකප්පල් කරන්නෙක් විදියට මගේ නම ඈඳාගෙන තිබෙනවා.ඒක මාත් සජිත් ප්‍රේමදාසත් අතර ගැටුම් ඇතිකරවීම උදෙසා වු කුමන්ත්‍රණයක්. මා මෙතෙක් පැවැති සෑම ප්‍රේමදාස ගුණ සැමරුමකටම සහභාගි වූ කෙනෙක්. ඒ නිසා මේක කුමන්ත්‍රණයක් " එ.ජා.ප වැඩබලන නායක කරු ජයසුරිය කියා සිටියේය. මේ අතරතුර එ.ජා.ප නායකත්ව මණ්ඩල රැස්වීමේදී ඌව පළාත් සභා මැතිවරණය ගැනද සාකච්ඡා වීය.“ඌව පළාත් සභාවේ සාමාජිකයන් ලක්ෂයක් බඳවා ගැනීමේ ප්‍රවර්ධන වැඩපිළිවෙළක් මේ මාසයේ මුල සතියේ ආරම්භ කරනවා. මොණරාගල දිස්ත්‍රික් නායකත්වය රංජිත් මද්දුමබණ්ඩාරට සහ බදුල්ලේ දිස්ත්‍රික් නායකත්වය හරේන් ප්‍රනාන්දුටත් ලබා දීමට අපි බලාපොරොත්තු වෙනවා ” එ.ජා.ප වැඩබලන නයක කරු කීවේය .ගිය සතියේදී එජප මහ ලේකම් තිස්ස අත්තනායක ජපාන සංචාරයෙන් පසු සිරිකොතට පැමිණියේය. මහලේකම්වරයා උදා වු සිංහල හින්දු අලුත් අවුරුද්ද වෙනුවෙන් තේ පැන් සංග්‍රහයක් සූදානම් කර තිබු අතර ඊට නායකත්ව මණ්ඩලයේ සියළු දෙනාද එක්ව සිටියේය.මංගල සමරවීර හා තිස්ස අත්තනායකගේ ප්‍රධානත්වයෙනි. ගිය සඳුදා සිරිකොතේ දී එජාප සන්නිවේදන කමිටුව රැස්විය. එහිදී මැයි දින රැලිය අම්පාරේ දී පැවැත්වීම පිළිබඳව දීර්ඝ ලෙස සාකච්ඡා පැවැත්විණි. එදින කොළඹින් අලුයම 5.00 ට අම්පාර බලා පිටත්වීමත්, දිවා ආහාරය දයා ගමගේ නැ‍ඟෙනහිර පළාත් විපක්ෂනායකයාගේ අම්පාර නිවසේ ගැනීමටත් තීරණය විය.චන්දන බණ්ඩාරchandananewspolitic@gmail.comකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=ab1405043</link>
    <topic>ප්‍රධාන ඇදහිල්ල</topic>
    <author>රංජිත් සියඹලාපිටිය</author>
    <content>අපට ප්‍රශ්නයක් තිබේ. අපේ නිෂ්පාදනවලින් වැඩි ප්‍රමාණයක් තාමත් අපනයන වෙළෙඳපළට යන්නේ මූලික නැත්නම් ප්‍රාථමික භාණ්ඩ වශයෙනි. ඒවා යොදාගෙන කරන නිෂ්පාදන නැවතත් අපිම ඊට බොහෝ වැඩි මිලකට ආපසු ගෙන්නා ගනී. උදාහරණ රබර්ය. අපි යවන රබර් ෂිට් එකෙන් වෙනත් රටක නිෂ්පාදනය කරන ටයරය. රබර් ෂිට් එකේ මිල මෙන් සිය ගුණයක මිලකට අපි ආපසු ගෙන්වා ගනී.මේ තත්ත්වය වෙනස් කිරීමට නම් අපි අගය එකතු කළ නිෂ්පාදන පටන්ගත යුතුය. මේ සඳහා මුදල්, දැනුම, වාගේම වෙළෙඳපළක් සොයාගත යුතුය. ඒ අවශ්‍යතාව සඳහා අපි වැනි රටකට, පහසුම ක්‍රමවේදය විදේශ ආයෝජන ලබා ගැනීමයි.විදේශ ආයෝජන නිකම්ම ලැබෙන්නේ නැත. ආයෝජකයින් යම් රටකට තම ආයෝජනය යෙදීමට පෙර සොයා බලන්නේ පස්මහ බැලුම් බලන්නා සේය. ඔවුන් ඒ රටේ සාමකාමී පරිසරය, දේශපාලන ස්ථාවරභාවය, කම්කරු නීති පද්ධතිය, යටිතල පහසුකම් තත්ත්වය, පඩිනඩි තත්ත්වය, ඉඩම් ගොඩනැඟිලි ආදියේ මිල, බැංකු පොලිය ආදිය ගැන මෙන්ම විශේෂයෙන් රජය විසින් ලබාදෙන විශේෂ බදු සහන ද ගැන සොයා බලයි.අනිකුත් සාධකවලට වඩා රජයකට ආයෝජකයන් ගෙන්වා ගැනීම සඳහා වඩාත් ආකර්ෂණීය ලෙස යෙදවිය හැකි සාධකය නම්, බදු සහන ලබා දීමයි. මෙහිදී අද ලෝකයේ රටවල් අතර වඩාත් තරගකාරී ලෙස මෙම සහන ලබා දෙමින් ආයෝජකයින්ට ආරාධනා කිරීම ද දැකිය හැක.ශ්‍රී ලංකාව සමඟ අපේ කලාපයේ බංගලාදේශය, වියට්නාමය, තායිලන්තය, මැලේසියාව, ඉන්දියාව ආදි රටවල් රැසක් අද මේ තරගයෙහි යෙදේ. ඒ නිසාම අපටත් වැඩි වැඩියෙන් ඒ සම්බන්ධව අවශ්‍ය පියවර ගැනීමට සිදුවේ. එවැනි පියවරක් ලෙස, ආයෝජකයින් කැඳවීමේ රෙගුලාසි කිහිපයක් පසුගිය දා ‍පාර්ලිමේන්තුවේදී විවාද වී සම්මත විය.එහිදී විපක්ෂයේ ඇතැමුන් කළ දැඟලිල්ල පුදුම සහගතය. තමන්ගේ කාලයේදී ආයෝජකයින් කැඳවීමට, සේවකයාගේ රැකියා ස්ථිරභාවය සහ ඔවුන්ගේ අයිතිවාසිකම් පවා පාවාදීමට පනත් ගෙන ඒමට කටයුතු කළ ඇත්තන් මෙදා හැසිරුණේ මැරි ඉපදුණා මෙන් දැයි මට සිතේ. මට ඔවුනට නැවත වතාවක් ඔවුන්ගේ ප්‍රධාන ඇදහිල්ල ලෙස භාවිත කළ “යළි පුබුදමු ශ්‍රී ලංකා” කියවා බලන ලෙස ඇරැයුම් කිරීමට සිත් විය.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=af1405041</link>
    <topic>රුවන්වැලි සෑය සුදුපිරියම් කිරීමට ලැබීමත් මහා පින්කමක්</topic>
    <author>ඉනෝකා සමරවික්‍රම</author>
    <content>“අදත් වැඩකරන්න බැහැ. ඊයේ හොඳටෝම වැස්ස. මේ තෙත් ගතිය එක්ක නැග්ගොත් ඉණිමං ලෙස්සන්න බලනවා” සම්පත් ලොකු බාස්උන්නැහේ පවසන්නේ නිල් අහසත් ස්වර්ණමාලි සෑරදුන් දෙසත් මාරුවෙන් මාරුවට බලමිනි.“මුලින්ම මෙයැයි ස්වර්ණමාලි චෛත්‍යයට නඟින කොට මේං මෙච්චර ‍ෙකාලුගැටයා‍. මෙයා‍ෙග් තාත්තා යටතේ තමයි අපි වැඩ කළේ. මං ලොකු බාස් උන්නැහේගෙන් ඇහුවා පුතා වන්දවන්න ද කියලා. ‍ෙලාකු බාස් උන්නැහේ කිව්වා කමක් නැහැ කියලා. උන්නැහේගේ අනුමැතිය නැතිව එදත් කාවවත් චෛත්‍ය ගර්භයට ගොඩකළේ නැහැ. අපේ සම්පත් ලොකු බාස්උන්නැහේ මම එදා චෛත්‍යයට නග්ගද්දි වයස අවුරුදු දහයක් විතර ඇති” අතීතය සිහිපත් කරන පියදාස මහතා ඒ සිදුවීම කියන්නේ දෑසේ තුටු කඳුළු පුරවාගෙනය. දැන් ඔහු වයෝවෘද්ධය. වයස අවුරුදු අසූවකි. එහෙත් ඔහු තවමත් ස්වර්ණමාලි චෛත්‍ය ගර්භයට නඟින්නේ උස් ඉණිමං දිගේ තරුණයකු මෙනි.පියදාස මාමාගේ මේ කතාව අපට අසන්නට ලැබුණේ සම්පත් ලොකු බාස්උන්නැහේ මෙන්ම ඒ නඩේ සියල්ලෝම ස්වර්ණමාලි ගර්භයට හතරැස් කොටුවට කොත් කැරැල්ල වටා යමින් මේ කරන්නේ කුමක්දැයි යන්න සෙවීමට ඉකුත් දිනෙක අපි එහි ගිය අවස්ථාවේදීය. අප මෙම ගමනේදී සම්පත්ලා හමුවීමට පෙර ප්‍රථමයෙන්ම රුවන්වැලි සෑ විහාරාධිපති පල්ලේගම හේමරතන හිමියන් බැහැදැක අවසර පැතූවෙමු.වසරකට වරක් විශේෂයෙන්ම පොසොන් උත්සවයට පෙර එහෙත් වෙසක් පොහොය උදාවීමට පෙර අනුරාධපුර රුවන්වැලි මහා සෑය හුනු පිරියම් කෙරෙන්නේ බොහෝ කාලයක සිටය. ක්‍රි.පූර්ව දෙවන සියවසේ දී ඉදිකර ඇති රුවන්වැලි මහා සෑය ලෝක උරුමයකි.බුදුරජාණන් වහන්සේ බුද්ධත්වයට පත්ව එළැඹි 8 වැනි වසරේදී කැලණියට වැඩම කළ අවස්ථාවේදීත් පසුව අනුරාධපුර මහමෙව්න‍ා උයනට වැඩමකර ස්වර්ණමාලී දාගැබ් වහන්සේ ඉදිකර ඇති තැන සමවත් සුවයෙන් සිටි බවට ඉතිහාසය කරුණු ගෙන හැර දක්වයි.එමෙන්ම සම්බුද්ධ පරිනිර්වාණයෙන් පසු කෝලිය රාජ වංශිකයන්හට ලැබූ ධාතුන් වහන්සේලා ද ස්වර්ණමාලි සෑ ගර්භයේ තැන්පත් කර ඇති බව ද කියැවේ. එපමණක් නොව රත්තරනින් නිම කරන ලද බෝධි වෘක්ෂයක් ද රන්මුවා බුදුපිළිමයක් මෙම ධාතු ගර්භයේ නිදන් කර ඇති අතර ගර්භය ඇතුළේ බිත්තිවල වෙස්සන්තර ජාතකයේ සිට දේවාරාධනය, සිදුහත් කුමාර උත්පත්තියේ සිට බුද්ධ පරිනිර්වාණය දක්වාම ලංකාවේ බුදුදහම පිහිටුවීම ආදී වූ සුවිශේෂ සිදුවීම් ආදී සියල්ල සත්රුවනින් සිතුවමට නඟා ඇති බවත් වංශ කතාවල සඳහන් වේ. මේ සියල්ල රත්තරනින් සත්රුවන් වලින් කර ඇති නිසා ගර්භය තුළ විදුලි ආලෝකයක් මෙන් එළියක් ඇති බව ඉතිහාස වංශකතා ඇතුළත් පොත පතෙහි සඳහන් වේ.බුදුරජාණන් වහන්සේගේ ශාරීරික, පාරිභෝගික, උද්දේශික ධාතූන් තැන්පත් කර ඇති ස්වර්ණමාලි චෛත්‍ය ගර්භයට නැඟ වසරක් පාසා එහි හුනු පිරියම් කිරීමට ලැබීම කොතරම් නම් භාග්‍යයක් දැයි කෙනෙකුට සිතෙන්නට පුළුවන.“අපි අර පෙනෙන ‍දේවතා කොටුවේ ඉඳලා පහළ බැලුවම අපිට සලපතළ මළුවේ වැඳුම් පිදුම්කරන අය පේන‍්නෙ ඉතාම පුංචියට. හරියට කුරුමිට්ටෝ වගේ. දේවතා කොටුව උඩ හොඳට ඉඩකඩ තියෙනවා. හරියට මේ වගේ. ඒ කියන්නේ වාහනයක් හරවන්න පුළුවන් ප්‍රමාණයේ ඉඩක් තියෙනවා. ඇත්තටම මට නම් හිතෙන්නේ මේක මහා විශ්වකර්ම වැඩක් කියලා.”දාගබ් වහන්සේ පාමුල සිට බැලූ විට එහි මුදුණේ වැඩකරන බාස්සුන්නැහැලා පෙනෙන්නේ ද කුරුමිට්ටන් පරිද්දෙන් යැයි පියදාස මාමා කියයි.රුවන්වැලි මහ සෑයේ උස අඩි 338ක් වන අතර විශ්කම්භය අඩි 370කි. වට ප්‍රමාණය අඩි 942ක් වන අතර ගර්භය පමණක් අඩි 150ක් උසින් යුක්තය. කොත් කැරැල්ලේ උස අඩි 87කි. දේවතා කොටුවේ උස අඩි 50ක් වන අතර මේ සා විශාල වූ දාගැබ් වහන්සේට සුධා කර්මය කිරීම ද බැලූ බැල්මට ලෙහෙසි පහසු දෙයක් නොවේ. මෙවර හුනු පිරියම් කිරීම, ඊට අදාළ බඩු භාණ්ඩ ගැනීම, වැඩ කුලිය ආදී සියල්ල සඳහා වියදම් වන මුදල රුපියල් ලක්ෂ හැටපහකි.“මගේ තාත්තා තමයි කුමාරගේ ඇක්මන් බාස් උන්නැහේ. තාත්තා මේ කාර්යයට අතගහලා තියෙන්නේ 1982 අවුරුද්දේ. තාත්තා නැති වුණාට පස්සේ තමයි මම මුල්වුණේ. මගේ අයියලා දෙන්නා සුමිත් හා සරත් ඒගොල්ලොත් මේ කාර්යයට සම්බන්ධයි. අපි මේ කාර්යයට සූදානම් වෙන්නේ දෙසැම්බර් මාසේ ඉඳලා. ඒ කියන්නේ මහ ඉණිමඟ බඳින්න අවශ්‍ය උණ ගස් හොයාගන්නේ අපිමයි. අපි දිවුලපිටිය පැත්තේ ගිහිල්ලා උණගස් කපාගෙන එනවා. මේ හුනු පිරියම් කිරීමේ කාර්යයට හුනු කි‍ලෝ ටොන් දහයක්, ලුනු මිටි 50ක්, සව් හාල් මිටි දෙකක්, නිල් කිලෝ 200ක් සීනි කිලෝ එකසිය පනහක් පමණ පාවිච්චි කරනවා. ඊට අමතරව චෛත්‍ය ශුද්ධ කරන්න වයර් බ්‍රෂ් දුසිමක් ගන්නවා. අඟල් දෙක දෙක හමාරේ කඹ කි‍ලෝ 600ක් ගන්නවා. සම්පත් බාස් උන්නැහේ හුනු පිරියම් කිරීමට අවශ්‍ය දෑ පිළිබඳව අප දැනුවත් කරයි.සියලු අවශ්‍ය දෑ සපුරා ගැනීමෙන් පසුව සම්පත් ලොකු බාස්උන්නැහේ ඇතුළු පිරිස සෑ රදුන්ගේ හුනු ගෑමේ කටයුතු ආරම්භ කරනු ලබන්නේ විශේෂ ආගමික වත්පිළිවෙත් අනුවය.“අපි ජයසිරි මහා බෝ හාමුදුරුවන්ට භාරහාර වෙලා තමයි මේ කටයුත්ත ආරම්භ කරන්නේ. පොල් ගෙඩියක් උඩින් තියලා දෙවියන්ට භාර වෙනවා. අපිට මේ කාර්යය කිසිදු කරදරයකින් බාධාවකින් තොරව කරගන්න ලැබේවා කියලා. ඒ වගේම දුටුගැමුණු පිළිමයට වැඳලා අවසර පතනවා.රුවන්වැලි සෑරදුන්ට වඳිනවා. මේ සියල්ල අවසානයේ අපි වැඩ ආරම්භ කරන්නේ නායක ස්වාමීන් වහන්සේලාගේ සෙත් පිරිත් සජ්ඣායනයත් සමඟයි. (සම්පත් තමන් කරන කාර්යභාරය එකින් එක පවසයි. ඔවුහු ඉන්පසුව ලහි ලහියේ සෑරදුන් මත මහ ඉණිමඟ බඳිති.“අපි හතරැස් කොටුව ළඟට යනතුරු මහ ඉණිමඟ බඳිනවා. මහ කඹය තියෙන්නේ හතරැස් කොටුව වටේට. උඩ සිට පහළට පොඩි ඉණිමං බස්සලා ඒවායේ ඉඳගෙන තමයි මේ කාර්යය කරන්නේ..”ඔවුහු මුලින්ම වයර් බුරුසු වලින් දාගැබ වටා සූරා පිරිසිදු කරති. මේ කාර්යය සඳහා ද දින කිහිපයක් ගතවේ. මේ පිරිසිදු කිරීමෙන් පසුව මේ වසර ගණන පුරාම ඔවුන් අත්දැක ඇති එක් දෙයක් ඇත.සම්පත්පියදාස“අපි චෛත්‍ය වටා සූරා පිරිසිදු කර දවස් දෙක තුනකට පස්සේ මහා වැස්සක් වහිනවා. ඒක මහා අසිරිමත් වරුසාවක්. ඒ වැස්සට නිකම්ම සෑයේ මතුපිට පිරිසිදු වෙනවා. ඉන්පස්සේ තමයි අපි හුනු පිරියම් කරන්න පටන්ගන්නේ. එක්වරක් නොවෙයි දෙවරක්ම හුනු ගානවා.මහා සෑයේ පමණක් නොවෙයි පරිවාර චෛත්‍යවලත් ඇත් පවුරෙත් පිරිසිදු කිරීම් කරනවා. ඇත් පවුරේ ඇත් රූප තුන්සිය තිස් අටක් තියෙනවා. හුනු ගාල‍ ඉවර ‍වුණාට පස්සේ මේ සියලු කටයුතු අවසානයේ අපි බාරහාර ඔප්පු කරනවා. මහ සෑයට පූජා පවත්වලා විහාරස්ථාන දෙකටම දැහැත් පඬුරු ආදිය පූජා කරලා තමයි මේ කටයුත්ත අවසන් කරන්නේ.”ඔවුහු රුවන්වැලි සෑයේ උඩින් බසින්නේ බැඳ තැබූ ඉණිමන් කපාගෙනය. සියල්ල පිළිවෙළට කරන ඔවුන් වැඩ කරන කාලය තුළ දිනපතාම වැඩ ආරම්භ කිරීමට පෙර එක අයකු ගොස් මහ ඉණිමඟ සෙසු ඉණිමං ආදිය මෙන්ම පලංචිවල ලනු ගැට ආදී සියල්ල පරීක්ෂා කරනු ලබයි.“අපි වැඩ කරනවා නම් විතරයි මළුවට එන්නේ. හවස වැඩ අවසන් වෙලා ගියාට පස්සෙ අපි රාත්‍රි‍ෙය් නිදියන්නවත් මළුවට එන්නේ නැහැ. නිකරුණේ චෛත්‍ය පාගන්නෙත් නැහැ. අපි වැඩ නැති දවසට අටමස්ථානේ වැඳ පුදා ගන්නවා. මේ පාර අපේ කණ්ඩායමේ තිස්පහක් ඉන්නවා. තාත්තගෙ කාලේ ඉඳලා ‍ෙම් කාර්යය කරන අපිට කිසිම දවසක අතුරු අන්තරාවක් වෙලා නැහැ. අපිට හරි පිහිටක් තියෙනවා. උඩට නැග්ගම බයක් දැනෙන්නෙත් නැහැ. සමහරු අහනවා අපි ආරක්ෂක පටි දාලද වැඩ කරන්නේ කියලා. එහෙම පටි බැඳගෙන නම් නැහැ. නමුත් අපි විශ්වාස කරනවා අපට තිබෙන එකම පිහිට ත්‍රිවිධ රත්නයේ පිහිට මේ පුදබිමට අරක්ගත්ත දෙවිදේවතාවුන් වහන්සේලාගේ පිහිට කියලා.” සම්පත් ඔවුන් කරගෙන යන කාර්යයේ එදා මෙදාතුර ලැබූ අත්දැකීම් පවසන්නේ එසේය.ඔවුන් අසලම දැවටෙමින් හිඳින්නේ චූටි කුකූය. ඔවුන්ට චූටි කුකූ ලැබී ඇත්තේ අභයගිරිය විහාරය අසලිනි. සම්පත් ඇතුළු නඩය සමඟ හිඳින චූටි කුකූ ඔවුන් වැඩ නිම කර සෑරදුන්ගෙන් බිමට බැස එනතුරු ඒ අසලටම වී හිඳී.චූටි කුකූ නම් වූ බලුපැටවා කිසිදු විටෙක පේසා වළලු මතට නඟින්නේ නැත. ඌ ඊට මෙහායින් ඇති මල් අසුන නිමවා ඇති පිටත බිත්ති කණ්ඩිය මතට නැඟ බාසුන්නැහේලා වැඩ කරන දෙස බලා හිඳී.“අදත් හැන්දෑ වෙනකොට හොඳටම වහීවි.”අහස දෙස බලන සම්පත් බාස් උන්නැහේ පවසන්නේ කනගාටුවෙනි. “ආන් බලන්න චූඩාමාණික්‍ය දිලිසෙන අපූරුව. නිල්පැහැයෙන් දිලෙන කොත් මුදුන පෙන්වමින් ඔහු පවසයි.“ඔය හතරැස් කොටුවේ අඩි දොළහක් උස දේවතා රූප දොළහක් තියෙනවා. පිත්තල ‍ෙකාත් වහන්සේ අඩි විසිහතරක් උසයි. රුවන්වැලි සෑරදුන් කියන්නේ අදහන්න බැරි නිර්මාණයක්. වලල්ලාවිට ගමෙන් ඇවිල්ලා මේ වගේ දෙයක් අවුරුදු ගාණක් පුරා කරගන්න ලැබුණු එක ගැන අපිට හරිම ආඩම්බරයි. ඒ වගේම රුවන්වැලි සෑරදුන්ගේ හුනු ගාන්නට ලැබීම අපිට ලොකු ගෞරවයක්.” සම්පත් පවසන්නේ නඩේ සැමගේම අදහසයි.ඔවුන් වැඩ පටන්ගෙන දැනට මාස දෙකක් පමණ ගතවී ඇත. එළැඹෙන වෙසක් පොහෝ දිනට පෙර මේ කාර්යය අවසන් කිරීම ඔවුන්ගේ බලාපොරොත්තුවයි.”ඉනෝකා සමරවික්‍රමඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=af1405042</link>
    <topic>පෙරහැරේ යන රස පරීක්ෂක අලි</topic>
    <author>අරුණි මුතුමලී</author>
    <content>එක එක සතුන්ගේ ශරීරවල උපතින්ම හෝ විවිධ පාරිසරික හේතු මත වෙනස්කම් ඇතිවේ. එහෙත් මිනිසාගේ වැඩි අවධානයට ලක් වන අලින්ගේ ඇති වන මේ විකෘතිතා පදනම් කරගෙන අලින්ට විවිධ නම් පට බැඳීම‍ට මිනස්සු පෙළැඹෙති. අලියකු ඇත් රජෙකු කරන්නේද, වල් අලියකු හෝ පෙඳ කොටෙකු කරන්නේද මිනිසුන්මය. අලින්ටවත් වෙනත් වන සතකුටවත් නැති තරම් අලින්ගේ අවයව පිළිබඳ ප්‍රශ්නයක් මිනසුන්ට ඇත්තේ අලින්ගෙන් මිනිසාට ඇති ප්‍රයෝජන මෙන්ම අලි මිනිස් ගැටුම නිසා විය හැකිය. මේ පිළිබඳ හිටපු වනජීවී නියෝජ්‍ය අධ්‍යක්ෂ වෛද්‍ය නන්දන අතපත්තු මහතා ගේ අදහස මෙසේය.“වලිගය කොට වුණාම පෙඳේ කොටා , නැට්ට කොටා වගේ නම් අලින්ට ලැබුණට, වලිගේ දිග වීම නමක් ලැබෙන්න හේතුවක් නොවෙයි. ඒක සාමාන්‍ය ස්වභාවය නිසා. ඒ වගේම හොඬේ වුණත් සාමාන්‍ය විදිහට තියෙන විට ඒ අලින් ප්‍රසිද්ධ වන්නේ නැහැ. මම දැකලා තියෙනවා සමහර අලින්ගේ හොඬය බිම වැදිලා තවත් රවුමක් කරකවන්න තරම් දිගයි. නමුත් උන්ට හොඬෙ දිගා කියන්නේ නැහැ.”එසේ කියූ වෛද්‍ය අතපත්තු මොහොතක් කල්පනාවට වැටුණේ වලිගය මෙන්ම හොඬය දිග සතකුටවත් නමක් නැත්දැයි මා විමසූ නිසාය.“තියෙනවා” ඔහුගේ පිළිතුර විය.“හත් පොළයා. හැබැයි ඒකට කරුණු කිපයක් සම්පූර්ණ වෙන්න ඕන. හත් පොළයා කියන්නේ ශරීරයේ ස්ථාන හතක් පොළොවේ වදින නිසා. කකුල් හතර, වලිගය, හොඬය වගේම පිරිමි ලිංගය කියන තැන් හතම බිම වදින තරම් දිග නම් තමයි ඒ නම අලියකුට ලැබෙන්නේ. මෙය ඉතාම දුර්ලභ පිහිටීමක්. මේ වගේ හත් පොළයන් තමයි ධාතු කරඬුව වඩම්මන්න අරගන්නේ. ඒත් ඒකට හත් පොළයෙක් වෙලා විතරක් මදි. හොඳ දළයෙක් වෙන්නත් ඕනා. ඒ කියන්නේ අලියෙක් නෙවේ ඇතෙක්.”මේ පවසන්නේ අප සාමාන්‍යයෙන් සද්ධන්ත කුලේ නම්න් හඳුන්වන ඇතකු බව ඉතා පැහැදිලිය. එහෙත් වෛද්‍ය අතපත්තු ඒ ගැන දරන මතය නම් තරමක් වෙනස්ය.“මිනිසුන්ගේ වගේම අලි ඇතුන්ගේත් වෙනත් සතුන්ගේත් ශරීරයේ වෙනස්කම් තිබෙනවා. ඒවා මේ කුල මල වංශවල ප්‍රශ්න නෙවෙයි. මම නම් සතුන් ඔය විදිහට වෙනස් කර දැක්වීම පිළිගන්නේ නැහැ.”එසේ කියූ ඔහු ඉන් පසුව පවසන්නට වූයේ අලියකුට හොඬයක් ලැබෙන්නේ කුමකටද? හොඬයක් නැතිකල අලියෙකුට ජීවත් විය හැකිද? යන කරුණුය.“සත්ත්ව ලෝකේ අපූරුම උපාංගය තමයි අලි හොඬ වැල. භාරතයේ අලියාට හස්තින් කියන්නේ හොඬය නැමැති හස්තය දරන නිසා. එය ඇතතෙන්ම අතක්. අතකින් කෙරෙන කාර්යයන් තමයි අලියා හෙඬවැලෙන් කරන්නේ. අලින්ගේ හුස්ම ගැනීමේ ක්‍රියාවලියෙන් සියයට විසි පහක් තමයි මුඛයෙන් සිදු වන්නේ ඉතිරි සියයට හැත්තෑ පහම සිදු වන්නේ හොඩයෙන්.ඒ කියන්නේ නාසික ශ්වසනය. හොඬවැලේ මාංශපේශී තට්ටු තුනක් තිබෙනවා. ඒ තට්ටු තුනේ මාංශ පේශී 40,000ක් තිබෙනවා. අස්ථි කාටිලේජ මුකුත් නැති වුණාට ස්නායු , රුධිර නාල සම්බන්ධක පටක පිරිලා. ඒකයි මේ උපාංගය මේ තරම් කාර්යක්ෂම.”“ හොඬ වැලක වරකට වතුර ලීීටර අටහමාරක් රඳවා ගන්න පුළුවන්. ඒ වෙලාවට අලියා යෙදෙන්නේ මුඛ ශ්වසනයේ. අනෙක අලියාට හොඩවැල කියන්නේ ලිංගික ක්‍රියාවලියේදී නැතිවම බැරි උපාංගයක්. ඇතින්නගේ ප්‍රේමාතුර සිතිවිලි උද්දීපනය කරන්න හොඬවැල උදව් වෙනවා.”“මේ තරම් වටින හොඬය දිගු වුණාම නමක් නොලැබුණාට හොඬ කොටවුණාම නමක් ලැබෙනවා. එහෙම හොඬ කොටාලා නම් සමහර විට අපට හමු වෙනවා. ඒකට ගැහැනු පිරිමි භේදයක් නෑ. උපතින්ම හොඬ කොටාලා බිහිවීම වාර්තා වන්නේ නැති තරම් වුණත්, විවිධ අනතුරු නිසා හොඬ කොටුන් බවට පත් වූ අය සෑහෙන්න ඉන්නවා. එහෙම වන්නේ මර උගුලක පැටලුණු අලින්ටයි. බොහෝ වෙලාවට හරකුන්ට තියන මදු නිසා හොඬ කොටුන් ඇතිවෙනවා. මෙය මදු අස්සෙන් යමක් ගැනීම‍ට යෑම වැනි අවස්ථාවකදී අනතුරක් සිදුවන්න පුළුවන්.”මෙසේ හොඬයට හානී වූ විට ඒ අලියාගේ ජීවිතය අනතුරක බව අමුතුවෙන් කිව යුතු නොවේ. වෛද්‍ය අතපත්තු ශිෂ්‍ය සමයේ අධ්‍යයනය කර ඇත්තේ ද හොඬයට හානි වන අලියකු වැඩි කල් ජීවත් නොවන බවයි.“මීට අවුරුදු විසි පහකට තිහකට කලින් සත්ත්ව විද්‍යාඥයන්, ජීව විද්‍යාඥයින් විශ්වාස කළේ වගේම අපි ඉගෙන ගත්තේ එහෙම නිසා අපි හිතාගෙන හිටියෙත් හොඬය නැති දාක අලියත් නෑ කියලයි. මොක ද අලියාගේ විවිධ ක්‍රියාවලීන්ට හොඬය අත්‍යවශ්‍යයි. වතුර බොන්න, ආහාර මුවට ළං කරගන්න, හුස්ම ගන්න හොඬය නැතිව බෑ. ඕනෑම අලියකුගේ හොඬයේ අගිස්සේ තිබෙනවා සොඬැඟිල්ල කියා තුඩක් වගේ එකක්. අප්‍රිකානු අලින්ට නම් ඉදිරියෙන් හා පිටුපසින්සොඬැඟිලි දෙකයි. ආසියානු අලින්ට ඉදිරිපසින් පමණක් එකයි.”“ඉතින් මේ විදිහට හිතාගෙන ඉද්දි අපට කන්තලේ හමුදා නිලධාරියකුගෙන් අපූරු සිදුවිමක් ආරංචි වුණා, හොඬ කොටෙක් ඉන්නවා කියලා. අපි කීවා එහෙම ජීවතුන් අතර ඉන්න අලියෙක් නම් පින්තූර එවන්න කියලා. ඔහු අපට වීඩියෝ පටයක් එව්වා. ඒ අලියා මිනිස් වාසයට ඈතින් හිටි නිසාත් දෙගොල්ලන්ටම ජීවිත අනතුරක් නැති නිසාත් අපි සතාව අල්ලන්න ගියේ නෑ.”ඉන් පසු ඔවුන්ට තවත් තොරතුරක් ලැබුණේ අනුරාධපුරයෙනි. එහෙත් ඒ ගම්වැදුණු අලියකු බැවින් උගේ ජීවිතයට මිනිසුන්ගෙන් අනතුරක් විය හැකි බව වෛද්‍ය අතපත්තු ඇතුළු පිරිස සිතූ නිසා අලියා ඇල්ලීම‍ට තීරණය කෙරිණි.“ඒ කාලේ සිළුමිණ කර්තෘ සුජීව දිසානායක මහත්මයා කීප වරක්ම අලි අල්ලන හැටි බලන්න ඕනේ කීවත් මම මඟහරිමින් හිටියේ එය එතරම් පහසු දෙයක් නොවන නිසා. ඒත් මේ අලියා ඒ තරම් දරුණු නොවුණු නිසා අලි අල්ලන හැටි බලන්න එක්කගෙන ගියා. ඔහු ඇඳගෙන සිටියේ සුදු කමිසයක්. එය ඔහුගේ ජීවිතයට තර්ජනයක් වන්න පුළුවන්, මොක ද අලින් සුදු පැහැයට පහර දෙන නිසා. පසුව සුජීව මහත්මයා උඩුකය නිරුවත්ව අලි අල්ලන හැටි බලන්න ගියා.”“කොහොම හරි එතරම් දඩබ්බර නොවූ නිසා අපි අලියාව පහසුවෙන් අල්ලා ගත්තා. ඒත් බලන්න දුක කාරණේ තමයි, මේ අලියා කන බොන විදිහ. හොඬය කොට නිසා වට්ටක්කා ගෙඩිය කකුලෙන් තලනවා. ඊට පස්සේ නැවිලා හොඬ කොටෙන් ඒ කෑලි කකුල දිගේ උඩට ගේනවා. මගදි ඒවා වැටෙනවා, ආයේ කකුල දිගේ ගේනවා. ඔහොම බොහොම අමාරුවෙන් තමයි කෑමක් ගන්නේ.වතුර බොන්නේත් ඒ වගේ හරිම අමාරුවෙන්. සාමාන්‍යයෙන් අලි දණ ගහලා වතුර බොන්නේ නැහැ මොන හේතුවක් නිසාවත්. හොඩවැල පාලනය අමාරු නිසා තමයි දළ පූට්ටුවන්ටත් කෑම බීම අපහසු වන්නේ. එක දළ පූට්ටුවකු ට නම් කට තියලා වගුර බොන්න තරමට උස තැනක් කැලේ ම ගලක් මත තිබුණා. ඒ නිසා ඕන වෙලාවක ඒ සතාව ඒ දිය කඩිත්ත අසල දකින්න පුළුවන් වුණා.”මෙසේ අලි හොඬවැලේ අරුමය ගැන පැවසූ වෛද්‍ය අතපත්තු ඉන් පසු කීවේ කැලේ ඉන්න අලින්ට මෙන්ම පෙරහැරේ යන අලින්ට ද එක සේ හොඬවැල වැදගත්වන අවස්ථාවක් ගැනය.“පෙරහැරේ යන අලි අතර මඟදි මුත්‍රා කරනවා. අලි බෙටි හලනවා ඒවා සාමාන්‍ය දේවල්. ඒත් පෙරහැරේ යද්දි අලින්ගේ ‍හොඬ අකුලාගෙන යන්න අණ ලැබෙන අවස්ථා තිබෙනවා. ඒකට හේතුව පෙරහැරේ පිටුපස යන අලි ඉදිරියෙන් ගිය අලින්ගේ මූත්‍ර ඉව කිරීම.පෙරහැරේදී වගේම කැලේදීත් මේවා සිදු වෙනවා. එහෙම ඉව කරලා හොඩ කට ඇතුළට දාලා අලියා බලනවා පොඩි 'රස පරීක්ෂක වාර්තාවක්' ගන්න. එය කරන්නේ ජාකොබ් කියන ග්‍රන්ථිය ආධාරයෙන්. එය හරියට පරිගණකයක් වගේ. හොඬේ උඩු තල්ලේ ගාවලා මූත්‍ර සාම්පලය දුන්නාම ජාකොබ් ග්‍රන්ථිය කියනවා මේ මූත්‍ර අයිති ගෑනු සතෙකුට ද පිරිමි සතෙකුටද කියලා.ඒ විතරක් නෙවේ ගැහැනු සතෙකුගේ නම් ඇය මේ අවස්ථාවේ ප්‍රේමාලිංගනයට සූදානම් තත්වයක ඉන්නවාද කියලත් ඒ 'වාර්තාවෙන්' අලියාට කියනවා. ඇතින්න ඉන්නේ පැටවුන් හදන්න කැමති උත්තේජිත අවස්ථාවක කියලා දැන ගත්තොත් කැලේදි නම් ඇතා වෙඩි කාපු ඌරෙක් වගේ කැලේ කඩාගෙන දුවලා තමන්ගේ හිමිකාරිව අදාළ සුවඳින් ඉව කරලා අල්ලා ගන්නවා.ඒ අතර මඟ හමුවන අයටත් ආලවට්ටම් දානවා. ඒත් පෙරහැරේ යන අලින්ට එහෙම සිතිවිල්ලක් ආවොත් නිදහසේ දුවන්න බෑ. ඒ වගේ දේකට සූදානමක් දිය මල උත්තේජනය වෙලා එහෙම පෙනුණොත් ඇත්ගොව්වාගෙන් එක්කෝ හෙණ්ඩුවෙන් නැත්නම් කිරිච්චි පිහියෙන් පාරක් කන්න වෙන බව දන්න නිසා බයේ හිත දමනය කරගන්නවා.පෙරහැරේ යන අලි වෙන මොනවා කරන්නද? ”වෛද්‍ය අතපත්තු පැවසුවේ පෙරහැරේ යන අලින් කෙරෙහි උපන් මහත් කණගාටුවකිනි.අරුණි මුතුමලීaruni@silumina.lkකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=af1405043</link>
    <topic>පච්ච ෙකටූ කාන්තාවට සමාව දුන්නා නම් අපට වඩාත් ෙහාඳයි</topic>
    <author>සාකච්ඡා කෙළේ</author>
    <content>ඇමෙරිකාවේ ලොස් ඇන්ජලිස් හි ධර්ම විජය බෞද්ධ විහාරාධිපති, ඇමෙරිකාවේප්‍රධාන සංඝනායක, ජාත්‍යන්තර ආගමික කටයුතු පිළිබඳ ජනාධිපති උපදේශකඅග්ගමහා පණ්ඩිත වල්පොල පියනන්ද හිමි‘දින කිහිපයක සංචාරයක් පිණිස එංගලන්තයේ සිට අප මවුබිමට ආ ‘නඕමි කොලමන්’ නම් වූ කාන්තාව බුදුරුව සහිත සිතුවමක් සිය දකුණත් බාහුවේ සටහන් කර තිබීම හේතුවෙන් මෙරටින් නෙරපා හැරීමේ පුවත අසා මම දැඩි සේ කම්පාවට පත් වුණෙමි. සිදු වූ වරද නිවැරැදි කරන්නට ශ්‍රී ලංකා සංචාරක අධිකාරිය ඇයට ව්‍යාපාරික ටිකට් පතක් තෑගි ෙකළේය. එහෙත් ලාංකීය නිලධාරීන් විසින් නොමනා ලෙස සැලකූ ආකාරයෙන් ඇය අස්වැසීමට තරම් ඒ ත්‍යාගය ප්‍රබල නොවුණි.’කවර ජාතියක කෙනෙක් වුවද බුදුරුව සිරුරෙහි සටහන් සටහන් කර ගැනීම අතිසංවේදී ලාංකේය බෞද්ධ සමාජය අනුමත කරන්නේ නැත. එය තම ශාස්තෘෘන් වහන්සේට කරන නිගරුවක් වන බව මෙරට බෞද්ධයින්ගේ දෘඪතර විශ්වාසයයි.එහෙත් ගිනිකොණ දිග හා ආසියාතික ඇතැම් රටවල භික්ෂුන් වහන්සේ පවා බෞද්ධාගමික පුද පූජා විදිහක් ලෙස බුද්ධ රූප සිරුරෙහි සටහන් කර ගැනීම අපට වැළැක්විය නොහැකිය. එවැනි භික්ෂුන් වහන්සේ නමක අප රටට වැඩම කළේ නම් උන්වහන්සේ පළවා හරින්නට ද නොහැකිය.බොහෝ රටවල ශ්‍රද්ධාවන්ත බෞද්ධයින් ආරක්ෂාව පිණිස කුඩා බුද්ධ රූප ගෙල බඳී. එය ද ලාංකේය බෞද්ධයින්ගේ සංස්කෘතියට පටහැනිය.එසේ වූවායැයි එවැනි බෞද්ධයෙක් අප රටට ඇතුළුවීම තහනම් කළ යුතු ද යන්න තර්කානුකූලව සිතා බැලිය යුත්තකි.මෙරටින් නෙරපා හරින ලද නඕමි කොලමන් අන්‍ය ජාතික වුවද ශ්‍රද්ධාවන්ත බෞද්ධ කාන්තාවකි. ඇය සංචාරය පිණිස මෙහි ආයේ තායිලන්තය, ඉන්දියාව, කාම්බෝජය, නේපාලය, ආදි රට රටවල සංචාරය කරමින් බණ භාවනාවන්හි නිරත වෙමින් සිටින අතරතුර දී ය. ඇය සිය බාහුවේ බුදුරුව සටහන් කරන්නේ ද බුදුරජාණන් වහන්සේට ඇති ගරුත්වය වැඩිකමටය.ඉන් කිසිවකුටත් වරදක් නොවන බව ඇය අදහස් කරන්නීය.එමෙන් ම ඇය විශ්වාස කරන්නේ තමන්ට මඟ පෙන්වන ශාස්තෲවරයාණන් වහන්සේට ගරු කළ හැකි මඟ එය වන බව හා එමඟින් ලෝකයට උන්වහන්සේ පිළිබඳව පණිවුඩය සංකේතාත්මකව ගෙන යා හැකි බවය. එහෙත් සිදු වූයේ ඒ අරමුණ, නිග්‍රහයක් සේ වරදවා වටහා ගැනීමය.මහනුවර ශ්‍රී දන්ත ධාතුන් වහන්සේ වැඳ පුදා ගන්නට දිනපතා දෙස් විදෙස් ජනතාව සිය දහස් ගණනින් එහි යති. දළදා වහන්සේට ගරු කරනු පිණිස, එහි කෙටි සාය හා අත් රහිත හැට්ටවලින් සැරසී ඒම තහනම්ය. එසේ වූවා යැයි එවැනි ඇඳුමින් සැරසී එන කිසිවෙක් ආපසු හරවා යැවෙන්නේ නැත.වරද වටහා දී අමතර සළුවක් සපයා දී වරද නිවැරැදි කරමින් දළදා වහන්සේ වැඳ පුදාගන්නට අවස්ථාව සලසා දී තිබේ.අසංවර ඇඳුමින් සැරසුණා යැයි එහි එන කිසිවෙක් ආපසු හරවා යැවෙන්නේ නැත. වැදගත්කම නම් වරද වටහා දීම, නිවැරැදි වන්නට ඉඩ සැලසීම හා තමන් ආ කාර්ය භාරය සිත් රිදවා ගැනීමකින් තොරව ඉටුකර ගන්නට ඉඩ සලසා දීමය. නඕමි කොලමන් මෙරටින් නෙරපා හැරීමේ සිදුවීමේ දී ද ඉක්මන් නොවුණානම්, අපගේ සංස්කෘතිය පිළිබඳ වටහා දී ඇයට සමාව දෙන්නට තරම් සංවේදී වූවානම් ඇය සිංහල බෞද්ධයින් ගැන අදත් දක්වන්නේ පහන් වූ සිතකි. අප රටට ලෝකයේ අපකීර්තිමත් නාමයක් ලැබෙන්නේ ද නැත.ධර්ම ප්‍රචාරය පිණිස මා ප්‍රථම වරට ඇමෙරිකාවට පය තැබුවේ මීට සතළිස් වසරකටත් පෙරය. එකල ඇමෙරිකානු සමාජයට කහ සිවුරු අලුත් ම අත්දැකීමකි. විටෙක ඔවුහු මේ පිළිබඳව මා විමසූහ. අපගේ ශාස්තෲන් වහන්සේ පිළිබදවත්, උන්වහන්සේ ගේ ශ්‍රාවකයන් වූ භික්ෂුන් වහන්සේ ගේ චීවරය එය වන බවත් මම පෙන්වා දුන්නෙමි.අන්තර්ජාල පහසුකම් නැති එකල බුදුරදුන් පිළිබඳව ‘එන්සයික්ලෝ පීඩියා’ හි එන කතා කියවන ලෙස උපදෙස් දුනිමි. ආර්ය අෂ්ටාංගික මාර්ගය කියා දුන්නෙමි. ඒ අසා දැන කියවා බෞද්ධයින් බවට පත්වූ ඇමෙරිකානුවෝ බොහෝ ය.එදා ඔවුන්ගේ සංස්කෘතියට පටහැනි යැයි ඇමෙරිකානු සමාජයෙන් භික්ෂුන් වහන්සේ ප්‍රතික්ෂේප වූයේ නම් අප මොනතරම් දුකට හා දුෂ්කරතාවයට පත්වන්නේදැයි යන්න සිතා බැලිය යුතු වූවකි.මේ ගැටලුවේදී කෙනෙක් බුදුරජාණන් වහන්සේට නිගරු කරන්නේ යැයි එම කාන්තාව නෙරපා හැරීමේ සාධාරණත්වය දකින්නේ, ගෘහ සේවය පිණිස මැද පෙරදිග යන අපේ කාන්තාවන්ට කුඩා බුදු පිළිමයක් හෝ ගෙන යාමට නොදෙන තරම් එම රටවල ඇති දැඩි නීති රීති පෙන්වා දෙමිනි.බුදුන් වන්දනා කළ පමණින් දෙන දඬුවම් සිහිපත් කරමිනි. එහෙත් මෙහිදී බෞද්ධයින් ලෙස අප එතරම් මිථ්‍යා දෘෂ්ටිකයින් බවට, අශීලාචාර මට්මට ඇද වැටිය යුතු නොවේ.බුදු රජාණන් වහන්සේ අපට පෙන්වා දුන්නේ සියලු ලෝ සතුන් වෙත ඇති කරගන්නා කරුණාවෙන්, මෛත්‍රී සහගතව කටයුතු කරන ලෙසටය. හදවතට මිහිරි, කනට මිහිරි බසින්, සාවධානව සවන් දීමෙන් හා සාකච්ඡා කිරීමෙන් ප්‍රශ්න විසඳා ගන්නා ලෙසටය.‘චේතනා හං භික්ඛවේ කම්මං වදාමි’ යනුවෙන් බුදුරජාණන් වහන්සේ දේශනා කළේ අපගේ සිතිවිලි කර්මයට මුල්වන බවය.මෙම ප්‍රශ්නයේ දී ශ්‍රද්ධාවත් බෞද්ධ කාන්තාවක වන එම තැනැත්තිය ගේ සිතිවිලි පිරිසිදුය. වරද ඇත්තේ සංස්කෘතික වෙනස වටහා නොගැනීම තුළය. ඇය එම ක්‍රියාව මඟින් අදහස් කළේ තම ශාස්තෲන් වහන්සේ පිළිබඳව ලෝකයාට සන්නිවේදනය කිරීමය. විශේෂයෙන් සුදු කාන්තාවක ගේ අත් බාහුවෙහි තිබෙන එම සටහන පිළිබඳව ඇය යන එන තැන්වල දී විවිධ පිරිස් ඒ ගැන විමසන අතර එවිට බුදුන් පිළිබඳව හඳුන්වා දීමට, ප්‍රචාරයක් ගෙන යාමට ඇයට අවස්ථාව උදාවන බව ඇය විශ්වාස කරන්නීය. අනෙක් අතට තායිවානය වැනි රටවල සමහර භික්ෂුන් වහන්සේ පැවිදි දිවියට ඇතුළත් වන්නේ වැඩිහිටි වයසේ දී ය.සමහර හිමිවරුන්ගේ තරුණ කල තම සිරුරෙහි විවිධ ස්ථානයන් හි පච්ච කෙටු කාන්තා රූ, සත්ත්ව රූ ආදි විවිධ සටහන් ඇත. කෙටු පච්චයක් නැවත ඉවත් කිරීමට ද පහසු නොවේ.ඉදින් එසේ යැයි මේ භික්ෂුහු සසුනෙන් නෙරපා හැරිය නොහැකිය.තවත් බෞද්ධ රටකට පැමිණෙන්නේ නම් ඒ රටින් පිටුවහල් කළ නොහැකිය. අප රටේ වුවද ඇතැම් වැඩිහිටියන් ගේ පපුවෙහි ‘අම්මා බුදු වේවා!’ යි පච්ච කොටා තිබෙනු දැක තිබේ. ඒ ඔවුන්ගේ හදවතෙහි වඩාත් වැදගත් චරිතය, අම්මා වන නිසා ය. මේ නිසා මෙවැනි සිදුවීම් ගැන ශීලාචාර බෞද්ධයින් ලෙස අප සුපසන් මනසකින් බැලීම වැදගත් වේ.අනෙක් අතට සංචාරක ව්‍යාපාරය පිළිබඳව සැලකිලිමත් වන රටක මෙවැනි දේ ඉවසීමට හා නිවැරැදි පිළියම් යෙදීමට ද අදාළ නිලධාරීන්ට හැකියාව තිබිය යුතුය. බෞද්ධ රටවල් වන බුරුමය, ලාඕසය, කාම්බෝජය, සිංගප්පූරුව, මැලේසියාව ආදි සෑම රටකම බෞද්ධයින් බුද්ධ රූපයක් ගෙලෙහි පැලඳීම සාමාන්‍ය දෙයකි. එය බුදුරදුන්ට කරන ගෞරවයක් මිස අගෞරවයක් ලෙස ඔවුන් සලකන්නේ නැත.ඇමෙරිකාවෙහි වෙසෙන ‍බෞද්ධ දරුවන් වෙනුවෙන් මා විසින් එහි පවත්වාගෙන යන දහම් පාසලට සිංහල බොදු දරුවන් මෙන් ම ඇමෙරිකානු දරුවන් ද සහභාගි ෙවති. මේ දරුවන් ගේ උපන් දිනය වැනි සුවිශේෂී අවස්ථාවකදී මා විසින් තිළිණ කරනු ලබන්නේ ද ගෙලෙහි පැලඳිය හැකි කුඩා බුදු රුවකි.ඉන් බලාපොරොත්තු වන්නේ මේ දරුවන්ට දිනපතාම බුද්ධ ප්‍රතිපදා මාර්ගය සිහි ගැන්වීමටය. ධර්මයෙහි හැසිරෙන පුද්ගලයා ධර්මය විසින් ආරක්ෂා කරනවා යන බුදු වදන නිරන්තරයෙන් සිහි ගන්වමින් මේ දරුවන් ගේ සිත්හි කරුණාව මෛත්‍රිය වැඩිදියුණු කිරීමය.මේ සියල්ලටත් වඩා වර්තමානයේ අප රටක් ලෙස ලෝකය හමුවේ මුහුණ දිය යුතු ආකාරය පිළිබඳව සැලකිලිමත් වීම වැදගත් ය. අපට ලෝකයේ සහාය නැතිව ඉදිරියට යා නොහැකිය.විශේෂයෙන් ජිනීවා ප්‍රශ්නය හමුවේ රට මුහුණ දී ඇති අන්තරායකාරී තත්ත්වයට මෙවැනි සිදුවීම් තවත් උඩගෙඩි දීමකි. ලාංකික බෞද්ධ භික්ෂුන් වහන්සේ සුළු ප්‍රශ්නයකදීත් ප්‍රකෝපකාරී වන, මර්දනකාරී, කැරලිකාරී පිරිසක් වන බවට පණිවුඩය ලෝකයට ගෙන යන්නේ අපේ මාධ්‍යමය.එවිට වරද කරුවන් ලෙස ජාත්‍යන්තරයේ හංවඩු ගැසෙන්ෙන් සමස්ත රටත්, රට කරවන ජනාධිපතිතුමාත්ය. එහෙත් තැන තැන සිදුවන සුළු සිදුවීම් වැළැක්වීම එතුමාට පමණක් නොව කිසිඳු ආණ්ඩුවකට කළ නොහැකි වික්‍රමයකි.එවැනි ප්‍රශ්න පිටට යා නොදී රට තුළම විසඳා ගන්නට විශේෂයෙන් මාධ්‍යයේ සහාය අත්‍යවශ්‍යය. තරගකාරී ජනමාධ්‍ය පසුබිමක් තුළ රටක සිදුවන සියල්ල අවිචාරවත් ලෙස ප්‍රචාරය කිරීමට යාමෙන් සිදුවන්නේ, විදෙස් මාධ්‍ය එයින් අයුතු ප්‍රයෝජන ගැනීමය. අප රට පිළිබඳව අප්‍රසන්න ප්‍රතිරූපයක් පතුරුවා හැරීමට උත්සාහ කිරීමය.මීට මාස 6 - 7 කට පමණ පෙර සිදු වූ සිදුවීමක් මීට හොඳම නිදර්ශනයකි. එක් ප්‍රදේශයක ගම්වැසියන් පිරිසක් අන්‍යාගමකට හරවා ගන්නට යම් කණ්ඩායමක් සූදානම් වන බව දැන කෝපයට පත් තරුණ භික්ෂුන් වහන්සේ කිහිප දෙනෙක් එහි ගොස් කළ කලබලය විදෙස් මාධ්‍යවල පළ වූයේ ලංකාවේ භික්ෂුහු ක්‍රිස්තියානි පල්ලි කඩා බිඳ දමන බවටය.එහෙත් සිදුවූයේ නිවෙසකට ගොස් ප්‍රශ්නය විසඳා ගැනීමට උත්සාහ කිරීමය. එසේ අසත්‍ය ප්‍රචාර ගෙන යාමට විදෙස් මාධ්‍යයන්ට තොරතුරු දුන්නේ අපේ මාධ්‍යය. මෙම සිදුවීම ජිනීවා ප්‍රශ්නයේ දී ද ඉදිරිපත් කෙරුණි. ඒ ශ්‍රී ලංකාවට වාසි සහගත ලෙස නොව අවාසි සහගත වන ලෙසය.විශේෂයෙන් එක් පුද්ගලයකු ගේ දෙදෙනෙකු ගේ අවිනීතකම් ලෝකයට ප්‍රදර්ශනය කිරීමෙන් සිදුවන්නේ; මානුෂික යුද්ධයකින් ත්‍රස්තවාදීන් පරදවා ජයග්‍රහණය කළ මේ බෞද්ධ රටේ කීර්තිනාමය විනාශ වී යාමය. පසුගිය දා තංගල්ලේ දී සිදුවූ බ්‍රිතාන්‍ය ජාතික තරුණයකු ඝාතනය කිරීම හා ඔහුගේ පෙම්වතියට අතවර කිරීමක් ගැන කියැවෙන සිදුවීම සම්බන්ධව බ්‍රිතාන්‍ය ජාතිකයින් සිටින්නේ අප පිළිබඳව අප්‍රසන්න බවකිනි. එමෙන් ම බ්‍රිතාන්‍ය ජාතික කැමරන් ගේ අශීලාචාර හැසිරිම ගැන අප රට දරන්නේ ද එවැනිම අප්‍රසන්න බවකි.නඕමි කොලමන් ගේ ප්‍රශ්නය ද මේ නොහොඳ තවත් දුරදිග යවන්නට සමත් ය. මෙවැනි සිදුවීම් අතරට තව තවත් දේ එක්වන්නට ඉඩ නොදීම රටක් ලෙස අපට යහපත්ය.විදෙස් මාධ්‍යවේදීන් වසරකට වරක් හෝ තම රටට ගෙන්වා රටේ යහපත් ප්‍රතිරූපය ලෝකයට ගෙනයන්නට විශේෂයෙන් ඉන්දියාව වැනි රටවල් කටයුතු කරන්නේ ලෝකය හමුවේ රටක කීර්තිනාමය අතිශ්‍ය වැදගත් වන බැවිනි. මවුබිමෙන් පිට විදේශයක වෙසෙන බෞද්ධ භික්ෂුන් වහන්සේ ලෙස අපි ද එහි අත්‍යවශ්‍ය බව දැඩිව අවබෝධ කරගෙන සිටිමු. මේ පිළිබඳව මෙතෙක් විවිධ අමාත්‍යාංශ වෙත කරුණු ඉදිරිපත් කළ ද යහපත් ප්‍රතිචාර ලැබුණේ නැත. එහෙත් එහි අවශ්‍යතාව එදාටත් වඩා දැනෙන්නේ අදය. අපට අවශ්‍ය වන්නේ බටහිර ලෝකය අපෙන් දුරස් කිරීම නොව සමීප කර ගැනීමය.සාකච්ඡා කෙළේරමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=af1405044</link>
    <topic>තරුණ සමුළුවට ශ්‍රී ලංකාවෙන් නිල සාමාජිකයන් 150ක්</topic>
    <author>ටිරෝනි වෑවලගේ</author>
    <content>එළඹෙන සතියේ දී තවත් අන්තර්ජාතික සමුළුවක අත්දැකීම විඳගන්නට ශ්‍රී ලාංකිකයන්ට අවස්ථාව හිමිවේ. ඒ තරුණයන් පිළිඹඳ අන්තර්ජාතික සමුළුවයි. මේ මස හයවැනිදා හම්බන්තොට මහින්ද රාජපක්ෂ අන්තර්ජාතික සම්මේලන ශාලාවේදී ආරම්භ වන මේ සමුළුවේ සමුළුවාර පැවැත්වෙන්නේ මේ මස හත,අට යන දිනවල කොළඹ බණ්ඩාරනායක සම්මන්ත්‍රණ ශාලාවේදී ය.සමුළුවේ සහභාගීත්වය මූලික වශයෙන් දේශීය සහ විදේශීය වශයෙන් කොටස් දෙකකට සැලකිය හැකි වුවද සැබවින්ම තවත් මට්ටම් රාශියක නියෝජනයක් සමුළුව ආශ්‍රීතව සිදුවීමට නියමිත ය. විදේශීය නියෝජනය යටතේ එක්සත් ජාතීන්ගේ සංවිධානයේ සාමාජිකත්වය දරන සියලුම රට වලින් තරුණ‍ තරුණියන් දෙදෙනා බැගින් සමුළුවට සහභාගී විමට නියමිත අතර මේ වන විට රටවල් 152ක නියෝජිතයන් සහභාගී වන බව තහවුරු කර තිබේ. සමුළුවේ නිල නියෝජිතයන් ලෙසින් සැලකෙන්නේ මේ තරුණ පිරිස සහ දේශීය වශයෙන් සහභාගී වන තරුණ පිරිසයි.ඊට අමතරව ලෝකයේ විවිධ තරුණ සංවිධානවල සාමාජිකයන් සහ තරුණ ක්‍රියාකාරිකයන් ද සමුළුවට සහභාගී වීමට නියමිත ය. සමුළුවේ නිල නියෝජිතයන් සහභාගී වන රටවල් තිහකින් තරුණ කටයුතු බාර ඇමතිවරු තිස් දෙනෙක් ද සමුළුවට සහභාගී වන බව මේ වන විට නිල වශයෙන් දන්වා ඇතැයි වාර්තා වේ. ඇමතිවරු සහභාගී නොවන රටවල් නියෝජනය කරමින් ඒ රටවල තානාපතිවරු සමුළුවට සහභා‍ගී වනු ඇතැයි ද වාර්තා වේ.ශ්‍රී ලංකාවේ පැවැත්වෙන මේ සමුළුවට තමන් ලබා දෙන වැදගත්කම පෙන්නුම් කරමින් එක්සත් ජාතීන්ගේ සංවිධානයේ මහා මණ්ඩලයේ සභාපතිවරයා ද මහලේකම් බැන් කී මුන් මහතාගේ තරුණ කටයුතු පිළිබඳ ලේකම් අහමඩ් අල්හෙන්දාවි මහතා ද සමුළුවට සහභාගී වීමට නියමිත ය.ඔවුන් දෙදෙනාට අමතරව එක්සත් ජාතීන්ගේ සංවිධානයට අනුබද්ධ සංවිධාන රාශියක ප්‍රධාන පෙළේ නිලධාරීන් ද සමුළුවට එක් වීම සඳහා කොළඹ නගරයට පැමිණෙමින් සිටිති. ඒ යටතේ පසුගිය අඟහරුවාදා සමුළුවේ පළමුවැනි නියෝජිතයින් පිරිස ලෙස ස්ලෝවීනියා සමූහාණ්ඩුවේ නිල තරුණ පිරිස මෙරටට පැමිණියහ.සමුළුවට සහභාගී විමට මෙන්ම අත්දැකීම් ලබා ගැනීම සඳහා පූර්ව සමුළු සංවිධාන කටයුතු සඳහා ස්වේච්ඡාවෙන් සහභාගී විමද ඔවුන්ගේ අරමුණ වී තිබේ. ඉදිරි දිනවලදී සෙසු සාමාජිකයන් මෙරටට පැමිණෙනු ඇති අතර කොළඹ නගරයේ ඔවුන් වෙනුවෙන් විශේෂ නවාතැන් පහසුකම් ද මේ වන විට සූදානම් කර අවසන් ය.මීට අමතරව සමුළුව නිරීක්ෂණය කිරීමට අන්තර්ජාතික නිරීක්ෂකයන් ද පැමිණීමට නියමිත ය.සමුළුවේ නිල සාමාජිකත්වය නියෝජනය කරන දේශීය තරුණ තරුණයන් තෝරා ගැනීම සිදු කර ඇත්තේ සමුළුවට මාස කීපයකට ම පෙර සිට ය. එහිදී සමස්ත ලංකාවම නියෝජනය වන පරිදි ප්‍රදේශීය වශයෙන් තරුණ තරුණීයන් 150ක පිරිසක් තෝරා ගෙන තිබේ. ජාතික තරුණ සේවා සභාව සහ තරුණ කටයුතු පිළිඹඳ ලේකම් කාර්යාලය මගින් නිකුත් කරන ලද දැන්වීම් අනුව අයදුම්පත් ඉදිරිපත් කළ තරුණ තරුණීයන් අතරින් මේ පිරිස තෝරාගෙන තිබේ. මීට අමතරව තවත් තරුණ තරුණියන් 450කට අධික පිරිසක් ස්වේච්ඡා සේවකයන් ලෙසින් සමුළුවට දායක වීමට නියමිත ය.ලබන 6වැනිදා හම්බන්තොට දී සමුළුවේ සමාරම්භක උළෙල පැවැත්වෙන අතර සමුළුවේ සැසි වාරයන් කොළඹදී පැවැත්වීමට නියමිතය. ඒ යටතේ ප්‍රධාන සමුළුවාරය සහ අනු මාතෘකා සාකච්ඡා යනුවෙන් සැසිවාර කොටස් දෙකකි. අනු මාතෘකා සාකච්ඡා යටතේ සමුළුවේ සමස්ත සාමාජිකත්වය කණ්ඩායම් හතකට බෙදෙන අතර මේ කණ්ඩායම්වලට දැනුම බෙදා දීමට අන්තර්ජාතික විද්වත් සාමාජිකයන් සමග දේශීය විද්වතුන් සහ දේශපාලඥයන්ද, ඇමතිවරුන්ද සහභාගී වීමට නියමිත ය.2015න් පසු ලෝක සංවර්ධන දර්ශක සමග තරුණයන් පෙළ ගැස්වීම සමුළු‍වේ තේමාව ලෙසින් සැලකෙන අතර අනු මාතෘකා සාකච්ඡා යටතේ පරිසරය, තරුණ අයිතිවාසිකම්, ආහාර, සෞඛ්‍යය, සාමානාත්මතාව සහ තරුණයන් සවිබල ගැන්වීම යනාදී කරුණු සාකච්ඡාවට ලක් කෙරෙනු ඇත.සමුළුව අවසානයේ මූලික ලියවිල්ල සභාගත කිරීමට නියමිත අතර මේ වන විටත් එම ලියවිල්ලේ දළ සටහනක් සකස් කර අවසන් ය. ඒ වෙනුවෙන් ගෝලීය උපදේශනයන් ද ලබා ගැනීමට සමුළුවේ පෙර සූදානම් කමිටු කටයුතු කර ඇති අතර ලෝකයේ මීට පෙර පැවති මෙවැනි ලියවිලි අනුසාරයෙන් මූලික කෙටුම්පත සකස් කිරීමට උදාහරණ ලබා ගෙන තිබේ.සමුළුවට සහභාගීවීමට පැමිණි ප්‍රථම විදේශීය නිල සාමාජික පිරිසඉන්පසු සමුළුවට සහභාගී වීමට නියමිත සෑම සාමාජිකයෙක්ම මේ කෙටුම්පත සම්බන්ධව දැනුම්වත් කර ඇති අතර සමුළුව අතර තුර ස්ථාපිත කර ඇති සාකච්ඡා ලේකම් කාර්යාලයට කෙටුම්පත සම්බන්ධව තම අදහස් සහ යෝජනා ඉදිරිපත් කිරීමේ අවස්ථාව සාමාජිකයන්ට හිමිවේ.සමුළුවේ අවසාන දිනයේ දී කෙටුම්පත සභාගත කරනු ඇති අතර එය සම්මත වීමෙන් පසු තරුණයන් පිළිඹඳ කොළඹ ප්‍රකාශනය ලෙසින් නම් කර පසුකාලීනව ඉදිරි කටයුතු වෙනුවෙන් එක්සත් ජාතීන්ගේ සංවිධානයට ඉදිරිපත් කිරීමට නියමිත ය. එය සැලකෙන්නේ පශ්චාත් සමුළු කාර්යභාරය ලෙසිනි.සමුළුව සඳහා ජාතික මෙහෙයුම් කමිටුවක් ස්ථාපිත කර ඇති අතර එහි සම සභාපතිවරුන් ලෙසින් අමාත්‍ය ඩලස් අලහප්පෙරුම සහ පාර්ලිමේන්තු මන්ත්‍රී නාමල් රාජපක්ෂ මහතා කටයුතු කරමින් සිටිති.මෙම ප්‍රධාන කමිටුව යටතේ අනු කමිටු විසි එකක් මේ වන විට සමුළුව වෙනුවෙන් කටයුතු සූදානම් කරමින් සිටින අතර ඒ අනු කමිටු සියල්ල ජනමාධ්‍ය, සෞඛ්‍යය සහ ආරක්ෂක පහසුකම් වැනි සියලු අංශ ආවරණය කරමින් සිටිති.පොදු රාජ්‍ය මණ්ඩලීය මහා සමුළුව වැනි අන්තර්ජාතික වශයෙන් ඉතා වැදගත් සමුළු මීට පෙර ලංකාවේ පැවැත්වූවද සාපේක්ෂ වශයෙන් විශාලම විදේශීය නියෝජිතයන් පිරිසක් මෙරටදී සහභාගී වන ප්‍රථම සමුළුව වන්නේ මෙම අන්තර්ජාතික තරුණ සමුළුවයි.සමුළුව අතරවාරයේ විදේශීය නියෝජිතයන් ද දේශීය සංස්කෘතිය ගැන දැනුම්වත් වීමට සහ විනෝද වීමට සංස්කෘතික සංදර්ශන සහ වෙනත් විවේකී සහ විනෝද ක්‍රීඩා ද සමුළු භූමියේ පෙළ ගැස්වෙමින් තිබේ. මෙයට ප්‍රදර්ශන කුටි පනහකින් පමණ සමන්විත ප්‍රදර්ශනයක් ද ඇතුළත් ය.දේශීය, විදේශීය නර්තනාංග, මනාලියන් සහ විලාසිතා දැක්ම, විථි නාට්‍ය සහ කෙටි නාට්‍ය සංදර්ශන, ත්‍රාසජනක අත්දැකීම් සහිත යතුරු පැදි සහ පාපැදි සංදර්ශන ද සෑම දිනකම රාත්‍රී කාලයේ සංගීත ප්‍රසංග ද පැවැත්විමට නියමිත ය.කමිටු සාමාජිකයන් සහ විදේශීය නියෝජිතයන් ගේ පැමිණීම් අතරතුර කිසිඳු මාර්ගයක් වසා නොදමන අතර බණ්ඩාරනායක සම්මන්ත්‍රණ ශාලා පරිශ්‍රය සියලු දෙනාට විවෘත ව පවතිනු ඇත. සමුළු සැසි පැවැත්වෙන ශාලාවන්ට ඇතුළු විමට සීමිත පිරිසකට පමණක් අවස්ථාව සලසා තිබුණ ද සෙසු ඕනෑම කෙනෙකුට සමුළුව අතරවාරයේ බණ්ඩාරනායක සම්මන්ත්‍රණ ශාලා පරිශ්‍රයේ පැවැත්වෙන ප්‍රදර්ශන, සංස්කෘතික සංදර්ශන සහ සංගීත සංදර්ශන නැරඹීමේ අවස්ථාව සලසා ගත හැකිය.ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=af1405045</link>
    <topic>දැයට කිරුළේ 'කළු පෙට්ටිය' හමුවෙයි වරද කාගෙද ළගදීම හෙළිවේවි....</topic>
    <author>තාරක වික්‍රමසේකර</author>
    <content>වවුනියාවේ සිට මාතර බලා යාමට පැමිණි රජරට රැජන දුම්රිය පොතුහැර වේදිකාවේ නතර කර තිබියදී කොළඹ කොටුවේ සිට පලෙයි බලා යාමට පැමිණි‘දැයට කිරුළ‘ නගරාන්තර ශීඝ්‍රගාමී දුම්රිය රජරට රැජන දුම්රියේ මුහුණට මුහුණ ගැටුණි. සිදු වූ විනාශය ගැන අමුතුවෙන් කතා කළ යුතු නැත. තවමත් පනහකට අධික පිරිසක් රෝහලේ නේවාසිකව ප්‍රතිකාර ලබති. එක් අයකු තවමත් දැඩි සත්කාර ඒකකයේය. තවත් හතරදෙනකු බරපතළ තත්ත්වයේ පසුවෙති. ලක්ෂ 1000 කට අධික දේපළ විනාශයක් සිදුවිය. දුම්රිය එන්ජින් දෙකටම බරපතළ හානි සිදු විය.රජරට රැජන දුම්රියට යොදා තිබුණේ 1956 වසරේ කැනඩාවෙන් ගෙන්වන ලද එම් - 2 පංතියට අයත් දුම්රිය එන්ජිමකි. එහි වයස අවුරුදු 58 ක් වුවද ඉතා හොඳ ධාවන තත්ත්වයෙන් යුක්ත විය. එය යළි ගොඩ ගත නොහැකි ලෙසින් විනාශ වී ගොසිනි. දැයට කිරුළ දුම්රියේ අංක 902 දුම්රිය එන්ජිමද එසේමය. එය 2011 වසරේ ඉන්දියාවෙන් ආනයනය කරන ලද දුර ධාවනයට සකසන ලද බලවේග කට්ටල දුම්රියකි. එයද විනාශ වී ගොසිනි.අනතුර සිදු වූ ස්ථානය වෙත ගිය අයෙකුට සිදු වී ඇති විනාශය වටහා ගැනීම අසීරු නැත. රජරට රැජණ දුම්රියේ ඉදිරිපස නියාමක මැදිරිය පොඩි වී වෙළට පෙරළී ගොස් ඇති ආකාරය බැලූ විට ජීවිත හානි රැසක් සිදු වන්නට ඇතැයි ඕනෑම අයෙකුට සිතේ. එහෙත් වාසනාවකට හාස්කමකින් දෝ එවැනි අභාග්‍ය සම්පන්න සිදුවීමක් වූයේ නැත.මෙය අප රටේ සිදු වූ පළමු දුම්රිය ගැටුම නොවේ. මෙරට දුම්රිය ගැටුම් වලට හොඳ ඉතිහාසයක් ඇත. 60 දශකයේ කටුකුරුන්දේ සිදු වූ දුම්රිය ගැටුමින් මිනිස් ජීවිත විශාල ප්‍රමාණයක් අහිමි විය. ඒ 1980 ගණන්වල මුල් භාගයේදී කුරුණෑගල දුම්රිය ස්ථානයේ නවතා තිබූ මඩකළපුවේ සිට පැමිණ රාත්‍රී තැපැල් දුම්රිය පසුපසින් කන්කසන්තුරේ සිට පැමිණි රාත්‍රී තැපැල් දුම්රිය එහි පසු පස කඩාගෙන ඇතුළට ගියේය.විශාල පිරිසක් මිය ගියහ. දේපළ හානි අතිවිශාලය. බටුවත්තේ දුම්රිය ගැටුමකින් විශාල විනාශයක් සිදුවූයේ වසර 30 කට පමණ පෙරදීය. කපුවත්තේ දුම්රිය ගැටුමට වසර 22 ක් පමණ ගත වන්නට ඇත. මේ බොහෝ අනතුරුවලට හේතුව පැහැදිලි නොසැලකිල්ල බව ඉතා පැහැදිලිය.මේ අනතුරු සියල්ලටම පොදු ලක්ෂණයක් අපට දක්නට ඇත. ඒ සියලුම සිදුවීම් හා සම්බන්ධව විශේෂ පරීක්ෂණ කණ්ඩායම් පත් කිරීමය. මහා මණ්ඩල පත් කිරීම්ද ඇතැම් විට දැකගත හැකිය. එහෙත් අවසානයේ බොහෝ විටම ඒ පරීක්ෂණ වාර්තා හමස් පෙට්ටියේය. නැතහොත් වසර 30ක් 40 ක්ම පරීක්ෂණ පවත්වාගෙන යනු පෙනේ.මේ තත්ත්වය මත නොසැලකිල්ල මෙන්ම දඩුවමට බිය නොවීම යන කරුණු ගැන බොහෝ සේවකයන්ගේ සිත් තුළ රදා පවතී. බදුල්ලේ සිට කොළඹ බලා පැමිණි උඩරට මැණිකේ දුම්රිය බණ්ඩාරවෙල දුම්රිය ස්ථානයේ නවතා එහි රියැදුරු මහතා තමන්ගේ උදෑසන ආහාර ගෙන ඒම සඳහා නගරයට යාමෙන් දුම්රිය පැයකට අධික කාලයක් පමා විය.අනුරාධපුරයේ සිට කොළඹ බලා පැමිණි ඉන්ධන දුම්රියක රියැදුරු මහතා එය වැල්ලව නවතා තමන්ට විවේක ගැනීමට අවශ්‍ය බව පවසා දුම්රියෙන් බැස ගියේද මෑතකදී ය. රියැදුරු මහත්වරුන්ගේ අවශ්‍යතා හෝ ඔවුන්ගේ අයිතීන් ඇති බව සැබෑය. එහෙත් එම අවස්ථා දෙකම නොකළ යුතු සිදුවීම් වාර්තා වූ ඒවාය.ගැටලුව මතු වන්නේ මේ සිදුවීම් සම්බන්ධව නිසි විනය ක්‍රියාමාර්ගයක් නොගැනීමයි. එමෙන්ම එවැනි විනය ක්‍රියා මාර්ග ගැනීමේදී අනිවාර්යයෙන්ම රියැදුරු මහත්වරුන්ගේ හෝ සේවක මහත්වරුන්ගේ අයිතීන් මෙන්ම මානුෂීය ක්‍රියාකාරකම් ගැනද සොයා බැලිය යුතුය. උදාහරණයක් ලෙසින් උදෑසන 9.00 පමණ වන විට නාවලපිටියේ සේවයට වාර්තා කරන රියැදුරු මහතකු පස්වරු 4.00 පසුවන තුරුම පොඩි මැණිකේ දුම්රිය බදුල්ල දක්වා ගෙන යා යුතුය. ඔහුට දිවා විවේකයක් හෝ හදිසි අවශ්‍යතාවයක් සදහා එන්ජිමෙන් බැස යාමට හෝ හැකියාවක් ද නොමැත.පොතුහැර සිදු වූ අනතුර ද මේ ආකාරයේ තවත් එක් අනතුරක පමණි. හේතුව ඉතා පැහැදිලිය. කොතැනක හෝ නොසැලකිල්ල සිදු වී ඇත. පොතුහැර අනතුර හා සම්බන්ධ කතා පුවත දෙස බැලීමෙන් ඒ බව පැහැදිලිය.කොළඹ කොටුවෙන් පලෙයි දක්වා ධාවනය වූ අංක 01 දරණ යාල්දේවී ශීඝ්‍රගාමී දුම්රිය ආපදාවකට ලක්වීම නිසා වේයන්ගොඩ දුම්රිය ස්ථානයේ නතර කර තිබුණි. මේ හේතුවෙන් කොළඹ කොටුවෙන් මඩකළපුව බලා ධාවනය වූ අංක 11 උදයදේවී ශීඝ්‍රගාමී දුම්රිය ද ප්‍රමාද විය.යාල්දේවී දුම්රියේ මහව දක්වා යන මගීන් මෙන්ම ගල්ගමුව, අනුරාධපුරය, මැදවච්චිය, වවුනියාව, කිළිනොච්චිය හා පලෙයි දක්වා යන මගීන් පමණක් ද රැගත් උදයදේවි වේයන්ගොඩින් පිටත් වූයේ තවත් වේලාවක් ප්‍රමාද වීමෙනි.පොල්ගහවෙලදී මහව සන්ධියෙන් උතුරු පැත්තට යන මගීන් බස්සවා එය ඉදිරියට ගියේය. පොතුහැරට එය ළගා වූයේ පෙරවරු 8.22 වන විටය. දුරස්ථ සංඥාව (OUTER HOME SIGNAL) දුම්රියට එරෙහිවය. දුම්රිය නවතා රියැදුරු මහතා නළාව ශබ්ද කර සංඥා ඉල්ලීය. වේලාව අනුව වවුනියාවේ සිට මාතර දක්වා යන රජරජ රැජන දුම්රිය පැමිණීමට නියමිතය.උදයදේවි දුම්රියට ඉදිරියට යාමට සංඥා ලැබුණි. එය ඉදිරියට යන්නට විය. ආසන්න සංඥාව (INNER HOME SIGNAL) දුම්රියට ලබා දී තිබුණේ පාෂ මාර්ගයට (LOOP LINE) - ප්‍රධාන වේදිකාවෙන් පිටත මාර්ගයට - ඇතුළු වන ලෙසය. දුම්රිය පාෂ මාර්ගයට ඇතුළු විය. ඉදිරියට යාමට අවසර නැත. දුම්රිය නතර විය.විනාඩි කිහිපයකින් වවුනියාවේ සිට මාතර බලා යන රජරට රැජන දුම්රිය පැමිණියේය. ඒ දුම්රිය ස්ථානයේ ප්‍රධාන වේදිකාවටය. සාමාන්‍යයෙන් දුම්රිය නීති රීති අනුව ප්‍රධාන වේදිකාවේ තිබෙන දුම්රිය පළමුව පිටත් කර හරී. විශේෂ හේතුවකදී නොවන්නට නම් එය අනිවාර්යයයෙන්ම සිදු වේ.එහෙත් මේ වන විට පොල්ගහවෙලින් දැයට කිරුළ නගරාන්තර දුම්රියද පොතුහැර දෙසට ධාවනය අරඹා ඇති බැවින් අනුරාධපුර පාලක මැදිරියෙන් දන්වා සිටිවේ පළමුව මඩකළපුව දුම්රිය ඉදිරියට යවන ලෙසයි. ඒ අනුව උදය දේවී දුම්රිය කුරුණෑගල දෙසට පිටත් විය. ඒ කතාව එතැනින් අවසානය.පොල්ගහවෙලදී යාල්දේවී දුම්රියේ පැමිණි මගීන්ද පටවාගත් දැයට කිරුළ වේගයෙන් ඉදිරියට ඇදෙන්නට විය. සාමාන්‍යෙයන් පොල්ගහවෙල සිට පොතුහැර දක්වා යාමට ශීඝ්‍රගාමී දුම්රියකට විනාඩි 18 ක පමණ කාලයක් ගත වේ. එහෙත් නවතා තිබූ මාර්ගයේම පැමිණි දැයට කිරුළ දුම්රිය එහි මුහුණට මුහුණ ලා ගැටුණි. වරද කාගෙද? අපට ඇති ප්‍රශ්නය එයයි.මේ ගැන බොහෝ කතාන්දර ඇත.පොල්ගහවෙලින් පසු උතුරු - නැඟෙනහිර මාර්ගයේ ඇත්තේ තනි මාර්ගයක් පමණි. මේ නිසා ප්‍රධාන දුම්රිය ස්ථානවලදී ඉහළ පහළ යන දුම්රියයන් මාරු වී යාමට ඉඩ සලසයි. එහි වගකීම පාලක මැදිරියේ උපදෙස් පරිදි දුම්රිය ස්ථානාධිපතිවරයාගේය. වේදිකාවට හෝ පාෂ මාර්ගයට දුම්රියයක් යොමු කරවන්නේ දුම්රිය ස්ථානාධිපතිවරයාගේ උපදෙස් පරිදි ‘කැබින්මන්‘ නමින් හැඳින්වෙන සේවකයකු විසිනි.මෙම සිද්ධිය සම්බන්ධයෙන් පොතුහැර දුම්රිය ස්ථානාධිපතිවරයා පවසන්නේ උදයදේවී දුම්රිය පාෂ මාර්ගයෙන් කුරුණෑගල දක්වා පිටත් කර හැර පසුව පොල්ගහවෙල සිට පොතුහැර දක්වා මාර්ගයේ දැයට කිරුළ දුම්රිය පැමිණෙන හෙයින් රජරට රැජන දුම්රිය වේදිකාවේ රඳවා තැබූ බවත් දැයට කිරුළ දුම්රිය පාෂ මාර්ගයට යොමු කිරීමට උපදෙස් ලබා දීමට සැරසෙනවාත් සමගම හෙණ හඩ නඟමින් රජරට රැජන දුම්රිය හා ඉදිරියෙන් පැමිණි දැයට කිරුළ දුම්රිය ගැටුණු බවයි.මේ සම්බන්ධයෙන් දැයට කිරුළ දුම්රියේ රියැදුරු සහායකයා රෝහලේ සිට මාධ්‍යයට ප්‍රකාශ කෙළේ සංඥා නොමැති බව රියැදුරු මහතාට දැන්වූ බවත් රියැදුරු මහතා තිරිංග යෙදුවත් තිරිංග ක්‍රියාත්මක නොවූ බවත්ය.මේ සම්බන්ධයෙන් සිද්ධිය ඇසින් දුටුවා යැයි පවසන ප්‍ර‍ෙද්ශවාසියෙක් පවසන්නේ දැයට කිරුළ දුම්රියටද ප්‍රධාන වේදිකාවට අවතීර්ණවීමට සංඥාව ලබා දී අනතුර සිදුවූවාට පසුව එය වෙනස් කර ඇති බවයි.ඒ අනතුර සම්බන්ධයෙන් දැනට ප්‍රකාශිත කතන්දර යි.අනතුරේ වරද කවුරුන් අතදැයි අපට කිව නොහැකිය. එහෙත් මේ අනතුර සම්බන්ධයෙන් අපට ද යම් විග්‍රහයක් කළ හැකිය.ඉන් පළමුවැන්න වන්නේ වේදිකාවේ දුම්රියක් නවතා ඇති විට ඉදිරියෙන් දුම්රියක් පැමිණෙන බව දන්නේ නම් අනිවාර්යයයෙන්ම එම දුම්රිය මන්දගාමී හෝ වේවා ශීඝ්‍රගාමී හෝ වේවා පළමුව මාර්ගය පාෂ මාර්ගයට සඳහා යොමු කළ යුතුය. ඊට හේතුව යම් අයුරකින් දුම්රිය පාලනයකින් තොරව පැමිණියහොත් විනාශයක් වීමට ඉඩ ඇති හෙයිනි.මෙහිදී සිදුව ඇත්තේ එවැන්නක් වුවද උදයදේවී දුම්රියේ එන්ජිම වෙත ගොස් ‘ටැබ්ලට්‘ සංඥාව ලබා දී එය පිටත් කර හැර පැමිණ යළි කැබින්මන් වරයාට උපදෙස් ලබා දී දැයට කිරුළ දුම්රිය පාෂ මාර්ගයට යොමු කිරීමට තරම් වේලාවක් ස්ථානාධිවරයාට තිබුණේද නැද්ද යන්න ගැන සොයා බැලිය යුතුය.එසේම දැන ගන්නට ඇති ආකාරයට පොතුහැර දුම්රිය රේල් ගේට්ටුව ඉහළට එසවිය හැකි වන්නේ දුම්රිය මාර්ගය පාෂ මාර්ගයට යොමු නොකර ප්‍රධාන මාර්ගයට යොමු කළහොත් පමණි. එය විශාල ගැටලුවකි. එවැනි තත්ත්වයක් තිබේනම් මෙපමණ කලක් එවැන්නක් තිබියදී අනතුරක් වළක්වා ගැනීමට හැකි ආකාරයෙන් නිසි පරිදි එම පද්ධතිය යාවත්කාලීන නොකිරීමේ වගකීම දෙපාර්තමේන්තුවේ අදාළ බලධාරීන් විසින් දැරිය යුතුය.මෙහි ඊළග වගකීම ඇත්තේ කැබින්මන් වරයා වෙතය. දුරස්ථ සංඥාව හා ආසන්න සංඥාව ලබා දෙන්නේ ඔහු විසිනි. දුම්රිය ස්ථානයට ආසන්නව සිටි අයකු විසින් දැනුම් දී ඇති පරිදි දුම්රියට පළමුව සංඥාව ලබා දී ඇත්නම් එතැන විශාල නොසැලකිල්ලක් සිදුව ඇත. ඒ ගැන සෙවීම පිණිස මේ වන විට සංඥා මෙහෙයුම් කුටිය (කැබින්) දුම්රිය සාමාන්‍යාධිකාරිවරයාගේ උපදෙස් පිට මුද්‍රා තබා ඇත.උදයදේවී දුම්රියට නිසි පරිදි පාෂ මාර්ගයට ගැනීමට පීලි මාරු කිරීමට හා හස්ත සංඥා ලබා දීමට සංඥා කුටියේ ලීවර නිසි පරිදි ක්‍රියාත්මක වූයේ නම් ඉන් ස්වල්ප වේලාවකට පසුව පැමිණි දැයට කිරුළ දුම්රියට ඒවා ක්‍රියාත්මක නොවූවාද යන්න ගැටලු සහගතය. එහෙයින් මේ සම්බන්ධව පරීක්ෂණ මණ්ඩලය විසින් සොයා ගනු ඇත.දුම්රිය රියැදුරු සහායකයා විසින් මාධ්‍යයට පළ කර ඇති ප්‍රකාශය ද ගැටලු සහගතය. සංඥා නොමැති බව ඔහු විසින් දැනුම් දුන් බවත් රියැදුරු මහතාට දුම්රිය නවත්වා ගැනීමට තිරිංග ක්‍රියාත්මක නොවූ බවත් ඔහු පවසා ඇත.දුම්රිය ගැටීමට ඔන්න මෙන්න තිබියදී දැයට කිරුළ දුම්රියේ රියැදුරා සහ සහායකයා දුම්රිය එන්ජිමෙන් බිමට පැන ඇති බව වාර්තා වේ. ඒ පැයට කිලෝමීටර් 60 ක පමණ වේගයෙන් යන දුම්රියෙනි.පොල්ගහවෙලින් පසු දැයට කිරුළ දුම්රිය පැයට කිලෝමීටර් 80 ද ඉක්මවා පැමිණ ඇති අතර දුම්රිය ගැටුම සිදුවන අවස්ථාවේදී එය පැයට කිලෝමීටර් 57 ක වේගයෙන් ගමන් කර ඇති බව මේ වන විට තහවුරු කරගෙන ඇත.රියැදුරු මහතා තිරිංග යොදා ඇත්තේ පැයට කිලෝමීටර් 78 කදී බව දැන ගන්නට ඇති අතර තිරිංග යෙදී ගැටුම සිදුවන විට පැයට කිලෝමීටර් 57ක වේගයෙන් ගමන් කර ඇති බව පෙනේ. දැයට කිරුළ දුම්රියේ එන්ජිමේ නිෂ්පාදකයා විසින්ම සවිකර ඇති (ගුවන් යානයක කළු පෙට්ටිය මෙන්) ‘වේග සීමා දත්ත පටිගතකරණය ‘ මඟින් දුම්රිය කොළඹ සිට ගැටුම සිදුවන අවස්ථාව තෙක් ගමන් කළ වේගය තිරිංග යෙදීම් ආදී තොරතුරු ලබා ගත හැකිය. මේ වන විට එය දුම්රිය බලධාරීන් විසින් තම බාරයට ගෙන ඇත. එමඟින් තොරතුරු රැසක් අනාවරණය කර ගත හැකි වනු ඇත.දුම්රිය සංඥා නොමැතිව පැමිණියේද යන්න ගැන මේ වන විට පරීක්ෂණ පැවැත්වේ. දුම්රියේ නියාමකවරුන් දෙදෙනාගෙන් එදා සේවය කර ඇත්තේ ප්‍රධාන නියාමකවරයා පමණි. දුරස්ථ හස්ත සංඥාව ඔහුට ඍජුව දර්ශනය නොවුණත් දුම්රිය ගමන් කළ වේගය හා පොතුහැර දී ගමන් කළ යුතු වේගය මෙන්ම ඉදිරියෙන් රජරට රැජන දුම්රිය පැමිණෙන බව ඔහු නොදැන සිටියාද යන්න ගැටලුවකි.අනතුරින් පසුව රෝහල් ගත කළ දුම්රිය තුවාලකරුවන් අතර සිවුවැනියා දුම්රියේ රියැදුරු මහතා වුවත් ඔහු සෙවීමට පොලිසිය කටයුතු කළද එම අවස්ථාවේ සොයා ගැනීමට නොහැකි විය. එමෙන්ම දුම්රිය බලධාරීන් රෝහල වෙත ගියද ඔහු අතුරුදන්ය.පසුව වෙනවත් වාට්ටුවක සිටියදී ඔහු සොයා ගැනීමට හැකි වූ අතර වෙනත් වාට්ටුවකට ඔහු ගියේ ඇයි ද යන්න ප්‍රශ්නයකි. රියැදුරු සහායකයාද රෝහලෙන් නික්ම ගොස් ඇති අතර පසු දින යළි රෝහල් ගතව ඇත. ඔහු පවසා ඇත්තේ වෛද්‍යවරයා තමන්ට පිටව යන ලෙස දැන්වූ බවයි. එහෙත් වෛද්‍යවරුන් එවැනි ප්‍රකාශයක් කර නොමැත.මෙවන් අනතුරු වැළැක්විය හැකිය. නොසැලකිල්ල නිසා ඇසි පිය ගසන වේගයෙන් විශාල විනාශයක් විය එහැකිය.අනතුරක් සිදුවූවාට පසු ඒ ගැන සොයනවාට වඩා වැළැක්වීමට වඩා අවධානය යොමු කළ යුතුය. දුම්රිය පාලක මැදිරිය හා රියැදුරන් සම්බන්ධ කර ගත හැකි සන්නිවේදන ජාලයක් උඩරට දුම්රිය හා සම්බන්ධ කර තිබුණද මේ වන විට එයද අඩපණය.අඩුම වශයෙන් ටැබ්ලට් සංඥාව මඟින් හෝ දුම්රියක් ඉදිරියෙන් ඇති බව හෝ දැන්වීමට හැකි ක්‍රමවේදයක් මඟින් යම් ආරක්ෂාවක් ලබා දිය හැකිය. එහෙත් දුම්රිය නීති පොත හරව හරවා බැලීම හැරෙන්නට සුදුසු ආකාරයට යාවත්කාලින ක්‍රමවේදයක් අපට දක්නට නැත.බ්‍රිතාන්‍ය ජාතිකයන් දුම්රිය ලංකාවට හඳුන්වා දුන්නේ ඉතා ආරක්ෂාකාරී ගමනාගමනයක් ලෙසිනි. අපේ ඇතැම් දුම්රිය නිලධාරීන්ගේ ක්‍රියාකාරීත්වයන් හමුවේ දුම්රිය ගහනාගමනය අනාරක්ෂිත වී ඇත. ඊට වගකිය යුත්තේ මඟියාද යන්න අද අපට ඇසීමට සිදුව ඇත.තාරක වික්‍රමසේකර කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=af1405046</link>
    <topic>නිලැසි මුලින් ලංකාවෙන්ම 33වැනියා  නැවත සමීක්ෂණයෙන් දෙවැනියා වුණා</topic>
    <author>ඉනෝකා සමරවික්‍රම</author>
    <content>කාගේත් බලාපොරොත්තුව වූයේ නිලැසි 2013 උසස් පෙළ විභාගයේදී කලා අංශයෙන් පළමු වැන්නිය වේවි ය කියාය. ප්‍රතිඵල පිටවූයේ ඉකුත් දෙසැම්බරයේය. නිලැසි ‘ඒ දෙකක් හා ‘සී’ සාමාර්ථයක් සමඟ විභාගය සමත් ව සිටියාය. ඇය ලංකාවෙන්ම තිස්තුන් වැනියා විය. ප්‍රතිඵල නැවත සමීක්ෂණයේදී ඇය ලංකාවෙන්ම දෙවැනියා විය.විෂයන් තුනටම ‘ඒ’ සාමාර්ථ ලබා සිටියාය. සාමාන්‍ය ඉංග්‍රිසි විෂයට ද ‘ඒ’ සාමාර්ථයන් ලබා සිටියාය. ප්‍රතිඵල නිකුත් කිරීමේදී වැරදීම සිදුවූයේ කාට ද? එක්කෝ විභාග දෙපාර්තමේන්තුව ද එහෙමත් නැත්නම් උත්තර පත්තර ලකුණු කළ ගුරුවරයාට ද? දැන් සියල්ල සිදුව හමාරය. මෙදා නිලැසිට සිදුවූ ඒ දෙය හෙට තවත් දරුවකුට වීමට ඉඩ නොතැබීම හැකිනම්?“මගෙ දුව විතරක් නෙමෙයි දූගේ තාත්තා ඉස්කෝලේ විදුහල්පති තුමිය ඇතුළු දූට ඉගැන්වූ සියලුම ගුරුවරුන් දූ ගැන ලොකු බලාපොරොත්තුවකින් හිටියේ. හැමෝම හිතුවේ දූව ලංකාවෙන්ම පළවැනියා වේවි කියලා. ඒත් ප්‍රතිඵල ආවහම අපිට විශ්වාස කරන්න බැරිව ගියා.දූව ලංකාවෙන්ම තිස්තුන් වැනියා. අපි හැමෝටම දුක හිතුණා. හැමෝම කිව්වා ප්‍රතිඵල නැවත සමීක්ෂණයට දාන්න කියලා. දුවත් මමත් ඒ වැඩේට කැමැති වුණේ පාසලේ විදුහල්පති තුමිය හා උප විදුහල්පතිනියගේ බල කිරීමට. ප්‍රතිඵල පිටවුණා.මුල් වතාවේ ‘ඒ’ සාමාර්ථ දෙකයි ‘සී’ සාමාර්ථයකුයි ලබාගෙන තිබුණා. දුවට නැවත සමීක්ෂණයේදී ඒ සාමාර්ථ තුනක් ලැබී තිබුණා. ඇය ලංකාවෙන්ම දෙවැනියා ලෙස තේරී තිබුණා. අපිට හරි සතුටුයි. ඒත් මගේ දුව ඒ බව දැනගත්තම කිව්වේ “දැන් මම නිසා තව කෙනෙක් පහළට යනවා නේද?” කියලා.”මේ කතාව කියන්නේ කොළඹ මියුසියස් විදුහලේ ඉගෙනුම ලබන දෙදහස් දහතුන වසරේ උසස් පෙළ විභාගයෙන් දෙවැනි තැන හිමිකර ගත් නිලැසි නිසිතා ලියනගේ දියණියගේ මව වන චාරුනි සෙනෙවිරත්නය.මෙය කියවන ඔබට මෙය හතරබීරි කතාවක් යයි සිතෙනු ඇත. සිද්ධිය මෙසේ ය.නිලැසි නිසිතා කුඩා වියේ සිටම ඉගෙනුම ලැබුවේ කොළඹ මියුසියස් බාලිකා විද්‍යාලයේය. ඇය සාමාන්‍ය පෙළ සමත් වූයේ විෂයන් සියල්ලටම ඒ සාමාර්ථයක් ලබා ගනිමින්. කවි ලිවීමට රචනා ලිවීමට කතා ලිවීමට කුඩා කාලයේ සිට කැමැත්තක් මෙන්ම හැකියාවක් ද තිබු නිලැසි නිසිතා උසස් පෙළ හැදෑරීමට තෝරා ගත්තේ කලා විෂයන්. ඉංග්‍රිසි සාහිත්‍ය, ඉතිහාසය හා භූගෝල විද්‍යාව ඇය තෝරාගත් විෂයන්ය. පාසලේ දක්ෂ සිසුවියක් වූ ඇය රචනා තරග කිහිපයකින්ම ජයග්‍රහණය කළාය.ඉංග්‍රිසි මාධ්‍ය මෙන්ම සිංහල මාධ්‍යයෙන් ද රචනා කවි ලිවීමේ හැකියාවක් ඇති නිලැසි හැම විටම මුල්තැන දුන්නේ අධ්‍යාපන අංශයටය. පාසලේ ඇයට ඉගැන්වූ ගුරුවරු ඇය ගැන බලාපොරොත්තු තැබූහ. ඒ ඇය 2013 වසරේ උසස් පෙළ කලා අංශයෙන් පළමුවැන්නා වේවි ය කියාය.නිලැසි උසස් පෙළ විභාගය සමත් වූවාය. එහෙත් ඇය ලංකාවෙන්ම තිස්තුන් වැනියා වී සිටියාය. ඇයට දුක සිතිණි. ඇයට පමණක් නොව ඈ පිළිබඳව බලාපොරොත්තු තබාගෙන සිටි සියල්ලෝම ඒ ගැන දුක් වූහ.“නිලැසි කියන්නේ අපේ පාසලේ දක්ෂ දරුවෙක්. මම ඇයට කිව්වා පුතේ ඔයා ලංකාවෙන්ම පළවැනියා වෙනවා කියලා. මං එහෙම කිව්වේ ඇය තුළ තිබු දක්ෂතාවයන් හඳුනාගෙන සිටි නිසා. නමුත් ප්‍රතිඵල ආවාම අපිට පුදුම හිතුණා. මම කිව්වා ඒ ප්‍රතිඵල වැරදිලා කියලා.නමුත් නිලැසි දියණිය ඇයට නීති විද්‍යාලයට යාමට පුළුවන් කියලා ඉන් සෑහීමකට පත්වුණා. නමුත් මම ඇයටත් ඇගේ මවටත් කිව්වා ප්‍රතිඵල නැවත සමීක්ෂණයට දාන්න කියලා. ඒ ප්‍රතිඵල නිකුත් වුණේ පසුගිය දා. ඒ ප්‍රතිඵලවලට අනුව නිලැසි දියණිය සියලු විෂයන්වලට ඒ සාමාර්ථ ලබා තිබුණා වගේම ඇය ලංකාවෙන්ම දෙවැනියා වුණා. නමුත් අපට දුක ඇයට ලැබෙන්න තිබුණ වරප්‍රසාද නැතිවීම ගැන. මම නම් හිතන්නේ මෙය දත්ත පරිගණක ගත කිරීමේදී සිදුවූ වරදක් ලෙසයි.මම වසර ගණනාවක් තිස්සේ විභාග ප්‍රශ්න පත්‍ර ලකුණු කරන්න යනවා. මීට අවුරුදු පහළොවකට පමණ පෙර මම ලබපු අත්දැකීමක් තියෙනවා. ඒ රාජකීය විද්‍යාලයේ විද්‍යා විෂයන්වලට දක්ෂ දරුවකුගේ ප්‍රතිඵල වුණේ ‘ඒ’ සාමාර්ථ තුනයි එක් විෂයක් අසමත් ලෙසයි.නමුත් ඒ දරුවගේ තාත්තා මේ ගැන හෙව්වා. මොකද දරුවා දක්ෂයෙක් නිසා. පසුව දැනගත්තා දරුවා විෂයන් හතරටම ඒ සාමාර්ථ ලබා ඇති බව. එහිදී වෙලා තියෙන්නේ භෞතික විද්‍යා විෂයට ඔහු ලබාගත් ලකුණු අනුව අවසාන ලේඛනයට ඇතුළත් වී තිබෙන්නේ 09 ලෙසය.ඔහු ලංකාවෙන්ම දොළොස් වැනි තැනට තේරී තිබුණා. මම කියන්නේ මේ වගේ අත්වැරැදීම් වෙන්න දෙන්න බැහැ. මොකද ඒවායින් වෙන්නේ දක්ෂ දරුවන්ට හානියක් වෙන එක. මං හිතනවා නිලැසිටත් වෙන්න ඇත්තේ එවැනි දෙයක් කියලා.” එසේ පැවසූයේ මියුසියස් විද්‍යාලයේ නියෝජ්‍ය විදුහල්පතිනි රුක්මනි ගුණරත්න මහත්මියයි.පළමු ප්‍රතිඵල දැකීමෙන් දුකට පත්වී නැවත සමීක්ෂණයෙන් ලද ප්‍රතිඵල දැන සතුටුවන නිලැසි දියණිය සොයා පසුගිය දිනෙක අපි ඇගේ නිවසට ගියෙමු.“දුව තාත්තා එක්ක මේ දිනවල විදේශීය සංචාරයක ගිහින් ඉන්නේ.”ඇගේ මව චාරුනි අප දුටු විට පැවැසුවාය. එහෙත් ඇය අපට නිලැසිගෙන් අවශ්‍ය තොරතුරු ලබා ගැනීමට ඉඩ සලසා දුන්නාය.“පළමුව විභාගය සමත් වුණා කියලා දැන ගත්තම මම සතුටු වුණා. ඒත් දහවන ශ්‍රේණියේ සිට උසස් පෙළ දක්වාම සෑම වසරකම විද්‍යාලයේ ත්‍යාග ප්‍රදානෝත්සවයේදී භූගෝල විද්‍යාව සඳහා නොකඩවාම ත්‍යාගය ලබාගත්ත මම විභාගයේදී භූගෝල විද්‍යා විෂයට ‘ඒ’ සාමාර්ථයක් ලබා නොගැනීම ගැන දුකක් හිතුණා.ඇත්තටම මම ප්‍රතිඵල නැවත සමීක්ෂණය සඳහා දැම්මේ රුක්මනි ගුරු මෑණියන් ඇතුළු සැමගේ ඉල්ලීම මත. මම ලංකාවෙන්ම දෙවැනියා වුණා කියලා මට පුදුම සතුටක් ලැබුණේ. මම පුළුවන් තරම් ප්‍රශ්න පත්තරවලට උත්තර ලිව්වා. මගේ අම්මා තාත්තා අක්කා අයියා වගේම මට ඉගැන්වූ ගුරුවරු හැමෝම මගේ මේ ජයග්‍රහණයේ කොටස් කරුවෝ. නිලැසි කියා සිටියේ ඉමහත් සතුටිනි.ඇයට දැන් හෙට දවසේ දී යන්නට ගමනක් ඇත. ඇය තවමත් ඒ ගමන්මඟ කුමක්දැයි තෝරාගෙන නැත. එහෙත් කැපවීමෙන්, රෑ නිදි නොලැබ පාඩම් වැඩ කර අවසානයේ පමාවී හෝ තමන්ට හිමි තැන ලැබීම ගැන ඇය සතුටු වන්නේය. ඇයට ඉගැන්වූ ගුරුවරුන්ට ද සතුටක් ඇත.එහෙත් අපට ප්‍රශ්නයක් ඇත. විභාග ප්‍රතිඵලවලට මෙසේ වන්නේ ඇයි? නිලැසිට සිදුවූ මේ දෙය කොළඹින් දුර බැහැර ඈත හද්දා පිටිසර ගමක දරුවකුට වූවානම් තත්ත්වය කෙබඳු ද ඒ දරුවා ප්‍රතිඵල නැවත සමීක්ෂණය සඳහා ඉදිරිපත් නොකළේ නම් දක්ෂ දරුවකුට හිමිවන තැන කුමක් ද? නිලැසි දියණිය වුවත් ප්‍රතිඵල නැවත සමීක්ෂණයට ඉදිරිපත් නොවූයේ නම් ඇයට නිසි තැන ලැබෙන්නේ ද?දිවයිනෙන්ම උසස් පෙළ හොඳම ප්‍රතිඵල ලැබු මුල් පෙළේ දරුවන්ට විශේෂ වරප්‍රසාද කිහිපයක්ම ලැබුණේය. කාලය ඉකුත් වී ඇත. දැන් දිවයිනෙන්ම 2013 උසස් පෙළ දෙවැනි ස්ථානය ලැබු නිලැසි ඒ වරප්‍රසාදවලට හිමිකම් ලබයි ද?ඉනෝකා සමරවික්‍රමඡායාරූපය - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=af1405047</link>
    <topic>අපට අහිමි වූ ද්ව්භාෂික ෙල්ඛිකාව සීතා කුලතුංග</topic>
    <author/>
    <content>සීතා කුලතුංග මහත්මියගේ මරණය සිදුවූ ආකාරය ඔබත් අපත් තුළ කුමන හැඟීම් දනවන්නේද? ඇයගේ අභාවය පිළිබඳ පුවත අසන අය දෙපිරිසකි. එනම් ඇය විසින් රචිත පොත් කියවූ සිංහල සහ ඉංග්‍රීසි පාඨකයින් සහ විශිෂ්ට ගුරුවරියක ලෙස පූර්ණ සේවා කාලයක් කොළඹ විශාඛා විද්‍යාලයෙන් ආරම්භ කොට (ඇය එහි ආදි ශිෂ්‍යාවක් ද වූවාය.) වෙනත් ප්‍රධාන පාසල් කිහිපයකටම කැප කළ නිම කළ; ඇගේ සෙවණ යටතේ ප්‍රඥාප්‍රදීපාලෝකයෙන් ප්‍රභාෂ්වර වූ සිසු සිසුවියන්ය.ඇයගෙන් උගත් අප්‍රිකානු සිසු සිසුවියන් පවා ඈත නයිජීරියාවේ ද සිටිති. සිය නයිජීරියානු අත්දැකීම් පසුතලය කර ඇය ඉංග්‍රීසි බසින් ලියූ නවකතාව ධාරී ද තර්ඩ් වයිෆ් (ධාරී තෙවන බිරිඳය). එම නවකතාවට එය පළ කළ වර්ෂයේ දී රාජ්‍ය සාහිත්‍ය සම්මානය හිමිවිය. අ‍ැගේ සමකාලීන මිතුරියක වන සාහිත්‍ය රත්න පුණ්‍යකාන්ති විජේනායක ‘ධාරී තෙවන බිරිඳ’ කුතුහලය දනවන විස්මයජනක නවකතාවක් බව මෙම අභාවය ගැන ශෝකවෙමින් මට කීවාය.කිසියම් සවසක සීතා සිරිත් පරිදි වාරිකව සිදු කරන කොණ්ඩය ද කප්පවාගෙන හිස සෝදා නා පිරිසිදු වී පලතුරු යුෂ වීදුරුවක් ද පානය කර ටිකක් සැතපෙන්නට සිතාගෙන ඇඳට වැටුණාය. ඇය නැවත සිරිත් පරිදි නින්දෙන් පිබිදුණේ නැත. මා දන්නා පරිදි ඇය රත්නත්‍රය කෙරෙහි බැතිබර වූ උපාසිකාවක වූවාය.හැම මොහොතකම බිඳි බිඳී නැවත උපදින කය මෙන්ම සිත ද අනන්ත අප්‍රමාණ බලාපොරොත්තුවලින් පිරී පවතී. සීතා සපුරා ගැනීමට පුල පුලා සිටි අවිහිංසක අවසාන ප්‍රාර්ථනාව සමහර විට දැනට මුද්‍රණයේ පවතින කෘතිය වන ‘ප්‍රේමයේ කරුමය’ (ප්‍රයිඩ් ඇන්ඩ් ප්‍රොජිඩියුස්) ඉංග්‍රිසි නවකතාවේ අසංක්ෂිප්ත සම්පූර්ණ පරිවර්තනය සිය බසට නැඟුම විය හැකිය.විසකුරු සසර රුක්ෂයෙහි අමා ඵල දෙකක් ඇති බව පැරැණි මුනිහු කීහ. සාහිත්‍ය කලා රසාස්වාදනය එක ඵලයක් වන අතර දෙවැන්න සත්පුරුෂ සේවනයයි. සිය බසින් සේවනය කිරීම පිණිස සීතා විශිෂ්ට සම්භාව්‍ය සාහිත්‍ය කෘතියක අසංක්ෂිප්ත සම්පූර්ණ පරිවර්තනය දැන් අපිට ඉතිරි කර තබා ගොස් ඇත.1961 දී පළ කළ ‘උපන් දින’ නමැති කෙටිකතා එකතුව තුළින් නිර්මාණ සාහිත්‍යකරණයට පිවිසි සීතා එදා මෙදා තුර සිංහල සහ ඉංග්‍රිසි යන දෙබසින්ම පොත් 13ක් පළකර ඇත.රයිගම් කෝරලයේ බණ්ඩාරගම උපන් ඇය පේරාදෙණිය විශ්වවිද්‍යාලයේ ගෞරව උපාධිධාරිනියක් වූ අතර ඇයට එහිදී මහාචාර්ය එදිරිවීර සරච්චන්ද්‍රයන්ගේ ඇසුර හිමිවී ඇත. “When the elephant runs in amok” නමැති කෘතිය ඇය ළමුන් සඳහා රචනා කළ අතර “High Chair and Cancer days”, “Small Wedding”, “Gode’ Person and Other Poems” යන කෘතින් ද ඉංග්‍රිසි බසින් නිර්මාණය කළාය. ඉන්දීය ලේඛිකා කමලා මර්කන්දයා ගේ Inner Voice නමැති කෘතිය ද මහාචාර්ය අශෝකා බන්ධාරිගේ ඉංග්‍රිසි බසින් ලියූ ‘කාන්තාව සහ ජනගහනය සහ ශ්‍රී ලංකා අධිරාජ්‍යවාදය’ නමැති කෘතිය ද ඕ සිය බසට පරිවර්තනය කළාය.වාඩිය ඉංග්‍රිසි ලේඛක කණ්ඩා‍යමේ මාසික වැඩමුළුවලදී මෙම ලේඛිකාවගේ ඇසුර ලැබීමේ භාග්‍යය මට ද හිමිවූ බව මෙහිලා මා කෘතඥතාවෙන් යුතුව සඳහන් කරමි.වාඩිය කණ්ඩායම යනු වැල්ලවත්තේ මුහුද අද්දර ඈන් කුමරිය පවා වරක් භෝජනයකට සහභාගි වූ වාඩිය පොල්අතු නිකේතනයේදී ඉංග්‍රිසි බසින් ලේඛන කාර්යය සඳහා ළැදි පිරිස් උනන්දු කිරීම උදෙසා නිස්සරණාධ්‍යාසයෙන් දීර්ඝ කාලයක් මුළුල්ලේ නොකඩවා පවත්වාගෙන එන සතතාභ්‍යාසයකි.තරාදියේ ලා කිරන විට මෙම කණ්ඩායමේ වැඩි බර බවලත් උදවියගේ පැත්තට කෙළින්ම නැමී යයි. එම කණ්ඩායමේ අධීක්ෂණ කටයුතු භාරව සීතා කුලතුංග ද වනසරණේ ආර්.එල්.ස්පිට්ල් ගේ දියණිය වූ ‘තිත්ත කෝපි’ ලියූ ක්‍රිස්ටින් විල්සන් සමඟ සහ සර් ජෝන් කොතලාවලගේ ලේලියක වන සාහිත්‍ය රත්න පුණ්‍යකාන්ති විජේනායක සමඟ දීර්ඝ කාලයක් මුළුල්ලේ කටයුතු කළාය.වාඩිය ඉංග්‍රිසි ලේඛක කණ්ඩායමේ අපට කලකට ඉහත දී වයෝවෘද්ධ හා තපෝවෘද්ධ වූ ශතවර්ෂයකට ආසන්නව සිටි ක්‍රිස්ටින් විල්සන් මාතාව ද අහිමිවිය. දැන් අපට සීතා කුලතුංග මාතාව ද ඇගේ 77 හැවිරිදි වියේ දී අහිමිව ඇත. සීතා කුලතුංග යන සංඥාව තවදුරටත් බිඳි බිඳී නැසෙන සසර පුරා භාවිතයට නොගන්නේ නමුදු මේ උදාර මාතාවට මතු සසරේ බුදුවරුන් දැකීමේ භාග්‍යය ශක්තිය සහ ආලෝකය හිමිවේවායි ප්‍රාර්ථනය කරමි.ජගත් කුමාරසිංහ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=af1405048</link>
    <topic>ගරාජ බිත්තියේ ලියූ අංකයකින් බැංකු කොල්ලකරු ඇල්ලූ හැටි</topic>
    <author>කීර්ති මෙන්ඩිස්</author>
    <content>ඒ ඉකුත් පෙබරවාරි විසිහතර වැනිදාය. එදින උදේ 10 යි 17 ට කොහුවල දුටුගැමුණු මාවතේ පිහිටි පෞද්ගලික බැංකුවකට ඇතුළු වූ දෙදෙනෙක් බැංකුවේ තිබු රුපියල් ලක්ෂ පහළොවක් පැහැර ගත්හ. සම්පූර්ණයෙන් මුහුණු ආවරණය වන සේ හෙල්මට් පැලඳ ගෙන සිටි මොවුහු කළුපාට ජැකට් ඇඳලා සිටියහ.සිද්ධිය ඒ මොහොතේම බැංකු කළමනාකාරිත්වය විසින් කොහුවල පොලීසියට දැනුම් දෙනු ලැබීය. ඒ ඇස් පී වරයා ඇතුළු කොහුවල පොලිස් බලධාරීන් සිද්ධිය වූ ස්ථානයට ළඟා වුවද කොල්ලකරුවෝ සිය කාර්යය නිම කොට පළා ගොස් සිටියහ. කොල්ලයට ගතවූයේ විනාඩි දෙකකි.තමන්ගේ වසමේ බැංකුවක් මෙලෙස කොල්ලකෑම ගැන කොහුවල පොලිස් ස්ථානාධිපති චමින්ද එදිරිසූරිය දැඩි කම්පනයකට පත්විය. කොල්ලය පිළිබඳ නිරීක්ෂණයක යෙදුණු ඔහු කිසියම් හෝඩුවාවක් පසුපස පන්නන්නට විය. එහෙත් සම්පූර්ණයෙන් මුහුණු ආවරණය කරගනිමින් පැමිණි කොල්ලකරුවන් දෙදෙනා හඳුනා ගැනීමට කිසිවෙක්වත් සමත් නොවීය.අවසානයේ පොලීසියේ අදහස වූයේ බැංකුවේ ඇති සී සී ටී වී කැමරා පරීක්ෂා කිරීමය. එය පරීක්ෂණවලට මහඟු උපකාරයක් විය. සී සී ටී වී කැමරාවේ පැහැදිලි රූප රාමු නිරීක්ෂණ කළ පොලීසිය කොල්ලකරුවන් බැංකුව තුළට පැමිණෙන අයුරුත් මුදල් කොල්ලකන අයුරුත් නිරීක්ෂණය කෙළේය. ඒත් කිසිඳු හෝඩුවාවක් ලබාගත නොහැකි විය.මුහුණු ආවරණය වන සේ හෙල්මට් දමා කළුපාට ජැකට් ඇඳගෙන දිගින් දිගටම කරන මේ බැංකු කොල්ල පොලීසියට මහත් ප්‍රශ්නයක් විය. මේ අතර තම වසමේ සිදුවූ බැංකු කොල්ලය පිළිබඳ පුළුල් විමර්ශනයක යෙදුණු කොහුවල පොලිස් ස්ථානාධිපතිවරයා සී සී ටී වී කැමරා දර්ශන තම ලැප්ටොප් එකට යොදාගෙන ඔවුන් හඳුනා ගැනීමේ මහත් පරිශ්‍රමයක යෙදුණේය.“මට මේක මහත් හිසරදයක් වුණා. මම ඒ රූප රාමු එහාට මෙහාට කරගෙන මේ ආව දෙන්න හඳුනා ගැනීමේ මහත් වෑයමක යෙදුණා. එතැනදී මම දැක්කා මේ දෙන්නගෙන් එකෙකු දාගෙන හිටිය හෙල්මටයට පිටිපස්සෙන් දිගැටි කොණ්ඩයක් තියෙනවා. අනික ඒ පුද්ගලයාගේ එක අතක පච්චයක් කොටලා තිබුණා... ඔච්චර තමයි හඳුනාගන්න තිබුණු එකම දේ. පස්සේ අපි ඒ පස්සේ පැන්නුවා.”පොලිස් ස්ථානාධිපතිවරයා මූලික පරීක්ෂණ ඇරැඹු ආකාරය සඳහන් කළේය.සිය නිලධාරීන් දැනුම්වත් කළ ස්ථානාධිපතිවරයා තම කණ්ඩායම් මහාමාර්ගයට යොදා මෝටර් සයිකල් පදවන්නන් දැඩි පරීක්ෂාවට ලක් කළේය. කොණ්ඩය දිගු පච්චයක් කොටා ඇති පුද්ගලයන් කොටුවූ වහාම ඔවුන්ගෙන් දීර්ඝ ලෙස ප්‍රශ්න කොට කිසියම් හෝඩුවාවක් ලබා ගැනීම නිලධාරින්ගේ අරමුණ විය.ඉන් අනතුරුව ඔහු ගියේ මෙවන් කොල්ලකෑම්වල යෙදෙන පුද්ගලයන් පසුපසය. අපරාධ කොට්ඨාස වාර්තාවලට අනුව එවන් පුද්ගලයන් පසුපස ගිය ස්ථානාධිපතිවරයා ඉන් හෝ හෝඩුවාවක් ලබා ගැනීමට මහත් වෙහෙසක් දැරීය.ඊළඟට තම වසමේ පදිංචි අපරාධකාරයන් මෙන්ම මත්කුඩුවලට සම්බන්ධ වූවන් පසුපස ස්තානාධිපතිවරයා විමර්ශනයක යෙදුණේ ඉන් පසුවය..“ඔය අතරේ තමයි මට තොරතුරක් ලැබුණේ මගේ වසමෙම කුඩු ගහන පුද්ගලයෙක් ගැන. මං මිනිහත් එක්ක හිතවත් වෙලා පොලීසියට ගෙනත් ප්‍රශ්න කළා. එතකොට අපිට තොරතුරක් ලැබිලා තිබුණා. ජගත් කියලා පුද්ගලයෙක් ගැන.පොලීසිය ජගත් ගැන විමසමින් ගෙනා පුද්ගලයාගෙන් ප්‍රශ්න කළේය. ස්ථානාධිපතිවරයා සමඟ හිතවත් ඔහු කීවේ මෙවන් කතාවකි.“දැනට අවුරුදු හතරකට කලින් ඔය ජගත් මගෙ ළඟට ආව සර් කුඩු ගන්න. කාලෙකින් මිනිහා මට හම්බ වුණේ නැහැ සර්.” .“ජගත් දන්න හඳුනන කෙනෙක්වත් නැද්ද බං... පොඩ්ඩක් මතක් කරලා බලපං...” ස්ථානාධිපතිවරයා ඔහුට පැවැසීය.“ආ... සර් මට මතක් වුණේ එදා ජගත් ආවේ අලුත්ම පල්සර් එකක. බයික් එකේ පොඩි අප්සෙට් එකකට ගල්කිස්සේ ගරාජ් එකට ගියා මිනිහා ඒක හදාගෙන ගරාජ් කාරයට ටැලිෆෝන් නොම්මරයක් දීලයි ගියේ. සමහර විට ගරාජ් කාරයා ළඟ ජගත්ගේ නොම්මරය තියෙන්න පුළුවන්.” මත්කුඩු භාවිත කරන්නා පැවැසීය.ස්ථානාධිපතිවරයා ගල්කිස්සේ පිහිටි එම ගරාජයට ගියේ ඉන් පසුවය. ගරාජ් හිමිකරුවා ගෙන්වා ගත් ස්ථානාධිපතිවරයා ඔහුගෙන් ප්‍රශ්න කළේය. ඒ මීට වසර හතරකට පෙර ලද තොරතුරක් පිළිබඳවය.“ඔව් සර් මට දැන් මතකයි. ඔය මිනිහාගේ බයිසිකලේ හදලා දුන්නේ මම... අන්තිමට මට එයාගේ නොම්මරේ දුන්නා. මම ඒක බිත්තියේ ලියාගත්තා. ඉන්න සර් මම ඒක දෙන්නම්.” ගරාජ් හිමිකරු පොලිස් ස්ථානාධිපතිවරයාට කීවේය.“පස්සේ අපි ඒ ටැලිෆෝන් නොම්මරයට කතා කළා. ඒක ඔෆ් කරලා. පස්සේ අපි ඒ අංකයට ආව ගිය ටැලිෆෝන් අංකවල ඩීටේල් බිලක් අරන් ඒක විමර්ශනය කළා. ඒ අංකයෙන් වැඩිපුරම කතා කරලා තියෙන නොම්මරයක් හොයා ගත්තා. ඒකට කෝල් එකක් ගැහැව්වාම ඒක වැඩ. ඉන් පස්සේ...”ඉන් පසුව තම වැයික්කියේ සේවය කරන දක්ෂ කාන්තා පොලිස් නිලධාරිනියකට තත්ත්වය පැහැදිලි කර දුන් ස්ථානාධිපතිවරයා ඇගෙන් උදව් ඉල්ලා සිටියේය.“ඔයාට තියෙන්නේ මිස් කෝල් එකක් ලැබුණු විදියට මේ නොම්මරයට කතා කරලා ලව් පාට් එකක් දාන්න විතරයි.”ඔහු ඇය ලවා ඒ දුරකථන අංකයට ඇමතුම් දෙක තුනක්ම දුන්නේය.“මිස් කෝල් එකක් ආව විදියට අපේ කෙල්ල අර පුද්ගලයාට කෝල් දෙක තුනක් දුන්නා. පොඩි ලව් පාට් එකක් එහෙම දාලා කතා කළා. කොහොමහරි අපේ කෙල්ලගේ ලව් ටෝක්වලට අර යකා මාට්ටු වුණා.”“මිනිහා කිව්වා එයා ආමි එකේ. නුවර ඉන්නේ කියලා. අපේ කෙල්ල ඔහොම කතා කරලා කතා කරලා කිව්වා මට ඔයා දකින්න ආසයි පුළුවන් ද කොළඹට එන්න කියලා. අපිට ඕන වෙලා තිබුණේ මිනිහව කොළඹට ගෙන්න ගන්න. පස්සේ මිනිහා කිව්වා කොළඹ එන්න කෑම්ප් එකෙන් නිවාඩු ගන්න බැහැ. ඔයාට කැමැතිනම් නුවර එන්න. අපි ගිහින් දළදා මාලිගාව වඳිමු කියලා. කෙල්ලත් කිව්වා එහෙනම් මම නුවර එන්නම් කියලා. අපි ඒත් මේ මනුස්සයා මේ කොල්ලකෑම්වලට සම්බන්ධයි කියලා දන්නේ නැහැ. නිකම් අඳුරේ අතගානවා විතරයි.”පොලිස් කාන්තාවගේ දැලට කොටුවූ ඔහු ඊට පසුදා උදෑසන හතට මහනුවර දළදා මන්දිරය අබියස ඇය හමුවන්නට තීරණය කළේය. ඇය මේ බව ස්ථානාධිපතිවරයාට කීවාය. නුවරට ගිය පොලිස් කණ්ඩායම සිවිල් ඇඳුමෙන් සැරසී සැකකරු එන බව කී ස්ථානය අසල රැකවල් දා සිටියේ ඉන් පසුවය.“කියපු වෙලාවට අර පුද්ගලයා මෝටර් බයික් එකකින් ආවා. අත් දෙක දිගට දාලා කළු කණ්ණාඩියක් දාලා ෆුල් ෆේස් හෙල්මට් එකක් දාලා කළු ජැකට් එකක් දාලා...”“පස්සේ මම නිකම් පොර දිහා බලන කොට තේරුණා යකෝ මේ ජැකට් එකයි හෙල්මට් එකයි සී සී ටී වී කැමරාවේ තිබුණු බඩු නේද කියලා... අපි පැනලා පොරව අල්ලගත්තා. සෙන්ට් පවුඩර් එහෙම දාගෙන ඇවිත් හිටියේ. දාගත්තා ජීප් එකට මුළු ජීප් එකම සැන්ට් සුව‍ඳේ බැහැ. කෙල්ල බලන්න ආව ගමනනේ.”පොලිස් ස්ථානාධිපතිවරයා කියන්නේය. “එහෙනම් කොහොම ද උඹට මේ ජැකට් එකයි හෙල්මට් එකයි ලැබුණේ.”අන්තිමට මිනිහට කට උත්තර නැතිවුණා.“සර් ඒක ජගත්ගේ. ඒ මගේ නැන්දගේ පුතා. එයා මට මේක අරන් තියන්නයි දුන්නේ. මම කෙල්ල බලන්න නුවරඑ එන නිසා මම දාගෙන ආවා.”“එතකොට කෝ ජගත්”“සර් ජගත් අපේ ගෙදර ඉන්නවා.”උත්සාහය සාර්ථක විය. නිලධාරින් ඔහුගෙන් දිගින් දිගටම ප්‍රශ්න කරන්නට විය. ඒ අතර සැකකරු අත තිබු ජංගම දුරකථනයට දිගින් දිගටම ඇමතුම් ලැබුණේය. ඒ සැකකරු හිටි හැටියේ අතුරුදන් වීම නිසාය. මින් ඔහුගේ බිරියත් ජගතුත් කලබල වී තිබිණ.“උඹ අපි කියන විදියට වැඩ කරන්න ඕන. අපි කියන විදියට කතා කරන්න ඕන.” ස්ථානාධිපතිවරයා කියන ඕනෑම දෙයක් කිරීමට ඔහු සූදානම්ය. ස්ථානාධිපතිවරයා කෙළින්ම ඔහුට කීවේ බිරියට කතාකොට තමා හදිසියේ කොළඹ ආ බව කියන ලෙසය.“බයවෙන්න එපා මම ඔෆිස් එකේ වැඩකට කොළඹ ආවා. මගේ ෆෝන් එකේ සල්ලි නැහැ. මේ වෙන කෙනකුගේ ෆෝන් එකකින් කතා කරන්නේ.”ඔහු බිරියට කීවේය. ඉන් පසුව තවත් ඇමතුම් දෙක තුනක් ලැබිණි. ඒ ජගත් ගෙනි.ඒ සියල්ල සකසා ගත් පොලිස් ස්ථානාධිපතිවරයා එදින රාත්‍රියේම මැණික්හින්නට යෑමට තීරණය කළේය. ඒ සඳහා නිලධාරීහු වාහන දෙකකට නැග ගත්හ. අපරාධ විමර්ශන අංශයේ ස්ථානාධිපතිවරයා ද ඒ අතර විය.“අපි මැණිකහින්නට යද්දි... පාන්දර දෙකට විතර ඇති. අපිට යන්න ඕන වුණේ මේ මිනිහගේ ගෙදර. වාහනය අතරමග නතර කරලා කන්ද උඩට ගියේ. ටෝච් ගහන්නත් බැහැ. කෑ ගහන්නත් බැහැ. එහෙම වුණානම් අරුන් දෙන්නා පනිනවා. බල්ලෝ බුරනවා. අපේ පස්සෙන් එනවා. එහෙන් වැහිපොද වැටෙනවා. කන්ද උඩහට යන්න මුකුත් පේන්නේ නැහැ. කොහොමහරි අඩියෙන් අඩිය තිය තියා මේකවත් මාංචු දාලා ගෙදරට ගියා.”කෙසේ හෝ කඳු මුදුනේ පිහිටි සිවිල් ආරක්ෂක භටයාගේ නිවසට ගිය නිලධාරින්ට ගෙයි මිදුලේ නතර කර තිබු ත්‍රීවිලරයක් ඇස ගැසිණි. එහි පුද්ගලයෙක් නිදා සිටියේය.“සර් ඔය ඉන්නේ ජගත් තමයි” සිවිල් ආරක්සක භටයා සිය නැන්දගේ පුතා පොලීසියට පෙන්වා දුන්නේය. ඒ සමඟම නිලධාරීන් ඔහු කුදලා ගත්තේය. . ජගත් ඒ මොහොතේත් හිටියේ මත්කුඩු පානය කරමින්ය. ජගත් අල්ලාගත් නිලධාරීන් ඊළඟට කළේ සිවිල් ආරක්ෂක භටයාගේ නිවෙස සෝදිසි කර අනෙකා ද අල්ලා ගත්තේය.එතැනදීම ඔහුගෙන් ප්‍රශ්න කළ නිලධාරීන් ගල්කටස් තුවක්කුවක් හා දෙපැත්ත කපන පිහියක් ද සොයා ගත්තේය. “අපි මිනිහාගෙන් ප්‍රශ්න කළා. මිනිහා මේ වනකොට කොල්ලකෑම් 19 ක් ගැන කියනවා. අපේ ඒරියා එකේ බැංකුවයි අනිත් බැංකු කඩපු හැටි ගිරව් වගේ කියනවා. මෙහෙ කොල්ලකාලා මුන් මැණික්හින්නේ සිවිල් ආරක්ෂකයාගේ ගෙදරට යනවා. කවුරුත් එයාගේ ගෙදර බලන්නේ නැහැනේ. අපි යන දවසේත් මුන් හිටියේ තවත් ගේමකට යන්න ලෑස්ති වෙලා.“ජගත් තදින් මත්කඩුවලටයි ගෑනුන්ටයි ඇබ්බැහි වුණු එකෙක්. දවසට රුපියල් විසිදාහක කුඩු බොනවා.”පොලිස් ස්ථානාධිපතිවරයා කීවේය. සැකකරුවන් රඳවාගෙන ප්‍රශ්න කරන බව ද ඔහු කියන්නට විය.“මෙයාලා අර දාගෙන ආව කොණ්ඩයයි අතේ තිබුණු පච්චයයි බොරු ඒවා. ඒවා ඔය වගේ වැඩකට යනකොට දාගෙන යනවා විතරයි. ඒක පොලීසිය රවට්ටන්න කරපු දෙයක් අපිත් ටිකක් රැවටුණානේ.”බස්නාහිර පළාත් බාර ජ්‍යෙෂ්ඨ ‍නියෝජ්‍ය පොලිස්පති අනුර සේනානායක මහ කොළඹ නියෝජ්‍ය පොලිස්පති සුමිත් එදිරිසිංහ, ගල්කිස්ස කොට්ඨාස බාර ජ්‍යෙෂ්ඨ පොලිස් අධිකාරී රවීන්ද්‍ර කරවිට, සහකාර පොලිස් අධිකාරී ඩබ්ලිව්. වී. ගිනිගේ යන මහත්වරුන්ගේ උපදෙස් හා අධීක්ෂණය මත කොහුවල පොලිස් ස්ථානාධිපති පොලිස් පරීක්ෂක චමින්ද එදිරිසූරිය මහතාගේ මෙහෙයවීම මත අපරාධ විමර්ශන අංශයේ ස්ථානාධිපති වී. බී. සුමතිපාල සැරයන් ගජනායක (5550) හා දයාසිරි (33789) බණ්ඩාර (75707) චතුරංග (72746) රංගන (73019) ගීතප්‍රිය (78029) රුක්මන් (84716) ගයාන් (87447) චානක (87699) ඇරව්වල (89483) කෞශල්‍ය (61869) ඉන්දික (73036) විජේසූරිය (73012) ප්‍රභාත් (70426), ප්‍රියන්ත (17720) හා කැළුම් (60492) යන නිලධාරීහු මෙම මෙහෙයුමට එක්ව සිටියහ.(පොලිස් පරීක්ෂණ ඇසුරෙන් ලිපිය සකස් විය.)කීර්ති මෙන්ඩිස්පිංතූර - චමින්ද නිරෝෂණකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=af14050410</link>
    <topic>සුනඛ ධේනු කතා වස්තුව</topic>
    <author>කසුරි</author>
    <content>‘පට්ට’ යන විශේෂණ පදය දැන් යෙදෙන්නේ අපේ තරුණ කාලයේ තිබුණු අර්ථයෙන් නොවේ. අපේ තරුණ කාලයේ නොව තාත්තලාගේ කාලයේත් ඒ විශේෂණය යෙදුණේ ‘ඉතාම නරක’ යන අර්ථයෙනි. ‘“පට්ටපල් බොරුවක්” යනුවෙන් යෙදූ ඔවුන් නරකම ගැහැනියක් හැඳින්වීමට “පට්ට...” යන විශේෂණය යෙදූ අයුරු අපි අසා ඇත්තෙමු. ඇතැම් විට කතා බහේදී අපිදු යොදා ඇත්තෙමු.එහෙත් දැන් එය යෙදෙන්නේ “ඉතා හොඳ” යන අර්ථය ජනිත කරවනු සඳහා ය‍. ඒ අනුව “පට්ට කවි” කියන්නේ නොම්මර එකේ කවි යැයි සිතෙන කවිවලට ය. “පට්ට කෝපි එකක්” කියන්නේ නොම්මර එකේ කෝපි කෝප්පයකට ය. ඒ නව සම්ප්‍රදාය අනුව ම “පට්ට...” යැයි යොදන්නේ හොඳම එකකට ය. (වල්ලා පට්ටා) වුව ද හොඳම එකකි.)සාමාන්‍ය වහරට වචන එකතු කරන බජාර් එකේ පොරවල් පමණක් නොව විදග්ධ සරසවි ඇදුරන් පවා “පට්ට” යෙදුම භාවිත කරනු මම අසා ඇත්තෙමි. එබැවින් මේ සටහන තබන මම ද ඇතැම් විට “පට්ට බයිට් එක” වැනි යෙදුම් භාවිත කර ඇත්තෙමි.මසිතෙහි මේ සටහන අද තබන්නේ එවැනි උත්තම වර්ගයේ බැල්ලියන් දෙදෙනකු ගැන කීමට ය. මේ කතාව මින් පෙර ද මම දිවයින වටරවුමෙහි සටහන් කර ඇත්තෙමි. ඒ බොහෝ කලකට පෙර ය. ඇතැම් දේශනවල දී ද මනුෂ්‍යත්වය ගැන පැවසීමට මේ කතා දෙක භාවිත කර ඇත්තෙමි. පට්ට යන අලුත් වචනය බැල්ලියන්ට ආදේශ කිරීම අසාධාරණ යැයි මට සිතේ. මට හමුවූ සුවිශේෂ බැල්ලියන් දෙදෙනා වෙනුවෙන් සුනඛ ධේනුව යන ගෞරවණීය නාමය යෙදීමට මා කැමැති ය.ඒ අනුව පළමු සුනඛ ධේනුව මට මුණ ගැසුණේ මා නිතර ඇවිදින ගම්පහ නගරයේ කඩවීදියක පේව්මන්ට් එකේ දී ය. එක්තරා හිමිදිරි හෝරාවකදී ය.එදින මඳ වැසි දිනයකි. මම ද වැස්සට යටින් බස් නැවතුම දෙසට යමින් සිටියෙමි. එහෙත් ටික දුරක් යනවිට වැස්ස මඳක් වැඩි වූ හෙයින් තවදුරටත් වැස්සට හොරෙන් බස් නැවතුමට යාමට නොහැකි වූ නිසා කඩ වීදියේ පේව්මන්ට් එකට ගොඩවීමි. ඒ වනවිටත් සෑහෙන්නට තෙත බරිතව සිටියෙමි.මා පේව්මන්ට් එකට ගොඩවූ සැණින් බැල්ලියක් බුරාගෙන මා වෙතට කඩා පැන්නා ය. ඈ බුරමින් සහ කඩා පනිමින් මා වටා කැරකෙන්නට වූවා ය. “චිප්... චිප්...” යන හඬ නංවමින් අත පය වීසි කරනවා හැරෙන්නට මට කළ හැකි කිසිවක් තිබුණේ නැත.බැල්ලිය වටා කුඩා පැටවුන් තිදෙනෙක් ද කැරකෙන්නට වූහ. ඒ පැටවුන්ගේ කරකැවීමත් සමඟ බැල්ලියගේ බිරිල්ල දෙගුණ තෙගුණ විය.ඒ අතර පැටව් දෙදෙනෙක්. පේව්මන්ට් එකේ පඩිය මතින් පිටතට වැටුණාහ. බැල්ලිය කළේ බිරිල්ල නවතා උන් දෙන්නා එකා බැගින් කටින් ඩැහැගෙන යළි පේව්මන්ට් එකේ මුල්ලකින් තැබීම ය. ඉන්පසු මඳ වේලාවක් උන් සමඟ වැතිර සිටියා ය. පැටව් කිරි උරන්නට පටන් ගත්හ. බැල්ලිය එක එල්ලේ ම මා දෙස බලා සිටියා ය. ඒ බැල්ම මඳකට හෝ වෙනස් වූයේ පැටවකු ලෙව කන්නට පටන් ගත් පසුව ය.කිරි දෙන බැල්ලියගේ බැල්ම බුරමින් කඩා පනින විට තිබූ බැල්මට වඩා බොහෝ සෞම්‍ය එකක් විය. ඈ අහිංසකව මා සමඟ සිනාසෙන බවක් මට දැනිණි.“අනේ මගෙ පැටවුන්ට කිසිම කරදරයක් කරන්නට එපා.”එවැනි ආයාචනයක් ඒ් බැල්මෙහි තිබිණි. වැස්ස තූරල් වී ගිය හෙයින් ඒ අම්මා සහ දරු පැටවුන්ට එක හිතකින් තුරුළුව සිටින්නට ඉඩ හැර මම එතැනින් පිටවූයෙමි. එහෙත් කඩ සාප්පු කාරයින් පැමිණි පසු තම පැටවුන් සමඟ නගර කඩ වීදියේ තවත් නොතෙමෙන තැනක් සොයා යෑමට බැල්ලි‍යට සිදුවනු ඇත‍. නැතිනම් නිසැකවම කොස්සෙන් ‍පහරදී එළවා දමනු ඇත. මම එවැනි සිදුවීම් ද දැක ඇත්තෙමි.දෙවැනි සුනඛ ධේනුව මට මුණ ගැසුණේ අනුරාධපුර මහ කනදරාව වෑ කණ්ඩිය මත දී ය‍. මගේ පාසල් මිත්‍රයකු වූ රංජිත් සිරිලාල් එවකට කහටගස්දිගිලිය ප්‍රාදේශීය ලේකම්වරයා වශයෙන් සේවය කරමින් සිටියේ ය. ඔහු හමුවන්නට මම එදින යමින් සිටියෙමි. මහකනදරාව වැව තිබෙන්නේ අනුරාධපුර - කහටගස්දිගිලිය පාරේ ය. මහා මාර්ගය දෙපසේ ම ඇත්තේ වැවයි.මේ වෑකණ්ඩිය මතින් අපේ වාහනය යනවිට පාර මැද සිටි බැල්ලියක් වහා ඉවතට පැන්නා ය. ඈ සිටියේ පාර මැද තිබූ යමක් ලෙව කමිනි. ඒ බලු පැටියකුගේ සිරුරකි. මම මොහොතකට එතැන වාහනය නවතන්නැයි රියැදුරාට පැවසීමි. සැබැවින් ම එය සංවේදී දර්ශනයක් විය.බලු පැටියා වාහනයකට යට වී තැලී පොඩි වී ගොසිනි. බැල්ලිය තම පැටියාගේ සිරුර අත නොහැර ඒ අසල ම රැ‍ෙදමින් සිරුර ලෙව කයි. වාහනයක් එනවිට අයිනට පනී. ඒ වාහනයට ද කුඩා සිරුර හසුව තව තවත් තැලී යන අයුරු ඈ බලා සිටී.වාහනය එතැනින් ගිය පසු සිරුර අසලට ගොස් නැවත එය ලෙව කයි. මම වෑන් රියෙන් බැස පියවරක් දෙකක් ඒ පැත්තට ගියෙමි. බැල්ලිය මා වෙත කඩා පැන්නා ය. එබැවින් යළි වාහනය තුළට පැන ගන්නට මට සිදුවිය.වාහන දෙක තුනක් ම එතැනින් යන තෙක් මම බලා සිටියෙමි. ඒ සෑම විට ම ඒ දර්ශනය දැක ගන්නට මට හැකි විය.මේ සිද්ධිය ද එකල දිවයින වටරවුමේ සටහන් කළෙමි.‍එහෙත් ඒ බැල්ලියන් දෙදෙනාගේ කතා දෙක සටහන් කළ යුතු හොඳම කාලය, මෙකල බැව් මට සිතේ.“තාත්තා දරුවන් දෙදෙනා නිල්වලා ගඟට දැම්මේ ය. දවසක බිලිඳු මළ සිරුරක් කැලණි ග‍ඟෙන් හමු විය‍. තාත්තා තම බිලිඳු දරුවා පොළවේ ගැසුවේ ය.”හිමිදිරියේ ම මේ දවස්වල පුවත්පත් වලින් අපට කියවන්නට ලැබෙන දේවල් ය. ඒත් අප “බලු වැඩ, බල්ලො බැල්ලියො” කියා කියන්නේ එපා ම කරපු මිනිසුන්ට ය. එය කෙතරම් අසාධාරණදැයි මසිත මගෙන් ප්‍රශ්න කරයි.මිනිසුන්ට පට්ට මිනිසුන් කියා යොදන්නට හැකි වූවත් මෙවැනි උතුම් සුනඛ ධේනුවන් වෙනුවෙන් පට්ට බැල්ලියන් යන වචනය යොදන්නට කිසිසේත් මට සිතෙන්නේ නැත.එබැවින් ‘බලු වැඩ’ යන යෙදුමට නව අර්ථකථනයක් සපයන්නැයි මසිත මගෙන් ඉල්ලීමක් කරයි. මම ඒ ඉල්ලීම මෙසේ සමාජගත කරමි.“බල්ලන්ට සාධාරණයක් ඉටු කළ මැනව.”කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=af14050411</link>
    <topic>“27 රෑ දොළහට තමයි මිනීවළ කපන්න පටන් ගත්තේ”</topic>
    <author>තුෂාරි නේරංජා වික්‍රමසිංහ</author>
    <content>පසුගිය 28 වැනිදා දහවල් දොළහ පසු වී තිබිණි. වේගයෙන් පැමිණි ත්‍රීරෝද රියක් මිල්ලනිය පොලිස් ස්ථානය ඉදිරිපිට නතර විය. එයින් බැස ගත්තේ රතු පැහැති ඇඳුමක් ඇඟලාගත් මැදිවියේ කාන්තාවකි. හනික පොලිස් ස්ථානය වෙත ඇය දිව එන අයුරු ජනෙල් කවුළු අතරින් පොලිස් ස්ථානාධිපති පොලිස් පරීක්ෂක උදයසිරි කරුණාරත්න මහතාගේ ඇස ගැටිණි. මේ කාන්තාව කිසියම් කරදරයකට මුහුණ පා ඇති බව ඇය දුටු සැණින් ස්ථානාධිපතිවරයාට අවබෝධ විය. එනිසා ම ඇයව ඉක්මනින් නිල කාමරයට ‍කැඳවා කරුණු විමසන්නට ඔහු මොහොතක් හෝ පමා නොවීය.“අනේ බුදු සර් මාත් මගේ දරුවාත් බේරාගන්න යැයි කියමින් ඇය ස්ථානාධිපතිවරයා ඉදිරියේ හඬන්නට වූවා ය.“මගේ මනුස්සයා මාත් මගේ දරුවත් මරා වළ දමන්නට ගේ මැද සාලෙ වළක් හාරනවා “තෝයි දරුවයි මරලා මාත් මැරෙනවා” කිය කියා මට ගහනවා. ඒ අතර වළ කපනවා. මම හොරෙන් පැනලා මේ ගැන කියන්නයි පොලිසියට ආවේ” ඇය විලාප තබමින් කීවාය.සියල්ල සාවධානව අසා සිටි පොලිස් පරීක්ෂක උදයසිරි මහතා වහා ක්‍රියාත්මක විය. තවත් පොලිස් කණ්ඩායමක් සමඟ අදාළ ස්ථානයට ගිය උදයසිරි මහතා ඇතුළු පිරිසට දැකගන්නට ලැබුණේ මින් පෙර කිසිදාක නිවෙසක් තුළ නොදුටු අන්දමේ බියකරු දසුනකි.නිවසේ සාලයේ හරි මැද දිගින් අඩි පහමාරකුත්, පළලින් අඩි තුනකිනුත් ගැඹුරින් අඩි දෙකක් පමණ වන මිනී වළක් හාරා තිබුණි. නිවෙසේ වහලයේ මුදුන් ලීයේ කබයක් ගැට ගසා ගෙළවැල ලා ගැනීමට තොණ්ඩුවක් ද සකස් කර තිබිණි. එතැනට ම හේත්තු කරන ලද හිණිමඟක් ද වළ කැපීමට භාවිතා කරන ලද උදැල්ලක්, අලවංගුවක්, යකඩ ඉන්නක් ඇතුළු ආයුධ කීපයක් ද ඔවුන්ට දැකගත හැකි විය.පොලිසිය නිවෙසට යන විට කුඩා බිලිඳිය කොට්ටවලින් වටකර කාමරයක ඇඳක් මත මහ හඬින් හඬමින් සිටියා ය. බිලිඳිය සිටි ඇඳ පරීක්ෂා කිරීමේදී එහි යට තිබූ කඩුවක් ද පොලිසියට හමු විය. සිද්ධිය සොයා බැලීමට ගිය අවස්ථාවේදීම සැකකාර ‍පුද්ගලයා වන කාන්තාවගේ සැමියා අත්අඩංගුවට ගැනීමටත් සති පහක් වයසැති බිලිඳිය පොලිස් භාරයට ගැනීමටත් කටයුතු කළ පොලිසිය ‍ෙම් ගැන අඹු සැමි යුවළ ගෙන් ප්‍රශ්න කිරීම ආරම්භ කළේ ය.මෙම සිදුවීමට මුහුණ පෑවේ ජනිතා මල්කාන්ති නම් හතළිස් දෙහැවිරිදි විවාහක කාන්තාවක සහ ඇගේ සති පහක් වයසැති බිලිඳියයි. සැකකරු එම කාන්තාවගේ දෙවන විවාහයේ සැමියා වන රවීන්ද්‍ර කුමාර යි.පොලිසිය පවසන අන්දමට මෙම සිදුවීමට මුහුණ පෑ ජනිතා කළුතර උතුරු ප්‍රදේශයේ පදිංචිව සිටි තැනැත්තියකි. අඩු වයස් සීමාවක දී විවාහ ජීවිතයට ඇතුළු වී ඇති ඇයට පළමු විවාහයෙන් අවුරුදු 22 ක පිරිමි දරුවෙක් ද අවුරුදු 17 ක ගැහැණු දරුවෙක් ද සිටියි.පළමු විවාහයේ සැමියාගෙන් වෙන්වී වෙනත් ඇසුරකට ඇය යොමු වි ඇත්තේ මීට වසර තුනකට පමණ පෙර ය. ඒ රවීන්ද්‍ර කුමාර සමඟ ය. ඔහු මෙම සිද්ධියේ සැකකරු ය. රවීන්ද්‍ර ද විවාහකයෙකි. මේ දෙදෙනා දැන හඳුනාගෙන ඇත්තේ ලංකාවේදීත් අරාබි රටකත් එකට රැකියාව කරමින් සිටියදී ය.රවීන්ද්‍ර නැමැත්තාගේ පළමු විවාහයේ බිරිය ඔහු අතහැර විදේශගතව සිටි නිසා ඔහු මිල්ලනිය ප්‍රදේශයේ බැල්ලන්තුඩාව ගැමුණු මාවතේ තම නිවෙසේ තනිවම ජීවත් වී ඇත. විවාහ ජීවිත දෙකඩ කරගත් රවීන්ද්‍රත් ජනිතාත් ඔවුන්ගේ දැන හඳුනා ගැනීමෙන් පසුව එකට ජීවත්වීමට තීරණය කර ඇත.ඒ රවීන්ද්‍රගේ නිවෙසේ ය. එම කාල සීමාවේදීම ජනිතාගේ පළමු විවාහයේ දරුවන් දෙදෙනා ද ඔවුන් සමඟ මෙම නිවෙසේ ජීවත් වීමට පැමිණ වසර දෙකකට ආසන්න කාලයක් එම නිවෙසේ සිට ඇත. ඔවුන් දෙදෙනා ද රැකියාවක් කරමින් තම මවටත් බාප්පාටත් උදව් උපකාර කරමින් දිවි ගෙවා ඇත.තවත් දරුවෙකු බලාපොරොත්තු නොවූ ජනිතාත් රවීන්ද්‍රත් ප්‍රේමයෙන්, විනෝදෙන් කාලය ගත කරන අතර තුර තම පවුලට තුන්දෙනෙක් එකතු වන ලකුණු පහළ වෙමින් ඇති බව ඔවුන්ට දැනිණි. ජනිතාගේ දරු ගැබ මෝරා දරුවා ලැබෙන්නට ආසන්න වෙද්දී දෙදෙනාගේ ම කැමැත්ත මත පසුගිය ජනවාරි මස ඔවුන් විවාහ වී ඇත.කුඩා බිලිඳු දරුවෙකුගේ පියෙකු වීමට සිටින නිසා දෝ රවීන්ද්‍ර ජනිතාටත් ඇගේ පළමු විවාහයේ දරුවන් දෙදෙනාටත් නුරුස්නා ගතියක් පෙන්වා ඇත. ඒ නිසා ම ‍ඔවුන් අතර නිතර අඬ දඹර ද ඇති වී ඇත. ප්‍රදේශවාසීන් පවසන අන්දමට ජනිතා තම දරුවන්ට දක්වන සෙනෙහසට රවීන්ද්‍ර කැමැති නැත.එනිසා ම මීට මාසයකට පමණ ඉහත දී රවීන්ද්‍ර තම දෙවන බිරිය ගේ පළමු විවාහයේ දරුවන් දෙදෙනාට පහර දී ඔවුන් දෙදෙනා නිවෙසින් එළවා දමා ඇත. මේ හේතුවෙන් ජනිතාත් රවීන්ද්‍රත් අතර නිතර නිතර අඩ දඹර ආරවුල් ඇති වී ඇත. උදේ සිට රැය පහන්වන තුරු හැමදාමත් සිදුවන මේ දෙදෙනාගේ අඩදඹර අසල්වැසියන්ට පසුව සාමාන්‍ය දෙයක් වී ඇත.පොලිසිය පවසන අන්දමට රවීන්ද්‍ර කුමාර තරමක අමුතු පුද්ගලයෙකි‍. ඔහු මත්පැන් පානය නොකළ ද සිගරට් පානය සඳහා තදින් ඇබ්බැහි වී සිටී. ඔහු සමාජ ඇසුරෙන් ද ඈත් වී සිටි අයෙකි.වඩු වැඩ, මේසන් වැඩ, ඉලෙක්ට්‍රික් වැඩ පිළිබඳ හොඳ දැනුමක් රවීන්ද්‍රට තිබුණ ද එම දැනුමෙන් ඔහු ප්‍රයෝජනයක් ගෙන නැත. රැකියාවකට නොගොස් අවට නිවෙස්වල කුලී වැඩක් කර කීයක් හෝ සොයා ගන්නා රවීන්ද්‍ර නිවෙසේ ම කල්ගත කරන නිසා නිවෙසේ අඩුපාඩු පිරිමසා ගැනීමට තම සොයුරාට අයත් වෙළෙඳ සලකට ගොස් දිනපතා රුපියල් පන්සියක පඩියකට වැඩ පළ කරමින් තමන්ට අවශ්‍ය දේවල් පිරිමසා ගත් බව ජනතාගේ පැමිණිල්ලේ සඳහන් විය‍.“රවීන්ද්‍ර වෙනදා වගේ පසුගිය 27 වැනිදාත් මාත් එක්ක බහින් බස් වී මට පහර දුන්නා. 27 වැනිදා රෑ දොළහට විතර මම දරුවත් එක්ක කාමරේ හිටියේ. රවීන්ද්‍ර මට මහ හයියෙන් බැණ වදින්න පටන් ගත්තා. සැරින් සැරේ ඇවිත් මගේ හිසකෙස් වලින් අදිමින් දෑතින් මට හිසට පහර දුන්නා.එක සැරයක් දරුවාගේ කකුල් දෙක දෑතින් ඇදලා ගත්තා. මම බොහොම අමාරුවෙන් දරුවා බේරා ගත්තා. හරියට ම රෑ 12.00 ට විතර තමයි සාලෙ මැද්දෙ වළ කපන්න පටන් ගත්තේ. මේ වෙලාවට තමයි මහසෝන් අවතාරත් එන්නේ. මගේ වැඩේ දැන් පටන් ගන්නවා. මට තෝත් එපා තොගේ දරුවත් එපා කියලා සිමෙන්ති දමා තිබූ පොළොව හාරන්න පටන් ගත්තා.මම කීප සැරයක් ම කිව්වා ඕක වහලා දාන්න කියලා. මට එළියට පහළියටවත් යන්න නොදී මාව ගෙදර හිර කරලා බය කරලා ගේ ඇතුළට ම කර තිබ්බා. ඒත් මම හැමදේම ඉවසගෙන හිටියා. 28 වැනිදාට එළි‍වුණා. පොලිසියට එන්න හිතාගෙන හිටියේ නැහැ. මේ මනුස්සයා නවත්වන්නෙම නැතුව වළ කැපුවා. ඒ මදිවට බාල්කේ කබයකුත් ගෙනැත් එල්ලුවා.මට හිතාගන්න බැරිව ගියා මොනවායින් මොනවා වෙන්න යනවද කියලා බැරිම තැන මම කිව්වා දරුවාගේ කිළිටි රෙදි හෝදගන්න ඕන එළියට යන්න දෙන්න කියලා. දරුවට මම හොඳට කිරි පොවලා නිදි කරලා තිබුණේ. දරුවාගේ රෙදි අරගෙන එළියට ඇවිත් ටැප් එක ළඟට වෙලා රවීන්ද්‍ර දිහා බැලුවා. මම බලන කොට රවීන්ද්‍ර ඉණිමගට නැගලා කබය හදනවා දැක්කා.මම ටැප් එක ඇරලා තියලා පාරට දුවලා පාරේ යන ත්‍රීවීල් එකක් නතර කරවාගෙන පොලිසියට ආවා. මට හිතාගන්න බැහැ මං කොහොම පොලිසියට ආවද කියලා. ඕ.‍අයි.සී. මහත්තයට විස්තරේ කිව්වා. මට ඕන වුණේ මගේ දරුවා බේරාගන්නයි. පොලිසියේ මහත්වරු හින්දා අද මමත් මගේ දරුවාත් ජීවත් වෙනවා.” ජනිතා හැඬූ කඳුළින් කීවා ය.මේ පිළිබඳව ප්‍රශ්න කිරීමේදී රවීන්ද්‍ර කුමාර කියා සිටියේ තමා එසේ ‍කළේ තම බිරිය බිය ගන්වා අවනත කර ගැනීමට බවයි.“මම මගේ ගෑනිව බය කරන්නයි මෙහෙම කළේ. ඔවුන් මරා දමන අදහසක් තිබුණේ නැහැ. අනේ සර් මගේ දරුවා පරිවාසයට දාන්න එපා. මම හිතුවේ මගේ ගෑනි මාවත් දරුවාත් දාලා ගිහිල්ලා කියලයි. ඒ ගැන මම පොලිසියට පැමිණිලි කරන්නයි හිටියේ. ඒත් මට හිතුණා මගේ ජීවිතේ ඕනෙ නෑ කියලා. ඒ හින්දා මම ඉණිමඟ තියලා බාල්කෙට නගින්න හදන කොටම දරුවා ඇහැරී අඬන්න පටන් ගත්තා‍. මම ඉණිමගින් බැහැලා දරුවා නැළෙව්වා. මගේ ජීවිතේ බේරුණේ මගේ දරුවා නිසා” රවීන්ද්‍ර පොලිසියට එසේ පවසා ඇත.නමුත් මොහුගේ ක්‍රියා කලාපය යහපත් සමාජයක් අගයන මිනිසුන් කිසිවිටෙකත් අනුමත නොකරනු ඇත. මෙම සිදුවීම දැනගත් මොහොතේ එම නිවෙසට සතර දිගින් සෙනඟ එක් රොක්වන්නට විය‍. මෙම නිවෙසට නිතර ආගිය නම හෙළි ‍කිරීමට අකමැති අසල්වාසී කාන්තාවක් මේ ගැන අප සමඟ පැවැසුවේ මෙබන්දකි. ඇය 73 හැවිරිදි ය. මේ සිදුවීම ඇය දැක ඇත්තේ ඇගේ නිවෙසේ කොන්ක්‍රීට් වළක් කපා කණුවක් සිටුවීමේ කාර්යයට මේ පුද්ගලයාට අඬ ගසා ගැනීමට ගිය අවස්ථාවේදී ය.“රවීන්ද්‍ර මගේ ගෙදර ඇවිත් යම් යම් වැඩ කර දෙනවා‍. පයිප්ප වැඩ, කොන්ක්‍රීට් වැඩ වගේ දේවල්. මගෙ ගෙදර වැඩක් කරන්න එන්න කියන්න 27 වැනිදා මම ඒ ගෙදරට ගියා. ඒත් කවුරුත් ගෙදර නෑනේ කියලා ආපසු යන්නට හැරුණා.“නැහැ අපි ගෙදර ඉන්නවා කියලා රවීන්ද්‍ර කතා කළා. ඉදිරිපස දොර ඇරියා. මම දැක්කා සාලය මැද හතරැස් වළක් කපලා තියෙනවා. මම ඇහුවා මොකද මේ ගෙදර මැද වළක් කපලා කියලා. එතකොටම ජනිතා කිව්වා මේ මිනිහා මාවයි දරුවයි වළලන්න වළක් කපනවා කියලා. එවිට රවීන්ද්‍ර දත් විකලා ජනිතාට රැව්වා.මම කිව්වා දරුවෝ මේ මෝඩ වැඩ නොකර මේ වළ වහලා දාන්න කියලා. පස්සේ මේ විස්තරය මම එහා ගෙදරට කිව්වා. පසුව 28 වැනිදා උදේත් මම රවීන්ද්‍රට කතා කරලා වැඩය ඉවරයක් කර දෙන්න කියන්න ඒ නිවෙසට ගියා. ඒ යනවිටත් ඔහු වළ කපමින් සිටියා. මම නැවතත් ඇහුවා ඇයි මේ වගේ පිස්සු වැඩ කරන්නේ කියලා. මේකියි දරුවයි සමාදානේ සතපවලා මාත් සැතපෙන්න හදන්නේ කියලා මොනව දෝ කිව්වා. කිසිම වැඩකට අපේ ගෙදර පැත්ත පළාතේ එන්න එපා කියලා මම ඔහුට හොඳටම දොස්කියලා ආවායි” ඇය කියා සිටියා ය.මේ පිළිබඳව මිල්ලනිය පොලිස් ස්ථානයේ ස්ථානාධිපති උදයසිරි කරුණාරත්න මහතා ප්‍රකාශ කර සිටියේ මෙම සිදුවීම පිළිබඳ වැඩිදුර පරීක්ෂණ පවත්වන බවත් මේ වනවිට මෙම සිදුවීමේ සැකකරු අධිකරණයට ඉදිරිපත් කර බන්ධනාගාරගත කර ඇති බවත් ය.“යම් හෙයකින් මෙම අපරාධය සිදුවූවා නම් එය අහස පොළොව නුහුලන අන්දමේ අපරාධයක් වෙන්නට තිබුණා. මේ කාන්තාව ක්ෂණිකව ක්‍රියාත්මක වී පොලිසියට පැමිණීම නිසා මේ අපරාධය වළක්වා ගන්න හැකි වුණා. ජීවිතේ ගැන මේ දෙදෙනාම තීන්දු තීරණ ගැනීමේදී මීට වඩා සැලකිලිමත් වූවා නම් මෙවැනි දේවල් ඇති නොවන්න ඉඩ තිබුණැයි පොලිස් පරීක්ෂකවරයා කියා සිටියේ ය.තුෂාරි නේරංජා වික්‍රමසිංහඡායාරූප - චමින්ද නිරෝෂන්හල්තොට සමූහ - විනීතා එම්. ගමගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=af14050412</link>
    <topic>හුස්ටන් බෞද්ධ විහාරයේ සිංහල සහ හින්දු අලුත් අවුරුදු උත්සවය</topic>
    <author/>
    <content>විහාරාධිපති පූජ්‍ය කඹුරාගල්ලේ නන්ද හිමියන්ගෙ සහ කුරුවලානේ සිරි සීවලි හිමියන්ගේ අනුශාසකත්වයෙන්, ඇමරිකා එක්සත් ජනපදයේ හුස්ටන් බෞද්ධ විහාරයේ, සිංහල සහ හින්දු අලුත් අවුරුදු උත්සවය අප්‍රේල් මස 13 වැනිදා පැවැත්විණ.තම මවුබිමෙන් දුර බැහැර සිටියද, ශ්‍රී ලාංකික සිරිත් විරිත් අනුව යමින්, බෞද්ධ චාරිත්‍රානුකූව අවුරුදු උත්සවය ඇරඹුණු අතර, දහම් පාසල් සිසු දරුවන්ගේ අවුරුදු ජන ගායනා සහ නර්තන අංගවලින් අවුරුදු උත්සවයේ ආරම්භය සැරසී තිබිණ.සාම්ප්‍රදායික ළිප ගිනි මෙලවීම සහ කිරි ඉතිරවීමේ අංගවලින් අවුරුදු උත්සවය අලංකාර වූ අතර පැමිණ සිටි සියලු දෙනා ලාංකීය ඇඳුම් පැළඳුම් වලින් සැරසී සිටීම කැපී පෙනිණ.තම තමන්ගේ කාර්ය බහුල ජීවන රටාව පසෙකලා, තම දූ දරුවන් හට ශ්‍රී ලාංකීය සිරිත්විරිත් හුරු කරවීමට මවුපියන් ගත් ප්‍රයත්නය අගය කොට සැලකිය යුතුය. කැවුම් කොකිස් ආදියෙන් සමන්විත අවුරුදු කැවිලි මේසය සංඝරත්නය උදෙසා පූජා කළ අතර, අනතුරුව පැමිණ සිටි සියලු දෙනා අවුරුදු කැවිලි සංග්‍රහයට සහභාගී විය.ඉන්අනතුරුව ලොකු කුඩා සියලු දෙනා අවුරුදු ක්‍රීඩා සමඟ විනෝද වූ අතර, අවුරුදු තරගවලින් ජයග්‍රහණය කළ පිරිසට ත්‍යාග ප්‍රධානයෙන් අනතුරුව අවුරුදු උත්සවය නිමාවට පත්විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=af14050413</link>
    <topic>දිවි රැකුමට උරදෙන දෙවියන්</topic>
    <author>රමණී සුබසිංහ</author>
    <content>ශාස්ත්‍රපති දොඩම්පහළ ශ්‍රී රාහුල හිමිදෙවියන් ගේ කාර්ය භාරය මිනිසුන්ගේ දුකට පිහිටවීම පමණක් ම ද?“දෙවියන්ට කිසිවක් කළ නොහැකි බව දේවාලය ඉදිරිපිට සිටින හිඟන්නන් දනී. පුලන්නන් දනී. එම හිඟන්නන්, පුලන්නන් දෙවියන්ට අත නොපා ඔබට අතපායි...”මේ පසුගිය දිනෙක මා කියවූ ‘දියුණුවට රහස් යනුවෙන්’ ලියැවුණු කුඩා පොත් පිංචක සටහන් වූවකි. රචකයා ව්‍යාපාරිකයෙකි. කවුරුන් විසින් කියනු ලැබූව ද මේ ඉතා ම්ලේච්ඡ කියමනකි. ඔහු එමඟින් ගම්‍ය කරන්නේ සිය අවිඥානික බවය. සරලව කියන්නේ නම්; දෙවියන් නැතැයි හැ‍ඟෙන බිමකට හිඟන්නන්ට හෝ පුලන්නන්ට හෝ අතපාන්නට, සතයක් ඉල්ලා ගන්නට එකදු මිනිසෙක් එහි පැමිණෙන්නේ නැත.දෙවියන් ගේ ආශිර්වාදය කෙරෙහි විශ්වාසය තබා ජීවිතය යහපත් ලෙසින් හසුරුවා ගත්තෝ මෙන් ම මෙසේ දෙවියන් විවේචනය කරන්නෝ ද වෙති. වැදගත් වන්නේ තර්කානුකූලව සිතා බලා නිවැරැදි යයි හැ‍ඟෙන දේ පමණක් ජීවිතයට එක් කර ගැනීම ය.දෙවියන් වැඩ වෙසෙනවා යැයි සිතන බිමක ආශිර්වාද පතා රැස්කන මිනිසුන් නිසා තවත් මිනිසුන් රැසක් ජීවිකාව සරි කරගන්නා ආකාරය ඔබ දැක තිබේ ද? එය රුහුණු රට පිහිටි දෙවොල් බිමක් යැයි සිතමු. මාතර දිස්ත්‍රික්කයෙන් භාගයක් පමණ, දෙවිනුවරින් එහා තංගල්ල ප්‍රදේශයට යන තෙක් ම, මුළු හම්බන්තොට දිශාව ම, මොනරාගල දිස්ත්‍රික්කයේ අඩක් පමණ සූරියආර, මවුආර, දාසය හමාර, නිකවැව, තුනේ කණුව, තණමල්විල, ලුණුගම්වෙහෙර, තිස්සමහාරාමය ආදී බොහෝ පළාත් ප්‍රදේශවල මිනිසුන්ගෙන් වැඩි ප්‍රමාණයක් එදා ජීවිකාව සරි කරගත්තේ දෙවියන් නිසා ය. අද ද එහි මහා වෙනසක් නොවේ. වියළි කලාප ලෙස මේ පෙදෙස්වලට වැසි වැටෙන්නේ වසරකට කිහිප විටක් පමණි.යම් හෙයකින් දෙවියන්ගේ පිහිටක් නොවේ යැයි හෝ කිසිවෙකුට ගරු කිරීම පිණිස හෝ මිනිසුන් මෙහි නො ආවේ නම් මේ ගම් වැසියන්ට මුහුණ දෙන්නට වන අභාග්‍යය කොතරම්දැයි කිව නොහැකි ය. ඊට හේතු තිබේ. මෙහි මිනිසුන් දර කැබැල්ල විකුණා ගන්නේ, කිරිහට්ටිය, සියඹලා මූල, රණවරා, බෙලිමල් වතුර කෝප්පය, ගඩා ගෙඩි ටික, කාමර කෑල්ල මතු නොව ගස් සෙවණ යට මහ පොළොව පවා කුලියට දී මුදලක් උපයා ගන්නේ දෙවියන් යදින්නට එන මිනිසුන්ගෙනි. ඉදින් දෙවියන් නිසා මේ මිනිසුන් ජීවත් නොවෙතියි, සිය අඹු දරුවන් පෝෂණය නොකරන්නේ යැයි කිසිවකුට තර්ක කළ නොහැකි ය.තමන් විශ්වාස කරන දෙවියකු වෙනුවෙන් වසරක් පාසා රුහුණට ඇදී එන මහා මිනිස් ගඟ නොවේ නම් යමක් කමක් විකුණා සපයා ගන්නා මිනිසුන්ට සිදුවන්නේ දරු පැටවුන් ගේ කුසගිනි නිවන්නට වන සිවුපා ඈ ආදී සතුන්ගේ ප්‍රාණය ගන්නට ය. කාම මිථ්‍යාචාරාදී වැරැදි ජීවන රටාවන්ට යොමුවන්නට ය. හොර රහසේ කංසා වැවීමට ය. මත් වතුර හෝ මත්කුඩු බෙදා හැරීමට ය.දෙවියන් විවේචනය කරන වැඩි පිරිසක් දෙවොල් බිම වෙසෙන කපුවන්, ආවතේවකරුවන් හෑල්ලුවට ලක් කිරීමට ද අමතක කරන්නේ නැත. දෙවියන් උදෙසා ලැබෙන පඬුරුවලින් ඔවුහු බඩ වඩා ගන්නා බව ද සමහර කෙනකු ගේ මතයයි. දෙවොල නිසා ඔවුන් ජීවත් වන්නේ ම යැයි සිතමු. ඒ හා සමඟ ම අනෙක් මිනිසුන් ද ජීවත් නොවන්නේ ද? එහෙත් මෙහි වෙසෙන රාජකාරි මණ්ඩල පිළිබඳ ඇතැම් විට ඔබ නොදන්නා තොරතුරු ද තිබේ. මහ දෙවොලක කපුවන් හා කාර්ය මණ්ඩල සඳහා තවමත් ගෙවන්නේ දුටුගැමුණු රජ කල ගෙවූ වැටුපම ය. ඒ අනුව බස්නායක නිලමේවරයා ගේ වැටුප සත 12 කි. ප්‍රධාන කපු මහතකුට සත 7 ක් හෝ අටකි. තේවානී කරුවන්ට සතයක් හෝ දෙකකි. බැතිමතුන්ගෙන් ලැබෙන පිං පඬුරු වේ නම් ඒවා මහාභාරකාර තැනට ය. රාජකාරී මණ්ඩලය අතර බෙදෙන්නේ බැතිමතුන් ගෙන් ලැබෙන පොල් ටික පමණි.එමෙන් ම දෙවොල් බිමට මිනිසුන් පැමිණිය ද නොපැමිණිය ද ප්‍රධාන කපු මහතා ඇතුළු පි‍රිස මුරුතැන් බත් පිසිය යුතු ය. දෙවොල් බිම ආරක්ෂා කරගත යුතු ය. අලි ඇතුන් පෝෂණය කළ යුතු අතර සෑම වියහියදමක් ම දරා නඩත්තු කටයුතු ද කළ යුතු ය.දෙවියන් හා මිනිසුන් අතර වන මේ චක්‍රාකාර බැඳීම එක් අතෙකින් ඉතා අපූර්ව ජනක ය. මේ අනුව දෙවි පිහිට දෙවිදියකින් ලැබේ. පළමුවැන්න නොපෙනෙන මහා බලශක්තියක්, අපගේ පින්වන්ත කමත් සමඟ පිහිටවීමයි.දෙවැන්න එවැනි අරමුණක් කරා (දේවාශිර්වාදය ලැබීම සඳහා) පෙලඹවීම, යොමුවීම තුළ විශාල ජනකායකගේ ජීවනෝපාය සැකසී දිවි රැකී ඔවුන් ද සතුටුවී දේවාශිර්වාදය ලැබෙන තැනට පැමිණීමය.‍ මඩු පල්ලියේ දේව මෑණියන් ළඟ සිදුවන්නේ ද මේ දේම ය. අම්මාන් කෝවිල අසල සිටින අයට ද එය පොදු ය. මේ මිනිසුන් සිය දහස් ගණනක ගේ ජීවිත බේරා තිබෙන්නේ, පවුල් නඩත්තු කරන්නේ දෙවියන් නිසා නොවේ ද? මේ දේව විශ්වාසය, අදෘෂ්‍යමාන බලවේගයක් සමඟම දෘෂ්‍යමාන වන එනම් පෙනෙන්නට තිබෙන අනුන් මරා තමන් ජීවත්වන, එසේත් නැතිනම් ‘කන්න නැති නම් මම මැරෙනවා’ ය කියන තැනින් මිනිසා ගොඩ එන තැනට ශක්තිමත් කරවීමට මිනිසුන්ට පිහිට වී තිබේ. වරාය, ගුවන් තොටුපළ, ආර්ථික සංවර්ධනය නොවන්නට පෙර මේ ප්‍රදේශවල බොහෝ මිනිසුන් මරණයෙන් මුදවා ගත්තේ දෙවියන් ය.දෙවියන් ගේ කාර්ය භාරය මිනිසුන්ගේ දුකට පිහිටවීම පමණක් ම ද? මිනිසුන් කරදර විපත්වලින් ආරක්ෂා කර ගැනීම පමණ ද? ඔවුන් වෙත පැවරුණ වෙනත් කාර්යයන් නොවේ ද? කෙනෙකුට දෙවියන් පිළිබඳ මෙවැනි ගැටලු ද මතුවිය හැකි ය. දෙවියන් ප්‍රාදූර්භූත වීම තුළ, ඕපපාතික වීම තුළ ඒ ඒ දෙවිවරුන්ට නියම වූ, කැපවූ , වගකීම් ඒ ලෝකවල ද තිබේ. දෙවියන් මනුෂ්‍යයන්ට උදවු කරන්නේ ඒ අතරේ ය. සමහරවිට අප ජීවත්වන අවුරුදු සියයක කාලයක් දෙව්ලොවට එක් දිනයකි. එසේ නම් විනාඩි පහකට දෙවියන් අප දෙස බලනවා යනු මුළු ජීවිත කාලයටම ඒ දේව බැල්ම ලැබෙන්නේ එක් වරක් පමණි. එහෙත් මෙහි විශේෂත්වයක් තිබේ.සිතන්න අපට ඉහළින් ක්‍රියාත්මක වන කැමරා කාචයක් දෙස බැලුව ද, නොබැලුව ද අප රුව ඒ කැමරාවට හසු වේ. එය තිබෙන බවක් හෝ අපි නොදනිමු. එහෙත් අප කරන කියන ‍සියල්ල එහි සටහන් වී තිබේ. දේවාත්ම ද මේ හා සමානය‍. දෙවියන් දෙව්ලොව වැඩ සිටිය ද ඔවුන්ට දැනෙන හැ‍ඟෙන පරිමාව විශාලය. අපට දෘෂ්‍යමාන වන්නේ යම් සීමාවක ඇති දේ ය. ඇසෙන මානයෙන් එහා කිසිවක් ඇසෙන්නේ ද නැත. එහෙත් අප ගේ සිතිවිලිවලට බොහෝ දුර යා හැකි ය. එසේ අපගේ සිතීමේ ශක්තිය මෙන් දෙවියන්ට ඇසෙන පෙනෙන, හැ‍ඟෙන දේ බොහෝ දුරට ක්‍රියාත්මක ය. හරියට ඈත තිබෙන දර්ශනයක් දුරේක්ෂයකින් ළං කර බලනවා මෙනි. මේ නිසා දෙවියන් ගේ බැල්මට සැම විටම අප නතු වේ. ඒ අප පින්වන්ත චරිත වේ නම් පමණි. ඉල්ලම් අතරේ කැපී පෙනෙන මාණික්‍ය සේ, දෙවියන් එවැනි චරිත හඳුනා ගනී.ජිවත්වීමේදී සියයට අනූනමයයි දශම නමයක් තමන් කෙරෙහි විශ්වාසය තබා කටයුතු කරන අතර ධාර්මිකව, යහපත්ව ජීවත්වීම තුළ ඉතිරි සියයට දශම එකක් වන ආශිර්වාදාත්මක බලය ජීවිතයට ළංකරගත යුතු ය. සියයට දශමයක් වුව ද එය අත්‍යවශ්‍ය වන්නේ ඇයි? ඉතා හොඳ සැප පහසුකම් ඇති අංග සම්පූර්ණ වාහනයක් ධාවනය කිරීමට නම් ඉන්ධන අත්‍යවශ්‍ය ය. එසේ නැතිව වාහනයෙන් ප්‍රයෝජනයක් ගත නොහැකි ය. නොපෙනෙන බලවේග සතු ආශිර්වාදාත්මක ශක්තිය ද ඒ හා සමාන ය.මහා වැස්සක් ඇද හැළේ. එහෙත් ඔබ ගමන් ගන්නා වාහනයේ ‘වයිපරය’ (වා මුවා පිස්නය) නැත. දැන් මහ මඟ නිරුපද්‍රිතව ඔබට වාහනය ධාවනය කළ හැකි ද? කොළ අතු කඩා, කඩදාසි ඉරා වීදුරුව පිස දැමුව ද හිම කැටයක් සේ තවත් මොහොතකින් එය ජල බිඳිතිවලින් වැසී යයි.‍ සියල්ල නො අඩුව තිබියදීත්, වැසි වැටෙනා මොහොතක වයිපරය නොමැතිව ඉදිරියට යා නොහැකි ය. මෙවැනි දේ පැහැදිලි කරන්නේ ඔබට තර්කානුකූලව සිතා බැලීමට ය.අප හොඳ නම්, පිරිසුදු නම් දෙවියන් ඔවුන් ගේ කාර්ය භාරය තුළ අප වෙනුවෙන් ඉඩක් වෙන් කරනු ඇත. ඒ යුතුකම් ඉටුකොට, පින්කමක්, පින්සිද්ධ කර ගැනීමක් හැටියට පින්කමක කොටස් කාරයින් වීමක් ලෙසට ය.සෑම බණ පිංකමක දී ම, සෑම පිරිත් පිංකමකදීම‘සමන්තා චක්ඛ වාලේසූ අත්‍රා ගච්ඡන්තු දේවතා’ආදී වශයෙන් හාත්පස සිටින්නා වූ දේව සමූහයාට මේ ධර්මය අසන්නට පැමිණෙත්වායි ආරාධනා කරන්නේ එහෙයිනි. දෙවියෝ ඒ දහම් ශ්‍රවණය කරති. අපට ආශිර්වාද කරති. මිහිඳු මා හිමියන් විසින් සුමන සාමණේරයන් වහන්සේට ධර්ම ශ්‍රවණය කරන්නට පැමිණෙන ලෙස දේවාරාධනා කරන ලෙස ආරාධනා කළේ එහෙයිනි.දේවාල බිමෙහි යාතිකා කරන බැතිමතුන් මෙන් ම පොල් ගසන බැතිමතුන් ද ඔබ දැක ඇත. කෙනෙක් තමන්ට ද්‍රෝහිකම් කළ සතුරා විනාශ කර දෙන මෙන් පොල් ගසන අතර තවත් කෙනෙක් ඇස්වහ, කටවහ, හෝ වහ දුරුවේවායි, පොල් ගසති. මෙහිදී දේවාශිර්වාදය ප්‍රාර්ථනා කරන්නේත් හිමි වන්නේත් දෙවිදිහකට ය. තරහවෙන්, ක්‍රෝධයෙන් සතුරා විනාශ වී යන ලෙස පොල් ගෙඩිය ගසා එය කැබලි වී යන අයුරු ‍දකින තැනැත්තා ගේ සිත ක්‍රෝධය නිවී යයි. වෛරය, ක්‍රෝධය නිවී ගිය තැනට දෙවියන් වඩී. ඔහුට දේවාශිර්වාදය ලැබෙන්නේ එලෙස ය. එමෙන් ම හෙතෙම පොල් ගෙ‍ඩිය ගැසීමෙන් පසු බලාපොරොත්තුවන්නේ සුදු පැහැය නොව කැබලි වී විසිරී ගිය පොල් කටු ය. එය ඔහුගේ සතුටට හේතුවකි. එහෙත් ආශිර්වාදය පතා පොල් ගසන පුද්ගලයා ගේ බලාපොරොත්තුව හරි මැදින් පොල් ගෙඩිය දෙපළු වී සුදු මදය උඩට සිටිනු දැකීම ය. මේ පුද්ගලයන් දෙදෙනාගේ මනස ක්‍රියා කරන ආකාරය එකිනෙකට වෙනස් ය. එක්තරා ‍විදිහකින් දෙවියන් වෙනුවෙන් පොල් ගැසීම මනස පිරිසුදු කරගැනීමට මනස විශ්ලේෂණය කරගැනීමට යහපත් වූ උපදේශන ක්‍රමයකි.ලබන සතියේඅමනුෂ්‍යන්ට එරෙහිව සිත ශක්තිමත් කර ගන්නේ කෙසේද?රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=af14050415</link>
    <topic>විගමණිකයන්ගේ ගැටලු වැටුප් ප්‍රශ්න ගැන සාකච්ඡා කැරෙන ‘කළම්බු ප්‍රොෙසස්’ සමුළුව මැයි 6 - 7 කොළඹ දී</topic>
    <author> </author>
    <content>ගල්ෆ් රටවල් ඇතුළු වෙනත් රටවලට ශ්‍රී ලංකාව වෘත්තිකයන් හා ශ්‍රමිකයන් සපයා දෙමින් වටිනා විදේශ විනිමයක් උපයා ගනිමින් එම ආදායම මෙරට ප්‍රධාන ආදායම් මාර්ගයන්ගෙන් එකක් බවට පත්කරගෙන තිබේ.විදේශ රැකියා ප්‍රවර්ධන හා සුබසාධන ඇමැති ඩිලාන් පෙරේරාශ්‍රී ලංකාව ඇතුළු ඉන්දියාව, ඉන්දුනීසියාව, චීනය, බංග්ලාදේශය, නේපාලය, පකිස්තානය, පිලිපීනය, තායිලන්තය, වියට්නාමය, ඇෆ්ගනිස්තානය යන රටවලින් ද ශ්‍රමික පිරිස මැදපෙරදිග ඇතුළු වෙනත් රටවල ශ්‍රමිකයන් සපයන රටවල ඇතුළත් ප්‍රධාන රටවල් කිහිපයකි.මේ රටවල් සියල්ලෙන්ම සමස්ත ශ්‍රමික පිරිස ලක්ෂ ගණනක් ඉක්මවා යයි. මේ අයගේ විදේශ සේවා රැකියාවේ දී ඔවුන්ගේ වැටුප්, සෞඛ්‍ය පහසුකම්, විවේක නිවාඩු හා වෙනත් සුබ සාධන පහසුකම් ලබාදීමට මේ රටවල් එකතු වී ආසියානු රටවල සංගමය හෙවත් කළම්බු ප්‍රොසෙස් නමින් හඳුන්වන සමුළුවක් මේ මස 6 - 7 කොළඹ දී පවත්වයි.විදේශ රටවලට ශ්‍රමිකයන් සපයන ආසියානු රටවල සංගමය ලෙස හැඳින්වෙන කළම්බු ප්‍රොසෙස් (Colombo Process) හෙවත් කොළඹ ක්‍රියාදාමයේ මෙම සමුළුවේ නායකත්වය හිමි වී තිබෙන්නේ ශ්‍රී ලංකාවටය. එසේම සමුළුවේ සභාපතිත්වය දරන්නේ ද විදේශ රැකියා, ප්‍රවර්ධන හා සුබසාධන ඇමැති ඩිලාන් පෙරේරා මහතාය.කොළඹ මෙම සමුළුව පැවැත්වෙන අතර ශ්‍රමිකයන් සපයන ආසියානු රටවල් වන ඇෆ්ගනිස්ථානය, බංග්ලාදේශය, චීනය, ඉන්දියාව, ඉන්දුනීසියාව, නේපාලය, පකිස්ථානය, පිලිපීනය, ශ්‍රී ලංකාව, තායිලන්තය සහ වියට්නාමය යන රටවල් එකොළහක නියෝජිතයෝ රාශියක් මේ සමුළුවට සහභාගි වෙති.මේ සමුළුවේ සාකච්ඡාවල ප්‍රධාන තේමාව වන්නේ ‘අන්තර් ජාතික සංක්‍රමණික ශ්‍රමිකයන්ගේ ශ්‍රමය තුළින් විදේශ රැකියාව’ යන්න ය.ශ්‍රමිකයන් සපයන ආසියානු රටවල සංගමය ලෙස ශ්‍රී ලංකාව ඇතුළු රටවල් එකොළහක නියෝජිත පිරිස ශ්‍රමිකයන්ගේ ප්‍රශ්න ශ්‍රමිකයන් සැපයීමේදී මතුවන දුෂ්කරතා ඔවුන්ගේ වැටුප් වැඩි කිරීම සුබසාධන හා වරප්‍රසාද සෞඛ්‍යය පහසුකම් සම්බන්ධයෙන් පවතින ගැටලු හා ප්‍රශ්න පිළිබඳව මේ සමුළුවේදී සාකච්ඡා කර පොදු එකඟතාවලට එළඹිය හැකි කරුණු ගැන තීන්දු තීරණවලට ද එළඹෙනු ඇත.මේ සමුළු වාරය ශ්‍රී ලංකාවේ පැවැත්වීමත් සමඟ ගන්නා තීන්දු තීරණ හා අදාළ කටයුතු මෙහෙයවීමට කොළඹ ක්‍රියාදාමයේ සමුළු කාර්යාලයක් ද විදේශ රැකියා ප්‍රවර්ධන හා සුබ සාධන අමාත්‍යාංශයේ පිහිටුවා 2014 - 2015 ඉදිරි කටයුතු ක්‍රියාත්මක කරනු ඇත. මෙවැනි කාර්යාලයක් අපේ රටේ සිට ක්‍රියාත්මක වීම ද ඉතා වැදගත් වේ.විදේශ ඇමැති මහාචාර්ය ජී එල් පීරිස්මේ පිළිබඳව අදහස් දක්වන විදේශ රැකියා ප්‍රවර්ධන හා සුබසාධන ඇමැති ඩිලාන් පෙරේරා මහතා විදේශ රටවලට ශ්‍රමිකයන් සපයන ආසියානු රටවල සංගමය හෙවත් කළම්බු ‍ෙෆ්‍රාසෙස් නැතිනම් කොළඹ ක්‍රියාදාමය මඟින් නිල කාර්යාලයක් අපේ රටේ පිහිටුවීම කලාපීය රටවල ශ්‍රමිකයන්ට ඔවුන්ගේ සුබ සිද්ධිය වෙනුවෙන් ක්‍රියාත්මක වීමට ඇති මධ්‍යස්ථානයක් ලෙස හැඳින්වීය.එසේම අපේ රටට නායකත්වය හා සභාපතිත්වය හිමිවීමත් වැදගත්. පොදු රාජ්‍ය මණ්ඩලයට අයත් සාමාජික රටවල් රාශියක් කළම්බු ප්‍රොසෙස් සාමාජිකත්වය දරනවා. පොදු රාජ්‍ය මණ්ඩලයේ සාමාජික රටවල සමුළුවේ සභාපතිත්වය දරන්නේ ද මහින්ද රාජපක්ෂ ජනාධිපතිතුමාය. මේ නිසා එම සංවිධානයේ සභාපතිවරයා ලෙස හා ශ්‍රී ලංකා රජයේ රාජ්‍ය නායකයා ලෙස එතුමාගේ සහයෝගයත් රජයේ සහයෝගයත් කළම්බු ප්‍රොසෙස් සංගමයටත් ලබා ගත හැකි වෙනවා.අපේ සංගමයේ එකමුතුව හා සහයෝගිතාව වර්ධනය කර ගනිමින් ශ්‍රමිකයන්ට බලපාන ප්‍රශ්න හා ගැටලු රැසකට විසඳුම් ලබා ගැනීමටත් අප මේ සමුළුව පැවැත්වීමෙන් ගන්නා වූ තීරණ හා එකඟතා මත ක්‍රියාත්මක වීමට අවකාශ තිබෙන බව ද ඇමැතිවරයා පැවැසීය.ශ්‍රමිකයන්ගේ සේවා ලබා ගන්නා රටවලට ප්‍රතිඵලදායි බලපෑමක් ඇති කරන්නට මේ සමුළුව ඵලදායි සමුළුවක් වනවාට සැකයක් නැතැයි ද ඇමැතිවරයා වැඩිදුරටත් පැවැසීය.විදේශ ඇමැති මහාචාර්ය ජී එල් පීරිස් මහතාද සහභාගිවන මේ සමුළුවට සාමාජික රටවල විදේශ රැකියා ක්ෂේත්‍රයට සම්බන්ධ ප්‍රධානීන් රැසක් හා අදාළ අමාත්‍යාංශවල ලේකම්වරු අතිරේක ලේකම්වරු හා උසස් නිලධාරීහු ද සහභාගි වෙති. සකස් කෙළේසුනිල් දයා අල්විස්රට රැකියාවේ යෙදෙන ඔබේ බිරියගේ ස්වාමියාගේ නැතිනම් දියණියගේ පුතාගේ කිසියම් සේවා ගැටලු හා ප්‍රශ්න මතුවී තිබේ නම් අදාළ අංශ වෙත යොමු කර සහන සලසාදීමට ප්‍රශ්නය කෙටියෙන් සඳහන් කොට අප වෙත ලියා දන්වන්න.අපේ ලිපිනය - රටවිරු විමසුම් විසඳුම් සිළුමිණ, ලේක්හවුස් කොළඹ 10.සම්බන්ධීකරණය මංගල රන්දෙනිය නියෝජ්‍ය සාමාන්‍යාධිකාරී (විදේශ සබඳතා හා ප්‍රචාරක) සහ මදුෂාන් කුලරත්න (ප්‍රවෘත්ති නිලධාරී) ශ්‍රී ලංකා විදේශ සේවා නියුක්ති කාර්යාංශයකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=af14050416</link>
    <topic>ජනපති අතින් හෙට විවෘත වන අපේ රණවිරුවන්ට පිදෙන අලුත් යුද හමුදා රෝහල</topic>
    <author>දයා ඩී. ‍ෙෆාන්සේකා</author>
    <content>දයා ඩී. ‍ෙෆාන්සේකාරුපියල් ලක්ෂ 625 ක වියදමින් නාරාහේන්පිට ඉදිකරන ලද නව යුද හමුදා රෝහල හෙට 5 වැනිදා මහින්ද රාජපක්ෂ ජනාධිපති තුමා අතින් විවෘත වේ.කොළඹ ජාතික රෝහලට පමණක් දෙවෙනි වූ නවීන පහසුකම් වලින් යුතු මේ රෝහලේ වාට්ටු 20 කි. ඇඳන් 1024 කි. බාහිර රෝගී අංශයෙන් දිනකට 1000 - 1500 ක් අතර පිරිසකට සේවය ලබාගත හැකි ය.තට්ටු 10 කින් යුතු නව යුද හමුදා ‍රෝහලේ ඉහළම තට්ටුව හෙළිකොප්ටර් අංගණයකි. නවීන යන්ත්‍රෝපකරණවලින් සමන්විත මෙහි යුද හමුදා නිලධාරීන් ඔවුන්ගේ දෙමාපියන් දූදරුවන් මෙන් ම බිරිඳගේ හෝ සැමියාගේ දෙමවුපියන්ට ද ප්‍රතිකාර ගැනීමට අවශ්‍ය පහසුකම් ඇත.වාට්ටු 16 හා 17 මුළුමනින් ම වෙන්කර ඇත්තේ විශ්‍රාමගිය හමුදා පිරිස් ‍උදෙසා ය.ඡායාරූප - දුෂ්මන්ත මායාදුන්නේ  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=af14050417</link>
    <topic>අභිනව මහානායක පදවියෙන් පුද ලබන තිරිකුණාමලේ ආනන්ද නාහිමි</topic>
    <author/>
    <content>අමරපුර ශ්‍රී ධර්මරක්ෂිත මහා නිකායේ අභිනව මහානායක අතිපූජ්‍ය තිරිකුණාමලේ ආනන්ද හිමිපාණන්ට නායක පදවිය පිළිබඳ අක්තපත්‍ර ප්‍රදානය කිරීමේ මහ උලෙළ මේ මස 04 වැනිදා (අද) සවස 2.30ට මහරගම සිරි වජිරඥාන ධර්මායතනයේ දී අතිපූජ්‍ය දවුල්දෙන ඤාණිස්සර මහ නා හිමියන්ගේ සහ අතිපූජ්‍ය දොඩම්පහළ චන්ද්‍රසිරි මහ නාහිමියන්ගේ අනුශාසකත්වයෙන්, ජනාධිපති මහින්ද රාජපක්ෂ මැතිතුමාගේ ප්‍රධානත්වයෙන් සිදුවේ. මේ ලිපිය ඒ නිමිත්තෙනි.මහරගම භික්ෂු අභ්‍යාස මධ්‍යස්ථානයට මුල්ගල් තැබීම නිමිත්තෙන් 1958 අප්‍රේල් 20 වැනිදා ඒ පින්බිමෙහි පිරිත් පින්කමක් පැවැත්විණි. එදාම තිරිකුණාමලයේ, පින්වත් කුමරෙක් උපන්නේය. ඒ කුමරාට රන්කිරි කට ගාන මොහොතේ මහරගම භික්ෂු අභ්‍යාස මධ්‍යස්ථානයට මුල්ගල තැබිණ.එයින් වසර 11කට පසුව ඒ කුමරා තිරිකුණාමලයේ සිට භික්ෂු අභ්‍යාස මධ්‍යස්ථානයට පැමිණ පැවිදි වී සසුන බබුළුවන මහ පඬිවරයකු, සිල්වත් උතුම් සංඝ පීතෘවරයකු බවට ද පත්ව තමා පැවිදි වූ නිකායේ මහා නායක තනතුරට ද පත්වූයේය.අතිපූජ්‍ය මඩිහේ පඤ්ඤාසීහ, මහා නායක හිමියන්ගේ ද, අතිපූජ්‍ය අම්පිටියේ රාහුල නා හිමියන්ගේ ද සෙවණෙහි ගුණගරුක ශිෂ්‍යයකු වශයෙන් වැඩුණු මේ තිරිකුණාමලයේ ආනන්ද හිමියෝ ධර්ම ශාස්ත්‍ර ඥානයෙන් ද, උතුම් ශීලයෙන් ද පරිපූර්ණව ඉතා කෙටි කලකින් දිගු ගමනක යෙදුණු ආදර්ශවත් යතිවරයාණන් වහන්සේ නමක වූහ.උන්වහන්සේ එක්විසිවන වියේදී රාජකීය පණ්ඩිත උපාධිය ලැබූහ. සිංහල, පාලි, සංස්කෘත, ඉංග්‍රීසි භාෂා මෙන්ම ත්‍රිපිටක ධර්මය පිළිබඳ උසස් අවබෝධයක් ලැබූහ. සිය පිවිතුරු දැනුම උන්වහන්සේ පැවිදි ශිෂ්‍යයනට ලබා දෙමින් මහරගම සිරි වජිරඥාන ධර්මායතනයේ ආචාර්යවරයකු වශයෙන් 1979 සිට 2003 වසර දක්වා මහ මෙහෙයක යෙදුණාහ. 1989 දී ශාස්ත්‍රපති උපාධිය ද උන්වහන්සේ සමත් වූහ.අමරපුර ශ්‍රී ධර්මරක්ෂිත නිකායේ කාරක සභික ධූරයක් උන්වහන්සේට පිරිනැමෙන විට වයස අවුරුදු 40 ඉක්මවූවා පමණි. සිය නිකායේ මෙන්ම අනෙක් නිකායවල භික්ෂූන් ගේ ආදරයට ගෞරවයට පාත්‍ර වූ අප හිමියෝ පැලෑනේ ශ්‍රී වජිරඥාන, මඩිහේ පඤ්ඤාසීහ යන වජිරාරාමයේ උතුම් නා හිමිවරුන් ගොඩනැඟූ ශාසනික සම්ප්‍රදායනට නතුව සසුනට මෙන්ම බස, රැස, දෙස යන හෙළ තෙරුවනට ද වැඩ වැඩූහ.බුද්ධ ශාසන අමාත්‍යාංශයේ ත්‍රිපිටක පරිවර්තන මණ්ඩලයේ ක්‍රියාකාරී සාමාජිකයකු වූ අප හිමියෝ හෙළ හවුලේ මහ නයු තනතුර ද හොබවති.අප හිමිපාණන් ගේ උදාර සේවාව ඇගයූ ශ්‍රී ධර්මරක්ෂිත මහා නිකාය උන්වහන්සේ 2003 සැප්තම්බර් 13 වැනිදා ඒ නිකායේ අනුනායක තනතුරෙන් පිදීය. උන්වහන්සේ හමුවීමට පැමිණෙන උපදෙස් පතන අතිවිශාල පිරිසකි. ඒ නිසාම අප හිමියන්ට ඇත්තේ අඩු විවේකයකි.ප්‍රඥාඤ්ජලී, පැනසිහ පබසර, කුමරතුඟු වියරණ වග, කුමරතුඟු මුනිදස් මහ පඬිරුවන, පණ්ඩුකාභය රජතුමා, පුංචි රාහුල හාමුදුරුවෝ, දිවියට මිහිරක්, ළමා පෙළට මෙත් සුතුර, සැරියුත් මා හිමි ගුණ පබඳ, බ්‍රහ්ම විහාර ග්‍රන්ථ, බෞද්ධ ආර්ය මාර්ගය, ඇතුළු ධර්ම ශාස්ත්‍රීය ග්‍රන්ථ රැසක් අප හිමියන්ගෙන් ඒ අඩු විවේකය තුළ පිදිණි.2009 දී අප හිමියෝ බම්බලපිටියේ වජිරාරාමාධිපති තනතුරට පත්වූහ. පැලෑනේ ශ්‍රී වජිරඥාන මහ නා හිමියන් නිසා මුළු ලොවම ප්‍රකට වූ වජිරාරාමයේ අධිපති තනතුරට උන්වහන්සේ පත්වීම වර්තමානයේ අපේ ජාතිය ලැබූ මහා භාග්‍යයක් විය.වජිරාරාමාධිපති තනතුරට නිසි වනුයේ උතුම් සිල්වත්, මහ නැණවත් යතිවර උතුමෙකි. ආනන්ද හිමියන් ඒ ගුණයන්ගෙන් පිරිපුන්ය. ලාභ සත්කාරවලට අන්ධ නොවූ සැබෑ බුද්ධ ශ්‍රාවකයකු වූ උන්වහන්සේ වජිරාරාමයට ආලෝකයකි. ඒ තනතුරට පත්ව පස් වසරක් පසුව එනම් 2014 ජනවාරි 14 දින අප හිමිපාණෝ අමරපුර ශ්‍රී ධර්මරක්ෂිත නිකායේ මහා නායක තනතුරට පත්වූහ.අපගේ අතිපූජ්‍ය මහ නා හිමියනි, ඔබ වහන්සේට නිදුක්, නිරෝගී, සුවපත්, සිය වසරක ජීවිතයක් අපි පතමු.ටී. ඩී. සිරිසේන (මහරගම සමූහ)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=as1405041</link>
    <topic>අගටන්නාලාට අගවත්තුලාට නිදහසේ හුස්මක් ගැනීමට ඉඩකඩ</topic>
    <author>නුවන් ගන්කන්ද</author>
    <content>අගටන්නාලාට අගවත්තුලාට නිදහසේ හුස්මක් ගැනීමට ඉඩකඩමෙරට තෙළිඟු අහිකුණ්ඨික ජනතාවට නයි පිඹුරන් හා රිලවුන් ප්‍රදර්ශනයට නීතිමය අවසරය ලබා දීමේ වැඩපිළි‍වෙළක් වනජීවී අමාත්‍යාංශය හරහා මේ දිනවල සිදු කෙරෙමින් පවතී. මේ ලිපිය රචනා කරන ලේඛකයා ද වසර ගණනාවක් පුරා අහිකුණ්ඨික ජනතාව සමඟ සමීපව කටයුතු කරමින් ඔවුන්ට එම අවසරය ලබා ගැනීම සඳහා මැදිහත් වූ අයෙකි. මේ අහිකුණ්ඨික ජනතාව වසර සිය ගණනක් පුරා නිරත වූ පාරම්පරික වෘත්තිය කලක් පුරා “නීති විරෝධී කාණ්ඩයට වැටී තිබී නැවත නිදහස් වීමේ කතාවයි.මෙවර මට නිමල් හමුවීමට යාමට ටිකට් පතක් ද මිලදී ගැනීමට සිදුවිය. සිය පාරම්පරික වෘත්තිය වෙනුවෙන් රටපුරා මංමාවත් ඔස්සේ පා ගමනින්ම සංචාරය කිරීම නිමල්ගේ සිරිතය. එබැවින් මීට පෙර අවස්ථාවල බොහෝ විට නිමල් මට හමුවූයේ මහමඟදීය. මෑතක දී ජනාධිපතිතුමාගේ මැදිහත් වීමෙන් රජයෙන් ලැබුණු විශේෂ අවසරයක් මත නිමල් දැන් සිය පාරම්පරික වෘත්තියේ යෙදෙන්නේ පේරාදෙණිය උද්භිද උද්‍යානය තුළය. මෙවර මට නිමල් හමුවීමට ටිකට් පතක් ගැනීමට සිදුවූයේ උද්භිද උද්‍යානයට ඇතුළුවීම සඳහාය.නිමල්ට ජනපතිවරයාගේ මැදිහත් වීමෙන් මේ අවසරය ලැබී ඇත්තේ නිමල් ඔහු අයත් තෙළිඟු අහිකුණ්ඨික ජන ප්‍රජාවේ අයිතීන් දිනා ගැනීම සඳහා කළ කැපවීම අගය කිරීමටය. එසේම මෙරට ජන විවිධත්වය තුළ සිටින විවිධ ජන කණ්ඩායම්වල පාරම්පරික උරුමයන් ආරක්ෂා කිරීම සඳහා රජය දක්වන අනුග්‍රහය සංකේතවත් කිරීම සඳහාය.වනජීවී නියෝජ්‍ය අමාත්‍ය විජිත් විජයමුනි සොයිසා පසුගිය දිනක ප්‍රකාශ කර තිබුණේ මෙරට අහිකුණ්ඨික ප්‍රජාවට බාධාවකින් තොරව නයි හා පිඹුරන් ප්‍රදර්ශනය සඳහාත් රිලවුන් නැටවීම සඳහාත් නීතිමය අවසරය ලබා දෙමින් විශේෂ හැඳුනුම් පතක් නිකුත් කිරීම සඳහා සියලු කටයුතු සූදානම් කර ඇති බවය. අහිකුණ්ඨික ප්‍රජාවට මෙම හැඳුනුම් පත ලැබීම පසුබිමේ ඇත්තේ තඹුත්තේගම කුඩාගම අහිකුණ්ඨික ගම්මානයේ නිමල් හා කලාවැව අහිකුණ්ඨික ගම්මානයේ අගවත්තු වැනි කිහිප දෙනකුගේ වසර ගණනාවක මහන්සියේ ප්‍රතිඵලයකි.“නුවන් මහත්තයට මතකද අපි ලියුම් කීයක් කී දෙනෙකුට ලිව්ව ද කියලා මේ අවසරය ගන්න. ඒත් කාටවත් අපේ ප්‍රශ්න තේරුණේ නෑ.”නිමල් පේරාදෙණිය මල්වත්තේ ලක්සල ප්‍රදර්ශනාගාරය අසළ ගසක් යට වාඩිවී මගෙන් විමසයි.ඒ ඇත්තය. ඉකුත් වසර හය හතක කාලය පුරා අහිකුණ්ඨික ප්‍රජාවට සිය පාරම්පරික වෘත්තිය සිදු කරගෙන යාමට නීතිමය අවසරය ඉල්ලා ඔවුන් වෙනුවෙන් ලිපි ගණනාවක් මම කෙටුම්පත් කර ඇත්තෙමි.“අමාත්‍යාංශ කීයක නිලධාරීන්ට ලිව්ව ද? ඇමැතිවරුන්ට ලිව්ව ද? එක්කෙනෙක් මාරුවෙලා තව ඇමැති කෙනෙක් එනකොට එයාටත් ලිව්වා.” නිමල් සිනාසෙයි. එය ඇත්තය.මෙරට වනජීවී ආඥා පනත අනුව නයි, පිඹුරන් හා රිලවුන් වැනි සතුන් ළඟ තබා ගැනීම හා ප්‍රදර්ශනය තහනම්ය. එහෙත් එය මෙරට අහිකුණ්ඨික ජනතාවගේ වෘත්තියට සෘජුව බලපෑවේය. ඒ සතුන් ප්‍රදර්ශනය ඔවුන්ගේ ප්‍රධානම රැකියාව බැවිනි.“අපි පරම්පරාවෙන්ම නයි රිලව් නටවන අය. අපේ අය බොහෝ දෙනෙක් වෙන රැකියාවක් කරන්න දන්නෙ නෑ. නයි, රිලව් ළඟ තියා ගැනීම නීතියෙන් තහනම් කළාම ඊට පස්සෙ අපට මොකද වෙන්නෙ කියල නිලධාරීන් හිතුවෙ නෑ. එක්කො අපට විකල්ප ආදායම් මාර්ග හදල ඔය දේ කළා නම් ප්‍රශ්නයක් නෑ. නමුත් නිලධාරීන් මේ දේ කරල තියෙන්නේ ඒකපාර්ශවීයවයි.” මීට වර්ෂ හය හතකට පෙර නිමල් මා සමඟ කීවේය.කෙසේ නමුත් කාලයක් පුරා අහිකුණ්ඨික ජනතාව ප්‍රතිරෝධයකින් තොරව මෙම නීති මධ්‍යයේ රැකියාවේ යෙදුණහ. පොලිස් නිලධාරීන් ද ඔවුන්ව අත්අඩංගුවට ගැනීමට නිතර නිතර උනන්දු නොවූයේ අහිකුණ්ඨිකයන්ගේ පාරම්පරික වෘත්තිය මෙය බව දන්නා නිසාය. එහෙත් නීති විරෝධී සතුන් ළඟ තබා ගත් බවට චෝදනා කරමින් අත්අඩංගුවට ගැනීම් ද සිදුවිය. තම පාරම්පරික වෘත්තිය වෙනුවෙන් ආරක්ෂාවක් අවශ්‍ය බවට හැඟීමක් එම ප්‍රජාව තුළ ඇතිවූයේ මේ තත්ත්වය තුළය. එය ලබා ගැනීම සඳහා මූලිකව මහන්සි වූයේ කුඩාගම නිමල් හා කලාවැවේ අගවත්තුය.ලෝකයේ වැඩිම නයි නටවන්නන් පිරිසක් වාසය කරන්නේ ඉන්දියාවේය. ඔවුන් සියලු දෙනා ද පාරම්පරික සංචාරක ගෝත්‍රයන්ය. එකම වෘත්තියේ යෙදුණ ද ඉන්දියාව පුරා විසිරී සිටින මෙම ගෝත්‍ර විවිධ නම්වලින් හැඳින්වෙන අතර එකිනෙක ගෝත්‍ර වෙනස් භාෂා කතා කරන හා වෙනස් සමාජ සම්ප්‍රදායන්ට අයත් වූවන්ය. ඉන්දියාව වර්ෂ 1972 දී සම්මත කළ වනජීවී පනතත් සමඟ මේ ජන කොටස්වලට ද දැඩි බලපෑමක් ඇති විය. ඒ සර්පයන් ළඟ තබා ගැනීම හා ප්‍රදර්ශනය එම පනතින් තහනම් කළ බැවිනි. මේ නිසා වසර දහස් ගණනක් මුළුල්ලේ නයි නැටවීමෙන් ජීවිකාව සරි කරගත් මේ ජන කොටස්වලට දැඩි බලපෑමක් එල්ල විය. කෙසේ නමුත් වෙනත් වෘත්තියක නිරත වීමට නොදන්නාකම හා අවස්ථාවක් නොමැති වීම නිසා ඔවුන් ද දිගටම නයි නැටවීමේ යෙදුණේ පොලීසියෙන් හා වනජීවී නිලධාරීන්ගෙන් එල්ල වුණු විවිධ බාධා කිරීම් මධ්‍යයේය.ඉන්දියානු නයි නටවන්නන් මේ තත්ත්වයට මුලින් මුහුණ දුන්නේ එකිනෙකා හුදකලාවය. එහෙත් වනජීවී පනත සම්මත කර දශක දෙකක් ගෙවෙද්දී රට පුරා විසිරී සිටින අවිධිමත් කණ්ඩායම් අතර තමන්ට සිදුව තිබෙන අසාධාරණයට එරෙහිව සටන් කිරීම සඳහා සම්බන්ධීකරණයක් ඇතිවිය. එහි ප්‍රතිඵලයක් ලෙස 2003 වර්ෂයේ දෙසැම්බර් මාසයේ දී දිල්ලියේ වසර හත්සීයකට වඩා පැරැණි චර්කී ඩඩ්රී නම් දේවස්ථානයට නයි නටවන්නන් දස දහසකට වැඩි පිරිසක් රැස්ව සිය ප්‍රශ්න පිළිබඳව හඬ නැගූහ. චර්කී ඩඩ්රී දේවාලය ඉන්දීය නයි නටවන්නන්ගේ භාරකාර දෙවියන් වන නාග දෙවියන්ට කැප කළ දෙවොලකි.‍මෙහිදී සිය නයි නටවන නළා වයමින් හා දේවාලයේ ඝණ්ඨාර නාද කරමින් ශබ්ද ඝෝෂා කළ ඉන්දීය නයි නටවන්නෝ තම වෘත්තියට නීතිරීතිවලින් එල්ල වී ඇති බාධා ඉවත් කර දෙන ලෙස ඉල්ලා සිටියහ.තම වෘත්තියට නීතිමය අවසරයක් ලබාදීමට හෝ වෙනත් විකල්ප විසඳුමක් නොලැබෙන තත්ත්වයක් තුළ මෙරට අහිකුණ්ඨික ජනතාව ද කෙමෙන් යොමු වෙමින් තිබුණේ නිලධාරීන් සමඟ සාකච්ඡා කිරීමේ තේරුමක් නැතැයි යන මතයටය.ලංකාවේ අහිකුණ්ඨික ජනතාවගෙන් බහුතරයක් වාසය කරන්නේ අනුරාධපුර දිස්ත්‍රික්කයේය. එබැවින් ගොවිජන සේවා අමාත්‍ය එස්. එම්. චන්ද්‍රසේන හා ඔහුගේ සොහොයුරු උතුරු පළාත් ප්‍රධාන අමාත්‍ය එස්. එම්. රංජිත්ට නිමල් හා අගවත්තු සිය වෘත්තියට බලපාන නීතිමය ගැටලුව පිළිබඳව දැනුම් දී තිබිණි. ඒ අනුව ඉකුත් පෙබරවාරි 19 දා මහින්ද රාජපක්ෂ ජනාධිපතිතුමා අනුරාධපුරයට පැමිණි අවස්ථාවේ අමාත්‍යවරුන් දෙදෙනා නිමල් හා අගවත්තුව ජනපතිතුමා වෙත කැඳවාගෙන ගියේය.අගවත්තු ජනපතිවරයාට ත්‍යාග කිරීමට සැමරුම් ඡායාරූපයක් ද රැගෙන ගොස් තිබුණි. අගවත්තුලාගේ කලාවැව අහිකුණ්ඨික පරම්පරාව මුලින් වාසය කළේ කලාවැව් ඉස්මත්තේ තාවකාලික කූඩාරම්වල නීති විරෝධී පදිංචිකරුවන් ලෙසය. මහින්ද රාජපක්ෂ ජනාධිපතිතුමා ධීවර ඇමැතිවරයා ලෙස කටයුතු කළ සමයේ දී “දියවර” ධීවර නිවාස නමින් නිවාස වැඩපිළිවෙළක් ක්‍රියාත්මක කළේය.කලාවැවේ ධීවර කටයුතුවල යෙදෙන ධීවරයින් වෙනුවෙන් නිවාස සාදා දීම සඳහා සොයා බැලීමට එදා එහි ගිය ජනාධිපතිතුමාට තාවකාලික කූඩාරම්වල වාසය කරන අහිකුණ්ඨික ප්‍රජාව ගැන ද දැනගන්නට ලැබුණේය. එදා ධීවර අමාත්‍යවරයා ලෙස තීරණය කළේ ධීවර නිවාස ව්‍යාපෘතිය යටතේ අහිකුණ්ඨික ප්‍රජාවට ද නිවාස ලබා දිය යුතු බවය. එසේ ලබා දෙනු ලැබු නිවාස විවෘත කිරීමට ගිය මහින්ද රාජපක්ෂ ධීවර අමාත්‍යවරයාව අගවත්තු ප්‍රමුඛ කලාවැව අහිකුණ්ඨික ජනතාව පිළිගත්තේ ගෙලට මල් මාලයක් නොව පිඹුරෙක් පලඳවාය. අගවත්තු ජනපතිවරයාට පරිත්‍යාග කිරීමට ගෙන ගියේ පිඹුරා පලඳවා පිළිගත් අවස්ථාවේ ලබාගත් ඡායාරූපයකි.“මේක මරු ෆොටෝ එක. මට අද වගේ මතකයි පිඹුරා බෙල්ලට දාලා ඔයගොල්ලො මාව පිළිගත්තා.” යැයි කියු ජනපතිවරයා අනුරාධපුර ජනාධිපති මන්දිරයේ නිලධාරීන්ට එය බාර දී හොඳින් පෙනෙන ලෙස බිත්තියක එල්ලා තබන ලෙස උපදෙස් දුන්නේය.තම පාරම්පරික වෘත්තිය නීත්‍යනුකූල කර දෙන ලෙස නිමල් හා අගවත්තු කළ ඉල්ලීමට ජනපතිවරයා සවන් දුන්නේය.“කිසිම ප්‍රශ්නයක් නෑ. මේ රටේ ජන විවිධත්වය ආරක්ෂා වෙන්න නම් ඔය වගේ පාරම්පරික වෘත්තීන් ආරක්ෂා විය යුතුයි.” යැයි කියු ජනපතිවරයා ඒ මොහොතේම අහිකුණ්ඨික ප්‍රජාවට නයි, පිඹුරන් හා රිලවුන් ළඟ තබා ගැනීමට හැකි ක්‍රමවේදයක් සකස් කරන ලෙස වනජීවී අමාත්‍ය විජිත් විජයමුනි සොයිසා අමාත්‍යවරයාටත් නිලධාරීන්ටත් උපදෙස් දුන්නේය. මේ කතාබහ අතරේ නිමල් ඉල්ලා සිටියේ තමන්ට පේරාදෙණිය උද්භිද උද්‍යානයේ රැකියාව කරගෙන යාමට අවස්ථාවක් ලබා දෙන ලෙසය.“එතන විදේශ සංචාරකයො නිතර ගැවසෙන තැනක්. මේ වගේ පාරම්පරික දේවල් කරන්න හොඳ තැනක්. අනිත් එක ඔයා තමන්ගේ ප්‍රජාවේ අයිතිවාසිකම් වෙනුවෙන් මහන්සි වුණ කෙනෙක්.” යැයි කියූ ජනාධිපතිතුමා ඒ මොහොතේම නිලධාරීන්ට නිමල්ට පේරාදෙණිය මල්වත්තේ පාරම්පරික වෘත්තිය සිදු කිරීමට විශේස අවස්ථාවක් ලබා දෙන ලෙස උපදෙස් දුන්නේය. නිමල් පේරාදෙණිය මල්වත්තේ වෘත්තිය කටයුතු ආරම්භ කරන්නේ එසේය.මෙලෙසින් ජනපතිවරයා හා කෙටි හමුවේදී අහිකුණ්ඨික ප්‍රජාව වසර ගණනක් පුරා මුහුණ දුන් ගැටලුවලට ඉක්මනින්ම විසඳුම් ලැබුණේය. අනතුරුව තම ප්‍රජාවේ ගැටලු අවබෝධ කර ගැනීම ගැන ජනාධිපතිතුමාට ස්තූති කර නිමල් හා අගවත්තු සමු ගැනීමට සූදානම් වූහ. ඒ මොහොතේ හුවමාරු වූ කෙටි කතාබහේ දී කියවුණේ කලාවැව අහිකුණ්ඨික ගම්මානයේ නායක අගවත්තුට වාහනයක් ද ඇති බවත් එහි රියදුරා සිංහලයකු බවත්ය.“අන්න හොඳා එහෙම තමා හැමෝම දියුණු වෙන්න ඕනෙ ජාති ආගම් බේදයකින් තොරව” ජනපතිවරයා සිනාසෙමින් නිමල්ට හා අගවත්තුට සමු දුන්නේය.දැන් ඉතා නුදුරේදීම ජනපතිවරයාගේ උපදෙස් පරිදි වනජීවී අමාත්‍යවරයාගේ මැදිහත් වීමෙන් අහිකුණ්ඨික ජනතාවට සිදුව තිබු ඓතිහාසික අසාධාරණය නිවැරැදි කිරීමට කටයුතු කරමින් තිබේ.ඒ අතරේ අහිකුණ්ඨික ජනතාවගේ මේ ප්‍රශ්න වලට සවන් නොදුන් හා මැදිහත් නොවූ ඇතැමුන් ද ලකුණු දා ගැනීම සඳහා බොර දියේ මාළු ඇල්ලීමට සූදානම් වන බව සඳහන් කළ යුතුය.නුවන් ගන්කන්දකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=as1405042</link>
    <topic>ඉන්දියානු දේශපාලන කරළියේ රාහුල් අබිබවා යන ප්‍රියංකා</topic>
    <author>රෝහණ ආර්යරත්න</author>
    <content>ඉන්දියානු දේශපාලන කරළියේ රාහුල් අබිබවා යන ප්‍රියංකාඉන්දියානු දේශපාලන කරළියට නව සඳක් පායා ඇත. මෙතෙක් ඇය සිටියේ කොහිද? තම මවත් තම වැඩිමහලු සහෝදරයාත් මහා බලවේගයකට එරෙහිව ජයක් හෝ පරාජයක් ගැන අවිනිශ්චිත තත්ත්වයක සිට සටන් අරඹා තිබියදී ඇය සිටියේ කොහිද? ඇයත් නේරු ‘රජ පවුලේ’ කෙනෙකු වුවත් ඇය දේශපාලන සටන් බිමට පිවිසියේ නැත.එනමුදු තම ආදරණීය සැමියාට එරෙහිව ‍අති දැවැන්ත චෝදනාවක් එල්ලවීම හේතුකොටගෙන එසේම භාරතීය ජනතා පක්ෂයේ ජයග්‍රාහී බලවේගයට එරෙහිව සටන අරඹා ඇති තම මවටත් සොහොයුරාටත් පක්ෂව ඇය ද සටන් බිමට පිවිසියාය. සටන් බිමට පිවිසි සැණින් ඡන්ද දායකයින් අත‍රේ ඇය ආදරණීය තරුවක් බවට පත්වූවාය.ළා කහ පැහැති අත්යන්ත්‍ර රෙදි සාරියකින් සහ වැලමිට තෙක් දිගු හැට්ට අත සහිත කළු පැහැති හැට්ටයකින් සැරසී අඩි නැති සෙරෙප්පු යුගලකින් පා සරසාගෙන සුදු පැහැති මෝටර් රථයෙන් බැස රැස්ව සිටින ජනතාව අතරට පැමිණ ඔවුන් සමඟ සුහද කථාබහක යෙදෙන ඈ රාජිව් හා සෝනියා ගාන්ධිගේ බාල දියණිය මෙන්ම රාහුල් ගාන්ධිගේ බාල සො‍ෙහායුරිය ද වන ප්‍රියංකා ගාන්ධි වන්නීය. ඇය එසේ ජනතාව අතරින් වේදිකාවට ප්‍රවිෂ්ට වෙද්දී ඇය වටකරගත් කැමරාකරුවන් හා වීඩියෝ ශිල්පීන් නිසා ජනතාවට ඇය හරිහැටි නොපෙනෙන තරම්ය. ඒ බව වටහා ගන්නා ප්‍රියංකා තමාට එරෙහිව ඇති බාධක මැදින් ප්ලාස්ටික් පුටුවක් මතට නැඟී “දැන් මාව හොඳට පේනවාදැයි අසන්නේ ජනතාවගේ ඔල්වරසන් මධ්‍යයේය.ප්‍රියංකා රැස්ව සිටින දහස් සංඛ්‍යාත ජනතාව අමතයි. එය මිනිත්තු හතකට සීමාවන කථාවකි. සියලු දෙනා මීයට පිම්බාක් මෙන් ඇයගේ සුරූපී මුහුණ හා ඇය පවසන දේ අසා සිටින්නේ වශී වූවාක් මෙනි.තම මව සෝනියා ගාන්ධිත්, සොහොයුරු හා අගමැති අපේක්ෂක රාහුල් ගාන්ධිත් ඉන්දියාව පුරා කොංග්‍රස් පක්ෂයේ ජයග්‍රහණය වෙනුවෙන් රැස්වීම් අමතන අතර ප්‍රියංකා මවගේ හා සොහොයුරාගේ ඡන්ද කොට්ඨාස වන අමෙති හා රායි බරෙලිවල ඡන්ද සටන මෙහෙයවන්නීය.අට දවසක් වැනි සුළු දින ගණනක් තුළ අමෙති හා රායි බරෙලි ඡන්ද කොට්ඨාසවලට පමණක් සීමා වී තිබූ ප්‍රියංකා ගේ හඬ දැන් මුළු ඉන්දියාව පුරාම රැව්පිළිරැව් දෙන්නේය. සෙසු අයට වඩා පුවත්පත් කලාවේදීන් හා රූපවාහිනී චැනල්වල අවධානය ප්‍රියංකාට සහ ඇගේ මුවින් පිටවන වදනක් පාසා යොමුව තිබීම නිසා ඉන්දියාව පුරා ප්‍රියංකාගේ ප්‍රතිරූපය අධිවේගයෙන් ඉහළ නැංවී ඇත. ඇගේ මේ සම්ප්‍රාප්තියත් සමඟ කොංග්‍රසයට ද නව පණක් ලැබී ඇතැයි ද වාර්තා වෙයි.සහතික වශයෙන්ම මැතිවරණය ජයගන්නා බව විශ්වාස කරන නරේන්ද්‍ර මෝඩි හා සෙසු භාරතීය ජනතා පක්ෂ නායකයින්ට ද දැන් ප්‍රියංකා අභියෝගයක් බවට පත්වී ඇත.මෙනිසා භාරතීය ජනතා පක්ෂ නායකයින් ප්‍රියංකාට පහරදීම අරඹා ඇති අතර ඇයගේ ස්වාමිපුරුෂයා වූ රොබට් වඩ්රාගේ ඉඩම් ගනුදෙනුවක් පිළිබඳව මහජනයා හමුවේ පවසන බීජේපී නායකයෝ තමන් බලයට පත්වූ විගස වඩ්රාට විරුද්ධව නඩු පවරා ඔහු සිරගෙට යවන බවට වහසි බස් දොඩති. ඔවුනගේ එම කතා ප්‍රියංකාගේ අභියෝගය ගැන වූ තැතිගැනීමක් ලෙස දේශපාලන විචාරකයෝ හඳුන්වති.කොංග්‍රස් පක්ෂය කෙරේ ගොඩනැ‍‍ඟෙමින් තිබූ අප්‍රසාදය ප්‍රියංකාගේ පැමිණීමත් සමඟ ක්‍රමයෙන් පහව යන බවක් ද පෙනේ. ඇගේ පෙනුම අනුව ඉන්දිරා ගාන්ධි පණපිටින් ජනතාව ඉදිරියට පැමිණියාක් වැනි යැයි කෙනෙකුට සිතෙනු ඇත. ඉන්දිරා වටා පැතිර තිබූ රශ්මි කදම්භය හා පෞරුෂත්වය ප්‍රියංකාගෙන් පිළිබිඹු වන අතර හැම ගුණයකටම වඩා ඉන්දිරා තුළ තිබූ සටන් කිරීමේ ශක්තිය ප්‍රියංකා මිනිබිරියට පිහිටා තිබීම විරුද්ධ පාක්ෂිකයින්ගේ භීතියට හේතුවී ඇතැයි පැවසේ.කොංග්‍රස් පක්ෂයේ අනාගත දේශපාලන තුරුම්පුවක් ලෙස යොදාගැනීමට කොංග්‍රස් පක්ෂ නායක‍යෝ ප්‍රියංකා සඟවාගෙන සිටි නමුත් ‍සෝනියාටත් රාහුල්ටත් එරෙහිව එල්ලවන බීජේපී දැඩි ප්‍රහාර හමුවේ දුර්මුඛ වන කොංග්‍රස් සාමාජිකයින් පුබුදුවාලීම සඳහා ප්‍රියංකා දේශපාලන කරළියට ගෙන ඒමට පසුව තීරණය කළහ.“ප්‍රියංකා නැවත කොංග්‍රස් පක්ෂයට මෙන්ම මැතිවරණ මෙහෙයුමට ශක්තිමත් ජීවයක් ලබා දුන්නා” යැයි රායි බරෙලි ‍ෙකාට්ඨාස පක්ෂ කාර්යාලයේ ප්‍රධාන පවාන් ත්‍රිවේධි මහත් ජයග්‍රාහී විලාශයෙන් පැවසීය.“මැයි 16 වැනිදායින් පසු ඔබ කිරීමට සිතා සිටින්නේ මොනවාදÓයි මාධ්‍යවේදියකු නැඟූ ප්‍රශ්නයට ප්‍රියංකා පිළිතුරු දුන්නේ,“මම සැලසුම් කරන කෙනෙක් නොවෙයි” යනුවෙනි.එයින් අදහස් වන්නේ ඇය හිටිහැටියේම කිසිවකු නොසිතන වෙලාවක යමක් කිරීමයි. මේ මැතිවරණ සටනට ඇය පිවිසියේ ද ඒ අයුරනි. මෝඩි සමඟ බරාණාසි දේශපාලන සටනට තමන් කැමැති බව ප්‍රකාශ කිරීම ද ඇයගේ චරිතයේ පවතින සටන්කාමී බව පෙන්නුම් කිරීමකි.“ප්‍රියංකා වගේ ඉන්නේ ප්‍රියංකා විතරයි. අපේ පවුලේ සිටින දේශපාලන මොලය ප්‍රියංකායි. එයාගේ සිත ඇතුළේ කුමක් හෝ තුරුම්පුවක් තියෙනවාමයි. ඒ නිසා ඉදිරියේදී ඇයගේ කටයුතු ගැන පරීක්ෂාවෙන් සිටින්න. කුමකින් කුමක් සිදුවේදැයි කිව නොහැකි” යැයි ගාන්ධි පවුලට සම්බන්ධ සාමාජිකයෙක් ප්‍රකාශ කර ඇත්තේය.මේ අතර භාරතීය ජනතා පක්ෂයට දැවැන්ත ප්‍රහාරයක් දියත් කරන ප්‍රියංකා “බයෙන් පැන දුවන මීයන් රැළකට” බීජේපී නායකයින් සමාන කර තිබීම ඉන්දියාව පුරා දෝංකාර දුන්නේය.“දැන් ඔවුන් බයෙන් තැතිගෙන දුවන මීයන් රැලක් වගෙයි. මම දැන හිටිය ඔවුන් බොරු ගොඩක් කියල ජනතාව රවටන බව. ඔවුන් කියන දේවල කිව යුතු අලුත් දෙයක් නෑ. පරණ තැටියම තමයි. මම කිසිකෙනකුට බය නෑ. මම දිගටම ඔවුන්ගේ විනාශකාරී, ලජ්ජ නැති කථාවලට ගහන එක නවත්වන්නේ නෑ. මම නිශ්ශබ්දව ඉන්නෙත් නෑ. තව පුළුවන් නම් කියන්න. ඒවාට පිළිතුරු මා ළඟ තියනවා” යැයි ප්‍රියංකා ගාන්ධි වඩ්රා ජනතාවගේ ඔල්වරසන් හඬ මධ්‍යයේ ප්‍රකාශ‍ කළේ. රාහුල් ගාන්ධි හා සෝනියා ගාන්ධි‍ෙග් හඬ යටපත් කරමිනි.රැස්වීම් ඇමතීම රාහුල් හා සෝනියා ක්‍රමයෙන් අඩුකරමින් ප්‍රියංකාට සටන බාර දී ඇති බවක් වර්තමාන ඉන්ද‍ීය මැතිවරණ ක්ෂේත්‍රයේ දක්නට ලැබෙන කැපී පෙනෙන දර්ශනයකි.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=as1405043</link>
    <topic>අවසන් වරට ලොව දැකීමට පෙරුම් පුරන මොලී</topic>
    <author>සේමාලි කැල්ලපත</author>
    <content>අවසන් වරට ලොව දැකීමට පෙරුම් පුරන මොලීමොලී බෙනිට් සය හැවිරිදිය. එංගලන්තයේ මැන්චෙස්ටර් නුවර උපත ලද ඇයට බාල සහෝදරියක් සහ ‍‍සහෝදරයෙක් ද වූහ. පියකරු දෑසක් හා කාගේත් සිත් ඇදගන්නා සිනාවකින් යුතු මොලී පාසලේ මිතුරු මිතුරියන් අතර ජනප්‍රිය දැරියක් වූවාය. ඉගෙනීමේ වැඩ කිසිකලෙකත් අතපසු නොකළ මොලී පාසල් ඇරී ආ මොහොතේ සිටම පාසලේ කිසිම වැඩක් අතපසු නොකර කිරීමට පුරුදුව සිටියාය.මෙලෙස ඉතා නිරෝගීව කඩිසරව දුව පැන ඇවිදිමින් සිටි දියණිය වෙනදා මෙන් පාසල් නිමවී නිවෙසට පැමිණි පසු කඩිනමින් පාසලේදී දුන් වැඩ නිමකරනව‍ වෙනුවට අතපතගාමින් ද සිටිනු දුටු දෙමවුපියෝ ඒ ගැන විමසිලිමත් වූහ. මොලීගේ පියා ක්‍රිස්ය. මව අයිව්ය. දියණියගේ පසුගාමී ස්වභාවය දුටු ඔවුහු ඒ ගැන පරීක්ෂාවෙන් සිටියහ.“දුව වෙනදා මෙන් ඉක්මනට පාසලේ වැඩ ඉවර කරන්නෙ නැතිව බොහෝ කල්ගත කරමින් වැඩ කළා. එයා පොත් දිහා බලන්නේ පොත්වලට ඇස් ළං කරගෙනයි” මොලීගේ මව පැවසුවාය.දියණියගේ මේ පමාවට හේතුව දෘෂ්ටි ආබාධයක් දෝයි සැක කළ පියාත් මවත් ඇය අක්ෂි වෛද්‍යවරයකු වෙත යොමු කළහ. “වෙනදා වගේ නොවෙයි දුව ගෙදර වැඩ කළේ අමාරුවෙන්. එයා ආශාවෙන් බලන රූපවාහිනී වැඩසටහන් ද ඇය නැරැඹුවේ අපහසුවෙන් බව අපට තේරුණා” මොලීගේ මව වෛද්‍යවරයා හමුවේ පැවසුවාය.දැරිය පරීක්ෂා කළ වෛද්‍යවරයා ඇයට උපැස් පැලැඳීම නිර්දේශ කළ අතර මවුපියෝ ඇයට වහාම උපැස් යුවළක් රැගෙන දුන්හ. එහෙත්, දින සති ගෙවී යද්දී වුව මොලී‍ෙග් දෘෂ්ටියේ වෙනසක් නොදුටු බැවින් වැඩිදුර ප්‍රතිකාර සඳහා යොමුවූහ.වෛද්‍යවරු දහඅට මාසයක් තිස්සේ විවිධ පර්යේෂණ සිදුකරමින් මොලීගේ දෑස් පරීක්ෂා කළහ. අවසානයේ වෛද්‍යවරුන් දුන් නිගමනයෙන් දෙමවුපියෝ අන්දමන්ද වූහ.“මොලී අන්ධ වෙන්න යනවා. මෙය තනිකරම ජානමය හේතුවක්” වෛද්‍යවරු පැවසූහ.වෛද්‍ය නිර්දේශයත් සමඟ මොලීගේ මව හඬා වැලපෙන්නට වූයේ සත්‍යය තේරුම් යෑමත් සමඟය. ඇගේ සොහොයුරා ද මොලී මෙන්ම උපතේදීත් ළදරු වියේදීත් යහපත් දෘෂ්ටියක් තිබී පසුව අන්ධභාවයට පත් තැනැත්තෙකි. දැන් මොලීට ද සිදුවන්නට යන්නේ එයමය. ඉතින්, වෛද්‍යවරුන්ට එයට කළ හැකි පිළියමක් වේද?“මගේ සහෝදරයාට මෙන්ම මගේ පවුලේ මාමාවරුන් කීපදෙනකුටත් මේ ආබාධය තිබුණා. ඔවුන් දැන් අන්ධයි. එහෙත් මගේ දියණියට මේ ආබාධය හටගනීවිදැයි මා සිතුවේ නැහැ. එයට හේතුව ඒ ජානමය රෝගය ඇතිවන්නේ පවුලේ පිරිමි අයට පමණක් ලෙස අප සිතා සිටි නිසයි.මොලීගේ රෝගාබාධය දැනගත් ඒ දෙමවුපියන් ශෝකයෙන් පීඩිත වූ අතර ඇය පූර්ණ වශයෙන් අන්ධභාවයට පත්වන්නේ කවදාදැයි ඔවුහු නොදනිති. එහෙත් ‍ෙවෙද්‍යවරයා වෙත යන හැම අවස්ථාවකදීම ඇගේ දෘෂ්ටිය වඩ වඩාත් දුර්වල වී ඇති බව නිරීක්ෂණය වෙයි.“මොලීට කොහොමත් රෑට ඇස් පේන්නෙ නැහැ. අඩ අඳුරේ ද මුකුත්ම පෙනෙන්නෙ නැහැ. එනිසා ඇය නිතරම ඇදගෙන වැටෙනවා” යැයි මව පවසන්නීය.තමා අන්ධවීමට යන බව වටහා ගෙන සිටින මොලීට දැන් අවශ්‍යව ඇත්තේ අන්ධ වීමට පෙර අවසාන වශයෙන් දැකබලාගත දේ කීපයක් අවසන් වරට සියැසින් දැක බලාගැනීමටය.මොලී ඒ සඳහා තමන් දැකීමට කැමැති දේ ලයිස්තුවක් සකසා ඇත්තීය. ඩිස්නිලන්තය, ලන්ඩනය, බකිංහැම් මාලිගය, ස්වාභාවික ඉතිහාස කෞතුකාගාරය, ස්කොට්ලන්තය, සෆාරි පාර්ක්, ලෙගෝලන්තය, මුහුදු වෙරළ, ඔස්ට්‍රේලියාව, පාපන්දු තරගයක් සහ සංදර්ශන කීපයක් ඇගේ ඒ ලැයිස්තුවේ වෙයි.සිය දියණිය අවසන් වරට දැක බලා ගැනීමට ආසා කරන මේ දේ ඇයට පෙන්වීමට තරම් ඒ දෙමවුපියන්ට වත්කමක් නැතත් ඔවුහු හැකිතරමින් ඒ සඳහා උත්සාහ දරති. ඒ සඳහා ඔවුන් දියණියගේ නමින් අරමුදලක් පිහිටුවා තිබේ. දැන් ඒ සඳහා ලොව පුරා සිටින පරිත්‍යාගශීලීන්ගෙන් ආධාර ලැබෙමින් පවතී.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=as1405044</link>
    <topic>ස්වාමියා වෙනුවෙන් සටනට බට සුරතල් ගිරා පෝතකයා</topic>
    <author/>
    <content>ස්වාමියා වෙනුවෙන් සටනට බට සුරතල් ගිරා පෝතකයාදුඹුරු පැහැති අප්‍රිකානු ගිරවකු වූ වුන්සි එදා එංගලන්තයේ හෙන්ඩන් හි පිහිටි සනිංහිල් උද්‍යානයට පැමිණියේ ඔහුගේ ස්වාමියා වූ 25 හැවිරිදි රෙචල් මන්සිනෝ සමඟය. වුන්සි මන්සිනෝගේ උරයේ වසා සිටි අතර දෙදෙනාම උද්‍යානයේ බංකුවක හිඳ අවට සිරි නරඹමින් සිටියහ.හිටිහැටියේම එතැනට කඩාවැදුණු තරුණයකු මන්සිනෝට පහර දී ඇය බිම දමා ගැනීමට තැත්කළේය. වහා ක්‍රියාත්මක වූ වුන්සි තම පියාපත් විහිදුවමින් මහ හඬින් හඬ නඟන්නට විය. එයින් කලබලයට පත් අපරාධකරුවා ගිරවාගේ කලබලයෙන් තැතිගෙන ඉවතට පලාගියේය.“මෙයා තමයි ‍මගේ ආරක්ෂාවට ඉන්න හොඳම ආයුධය” යැයි පැවසූ මැන්සිනෝ “මට මුලින් හිතුණේ ‍ෙම් අපරාධකාරයා මගේ හුරතල් ගිරවා පැහැරගන්න හදනවා කියලයි” යනුවෙන් මැන්සිනෝ මහත්මිය වැඩිදුරටත් පැවසුවාය.හිරු නොබසින අධිරාජ්‍යයක් තැනූ බ්‍රිතාන්‍ය‍යේ ඉතිහාසය පරීක්ෂා කිරීමේදී අප්‍රිකානු ආසියානු රටවල් ආක්‍රමණය කරමින් කරනු ලැබූ මිනිස් ඝාතන, දේපළ විනාශය හා ඒ රටවල් ආර්ථික වශයෙන් සූරා කෑ අන්දම පැහැදිලි ලෙස පෙනී යයි.ඔවුන් මේ ආක්‍රමණශීලී අපරාධ සඳහා පෙලඹුණේ මන්ද?මේ හේතු සෙවීම සඳහා පසුගියදා ‘'බ්‍රිටන්ස් ඩීඑන්ඒ” නම් වූ ආයතනය මඟින් පවත්වනු ලැබූ පරීක්ෂණයකට අනුව ප්‍රධාන හේතුවක් හැටියට පෙන්වා දෙන්නේ සෑම ඉංග්‍රිසි ජාතිකයින් 33 දෙනෙකුගෙන් එක් අයෙකුට නැතහොත් මුළු ජනගහනයෙන් 930,000කට වයිකිංවරුන්ගේ ලේ මිශ්‍ර වී ඇති බවයි.  නොර්ස් ප්‍රදේශය හෙවත් වත්මන් ‍නෝර්වේ හා ස්වීඩනයේ මේ වයිකිංවරුන් බිහිවූ අතර ඔවුහු ආක්‍රමණිකයෝ වූහ. ඔවුන් රට රටවල් ආක්‍රමණය කරමින් ඒවා වනසමින්, ගිනි තබමින්, ස්ත්‍රීන් දූෂණය කරමින් මහා විනාශයක් කිරීම ඉතිහාසයේ අතිඛේදනීය යුගයක් විය.මේ වයිකිං ආක්‍රමණිකයින් ගේ එක් ගොදුරක් වූයේ එංගලන්තය, ස්කොට්ලන්තය හා ඒ අවට පිහිටි දූපත්ය. ඔවුන් දේපළ විනාශයට අමතරව ස්ත්‍රීන් ද දූෂණය කළ බැව් හෙළිවේ.සමහර වයිකිංවරු එංගලන්තයේ පදිංචි වෙමින් එරට සිටි කාන්තාවන් බිරියන් ලෙස තබා ගත් බව ද කියනු ලැබේ.ස්කොට්ලන්තය, ෂෙට්ලන්ඩ් දූපත්, ඕක්නි දූපත් අයිල් ඔෆ් මාන් වැනි දූපත් ඔවුන්ගේ වාසභූමි බවට පත්විය.මෙම පරීක්ෂණය පැවැත්වූ “බ්‍රිටන්ස් ඩීඑන්ඒ” ආයතනයේ ප්‍රධාන විද්‍යාඥ ආචාර්ය ජිම් විල්සන් පවසන අන්දමට වසර 1000ක් පමණ ගතවී ඇතත් බ්‍රිතාන්‍යයේ හා අයර්ලන්තයේ වයිකිං උරුමය දැඩිව පවතී.දැනට පවතින වාර්තා අනුව ක්‍රි.ව. 793 දී පමණ වයිකිංවරුන්ගේ නෞකා එංගලන්තයට ළඟා වූ අතර එංගලන්තයේ ප්‍රදේශ රැසක් ඔවුන්ගේ පාලනයට නතු වී තිබිණ.සුරංගනාවියන් මිථ්‍යා කථාවල පමණක් සඳහන් වන චරිත ලෙස හඳුන්වනු ලැබේ. යමකුට කරදරයක් සිදුවූ විට සුරංගනාවියක් පැමිණ ඔහු බේරාගනු ලැබූ අවස්ථා පැරැණි මිථ්‍යා කථාවල බොහෝවිට සඳහන්ව ඇත.එහෙත් එංගලන්‍තයේ මැන්චෙස්ටර් මෙට්‍රෝපොලිටන් විශ්වවිද්‍යාලයේ කථිකාචාර්යවරයෙකු වන මහාචාර්ය ජෝන් හයට් සුරංගනාවියන් මිථ්‍යා කථාවල පමණක් එන චරිත ලෙස පිළිනොගනී.එයට හේතුව ලැන්කැෂයර් ප්‍රාන්තයේ රොසෙන්ඩේල් මිටියාවතේ දී සුරංගනාවියන් පිරිසක් ජීවමානව ඔහු ඉදිරියේ පෙනී සිටීමයි. ඔහුගේ මේ ප්‍රකාශය සනාථ කිරීම සඳහා ඔහු එම සුරංගනාවියන් ඡායාරූප ගතකර තිබිණ.“මට මේ කුඩා සත්ව විශේෂය මුලින්ම දුටු විට මහත් කුතුහලයක් මෙන්ම එක්තරා අන්දමේ බියක් ද තැතිගැන්මක් ද ඇතිවුණා. මම ඡායාරූප දෙකක්ම ගත්තා” මහාචාර්යවරයා පැවසීය.“මේ වගේම පියාඹන කෘමින් වර්ග කිහිපයක්ම ඡායාරූප ගත කළා. ඒත් මේ අය ඒ සියලුදෙනාටම වඩා වෙනස්Óයි ද හෙතෙම පැවසීය.“මේක හරිම පුදුම අත්දැකීමක්. එය දකින්නම ඕනේ විශ්වාස කරන්න” යැයි පැවසූ මහාචාර්ය හයට් මේ අරුම පුදුම සුරංගනාවියන් මෙම ප්‍රදේශයේ ගම්මුන් බොහෝ දෙනෙකු විසින් දැක ඇති බවත් ඔවුන් දුටුවාට පසු ඒ අයගේ ජීවිතවලට අමුතු ශක්තියක් එකතු වී ඇති බව ඔවුහු තමා සමඟ පැවසූ බවත් පැවසුවේය.මහාචාර්ය හයට් විසින් ‍ගනු ලැබූ මෙම ඡායාරූප රොසෙන්ඩෙල් හි පිහිටි විටෙකර් උද්‍යානයේ පවතින විටෙකර් කෞතුකාගාරයේ මහජනයාට දැක බලා ගැනීමට ප්‍රදර්ශනය කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=as1405045</link>
    <topic>මට නම් පේන්නෙ වෙන්න තියෙන  ඔක්ෙකාම වෙලා ඉවරයි වගේ</topic>
    <author>ලබන සතියේ තට කොටසක්</author>
    <content>මට නම් පේන්නෙ වෙන්න තියෙන  ඔක්ෙකාම වෙලා ඉවරයි වගේවිමල් ගේට්ටුව විවර කළේය. එහි හඬ උස්ව නැඟිණ. නිවෙස වෙත නෙත් හෙළූ ඔහු මඳක් කැලඹුණේය. පියා මිය ගිය බව ද මව මේ නිවෙස තුළ හුදෙකලාව වෙසෙන බව ද ඒත්තු ගියෙන් ඔහු ගේ කඩිසරකම හීන විය.“මගෙ අම්ම මේ ගෙදර තට්ට තනියම.. මගෙ ලොකු දුව අර දුර ඈත පිටිසරට වෙලා දුක් විඳිනවා.. මං මොන මිනිහෙක්ද..? ඇයි මට බැරි මේ දේවල් වෙනස් කරන්න...? මම ඔහේ බලා ඉන්නවා.. අත පය අකුළගෙන බලා ඉන්නවා... තමාටම දොස් පවරා ගනිමින් ඔහු ගෙට ගොඩ විය. ‍ෙදාර විවරව තිබුණ ද අමරා පෙනෙන්නට නොසිටියා ය. ඔහු අත වූ බෑගය පුටුවක් මත තැබුවේ නොමනාපයෙනි.“දොරත් ඇරල දාලා... ඇත්තටම මේ අම්මට මොනව වෙලාද...?Óයි තොල් මතුළ විමල් “අම්මේÓයි හඬ ගෑවේය.“මං කුස්සියේ ... එන්න පුතේ මෙහාටම..Óයි වෙනදා උත්තර දෙන ඇය අද නිහඬය. වික්ෂිප්ත වූ මිනිසා පය ඉක්මන් කළේය.“අම්මට මුකුත් කරදරයක්වත්ද?” යි ගැහෙන සිතින් සිතමින් හෙතෙම කුස්සියට එබුණේය. එහි වූ පාළු සෝබර ස්වභාවය විඳ දරා ගැන්ම පහසුවූයේ නැත. සියලු භාණ්ඩ නිසිතැන්වල තිබුණේ අවුල් කරන්නට මිනිස් දෑතක් නැතැයි හඬගා කියන්නාක් මෙනි.“අම්මේ”විමල් ආපසු හැරුණේය. ඔහුගේ සිරුර දහදියෙන් තෙත්විය. හුදෙකලාව ජීවත්වන ස්ත්‍රීන් මරා දමා නිවෙස් ‍මංකොල්ලකන සොරුන් පිළිබඳව පුවත්පතින් හා රූපවාහිනියෙන් ඇසූ දුටු වාර ගණන නිමක් නැතැයි සිතින් තැතිගත්තේය. අම්මාට එවන් බිහිසුණු ඉරණමක් අත්වීදැයි සැකයෙන් සහ කම්පාවෙන් ඔහු ඇගේ කාමරයේ දොර අසල නැවතුණේය.“අම්මේÓයි මුර ගාන්නට උවමනා වුවද උගුර කට වියළී ගොසිනි. ඔහුගේ දෙතොල තරයේ වැසුණේ කිසි කලෙකත් ඒ අතරින් වචනයක් නොගිලිහුණ පරිද්දෙනි.“අනේ මගේ රත්තරන් අම්මේÓයි වැලපෙන්නට උවමනා වුවද හෙතෙම කාමරයට පිවිසුණේය. ඒ තුළ තමාගේ දෙනත දකින භයංකර දසුන විඳ දරා ගන්නේ කෙලෙසදැයි සිතුවේය. ළය පුපුරා එන්නාක් මෙන් දැනුණෙන් ඔහු “අම්මේÓයි බෙරිහන්දුන්නේය.ඇඳ මත වැතිර හුන් අමරා තිගැස්සුණාය. ඇය වහා උඩුකය කෙළින් කළේ කුහුල්බර බැල්මක් ද සමඟිනි. උමතු වූවෙකු මෙන් දෑස විහිදා බලා සිටිනා පුත්‍රයා දැක පුදුමයට පත්වූවාය.“පුතේ...?”විමල් ඇඳ මත හිඳගත්තා නොවේ. ඒ මත ඇදවැටුණේය.“ඇයි මොකද? මොකද වුණේ..?”අමරා බියපත් හඬින් අසුවාය.දෑතින් නළල මිරිකා ගත් මිනිසා “දෙයියනේ.. මං බය වුණු තරමක්Óයි කොඳුළේය.“මට නං තේරෙන්නෑ... පුතාව දැකල මාත් බයවුණා”“දොරවල් ඇරල දාල අම්ම නිදි... හොරෙක් එහෙම ආවනං..Óයි ඔහු නෝක්කාඩු කීවේය.වේගයෙන් ගැහෙන ළය මත සුරත තබාගත් ඇය සුසුමක් හෙළුවාය.“මං හිතුවෙම කාට හරි කරදරයක් කියල...”විමල් ද සුසුම් හෙළුවේය.“ඉන්නෙත් තට්ට තනියම... දොර වහගන්න දන්නෙ නැද්ද අම්මේ..”“දොරවල් වහන්න නං නොදන්නෙ කවුද? මං නොදන්නෙ පුතේ ඔයාට මොකද වෙලා තියෙන්නෙ කියලයි..”ඇය ඔහු දෙස බැලුවේ නොමනාපයෙන් අඳුරු ව ගිය මුහුණිනි.“මට මොනව වෙන්නද?Óයි ඔහු උදාසීන ලෙස ඇසුවේය.“මට නං පේන්නෙ වෙන්න තියෙන සේරම දේවල් වෙලා.. අන්ධ වෙලා.. ගොළු වෙලා.. බීරි වෙලා...”ඔහු සිය මව දෙස බැලුවේ පුදුමය ද කුතුහලය ද පිරුණ දෙනෙතිනි.“අම්ම මොනවද මේ කියන්නේ?”“ටිකක් හිතල බලන්න. පොඩි දුව කැම්පස් එකේ.. ලොකු දුව අර ඈත පිටිසර නිකරුණේ කාලෙ කා දමනවා. තාත්තා කෙනෙක් වුණාම කොයි දරුවටත් එක වගේ ආදරේ වෙන්න ඕන නේද..?”විමල්ගේ ළය දැවී ගියේය. අම්මාගේ චෝදනාව ඔහුට ඉවසිය නොහැක.“නොදන්නවා වගේ කතා කරන්න එපා අම්මේ.. මං කී පාරක් ගියාද ලොකු දුව එක්කගෙන එන්න. පොඩි දූත් ගියානේ.. බලෙන් උස්සගෙන එන්න පුළුවන්ද අපට? අනිත් එක නිර්මලාගෙ අම්මයි නංගියි ඒ ළමයට ආදරෙයි..”අමරා මුව කොන ඇද කළාය.අත්තම්මයි පුංචි අම්මයි තමා. ඒ වුණාට එහෙ ඉන්න එකෙන් නදීට මොකක්ද තියෙන සෙත.? හැමදාම එහෙ ඉන්නද? මං දන්නෑ මට තේරෙන්නෑ තමන්ගෙ දරුවෙක් ඔය තරම් දුරකට යවලා ඔයා කොහොම ඉන්නවද කියලා..”විමල්ගේ දෑසට කඳුළු නැඟිණ කෝපයෙන් ශෝකය යටපත් කරගන්නට වෙර දැරූ හෙතෙම නැඟී සිටියේය.“එහෙනං අම්ම දැනගන්න ඕන මෙහෙ තියාගන්න.. තාත්ත ඉන්නකං ලොකු දුව මෙහෙ හිටියනේ. එතකොට තාත්තා නැතිවුණ හැටියෙ ඒ ළමය මෙහෙන් යන්න ගියේ අම්මගෙ වැරැද්දෙන්ද?”අමරා මඳක් සිතා බැලුවාය. වරද කොතැනද? වැරදිකරුවා කවුරුන්ද?“මේ හැමදේටම වගකියන්න ඕන ඔයා තමා පුතේ. ලාලනී එක ළමයෙකුට අම්මා වෙලා අනික් ළමයට කුඩම්ම වෙද්දි ඔයා සද්ද නැතිව හිටියා... මුලදිම ඔයාට තිබ්බා ලාලනීට හරි වරැද්ද තේරුම් කරල දෙන්න...”විමල්ගේ දෑස රත්පැහැ ගැනිණ.“මං ගෙදර ඉන්නවද අම්මේ.. මං වැඩට යනව නේද..? අනිත් එක නදී ඔය වෙන අය වගේ ඩිංග බැරි වෙනකොට කේලම් කියන ළමයෙකුත් නෙමේ. මං ‍ලාලනීට කොයි තරම් දොස් කියල තියෙනවද...”අමරා සුසුමක් හෙළුවාය. පුත්‍රයාගේ සෝබර ස්වරය ඇගේ සිත රිදවයි.“කොහොම හරි දැන් අපේ ළමය හැතැම්ම සිය ගාණක් ඈත... ආසාවට දැකගන්න විදියක් නෑ... අනේ අර මනුස්සයා දන්නව නං පපුව පැලෙයි...Óයි කී ඇය හඬන්නට වූවාය. ඔහු ඇය දෙස බලාගත්වනම සිටියේය.“එතකොට දැන් අම්මා මට මොනවද කරන්න කියන්නෙ...? මට මැරෙන්නද කියන්නෙ?Óයි ශෝකයෙන් ද කෝපයෙන් ද කෑ ගැසූ විමල් පසෙක වූ පුටුවට පා පහරක් දුන්නේය. එය හඬ නංවා පෙරළී ගියේය.“අම්ම ගිහිං අඬගහන්නකෝ බලන්න නදී එයිද කියල. ඒ ළමයත් මහ මුරණ්ඩු ළමයෙක්. කැත කුණු අතපත ගාලා හදා වඩා ගත්තු ගෑනි ටිකක් සැරෙන් කතා කෙරුවා කියල ගෙවල් දාල යනවද හරි එකියක් නං”අමරා ‍පොරෝණයේ කෙළවරකින් කඳුළු පිස දැමුවාය.“කොච්චර වුණත් අන්තිමේදී ගෑනියි මිනිහයි එකතු වෙනවා... ගෑනිගේ පැත්ත තමා මිනිහා ගන්නේ..Óයි සිතූ ඇය හිස එසෙව්වාය.“මං හෙටම යනවා... ළමයව මෙහෙ එක්කගෙන ඇවිත් ඔය කොම්පියුටර් කෝස් එකකටවත් දානවා... මොනව හරි ඉගෙනගත්තොත් අපතෙ යන්නෙ නෑනේ... රස්සාවකට දාගන්න දඟලන්න ඕන... රස්සාවල් අපිව හොයාගෙන එන්නෙ නෑනෙ...”වැඩිමහල් දියණියට රැකියාවක් ලැබේ නම් සියල්ල සතුටුදායක වනු ඇතැයි විමල්ට ද සිතිණ. ලාලනීගේ ඇවතුම් පැවතුම් පවා වෙනස් වන්නට ඉඩ තිබේ.“ඔව්.. කෙල්ලට රස්සාවක් හොයන්න ඕනÓයි ඔහු තරයේ ඉටාගත්තේය.“පුළුවන්නං හෙට නිවාඩුවක් දාලා මාව එක්ක යන එකයි ඇත්තෙ. ඒකත් බැරි නං මං තනියම යන්නං.. ඔය ගම්වල ගෑනු පිටරටත් යන්නෙ දැන්..”විමල් අනුකම්පා සහගත සිනාවක් පෑ‍වේය.“අම්මට ඔය තරම් දුර යන්න බෑ.. වෙහෙසයි..” යි සිතූවද ඔහු කිසිවක් නොපැවසුවේය.ලබන සතියේ තට කොටසක්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=as1405046</link>
    <topic>රෝහල් වාට්ටු කාර්ය මණ්ඩල වරදින් මරු තුරුලට ගිය අසරණ මවක්</topic>
    <author>ඉනෝකා පෙරේරා බණ්ඩාර</author>
    <content>රෝහල් වාට්ටු කාර්ය මණ්ඩල වරදින් මරු තුරුලට ගිය අසරණ මවක්58 හැවිරිදි ශ්‍රියාලතා, ටික දිනෙක පටන් වධ දෙන බඩේ රිදුම ගැන සිය පුතුට කීවේ වරක් දෙවරක් නොවේ.කැලණියේ පදිංචිකරුවන් හෙයින්, තොරණ හන්දියේ ප්‍රසිද්ධ ඩිස්පැන්සරියක් වෙත පුතු සිය මව රැගෙන ගියේ එහෙයිනි.ඒ, 2007 වසරේ මාර්තු 16 වැනිදාය.පෙනෙනවාටත් වඩා ඇගේ තත්ත්වය බරපතළ බව දුටු වෛද්‍යවරයා, බෙහෙත් දීම ප්‍රතික්ෂේප කොට වහාම ඇය ජාතික රෝහලට රැගෙන යන ලෙස උපදෙස් දුන්නේය.ඒ පිම්මේම, අම්මා ජාතික රෝහලට රැගෙන ගිය පුතු එදිනම ඈ රෝහල්ගත කළේය.ඇගේ රෝග ලක්ෂණ අනුවත් කඩිමුඩියේ කළ පරීක්ෂණ හා ඒවායේ ප්‍රතිඵල අනුවත් රෝගය නිර්ණය කළ වෛද්‍යවරු වහා ඇය සැත්කමකට බඳුන් කළහ.එය ‘ඇපෙන්ඩිසයිටිස්ට්’ රෝග තත්ත්වය විය. සැත්කමින් පසු දින කිහිපයක් රෝහල් වාට්ටුවේ ගත කළ ද ඈ කෙරෙන් දිස්වූයේ දැඩි අපහසුතාවකි.එහෙත් එදින වෛද්‍යවරයා ඇගේ ටිකට් කපා රෝහලින් පිටත් කළේ, ‘තවම මගේ බඩ රිදෙනවා ඩොක්ට....’ යි ඈ වේදනාවෙන් පවසද්දීමය.සැබැවින්ම එය සුළු වේදනාවකටත් වඩා ඈ හෙම්බත් කළ තදබල උදරයේ වේදනාවක් විය. එය වටහාගත හැකි එකම කෙනා වූයේ ශ්‍රියාලතාගේ පුතු පමණි.‘ඩොක්ට... අම්මට අමාරුයි කියනවා. තව ටික දවසක් බැලුවොත් හොඳයි නේද...’ ඔහු වෛද්‍යවරයාට කීවේ කරන්නට කිසිවක්ම නැතිව අසරණ වූ තැනය.‘ඒක එතරම් ගණන් ගත යුතු තත්ත්වයක් නෙවෙයි. මම ඒකට වේදනා නාශක ටිකක් ලියලා දෙන්නම්. ඒකට අඩුවෙලා යයි...’එසේ කියූ වාට්ටුව බාර වෛද්‍යවරයා මාර්තු 23 වැනිදා ශ්‍රියාලතා ගෙදර යැවූයේ බෙහෙත් තුණ්ඩුවක් ද ලියා දෙමිනි.ටිකට් කැපීම... යළි රෝහල් ගතවීම.... යළි ටිකට් කැපීම... චක්කරයක් මෙන් සිදුවූ අවස්ථා තුනකට පසු ශ්‍රියාලතා, එළැඹුණු අප්‍රේල් 01 වැනිදා බඩේ රිදුමේ දැඩි වේදනාවෙන්ම සදහටම දෙනෙත් පියා ගත්තාය. එනම් මේ චක්කරය සිදුවෙමින් පැවැති පළමු සතිය තුළදීමය.මෙතරම් දැඩි උදරයේ වේදනාවක් පැවැති රෝගියකු රෝහලට එන පරක්කුවෙන් ටිකට් කපා ගෙදර යැවූයේ ඇයි... සැත්කමකට බඳුන්ව සිටි ඇගේ උදරයේ වේදනාව එතරම් සුළුවෙන් තැකුවේ ඇයි... වේදනාවෙන් හඬමින් වෛද්‍යවරුන්ටත් හෙදියන්ටත් සිය පුතුටත් වරින්වර දුක කියූ මේ අම්මාගේ රෝගී තත්ත්වය කිසිවකුත් වටහා නොගත්තේ ඇයි...අසරණිය වෙනුවෙන් අපට සිතෙන දේ ඒ ජීවකයන්ටත් සිතුණා නම් ඒ අම්මා අදත් ජීවතුන් අතරය.අහංගම මහතා ඉදිරියේ සාක්ෂි දුන් පුතු, සිය අම්මාට වූ අවනඩුව කියා සිටියේ මෙලෙසිනි.‘ඔපරේෂන් එක කරලා 23 වැනිදා අම්මා ගෙදර ගියේ හුගක් අමාරුවෙන්. ඇයට හුඟක් අමාරු බව මමයි අම්මයි දෙන්නම ඩොක්ටර්ට කිව්වා. ඒත් එයා ඒක එතරම් ගණන් ගත්තෙ නැහැ. දීපු බෙහෙත්වලට වේදනාව අඩුවුණෙත් නැහැ.අම්මා වේදනාවෙන් කෑගහනවා බලාගෙන ඉන්න බැරිම තැන, පහුවෙනිදම (24 වැනිදා) අම්මගේ ඔපරේෂන් එක කරපු ඩොක්ටර්ව පෞද්ගලික රෝහලකදී චැනල් කරලා පෙන්නුවා. 26 වැනිදා ආපහු අම්මව ජාතික රෝහලට ඇතුළත් කළේ ඒ වෛද්‍යවරයාගේ උපදෙස් අනුවයි.නමුත් සැලකිය යුතු යමක් එදත් වාට්ටුවේදී සිදු වුණේ නැහැ. දෙතුන් දවසක් නොයෙක් බෙහෙත් දෙමින් තියාගෙන ඉඳලා 29 වැනිදා බඩේ වේදනාව තියෙද්දීම ආපහු ටිකට් කැපුවා. ඒ අතරේ මම හෙදියන්ගෙන් ඇහුවා ඇයි මෙහෙම වෙන්නෙ කියලා. වාට්ටුවේ දොස්තර මහත්තයාගෙනුත් ඇහුවා.‘මේක මේ සාමාන්‍ය කොන්දේ අමාරුවක්... ටික දවසකින් ඕක ඇරිලා යයි...’ ඒ තමයි, වාට්ටුව බාර වෛද්‍යවරයා දීපු උත්තරේ. අනේ! මම ආපහු අම්මව ගෙදර අරන් ගියා.ගෙදර ගියාට මට තේරුණා ඇගේ තත්ත්වය එතරම් හොඳ නැති බව. ගෙදර තියාගෙන මම මොනවා කරන්න ද? අම්මාම කියනවා‘අනේ! පුතේ මාව ඉස්පිරිතාලෙට ගෙනියන්න...’ කියලා.පහුවැනිදා, 30 වැනිදා. මං අම්මව ජාතික රෝහලේ ඕ. පී. ඩි. එකට අරගෙන ආවා. ඕ. පී. ඩි. එකේ වෛද්‍යවරයාට තේරුණා අම්මට අමාරු බව. එයා අම්මව රෝහලට ඇතුළු කළා. ඒත් අප්‍රේල් 01 වැනිදා එළිවෙද්දී අම්මා මියගියා.අම්මට රෝහලෙන් නිසි සැලකිල්ලක් ලැබුණේ නැහැ. ඒකයි මේ මරණෙ සිද්ධ වුණේ...’ ඔහුගේ ප්‍රකාශයෙන් පසු අහංගම මහතා සෙසු සාක්ෂිකරුවන් කැඳවීය."මේ මරණයේ විශේෂඥ අධිකරණ වෛද්‍යවරයා ලෙස කටයුතු කළේ ඩී. අයි. එල්. රත්නායක මහත්මිය. පශ්චාත් මරණ පරීක්ෂණයේදී ඈ හෙළි කරගෙන තිබුණා මේ මවගේ බඩවැල් එකට ඇලී සැරව පිරී තිබුණු බවක්. බඩවැල් බිත්ති කළු පැහැයට හුරු දුඹුරු පැහැයක් ගෙන තිබුණා. බඩවැල් අවකාශ කහ පැහැති සැරව වලින් පිරී ගොස් තිබුණා. මහ බඩවැල් සහ කුඩා බඩවැල් සියල්ල එකට ඇලී තිබුණේ ගුටියක් මෙන්. අනෙක් සියලු බඩවැල් කොටස් කළු ද්‍රාවණයකින් පිරී තිබුණා.තුනටිය කුහරයේත් තුනටියේත් කහ පැහැ සැරව පිරී තිබුණා. වෛද්‍ය රත්නායක මහත්මියගේ වාර්තාවට අනුව අවුන්ස හතකට වැඩි සැර ප්‍රමාණයක් එකතු වී තිබුණා.ඒ වගේම මොළේ එක් පැත්තක් අක්‍රිය වී, මොළේ සෛල නරක් වී විනාශ වී ඇති බවත් මොළේ ඒ පැත්ත නරක් වී ඇති බවත් ඈ හෙළි කරගෙන තිබුණා.‘Septicemia due to peritonitis....’ මරණයට හේතුව ලෙස ඈ සටහන් කර තිබුණේ ‘සෙප්ටිසීමියා’ තත්ත්වය. ඇපෙන්ඩිසයිටිස්ට් ශල්‍යකර්මයෙන් පසුවයි ඇයට මේ තත්ත්වය උදාවී තිබෙන්නේ. එය යම් විෂබීජයක් ශරීරගත වී ඇතිවූ උග්‍ර පැසවීම් තත්ත්වයක්. ශල්‍යකර්මයෙන් පසු ඇතිවූ මේ බරපතළ ස්වභාවය පිළිබඳ කිසිඳු පසු විපරමක් නොකරයි වාට්ටුව බාර වෛද්‍යවරයා මේ රෝගියා ගෙදර යවා තිබෙන්නේ.ශල්‍ය වෛද්‍යවරයා කැඳවා සාක්ෂි ගත් විට ඔහු කියා සිටියේ, ‘මේ රෝගියා මිය යන්නට පෙර තුන් වරක් රෝහල් ගතවී තිබෙනවා. මා ඇගේ ශල්‍යකර්මයට පෙර ස්කෑන් පරීක්ෂාවක් කළා. උදරයේ ගෙඩියක ස්වභාවයක් තිබුණා. ඔපරේෂන් එකෙන් පසු ප්‍රතිජීවක දුන්නා. මා ඇයව ස්නායු ශල්‍ය වෛද්‍යවරයාටත් යොමු කළා. ඔවුන් මාව සොයා පුද්ගලික රෝහලට පැමිණි වෙලාවේ යළි වාට්ටුවට ඇතුළු වන ලෙස මා ඔවුන්ට පැවසුවා...’යනුවෙන්. මේ සිදුවීම් වන විට වාට්ටුව බාරව හිටි පළමු ශ්‍රේණියේ හෙදි නිලධාරිනිය සාක්ෂි සඳහා පැමිණියේ නැහැ. ඇයව මා ගෙන්වා ගත්තේ වරෙන්තුවක් නිකුත්කොටයි.‘මාර්තු 28 වැනිදා මං හිටියේ නිවාඩු පිට. වෛද්‍යවරුන්ගේ කීම අනුවයි මා කටයුතු කළේ. කොන්දේ අමාරුවක් කීවේත් වෛද්‍යවරයා කී නිසයි...’ඔය විදියටයි ඈ කිව්වේ. එදා වාට්ටුව බාරව හිටි හෙදියන් සහ වෛද්‍යවරු ඇතුළු නව දෙනෙක් මේ මරණයේ සාක්ෂි සඳහා කැඳවූවා. අන්තිමේ තහවුරු වුණා, බඩවැල් කුණුවෙලා සැරව පිරෙනකල්, කොන්දේ අමාරුවක් කිය කියා මුළු කාර්ය මණ්ඩලයම සිය රාජකාරිය පැහැර ඇති බව.සැත්කම සිදුකළ විශේෂඥ වෛද්‍යවරයාගේ සිට ටිකට් කැපූ වාට්ටුව බාර වෛද්‍යවරයා සහ හෙදියන් දක්වා ක්‍රියාකොට තිබුණේ ඉතාමත් නොසැලකිලිමත් ආකාරයෙන්.මේ මරණයේ වගකීම, ඒ විශේෂඥ වෛද්‍යවරයා ඇතුළු සමස්ත කාර්ය මණ්ඩලය සතුයි.තුන් පාරක් රෝහල් ගත වෙලත් මොවුන් කිසිවෙක් අඩුම තරමේ ස්කෑන් පරීක්ෂණයක් හෝ කර නැහැ.නිසි වෙලාවට නිසි අන්දමට ප්‍රතිකාර කළා නම් ඒ මව අදත් ජීවතුන් අතර. ජාතික රෝහල වගේ තැනක මෙය සිදුවීමයි, අභාග්‍යසම්පන්නම දේ.මට පුළුවන් වෙන්නේ මරණය සිදුවූ හේතු කාරණා පෙළ ගැස්වීම පමණයි. තමන්ගේ ඥාතියාට සිදුවූ අසාධාරණය වෙනුවෙන් මියගිය අයගේ ඥාතිනුයි නීතිමය පියවර ගත යුතු වන්නේ...”කෙසේ වුවත් රෝහලකදී සිදුවන මෙවැනි අකටයුතුකම් ඉදිරියේ මුනිවත රකිනවා විනා, නීතිමය පියවර ගැනීමට බොහෝ ඥාතිහු මැලි වෙති.එය සිය මියගිය ඥාතියාට ද කරන අසාධාරණයකි. මේ රටේ රෝහල් පද්ධතිය සහ සියලු සෞඛ්‍ය සේවාවන් වෙනුවෙන් බදු ගෙවන පුරවැසියන් ලෙස අප, කිසිඳු අවස්ථාවක මුනිවත රැකිය යුතු නැත.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=as1405047</link>
    <topic>නෙළුම්විල</topic>
    <author/>
    <content>නෙළුම්විලමා සිටියේ විශ්වවිද්‍යාල සිසුන් සඳහා වූ නායකත්ව හැකියාව සහ ධනාත්මක ආකල්ප වර්ධනය පිළිබඳ සති තුනක පුහුණු පාඨමාලාවට සහභාගි වෙමිනි. මා තේරී තිබුණේ ගලයාය, තලාව ඉංජිනේරු සේවා වෘත්තීය පාසලෙහි උක්ත පාඨමාලාව හදාරමින් සිටි දෙවන කණ්ඩායමටයි. එදින අපි ප්‍රදේශයේ ඇති කන්දක් හෝ දුෂ්කර ස්ථානයක් තරණය කිරීම (Hike) යටතේ රිටිගල තරණයෙහි යෙදී සිටියෙමු.වැඩසටහන අතරතුරෙහි තේ විවේකය එළඹ තිබිණි. මම මගේ මිතුරියන් කිහිපදෙනෙකු හා කතාබහක යෙදී සිටියෙමි.එක්වර ම මා නෙත ගැටුණේ ඉතා දුබල ගමනක යෙදී සිටි මිත්තණියකි. කුඩා මල්ලක් කිසිල්ලේ ගසාගෙන සිටි ඈ වෙතින් දිස් වූයේ දැඩි විඩාබර බවකි. ඕ සෙමෙන් පැමිණ අසල වූ ගසක් පාමුල හිඳ ගත්තාය.ඒ දසුන මා සිත සසලර කරවීය. මම අප රැක බලා ගන්නා හමුදා නිලධාරිනියකගෙන් අවසර ගෙන මිතුරියක ද සමඟ ගොස් ඒ මිත්තණිය අසල හිඳ ගතිමි.ඈ අපට ළෙංගතු සිනාවක් පෑවාය. ඈ වෙතින් සිඟමන් යදින්නියකගේ පෙනුමක් දිස් නොවීය. ඈ අපෙන් මුදල් ඉල්ලා සිටියේ ද නැත.“අත්තම්මා මේ කොහෙ යන ගමන් ද?” මම ඇසීමි.එකිණෙහි ම ඇගේ සිනහව මැකී ගොස් දෙනෙතට කඳුළු පිරී ආවේය.ඈ එතැන් සිට සිය කතාව අප හමුවේ තැබුවේ මහත් අස්වැසිල්ලක් ලද්දියක මෙනි.“අනේ පුතේ, මගෙ දුවත් ‍ඔය දුවලා වගේ ම තමයි. හොඳටම අසනීප වෙලා ඉස්පිරිතාලෙ නතර කළා. දුවගෙ මහත්තයත් නෑ. අද මං දුව බලන්න ගියාම ඉස්පිරිතාලෙන් කියනවා, දුවට අමාරු වෙලා කොළඹ යැව්වලු. කොළඹ යන්න මං ළඟ සල්ලි නෑ පුතේ. ඒ ගමන මං දුවගෙ පොඩි දරුවත් ගෙදර දාලා පයින්ම මේ ආවේ කොළඹ යන්න සල්ලි ටිකක් හොයා ගෙන යන්ඩ කියල.’ඇය හඬමින් ම මල්ලෙන් රැගත් වෛද්‍ය වාර්තා කිහිපයක් ද පෙන්නුවා ය.සැබැවින් ම අපි අසරණ වීමු. මන්ද යත්, අප පිළිබඳව නිරතුරුව ම සොයා බලන හමුදා නිලධාරීන්, නිලධාරිනියන් හා කාර්යය මණ්ඩලයක පූර්ණ රැකවරණය යටතේ සිටි අපට මෙවන් ගමනකදී කිසි සේත් ම මුදලක අවශ්‍යතාවක් නොදැනුණු බැවින්, අප කිසිවෙකු කිසිදු මුදලක් රැගෙන පැමිණියේ නැති නිසාය. ඇයට රුපියලකින්වත් සරණක් වීමට නොහැකි වීම පිළිබඳ අපි මහත් සේ තැවුණෙමු.මේ අතර ඒ අසල ම සිට කතාවට සවන් දෙමින් සිටි හමුදා නිලධාරිනිය අර මිත්තණිය වෙත ළංව “ආ මෙන්න අම්මේ” කියමින් සැලකිය යුතු මුදලකින් ආධාර කළාය. මහත් අසරණ බවට පත්ව සිටි අප, ඇය දෙස බැලුවේ වචනයෙන් විස්තර කළ නොහැකි තරමේ කෘතවේදිත්වයකිනි. සැබවින් ම ඇගේ උතුම් මනුෂ්‍යත්වය මා දෑසට කඳුළක් එක් කළේය.මොහොතකින් අපට එතැනින් පිට ව යාමට සිදු විය. මුළු දිවිය ම දරුවන්ට කැප කර, ජීවිතයේ සැඳෑ සමයේ ද දරුවන් වෙනුවෙන් දුක් විඳින ඒ මිත්තණිය අතුරු අන්තරාවකින් තොරව කොළඹ නගරයට ළඟා වී තම දියණිය දකින්නට ඇතැයි මම සිතමි. ඒ දියණියට ද ඉක්මන් සුවය ලැබේවා යි පතමි.උතුම් හදවතක් ඇති සාජන් ඩී.එම්. රම්‍යලතා හමුදා නිලධාරිනියට තුති පුදමු.කුරුණෑගල කේ.එම්. නයෝමි මධුපානි මෙනවිය විසින් යොමු කරන ලද ලිපියක් ඇසුරිනි.මා වෙසෙන්නේ මගේ පිය උරුමයෙන් ලැබුණු ඉඩම් කොටසක ය. එය පර්චස් ගණනකි.මපියා ඉඩකඩම් තිබූ පවුලක අයෙකි. ඔහු තරුණ වියේදී ගමේ අගහිඟකම් ඇති පවුලක තරුණියක හා හාද වූයේ ය. ඒ මගේ මව ය. හාදකම දැඩි සම්බන්ධයක් බවට පත් විය. ඊට පියාගේ මාපියෝ තදින් එරෙහි වූහ. තම කැමැත්තට ඉඩ දෙන්නැයි ඔහු මාපියන්ගෙන් ආයාචනා කළේ ය. වහාම සම්බන්ධය නවත්වා දමන ලෙස ඔවුහු තරයේ කියා සිටියහ.මපියාට ඉවසුම් නැති විය. තනි කැමැත්තට මගේ මව හා විවාහ වූ ඔහු කුලී ගෙදරක් සොයාගෙන පදිංචි විය.එතැන් සිට මා ලැබෙන තුරුත් මා පාසල් අධ්‍යාපනයේ අඩක් නිම කරන තුරුත් මපියාත්, මවත් ජීවත් වූයේ කුලී නිවෙස්වල ය.මගේ පියා හොඳ රැකියාවක් කළේ ය. මව හොඳ ගෘහණියක වූවා ය. මට සෙනෙහසේ අඩුවක් නොවුණි. එහෙත් අපට නිදහසේ වසන්නට අපේ ම කියා බිමක් නොවීම මගේ මවටත් පියාටත් විශාල හිත් වේදනාවක් ගෙන දුන්නේ ය.අවසානයේ අපි සියලු කැපකිරීම් කර පර්චස් කිහිපයක බිම් කඩක් මිලදී ගෙන කුඩා නිවෙසක් තනා ගතිමු. එය පහත් බිමක් ආසන්නයේ අත්හැර දමන ලද බිම් කඩකි. එහෙත් පාර අද්දර ය.ඉගෙන ගෙන රැකියාවක් සොයා ගතිමි. දුක් විඳ පුරුදු බැවින් මුදලෙහි වටිනාකම දැන සිටියෙමි. පියා හදා තිබූ ගෙය නවීකරණය කළ මම ඉඩම වටා තාප්පයක් ද බැන්දෙමි.අද මගේ මාපියන් ජීවතුන් අතර නැත. ගෙදර ඉන්නේ මගේ බිරියත්, දරුවාත් ය.මා දන්නා කියන කාලයේ සිට අප ජීවත්වන පෙදෙස සාමකාමී ය. සද්ද - බද්ද අඩු ය. එහෙයින් මට නිදහසේ අධ්‍යාපන කටයුතු කරගෙන යෑමට හොඳ පරිසරයක් තිබිණ.එසේ වුව ද දැන් මගේ දරුවාට ඒ තත්ත්වය නැත. පරිසරය වෙනස් වී ඇත්තේ දරුණු ලෙස ය.ඊට හේතු වූයේ අප නිවෙස වටා තිබූ පාළුවට ගිය වෙල් යායක්, වගුරු බිමක් වෙන්දේසිකරුවකු විසින් අත්පත් කර ගනු ලැබීම ය. එය ගොඩ කළ ඔහු කොටස් කර විකිණීම ආරම්භ කළේ ය. නවීන නමකින් හඳුන්වන ලද මේ නව බිම් පෙදෙසින් ඉඩම් කෑල්ලක් හිමිකර ගන්නට මිනිස්සු පොරකෑහ.මාස කිහිපයක් ඇතුළත බිම් කොටස් සියල්ල විකිණී ගියේ ය.දැන් අපේ ගේ තුන් පැත්තකින් ම උස ගෙවල් වලින් වට වී තිබේ. අනික්පැත්තේ ඇත්තේ ප්‍රධාන ‍පාර ය.අලුතින් ගෙවල් හැදූ අය අලුත් ව්‍යාපාරිකයෝ ය. ඔවුන්ට වුවමනා කෙසේ හෝ මුදල් හම්බ කර ගැනීම ය‍දැන් අපේ ගේ දෙපැත්තේම අලුත් කඩ තිබේ. ඒවා පුංචි කඩ ය. අලුතින් හදන ලද ගෙවල්වල ඉදිරි කාමර කෑලි මේ කඩවලට බදු දී තිබේ.කඩ කාරයෝ උදේ සිට රෑ වෙන තෙක් එෆ්.එම්. රේඩියෝ දාති. සින්දු දාති. අපට කනක් ඇහී ඉන්නට නැත.ඒ මදිවාට දැන් කොත්තු කඩ දෙකක් දමා තිබේ. එකක කොත්තු ගහන යකඩ හඬ දහවල සිට හැන්දෑ වනතෙක් ඇසෙයි. අනික පටන් ගන්නේ කරුවල වැටුණු පසු ය. එහි අමතර ඝෝෂාව එතැන් සිට පාන්දර වනතුරු පවතී.මපුතු දැන් ඉහළ අධ්‍යාපනය හදාරන්නෙකි. ඔහුගේ හැදෑරීම්වලට සන්සුන් ගෙදරක් තිබිය යුතු ය. අපේ ගෙදර සන්සුන් වූවාට වැඩක් නැත. අවට ඝෝෂාව මුළු ගෙදර ම ආක්‍රමණය කරගෙන තිබේ.කොත්තු කඩ දෙකටම ගොස් මම අපේ දුක් ගැනවිල්ල ඉදිරිපත් කළෙමි. ඔවුනට මට කන්දීමට තරම් වුවමනාවක් හෝ වෙලාවක් නැත. සද්ද බද්ද දරුවාගේ අධ්‍යාපනයට බාධාවක් වී ඇති බව ඔවුන්ට නොතේරේ. ඒ ඔවුන් ශබ්දයෙන් ම ඉපදී ශබ්දයේ ම ජීවත්වන බැවිනි. ශබ්දය නැති තැන ඔවුනට ජීවිතයක් නැත.තාත්තෙ අපි මේව විකුණල කනක් ඇහිල ඉන්ඩ පුළුවන් පැත්තකට යමුකෝ” පුතා නිතර කංකෙඳිරි ගායි. මම බෙහෙවින් අසරණ වෙමි.මගේ බිරිය ද දින කිහිපයක් ම අවට කොත්තු කඩ දෙකටත්, බෆල් කඩයටත් ගොස් සද්දය අඩු කරන හැටියට ඉල්ලා තිබිණි. පලක් නොවූ තැන ඇය රණ්ඩුවක් ද ඇල්ලුවා ය. ඇය ගෙදර ආවේ අඬ අඬ ය.කරන්නට දෙයක් නැති තැන දැන් දරුවා පාඩම් වැඩ කරන්නට පුස්තකාලයකට යයි. එහිදී තරගයක් තිබේ. කලින් ම ගොස් තැනක් අල්ලා ගත යුතු ය. වියදම් ද වැඩි ය. මේ සියල්ලට ම වඩා දරුවාට අප සමඟ ජීවත්වන කාලය අඩුවීම අපට දරාගත නොහැකි ‍ෙදයකි.“ආ දැන් මේ පැත්ත හරි දියුණුයිනේ. කඩ සාප්පු හරියට. හෝටලුත් ඒ වගේ ම ඕනෑම හදිස්සියක බඩුවක් ගන්ඩ, කෑමක් ගන්ඩ යන්ඩ කඩයක් ති‍යනවනේ” යි මිනිසුන් කියනු මට ඇසේ.එහෙත් ඔවුන්ගේ අවබෝධය පිළිබඳවත්, ඔවුන් ඔය කියන සං‍වර්ධනය, දියුණුව පිළිබඳවත් මට නම් ප්‍රශ්න තිබේ. එනම් අප හැබෑ ලෙස ම ඒවා නිසා බැට කන බැවිනි.මිනිසුන් පදිංචි වී සිටින නිවාස ආශ්‍රිතව මෙබඳු දේ පවත්වා ගෙන යෑම දියුණු සමාජ ලක්ෂණයක් නම් නොවේ. ඒවාට නීතිත් ඇතැයි සිතමි. එහෙත් ඒ සියල්ල පැරදී ගොසිනි.යහපත් පෙදෙසක විසීම මංගල කාරණයක් බව ධර්මයේ ද කියැවෙයි. එහෙත් කලක් යහපත්ව තිබ‍ූ පෙදෙස් බලෙන් අයහපත් කිරීමේ වගකීම ගත්තේ කවුරුන් ද?අනන්‍යතාව සඟවා තැබීමට කැමැති සිළුමිණ පාඨකයකු විසින් යොමු කරන ලද ලිපියක් ඇසුරිනි.  නෙළුම්විල, සිළුමිණ, ලේක්හවුස්, කොළඹ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=av1405042</link>
    <topic>විවාහ වුණු දවස්වල මගේ වැඩ ගැන එයාට ප්‍රශ්න තිබුණා</topic>
    <author>තුෂාරි නේරංජා වික්‍රමසිංහ</author>
    <content>විවාහ වුණු දවස්වල මගේ වැඩ ගැන එයාට ප්‍රශ්න තිබුණාපුංචි තිරයේ ආකර්ෂණීයම පෙම්වතා ලෙස මේ දිනවල කාගේත් කතා බහට ලක්වෙන විශ්ව කොඩිකාර ‘චායා’, ‘කෝරලේ මහත්තයා’ ඇතුළු ටෙලිනාට්‍ය රැසක් හරහා ප්‍රේක්ෂකයන් හමුවට පැමිණෙයි. දක්ෂතාවයත් සුන්දරත්වයත් කැටිකොට ගෙන සිය රංග කුසලතා එළිදක්වන විශ්ව පසුගිය දිනෙක විවාහ දිවියට ඇතුළත් වුණා. විශ්වගේ අත ගත්තේ එරන්දියි. විශ්වගේත් එරන්දිගේත් යුග දිවියේ නවතම තොරතුරු දැන ගන්නට අපි විශ්වට කතා කළා.ඔබේ අලුත් ජීවිතය කොහොමද?“අලුත් ජීවිතය ගොඩාක් හොඳයි. පහුගිය අවුරුදු සමයේ පවුලේ හැමදෙනාම එක්ක මමත් එරන්දිත් අවුරුදු සැමරුවා. ඒ වගේ ම අපේ පවුලේ හැමදෙනාම එකතුවෙලා ත්‍රිකුණාමලය පැත්තේ පුංචි සවාරියකුත් ගියා. හරිම විනෝදෙන් කාලය ගත වුණා.”මේ දවස්වල කලා කටයුතු කොහොමද?“මේ දවස්වල රන්මිහිතැන්නේ ‘කෝරලේ මහත්තයා - 3’ ටෙලිනාට්‍යයේ රූගත කිරීම්වල නියැළෙනවා. මගේ බිරියත් මගේ පියාත් හැම දෙනාම වගේ මේ දවස්වල රන්මිහිතැන්නේ තමයි ඉන්නේ.”අලුත ගෙනා මනමාලිව හැමතැනම අරගෙන යනවා වගේ?“නෑ. නෑ. එහෙම නැහැ. මම යන හැම තැනම එරන්දිව එක්කගෙන යන්නෙ නැහැ. විශේෂයෙන් ම ඇය රන්මිහිතැන්නට ඇවිත් ඉන්නේ ‘කෝරලේ මහත්තයා - 3’ ටෙලිනාට්‍යයේ රූගත කිරීම්වලට මගේ පියාට සහාය වෙන්නයි. ටෙලිනාට්‍යයේ ෂෙඩුල්ස් වලට එරන්දිගෙන් ලැබෙන සහාය විශාලයි.”ඒ ඇරෙන්න වෙනත් කලා කටයුතු එහෙම කොහොමද?“පොලොන්නරුව ප්‍රදේශයේ රූගත කිරීමට නියමිත අලුත් ම ටෙලිනාට්‍යයකට දායක වෙන්නට නියමිතයි. එහි නම ‘කාල'. කලා වැවේ ගොඩනැඟීම ආශ්‍රිතව කියවෙන සුන්දර කතාවක් එය. ඒ වගේ ම මම දායක වූ ජනතාව අතර ජනප්‍රියතම ටෙලිනාට්‍යයක් වන ‘චායා’ රූගත කිරීම් නිම කළා. කොහොම නමුත් ලබන ජුනි මාසය මැද විතර වෙනකම්ම ටෙලි නාට්‍ය නිර්මාණත් එක්ක මම කාර්ය බහුලයි.”ඔ‍ෙබ මේ කාර්ය බහුලත්වය එරන්දිට ප්‍රශ්නයක් වෙලා නැද්ද?“කිසිම කරදරයක් නැහැ. මගේ කලා ජීවිතය එරන්දි හොඳින්ම තේරුම් අරගෙනයි ඉන්නේ. ඇත්තටම ‍මේ දවස්වල මම ඇයව ටෙලිනාට්‍ය දර්ශනතලවලට එක්ක ගෙන ඇවිත්ම මගේ කාර්යබහුලත්වය ගැන ඇය හොඳින්ම තේරුම් අරගෙන ඉන්නේ. ඒ නිසා කාර්ය බහුලත්වය කියන දේ අපේ ජීවිතවලට කරදරයක් වෙලා නැහැ තවම.”යොවුන් නිළියන් සමඟ ඔබ රඟපානව දකින විට එරන්දිට තරහ යන්නෙ නැද්ද?“ඇයගෙන් තමයි මට ඉතාම හොඳ ප්‍රතිචාර ලැබෙන්නේ. ම‍ෙග් ඇක්ටින් ගැන හොඳ නරක දෙකම ඇය පවසනවා. සහෝදර නිළියන් සමඟ රංගනයේ යෙදෙන විට ඇයට තරහක් එන්නේ නැහැ. මොකද එය රංගනයක් පමණයි කියන දේ ඇය හොඳින් ම දන්නවා.”ඔබේ ජීවිතයට සුදුසුම සහකාරිය ලැබුණ කියල හිතෙනවද?“මම හිතනවා මට අවංකවම සුදුසුම සහකාරිය ලැබුණා කියල. ඇය හැමවිටම මං ගැන හුඟාක් උනන්දු වෙනවා. විශේෂයෙන් ම මගේ රංගන ජීවිතය පිළිබඳව. එයා තමයි දැන් මට ලැබෙන තිර රචනා පවා කියවා බලා මේ චරිතය බාර ගන්න කියා යෝජනා කරන්නේ. ‘කාල’ ටෙලිනාට්‍යයත් එලෙස ඇය කියවා බලා ‘හොඳ වැඩක්’ එයට දායක වෙන්න කියලා කිව්වා. එනිසා එරන්දි ගොඩක් දුරට මං ගැන හිතන මගේ සිතුම් පැතුම් තේරුම් ගත් ආදරණීය බිරියක්. එනිසා ඇගෙන් මගේ සිතුම් පැතුම්වලට කිසිම බාධාවක් නෑ.”ඔබ දෙදෙනා පදිංචිව සිටින්නේ මහනුවරම ද?“ඔව් මගේ ගෙදර. මගේ අම්මත් තාත්තත් අපිත් එක්ක ඉන්නවා.”කොළඹට එන්න අදහසක් නැද්ද?“තවම එහෙම අදහසක් නම් නැහැ. පදිංචිව ඉන්නේ නුවරම තමයි. රූගත කිරීම් වලට සහභාගි වෙන විට කොළඹ නැවතී ඒ දේවල්වලට සහභාගි වෙලා නුවර යනවා. ඒ නිසා කොළඹ හිටියේ නෑ කියල කලා කටයුතුවලට ගැටලුවක් වෙලා නැහැ.”විවාහ වූ අලුත බොහෝ නළු නිළියන් රට රටවල සංචාරයේ නිරත වෙනවා. ඔබේ එහෙම අදහසක් නැද්ද?“එහෙම උවමනාවක් තිබුණෙ නැහැ. නමුත් එරන්දිගෙත් මගෙත් අදහසක් තිබෙනවා ඉදිරියේදි රටවල් කීපයකම සංචාරය කර අත්දැකීම් ලබන්න.”ඔබේ පවුලට තුන්වැන්නෙක් කවදා එක්වෙයිද?“දැනට නම් මුකුත්ම එවැනි අදහසක් මගෙත් එරන්දිගෙත් සිත් තුළ නැහැ. මොකද මේ කාලය තුළ අපි දෙන්නටම හුඟක් දේවල් ඉටුකරගන්න තියෙනවා. කවදා හරි අපට ලැබෙන දරු මල්ලන්ට දුකක් නැති ජීවිතයක් උරුම කර දෙන්නට අපි දෙන්නා තව ටික කාලයක් වෙහෙසිය යුතුයි. තව අවුරුදු කීපයක් ජීවිතේ සුන්දරව ගත කරලා රට රටවල ඇවිදලා ඉන්පසුව තමයි ඒ ගැන හිතන්නේ.නිවාඩු පාඩු වේලාවට ඔබ දෙදෙනා රසවත් කෑම බීම හදනවා කියලා ආරංචියි?“එරන්දිත් කෑම හදන්න හරිම දක්ෂයි. මම හදන කෑම කන්න එයා හරි කැමැතියි. ඒ වෙලාවට මට ලොකු සහයෝගයක් දෙනවා. නූඩ්ල්ස්, ඩෙවල් වර්ග මට රසට හදන්න පුළුවන්.”ජීවිතේ ගැන මොකද හිතෙන්නේ?“ජීවිතේ හුඟාක් සුන්දරයි. ගොඩක් බාධා හමුවෙනවා. ඒ හැමදේම හඳුනාගෙන නිවැරැදිව ගෙනයන්න ඕන දෙයක් තමයි ජීවිතය.”රඟපෑමෙන් පමණක් අද පවුල් ජීවිතයක් නඩත්තු කර ගන්න පුළුවන් ද?“මගේ ලොකු අරමුණක් නැහැ අසීමිතව මුදල් උපයන්න. එදිනෙදා ජීවිතේ ගෙවන්න යම් මුදලක් තිබුණොත් ඇති. එනිසා රංගනයට අමතරව වෙනත් ව්‍යාපාරවල නියැළී මුදල් උපයා ගැනීමේ අදහසක් මට තවම නැහැ.”ඔබේ බිරිය එරන්දි ව්‍යාපාරයක් අරඹන්න ආසාවෙන් ඉන්න බව දැන ගන්න ලැබුණා?“ඔව්. ඇය ගේ කැමැත්තක් තිබෙනවා ව්‍යාපාර ක්ෂේත්‍රයට. විශේෂයෙන්ම ඇඟලුම් ව්‍යාපාරයක් කිරීමේ බලාපොරොත්තුවක් ඇයට තිබෙනවා.වර්තමානයේ ජනප්‍රිය කලාකරුවන්ට විවිධ කටකතා ඇතිවෙනවා. මේ ගැන ඔබේ අදහස කුමක් ද?“කටකතා කියන දේ අද කලා ක්ෂේත්‍රයේ සාමාන්‍ය දෙයක් බවට පත්වෙලා. ඔවුන්ට උස් පහත් භේදයකින් තොරව වයස් භේදයකින් තොරව කටකතා හැදෙනවා. මම හිතන්නේ මේ දේවල් අපි වැඩිය ඔළුවට නොගෙන සිටීමයි වැදගත් වෙන්නේ.”අද කලා ක්ෂේත්‍රයේ ජනප්‍රිය නළු නිළියන් ගේ විවාහ ජීවිතවලට ආයුස අඩුයි නේද?“විවාහ වුණු පසු ඕනෑම පවුලක ප්‍රශ්න ඇති වෙනවා. එහෙම ඇති වුණේ නැහැ කියලා කියනවා නම් ඒක අමූලික බොරුවක්. සමහරු කියනවා අපි අවුරුදු 20 ක් 30 ක් කිසිම ප්‍රශ්නයක් නැතිව විවාහ ජීවිතය ගත කළා කියලා. එහෙම කියනවා නම් ඒකත් බොරු.මගේ බිරියට වුණත් අපි විවාහ වූ දිනවල මගේ රඟපෑම් ගැන යම් යම් ප්‍රශ්න තිබුණා. නමුත් මම හැමදේම ඇයව රූගත කරන තැන්වලට ගිහින් ඇයට පෙන්වා තේරුම් කර දුන්නා. මොකද එරන්දි රඟපෑම් ගැන කිසිවක් දන්නෙ නැහැ.එතැන සිදුවන කාර්ය භාරය ගැන ඇයට වැටහීමක් නැහැ. විවාහ වන විට ඇය මගේ හොඳම රසිකාවියක්. ඉතින් විවාහ ජීවිතයේ දී අන්‍යෝන්‍ය විශ්වාසය වගේ ම තේරුම් ගැනීම ඉතාම වැදගත්. ප්‍රශ්නයක් ආවාම ඒවා කතාබහ කරලා තේරුම් අරගෙන විසඳා ගැනීම තමයි වැදගත්.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=av1405043</link>
    <topic>ප්‍රේම ජවනිකා මවා පෑම හරියට දැලි පිහියෙන් කිරි කනවා වගේයි</topic>
    <author>ටානියා මෝසස්</author>
    <content>ප්‍රේම ජවනිකා මවා පෑම හරියට දැලි පිහියෙන් කිරි කනවා වගේයිඉතින් මංජුලා කොහොමද අවුරුදු ජයයි ද?කොච්චර කාර්යබහුල වුණත් නැකත් අනුව අවුරුදු සිරිත් විරිත් නම් අපි හරියාකාරවම කරනවා. ඊට පස්සේ ලැබුණු දවස් කිහිපයේම පාසිකුඩා සහ කතරගම තමයි නිවාඩුව ගත කළේ.විවේකයක් ලැබුණු ගමන්ම සංචාරවල යෙදෙන්න හරිම කැමැතියි නේද?ඔව් ගොඩක් කැමැතියි. මම කොහොමත් වැඩිය කාර්යබහුල වෙන්න මම කැමැති නැහැ. ඉතින් පහු ගිය කාලේ ලැබුණු විවේකයේදිත් කළේ රට රටවල සංචාරය කරපු එක තමයි.ඒ රටවල් වලින් හිත ගත් රට?මම ගොඩක් ආසයි ප්‍රංශයට. ඒ රට හරිම පිරිසුදුයි. ගෙවල් වල මල් වවලා තියෙනවා සෑහෙන්න. මල් වලට ගොඩක් මම කැමැතියි නේ... ප්‍රංශය කියන්නේ රෝස මල් පිරිලා තියෙන රටක්.මේ දිනවල 'වරාමලී' ටෙලි නාට්‍ය ඔස්සේ මංජුලා දකින්නට ලැබෙනවා?'වරාමලී' විශේෂත්වයක් තියෙන නාට්‍යයක්. අද සමාජයේ වැඩිපුරම දකින්නට ලැබෙන්නේ දික්කසාද වීම්. ඉතින් 'වරාමලී' කියන්නේ පවුලක් දෙදරා යාම තුළ දරුවන්ට කොහොමද ඒක තදින්ම දැනෙන්නේ කියල මේ නාට්‍ය ඔස්සේ දිග හැරෙන ඉතාමත් ආදර්ශවත් කතාවක්. මේ දේවල් ගැන මිනිස්සු හිතනවා අඩුයිනේ.පුංචි තිරයේ පෙම්වතිය වූ ඔබ ප්‍රථම වරට බිරියකගේ භූමිකාවට අනුවර්තනය වෙලා?මේකේ පිටපත් මට ලැබුණේ මීට අවුරුදු ගාණකට කලින්. මේ නාට්‍යයට නිෂ්පාදනයෙන් සම්බන්ධ වෙන්නත් මගේ අදහසක් තිබුණා. එත් මගේ විදේශ සංචාරය එක්ක මට ඒකට යොමු වෙන්න බැරි වුණා.මේ චරිතය බාර ගත්තේ පෙම්වතිය කියන ඒකාකාරී චරිතයෙන් වෙනස් නිසාද?ඔව් වෙනස්ම චරිතයක් වගේම දරුවොත් එක්ක කරන ආදර්ශවත් චරිතයක් නේ.. .මවක ගේ චරිතය අභියෝගයක් නෙමෙයිද?අභියෝගයක් නම් තමයි. මුලදි ටිකක් විතර අමාරු වුණා. නමුත් ශාන්ත අයියා , මහේෂ් මද්දුමආරච්චි සහ හෑමෝගේම සහයෝගය සහ අනු දැනුම මත මේ චරිතය හොඳින් නිරුපණය කරන්න පුළුවන්කම ලැබුණා කියලා මම හිතනවා.ඕලු චරිතය තවමත් ජනප්‍රිය වුණාට මංජුලාගේ ජනප්‍රියත්වය නම් දැන් ටිකක් අඩු වෙලා නේද?ප්‍රසිද්ධිය කියන දේ ගැන මම ලෝබ කමින් හිතුව නම් පහුගිය කාලේ ලැබුණු ආරාධනාත් එක්ක බැලුවහම ටෙලිනාට්‍ය තුන හතරක මම ඉන්න තිබුණා. එහෙම වුණා නම් මාව දැකලා දැකලා එපා වෙයි. මට හැම වෙලාවේම ඕන වුණේ ටෙලිනාට්‍ය සියයක රඟපාන්න නෙමෙයි, එකක් හරි කරලා මිනිස්සුන්ගේ හිතේ කොහේ හරි තැනක ඕලු කියන චරිතේ වගේ හැමදාමත් රැඳිලා ඉන්නයි. නාට්‍ය කියලා නිර්මාණ ගොඩකට දායක වෙන්න මගේ බලාපොරොත්තුවක් නැහැ. එක චරිතයක් හරහා හැමදාමත් මිනිස්සුන්ගේ හිතේ රැඳිලා ඉන්න එක රංගන ශිල්පිනියකට ලැබෙන භාග්‍යයක්. ඉතින් ඒ වාසනාව මට ලැබිල තියෙනවා.රංගන වැඩ කටයුතු නිසා ගෙදර වැඩකටයුතුත් අතපසු වෙනවා ඇති නේද?ටිකක් අතපසු වෙනවා නම් තමයි. ඒ නිසයි ගොඩක් කාර්යබහුල ජීවිතයකට කැමැති නැත්තේ. හැම වෙලේම මගේ පවුලටයි මුල්තැන දෙන්නේ. විවාහ වෙලා මුල් කාලයේදී මගේ අතින් තමයි සියලු වැඩ කටයුතු සිද්ද වුණේ. දැන් නම් වැඩට කෙනෙක් ඉන්නවා. එත් උදේට තේ, කෑම ඔක්කොම සකස් වෙන්නේ මගේ අතින්මයි.රංගන කියන්නේ දැලි පිහියෙන් කිරි කනවා වගේ කියලා ඔබ කියලා තිබුණා ?රංගනය සහ විශේෂයෙන්ම ප්‍රේම ජවනිකා කියන්නේ දැලි පිහියෙන් කිරි කනවා වගේ වැඩක්. මොකද හැඟීම් දැනීම් කියන දේ ගැහැනු පිරිමි දෙපාර්ශ්වයටම පොදුයි නේ. ඉතින් රංගනයේදී දෙන්නෙක් අතර ප්‍රේම ජවනිකා සිප වැලඳ ගැනීම් ආදර වදන් වැනි දේවල් තියෙනවා. රංගනය තුළ ඒ වගේ ප්‍රේමාන්විත හැඟීම් ඒ වෙලේදී ඇති වුණත් ඒ ජවනිකාවෙන් පසුවත් ඒ සිදුවීම් එක්ක හිටියොත් තමයි බොහෝ වෙලාවට ප්‍රශ්න ඇති වෙන්නේ. පවුල් ආරවුල් වෙලා දරුවන් අනාථ වෙන්නේ. ඉතින් ඒ වගේ සෑහෙන පිරිසක් මම දැකල තියෙනවා. නමුත් රංගනය කියන්නේ භාවනාවක් වගේ දෙයක් . මොකද රංගනයේදී අපි ඒ චරිතයේ ජීවත් වුණාට එතනින් එහාට අපි සාමාන්‍ය ජීවිතයක් ගත කරන්න ඕන.ඔබටත් එවැනි අත්දැකීම් තිබුණද?අවංකවම මට නම් ඒ වගේ අත්දැකීම් නැහැ. මම ක්ෂේත්‍රයේ ඉන්න විදිහක් තියෙනවා. මංජුලා කියන්නේ කවුද කියල ක්ෂේත්‍රයේ හැමෝම දන්නවා. එනිසා නොකැළැල් චරිතයක් ලෙස ක්ෂේත්‍රයේ මට රැඳිල ඉන්න පුළුවන් වෙලා තියෙනවා.ප්‍රේම ජවනිකා රඟපානවට සැමියාගෙන් අමනාපයක් නැද්ද?අනේ එහෙම නැහැ. මම තෝරා බේරා ගෙන කරන චරිත ගැන එයාට හොඳ අවබෝධයක් සහ විශ්වාසයක් තියෙනවා. බැඳපු අලුත නම් පුංචි පුංචි තහංචි තිබ්බා. ඒක ඉතින් සාමාන්‍ය දෙයක්නේ.නිෂ්පාදනයට යොමු වුණේ එය සරල දෙයක් කියල හිතාගෙනද?අනේ අම්මෝ නැහැ, නිෂ්පාදනය කියන්නේ බොහොම ලොකු වගකීමක්. කෑම බීම , ඇඳුම් පැලදුම් ලොකේෂන්ස් ගැන සැලකිලිමත් වෙන්න ඕන. ඉතා භාර දුර කටයුතු රාශියක් තියෙනවා. මේ වෙද්දී නිෂ්පාදන කටයුතු හතරක්ම සාර්ථකව නිමා කරන්න හැකියාව ලැබුණා. ඉතින් ඒ වැඩ කරපු සියලු දෙනාගෙත් නාළිකාවලින් පවා ප්‍රසාදය දිනා ගන්නට හැකි වුණා.අහිංසක චරිත නිරුපණය කරපු මංජුලා දැන් මොඩ් වෙලා නේද?මම මොඩ් වෙන්න උත්සහ කළා නම් තමයි ඒ වුණත් එය සාර්ථක වුණේ නැහැ. මොකද ඕලු කියන චරිතයෙන් මිදෙන්න අපහසුයි‍. ඒ චරිතය කතා විලාසය මට බොහොම කිට්ටු නිසා. ඉතින් ඒ වගේ චරිතයකට තමයි මිනිස්සු ආදරය කරන්නේ.ඒ වුණත් ඕලුට නැති ආඩම්බරකමක් මංජුලාට තියෙනවලු නේද?අපෝ නැහැ. මගේ වටා ඉන්න හැමෝම දන්නවා මම එහෙම නැහැයි කියලා. වෙලාවකට හිනා වෙලා හිනා වෙලා කටත් රිදෙනවා.දෙන්නා තුන්දෙනා වීමේ සිහිනය තවමත් කල් අරිනවද?එහෙම නැහැ ඒ ගැන ලොකු බලාපොරොත්තුවකින් තමයි ඉන්නේ. බලාපොරොත්තුව ඉටු වුණ ගමන්ම ඒ ගැනත් මම කියන්නම්කො.ටානියා මෝසස්ඡායාරූප - ශාන් රූපස්සරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=av1405044</link>
    <topic>සිනා කතා</topic>
    <author>එඩ්වඩ් චන්ද්‍රසිරි</author>
    <content>සිනා කතාතම බිරිය ද කැටුව දඹදිව වන්දනාවේ ගිය කුමාරසිරි එහිදී මහා හාස්කම් ඇති ළිඳක් බැලීමට ගියේය. ‘ප්‍රාර්ථනා ළිඳ’ යනුවෙන් හැඳින්වුණු එම ළිඳ ඒ නමින් ප්‍රසිද්ධ වූයේ ඒ අබියස දී කෙරෙන ප්‍රාර්ථනා නොවරදවාම ඉටු වෙතැයි තදබල විශ්වාසයක් පැවැති බැවිනි.කුමාරසිරි ළිඳ අසලට ගොස් අහස දෙස බලා දෑත් එක්කොට කිසියම් ප්‍රාර්ථනයක් කළේය. කලබලකාරියක වූ චාන්දනී ළි‍ඳේ කණ්ඩියට නැඟ ඒ තුළට එබී බලන්නට ගොස් පය ලිස්සා ළිඳට වැටී ගිලී ගියේය. ළිඳ ළඟ සිටි අය ගල් ගැසී එම සිද්ධිය බලා සිටියා මිස ඇය බේරා ගැනීමට කිසිවකු හෝ අසමත් වූයේය.කුමාරසිරි දෑත් ඉහළට ඔසවා මහත් භක්ති‍යකින් වැඳ අහස දෙස බලා මෙසේ මුමුනන්නට විය.‘දෙවියනේ! මගේ ප්‍රාර්ථනාව ඉෂ්ට වෙන්ඩ එක මොහොතක් වත් ප්‍රමාද වුණේ නැහැනෙ.’“එක අතකට ඔයා පැරදුණා නම් මීට වඩා හුඟක් හොඳයි කියල මට හිතෙනවා දුව” කුස්සියේ කිසිවක් කරමින් සිටිය දී හදිසියේ යමක් මතක් වූවාක් මෙන් සාලයට හිස පෙවූ අමරාවතී රූපවාහිනියේ නෙත් අලවා සිටි තම තරුණ දියණිය දෙස බලා කීවාය.“මයි ගුඩ්නස්! පැරදුණා නං හොඳයි? අනේ ඇත්තටම අම්මට ඔල්මාදෙද?” සඳුනිකා දෑස විසල් කොට කට ඇද කරමින් ඇසුවේ පුදුමයට පත් වෙමිනි.“දැන් බලපං දුවේ, උඹ ඉහළින්ම දිනුවා. රේවත පැරදුණා. අපි හැමෝම උඩ පැනලා සතුටු වුණා. ඒත් දැන් මොකක්ද වෙලා තියෙන්නෙ. රේවතට වරප්‍රසාද ඔක්කොම එක්ක ලොකු තනතුරක් ලැබිලා. උඹ? උඹ නිකංම නිකං මන්ත්‍රී. එහෙම නං පැරදුණ එක, දිනන එකට වඩා වාසි නැද්ද, මං අහන්නෙ?” අමරාවතී කීවේ පරල වූවාක් මෙනි.උපාලි තම මිතුරු පෙරකදෝරුවන් කීප දෙනකු සමඟ ලෝකාන්තය නරඹන්නට ගොස් සිටිය දී හෝර්ටන් තැන්න ප්‍රදේශයේ ගැමියන් දෙතුන් දෙනෙකු ද එහි සිටිනු දුටුවේය. ඒ අවට සුන්දරත්වය නිහඬව දිගු වේලාවක් විඳිමින් සිටි හේ තමා අසල සිටි ගැමියකු දෙස බලා, පරක් තෙරක් නොපෙ‍ෙනන ලෝකාන්තය දෙසට අත දිගු කොට මෙසේ ඇසුවේය.“මෙතැනින් නිතර මිනිස්සු පහළට වැටෙනවද?”“නෑ ආයු‍බොවන්ඩ, නිතර වැටෙන්ඩ ඕනැවෙන්නෙ නැහැ. එකපාරක් වැටුණම ඇති” ගැමියා බයාදු ලෙස සිනාසී කීවේය.නාමල්, නිලූකා සමඟ තද ප්‍රේම සම්බන්ධයක පැටලී සිටිය දී ඔහුට ටෙලිනාට්‍යයක රූපගත කිරීම් සඳහා කොළඹින් බැහැර යාමට සිදුවිය. එය මෙගා ටෙලි නාට්‍යයක් වූයෙන් ඔහුට මාස හතකට අධික කාලයක් එහි එක දිගටම රැඳී සිටීමට සිදුවූයේය.නාමල් ටෙලි නාට්‍යය සඳහා යාම පිණිස නිලූකාගෙන් සමුගත්තේ දිනපතා ඇයට ලිපියක් එවන බවට පොරොන්දු වෙමිනි. හේ රූපගතකිරීම් අවසන්වූ වහාම නින්දට පෙර නිලූකාට ලිපියක් ලියා එය පසුදා උදේම තැපැල් කිරීමට පුරුදු වූ‍ෙය්ය.ඒ අනුව මාස 7කට කිට්ටු කාලයක් එම ප්‍රදේශයේ ලියුම් බෙදූ අතුල නිලූකාට දිනපතා ලිපියක් ගෙන ගොස් දුන්නේය. මාස 7කින් නාමල් ආපසු එන විට නිලූකා අතුල සමඟ පැනගොස් තිබුණි.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=av1405045</link>
    <topic>හිටපු ජනපති බිරිය ප්‍රසංග වේදිකාවේ</topic>
    <author>කුමාර සිරිවර්ධන</author>
    <content>හිටපු ජනපති බිරිය ප්‍රසංග වේදිකාවේප්‍රංශයේ හිටපු ජනාධිපති නිකොලස් සාකෝසිගේ බිරිය කාර්ලා බෲනි පසුගිය අප්‍රේල් 27 ඉරිදා ලොස් ඇන්ජලිස් නුවර පැවැති ප්‍රසංගයේදී ගී ගයද්දී ඇගේ සැමියා නිකොලස් ද ප්‍රේක්ෂකාගාරයේ සිටියේය.කාර්ලා බෲනි ලොස් ඇන්ජලිස්හි දී එසේ ගී ගැයුවේ ඇය ලොව පුරා සංචාරය කරමින් පැවැත්වීමට නියමිත ප්‍රසංගවලින් එකකදීය. එම සංචාරයේදී කාර්ලා ඔස්ට්‍රියාව, ජර්මනියේ බර්ලින් හා මියුනිච්, ප්‍රංශය, ඇමෙරිකාවේ නිව්යෝර්ක්, කැනඩාවේ කියුබෙක් හා මොන්ට්‍රියල් යන නගර හා රටවල ප්‍රසංග පැවැත්වීමට නියමිතය. පසුගිය ඉරිදා කැලිෆෝර්නියාවේ ලොස් ඇන්ජලිස් හි ප්‍රසංගයට පෙර ඇය පසුගිය අප්‍රේල් 25 සිකුරාදා සහභාගි වූයේ ඇමෙරිකාවේ සැන් ෆ්‍රැන්සිස්කෝවල පැවැති ප්‍රසංගයකටය.නිකොලස් සාකෝසි ප්‍රංශයේ 23 වෙනි ජනාධිපතිවරයා ලෙස 2007 මැයි මස 16 දා සිට 2012 මැයි මස 15 දා දක්වා ප්‍රංශය පාලනය කළේය. ඊට පෙර දෙවතාවක් විවාහ වී සිටි සාකෝසිට මුලින්ම කාර්ලා මුණගැසී ඇත්තේ 2007 වසරේ නොවැම්බරයේ දීය. කෙටි කාලයක් ඇසුරු කළ දෙදෙනා 2008 පෙබරවාරි දෙවැනිදා පැරීසියේදී විවාහ වූහ.කාර්ලා ගිල්බර්ටා බෲනි ටෙඩෙස්ච් 1967 දෙසැම්බර් 23 දා උපත ලබා ඇත්තේ ඉතාලියේ ටියුරින් හීදීය. පසු කලෙක ඇය ප්‍රකට වූයේ ප්‍රංශ ගායිකාවක, ගීත රචිකාවක හා නිරූපණ ශිල්පිනියක ලෙසිනි. ඇගේ මව ඉතාලියේ ප්‍රකට පියානෝ වාදන ශිල්පිනියක වූ මරිසා බොරිනි ය. පියා කර්මාන්තශාලා හිමියකු මෙන් ම සංගීත අධ්‍යක්ෂවරයකු ද වූ ඇල්බර්ටෝ බෲනි ටෙඩෙස්මිය. කාර්ලා බෲනි කෝටිපතිනියක ද වන්නේ ඇගේ සීයා 1920 දශකයේදී ඉතාලියේ ‘සියැට්’ ටයර් කර්මාන්තශාලාව පිහිටුවීමට පුරෝගාමී වූ තැනැත්තා හෙයිනි. 1970 දී එම කර්මාන්තශාලාව විකුණා දැමුණු අතර බෲනි පවු‍ලේ අය 1975 දී ප්‍රංශයට සංක්‍රමණය වූහ. ඊට හේතුව ඔවුනට ඉතාලියේ මාක්ස් - ලෙනින් වාදීන්ගෙන් එල්ල වූ තර්ජන නිසා බව කියැවේ. කෙසේ වෙතත් බෲනි පවුලේ දේපළට අද ෆර්ලා ද හිමිකම් කියන්නීය.ඇය වයස අවුරුදු 19 දී ජීවිතය ඇරඹූයේ මෝස්තර නිරූපණ ශිල්පිනියක ලෙසිනි. 1990 දශකයේ ඉහළ ම ගෙවීම් ලබා මෝස්තර නිරූපණ ශිල්පිනියන් විසි දෙනා අතර කාර්ලා ද සිටියාය. එම වෘත්තියේ නියැළෙමින් ඇය එකල වසරකට ඩොලර් ලක්ෂ 75 ක් පමණ ඉපැයූ බව කියැවේ.1997 දී මෝස්තර නිරූපණ ක්ෂේත්‍රයෙන් ඉවත් වූ ඇය පිවිසියේ සංගීත ක්ෂේත්‍රයටය. පළමුව ඇය කටයුතු කළේ ගීත රචිකාවක ලෙසිනි. කාර්ලා ගායිකාවක ලෙස ලොව හමුවට පැමිණියේ 2002 දී ගී කළඹක් නිකුත් කරමිනි. එම ගී කලඹේ ගීත තුනක් ම 2005 දී ප්‍රදර්ශනය වූ ‘කොන්වර් සේෂන්ස් විත් අදර් විමෙන්’ යන හොලිවුඩ් සිනමා පටයට ඇතුළත් විය. පළමු ගී කළඹෙන් ම ඉහළම ජනප්‍රියතවයක් අත්කරගත් කාර්ලා සිය දෙවැනි ගී කළඹ ‘හෝ ප්‍රොමිසස්’ නිකුත් කළේ 2007 වසරේ ජනවාරියේදීය.දකුණු අප්‍රිකාවේ හිටපු ජනාධිපති නෙල්සන් මැන්ඩෙලා ගේ 91 වෙනි උපන් දිනය වෙනුවෙන් කාර්ලා නිව්යෝර්ක් නුවර ‘රේඩියෝ සිටි මියුසික් හෝල්’ හි ගී ගැයුවාය.කාර්ලාගේ ‍තෙවැනි ගී කළඹ 2009 වසරේ ඔක්තෝබරයේදී නිකුත් වූ අතර සිවුවෙනි ගී කලඹ නිකුත් වූයේ 2013 අප්‍රේල් මාසයේදීය.ප්‍රංශ ජනාධිපති බිරිය ලෙස කාර්ලා තම සැමියා සමඟ නිල විදෙස් සංචාරයන් හි නියැළුණාය. ඇය එසේ එක් අවස්ථාවක අමෙරිකාවේ සංචාරයක නියැළෙද්දී, 1997 වසරේ ඇය මෝස්තර නිරූපණ ශිල්පිනියක ලෙස ගත් නිරුවත් ඡායාරූපයක් ක්‍රිස්ටීන් වෙන්දේසි ශාලාවේදී අලෙවි කෙරුණේ ‍ඩොලර් 91,000 ක මුදලකටය. ජනපති බිරියකගේ නිරුවත් සේයාරුවක් එසේ ප්‍රසිද්ධියේ අලෙවි කෙරුණු ප්‍රථම අවස්ථාව එය වූ අතර එම සිද්ධිය ලොව පුරා ඇති කළේ මහත් ආන්දෝලනයකි. ‍‍කෙසේ වෙතත් සාර්කේසි හා විවාහ වීමට පෙර කාර්ලා ප්‍රකට ගායක මික් ජැගර් ගේත් හිටපු ප්‍රංශ අගමැති ලෝරන්ට් ෆැබිසන්ගේත් පෙම්වතියව සිටි බවද පැවසෙයි.ඒ හැර තවත් පිරිමින් කිහිපදෙනකුගේ ම නම් ඇගේ නම හා ඈඳී තිබේ. ප්‍රංශය කාර්ලාට නයිට් නාමයක් පිරි නැමුවේ 2003 වසරේදීය. ස්පාඤ්ඤය 2009 වසරේදී ඇයට ග්‍රෑන්ඩ් ක්‍රොස් පදක්කම පිරිනමමින් ගෞරව කළාය.තවමත් සිය රූමත් බව රඳවාගෙන සිටිය ද කාර්ලා දැන් 47 හැවිරිදිය. ලොස් ඇන්ජලිස් හි පැවැති ප්‍රසංගයෙන් පසු ඇය ජනමාධ්‍යවලට පැවසුවේ වයසට යනවාට තමන් කැමතියි කියායි.“මම වයසට යන්න කැමැති එය මගේ කටහඬට යෝග්‍ය නිසායි. වියපත් වෙද්දී කටහ‍ඬේ සිදුවන වෙනස්කම් නිසා මට ගායනයේදී නව මාර්ගවල යා හැකි යැයි මා සිතනවා” ඇය පවසන්නීය.නිකොලස් සාර්කෝසි ඇය සමඟ ලොව පුරා සංචාරය කරනවාදැයි මාධ්‍යවේදියකු විමසූ ප්‍රශ්නයකට ඇය දී ඇත්තේ මෙවැනි පිළිතුරකි.“එයා මගේ ගී ගායනා අහන්න කැමැතියි අනික දැන් දේශපාලනයෙන් සමු අරගෙන නිසා එයාට වෙන කරන්න දෙයක් ඇත්තේ නහැ.”එය සත්‍යයකි. දේශපාලකයන්ගේ තනතුරු ඉදිරියට ‘හිටපු’ යන යෙදුම භාවිත කෙරුණ ද කලාකරුවකු කලා කාරියක වෙනුවෙන් එම යෙදුම භාවිත වන්නේ නැත.කුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=av1405046</link>
    <topic>වෝල්ටර්ට උත්තර දීම මං ප්‍රතික්ෂේප කරනවා</topic>
    <author>ජෝජ් රොබ්සන් ද සිල්වා</author>
    <content>වෝල්ටර්ට උත්තර දීම මං ප්‍රතික්ෂේප කරනවා“මම එම්. එස්. ප්‍රනාන්දු සමඟ ගායනා කළ ‘නෙළුම් මලේ පෙති කඩලා’ සහ ‘අහා හැඩයි රූපේ’ වැනි ගීත වේග රිද්ම ගී වුණාට පැහැදිලිවම ඒවා බයිලා නොවේ. විශේෂයෙන්ම අපි ගායනා කළ රිද්මයෙන් ජනතාව අතර ජනප්‍රියත්වයට පත් වී සමාජ ගත වූ මෙවැනි ගීත රිද්මය වෙනස් කර වැඩි වේග රිද්මයෙන් (high speed) ගැයුවාම එය විකෘති කිරීමක් නොවෙයි කියා කියනවා නම් ඔහු පල් මෝඩයකු මිස සිහිබුද්ධියෙන් මේ සංගීත ක්ෂේත්‍රයේ හැසිරෙන musician කෙනෙක් නෙමේ. මම දෙවියන් වහන්සේගේ දරුවෙක්. ඒ නිසා මම කවදාවත් කාටවත් අසාධාරණ ලෙස බොරු චෝදනාවක් කරන්නේ නැහැ. මම කිව්වේ සහතික ඇත්ත. මගේ චෝදනාව music දන්න කවුරු වුණත් අනුමත කරනවා. මගේ චෝදනාව බොරු චෝදනාවක් නොවේ. වෝල්ටර් ප්‍රනාන්දුට පමණක් නෙමේ, ජනප්‍රිය ගීත විකෘති කර ගයන කාට වුණත් මගේ මේ චෝදනාව තවදුරටත් වලංගුයි.”එලෙස පවසමින් ප්‍රවීණ ගායන ශිල්පිනී ඇන්ජලින් ද ලැනරෝල් ගුණතිලක සුපුරුදු සෙනෙහසින් අප සමඟ කතා බහට එක් වුණත් ඇන්ජි අක්කාගේ සිත කලකිරීමකින් පිරිලා මෙන් ය. පසුගිය මාර්තු 30 වැනිදා වෝල්ටර් ප්‍රනාන්දු ඇන්ජි අක්කාගේ නිවෙස අසල පැවැති ගීත ප්‍රසංගයකදී “නෙළුම් මලේ පෙති කඩලා” සහ “අහා හැඩයි රූපේ” ගීත වැඩි වේග රිද්මයකට ගායනා කර විකෘති කිරිම හේතුවෙන් එම වරද සුහදශීලීව පහදා දීමට දුරකතනයෙන් වෝල්ටර්ව ඇමතීමේ දී සිදු වූ සිත් රිදවීමෙන් පසුව තවදුරටත් ඒ පිළිබඳ “රසඳුන” මඟින් පහදා දුන් විටදීත් ඔහු පසුගිය ඉරුදින ‘රසඳුන'ටත් ඇන්ජි අක්කාට පිළිතුරු ලෙස ප්‍රකාශ කර තිබුණු අදහස් ඇගේ කලකිරීමට හේතු වී ඇතැයි අපි සිතමු. අපි ඇයට සවන් දෙමු.“මං මොනතරම් හොඳ හිතකින් ද වෝල්ටර්ට කතා කළේ. ඒත් එදා මට කතා කරන්න වත් නොදී ‘එහෙම නම් ඔයා නඩු දා ගන්න. මෙතැන පිස්සු කතා කරන්න එනවා’ කියලා ටැලිෆෝන් එක තියලා දැන් මගේ වැරැදි වටහා ගැනීම ගැනයි, මං තරහෙන් බොරු චෝදනා කරනවායි, වෛර බඳිනවායි වගේ වෙන වෙන දේවල් දොඩවලා. මොනව ද ඔය විකාර. මම ඉන්නේ ඉණිමඟ උඩ. ඔවුන් ඉන්නේ පහළ. මට වැඩක් නෑ ඔය පණු කූඩෙට වැටිලා ඔවුන් එක්ක වාද කරන්න.”“මං හොඳට හිතලා බලලා ඉවසා ගෙන ඉදලා බැරිම තැන තමයි පත්තරෙන් ප්‍රසිද්ධියේම ඔය වරද හෙළිදරව් කළේ. දැන් ඉතින් හැදෙන කෙනෙකුට හැදෙන්න පුළුවන්නේ, ඔවැනි වැරැදි නොකර. හැබැයි මගේ ‍චෝදනාවට වෙන අනං මනං හිතලු කතා අඹර අඹර දෙඩෙව්වාට වෝල්ටර් ප්‍රනාන්දුට පිළිතුරු දෙන්න නෙමේ මම මේ දේවල් කියන්නේ. සුහදශීලීව වරදක් පෙන්වා දුන්නාම එය පිළිගෙන නිවැරැදි කරගන්නා මහත්මා ගතිගුණ ඇති ‘හිවල් ගති පෙන්වන සුනඛයින් නොවන’ අපේ සංගීත ක්ෂේත්‍රයේ ඉන්න හොඳ මහත්වරුන්ට තේරුම් ගන්නයි.වෝල්ටර් පවසන්නේ ප්‍රසංග වේදිකාවේ දී ගීතයක් වැඩි වේග රිද්මයෙන් ගායනා කිරීමෙන් එම ගීතය විකෘති නොවන බව නේද...?“මොන විකාරයක් ද ඒ. මුලින්ම ගීතයක් නිර්මාණය වෙද්දී ඒ ගීතයට අදාළ වන රිද්මයකටනේ එය නිර්මාණය වෙන්නේ. ඉන්පසු එය අසන්නන් අතර ජනප්‍රිය වෙන්නේ ඒ රිද්මයෙන්. එය සැබෑ ගීත රසිකයින් හඳුනනවා. ජනතාව අතර ජනප්‍රිය වූ එවැනි ගීතයක රිද්මය හෝ වචන හෝ වෙනස් කිරීම කියන්නේ ඒ ගීතය විකෘති කෙරුවා කියන එකටයි. ඕක තේරෙන්නේ නැතිකම නෙමේ, අවස්ථාවාදිකම. වැරැද්ද පිළිගන්න තියෙන අකැමැත්ත. මනුස්සයන් වුණාම අපි කා අතිනුත් වැරදි වෙන්න පුළුවන්. එහෙම වැරැද්දක් අපේ අතින් වෙලා කවුරුන් හෝ ඒක පෙන්වා දුන්නාම පිළිගෙන එම වැරැද්ද හදා ගන්න එක තමයි මනුස්සකම නැත්නම් මහත්මා ගතිය කියන්නේ. එහෙම නැතුව ඔය මොනවා හරි දොඩවලා වැරැද්ද වහගන්න එක හිවල් ගතියක්. මෙතැනදී වෙලා තියෙන්නෙත් ඒ දේමයි.”ප්‍රසංග වේදිකාවේ දී වැඩි රිද්මයකින් (high speed) ගීත ගයන්න සිදුවන නිසාත්, නැත්නම් රසිකයින් “හූ” කියන නිසාත් එසේ කරන බවයි වෝල්ටර් පවසන්නේ.“ඒක හරි කතාවක් ද...? එහෙම නම් ප්‍රසංග වේදිකාවේදී ගයන්න සුදුසු ගීත තමන්ටම හදාගන්නේ නැතුව අපේ ගීත ගායනා කරලා විකෘති කරන එක හරි ද. මං මුලින්ම මේ ගැන පැහැදිලිව කිව්වා. අපි චිත්‍රපට වලට ගැයූ වේග රිද්ම ගී තිබුණාට ඒවා බයිලා නොවේ. අපි ඒවා ගායනා කර තියෙන්නේ variation ඇතුව නිර්මාණශීලීවයි. රසිකයින් ‘හූ’ කියනවයි කියලා අපේ නිර්මාණ විකෘති කරන්න කාටවත්ම අයිතියක් නැහැ. අපිත් ඔය නිර්මාණ අනන්තවත් ප්‍රසංග වේදිකාවල ගයනවා. හැබැයි ඉතින් අපිට නම් කවදාවත් රසිකයින් ‘හූ’ කියලා නැහැ. ඒකෙන්ම වැටහෙනවානේ, රසිකයින් ‘හූ’ කියන්නේ මොවුන් අනුන්ගේ සින්දු විකෘති කර කියන හින්දා බව. ඔවැනි වැරදි කරන ගායක ගායිකාවන්ට මහජනයා ‘හූ’ කියන්න ඕන තමයි. ගීත රසිකයින්ට තේරෙන තරම් දෙයක් වත් තේරුම් ගන්න බැරුව ඔය පල්හෑලි ඇදබාලා ප්‍රශ්නයෙන් මඟහරින පුද්ගලයින් ගැන තවත් මොන කතා ද.”“මං ගයන්නේ මගේ අයියාගේ (එම්. එස්. ප්‍රනාන්දුගේ) සින්දු මිස අනුන්ගේ සින්දු නෙමේ” කියලත් වෝල්ටර් පවසනවා.“තාත්තලා කියපු සින්දු පුතුන්ට අයිති නැහැ. අයියලා කියපු සින්දු මලයලාට අයිති නැහැ. යුග ගීතයකදී නම් ඒ ගීතය ගායනා කළ ගායක ගායිකාවන් දෙදෙනාගෙන් එක් අයෙකු හෝ ජීවතුන් අතර ඉන්නවා නම් වෙන කාටවත් ඕන ඕන හැටියට ඒ ගීතය ගයන්න කිසිඳු සදාචාරාත්මක අයිතියක් නැහැ. ඔය ‘නෙළුම් මලේ පෙති කඩලා’ සහ ‘අහා හැඩයි රූපේ’ ගීත ගායනා කළ මේ ගායිකාව තාමත් ජීවත්ව ඉන්නවා. මං මේ තාමත් ඉද්දී වෙන කවුරුත් කොහොමද මගේ සින්දු කියන්නේ. ගායකයෙකුගේ ගීතය ඒ ගායකයාගේ පුතෙකුට වත් අයිති නැත්නම් සහෝදරයෙකුට අයිතියක් කොහෙන්ද.”ඇන්ජි අක්කාගේ හිතේ කාලයක සිට තිබෙන වැරදි වටහා ගැනීම් කිහිපයක් නිසා ඇති අමනාපයක් හේතුවෙන් ඔබ වෝල්ටර්ට වෛර බඳිනවා කියලත් ඔහු හිතනවා නේද...?“හම්, ඒක හරිම කතාවක් තමයි. එයා කොහොම ද මගේ හිතේ වැරැදි වැටහීම් තියෙනවා ද නැද්ද කියලා දන්නේ. මට ඕනකමක් නැහැ. වෝල්ටර්ට උත්තර දෙන්න. අපිත් ඔවුන් වගේ අදාළ නැති කාරණා දොඩවලා අපේ මාතෘකාවෙන් පිට පනින්න ඕනෑ නැහැනේ. ඔය අසාධාරණයන්ට, ඊර්ෂ්‍යා, වෛර, ක්‍රෝධයන්ට දෙවියන් වහන්සේ කැමැති නැහැ. අපි කලාකරුවෝ දෙවියන් වහන්සේගේ මහිමය පිණිස කටයුතු කරන්න ඕනේ. ඒ නිසා මම කවදාවත් මේ ලෝකයේ කාටවත් වෛර බඳින හෝ නිකරුණේ බොරු චෝදනා හෝ කරන කෙනෙක් නෙමේ. දෙවියන් වහන්සේ අදහන අය අසාධාරණයට, වැරැදි ක්‍රියාවන්ට කැමැති නැහැ. මට තවමත් හොඳින් ගීත ගායනා කරන්න වගේම මෙවැනි වැරදි දැක්කම මේ වගේ කතා කරන්න ශක්තිය දෙවියන් වහන්සේ තමයි දීලා තියෙන්නේ. මම කැත, වැරදි වැඩ කරනවා නම් මට මෙහෙම ආශිර්වාද කරන්නේ නැහැ දෙවියන් වහන්සේ. මම ඇත්ත ප්‍රකාශ කරන ගායිකාවක්. මම බොරු කියන්නේ නැහැ. එදා මට වෙච්ච දේ, දැනුණු දේ මං ඒ විදිහට එවලේම ‘රසඳුන'ට කිව්වා. ඉතින් දිගින් දිගටම ඇවිස්සෙන්න මට ඕනකමක් නැහැ. මේ ටික ඔහුට කිව්වාම හොඳටම ඇති.”කිසියම් ගීතයක් චිත්‍රපටයකදී හෝ ගීත තැටියකදී ගයා ඇති රිද්මයට වෙනස්ව මඟුල් ගෙදරකදී, ශාලාවක් ඇතුළත ප්‍රසංගයකදී සහ එළිමහන් ගීත ප්‍රසංගයකදී ආදී වශයෙන් විවිධ රිද්මයන්ට ගායනය කිරීමෙන් එම ගීතය විකෘති වෙන බව ඔබ තවදුරටත් පවසනවා ද...?ඔව්. original ගීතයේ රිද්මයට තමයි ඔය හැම තැනකදීම ඒ ගීතය ගයන්න ඕනේ. අපි චිත්‍රපටවල කිව්ව ගීත stage වල ගයද්දී ඒ රිද්මයන් වෙනස් කරන්නේ නැහැ කවදාවත්. එහෙම වෙනස් කළොත් එම ගීතය විකෘති ගීතයක් වෙනවා. විශේෂයෙන් high speed ගායනා කළොත් ඒ හානිය වැඩියි. මම අදටත් ‘පෙම්වතියන්ගේ’ - ‘මා එදා’ - ‘බංගලි වළලු’ වගේ ගීත ගයන්නේ මුලින්ම ගායනා කළ රිද්මයන්ටයි. වෙනත් අය අපේ ගීත විකෘති කර ගායනා කරද්දී වේදනාවක් දැනෙන්නේ ඒ නිසයි.”ප්‍රසංග වේදිකාවලදී සංගීත කණ්ඩායම් වාදනය කරන අයුරු ගායනා කරන්න ගායක ගායිකාවන්ට සිදුවීම නිසා ඇතැම් විට high speed ගයන්න යාමේ දී මෙසේ සිදු වෙනවා යයි පැවසීම සාධාරණ ද...?“නැහැ. ඒ ඔය කීයක් හරි දෙන මුදලත් අරගෙන සින්දු කියන්න stage show වලට යන ගායක ගායිකාවන් කියන කතාවක්නේ. ඔවුන්ට ලොකු මුදල් පමණයි. තමන්ගේ ආත්ම ගෞරවයවත් ඒ අය රැකගන්නේ නැහැ. ඉතින් කොහේද ඒ අය තමන්ගේ ගීත රැකගන්නේ. මම - ‘ඇන්ජලින් ද ලැනරෝල් ගුණතිලක’ මම ගීත ගයන්න පෙර band එක දැනුවත් කරනවා. කෝච්චි දුවනවා වගේ දුවන්න බැහැ මගේ ගීත වාදනය කරද්දී. පොඩ්ඩක් වත් speed කරන්න දෙන්නේ නැහැ. හුඟාක් band මට call කරලා අහනවා - ‘අක්කේ මේ සින්දුවේ speed හරි ද?’ කියලා. එහෙම දැනුවත් වෙලයි අපි මේ ගනුදෙනුව නිවැරැදිව කරන්නේ. මට ඔවුන් ගරු කරනවා. මට දෙවියන් වහන්සේ ලබා දීලා තියෙන හැකියාව මම ගෞරවනීය ලෙස භාවිත කරනවා. එතකොට අපිට ප්‍රසංග වේදිකාවල නැගී band පුහුණු කර කර ඉන්න අවස්ථාව නැතුවට කමක් නැහැ. ගීත විකෘති නොකර ගායනා කරන්න පුළුවන්. එහෙම නැතුව ගීත high speed ගායනා කරන්න ගිහිල්ලා විකෘති කරලා ඒ වැරැද්ද band වල ළමයි පිට පැවරීම සාධාරණ නැහැ.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=av1405047</link>
    <topic>රඟපෑමේදී ඇමැතිකම් නෑ මම අධ්‍යක්ෂකවරයාට බයයි</topic>
    <author>අරුණි මුතුමලී</author>
    <content>රඟපෑමේදී ඇමැතිකම් නෑ මම අධ්‍යක්ෂකවරයාට බයයිකලාවෙන් ලැබෙන ජනප්‍රියත්වය නිසා දේශපාලනයට එන බොහෝ දෙනා අපට මේ දිනවල දැකගත හැකිය. එහෙත් දේශපාලනයෙන් කලාවට යොමු වන්නේ එහෙමත් අයෙකි. ඉතිහාසය මෙන්ම රට ජාතිය ආගම ගැන ඇති උනන්දුව නිසාම රංගනයට යොමු වුණු විදුලි සංදේශ හා තොරතුරු තාක්ෂණ ඇමැති රංජිත් සියඹලාපිටිය මහතාගේ කලාකාමී ‍ෙතාරතුරු වෙත අප යොමු වන්නේ අද ජාතික රූපවාහිනියේ ‘මුල්’ නාට්‍යය ඔස්සේ ඔහු හා හා පුරා කියා රංගනයේ යෙදෙන බැවිනි.ඔබ හිතන්නේ වඩා වැදගත් කලාවද? දේශපාලනයද?ලෝකේ කොච්චර දියුණු වුණත් සමාජයට, මහජනතාවට නියෝජිතයකු ඕනෙ. ඒ වගේම තිරිසනාගෙන් මිනිසා වෙනස් වුණු පළමු පියවර කලාව. ඒ නිසා කලාව වගේම දේශපාලනය එක සේ වැදගත්. හැබැයි ඒ දෙකටම අවංකව කැපවී‍ෙමන් වැඩ කළොත් විතරයි දිනන්න පුළුවන්.ඔබ සෞන්දර්ය විෂයයන්ට ළැදිද?ඔව්. ඒත් මම ශිෂ්‍යත්වය පාස්වෙලා රෝයල් කොලේජ් එකට ආවම ජාතික ගීතය කියන්න කියලා ලයනල් රංවල සර් කණ්ඩායමට කීවා. ඊට පස්සේ මගේ ළඟ නතර වෙලා ආපහු තනියම කියන්න කීවා. ඒ පාර අහගෙන ඉඳලා කීවා පුතා ඔයා චිත්‍රවලට ගියා නම් හොඳ නැද්ද කියලා!ඉතින් ඔබ හොඳින් චිත්‍ර කළාද?මම දක්ෂ චිත්‍ර ශිල්පියකු වුණේ නෑ. හැබැයි විභාගේ නම් සමත් වුණා. මම හිතන්නේ ලියන කොටසින් ලකුණු ලැබෙන්න ඇති.ඒ කියන්නේ ඔබ ගායනයයි චිත්‍රයි ජීවිතෙන් ඉවත් කළාද?නෑ නෑ ට්‍රිප් එකක් එහෙම යද්දි සාමූහික සින්දු කියනකොට මම ප්‍රධාන පෙළේ ඉන්නවා. ඒත් තනියම කියාගන්න බෑ.ඔබ ගීත රසවිඳිනවා?ඔව්. අමරදේව මාස්ටර්, ධර්මදාස වල්පොල, එච්.ආර්.ජෝතිපාල, එඩ්වඩ් ජයකොඩි මම කැමැති ගායකයන් කීපදෙනෙක්.නන්දා මාලිනිය වගේම මාලනී බුලත්සිංහල, දීපිකා ප්‍රියදර්ශනී පීරිස් ව‍ගේ ගායිකාවන්ට කැමැතියි.‍කැමැතිම ගීතය?“මා මළ පසු සොහොන් කොතේ දුක් ගීයක් ලියනු මැනවි” “ටිකිරි කුමරු රාජසිංහ නමින් රජවුණා” යන ගීත දෙක.කැමැති නළු නිළියන් එහෙම?මම ජෝ අබේවික්‍රමට හරිම කැමැතියි. ගැමියකුගේ චරිතයට සාධාරණයක් ඉෂ්ට කළ නළුවෙක් කියලා ඔහුව හඳුවන්න පුළුවන්. ගාමිණී ෆොන්සේකටත් කැමැතියි.නිළියන්ගෙන් කැමැතිම මාලනී ෆොන්සේකාට.කැමැතිම චිත්‍රපටය?‘සංදේශය’, ‘මුවන්පැලැස්ස’ මං හිතන්නේ මුලින්ම බලපු චිත්‍රපට නිසා වෙන්න ඇති ඒවාට කැමැති.ඒ කියන්නේ ඔබ චිත්‍රපට ලෝලියෙක්?ඉස්සර මාව බෝඩිම්වලින් එළවන ගානට චිත්‍රපට බැලුවා. රෝයල් එකට ආවාම මම නතර වුණේ අංක 100 බාන්ස් ප්ලේස් කියන තැන බෝඩිමක. මමයි මහින්දානන්ද අලුත්ගමගේයි එකට හිටියේ. අපි ඉස්කෝලේ වැඩ කිය කියා චිත්‍රපට බලනවා. දවසක් ‘මාතලං’ බලලා එද්දි තාත්ත බෝඩිමට ඇවිත්. ගියේ කොහෙද ඇහුවම ඉස්කෝලේ අමතර වැඩක් කීවා. අපේ තාත්තා මට හොඳටම ගහලා බෝඩිමත් මාරු කළා.හැබැයි දැන් නම් ඒවාට විවේකයක් නැහැ. මම ගෙදර යන බොහෝ වෙලාවට රූපවාහිනී නාළිකාත් ඉවර වෙලා.ඒත් ඔබට පොත් කියවන්න විවේකයක් ති‍ෙබනවා?මම හරියට ‍ෙපාත් කියවනවා. මගේ ළඟ පොත් 10,000ක විතර එකතුවක් තිබෙනවා. පොත් ප්‍රදර්ශනයකට ගියොත් මම අතේ තියෙන සල්ලි ඔක්කෝගෙන්ම පොත් අරගෙන අන්තිමට ණයත් වෙලා එන්නේ. මගේ එකතුවෙන් පොත් තුන්හාරදාහක් විතර මම තවම කියවලා නෑ. ඒත් ඒවා ළඟ‍ට ගිහින් අතගාලා එනවා කවදා හරි කියවන්න හිතා‍ගෙන.මම ජයසේන ජයකොඩිගේ, ඇරැව්වල නන්දිමිත්‍රගේ, ආර්.එල්.ස්පිට්ල්ගේ පොත්වලට කැමැතියි.එතකොට පොත් ලියන්නේ? පත්තරවල තීරු ලිපි ලියන්නේ?පත්තරවලට ලියන්න මම පෙලැඹුණේ අහම්බෙන්. 2001 විපක්ෂ‍ෙය මන්ත්‍රීවරුන්ට පුවත්පත්වල ඉඩ සීමා වුණා. ඒත් 'දිනකර' පත්තරේ සාකච්ඡාවකදී ආර්ථික විද්‍යාව ගැන කොලමක් ලියන්න කීවා. මට පුංචි කාලේ ඉඳන් සිද්ධි හොඳට මතකයි. අපේ ගෙදර පොල් කඩන්න එන මනුස්සයා ලණු වළල්ල හදන විදිහ පවා මට මතකයි. ඒවා යොදාගෙන කොලම ලියද්දි හැමෝම රසවින්දා. ඒ ඔස්සේ මම දැන් පොත් අටක් ලියා තිබෙනවා. 'සිළුමිණේ' පළවූ තුන්වැනි සිතිවිල්ල, උල්පත් පෑන, පන්හිඳක මුවහත, දැයට කිරුළ අටවසරක මතක සටහන්.පවුලේ කවුරුත් කලාවට සම්බන්ධද?නෑ. ඒත් අපේ අම්මාට හොඳට කවි කියන්න පුළුවන්. රවුම් අකුරුවලින් ලියුම් ලියන්න පුළුවන්.ඔබ එතකොට රඟපාන්න පුරුදු වුණේ?පොඩි කාලෙවත් මම වේදිකාවක රඟපාලා නෑ. හැබැයි දේශපාලනය නිසාම අපට දැන් සබකෝලේ නෑ. අනෙක ඕන තරම් කැමරාවට මූණ දීලා තියෙන නිසා ඒ බයත් නෑ. හැබැයි මුහුණෙන් ඉරියව් පෙන්වද්දි තමයි අමාරු වුණේ.ඒ කියන්නේ ‘මුල්’ ඔබේ මුල්ම රංගනය?ඔව්. ඒකත් මම කීපවතාවක්ම බෑ කියද්දි එහි අධ්‍යක්ෂකවරයා බලෙන්ම මාව හමුවී කතා බහ කළාට පසු ගත් තීරණයක්. අනෙක මෙහි මම රඟපාන්නේ රාජසිංහ රජුගේ චරිතය. මම කොහොමත් විදේශිකයන් අපේ රට ආක්‍රමණය කළ ඉතිහාසය ගැන බොහොම උනන්දුයි. අනෙක මේ කතාවෙදි රාජසිංහ රජු ගැන ප්‍රසිද්ධ කරුණුවලට අමතරව සැඟවුණු දේවල්, ගැන කතා කෙරෙන නිසා මම බොහොම උනන්දු වුණා ඒවා ගැන. ඒත් මම අධ්‍යක්ෂවරයාගෙන් ඇහුවා මට රාජසිංහ රජු හැටියට රඟපාලා එක්කෝ ඒ නාට්‍යයට හෝ රාජසිංහ රජුට අසාධාරණයක් වෙයිද කියලත්!රඟපෑම ගැන කොහොමද හිතෙන්නේ?එය ඉතා ශ්‍රේෂ්ඨ කලාවක්. එතැනදි මගේ ඇමැතිකම් නෑ. මම අධ්‍යක්ෂවරයාට බයයි.ඉදිරියේදීත් රඟපාන්න පුළුවන් වෙයිද?පොඩි අත්දැකීමක් ඇතිව එහෙම ලොකු බලාපොරොත්තු තියාගන්න බෑ නේද?ඔබේ රඟපෑම ගැන පවුලේ අයගේ ප්‍රතිචාර කොහොමද?‘මුල්’ ජනාධිපති ලේකම් ලලිත් වීරතුංග මහත්මයා‍ගේ සංකල්පයක්. යහපත් දෙයක් වෙනුවෙන් අමාරු කටයුත්තක් වුණත් කරන්න වුණාට ප්‍රශ්නයක් නෑ. මගේ බිරිය අචලා ධම්මචාරිකා ඇයත් ඊට එකඟ ඇති. ලොකු දූ මල්කි ෂාෂා පොඩි දූ මල්ෂා ශානි ඒ දෙන්නා එක්ක තමයි මම දෙබස් කියලා පුරුදු වුණේ. මොකද දෙවැනියා විශාඛා විද්‍යාලයේ නාට්‍යවලට සම්බන්ධයි.ඔබ දේශපාලනයෙන් සමුගත් දාක?දේශපාලනයෙන් විශ්‍රාම ගිය දවසක මම ලියනවා.අරුණි මුතුමලීඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=av1405048</link>
    <topic>කණ්ඩායමේ  උප නායකයා වීම මට ලොකු ගෞරවයක්</topic>
    <author>ඉඳුනිල් වීරරත්න</author>
    <content>කණ්ඩායමේ  උප නායකයා වීම මට ලොකු ගෞරවයක්හෙට්ටිගේ දොන් රුමේෂ් ළහිරු තිරිමාන්න. අපි කවුරුත් හඳුනන ළහිරු තිරිමාන්න. ශ්‍රී ලාංකේය ක්‍රිකට් ක්‍රීඩාවේ හෙට දවස පැහැබර කරන්නට උපන් තවත් එක් සුවිශේෂී ක්‍රීඩකයෙක්.පාසල් ක්‍රිකට් ක්‍රීඩාවෙන් පසු ඉතාමත් කෙටි කලකින් ජාතික කණ්ඩායම නියෝජනය කිරීමට වාසනාව ලැබු ඔහු මේ වන විට ටෙස්ට්, එක්දින සහ විස්සයි 20 යන ජාතික කණ්ඩායම් තුනේම උපනායකයා ලෙස පත්වී සිටිනවා.සහෝදර ක්‍රීඩකයන් ‘තිරි’ යන ආදරණීය නාමයෙන් හඳුන්වන ඔහු 2011 වසරේ ශ්‍රී ලංකාවේ එංගලන්ත සංචාරයේ දී ජූනි 16 - 20 දක්වා පැවැති ටෙස්ට් තරගයට ක්‍රීඩා කරමින් ටෙස්ට් වරම් ලැබීය.ඉන්පසු 2013 ජනවාරි 03 වැනිදා සිට ඕස්ට්‍රේලියාව සමඟ පැවැති සිය 08 වැනි ටෙස්ට් තරගයේ පළමු ඉනිමේදී අංක 04 පිතිකරු ලෙස පිටියට පිවිස පන්දු 151 කදී ලකුණු 91 ක් ලබා සිටියදී අවාසනාවන්ත ලෙස ශතකය පෙනි පෙනී දැවී ගිය තිරිමාන්න 2013 මාර්තු 08 වැනිදා බංගලාදේශයට එරෙහිව ක්‍රීඩා කළ සිය 09 වැනි ටෙස්ට් තරගයේදී මංගල ටෙස්ට් ශතකය වාර්තා කිරීමට සමත් වනවා.මෙහිදී මිනිත්තු 426 ක් කඩුල්ලේ රැඳී සිටිමින් පන්දු 256 කදී හතරේ පහර 14 ක් සමඟින් ඔහු නොදැවී ලබාගත් ලකුණු ගණන 155 ක්.මේ දක්වා එක්දින තරග 62 කට ක්‍රීඩා කර ඇති ‘තිරි’ ඉනිම් 47 කදී නොදැවීම් 4 ක් සමඟ ලකුණු 1322 ක් රැස්කරගෙන ඇති අතර ඊට ශතක 3 ක් අර්ධ ශතක 6 ක් ඇතුළත්.පසුගිය ආසියානු කුසලාන තරගාවලියේ ශූරයන් ලෙස කිරුළ පලඳින්නට සිය සුවිශේෂී දායකත්වය ලබා දුන් තිරි එහිදී තරග 5 කදී ශතක 2 ක් සමඟ ලකුණු 279 ක් රැස්කර ගනිමින් තරගාවලියේ වීරයා සම්මානය හිමිකර ගන්නවා.එළඹෙන අයර්ලන්ත සහ එංගලන්ත සංචාරය සඳහා පුහුණුවීම් වල යෙදෙන අතරතුර ‘රසඳුන’ සමඟ සුවිශේෂී සම්මුඛ සාකච්ඡාවකට එක්වෙමින් ‘තිරි’ දැක්වූ අදහස් මේ.ඔබේ පවුලේ විස්තර වලින් ම කතාබහ ආරම්භ කළොත්...මගේ තාත්තා ලලිත් තිරිමාන්න. අම්මා ශ්‍යාමලී වික්‍රමසිංහ. පවුලේ ඉන්නේ අයියයි මමයි, අයියා තුලනිඳු තිරිමාන්න. මගේ තාත්තා මිනින්දෝරු දෙපාර්තමේන්තුවේ සේවය කළේ. තාත්තා නිට්ටඹුවේ. රැකියාවේ මාරුවීමක් නිසා අපි කුඩා කාලයේ ඉඳල හිටියේ බණ්ඩාරවෙල.ඒ නිසා මම පහ වසර වෙනකම් බණ්ඩාරවෙල ශාන්ත තෝමස් විද්‍යාලයට ගියා. 2000 වසරේදී ඒ කියන්නේ මට වයස 11 දී මගේ පියා නැතිවුණා. ඊට පස්සෙ අපි අම්මාගෙ ගමට මොරටුවට පදිංචියට ආවා. 6 වසරේ ඉඳල මොරටුව වේල්ස් කුමර විදුහලට ගියා.ඔබේ ක්‍රිකට් ක්‍රීඩාවේ ආරම්භය සිදුවන්නෙ එහිදී.ඇත්තටම මොරටුවට ආවට පස්සෙ තමයි ක්‍රිකට් ගහන්න පටන් ගත්තෙ. මුලින්ම මගේ පාසලේ පුහුණුකරු වුණේ සුජීව ගුණරත්න මහතා. ඉන් පස්සෙ 19 න් පහළ වෙනකොට ජයන්ත පෙරේරා මහතා පුහුණුකරු වුණා.ඔබ කුඩා කාලයේ සිටම කැපී පෙනෙන දක්ෂතා දැක්වූ කෙනෙක්.මම ක්‍රිකට් පටන්ගත්ත කාලෙම වගේ 14 න් පහළ අන්තර් පළාත් තරගාවලියක් පැවැත්වුණා. ඒ තරගාවලියේදී ඕල් අයිලන්ඩ් බෙස්ට් බැට්ස්මන් වුණා. ඒ නිසාම 15 න් පහළ, 17 න් පහළ, 19 න් පහළ ජාතික සංචිතවලට ඇතුළත් වෙලා විදෙස් සංචාරවලට සහභාගි වෙන්න හැකියාව ලැබුණා. අවසානයේ 19 න් පහළ ලෝක කුසලාන තරගාවලියටත් සහභාගි වීමේ අවස්ථාව ලැබුණා.නායකත්වය ඔබට නුහුරු අත්දැකීමක් නොවෙයි.මම පාසලේ 11 න් පහළ කණ්ඩායමේ සිට ඉහළට සියලුම කණ්ඩායම්වල නායකත්වය දරා තිබෙනවා. විද්‍යාලයෙන් එළියට ගියාට පස්සෙ ක්‍රීඩා සමාජවලට ක්‍රීඩා කළා. එහිදී ක්ලබ් එකේ 23 න් පහළ නායකත්වය දැරුවා. ඉන්පසු ක්‍රිකට් සංවර්ධන සංචිතයේ උපනායකයා ලෙස කටයුතු කළා. ඒ විදිහට තමයි මම ඉස්සරහට ආවෙ.ජාතික කණ්ඩායමට තේරීම ගැනත් කතා කරමු.මුලින්ම ජාතික ටෙස්ට් කණ්ඩායමට ක්‍රීඩා කිරිමට මට අවස්ථාව ලැබුණා. 2011 වසරේ එංගලන්ත සංචාරයේදී එංගලන්තයට එරෙහිව තමයි ටෙස්ට් වරම් ලැබුවේ. දැනට ටෙස්ට් තරග 10 ක් පමණයි ක්‍රීඩා කර තිබෙන්නේ.ඊට පස්සෙ තමයි මට වන්ඩේ සෙල්ලම් කරන්න හම්බ වුණේ. වන්ඩේ සෙල්ලම් කරන්න ගත්තට පස්සෙ මගේ දස්කම් එළියට එන්න පටන් ගත්තා. පසුව යළිත් මම ටෙස්ට් කණ්ඩායමට ආවා.ඒ අතරතුර ටී 20 තරගවලත් සෙල්ලම් කරන්නත් අවස්ථාව ලැබුණා. ඉතින් මේ තරග තුනේම අවස්ථාවන්ට අනුව සෙල්ලම් කරන්න පුළුවන් වුණු හින්දා මගේ දක්ෂතා පෙන්වමින් ඉදිරියට යන්න පුළුවන් වුණා.මේ ක්‍රීඩා අංශ තුනේම එක වගේ දක්ෂතා පෙන්වන්නේ කොහොම ද?ඇත්තටම ලේසි නෑ. ඒත් බැට්ස්මන් කෙනෙක් වුණාම සිටිවේෂන් එකේ ඕනම තරග රටාවකදී ක්‍රීඩා කරන්න පුළුවන් වෙන්න ඕන.සමහර විට වන්ඩේ එකකදී වුණත් අවසාන ඕවර කීපයේ ටී 20 එකක වගේ සෙල්ලම් කරන්න ඕන වෙනවා. ඒ වගේ වෙලාවකදී කොහොම ද සෙල්ලම් කළ යුත්තෙ කියල පොඩි අවබෝධයක් තියෙන්න ඕන ඉස්සරහට යන්න.උපනායකයා වීම ඔබට පීඩනයක් වේවි ද?මුලින්ම කියන්න ඕන ශ්‍රී ලංකා කණ්ඩායමේ උප නායකත්වය දරනවා කියන්නෙ ලොකු ආඩම්බරයක් ලොකු ගෞරවයක්.මම දැන් මාස තුන හතරක ඉඳල පිතිකරුවෙක් ලෙස දක්ෂතා දක්වමින් මගේම රටාවක් හදාගෙන තියෙනවා. මට ඒ ගේම් එකෙන් එළියට යන්න ඕන නෑ. මම උපනායකත්වය දැරුවත් නොදැරුවත් මට ඕන වෙන්නෙ මේ පහුගිය මාස කීපයෙ මම කරගෙන ආව ටික ඒ විදිහටම ඉදිරියට කරගෙන යන්න.එළඹෙන එංගලන්ත සංචාරය තීරණාත්මකයි.අපි ලෝක කුසලානය දිනල ආවට පස්සෙ අපිට දවස් 5 ක් වගේ කෙටි නිවාඩුවක් තමයි තිබුණේ. ඊට පස්සෙ නැවතත් පුහුණුවීම් පටන් ගත්තා. අයර්ලන්ඩ්, ඉන්ග්ලන්ඩ්, වලට වඩා මෙහෙ කන්ඩිෂන්ස් තනිකරම වෙනස්. ඉතින් අපි සති එකහමාරක් විතර පුහුණුවීම් කටයුතු කළා.ගොඩක් වෙලාවට ඒ රටවල්වල කන්ඩිෂන්ස්වලට හරි යන විදිහට උදේ 8.00 ට විතර බැට් කළා ඛෙත්තාරාම ග්‍රවුන්ඩ් එකේ. ඉතින් අපට පුළුවන් විදිහට ඒ රටවල දේශගුණයට ගැළපෙන විදිහට ඒ දෝලනයට හරියන විදිහට බැට් කරන්න පුහුණු වුණා.කණ්ඩායමම ඉතාමත් හොඳින් ලෑස්ති වෙලා ඉන්නවා තරගාවලිය සාර්ථකව නිම කරන්න.විචාරකයන් හඳුන්වනවා ඔබ අනාගතයේ තවත් සංගක්කාර කෙනෙක් කියලා.සංගක්කාර කියන්නේ ලෝකයේ නොම්මර 01 ටෙස්ට් පිතිකරු කිව්වොත් නිවැරැදියි. ඒ වගේම ඔහු ඕනම වර්ෂන් එකක සෙල්ලම් ‍කරන්න පුළුවන් පිතිකරුවෙක්.ඉතින් ඔහු ශ්‍රී ලාංකිකයෙක් වීම පිළිබඳව මම ඉතාම සතුටු වෙනවා. මොකද ඒ වගේ පිතිකරුවන් බිහි වෙනවා අඩුයි.ඔහු මගේ ප්‍රියතම ක්‍රීඩකයා. ඔහු වගේ සෙල්ලම් කරන්න පුළුවන් වුණත් බැරි වුණත් මට අවශ්‍ය ගොඩක් දේවල් ඔහුගෙන් ඉගෙන ගන්න පුළුවන්. ඉතින් මට තව ලොකු ගමනක් යන්න තියෙනවා. ඒක හෙමිහිට යන්න තමයි බලාපොරොත්තුව.සංගාගෙන් ලැබෙන සහාය ගැන කිව්වොත්...ඇත්තටම ඔහු ටීම් එකටම ලොකු සහායක් දෙනවා. එයා විතරක් නෙමෙයි මහේල සහ ඩිල්ෂාන් ඔවුන් තුන්දෙනා තමයි බැටින් ගත්තොත් අපේ සීනියර් ප්ලේයර්ස්ලා. ඔවුන් ටීම් එකට ලොකු ශක්තියක්.ඒ ඒ අවස්ථාවලදී ඔවුන් නිහතමානීව කියල දෙනවා මේ විදිහට බැට් කරන්න ඕන කියලා. ඉතින් අපේ කණ්ඩායමේ ඉන්න ගොඩක් යංග්ස්ටර්ස්ලට ඒක ලොකු උදව්වක්.ඔබේ මේ ගමන්මගේ සාර්ථකත්වයේ රහසක් තියෙනව ද?මම වයස 11 දී මගේ තාත්තා නැතිවුණා. ඊට පස්සෙ අපි මොරටුවට පදිංචියට ආවා. මම ක්‍රිකට් ගහන්න පටන් ගත්තෙ ඊට පස්සෙ. අම්මා මගේ හෙවණැල්ල වගේ මගේ පිටිපස්සෙන් හිටියා. අදටත් එහෙමයි. තාත්තා නැති අඩුව මට නොදැනෙන්න ක්‍රිකට්වලට මට උදව් කළේ මගේ බාප්පා. තාත්තගේ මල්ලි. ඔහු විරාජ් තිරිමාන්න. ඒ දෙන්නා තමයි මගේ සාර්ථකත්වයේ රහස.තිරිමාන්න මොන වගේ චරිතයක් ද?වැඩිය කතා කරන්නෙ නැති කෙනෙක් කිව්වොත් තමයි හරි. ඒ වගේම මම හිතන්නෙ කේන්ති යන අවස්ථා ගොඩක් තියෙනවා. ඒත් ඒව පාලනය කරගෙන ඉන්න පුළුවන් චරිතයක්.විවේකය ගත කරන්නෙ කොහොම ද?ගෙදර ඉන්න වේලාවට ටී වී බලනවා. ෆිල්ම් එකක් බලනවා. දවස් කීපයක් නිවාඩු ලැබුණොත් ඈත පළාතකට ගිහින් විවේකීව ඉන්නවා.පෞද්ගලික ජීවිතය ගැනත් කියන්න.මට පෙම්වතියක් ඉන්නවා. එයාගෙ නම රුක්ෂාණි හරිශ්චන්ද්‍ර. විද්‍යා ගුරුවරියක් ලෙස කටයුතු කරන අතර විශ්ව විද්‍යාල අධ්‍යාපනය හදාරනවා. අපි දෙන්නා යාළුවෙලා වසර 5 කටත් වැඩියි.දැන්ම විවාහ වෙන්න අදහසක් නැද්ද?අපෝ තව කල් තියෙනවා.ළහිරු විලාසිතා වලට ප්‍රිය කරනව ද?ඩෙනිම් කලිසමයි ටී ෂර්ට් එකයි අඳින්න වඩාත්ම කැමැතියි. විලාසිතා කියන්නෙ ලස්සනට අඳින්න කැමැතියි. ඒත් ක්‍රිකට් සංචාරවලට මාස තුන හතර ලංකාවෙන් පිට ඉන්න නිසා චාන්ස් ලැබෙනවා අඩුයි.ක්‍රිකට් ක්‍රීඩකයෙක් නොවුණානම්...මම ඉගෙනීමට දක්ෂයි. ක්‍රිකට් ගහන අතරෙත් සාමාන්‍ය පෙළ A - 7 ක් B - 3 ක් අරගෙන උසස් පෙළ ගණිත අංශයෙන් ඉගෙන ගත්තා. ඊට පස්සෙ උසස් පෙළ විභාගය කරන්න ලැබුණේ නෑ. සංචාර කීපයකටත් 19 න් පහළ ලෝක කුසලාන තරගාවලියත් නිසා ඉගෙනීම අතපසු වුණා. ඒත් ක්‍රිකට් ක්‍රීඩාවෙන් ඉස්සරහට ඇවිත් තිබෙන නිසා ඒ ගැන සතුටුයි.ඉඳුනිල් වීරරත්නඡායාරූපය - කවිඳු වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=av1405049</link>
    <topic>චිත්‍රපටයෙන් පොලිසිය උපහාසයට ලක් කරන්නේ නැහැ</topic>
    <author>හේමාලි වි‍ජේරත්න</author>
    <content>චිත්‍රපටයෙන් පොලිසිය උපහාසයට ලක් කරන්නේ නැහැඋදයකාන්ත වර්ණසූරිය යනු සිංහල සිනමාවට විවිධ වර්ගයේ නිර්මාණ තිළිණ කළ චිත්‍රපට අධ්‍යක්ෂවරයෙකි. වරෙක ඔහු සිනමා ප්‍රේක්ෂකයන්ට කුතුහලය ත්‍රාසය රැගෙන එන්නේය. තවත් විටෙක වැඩිහිටි තේමා ඔස්සේ සිය නිර්මාණ මෙහෙයවමින් ප්‍රේක්ෂක සිත් සතන්හි ආදරය, සෙනෙහස, සංවේදී මනුෂ්‍ය සබඳතාවයන්ගේ අපූර්වත්වය ගෙනහැර පාන්නේය. එපමණක් නොව දිවයිනේ සුවහසක් දූ දරුවන්ගේ ආදරය දිනාගත් නිර්මාණ ඉදිරිපත් කරමින් ළමා ‍ප්‍රේක්ෂක අවධානය ද දිනා ගත්තේය.  ‘බහුබූතයෝ’ චිත්‍රපටය අධ්‍යක්ෂණය කරමින් හාස්‍ය රසයෙන් සිනමා ප්‍රේක්ෂකයින් නැළවූ ඔහු නැවත වතාවක් සූදානම් වන්නේ එවැනි ම වූ හාස්‍ය රසයකින් පිරි නැවුම් සිනමා නිර්මාණයක් ඔබ වෙත තිළිණ කිරීමටයි.  දැන් 12 වැනිදා සිට රීගල්, ලිඩෝ ඇතුළු සිනමා එන්ටර්ටේන්ට්මන්ට් මණ්ඩලයේ සිනමා ශාලාවල තිරගත වන මේ චිත්‍රපටය “කොස්තාපල් පුඤ්ඤසෝම” ය. උදයකාන්ත වර්ණසූරියගේ 18 වැනි සිනමා නිර්මාණය ලෙසින් දොරට වඩින මෙය පවුලේ සැමට එකට සිට නැරඹිය හැකි විනෝදාත්මක සිනමා පටයකි. කොස්තාපල් පුඤ්ඤසෝම පිළිබඳවත්උදයකාන්තගේ සිනමා දිවියේ ඉදිරිය පිළිබඳවත් කළ කතා බහකි මේ.* ඔබ විනෝදාත්මක සිනමාවට ප්‍රවිෂ්ට වුණේ ‘බහු භූතයෝ’ චිත්‍රපටය නිර්මාණය කිරීමෙන්. නැවත වතාවක් එවැනි විනෝදාත්මක, හාස්‍යය උපදවන කතාවක් කරන්න හිතුවේ ඇයි?මේ උත්තේජනය නැවත නැවත මට ලබා දුන්නේ ‘බහු භූතයෝ’ චිත්‍රපටයම තමයි. ඒ චිත්‍රපටය අතිශයින් ම සාර්ථක වුණා. ප්‍රේක්ෂකයින්ගෙන් ඉතා හොඳ ප්‍රතිචාර ලැබුණා. සිනමාවේ වෙනස් වෙනස් මාතෘකා කතා කරපු මට නැවත වතාවක් මෙවැනි චිත්‍රපටයක් කළොත් හොඳයි කියලා හිතුණේ ඒ අසීමිත ප්‍රේක්ෂක ප්‍රතිචාර නිසයි. ඒ නිසා තමයි ‘කොස්තාපල් පුඤ්ඤසෝම’ නිර්මාණය කළේ.* මේ චිත්‍රපටය ගොඩනැගී තිබෙන්නේ පොලිස් කොස්තාපල්වරයෙක් වටා. මේ වස්තු බීජය ඔබට ලැබුණේ කොහොමද?සමස්තයක් වශයෙන් ගත්තම අපි එදිනෙදා ජීවත් වෙත්දී පොලීසිය සම්බන්ධයෙන් විවිධ කතා අහලා තිබෙනවා. මේ ඇසු දුටු කතා එක් රැස් කරගෙන අලුත්, සුන්දර කතාවක් ගොඩ නැගුවා. මේ චිත්‍රපටයේ එන කොස්තාපල් පොලීසියේ සුළු නිලධාරියෙක්. ඔහුට රාජකාරියේදී පමණක් නොව පෞද්ගලික ජීවිතයේ දී හමුවන විවිධ තරාතිරමේ පුද්ගලයින්, විවිධ අකරතැබ්බ, ප්‍රශ්න, කරදර, ඒ නිසාවෙන් ඔහුට විඳින්න සිදුවන ගැහැට, පීඩනය ආදිය තමයි හාස්‍යොත්පාදක සිද්ධි ඇතුළත්ව මේ කතාව තුළ තිබෙන්නේ.* පොලීස්’ සේවය මේ නිසා කිසියම් අපහසුතාවයකට පත්කර තිබෙනවා යැයි කෙනෙකුට ඔබට චෝදනා නොකළ හැකි අන්දමට ද මේ නිර්මාණය ඔබ කළේ.අනිවාර්යනේ ම තිර පිටපත ලියත්දී ඒ ගැන සුපරික්ෂාකාරි වුණා. සමස්තයක් වශයෙන් ජනතාව තුළ ඒ ගැන අප්‍රසාදයක් පළ වුණත් පොලීසියට කියන්නේ මේ රටට විශාල සේවයක් කරන ආයතනයක්. ඒක හෑල්ලුවට ලක් කරන්න හොඳ නෑ. ඒ නිසා මේක කිසිවිටෙකත් පොලීසිය උපහාසහට ලක් කරන්න කරපු උත්සාහයක් නොවෙයි.නමුත් අපි විදේශීය සිනමාව දිහා බැලුවොත් විශේෂයෙන් ඉන්දියානු සිනමාවේ අනන්ත අප්‍රමාණව පොලීසිය උපහාසයට ලක්වෙනවා. ‘Police Acadamy’ වගේ බටහිර චිත්‍රපටයක් ගත්තත් පොලිස් නිලධාරින් හාස්‍යයට ලක්වෙන නිර්මාණ කරලා තිබෙනවා. ඒ නිසා මම ඉල්ලන්නේ අපේ සිනමා ප්‍රේක්ෂකයින්ගෙන් ‍පොලිස්කාරයෝ විදියට මේ චිත්‍රපටය දිහා බලන්නේ නැතුව, සාමාන්‍ය සිනමා ප්‍රේක්ෂකයෝ ලෙස චිත්‍රපටය බලා සතුටු වන්න කියලයි.* සිනමා ප්‍රේක්ෂකයෝ හිනස්සන එක පහසු කාර්යයක් ද?මිනිස්සුන්ව අඬවන්න ලේසියි. ඒත් හිනස්සන්න හරි අමාරුයි. ‘කොස්තාපල් පුඤ්ඤසෝම’ පවුලේ හැමෝට ම නරඹලා විනෝදවෙන්න පුළුවන් චිත්‍රපටයක්. මිනිස්සු හිනස්සද්දිත් නිර්මාණකරුවා විදියට අපි විශේෂයෙන් සැලකිලිමත් වෙන්න ඕන. ඒ මොකද ප්‍රේක්ෂකයින්ගේ බුද්ධියට නිඟා නොකර හාස්‍ය රසය උපද්දන්නට පරිස්සම් වෙන්න ඕන. එහෙම නැතුව දෙපිට කැපෙන වචන ටිකක් දාලා නළු නිළියන්ව දඟලවල හිනස්සන්න බෑ. ඒ නිසා ‘කොස්තාපල් පුඤ්ඤසෝම’ ඔස්සේ ප්‍රේක්ෂක බුද්ධියට ගෞරව කරමින් හාස්‍ය රසය උපද්දන්න විශාල මහන්සියක් ගත්තා. මේ අභියෝගය මම ජය අරගෙන තිබෙනවාද කියන එක තීරණය කරන්න ඕන අපේ බුද්ධිමත් සිනමා රසිකයෝයි. මේ චිත්‍රපටය සාර්ථක වු‍ණොත් ‘කොස්තාපල් පුඤ්ඤසෝම - 2’, සාර්ජන්ට් පුඤ්ඤසෝම නමින් කරන්න දැනටමත් මම තිර කතාව ලියලයි තියෙන්නේ.* ඔබ ‘රන්කෙවිට’ චිත්‍රපටයේත් දෙවැනි කොටස කළා. ඇයි දෙවැනි කොටසක් කරන්න උනන්දු වෙන්නේ, අලුත් නිර්මාණයක් වෙනුවෙන් මහන්සි නොවී?පළමුවැනි කොටස සාර්ථක නිසානේ, දෙවැනි කොටස කරන්නේ. ‘රන් කෙවිට’ චිත්‍රපටයටත් විශාල ඉල්ලුමක් තිබුණු චිත්‍රපටයක්. ඒ නිසා තමයි එහි දෙවැනි කොටසත් නිර්මාණය කළේ. මේ ප්‍රවණතාව විදේශීය සිනමාවේත් දකින්න තිබෙනවා. ඒ වගේම ඒවා සාර්ථක වෙලා තිබෙනවා. අලුතින් ම නිර්මාණයක් කරනවට වඩා දෙවැනි කොටස කරත්දි වන අවදානමත් අඩුයි.* ‘කොස්තාපල් පුඤ්ඤසෝම’ ගේ චරිතයට ඔබ තෝරා ගෙන තිබෙන්නේ ‘මහේන්ද්‍ර පෙරේරව'. ඔහුගේ විශේෂත්වය කුමක් ද?මහේන්ද්‍ර කියන්නේ ඕනෑම විදියේ රංගනයක් අධ්‍යක්ෂවරයෙකුට ලබා ගත හැකි නළුවෙක්. මගේ ‘බහු භූතයෝ’ චිත්‍රපටයේත් ප්‍රධාන චරිතය කළේ මහේන්ද්‍ර. ඒ හාස්‍යොත්පාදක චරිතය ඉතාම හොඳට ඔහු කළා. ඔහුගේ රංගනය ගැන මට බයක් නෑ. ඒ වගේ ම තමයි මේ චිත්‍රපටයට දායක වුණු දුලීකා මාරපන, ආනන්ද අතුකෝරාල, ආර්.පී. සිරිවර්ධන, ගාමිණී හෙට්ටිආරච්චි ඇතුළු සියලුම නළු නිළියන් ඉතාම හොඳ රංගනයක් මට ලබා දුන්නා. ඔවුන්ගේ කැපවීම නිසා තමයි මේ තරම් හොඳට මේ චිත්‍රපටය නිම වුණේ.* ඔ‍‍ෙබ් ඉදිරි සිනමා නිර්මාණ ගැන කතා කළොත්?‘බහු භූතයෝ - 2’ කරන්නත්, ‘කොස්තාපල් පුඤ්ඤසෝම - 2’ කරන්නත් පුළුවන්. ඊට අමතරව ‘ගිනි අවි සහ ගිනි කෙළි’ වගේ ක්‍රියාදාම චිත්‍රපටයකුත් ලියලා තියනවා. කොහොමත් මම අවුරුද්දට එක චිත්‍රපටයක් වගේ තමයි කරන්නේ. චිත්‍රපට ගණනින් වැඩිකර ගැනීමේ උත්සාහයක් නෑ.හේමාලි වි‍ජේරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=av14050410</link>
    <topic>විජේ මල්ලිගෙ කොලම</topic>
    <author/>
    <content>විජේ මල්ලිගෙ කොලමඊයෙ පෙරේදා විජේ මල්ලිට මීටර් වුණා නේ නිහාල් නෙල්සන් ළමයගෙ සින්දු කතාවක්. මෑන්ස් අහන්නෙ කකුල්වලට සින්දු නොකියපු කට්ටිය කොහේද ඉන්නෙ කියලා. විජේ මල්ලි නම් අහන්නෙ, මොනවද ඔය කකුල්වලට කියන සින්දු කියලා. එතකොට කන් දෙකට ඇහෙන්න, පපුවට දැනෙන්න, වදින්න කියන සින්දුත් තියෙනව නේද කියලා තව කාට හරි කියන්න පුළුවන්. අහන්න පුළුවන්. විජේ මල්ලිට නම් හිතෙන්නෙ සින්දු නම් ඉතින් සින්දුම විතරයි. කනට කිව්වත් කකුලට කිව්වත් සින්දුවක් වෙන්න එපායැ ඉස්්‍ඉස්සෙල්ලම. ඔය ටෙලිවිෂන් පෙට්ටිවලින් පෙන්නන්නෙ ඒ ගොල්ලොම ඕගනයිස් කරන සංගීත දිහා. රෑ එළිවෙන කල් කට්ටිය නටන්නෙ නැද්ද කකුල්වලට තෙල් ගාන්න, පත්තු බඳින්න ඕන සයිස් එකට.මහ රෑ එළිවෙන කල් පිට්ටනි කපල පුරෝල ඉන්න ටීත් කට්ටියට තමයි ඔය සංගීතෙ උණයි, එනවුන්සර්ස්ලා යටි ගිරියෙන් කෑ ගහලා නංගිලා මල්ලිලා කියලා කෑ ගහන කොට එක පාරටම වයින් වෙන රෝගෙයි හැදිල තියෙන්නෙ. ඉස්සර කාලෙත් සංගීත තිබුණෙ නැතුවයැ. එම්. එස්. ලා, ඇන්ටන් ජෝන්ස්ලා, ස්ටේජ් එකට ආවම පල්ලෙහා ඉන්න කට්ටිය ගන්න ෆන් එක එපායැ බලන්න. ආසයි බයයි ඒ බෝට්ටුවෙ නමයි කියන කෑල්ල ඇන්ටන් ජෝන්ස් හිනාවෙවී ගායනා කරනකොට නටන්න නම් නංගිලා මල්ලිලා හිටියෙ නෑ ඒ කාලෙ. ඉතින් ඒ සින්දු නම් කකුල් වලට කියපුව වුණේ නෑ. ඔය කකුල්වලට කියන සින්දු සීන් එක එන්නෙ දැන් ටික කාලෙක ඉඳලා. පන්සලේ කඨිනෙට තියෙන සල්පිලට වුණත් මොකෝ පල්ලියෙ මංගල්ලෙට වුණත් මොකෝ සින්දුවලට නටන්න තියෙනව නම්. එහෙම නටන කට්ටියට හිට් වෙන සින්දු කියන කට්ටිය දැන් ඕන තරම්. නිහාල් මල්ලි කියනව වගේ කකුල්වලට සින්දු කියන කට්ටිය.ඔය මොන ජාතියෙ සින්දු ආවත් වතාවෙන් වතාවට ඔරිජිනල් ලව් සෝන්ස් එහෙකට මේ රටේ මිනිස්සුන්ගෙ තිබිච්ච ලව් එක නම් සම්ම ජාතියෙදි නැතිවෙන්නෙ නෑ කියලයි විජේ මල්ලිගෙ බෙට් එක. ඒක හොඳටම තේරෙන්නෙ රෑ කාලෙ තියෙන වෙඩින් පාටි එකකට ගියාමයි. කොළඹ 7 ද හතරෙ ද මන් දන්නෑ හෝටලයක් ඇතුළෙ නම් අපිට ඇහෙන්නම 70 කාලෙ ක්ලැරන්ස්ල මරියසෙල්ලා, ඉන්ද්‍රානිලා, ත්‍රී සිස්ටර්ස්ලා, කියපු සින්දුම තමයි. ‘ගමෙන් ලියුමක් ඇවිල්ලා’, ‘දිලීප පොඩි පුතු’, ‘ටිකිරි මලී පාසල් ගිය පොඩි අඩි පාරේ’ වගේ සින්දු නෙමෙයි ද අවුරුදු පනහකට කිට්ටු කාලයක් තිස්සෙ අපි අහන්න කැමැති? ෂිහ් තව ඩිංගෙන් විජේ මල්ලිට මතක අමතක වුණා. ඊයෙ වගේම අදත් අද වගේම හෙටත් මිනිස්සුන්ගෙ පපුවටම සින්දු කියපු මිල්ටන් වගේ සින්ගර් කෙනෙක් ආපහු කොහෙන් කවදා එන්න ද අපේ මියුසික් ෆීල්ඩ් සීන් එකට. ක්ලැරන්ස් මිල්ටන් මල්ලවාරච්චි වගේ ග්‍රේට් වොයිසස්වලට මිනිස්සු මෙතරම් ලව් මොකද කියල කවුරුහරි සොයල බලල තියෙනව ද? ජෝතිපාල මිල්ටන් පෙරේරලත් සින්දු කිව්ව තමයි, ඒවටත් මාර ඕඩියන්ස් හිටිය තමයි.ඒත් කකුල්වලට සින්දු කිව්වෙ නැති මිල්ටන්, ක්ලැරන්ස්, ඉන්ද්‍රානි අපේ මියුසික් හිස්ටරි එකේ සුපර් ස්ටාර්ස්ලා. ඔය දැන් මාසෙකට සැරයක් සුපර් ස්ටාර් ලිස්ට් එකට එකතු වෙන ටෙලිවිෂන් ස්ටාර්ස්ල වගේ නෙවි පරණ බජාර් එක. ඒගොල්ලන්ගෙ සින්දුවල ලිරික්ස් හරිම සරලයි. මෙලඩීස් මාරයි. මියුසික් කොම්පොසිෂන්ස් සින්ගින්ග්, කියල වැඩක් නෑ. ප්‍රයිවෙට් බස් කට්ටියට මොන සම්තින්ග් දීලා උදේ ඉඳල රෑ වෙනකල් සින්දු යැස්සෙව්වත්, ඒව මිනිස්සුන්ගෙ පපුවට වදින්නෙ නෑ. පපුවට වදින්නෙ නැති සින්දු මිනිස්සුන්ට මතක හිටින්නෙ නෑ.නිකම් වාෂ්ප වෙලා යනව. ඇන්ජලීන්ල ජෝතිල සුජාතල තාල තියපු ෆිල්ම් සෝන්ග්ස් සෙට් එක වුණත් එහෙමයි. කකුල් වලට සින්දු කියනව කියන කතාවත් කාලෙකින් ඉස්සර සාජන්ට් නල්ලතම්බි ‘බලන්න හැදිච්චි’ නිව් රිච් ඕඩියන්ස්වල කතාව වගේ සමාන කතාවක්. ඒත් තාමත් අපේ රටේ මිනිස්සුන්ට මිල්ටන්, එම්. එස්., ප්‍රියා සූර්යසේන, ක්ලැරන්ස්, මරියසෙල් වගේ ටීම්ස් විතරයි. වික්ටර්, නන්දා, සනත්, දීපිකා, අමරසිරිලත් සින්දු කියන්නෙ. හැබැයි විජේ මල්ලි දන්න තරමින් කකුල්වලට නම් නෙවි ඔන්න.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=av14050411</link>
    <topic>ජෝති අනුස්මරණ ප්‍රසංගවල මං සින්දු කිව්වා</topic>
    <author>ගාමිණී සුසන්ත</author>
    <content>ජෝති අනුස්මරණ ප්‍රසංගවල මං සින්දු කිව්වාළමා කාලයේ ගෙවූ සුන්දර ජීවිතය ඔහුට තාමත් මතකය. ඔහුගේ නි‍ෙවස පිහිටියේ බදුල්ලේ සුන්දර වෙල්යායකට ආසන්නවය. වෙල, කමත, නියර ඔහුට හොඳ හුරුය. පුංචි සන්දියේ කමතේ සෙල්ලම් කළ හැටි, ගොයම් කැපූ පසුව වෙල් යායේ සරුංගල් යැවූ හැටි බෝල ගැසූ හැටි ඔහු සිහිපත් කරන්නේ ඉතා මිහිරි හැඟීමකිනි. ඇතැම් රාත්‍රියක වෙල්යායෙන් ඇසුණු සී පද හඬ පිළිබඳ මතකය ද ඔහුගේ සිතට ගෙන එන්නේ පහන් හැඟීමකි. අද කොළඹට ආසන්නව ජීවත් වුවද, රටක්, ලොවක් දිනූ වෛද්‍ය විද්‍යා මහාචාර්යවරයකු වුවද ඔහු තවමත් කැමැති පරිසරයත් සමඟ ජීවත් වන්නටය. ඒ ඔහුගේ හැටිය. අද “ඉසිවර වරුණ” විශේෂාංගයට අප එක්කරගත් ඔහු මෞත්‍ර ලිංගික රෝග පිළිබඳ විශේෂඥ ශල්‍ය වෛද්‍ය මහාචාර්ය නෙවිල් පෙරේරා මහතාය. මෙම විෂය සම්බන්ධයෙන් ලංකාවේ දැනට සිටින එකම මහාචාර්යවරයා ද වන්නේ ඔහුය.“මගේ ගම බදුල්ල. තාත්ත වැඩ කළේ කච්චේරියේ ලිපිකරුවෙක් හැටියට. අම්ම රැකියාවක් කළේ නැහැ. මට ඉන්නේ නංගි කෙනෙක් විතරයි. බදුල්ල මධ්‍ය මහා විද්‍යාලයෙන් තමයි මම අධ්‍යාපනය හැදෑරුවේ. උසස් පෙළ කරන්න ජීව විද්‍යා අංශය තෝරා ගත්තේ ජීව විද්‍යා අංශයට තිබුණු කැමැත්ත නිසයි. වෛද්‍යවරයෙක් වෙන්න ඕනමයි කියන හැඟීම මගේ හිතේ තිබුණේ නෑ. නමුත් මට පොඩි කාලෙ ඉඳල ලොකු අරමුණක් තිබුණා ඊළඟට ඉදිරිපත් වන විභාගය ඉහළින් ම සමත් වෙන්න. එහෙම හිතාගෙනයි මම සැම විටම පාඩම් කළේ. පාසලේදී සංගීතය විෂයක් හැටියට ඉගෙන ගත්තා. පාසලේ සෑම අමතර වැඩකටම මම සහභාගි වුණා. පාසලේ ඉදිරිපත් කළ නාට්‍යවලත් රඟපාල තියෙනවා. පාඨශාලාන්තර නාට්‍ය තරගාවලියට ඉදිරිපත් කළ නාට්‍යවලත් මම රඟපාල තියෙනවා. හැබැයි මම වැඩියෙන්ම ආශා කළේ චිත්‍ර විෂයට. චිත්‍ර අඳින්න මට හොඳ හැකියාවකුත් තිබුණා. පාසලේ අපේ චිත්‍ර ගුරුවරයා වුණේ සුමින්ද දිසානායක ගුරුතුමා. එතුමා ඉතාම ජනප්‍රිය දක්ෂ චිත්‍ර ශිල්පියෙක්. ඒ දවස්වල එතුමා චිත්‍ර කතා පත්තරවලට චිත්‍ර ඇන්දා. සුමින්ද සර් ඉන්දියන් තීන්තවලින් චිත්‍ර කතා අඳින හැටි අපි බලාගෙන සිටියේ හරිම ආශාවෙන්.කවපෙත්ත විසිකිරීම, යගුලිය විසි කිරීම වැනි ක්‍රීඩාවල තමයි මම පාසලේදි යෙදුණේ. උසස් පෙළ කරල පාසලෙන් ඉවත්වන තෙක්ම මම ක්‍රීඩාවල යෙදුණා. මට පුංචි ගායන හැකියාවකුත් තිබුණු නිසා පාසලේ උත්සවවලදී ගීත ගායනා කළා.බදුල්ල මධ්‍ය මහා විද්‍යාලයෙන් උසස් පෙළ කළ මම කොළඹ වෛද්‍ය විද්‍යාලයට තේරුණේ ඌව පළාතෙන් ම වැඩිම ලකුණු ලබාගත් ශිෂ්‍යයා හැටියට. විශේෂඥ වෛද්‍ය රනිල් ජය‍සේන මහත්තය මගේ ම පාසලේ එකම වසරේ වෙනත් ජීව විද්‍යා පන්තියක ඉගෙනගත් කෙනෙක්. 1976 අවුරුද්දේ අපි දෙන්නා තමයි වෛද්‍ය විද්‍යාලයට තේරුණේ. මම කොළඹ වෛද්‍ය විද්‍යාලයට ඇතුළත් වුණා. ගෙදරින් පිටවෙලා ආව පළමු දවස තමයි මම විශ්වවිද්‍යාලයට ආව දවස. ඒ 1977 අවුරුද්දේ. කාටත් වගේ ම මටත් විශ්වවිද්‍යාල ජීවිතය හරිම සුන්දරයි.ගායන ක්ෂේත්‍රයෙන් මට තරමක් ඉදිරියට එන්න පුළුවන් වුණේ වෛද්‍යවරයෙක් හැටියට වැඩ කරන්න ගත්තට පස්සේ. ඒ; ගුවන් විදුලියේ සහ රූපවාහිනී නාළිකාවල විවිධ වැඩසටහන්වල ගීත ගායනා කිරීමෙන්. “චැට් ඇන්ඩ් මියුසික්”, “රිදම් චැට්”, “සරසවි පාලම” වැනි වැඩසටහන්වල මම ගීත ගායනා කළා. ඒ වගේ ම ජෝති අනුස්මරණ ප්‍රසංග වැනි ප්‍රසංගවල ලංකාවේ ඉතා ජනප්‍රිය ගායක ගායිකාවන් සමඟත් මට ගීත ගැයීමේ අවස්ථාව හිමි වුණා. ඒක ලොකු අවස්ථාවක් හැටියට මම දකිනවා. මේ වනවිට මගේම ගීත 14 ක් මම නිර්මාණය කරගෙන තියෙනවා. අවුරුදු හය හතක් තිස්සේ ඒවා නිර්මාණය කරගත්තා. ඒ ගීත ලංකාවේ ඉතා දකෂ ගීත රචකයින්ගේ ගීත පදවලට දක්ෂ සංගීතඥයින් සංගීතය නිර්මාණය කළ ඒවා. මේ ළඟදිත් මම මහාචාර්ය සුනිල් ආරියරත්නයන්ට කියල ගීතයක් ලියවා ගත්තා. මම එතුමාට කිව්වා ප්‍රේමය ගැන කියවෙන්නේ නැති ගීතයක් මට ලියල දෙන්න කියලා. එතකොට එතුමා මට කිව්වා ප්‍රේමය තරම් ලස්සන මාතෘකාවක් ගීතවලට නැහැ කියලා. ඊට පස්සෙ එතුමා ප්‍රේම ගීතයක් ම මට ලියලා දුන්නා. ඒ ගීතයට සංගීතය නිර්මාණය කළේ ‍රෝහණ වීරසිංහයන් විසින්. කොහොම හරි මේ අවුරුද්දේ ඒ ගීත එකතුව සංයුක්ත තැටියක් හැටියට එළිදක්වන්න මම බලාපොරොත්තු වෙනවා.එච්.ආර්. ජෝතිපාලගේ පටන් විශාරද අමරදේවයන්ගේ ගීතත් මම රස විඳිනවා. හොඳ ගීතයකට හොඳ පද රචනාවකුත් හොඳ තනුවකුත් අත්‍යවශ්‍ය බවයි මගේ හැඟීම. ගායක මිල්ටන් මල්ලවාරච්චිගේ ‘මේ මැයි ගහයට’ ගීතය මම ඇසුවේ පාසල් යන කාලයේ. ඒ කාලයේ ඒ ගීතය අහල අපිට ඇති වුණු ප්‍රේමාන්විත හැඟීම් අද පරපුරේ කෙනෙක් ඒ ගීතය ඇසුවත් එම පුද්ගලයාටත් ඇති වෙනවා. ඒවා සදාකල්ම පවතින ගීත. මම විශ්වාස කරන විදියට හොඳම ගීත බිහි වුණේ 70 දශකයේදී,පාසල් යන කාලේ මම චිත්‍රපටි බලන්න හරියට ප්‍රිය කළා. වැඩියෙන් බැලුවේ දෙමළ චිත්‍රපට. ඒ වගේ ම සීතල වතුර, රෑන ගිරව් වැනි චිත්‍රපට මට තවමත් මතකයි. මෑතදී මම නරඹපු හොඳ චිත්‍රපටයක් තමයි “සමනල සංධ්වනිය”. සමස්තයක් විදියට මම ප්‍රසන්න විතානගේ විශේෂයෙන් ම ධර්මසිරි බණ්ඩාරනායක නිර්මාණය කළ චිත්‍රපට ඉතාම ආශෘවෙන් බැලුවා.මගේ බිරිය ඌෂා සමරසිංහ. ඇයත් විශේෂඥ වෛද්‍යවරියක්. අපි එකම පාසලේ. එයා හිටියේ වෛද්‍ය රනිල් ජයසේනගේ පන්තියේ. අපි ළඟින් ඇසුරු කරන්න ගත්තේ වෛද්‍ය විද්‍යාලයට ආවට පස්සේ. අපිට දරුවන් දෙදෙනෙක් ඉන්නවා. දුව මාලඹේ වෛද්‍ය විද්‍යාලයේ කථිකාචාර්යවරියක්. පුතා එහි වෛද්‍ය විද්‍යාව ඉගෙන ගන්නවා.මම හිතන විදිහට මම මගේ ජීවිතය ජයග්‍රහණය කළේ “බැහැ” කියන වචනය මගේ ශබ්ද කෝෂයෙන් ඉවත් කරගත් නිසයි. අපේ බොහෝ දෙනෙකුගේ පුරුද්දක් තියෙනවා ජීවිතයට අලුත් අභියෝගයක් ලැබුණම එයට මුහුණ දෙන්නේ නැතිව “බැහැ” කියල ඒ අභියෝගයෙන් ඉවත් වෙනව. එහෙම හිතන්නේ නැතිව ඕනෑම ප්‍රශ්නයක් දිහා ධනාත්මකව බලල ඒ ප්‍රශ්නය ජයගන්න ඕන කියල හිතුවොත් අනිවාර්යෙන් ම එය ජයගන්න පුළුවනි.මම ඉගෙන ගන්න කාලෙ 80 ජූලි වර්ජනයේදී මගේ තාත්තගෙ රැකියාව අහිමි වුණා. ඒ වෙලාවෙ අපිට ගැටලු කීපයක් ම ආව. නමුත් ඒව ජයගන්න මට හැකි වුණා. ඒ වගේ ම මීට අවුරුදු කීපයකට ඉස්සර ලංකාවේ තිබුණු දේශපාලන තත්ත්වය නිසා වෛද්‍යවරුන්ට රජයේ රෝහල්වල රැකියාව කළ නොහැකි තත්ත්වයක් ඇති වුණා. ඒ වෙලාවේ මම නාවික හමුදාවට බැඳිලා අවුරුදු 8 ක් වෛද්‍යවරයකු ලෙස සේවය කළා.මෞත්‍ර ලිංගික රෝග පිළිබඳ ශල්‍ය වෛද්‍ය මහාචාර්ය තනතුරට මම ඉල්ලුම් කරන්න හදන විට ගොඩක් දෙනෙක් මට කිව්ව රජයේ රැකියාව කරන ගමන් ඔයාට ඔය වැඩේ කරගන්න අමාරුයි, පර්යේසණ සඳහා කාලය සොයාගන්න අමාරුයි කියලා. නමුත් මම කොහොමහරි කාලය සොයාගෙන ඒ පර්යේෂණවල යෙදුණා. ඉන්පසුවයි මම මහාචාර්ය පදවියට ඉල්ලුම කළේ. එවැනි නොපසුබට උත්සාහයක් තියෙන නිසයි මට මේ තැනට එන්න ලැබුණේ. මම මේ වන විට රෝගීන් හැට දහසකට වැඩි ප්‍රමාණයකට ශල්‍යකර්ම සිදුකරලා තියෙනවා. රෝගීන් ලක්ෂ ගණනක් පරීක්ෂාවට ලක් කරලා තියෙනවා. ඉතා වේදනාවෙන්, එහෙම නැතිනම් මරණාසන්නව අප වෙත එන ලෙඩෙක් අපේ ප්‍රතිකාර වලින් පසුව සුවවෙලා සිනා සිසී ගෙදර යනව දකින එක මට විශාල සතුට දනවන දෙයක්. එයින් මම විශාල තෘප්තියක් ලබනවා. මම විශ්‍රාම ගිහිං වයසට ගිය කාලෙක වුණත් රෝගීන්ට කළ ඒ සේවය ගැන හිතල සතුටු වෙන්න පුළුවනි. මම ගහට කොළට පරිසරයට හරිම කැමතියි. කෝට්ටේ තියෙන මගේ ගෙදර වත්ත පුංචි කැළයක් ව‍ගේ. විවිධ වර්ගයේ ගස් වැල් අපි වවල තියෙනවා. ඒකට මගේ බිරියත් දරුවනුත් හරිම කැමැතියි.මම බෞද්ධයෙක්. මම කැමතියි බෞද්ධ ධර්මය ගැඹුරින් අධ්‍යයනය කරන්න. මේ කාර්ය බහුල ජීවිතයෙන් මිදුණු දවසක, දරුවන්ගේ ප්‍රශ්නවලින් නිදහස් වුණු දවසක මම අධ්‍යයනය කරන්න ඉතිරි කරගෙන ඉන්න දේ තමයි බුදු දහම.”ගාමිණී සුසන්තඡායාරූපය -සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=av14050412</link>
    <topic>මීට පස්සේ අපි වේරලියද්දට සංගීතය සපයන්නේ නැහැ</topic>
    <author>ජෝජ් රොබ්සන් ද සිල්වා</author>
    <content>මීට පස්සේ අපි වේරලියද්දට සංගීතය සපයන්නේ නැහැබක්මහ ගෙවී ගියත් කොහාගේ හඬ තවමත් ඇසේ. එසේම සිංහල අලුත් අවුරුදු උලෙළ නිමිත්තෙන් පැවැත්වෙන සංගීත ප්‍රසංග ද තවමත් අප රටේ නොයෙක් පළාත් වල පැවැත්වේ. ඒ අතර අපේ සංගීත ක්ෂේත්‍රයේ දැවැන්ත ගායන ශිල්පියකු වන සේනානායක වේරලියද්ද සහ ජනප්‍රිය සංගීත කණ්ඩායමක් වන “ලියාරා” අතරේ නොහොඳ නෝක්කාඩු වීමක් ද “ලියාරා” කණ්ඩායමට මැර තර්ජන එල්ල වෙමින් ඇති බවට රාවයක් ද පැතිර යමින් පවතී.එසේම “ලියාරා” කණ්ඩායමේ නිත්‍ය ගායන ශිල්පියකු ලෙස කටයුතු කරන “දුලාන් වේරලියද්ද” ගේ නිවෙසට පැමිණි මැර පිරිසක් “වේරලියද්ද” නම භාවිත කරනවාට එරෙහිව දුලාන්ගේ පියාට සහ මවට තර්ජනය කර පියාට පහරදීම නිසා රෝහල් ගත කිරීමට ද සිදු වී ඇති අතර මේ පිළිබඳව හොරොව්පතාන පොලීසියේ පැමිණිල්ලක් ද සටහන් කෙරී ඇති බව ද “රසඳුන” ආරංචි මාර්ග වලින් දැනගන්නට ලැබී තිබිය දී “ලියාරා” නායක ප්‍රසන්න ගුණසේකර ඒ පිළිබඳ කතාබහ කිරීමට අප සමඟ එක් වූවේ ය. ප්‍රසන්න සමඟ අප කළ කතාබහ මෙසේ ය.“අපි ‘ලියාරා’ සංගීත කණ්ඩායම පාරවල් වල දුක් විඳලා, සමහර විට කන්න බොන්න පවා නැතුව වද වේදනා උහුලලා නමක් හදා ගත්ත කණ්ඩායමක්. සේනානායක වේරලියද්ද කියන්නේ අද මේ ක්ෂේත්‍රයේ මහා පුරුෂයෙක්. ඔහුම පවසන පරිදි ඔහු රජෙක්. ඒත් දුක් පීඩා මැදින් අපේ ‘ලියාරා’ කණ්ඩායමේ සියලු සාමාජිකයින් එකාවන්ව යන මේ ගමනේදී අද මේ වන විට ඔහු අපට තර්ජන හා මැර ප්‍රහාර එල්ල කරන්න තරම් සතුරු වෙලා. මීට අවුරුදු තුනකට පමණ පෙර සිට මේ සතුරුකම පැවතුණත් පසුගිය අප්‍රේල් 15 වැනිදා ඇඹිලිපිටියේ දී ජාතික රූපවාහිනිය මඟින් කරපු සිංහල අලුත් අවුරුදු ගීත ප්‍රසංගයේ දී තමයි මෙය මුළු රටටම හෙළිදරව් වෙන අයුරු ඔහු හැසිරුණේ.”එදා ඇඹිලිපිටියේ දී සිද්ධ වුණේ කුමක් ද...?“මුලින්ම එම ප්‍රසංගයට ගී ගයන්න සේනානායක වේරලියද්ද ආවාම මමමයි ඔහුට අලුත් අවුරුද්දට සුබ පතලා make up room එකට ඔහු සමඟ අතින් අල්ලගෙන ගිහින් ආවේ. පසුව ගී ගයන්න සූදානම් වී ඔහු අපේ කණ්ඩායමේ දුලාන් වේරලියද්ද සාමාජිකයාව වේදිකාවෙන් බස්සන්න කිව්වා. අපේ දුලාන්, සේනානායක වේරලියද්ද මහතාගේ ඥාති සහෝදරියකගේ පුතෙක්. (“දුලාන් මව් පාර්ශ්වයෙන් වේරලියද්ද නම භාවිත කරන්නේ. මම ඔහුගේ උප්පැන්නය දැකලා තියෙනවා. ඕනෑ නම් එහි පිටපතක් රසඳුනටත් දෙන්නම්” යයි සහතික කරමින්...) ‘ලියාරා’ කණ්ඩායමේ නායකයා ලෙස වරදක් නොමැතිව නිකරුණේ කාගේවත් ඕනෑ කමකට මගේ සාමාජිකයෙකුව වේදිකාවෙන් බස්සවා හෑල්ලුවක් කිරීමට මං එකඟ වෙන්නේ නැහැ. එම නිසා මම දුලාන්ව වේදිකාවෙන් බැස්සුවේ නැහැ.”ඉන්පසු සේනානායක වේරලියද්ද වේදිකාවට නැගී ගීත ගායනා කළා ද...?“නැහැ, නැහැ. ඇඟිල්ල දික් කරලා - ‘ප්‍රසන්න , අරයාව (දුලාන් ව) බස්සන්න. එයා ඉන්නවා නම් මම සින්දු කියන්නේ නැහැ’ කියලා තර්ජනාත්මකව පැවසුවා. ඒත් මට මගේ සාමාජිකයාගෙන් සිදු වූ වරදක් නොමැතිව ඔහු වේදිකාවෙන් ඉවත් කරන්න බැහැ. මම මගේ ස්ථාවරය වෙනස් කළේ නැහැ. සේනානායක වේරලියද්දත් ඔහුගේ මතයේම උන්නා දුලාන්ව වේදිකාවෙන් බස්සන්නේ නැත්නම් එදා ප්‍රසංගයේ ගී ගයන්නේ නැහැ කියලා.”ප්‍රසංගය සංවිධානය කළ ජාතික රූපවාහිනියේ නිලධාරීන් මෙම කාරණයේ දී මැදිහත් වුණේ නැද්ද...?ඔවුනුත් මෙයට මැදිහත් වුණා. අවසානයේ දී ඔවුනුත් තේරුම් ගත්තා හරි වැරැද්ද. දුලාන් ඔහුගේ නමට ‘වේරලියද්ද’ නම භාවිත කිරීම වැරැද්දක් ලෙසයි සේනානායක වේරලියද්ද හිතන්නේ. එය හරිම විහිළුවක්. පුද්ගලයකුගේ නමක් තවත් පුද්ගලයකුට තිබීම සහ එය භාවිත කිරීම වරදක් වෙන්නේ කොහොම ද? මේ සිද්ධිය වෙද්දී එතැන උන්නු සියලුම දෙනා සේනානායක වේරලියද්ද කළ අයුතු යෝජනාව හා ඉල්ලීම ගැනත් ඔහුගේ තර්ජනාත්මක ස්වභාවය ගැනත් කලකිරීමෙන් අදහස් ප්‍රකාශ කරන්න වුණාම ගීත ගයන්නේ නැතුවම ඔහු ආපහු හැරී ගියා.”මීට පෙරදීත් සේනානායක වේරලියද්ද මේ අයුරින් ඔබේ සාමාජිකයාට (දුලාන් ට) විරුද්ධත්වය ප්‍රකාශ කර තිබෙනවා ද...?“ඔව්. ‘ප්‍රසන්න ඔයා මූව (දුලාන් ව) ලියාරා එකේ තියාගෙන ඉන්න හින්දානේ මූ දඟලන්නේ. මූව තියා ගන්නවා නම් මං ඔයාලාත් (ලියාරාත්) එක්ක සින්දු කියන් නෑ’ කියා සේනානායක වේරලියද්ද මට පැහැදිලිව පවසා තියෙනවා. මට මතක හැටියට අවුරුදු තුනකට ඉස්සෙල්ලා කටුගස්තොට දී පැවැති අපි සංගීතවත් කරපු මහපොළ ගීත ප්‍රසංගයක දී තමයි ඔහු දුලාන්ව බැස්සුවේ නැහැ කියලා ගීත නොගයා ආපහු ගිය පළමු වතාවට (ලියාරා) අපි මුහුණ දුන්නේ. අපි තුන් හිතකින් වත් හිතුවේ නැහැ මෙතරම් ප්‍රවීණ කලාකරුවෙක් තමන්ගේම ඥාතියකුත් වෙන නැගී එන දක්ෂතාව තියෙන අහිංසක තරුණ ශිල්පියකුට වරදක් නැතුව හිරිහැර කරයි කියා. දැන් මාසෙකට පමණ ඉස්සෙල්ලා දුලාන්ගේ ගෙදරට ආව මැර කණ්ඩායමක් දුලාන්ට ගහන්න ඇවිත් ඔහුගේ තාත්තාට ගහලා රෝගීව රෝහලෙත් උන්නා. එදා ආපු මැරයින් දුලාන්ගේ තාත්තාටයි අම්මාටයි තර්ජන කරලා - ‘වේරලියද්ද නමින් එන්න එපා’ කියලා. ඒ සම්බන්ධයෙන් හොරොව්පතාන පොලීසියේ පැමිණිල්ලකුත් කර තිබෙනවා.”ඔබේ ‘ලියාරා’ සාමාජික දුලාන් සේනානායක වේරලියද්ද ගයන ගීත ගායනා කරමින් ඔහුගේ පුතෙකු ලෙස වැරැදි අවබෝධයක් ගීතලෝලීන්ට ලබා දීම පිළිබඳ සිය විරෝධය පළ කිරීමට වේරලියද්ද පියවර ගනිමින් සිටින බව ඔහු පවසා තිබෙනවා නේද...?“ඒ සඳහා ගන්නා ක්‍රියා මාර්ගයක් ලෙස අපි ‘ලියාරා’ සංගීතවත් කරන ගීත ප්‍රසංග වල ගී නොගයා ඔහු ආපසු හැරී ගියාට නම් අපිට කමක් නැහැ. ඒත් අපිට තර්ජනය කරමින් අපේ සාමාජිකත්වයට (දුලාන් ට) සහ ඒ පවුලේ දෙමවුපියන්ට හිරිහැර කරමින් කරගෙන යන වැඩ පිළිවෙළ මානුෂික නැහැනේ. මට සහතික වශයෙන් පවසන්න පුළුවන් අපේ ‘ලියාරා දුලාන්’ කවදාවත්ම තමන් සේනානායක වේරලියද්දගේ පුතෙකු කියා හඳුන්වාගෙන නැහැ. එමෙන්ම සේනානායක වේරලියද්දගෙන් විරුද්ධත්වය ප්‍රකාශ වීමත් සමඟම අපි ඔහුගේ ගීත ගායනා කිරීම නවතා දමා දුලාන්ගේම කියා ‘වීනස් දෙව්දුව’ සහ ‘ඔබ මැව්ව රන්පාට’ වැනි ගීත නිර්මාණය කළා. එම ගීත දැන් ජනප්‍රියත්වයට පත්වෙමින් තිබෙනවා. අපිට මොන තර්ජන හිරිහැර කළත් විනයානුකූලව අපේ සාමාජිකයින් කටයුතු කර තිබෙනවා. එසේම කණ්ඩායමක් වශයෙන් අපි එකමුතුව මේ ප්‍රශ්නයට මුහුණ දෙනවා.”ඉදිරියේ දී සේනානායක වේරලියද්දට ප්‍රසංග වේදිකාවේ ගී ගායනයේ දී ‘ලියාරා’ සංගීතය නොසපයන්න තීරණය කළ බවට පැතිරෙන ආරංචිය ඇත්තක් ද...?“අපි ‘ලියාරා’ මේ තර්ජන හා හිරිහැර අවුරුදු දෙක තුනක්ම විඳ දරාගෙන ඉඳලා දැන් ඉතින් තවදුරටත් ඉවසන්න අසීරු හින්දාමයි මේ තීරණය ගත්තේ. පසුගිය 19 වැනිදා කැකිරාවේ සේනපුර දී සහ 20 වැනිදා ගල්නෑව මහවැලි ක්‍රීඩාංගණයේ දී පැවැති ප්‍රසංගවල දී අපි ‘ලියාරා’ සේනානායක වේරලියද්දට සංගීතය සපයන්නේ නැති ප්‍රතිපත්තිය ගජබා රෙජිමේන්තුවට මෙන්ම උතුරු මැද පළාත් මහ ඇමැතිතුමාට දැනුම් දුන්නා. ඒ අනුව මින්පසු ‘ලියාරා’ අපි සේනානායක වේරලියද්දට ගී ගායනය සඳහා කිසිම ගීත ප්‍රසංගයක දී සංගීතය සපයන්නේ නැහැ. ‘ලියාරා’ අපිත් වැඩක් කරගෙන ඉදිරියට එන band එකක්. අපි ප්‍රවීණයින්ට ගරු කරනවා. ඒත් නිකරුණේ වරදක් නොමැතිව අහිංසක තවත් කලාකරුවකුට තර්ජන සහ හිරිහැර කරන ප්‍රවීණයින්ට ප්‍රසංග වේදිකාවක වුවද සංගීතයෙන් දායක වී අපේ මනුස්සකම්, ප්‍රතිපත්ති හෑල්ලු කරගන්න අපි සූදානම් නැහැ. එවැනි කලාකරුවන් කවුරුන් වුව ද ඔවුන්ට විරෝධය පළ කිරීමක් වශයෙන් ‘ලියාරා’ අපි දිගටම මේ ප්‍රතිපත්තිය රකිනවා.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=av14050413</link>
    <topic>සුමිගෙන් අහන්න</topic>
    <author>ඔෙබ් ප්‍රශ්න පහත ලිපිනයට ෙයාමු කරන්න,</author>
    <content>සුමිගෙන් අහන්නකෑගල්ලේ රණවීර ලියනගේප්‍රශ්නය - පුෂ්පා ජෙනට් රඟපෑ චිත්‍රපට මොනවා ද?පිළිතුර - ඇය රඟපෑවේ සිරිසේන විමලවීරගේ ‘පොඩි පුතා’ හා ‘අසෝකා’ යන චිත්‍රපට දෙකේ පමණයි.උතුරු කළුතර තොටුපළ පාරේ සිරි අබේසේකරප්‍රශ්නය - ජෝතිපාල හා ඇන්ජලින් ගයන ‘ආවා සොයා ආදරේ - ගීතේ ගයයි සාගරේ’ ගීතය ඇතුළත් චිත්‍රපටය කුමක් ද?පිළිතුර - ‘සුදු දුව’මතුගම සුනිල් විජේසිංහප්‍රශ්නය - ජේ. ඒ. මිල්ටන් පෙරේරා ගයන ‘අරුණ උදයේ පිපෙන මල සේ’ ගීතය ඇතුළත් වූයේ කුමන චිත්‍රපටයට ද?පිළිතුර - ‘කුරුලු බැද්ද’ චිත්‍රපටයට.වනවාසල නාලිකා දනන්සූරියප්‍රශ්නය - තමා ගීත රචකයකු හා චිත්‍රපට අධ්‍යක්ෂවරයකු වූ පසු කවිය, නවකතාව, නාට්‍ය රචනය අතහැරිය බව මහාචාර්ය සුනිල් ආරියරත්න සඳහන් කර තිබෙනවා?පිළිතුර - ඒ වගේම එතුමා චිත්‍රපට අධ්‍යක්ෂණයත් අතහරිනවා නම් හොඳයි.දංකොටුවේ ප්‍රේමා හපුවලානප්‍රශ්නය - ‘අන්ගාරා ගඟ ගලා බසී’ නාට්‍යය නිර්මාණය කළ රන්ජිත් ධර්මකීර්තිගේ ලිපිනය සොයා දෙන්න?පිළිතුර - 8, සිරිගල් මාවත, කොහුවල, නුගේගොඩ.කළුතර උතුරේ තොටුපොළ පාරේ සිරි අබේසේකරප්‍රශ්නය - දයාරත්න පෙරේරා ගයන ‘නොදොඩා මුවින්’ ගීතය ලීවේ උපාලි ආරියරත්න නේද?පිළිතුර - ඔව්. ඔහු ඒ බව දුරකථනයෙන් කතා කර මට ස්ථිර කළා.නත්තරම්පොත තිසර මානවඩුප්‍රශ්නය - ඕස්ට්‍රේලියාවේ ආදී වාසින් (ඇබොරිජින්) සඳහා වෙනමම රූපවාහිනි නාළිකාවක් ආරම්භ කර තිබෙනවා. එවැන්නක් අපේ රටෙත් පටන්ගත්තොත් නරක ද?පිළිතුර - ඔය දැනටමත් තියෙන්නේ දහයක් - පහළොවක් විතර. මොකද වනචාරී අයට විතරනේ ඒවා බලන්න පුළුවන්.පොල්ගහවෙල ගුණදාස පෙරේරාප්‍රශ්නය - හැත්තෑව දශකයේ දී ගුවන් විදුලියෙන් ‘රස වින්දන’ නම් වූ සංගීතමය වැඩසටහන ඉදිරිපත් කළේ කවුද?පිළිතුර - මහාචාර්ය හේමපාල විජේවර්ධන. නිෂ්පාදනය කළේ රාජා ධර්මපාල.කඩුවෙල විනීතා සේනාධීරප්‍රශ්නය - ආචාර්ය අමරදේවයන් ගයන ‘අනෝතත්ත විල’ ගීතය එහි රචක සුනිල් සරත් පෙරේරා ලීවේ බස් ටිකට් පතක යැයි කියන්නේ ඇත්ත ද?පිළිතුර - ඔව්. ඔහු රඹුක්කන නගරයේ දී මිලදී ගත් විදුර ජාතක කවි පොත යළි කොළඹ එමින් සිටියදී බසයේම කියවා ඒ සැණින් මේ ගීතය බස් ටිකට් පතක ලියු බව සඳහන් කර තිබෙනවා.නිට්ටඹුවේ අනුරාධ පද්මපෙරුමප්‍රශ්නය - ‘පැතුම් කවි’ යනුවෙන් හැඳින්වෙන්නේ කුමක් ද?පිළිතුර - වන්දනාවේ යන බැතිමතුන් නොයෙක් ප්‍රාර්ථනා ඉටුකර ගැනීම සඳහා කියන කවි විශේෂයක්. ‘උඩ මළුවේ බෝදි සාමි පිරිමි පුතෙක් දෙන්ටයි’ වැනි කවි ‘පැතුම් කවි'වලට එක් උදාහරණයක්.මීගමු දළුපොත රොහාන් කන්නන්ගරප්‍රශ්නය - සිංහල දෙබස් කැවූ ශ්‍රී ලංකා - පකිස්ථාන් හවුල් නිෂ්පාදන කොපමණ ප්‍රමාණයක් තැනී ඇද්ද?පිළිතුර - ‘රහස් කුමන්ත්‍රණයේ’ සිට ‘ප්‍රෙමිලා’ චිත්‍රපටය දක්වා චිත්‍රපට 15 ක් විතර.හිනිදුම ජනනාථ තෙවරප්පෙරුමප්‍රශ්නය - ‘උසී උසී බයිලා නෝනා වැටේ මුරුංගා - කෙක්ක නැතුව අතින් කඩන කතුරු මුරුංගා’ මේ බයිලා ගීතය ගායනා කරන්නේ කවුද?පිළිතුර - මේ ගීතයේ රචකයා - ගායකයා අඥාත යැයි මා සිතනවා. මෙය කලකට ඉහත කොළඹ නාගරික පෙදෙස්වල ජනයා අතර ප්‍රචලිතව තිබුණු බයිලා ගීතයක්.පොල්ගස්ඕවිට අජිත් ජෝතිය කරසිංහප්‍රශ්නය - හරූන් ලන්ත්‍රා ගයන ‘සමන් ගිරෙන් පායා පායා’ ගීතය රැගත් චිත්‍රපටය කුමක් ද? එය සංගීතවත් කළේ කවුද?පිළිතුර - චිත්‍රපටය ‘සෝබන සිත'. සංගීතවත් කළේ ආචාර්ය ප්‍රේමසිරි කේමදාස.  මේ සතියේ පහත නම් සඳහන් අයත් ප්‍රශ්න එවා තිබුණා. පැලවත්තේ ශිරෝමි මැන්දිස්, රාගම වැලිසර අයිලින් සෝවිස්, බෙලිගල මනහර මහින්ද, කැටපල සමන් ගාල්ලගේ, ගම්පහ පත්මාවෝ මහේෂ්වරී දිසානායක, ගම්පහ සිරි පෙරේරා කහවල.ඔෙබ් ප්‍රශ්න පහත ලිපිනයට ෙයාමු කරන්න,'සු,මි, ෙගන් අහන්න රසදුන සිළුමිණෙල්ක්හවුස් ෙකාළඹ 10,කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=av14050414</link>
    <topic>ප්‍රේමය ෆැන්ටසිය හා මුසු කළ</topic>
    <author>කුමාර</author>
    <content>ප්‍රේමය ෆැන්ටසිය හා මුසු කළපසුගිය අප්‍රේල් 4 වන දා සිට තිරගත වන අලුත්ම කොලිවුඩ් චිත්‍රපටය ‘මාන් කරාටේ’ මේ වන විට ආදායම් වාර්තා පිහිටුවමින් ප්‍රදර්ශනය වෙමින් තිබේ.එය තිරු කුමාරන් ගේ අධ්‍යක්ෂණයක් වන අතර එහි ශිව කාර්තිකේසන්, හංසිකා මොට්වානි, වම්සි ක්‍රිෂ්ණ, සයාජි ෂින්දේ, රයිටර් ෂාජි, සතිෂ්, හා සූරි වැනි නළු නිළියෝ රඟපාති. විචාරකයන් ‘මාන් කරාටේ’ හඳුන්වන්නේ ප්‍රේමය හා ෆැන්ටසිය මනාව මුසු කළ සිනමා පටයක් ලෙසිනි.චෙන්නායි හි පරිගණක සමාගමක සේවය කරන සැන්ඩි, ජෝ, ගෝකුල්, වෛෂ්නාවි හා නිතිකා චන්ද්‍රගිරි වනාන්තරයට යන්නේ විනෝද සංචාරයකටය. එහිදී ඔවුනට සිධාර් නමැත්තකු මුණ ගැසෙයි.හෙතෙම පිරිසට පවසන්නේ ඔවුන් කරන ඕනෑම ඉල්ලීමක් ඉටුකර දීමට තමාට පුළුවන් කියායි. පිරිස සිධාර්ගේ බලය පිළිබඳ සැක කරති. ඔවුන් පවසන්නේ ‘අයුද් පූජා’ දිනයට පසු දින ‘ඩේලි තන්ති’ නමැති පුවත්පතේ පිටපතක් තමන්ට මවා දෙන්නට කියාය.තමිල්නාඩුවේ නිවාඩු දිනයක් වන ‘අයුද් පූජා’ දිනට පසු දින ‘ඩේලි තන්ති’ පුවත්පත පිට නොවන බව ඔවුහු දැන සිටිති. ඔවුන් විමතියට පත්වන්නේ සිධාර් එදිනට නිකුත් වන පුවත්පත ඔවුනට ලබා දෙන හෙයිනි. එම දිනයේ පුවත්පතක් නිකුත් නොවෙතත් නිකුත් වනවා නම් අඩංගු වන සියලුම පුවත් තමා ඔවුනට ලබා දුන් පුවත්පත් පිටපතේ අඩංගු බව සිධාර් පවසයි.තරුණ පිරිස වහා පුවත්පත කියවද්දී එහි එක් පුවතකින් කියැවෙන්නේ ඔවුන් සේවය කරන පරිගණක සමාගම පුවත්පතේ සඳහන් දිනට පසු දින වසා දැමෙන බවය. පුවත්පතේ ඇති සියලු පුවත් නිවැරැදි යැයි සිතා ඔවුහු ඉදිරියේ දී තම රැකියා අහිමි වන හෙයින් උක්ත පුවත් ඇසුරෙන් වාසනාව සෙවීමට තීරණය කරති.තව දුරටත් පුවත්පත කියවන විට දකින්නේ පීටර් නමැත්තකු බොක්සිං තරගාවලියක් ජයගෙන ඉන් ලැබෙන ත්‍යාග මුදලින් එක් අයකුට කෝටි දෙක බැගින් තමන් පස් දෙනා අතර බෙදා දුන් බව දැක්වෙන පුවතකි.ඔවුහු වහා රෝසපුරම් හි පීටර් නමැත්තා සොයා යති. ඔවුන් වටහා ගන්නේ පීටර් බොක්සිං ක්‍රීඩකයකු නොවන බවය.එසේ වුව පීටර්ගේ පෙම්වතිය යෂිනි ක්‍රීඩාවට ඇලුම් කරන, තම පෙම්වතා ක්‍රීඩාවෙන් නමක් දිනා ගන්නවාට කැමැති යුවතියකි.සිධාර් මැවූ පුවත්පතේ සඳහන් වූ පුවත් සියල්ල අසත්‍ය ඒවා ද? යෂිනි පීටර් ව බොක්සිං ක්‍රීඩාවට යොමු කරවා බොක්සිං තරගාවලිය ජය ගන්නට පීටර් මෙහෙයවනු ඇත් ද? අවසානයේ තරුණ පිරිස කෝටිපතියන් වනු ඇත් ද?ගීත හයක් ද ඇතුළත් වන ‘මාන් කරාටේ’ දෙමළ චිත්‍රපටය ත්‍රාසය හා කුතුහලය මෙන්ම ප්‍රේමයේ සුන්දරත්වය ද ප්‍රේක්ෂකයන් වෙත දනවන දෙමළ චිත්‍රපටයකි.කුමාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=av14050415</link>
    <topic>දිගු කාලීනව මතකයේ රැඳේ නම්  ඒක තමයි මගේ සාර්ථකත්වය</topic>
    <author>ටානියා මෝසස්</author>
    <content>දිගු කාලීනව මතකයේ රැඳේ නම්  ඒක තමයි මගේ සාර්ථකත්වයකඳුළු තමයි මේ හිනැහෙන්නේ... ඔබම තමයි ඒ ගැන දන්නේ...මේ දිනවල අපට නිතර දෙවෙලේ අහන්න ලැබෙන මේ ගීතයේ අයිතිකාරිය තමයි අනුපමා ගුණසේකර. කඳුළ උරුම වුණු පෙම්වතියක් වුණේ ඇයි දැයි අහන ගමන්ම ඇගේ අලුත් තොරතුරු කතා බහ කරන්නත් අප අමතක කළේ නැහැ.සුපිරි මාවතට පිවිස වසර ගණනාවකට පසුයි ඔබේ කුලුඳුල් නිර්මාණය එළි දක්වන්නේ?2006 මම ෆීල්ඩ් එකට ආපු කාලෙමයි 'ආදර ගීයේ නාදෙට මල් පිපිලා ' කියන ගීතය එළි දක්වන්නේ. ඒ කාලයේ මේ ගීතය උපරිමව ජනප්‍රිය වුණා කියල හිතනවා.නමුත් ඔබව හඳුනා ගන්නේ 'පා රම් පම් පෝ' ගීතය ඔස්සේ කිව්වොත්?ඉතාමත් නිහතමානිව එය මට පිළිගන්න වෙනවා. වසර ගණනාවකට පසුව අනුපමා ගුණසේකර දැවැන්ත ප්‍රතිරූපයක් එක්ක නැවත කරළියට එන්නෙ මේ ගීතය සහ වීඩියෝව නිසයි.වසර ගණනක් නිහඬ වීමට විශේෂිත වූ හේතුවක් තිබුණද?ඒ කාලය මම විශේෂවේදී උපාධිය හදාරන්න යොදා ගත්තා. ඒ ඔස්සේ මට ඕනෑ වුණේ උපතින්ම හිමිවූ මේ පින්වත් කටහඬ තවත් ඔපදමා ගන්නයි. සෞන්දර්ය කලා විශ්ව විද්‍යාලය මගේ අරමුණට කදීම තෝතැන්නක් වුණා. ඉතින් ඒ කාලය මම උපරිම ඉගෙනීමට යොමු කළ නිසා සාර්ථක පල නෙළා ගන්නටත් හැකියාව ලැබුණා.'පා රම් පම් පෝ' ගීතයට අරාබි ජන ගීතයක් පසුබිම් වුණා කියන්නේ ඇත්තක්ද?මෙය හරි අපුරු සිදුවීමක්. එක්තරා කාලයකදී පිට පිට වසර දෙකක් ජාත්‍යන්තර ජන ගී ප්‍රසංගයකට ආරාධිතයෙක් ලෙස සහභාගි වෙන්න මේ අරාබි ජන ගීය සිංහලට පරිවර්තනය කරලා සිංහල රසවින්දනයට එකතු කිරිම ලොකු අභියෝගයක් වුණා. මෙය පර්යේෂණාත්මක ගීතයක් කිව්වොත් නිවැරැදියි. මේ පර්යේෂණාත්මක ගීතයට සංගීතයෙන් සහ පද රචනයෙන් තිළිණ සහ රචිතාත් මට ලොකු සහයෝගයක් දුන්නා. මේක ටීම් වර්ක් එකක් විදිහටයි නිර්මාණය වුණේ. හැමෝගෙම වෙහෙස මහන්සියේ ප්‍රතිඵලයක් විදිහට අපි කරපු පර්යේෂණය සාර්ථක වුණා.මේ දින වල ඔබ කඳුළු සලමින් ඉන්නවා කියලා ආරංචියක් ලැබුණා?ඔය අහන්නේ මගේ 'කඳුළු තමයි' ගීතය ගැන නේද?ඇත්තටම මෙහි තේමාව වුණේ කෝමා තත්ත්වයේ සිටින තම සැමියාට ජීවිතය දෙන්න වෙහෙස මහන්සි වෙන බිරිඳක් ගැනයි. ගැහැනු චපලයි කියල හිතන් ඉන්න අද වගේ කාලේක මට ඕනෑ වුණේ මෙවැනි බිරින්ඳෑවරූ ඕනෑ තරම් අපේ රටේ ඉන්නවා කියලා මතක් කරලා දෙන්නයි. මොන චෝදනා ආවත් ‍මේ ගීතයෙන් කතා කෙරෙන්නේ ලංකාවේ කාන්තාව ගැනම තමයි. කාව්‍යමය රසයක් තිබෙන පදවැල් පෙළක් ගැළපීමෙන් නිර්මාණය වූ ගීතයේ වීඩියෝවත් අතිශයින්ම ජනප්‍රිය වෙලා තියෙනවා.ඒත් මෙතරම් පතිවත ගැන කතා කළ අනුපමා හදිසියේම අනියම් පෙමකට පැටලුණේ ඇයි?අනියම් වූ ප්‍රේමයක් සුන්දරව දකින්න ගත් උත්සහයක් තමයි මගේ අලුත්ම ගීයෙන් කියවෙන්නේ. හැබැයි මේ අත්දැකීම මගේ මයිල් ගහකටවත් කිසිම සම්බන්ධයක් නැහැ. මෙය නාරද විජේසූරිය මහතාගේ ආරාධනය මත කළ ගීතයක්. ඇත්තටම මටත් එය අමුත්තක්. නමුත් මම පෞද්ගලිකවම මේ ගීතයට ගොඩාක් ආදරෙයි. කවුරු කොහොම කිව්වත් වර්තමානයේ අපිට වැඩිපුරම අහන්න දකින්න ලැබෙන්නේ අසාර්ථක පවුල් ජීවිත සහ දික්කසාද වීම්. මේකට හේතු නම් හොයාගන්න බැරි වෙයි. නමුත් අපි දැනගත්තත් නොදැක්කා නොදන්නා සේ ඉන්න දෙයක් තමයි මේ අඟින් කොනින් හොරෙන් හොරෙන් එහෙන් මෙහෙන් කෙරෙන ආදර බැඳිම්. ආදරයට වයස් භේදයක් නැහැනේ. ඉතින් මේ අනියම් කියන වචනෙට මම විරුද්ධයි. මෙය අනියම් ප්‍රේමයක් ගැන කියවීමක් නෙමෙයි. මේ ගීතය මම නිර්වචනය කරන්නේ වර්තමාන සමාජයේ දක්නට ලැබෙන බහුලතම ප්‍රේමය පිළිබඳ වූ සොඳුරු අත්දැකීම යනුවෙනුයි. ඒ නිසා ඔබ ඔය කියන චෝදනාවෙන් මම මිදෙනවා.සුපිරි තරු මාවත නොතිබුණා නම් අනුපමා නැහැයි කිව්වොත්?මාව ලාංකේය ජනතාව හඳුනා ගන්නේ ඒ ඔස්සේ තමයි. නමුත් අනුපමා කියන ගායන ශිල්පිනිය ජනතාව අතරට යන්නේ ඇගේ ගීත නිසයි.සුපිරි තරු මාවත ගැන ඔබ ඉන්නේ කලකිරීමෙන් වගෙයි ?ඒ පිළිබඳ මට තිබෙන්නේ මධ්‍යස්ථභාවයක්. රියැලිටි වැඩසටහන් මේ වෙද්දී ලංකාවේ මුල් බැස ගත් තත්ත්වයකට පත් වෙලා තිබෙනවා. ඉතින් අපේ කාලේ වගේ දැන් පවතින තරගාවලි ගැන සියයට සියයක් සතුටු වීමට බැරි වුණත් වසරින් වසර ගලාගෙන යන මේ රියැලිටි ආගමනයේ ස්වභාවය මධ්‍යස්ථභාවයකින් යුක්තව දකින්නයි මා උත්සහ කරන්නේ.ඔබේ සමකාලීනයන් හා ගත් විට ඔබ තවමත් ඉබි ගමනක යන ගායන ශිල්පිනියක්?මම ඕකට සරල උදාහරණයක් දෙන්නම්කො. පුංචි කාලයේ අපි අහපු කතාවක් තමයි ඉබ්බගෙයි හාවගෙයි කතාව. ඉතින් මමත් ඒ ඉබ්බා වගේ ඉබි ගමනක ගිහින් අමරණීය ගායන ශිල්පිනියක් වෙනවා. මගේ නිර්මාණ හෙමින් වුණත් දිගු කාලීනව මතකයේ රැඳෙනවා නම් ඒ තමයි මගේ සාර්ථකත්වය. හෙමින් යන ගමන කලා ශිල්පිනියකට හරිම උචිතයි.අනුපමා විවිධ සංගීත ශෛලීන් හදාරන්න කැමැති කෙනෙක් කියන්නේ ඇත්තද?ඔව් අනිවාර්යයෙන්ම. කලා ශිල්පියෙක් ඉගෙනීම තුළින් තව තවත් පරිපුර්ණ වෙනවා. ඒ සිද්ධාන්තය කලා ශිල්පිනියක් වන මටත් ගොඩක් වටිනවා. අපි හැමදාම අලුත් වෙන්න ඕන. අලුත් දේවල් කරන්න ඕන. අලුත් සම්ප්‍රදයයන් ඉගෙන ගන්න ඕන. මේ වෙද්දී උත්තර භාරතීය සංගීතය පිළිබඳ යම්තාක් දුරට ඉගෙන ගන්නවා. මෙතෙක් මම ගැඹුරින්ම අධ්‍යනය කළේ දක්ෂිණ භාරතීය සංගීතයයි. ඉදිරියේදී බටහිර සංගීතය පිළිබඳත් ටිකක් ගැඹුරින් හදාරන්න බලාපොරොත්තුවක් තිබෙනවා.ප්‍රසංග වලට සහභාගී වෙන්නේ තෝරා බේරා ගෙනද?ඔය චෝදනාව නම් මටත් ආරංචි වුණා. කවුරු කොහොම චෝදනාවක් කළත් කවුරු හරි ආරාධනාවක් කළොත් මම ඒ ප්‍රසංගයට සහභාගී වෙනවා. මම ඔය උස් පහත් ජාති කුලමල භේද බලන්නේ නැහැ.මේ දිනවල ඔබ ලහි ලහියේ තවත් වැඩකට අත ගසා තිබෙන බව ආරංච්යි?මේ දිනවල බැති ගීයක් සහ එහි වීඩියෝ එකකට සුදානම් වෙනවා. මේ අපුරු ගීතය නිර්මාණය වුණේ සෞන්දර්ය කලා විශ්වවිද්‍යාලයේ ජ්‍යේෂ්ඨ මහාචාර්ය උප කුලපති ජයසේන කෝට්ටේගොඩ විසින්. සංගීතවත් කළේ බිබිලියාදෙණිය මහානාම ස්වාමින් වහන්සේ. අපි මෙතෙක් අසා දැක තිබෙන බැති ගීයෙන් වෙනස්ම වූ අර්ථයක් තමයි මින් කියවෙන්නේ. කාන්තාවකට ජයශ්‍රී මහා බෝධීන් වහන්සේ වැඳ නමස්කාර කර ගන්න දින කිහිපයක් අවසර ලැබෙන්නේ නැහැ. ඇය මේ වේදනාව දරා ගන්නා විදිහ හරි අපුරුවට මේ ගීතයෙන් කියැවෙනවා.ටානියා මෝසස්ඡායාරූප - ශාන් රූපස්සරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=av14050416</link>
    <topic>සුරභා සංගීත කණ්ඩායම යළි ප්‍රසංග වේදිකාවට</topic>
    <author>ටානියා</author>
    <content>සුරභා සංගීත කණ්ඩායම යළි ප්‍රසංග වේදිකාවටමින් වසර ගණනාවකට පෙර ගම් දනවු සිසාරා ‘සුරභා’ නමින් ප්‍රසංග වේදිකාවේ සංගීතයෙන් පෙරළි කළ ඔවුහු පසු කලකදී වෙනත් සංගීත කණ්ඩායම් සමඟ එක්වී එම සංගීත කණ්ඩායම් නඟාසිටුවීම සඳහා උර දුන්නෝය . සාමන්ත ලක්ෂ්මන් ප්‍රමුඛ ‘සුරභා’ සංගීත කණ්ඩාය‍මේ මුල් සාමාජිකයන් දෙපළක් වන සාමන්ත සහ චමින්ද ගුණරත්න පසුගිය දවසක අපට මුණ ගැසුණේ ‘සුරභා’ නැවත ආගමනය ගැන දැනුම් දෙන්නටයි.'පසුගිය කාල වකවානුවේදී ඇත්තටම අපි වෙනත් සංගීත කණ්ඩායමක් එක්ක එකතු වෙලයි වැඩ කළේ. එනිසා අපේ ‘සුරභා’ සංගීත කණ්ඩායම යම් මට්ටමකට අක්‍රිය වුණා. නමුත් දැන් අප කණ්ඩායමේ මුල් සාමාජිකයන් 9 දෙනාම එකතු වෙලා ‘සුරභා’ සංගීත කණ්ඩායමක් ලෙස නැවත ප්‍රසංග වේදිකාවට වගේම සංගීත ක්ෂේත්‍රයේ විවිධ ඉසව් වලින් ප්‍රවිෂ්ට වෙලා තියෙනවා.සංගීතයට ඇති ඇල්ම නිසාවෙන්ම සංගීතයට ළැදි තරුණයන් පිරිසකගේ එකතුවෙන් මින් වසර 15 උඩදී ආරම්භ වූ මෙම සංගීත කණ්ඩායමෙන් සහ ඔවුන් පවත්වා ගෙන යන ‘සුරභා’ සංගීත පාසලෙන් බිහිවුණු ජනප්‍රිය තරු රාශියක්ම ක්ෂේත්‍රයේ අද සිටින බව ඔවුන් පවසන්නේ ඉතා නිහතමානිවයි. 'සංගීතයට තිබුණු ළැදියාව නිසා අපි කණ්ඩායමක් පටන් ගත්තට ඒ වෙද්දිත් සාමාජිකයන් කිහිප දෙනෙකුම රජයේ රැකියා වල නිරත වෙමිනුයි සිටියේ. නමුත් වෘත්තිය මට්ටමින් මේ කණ්ඩායමට බැඳුණු කිහිප දෙනෙකුත් හිටියා. රැකියාවත් සමග අපි කාර්ය බහුල වෙද්දී ඊට කැපවෙන්න තිබෙන කාලය අඩු වෙද්දි එය වෘත්තිය මට්ටමේ සිටි සාමාජිකයන්ට එය යම් අසාධාරණක් වෙන්න තිබුණා. ඒ නිසා ඊට විසඳුමක් ලෙස ඔවුන්ගේ දක්ෂතාව නංවාගැනීමට වෙනත් සංගීත කණ්ඩායම්වලින් ලැබෙන ආරාධනා අනුව ඔවුන් සමඟ එක්ව වැඩ කරන්නටත් අපි අවසර දීලා තිබුණා.'චන්දික පින්ටෝ, අමිල වැනි අය එසේ තම දක්ෂතාව ඔප් නංවාගෙන නැවත ‘සුරභා’ සංගීත කණ්ඩායම සමඟ එක්වූ ජනප්‍රිය ශිල්පීන් යුවළකි. ඉතා නිහඩ ගමනක යෙදුණද මෙහි සියලුම සාමාජිකයන් විවිධ දක්්ෂතා රැසකින් පරිපූර්ණ පිරිසකි. සියලුම සාමාජිකයන් හට ඕනෑම සංගීත භාණ්ඩයක් වාදනය කිරීමේ ඔවුන් සතු සුවිශේෂී හැකියාව ‘සුරභා’ සංගීත කණ්ඩායමේ තිබෙන විශේෂත්වය සහ අනන්‍යතාව ලෙස කියා පායි.මේ වන විට ගීත 15ක් පමණ නිර්මාණය වී ඇති අතර ඉන් ‘ මට ආදරේ කියලා ‘ ගීතයට ප්‍රසංග වේදිකාවේදී ‍බොහෝ ප්‍රතිචාර ලැබෙමින් පවති.ආදර ගීත, මව් ගුණ සහ දේශාභිමානි ගීත වැනි ගීත අලුත්ම නිර්මාණ කිහිපයක්ම නුදුරේදීම මාධ්‍ය ඔස්සේ තම රසික ජනතාව උදෙසා තිළිණ කරන්නට ‘සුරභා’ කණ්ඩායම මේ දිනවල ලහි ලහියේ සූදානම් වන බවත් දැනුම් දෙන්නට අමතක නොකළහ.ටානියාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=av14050417</link>
    <topic>රංගනයට - ගායනයට දස්කම් පෙන්වන යොවුන් කලාකරුවෙක් චමින්ද ලාල්</topic>
    <author>සුසන්ත</author>
    <content>රංගනයට - ගායනයට දස්කම් පෙන්වන යොවුන් කලාකරුවෙක් චමින්ද ලාල්චමින්ද ලාල් දක්ෂතා කීපයක්ම සතු යොවුන් කලාකරුවෙකි. විටෙක ඔහු රංගන ශිල්පියෙකි. තවත් විටෙක ඔහු ගායකයෙකි. ගීත රචකයෙකි. එසේම තවත් විටක ඔහු ගී තනු නිර්මාණකරුවෙකි. මාතර කඹුරුපිටියේ උපන් චමින්ද ලාල් කුඩා කල පටන් කලාවට ළැදිව කටයුතු කළ අයෙකි. පාසල් වේදිකාව ඔහුට නුපුරුදු තැනක් නොවීය. රංගන ශිල්පියකු ලෙස ඉදිරියට ඒම චමින්ද තුළ කුඩා කල පටන් පැවති අරමුණක් විය. “කෝපි කඩේ” කතා මාලාවේ එක් කොටසක සුළු චරිතයකට පෙනී සිටීමෙන් තම රංගන දිවියේ ආරම්භය සටහන් කළ චමින්ද ඉන්පසුව ‘කෝපි කඩේ’ කොටස් කීපයකටම රංගනයෙන් දායක විය.මේ වන විට ‘පාවෙලා’, ‘තීර්ත තරණය’, ‘සිරීගේ ඉරණම’ වැනි ටෙලිනාට්‍යවලට තම රංගන දායකත්වය ලබාදී ඇති චමින්ද රූපවාහිනී වෙළෙඳ දැන්වීම් කීපයකටම රංගනයෙන් දායක වී ඇත. ඊට අමතරව ‘සිද්ධාර්ථ ගෞතම’, ‘සිරි දළදාගමනය’, ‘ඇඩ්‍රස් නෑ’ වැනි චිත්‍රපටවල ද චමින්ද ගේ රංගනයන් ඇතුළත්ය.චමින්ද ලාල් දක්ෂ ගායකයකු ද වේ. මීට කලකට පෙර එළිදක්වන ලද ගීත 16ක් ඇතුළත් ‘පාට පිරුණු දේදුන්නක්’ සංයුක්ත තැටිය, චමින්දගේ ගායන හැකියාව මනාව ඉස්මතු කරන ගීත එකතුවකි. ජයසිරි අමරසේකර, චන්න ජයනාත් වැනි තනු නිර්මාණකරුවන් මෙම ගීත එකතුවට ගී තනු නිර්මාණය කර ඇති අතර චමින්ද ලාල් ලියූ ගීපද වැල්වලට තනු නිර්මාණය කර ඔහු විසින්ම ගායනා කළ ගීත කීපයක් ද “පාට පිරුණු දේදුන්නක්” ගීත එකතුවට ඇතුළත්ය.මේ වන විට ‘එටිසෙලාට්’ දුරකතන ආයතනයේ රැකියාවේ නියුතුව සිටින චමින්ද ලාල් රංගනයෙන් ඉදිරියට ඒමට දක්වන්නේ බලවත් ආශාවකි. ගායන ශිල්පියකු ලෙස ද තවත් නවතම ගී එකතුවක් ළඟදීම එළිදැක්වීමට අදහස් කරන චමින්ද රංගන ක්ෂේත්‍රය තුළ තමාට මඟපෙන්වූ වසන්ත කුමාරසිරි කලාකරුවාට තම ගෞරවය පුද කර සිටී. අංක 213, පුවක්වත්ත, ඉහළ විටියල, කරගොඩ, උයන්ගොඩ, මාතර චමින්ද ලාල් ගේ ලිපිනයයි.සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=av14050418</link>
    <topic>මගේ ගීත ජනප්‍රිය වුණාට ඒවා ලීවේ මා බව හුඟ දෙනෙක් දන්නේ නෑ</topic>
    <author>සු. මි.</author>
    <content>මගේ ගීත ජනප්‍රිය වුණාට ඒවා ලීවේ මා බව හුඟ දෙනෙක් දන්නේ නෑ‘ඇසට අසුවන මායිමේ’ (දිවුල්ගනේ) ‘රුවක් ඇදෙනවා’ (කපුගේ - දිවුල්ගනේ) ‘වී පැදුරෙන්’ (ක්‍රිෂාන්ත) ‘මං නැතිදා හිතට දුකක්’ (නෙළු) ‘ආවාදෝ සංසාරේ (කපුගේ) වැනි ගීත ඔබ සිය වාරයක් වුව අසා ඇතුවාට සැක නැත. එහෙත් ඒ ගී ලියු රචකයා කවුදැයි සමහර විට ඔබ නොදන්නවා විය හැකිය.මහින්ද දිසානායක රජරටින් බිහිවුණු ගීත රචක‍යන් අතරින් විශිෂ්ටතමයා යැයි මම සිතමි. ඉහත ගී ඔහුගේ සෞන්දර්ය පූර්වක නිර්මාණය. මහින්ද පසුගිය දා ඔහුගේ ගී ඇතුළත් සංගත තැටි හතරක් (ආවාදෝ සංසාරේ, පින්සර ඔබ හැර, කුරුලු ලොවින්, සුනිල් දියේ) නිකුත් වූයේය.“සමහරු මගෙන් අහනවා මොනව ද ඔබ ලිව්වයි කියන ගීත කියලා. මොකද, ගීත රචකයන් වශයෙන් අපේ නම් කිසිම විද්යුත් මාධ්‍යයකින් ප්‍රචාරය වෙන්නෙ නැහැනේ. මගේ ගීත ජනප්‍රිය බව මා දන්නවා. ඒත් ඒවා මා ලියු බව හුඟ දෙනෙක් දන්නේ නැහැ. ඉතිං මම කල්පනා කළා, මගේ ගීත මෙලෙස සංගත තැටිවලට නඟන්න. මේ ඒ උත්සාහයේ ප්‍රතිඵලයක්.”රජරට සේවය මහින්දගේ ගීත රචනා කලාවේ තිඹිරි ගෙයයි.‘රජරට සේවය නොතිබෙන්න දුනුමඬලාව කියන කැලෑ ගමේ ඉපදුණු මං ගීත රචකයෙක් වෙන්නෙ නැහැ. අප තුළ යම් නිර්මාණ ප්‍රතිභාවක් තිබුණා නම් එය මතුකරලා ගත්තේ රජරට සේවය. මොකද ඊට ඉහත මං අඩුම ගණනේ කවියක්වත් ලියලා තිබුණේ නැහැ. ගීත ලිවීම ගැන මට කිසිම හුරුවක් තිබුණේ නැහැ. රජරට සේවයේ ස්වර්ණ ශ්‍රී බණ්ඩාර, ගුණදාස කපුගේ, විජයානන්ද ජයවීර කියන්නේ අප්‍රමාණ මිනිසුන්. ඔවුන් තමයි අපිට අතහිත දුන්නේ. ‘නව පදමාලා’, ‘මියුරු සර’ වැනි වැඩසටහන් වලට ඔවුන් අපේ ගී රචනා ඇතුළත් කරගත්තා.“මම දවසක් ලියපු ගීතයක් ස්වර්ණ ශ්‍රී දැක්කා. එය කියවා බලපු ඔහු එය ඉරා කුණු කූඩයට දැම්මා.”“මොනවද මේ ලියලා තියෙන කෂඩ භාෂාව. ඔහොම නං කාටත් ලියන්ඩ පුළුවන්. දැන ඉගෙන ගත් දෙයින් වැඩ ගන්නේ ඔහොම ද? ආයේ සැරයක් ලියා ගෙන එන්ඩ”“ඊට පස්සේ මං ලියපු තවත් ගීතයක් ස්වර්ණ ශ්‍රීට පෙන්නුවා. එහි එක් තැනක ‘දෙනෙතේ විල් තැනුණා’ කියා යෙදුමක් තිබෙනවා. ඔහු එය ප්‍රශංසා කළේ මේ අයුරින්.“මෙහෙම තමා ලියන්ඩ ඕනැ.”මහින්ද පේරාදෙණි විශ්ව විද්‍යාලයේ උපාධිධරයෙකි.“මහාචාර්ය සරච්චන්ද්‍ර තමයි අපේ ගුරුවරයා. එතුමා අපිට සාහිත්‍ය ඥානය දෙමින් හොඳ වින්දන ශක්තියක් අප තුළ ඇති කළා. සුභාවිත කලාව තමයි පේරාදෙණියේ තිබුණේ. ඒ පසුබිම අපිට වැදගත් වුණා. මානවසිංහ, මඩවල, සේකර, ඩෝල්ටන් ගේ ගී අපි අගය කළේ ඒ පසුබිම මත. හැබැයි අපි ඒ කාලේ ජෝතිපාලගේ, බෙග්ගේ, මිල්ටන් පෙරේරාගේ ගීතත් ඇසුවා. මොකද, ඒ ගීවල අපූර්ව මිහිරියාවක් තිබුණා.ගීත ලිවීම කෙරෙහි ඔබට සුවිශේෂ වශයෙන් බලපෑ රචකයා කවුද?මම මහින්දගෙන් ඇසුවෙමි.“පූජ්‍ය රඹුකන සිද්ධාර්ථ හාමුදුරුවෝ මට හුඟක් බලපෑවා. උන්වහන්සේගේ ගීත රචනාවල සරල බව තුළ ගැඹුර තිබෙනවා.”මහින්දගේ ගී රචනාවල රජරට වහර දක්නා ලැබේ. එය නිරායාසව සිදුවන්නකි. රජරට බස පිළිබඳ පර්යේෂණ කරන්නකුට එම ගී කෝෂ්ඨාගාරයකි.“ප්‍රාදේශීය වහර අවශ්‍ය තැන්වලදී විතරයි යොදා ගත යුත්තේ. හැම තැනකටම යෙදුවොත් රසිකයාට ගීතය දුරවබෝධ වෙන්න පුළුවන්. මගේ එක ගීතයක තියෙනවා, ‘පතහෙන් දිය බීලා - ගල් කුළු පැලූ අපි’ කියලා මෙතැන ‘පතහ’ කියන්නේ පොළොව මතුපිට ස්වභාවිකව තැනුණු නොගැඹුරු ජලාශයට. ඒ කියන්නේ නොගැඹුරු දිය කඩිත්තට”මැදිවියේ මිනිහෙක් අවන් හලේ හිඳ සිටී. තරුණයෙක් අවන් හලට ඇතුළු වනු හේ දකී. බමන මතින් සිටින බැවින් ඔහුට එම රුව පැහැදිලිව නොදිස්වෙයි. තරුණයා පරාජිත පෙම්වතෙකි. මහින්ද ගීතයක් ලියමින් සිටී.  “මීවිතෙන් ගිනි කණ වැටුණු ඇසකාගේ රුවදෝ ඇදෙන්නේනිමේෂයකින් ඔබට සැස‍ඳෙනහිතවතෙකි ඔබ දකින්නේමේ ආදි වශයෙන් ඔහු ගීතය ගොනු කරයි. ඔහු එහි පිටපත ගුණදාස කපුගේට ගෙනැවිත් පෙන්වයි. කපුගේ එය මැනවින් කියවා බලා මෙවැන්නක් කියයි.“මහින්ද මේක ගීතයකට වඩා කවියක්. ගීතය වෙනස් වෙන්න ඕනැ. ඒ නිසා අපි ඒක මෙහෙම ලියමු ද?”  රුවක් ඇදෙනවා කවුදෝ එනවාමී විත ඇඳිරිය දෑස වසනවාහද පොදි බැඳි දුක දිය කර පා කරඔබේ ලොවට මා මොහොතින් එනවා  කපුගේ හා දිවුල්ගනේ ගැයුවේ එකී ගීතයයි. රචකයා ලියු ගීතයක් මෙලෙස ගායකයකුට හෝ සංගීතඥයාට වෙනස් කළ හැකි ද? මේ ඒ අරභයා මහින්දගේ අදහස්.“ගීතය කියන්නේ සාමූහික නිර්මාණයක්. ඒ නිසා ගීත රචකයා මෙතැනදි නම්‍යශීලි වෙන්න ඕනැ. හැබැයි සමහර ගීත තියෙනවා ප්‍රේමසිරි කේමදාසවත් වෙනස් නොකරපු. මං ලියපු සුනාමි ගීතය ඔහු ලියාගත්තේ මා දුරකථනයෙන් එය කියද්දි. ඒත් කේමදාස මාස්ටර් එහි අකුරක්වත් වෙනස් කළේ නැහැ.”ගීතයකට අත්දැකීමක් පාදක වන්නේ කෙලෙස ද? මහින්ද මොනරාගල ඔක්කම්පිටිය මහා විද්‍යාලයේ උගන්වන සමයේ ඔහු මැලේරියා රෝගයට ගොදුරු වෙයි. සැතපුම් 15 ක් පමණ දුරින් පිහිටි බුත්තල මහ රෝහලේ ඔහු දින 20 ක් ප්‍රතිකාර ලබයි. අද මෙන් ගමනාගමන හා දුරකථන පහසුකම් නොමැති එදා මහින්ද බැලීමට ගමෙන් කිසිවකු පැමිණෙන්නේ නැත.“මම උදේට කවුරුහරි එයි කියලා හිතනවා. දවල්ට කවුරුහරි එයි කියලා හිතනවා. හවසට කවුරුහරි එයි කියලා හිතනවා. සමහර ඇඳවල් ළඟ ඥාති හිතමිත්‍රාදීන් රෝගියා පිරිවරාගෙන. ඒත් මං වගේම තවත් හුදෙකලා වූ රෝගීන් ඉන්නවා මට පේනවා. ඒ අයගේ දෑස්වල තියෙන වේදනාව, අහිංසකත්වය මට තේරුම් ගන්න පුළුවන්. මං හිතුවා මේක ගීතයකට හොඳ අත්දැකීමක් කියලා. ‘රෝගී දෑස’ ගීතය ලියැවුණේ ඒ අයුරින්.  රෝගී ඇසේ ඇස රඳවන්නටඇයි ද පමා වන්නේඔබ ළඟ නැති දා කෙලෙසක දෝ හදගිමන නිවී යන්නේ  ගායනය : දිවුල්ගනේමහින්ද මේ මෑත දී ආචාර්ය අමරදේවයන්ට අපූර්ව ගීතයක් ලීවේය. ඒ ‘සොඳුරු මිනිසා’ ය.“ජාතික සමගිය පිළිබඳ අලුතින් නිර්මාණයක් නොකරන්නේ මන්දැයි කියා මං දවසක් අමරදේවයන්ගෙන් ඇහුවා. ඒක අහපු එතුමා ටිකක් වෙලා කල්පනා කරලා මගෙන් මෙහෙම ඇහුවා.“මහින්ද වාසෙට්ඨ සූත්‍රය කියවලා තියෙනව ද?මම නැහැ කිව්වා.“මහින්ද, වාසෙට්ඨ සූත්‍රයේ තියෙන විදියට අපා, දෙපා, සිවුපා, බහු පා සත්තුන්ට පොළොවේ ඉන්න, අහසේ පියාඹන, මුහුදේ සැරිසරන සත්තුන්ට උපතින්ම ලිංග භේදයක්, ජාති භේදයක් තියෙනවා. ඒත් එවැන්නක් උපතින්ම නැත්තේ මිනිසුන්ට විතරයි. ඉපදුණාම තමයි මිනිස්සු ඒ භේදය හදාගන්නේ. මහින්දට පුළුවන් නම් වාසෙට්ඨ සූත්‍රය කියවලා ඔය අදහස මතුවන විදියට පදමාලාවක් ලියන්න, මං ගායනා කරන්නම්.’මහින්ද අතින් ‘සොඳුරු මිනිසා’ ලියැවුණේ එලෙසිනි.  ජනිත වන සඳ රුසිරින් සරිසොඳුරු වූ මිනිසාඅහස දිය ගොඩ සරන එක ලෙසවිස්ම වෙද කෙලෙසඅනුරාධපුරය වැනි දුර බැහැර පළාතක වෙසෙන බැවින් මහින්දට චිත්‍රපට, ටෙලි නාට්‍යවලට ගීත ලිවීමේ අවස්ථා අල්පය. ඒත් ඔහු පරාක්‍රම නිරිඇල්ලගේ ‘චරන්දාස්’ (වේදිකා නාට්‍ය) ‘සුදෝ සුදු’ (ටෙලි නාට්‍ය) වැනි කෘති සඳහා පසුගිය අවදියේ ගීත කීපයක් ලීවේය. ඔහුගේ අලුත්ම නිර්මාණාත්මක කාර්යය පරාක්‍රමගේම ‘හුණුවටයේ කතාව’ නව නිෂ්පාදනයට ගීත ලිවීමය.අද ඇතැමුන් එක ගීතයක් ලියා ලක්ෂ ගණන් මුදල් හම්බු කරන පසුබිමක් තුළ ගීත රැසක් ලියා තිබුණත් මහින්ද එයින් ඉපැයු ධනයක් නැත. ඔහු ජීවිකාව සරිකර ගන්නේ ගුරු වැටුපෙනි. විශ්‍රාම යන විට ඔහු උතුරු මැද පළාතේ සිංහල විෂය පිළිබඳ සහකාර අධ්‍යාපන අධ්‍යක්ෂවරයා වශයෙන් කටයුතු කළේය.“මට කටක් ඇරලා මුදලක් ඉල්ලන්න බැහැ. මොකද අපේ පරමාදර්ශ වුණේ ස්වර්ණ ශ්‍රී, කපුගේ වගේ අය. ඔවුන් මුදල් බලා ගෙන නිර්මාණ කරපු අය නෙමේ. අනික මං වැඩියෙන්ම ගීත ලිව්වෙ ආධුනිකයන්ට. අද කෙසේ වෙතත් එදා දිවුල්ගනේ, ක්‍රිෂාන්ත, නෙලූ අධිකාරි වගෙ අය ආධුනික ශිල්පීන්. ඉතිං මට ඔවුන්ගෙන් මුදලක් ඉල්ලන්න පුළුවන් වුණේ නැහැ.”මහින්ද ලියු ගී රැගත් ග්‍රන්ථ තුනක් මේ වන විට ප්‍රකාශනයට පත්ව ඇත. ‘ඇසට අසුවන මායිමේ’, ‘වී පැදුරෙන්’, ‘බැන්ද අමුණ’ ඒ ග්‍රන්ථ ත්‍රිත්වයයි. මෙයින් ‘ඇසට අසුවන මායිමේ’ ගී සංග්‍රහයට ඔහුට 1994 රාජ්‍ය සාහිත්‍ය සම්මාන ලැබුණේය.මහින්ද අදටත් ගමේ කුඩා නිවෙසක ලද දෙයින් සතුටුව අල්පේච්ඡ දිවියක් ගත කරයි. ඔහු ජනාකීර්ණ වූ නගරයට එන්නේ කලාතුරකිනි. අත්දැකීමකින් හෝ පරිකල්පනයෙන් ඔහු ඉඳහිට ගීතයක් ලියයි. බොහෝ විට ඒ ගීතය චිරකල් පවතින විශිෂ්ට කලා කෘතියක් බවට පත් වෙයි.සු. මි.ඡායාරූපය -දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=av14050419</link>
    <topic>BOLLYWOOD NEWS</topic>
    <author>සුජීව තේවහෙට්ටිගේ</author>
    <content>BOLLYWOOD NEWSමීට වසර 12 කට පෙර තිරගත වූ ‘වීර් සාරා’ චිත්‍රපටය රසික පිරිස් ආදරයෙන් වැලඳ ගත්තේ ඒ සිනමා නිර්මාණය ඔවුන්ගේ හදවත් සසල කරන්නට සමත් වූ නිසයි. මේ චිත්‍රපටයේ මුසුවී තිබුණු ආදර කතාව එයට හේතුවක් වූ බවට සැකයක් නැහැ. ඒ ආදර කතාව රූ ගත වෙද්දී කැමරාවට පසුපසින් තවත් ආදරයක් දලුලා වැඩුණා. ඒ, ‘වීර් සාරා’ හි රඟපෑ රාණි මුඛර්ජි සහ එහි නිෂ්පාදක ආදිත්‍ය චොප්රා අතර.මේ සබඳකම බොහෝ දෙනෙකු අනුමත කළේ නැහැ. එයට හේතුව, ආදිත්‍ය විවාහකයෙකු වීමයි. ඔහු ගේ බිරිය වූයේ පායල්. යාෂ් චොප්රා සහ පැමලා චොප්රා යුවළ (ආදිත්‍ය ගේ දෙමව්පියන්) ගේ නොමද ආදරය ඇයට හිමි වුණා. ආදිත්‍ය ඇයව අමතක කර රාණි මුඛර්ජි ට ළං වීම මේ දෙන්නා දෙමහල්ලන් කොහෙත්ම අනුමත කළේ නැහැ. කොයිතරම් විරෝධතා මතු වුණත් ආදිත්‍ය - රාණි නිතර නිතර ම හමුවුණා.‘වීර් සාරා’ රූගත කරන ඇතැම් දිනවලදී ඒ දර්ශන තලයට තමන් පිසූ ආහාර ආදිත්‍යට රැගෙන එන්නටත් රාණි පුරුදු වුණා. දිගින් දිගටම ඇදී ගිය මේ අසම්මත ප්‍රේමය හමුවේ පායල් පරාජය වූවා. ආදිත්‍ය ඇගෙන් නිත්‍යනුකූලව වෙන් වුණා. එතැන් පටන් ආදිත්‍ය සහ රාණි පෙම් කතන්දරය දිග හැරුණේ ලොවට හොරෙන්. මේ අයුරින් කාලය ගතවුණා. පසුගියදාක ඉන්දියාවෙන් අහන්න ලැබුණේ අලුත්ම ආරංචියක්. ආදිත්‍ය සහ රාණි විවාහ වී ඇතැයි එයින් කියැවුණා. පසුගිය 21 දා මේ දෙදෙනා විවාහ වී ඇත්තේ ඉතාලියේ නිසංසල පෙදෙසකදී, විවාහයට ආදිත්‍ය ගේත් රාණිගේත් මව්පියන්ගේ ආශිර්වාදය ලැබී තිබෙනවා.විවාහ මංගල්‍යයට අවශ්‍ය කටයුතු සූදානම් කරන්න රාණිගේ සො‍හොයුරාත් දෙමව්පියන් සහ සමීප ඥාතීන් කිහිප දෙනෙකු 19 දා ඉතාලිය බලා පිටත්ව ගියා. මේ ගමනට පූජකවරයෙකු ද එක්වූ බවයි ආරංචි. සමීප ඥාතීන් කිහිප දෙනෙකු පමණක් සහභාගී වූ ආදිත්‍ය - රාණි මංගල්‍යය බෙංගාලි චාරිත්‍ර අනුව සිදු කෙරුණු බවයි දෙදෙනාගේ ම ඥාතීන් පැවසුවේ. විවාහයෙන් පසුව මනාල යුවළ මධුසමය ගත කරන්නට ස්විට්සර්ලන්තයට පිටත්ව ගිය බව ඉන්දීය මාධ්‍ය වාර්තා කර තිබුණා.විවාහ මංගල්‍යයෙන් පසුව තම ට්විටර් වෙබ් පිටුවෙහි සටහනක් තබන්නට රාණි අමතක කළේ නැහැ. ඇය එහි මෙලෙස සටහන් කළා...... “මගේ ජීවිතයේ වඩාත් ම සතුටු වූ දවස ගැන ආරංචිය මේ විදිහට මගේ රසික පිරිසට දන්වනවා. මගේ හිතේ සතුට මම හැමෝම එක්ක බෙදා ගන්නවා. ලෝකයේ හැම තැනකම සිටින රසික රසිකාවියන්ගෙන් ලැබුණු ආදරය, ආශිර්වාදය මගේ ජීවිතයේ කොටසක් වුණා. අපේ විවාහ මංගල්‍යයට එක් කෙනෙකු හැර ළඟම හිතවත් අය ආවා. ආවෙ නැත්තෙ යාෂ් අන්කල් විතරයි. (යාෂ් චොප්රා) මම දන්නවා, එයා අපි දෙන්නට ආශිර්වාද කරන බව...”2006 දී ‘ඓශ්චර්යා’ නම් වූ කන්නඩ චිත්‍රපටයෙන් ඇරඹුණු තමන්ගේ සිනමා ජීවිතය මේ තරම් ජනප්‍රිය තලයකට පැමිණෙනු ඇතැයි ඇයවත් නොසිතන්නට ඇත. ඒත් මේ රූබරිය බොලිවුඩ්පුරයේ වඩාත් ම ජනප්‍රිය තාරකාව බවට පත්වෙලා. ඇය තමයි, දීපිකා පදුකෝන්. තවමත් 28 වැනි වියෙහි පසුවන මේ යොවුන් නිළියට කිට්ටු කරන්නට බොලිවුඩයේ සෙසු ජනප්‍රිය තරුවලට නොහැකි වී තිබෙනවා. මේ නිසා දීපිකා ගේ සිනමා චාරිකාව දෙස ඔවුන් අතරින් සමහරු බලා සිටින්නේ තරමක නොසතුටකින්.එයින් එක්කෙනෙකු තමයි කරීනා කපූර්. මෙතෙක් කාලයක් ජනප්‍රියත්වයෙන් බැබළෙමින් සිටි කරීනා, දීපිකාගේ ප්‍රභාව ඉදිරියේ මලානික වී ගිහින්. ඇයට ප්‍රධාන චරිත නිරූපණය කරන්නට තිබුණු චිත්‍රපට කිහිපයක්ම දීපිකාට ලැබුණා. ඒ, ‘චෙන්නායි එක්ස්ප්‍රස්’, ‘රාම් ලීලා’ සහ ‘බජිරාඕ මස්තානි’ වැනි චිත්‍රපට. මේ චිත්‍රපටවල දීපිකා ඉතාම දක්ෂ ලෙස රඟපෑ නිසා ඒවා ප්‍රේක්ෂකයන්ගේ ප්‍රසාදය දිනා ගත්තා. ඒත් එක්කම දීපිකාගේ වටිනාකමත් ඉහළ ගියා. මේ අතර ඇතැම් ජනප්‍රිය චිත්‍රපට අධ්‍යක්ෂවරු තම තමන්ගේ මීළඟ නිර්මාණයන්ට දීපිකාව තෝරා ගන්නටයි මාන බලමින් සිටින්නේ. ඇතැම් චිත්‍රපට අධ්‍යක්ෂවරු තමන්ගේ මීළඟ චිත්‍රපටවලට ප්‍රධාන නිළිය හැටියට දීපිකා හෝ කරීනා අතරින් කෙනෙකු තෝරා ගන්නටත් සූදානම්. ජනප්‍රිය චිත්‍රපට අධ්‍යක්ෂ මධූර් භන්දර් කාර් එවැන්නෙක්. ඔහුගේ මීළඟ චිත්‍රපටයට කරීනාව තෝරා ගන්නවාද, නැතිනම් දීපිකාව තෝරා ගන්නවාද යන දෙගිඩියාවට මැදිවී සිටිනවා.මෙවැනි වාතාවරණයක් මතුවීම නිසා කරීනා මේ දිනවල පසුවන්නේ දැඩි කනස්සල්ලකින්. මේ හේතුවෙන් කරීනා සහ දීපිකා අතර ‘සීතල යුද තත්වයක්’ හට ගෙන තිබෙනවා. එක්තරා රූපවාහිනී සම්මුඛ සාකච්ඡාවකදී කරීනා කියා සිටියේ ලැබෙන චරිත අනුන්ට ලබාදීමට තරම් කැමැත්තක් දක්වන එකම නිළිය තමන් බවයි. අ‍ැගේ ඒ ‘කැමැත්ත’ කෙසේ වෙතත් ඇගෙන් ගිලිහී ගිය ‘රාම් ලීලා හි ප්‍රධාන නිළියගේ රංගනය දීපිකා ට ලැබෙද්දී ඇය දැඩි නොසතුටට පත්වුණා. ඒ ‘කහට’ හිතේ තිබුණු නිසයි, ‘රාම් ලීලා’ චිත්‍රපටයේ රංගනයට දීපිකාට කවුරුත් සුබ පතද්දී කරීනා පමණක් නිහඬව සිටියේ.කොයිතරම් කාර්යබහුල වුණත් සුපිරි නළු ශාරුක් ඛාන්, තම දරුවන්ගේ වැඩ කටයුතු ගැන නිතර ම සොයා බලනවා. දරුවන්ගේ අධ්‍යාපන කටයුතු වලට ඕනැ කරන දේවල් ගෙනත් දෙන්න, එයාලගෙ අත්‍යවශ්‍ය ගමන් බිමන් වලට හවුල් වෙන්න ඔහු අමතක කරන්නෙ නැහැ.ශාරුක් ගේ වැඩිමලා ආර්යන්. ඔහු දැන් නව යොවුන් තරුණයෙක්. ආර්යන්, සමහර වෙලාවට තාත්තාගෙ සපත්තු පවා පැලඳගෙන යනවාලු. ශාරුක් නම් කියන්නෙ සපත්තු විතරක් නොවෙයි, තමන්ගෙ ජැකට් පවා හදිසියට ඔහු ඇඳගෙන යනවා කියලයි. “මම සමහර වෙලාවට මගේ ජැකට් එහෙම හංගලා තියෙනවා.” ශාරුක් මහ හඬින් සිනාසෙන අතරේ කියා සිටියා.ශාරුක්ට සිනමා රසිකාවියන්ගෙන් උණුසුම් ප්‍රතිචාර තවමත් ලැබෙන බව කවුරුත් දන්නා කාරණයක්. මේ ප්‍රතිචාරය දැන් ආර්යන්ටත් ලැබෙන බවයි ආරංචි. ආර්යන් කොහේ හරි ගියොත් තරුණියන් ඔහුව වටකර ගන්නවාලු. මේ ළඟකදී ඔහුව වට කර ගත් තරුණියන් දෙදෙනෙකු ඔහුට හාදු දීලා. ඒ අවස්ථාව කවුදෝ ඡායාරූපයකටත් අරගෙන. මේ ඡායාරූපය අන්තර්ජාලයටත් මුදා හැරලා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2014</year>
      <month>05</month>
      <day>04</day>
    </date>
    <link>http://www.silumina.lk/2014/05/04/_art.asp?fn=am1405041</link>
    <topic>බෙහෙත් ජාති අඩුවෙන් දීම හොඳ දොස්තර කෙනෙකුගේ ලක්ෂණයක්</topic>
    <author/>
    <content>බෙහෙත් ජාති අඩුවෙන් දීම හොඳ දොස්තර කෙනෙකුගේ ලක්ෂණයක්විශේෂඥ වෛද්‍යආරියසේන යූ. ගමගේ  පවුලේ වෛද්‍යවරයකු ගේ සේවය වැදගත් වන්නේ ඇයි?පවුලේ සාමාජිකයකු ගේ හෝ තමන් ගේ හෝ සෞඛ්‍ය ගැටලුවක් ගැන සාර්ථකව සාකච්ඡා කිරීමට නම් ඔබ හමුවන වෛද්‍යවරයා සමඟ සුහද බවක් මෙන්ම විශ්වසනීයත්වයක් ද තිබිය යුතුයි. රෝහලක දී බාහිර රෝගී අංශයන්ගෙන් රෝගයට නිසි ප්‍රතිකාර ලැබුණත් වැඩි දෙනෙක් සෑහීමකට පත් නොවන්නේ ඒ විශ්වසනීය බව හා සුහද බව නැති නිසයි.වෛද්‍ය, රෝගී හමුවක් ඵලදායී වීමට නම් රෝගියා අවධානය යොමු කළ යුතු කරුණු මොනවා ද?රෝගියා හෝ රෝගියා සමඟ එන භාරකරුගේ හෝ පෙර සූදානම මෙහි දී ඉතාම වැදගත්. සමහරුන්ට වෛද්‍යවරයා ඉදිරියේ දී තමන්ගේ රෝගය පිළිබඳ බොහෝ තොරතුරු අමතක වී යනවා. ඒ නිසා රෝග විස්තර හා රෝගය පිළිබඳව වෛද්‍යවරයාගෙන් ඇසිය යුතු ප්‍රශ්න පිළිබඳවත් කල් ඇතිව සූදානම් වී පැමිණීම වැදගත්. එය කොළ කැබැල්ලක සටහන් කර ගැනීම ඉතා ඵලදායී විය හැකියි.නිවැරැදි රෝග විනිශ්චයක් සඳහා උදව් වන සාධක මොනවා ද?මෙහිදී වඩාත් වැදගත් වන්නේ රෝගියා ලබා දෙන තොරතුරු සහ වෛද්‍යවරයා විසින් රෝගියා පරීක්ෂා කිරීමෙන් හා පරීක්ෂණ පැවැත්වීමෙන් ලැබෙන තොරතුරු. සමහර රෝගීන් ලජ්ජාශීලී ස්වභාවය නිසා ඇතැම් රෝග පිළිබඳ තොරතුරු සඟවා ගන්නවා. එහෙත් රෝගී තත්ත්වයත්, එහි ඉතිහාසය පිළිබඳවත් තොරතුරු නොසඟවා, නිවැරැදිව වෛද්‍යවරයාට දැනුම් දීම ඉතා වැදගත්.රෝගියා විසින් වෛද්‍යවරයාට ලබාදිය යුතු වෙනත් තොරතුරු මොනවා ද?වර්තමානයේ දරුවන් සිටින බොහෝ මවුවරුන් නිවෙසේ උණ කටුවක් තබා ගැනීමට අමතක කරන්නේ නෑ. වෛද්‍යවරයා හමුවීමට පෙර දරුවාගේ ශරීර උෂ්ණත්වය බැලුවානම් එහි සටහන් වූ අගය වෛද්‍යවරයාට දැන්වීමට අමතක නොකළ යුතුයි.සමහර අයට විවිධ ඖෂධ වර්ග විෂ සහිතයි. විවිධ අසාත්මිකතා ඇති කරයි. එවැනි ඖෂධ හඳුනාගෙන තිබේනම් ඒ බව ද දැන්විය යුතුයි. මේ වන විටත් වෙනත් රෝග සඳහා ප්‍රතිකාර ගන්නවා නම් ඒ පිළිබඳව ද දැනුම් දීම වැදගත්.විශේෂයෙන් සමහර වැඩිහිටියන් දියවැඩියා ප්‍රතිකාර, මානසික වෛද්‍ය ප්‍රතිකාර හා පවුල් සැලසුම් පෙති ආදිය ලබා ගන්නා අතරේ ම වෙනත් රෝග සඳහා ද ප්‍රතිකාරවලට යොමු වෙනවා. ඔවුන් ඒ පිළිබඳව අනිවාර්යයෙන් ම වෛද්‍යවරයා දැනුම්වත් කළ යුතුයි.යම් රෝගියකු වෛද්‍යවරයා පිළිබඳව සෑහීමකට පත්විය යුතු වන්නේ කවර කරුණු මත ද?වැදගත්ම දේ වෛද්‍යවරයා විසින් රෝගියා ඉතා හොඳින් පරීක්ෂා කිරීමයි. ඔහු උදර වේදනාවකින් පෙළෙනවා නම් උදරය වසා ඇති ඇඳුම් ඉවත් කර පරීක්ෂා කර බැලිය යුතුයි. උගුර වණ වී කැස්ස සෑදී තිබේනම්, කනේ වේදනාවකින් පෙළෙනවා නම් ඒ ඉන්ද්‍රිය පරීක්ෂා කර බැලීම වැදගත්. ගෙලෙහි ගැටිති තිබේදැයි පරීක්ෂා කර බැලීම ද කළ යුතුයි. එසේ කටයුතු නොකර නිවැරැදි රෝග විනිශ්චයකට එළඹිය නොහැකියි. මෙම පරීක්ෂා කිරීම් රෝගයෙන් රෝගයට වෙනස් විය හැකියි.එමෙන් ම රෝග පරීක්ෂාව අවසානයේ වෛද්‍යවරයා ලබා දෙන උපදෙස්වලට අමතරව ඒ පිළිබඳව ඔබට යම් සැකයක් හෝ ගැටලුවක් වේ නම් එය පැහැදිලි කරගැනීම සඳහා වෛද්‍යවරයාගෙන් ප්‍රශ්න ඇසිය යුතුයි. ඔබ ගේ ප්‍රශ්නය විසඳා දෙනවා වෙනුවට වෛද්‍යවරයා උරණ වන්නේ නම් ඔහු හොඳ වෛද්‍යවරයකු නොවන බවට තීරණය කළ යුතුයි.එවැනි අවස්ථාවක ඔබට හැකි නම් එම වෛද්‍යවරයාගේ සේවය පිළිබඳව සෑහීමකට පත්විය නොහැකි බව හා ඊට හේතුව වෛද්‍යවරයාට පැවසිය යුතුයි. එය ද ඔබ ලබා ගන්නා සේවාව ඵලදායි කර ගැනීමට උපකාරි වේ. එසේ නොවන්නේ නම් වඩාත් සුදුසු වන්නේ වෙනත් වෛද්‍යවරයකු තෝරා ගැනීමයි.වෛද්‍යවරයා පිළිබඳ විශ්වාසයෙන් ප්‍රතිකාර ලබා ගැනීමට ගියත් සමහර අවස්ථාවල ඖෂධ නියම නොකරන්නේ ඇයි?එය බොහෝ දෙනකුට ඇති ගැටලුවක්. සාමාන්‍යයෙන් වෛද්‍යවරයෙක් ඖෂධ ප්‍රතිකාර ලබා දෙන්නේ අවශ්‍ය වන්නේ නම් පමණයි. සෑම රෝගයකටම බෙහෙත් වතුර, පෙති හෝ එන්නත් හෝ ලබාදීම අවශ්‍ය නෑ. ඒ සඳහා උපදේශයක් හෝ පැහැදිලි කිරිමක් ප්‍රමාණවත් විය හැකියි. එහෙත් වැඩි දෙනකු සිතන්නේ සෑම රෝගයකටම ඖෂධ ප්‍රතිකාර ඇත යන්නයි. එය වැරැදි විශ්වාසයක්. අනවශ්‍ය ලෙස ඖෂධ ප්‍රතිකාර ලබා දීම ද සිරුරට හානිකර විය හැකියි.විශේෂඥ වෛද්‍යවරයකු වෙත යොමු විය යුතු වන්නේ කවර අවස්ථාවක ද?ඇතැම් විට එය පවුලේ වෛද්‍යවරයා විසින් ම තීරණය කළ හැකියි. එසේ නැතිව විශේෂඥ වෛද්‍යවරයකුට පෙන්වා උපදෙස් ලබාගත යුතු යැයි ඔබ සිතන්නේ නම්, ඒ පිළිබඳව පවුලේ වෛද්‍යවරයාට දැන්විය යුතුයි. එවිට ඔහු අදාළ රෝගියා යොමු කළ යුතු විශේෂඥ වෛද්‍යවරයා තෝරා දී ලිපියක් සමඟ ඔහු වෙත යොමු කරනු ඇත.නිතර නිතර වෛද්‍යවරුන් මාරු කිරීම නුවණට හුරු නෑ කියන්නේ ඇයි?සමහර වැඩිහිටියන්, විශේෂයෙන් දරුවන් රෝගී වූ අවස්ථාවන් හිදී අනවශ්‍ය ලෙස කලබලයටත් බියටත් පත් වෙනවා. මේ නිසා ම වෛද්‍යවරුන් මාරු කරමින් ප්‍රතිකාරවලට යොමු වෙනවා. යම් වෛද්‍යවරයකුගෙන් ප්‍රතිකාර ගනිමින් සිටින අතරතුර දරුවාගේ රෝග ලක්ෂණ උත්සන්න වන්නේ නම් ඔබ කළ යුතු වන්නේ නැවත එම වෛද්‍යවරයාම හමු වීමයි. තවදුරටත් රෝගයට ප්‍රතිකාර කරනවා ද, රෝහලක් හෝ විශේෂඥ වෛද්‍යවරයකු වෙත යොමු කළ යුතු ද යන්න තීරණය කිරීමට ඔහුට බාර දීමයි.රෝගය ඉක්මනින් සුව නොවන සෑම අවස්ථාවකම අලුත් වෛද්‍යවරයෙක් හමුවීමට යාම නුවණට හුරු නොවන්නේ නව වෛද්‍යවරයා රෝගියා ගේ ඉතිහාසය හොඳින් නොදන්නා නිසා ප්‍රතිකාර කිරීම නැවත මුල සිටම ඇරැඹීමට පෙලඹිය හැකි නිසයි.යම් රෝගියකු අනිවාර්යයෙන්ම වෛද්‍යවරයකු හමුවිය යුතු අවස්ථා මොනවා ද?රෝගියෙක් ගණන් නොගෙන නොසිටිය යුතු රෝග ලක්ෂණ බොහෝ තිබෙනවා. ශරීර උෂ්ණත්වය ඉහළ යාම ඉන් ප්‍රධානයි. ශරීර උෂ්ණත්වය ෆැරන්හයිට් අංශක 102.2 හෝ සෙන්ටිග්‍රේඩ් අංශක 39 ට වැඩිනම්, වෙනත් රෝග ලක්ෂණ අසනීප ගතිය සමඟ ශරීර උෂ්ණත්වය අංශක 100.4 ට හෝ සෙන්ටිග්‍රේඩ් අංශක 38 ට වැඩිනම් ගණන් නොගෙන සිටීම නුවණට හුරු නොවේ.එමෙන් ම උණ වැඩි වී දරුවාට වලිප්පුව හැදුණා නම් හෝ මින් පෙර දරුවාට උණ වලිප්පුව සෑදී ඇති නම් අනිවාර්යයෙන්ම වෛද්‍යවරයකු වෙත යොමුකළ යුතුයි.යම් රෝගියකුට ශරීර උෂ්ණත්වය ඉහළ යාම සමඟ බෙල්ලේ තද ගතියක් එනම් බෙල්ල නැවීමේ අපහසුතාවක් හෝ බෙල්ල ඉහළට නැවී ඇත්නම් සහ තද හිසරදරයක් ඇතිවේ නම් එය මොළයේ උණ තත්ත්වයක් විය හැකියි. එවැනි අවස්ථාවක රෝගියා වහාම ප්‍රතිකාරවලට යොමු කළ යුතුයි.ශරීර උෂ්ණත්වය ඉහළ යාමේ දී මෙන් ම පහළ යාමේ දී ද සැලකිලිමත් වීම ඉතා වැදගත්. යම් හෙයකින් ශරීර උෂ්ණත්වය ‍ෆැරන්හයිට් අංශක 95 ට හෝ සෙන්ටිග්‍රේඩ් අංශක 35 ට අඩු නම්, සම සීතල නම්, නිදිබර ගතිය දැනේනම් උද්‍යෝගිමත් බව නැතිව යා නම් තවදුරටත් බලා සිටිම සුදුසු නැත.මැලේරියාව, උණසන්නිපාතය හා ‍ඩෙංගු වැනි රෝග තත්ත්ව නිසා ඇතැම් විට රෝගියාගේ උණ අඩු වී ගොස් නැවත එකවර ඉහළ යා හැකියි. ඒ නිසා එවැනි රෝගියෙක් වහාම වෛද්‍යවරයකු වෙත යොමු කළ යුතුයි.වෛද්‍යවරයකු වෙත යොමු විය යුතු ශාරීරික වේදනා හා අපහසුතා මොනවා ද?හිසරදය, කලන්තය හා කැරකිල්ල දැනේ නම්, පෙනීම අපැහැදිලි නම් (විශේෂයෙන් දරුවා ගේ හිස යමක වේගයෙන් වැදුණේ නම්) අනිවාර්යයෙන්ම වෛද්‍යවරයකු වෙත යොමු විය යුතුයි. උදරයේ, පපුවේ හෝ හිසේ වරින්වර මතුවන අධික කැක්කුම, මුත්‍රා පිට කිරීමේ දී වේදනාවක් ඇතිවීම, මුත්‍රා දුඹුරු කහ හෝ රතු පැහැයක් ගැනීම, දරුවා වේදනාවෙන් හැඬීම ද තවදුරටත් ගණන් නොගෙන සිටිය යුතු තත්ත්වයන් නොවේ.විශේෂයෙන් කුඩා දරුවන්ට උදරාබාධ වැලඳීමේ ප්‍රවණතාව ඉහළයි. බඩ බුරුලට යාම, (පැය 6 කට වඩා වැඩි කාලයක් දරුවාට බඩ බුරුලට යාම පවතින්නේ නම්) පැය හයකට වඩා වැඩි කාලයක් දිගටම වමනය යනවා නම් වෛද්‍ය ප්‍රතිකාර ලැබිය යුතුයි. එය සමහර විට ආහාර විෂ වීමක් විය හැකියි. වමනය සමඟ කැරකැවිල්ල, ඕක්කාරය හා හිසරදය පවතින්නේ නම් සමහර විට එය මොළයේ ආබාධයක් විය හැකිය. වමනය හා ඔක්කාරය සමඟ උදරයේ දකුණු පස වේදනාවක් දැනේ නම් එය ඇපෙන්ඩිසයිට්ස් විය හැකියි. මේ රෝගී තත්ත්වයන් කිසිඳු විටෙකත් නොසලකා හැරිය යුතු නොවේ.* ගැඹුරු තුවාලයකින් අධිකව ලේ වහනය වන්නේ නම්,* සිරුරේ විවෘත පිලිස්සීම් ඇති වී තිබේ නම්* සර්පයකු හෝ වෙනත් සතකු සපා කෑවේ නම්* සිහි නැති වී නම්* දරුවකුගේ හුස්ම ගැනීම අපහසු වී හෝ නතර වීතොල් නිල් පැහැවේ නම්* ඇසට රසායනික ද්‍රව්‍යයක් වැටී ඇත්නම්* විෂ සහිත ද්‍රව්‍යයක් ශරීරයට ඇතුළු වූයේ නම්එමෙන් ම අවුරුදු පහට අඩු දරුවකුගේ හුස්ම ගැනීමේ වේගය විනාඩියට පනස් වතාවකට වඩා වැඩිනම්, හුස්ම ගන්නා විට පපුවේ සම ඇතුළට ඇදෙයි නම් හා අපහසුතාවක් තිබේනම් එය ද තවදුරටත් බලා සිටිය යුතු තත්ත්වයක් නොවේ. මෙවැනි රෝග ලක්ෂණ දුටු වහාම වෛද්‍යවරයකු වෙත යොමු වීමෙන් රෝග බරපතළ තත්ත්වයට පත්වීමෙන් වැළකී සිටිය හැකියි. ජීවිතය අහිමි වීමේ අවදානම ද අවම කර ගත හැකියි.වෛද්‍ය ප්‍රතිකාර ගන්නා අතරතුර සුවතාවක් දැනේ නම් ඖෂධ ප්‍රතිකාර නවතා දැමීම සුදුසු ද?මෙය බොහෝ රෝගීන් විසින් කරනු ලබන වැරැදි ක්‍රියාවක්. වෛද්‍යවරයා නියම කරන ලද දින ගණනට කලින් ඖෂධ නවතා දැමීම බොහෝ රෝගී තත්ත්වයන් නැවත මතු වීමටත්, සංකූලතා ඇතිවීමටත් හේතු වේ. රෝගය සුව අතට හැරී සිරුරට යම් සුවතාවයක් දැනුණත්, රෝගය සම්පූර්ණයෙන් දුරු වීමට කාලයක් ගත විය හැකියි.යම් හෙයකින් රෝගය සුව වීමට පෙර ඖෂධ අතරමඟ නවතා දැමුවේ නම් උදාහරණ ලෙස කනේ වේදනාව පහවූ වහාම, උණ බැස ගිය විගස, කැස්ස අඩු වී විට, ආහාර අරුචිය පහව ගිය විගස ඖෂධ නවතා දැමුවේ නම් එම රෝගයන්ට හේතු කාරක වූ විෂබීජ නැවත පණ ගැන්වෙන්නේ නැවතත් එම ඖෂධයට එම විෂබීජ විනාශ කිරීමට බැරිවන ලෙස ප්‍රතිරෝධයක් ද වර්ධනය කර ගනිමින්. එවැනි තත්ත්වයක් දුරු කළ හැකි වන්නේ වෛද්‍යවරයා නියම කළ කාල සීමාව තුළම සියලු ම ඖෂධ ප්‍රතිකාර ගැනීමෙන් පමණයි.උදාහරණ ලෙස උගුරේ ආසාදනයක් ‘ස්ට්‍රෙප්ටොකොකස්’ බැක්ටීරියාව නිසා ඇති වී තිබේයැයි නිගමනය කළේ නම් එම රෝගියාට අඩු තරමින් සතියක් පමණ ප්‍රතිජීවක ඖෂධ දිය යුතුයි. මුත්‍රා මාර්ගයේ විෂබීජ ආසාදන සහ කනේ ආසාදන සඳහා නම් ඊටත් වඩා කාලයක් ඖෂධ භාවිත කරන ලෙස වෛද්‍ය උපදෙස් ලැබෙනු ඇත. ඒ උපදෙස් නිසි ලෙස පිළිපැදීම රෝගියා ගේ වගකීමයි.වෛද්‍යවරයකු විසින් රෝගීන්ට ඖෂධ නියම කරනු ලබන්නේ වයස් ප්‍රමාණය අනුව ද?නෑ. මෙහිදී වඩාත් වැදගත් වන්නේ වයසට වඩා බර ප්‍රමාණයයි. උදාහරණ ලෙස රෝගියා ගේ බර කිලෝග්‍රෑම් එකකට පැරසිටමෝල් ඖෂධය නම් මිලිග්‍රෑම් 10 - 20 ත් අතර ප්‍රමාණ්‍යක් එක් වරකට ලබා දිය යුතුයි. මෙහි දී වඩාත් වැදගත් වන්නේ විශේෂයෙන් සිරප් හෝ වතුර වශයෙන් දෙන ඖෂධ නිවැරැදිව මැන රෝගියාට පෙවීමයි. සමහර විට ඔසුසල්වලින් ඖෂධ ලබාගන්නා විට තේ හැන්දෙන් එකක් ලබා දෙන්නයි උපදෙස් ලැබුණේ නම් ඉන් අදහස් කරන්නේ ඖෂධයෙන් මිලි ලීටර් 5 ක් ය යන්නයි. ඔබ නිවෙසේ භාවිත කරන තේ හැඳි විවිධ ප්‍රමාණයේ ඒවා නිසා මේ ගැන සැලකිලිමත් වීම වැදගත්. තේ හැඳි භාගයක් යනු මිලි ලීටර් 2.5 කි.බොහෝ විට අසුරනවල ඇති බෙහෙත් දියර වර්ග සමඟ ක්‍රමාංකනය කළ හැඳි හෝ කෝප්ප බහා ඇත්තේ ඒවා නියමිත පරිදි මැන ගැනීමට හා වැරැදි ලෙස ඖෂධ ලබා දීමෙන් ඇතිවිය හැකි සංකූලතාවයන් මඟ හරවා ගැනීම සඳහායි.ඖෂධ ලබාගන්නා කාල අන්තරය ගැන වැඩි අවධානයක් යොමු කළ යුත්තේ ඇයි?සමහර ඖෂධ පෙති එක බැගින් දවසකට හතර වරක් ලබා දෙන ලෙසත් සමහර ඖෂධ පෙති පැය හයකට වරක් දෙන ලෙසත් උපදෙස් ලැබුණේ නම් මේ දෙක අතර වෙනසක් ඇති බව ඔබ හොඳින් දැන සිටිය යුතුයි. දිනකට සිවු වරක් බෙහෙත් දීමේ දී එය ලබා දිය යුතු වේලාව ඔබට පහසු පරිදි සකසා ගත හැකියි. මෙහිදී නිදාගෙන සිටින රෝගියා අවදි කරවා ඖෂධය ලබාදීම අනවශ්‍යයි.රෝගියාට පහසු වන පරිදි සකසා ගත් කාල අන්තරයක දී ඖෂධය දවස ඇතුළත සිවු වරක් ලබාදීමට පුළුවන්. එහි දී වෛද්‍යවරයා බලාපොරොත්තු වන්නේ දවසක් තුළ රෝගියා ගේ ශරීරයට නියම කළ ඖෂධ මාත්‍රාව කොටස් වශයෙන් පැය 24 ක් ඇතුළත ලබාදීමයි.එහෙත් පැය හයකට වරක් ඖෂධ ලබා දෙන ලෙස නියම කළේනම් හෝ පැය අටකට වරක් යැයි සඳහන් කළේ නම් රෝගියා නින්දෙන් නැගිටුවා හෝ එම ඖෂධය නියමිත වේලාවට ලබා දිය යුතුයි. එහිදී ශරීරය තුළ ඖෂධය උපරීම ලෙස ක්‍රියා කරන කාල සීමාව වැදගත්. නියම කළ කාලය ඉක්ම ගියේ නම් එහි ප්‍රයෝජනය නැතිවී යයි. එම නිසා ඖෂධය දීමට පටන් ගත් වේලාවේ සිට ඔරලෝසුව බලා නියම කළ පැය ගණන ගෙවුණු විගස ඊළඟ මාත්‍රාව ලබා දීමට පියවර ගත යුතුයි.සාකච්ඡා කෙළේරමණී සුබසිංහකර්තෘට ලියන්න | මුද්‍රණය සඳහා</content>
  </post></root>