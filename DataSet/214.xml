<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=av1102139</link>
    <topic>විජයගේ අනාවැකිය ඉටු කළ ජෝති</topic>
    <author>ආනන්ද පද්මසිරි</author>
    <content>විජයගේ අනාවැකිය ඉටු කළ ජෝතිහෙට්ටිආරච්චිගේ රෙජිනෝල්ඩ් ජෝතිපාල නොහොත් එච්.ආර්.ජෝතිපාල නමැති අසහාය ජෝතිමත් ගායකයා ජීවතුන් අතර සිටියේ නම් ඊයේ (12) ඔහු සමරන්නේ සිය හැත්තෑපස්වැනි උපන් දිනයයි.1936 පෙබරවාරි 12 වැනිදා ඉපදී 1987 ජූලි 7 වැනිදා ජීවිතයෙන් සමුගත්තත් ජෝති ‘මියගියා’ යයි කිව නොහැක්කේ ඔහු මේ මොහොතේ පවා ගීතලෝලී හදවත්හි ජීවමාන වන නිසාය. වසර පනස් එකකුත් මාස හතරක් මෙලොව දිස් වූ ඔහුගේ රූපකාය ඉකුත් විසිහතර වසරේදී නොපෙනුණා මිස ඔහුගේ ආදරණීය ගී හඬ රැව් නොදුන් දිනයක් එම කාලය පුරාම සෙවිය නොහැකිය.විජය කුමාරතුංගයන් ඝාතනය කරන්නට දින හතරකට පෙර ජෝති පිළිරුව විවෘත කළදා (1988 පෙබ.12) ටවර් රඟහලේ පැවැති ජෝතිගේ 52 වැනි ජන්ම දින සමරුවේදී පැවසුවේ මේ මහා කලාකරුවාගේ ජන්ම දිනය මතු උපදින පරපුර ද සමරනු ඇති බවයි.විජයගේ ඒ කියමන අද යථාවක් බවට පත්ව තිබෙනු පෙනේ.නෙතින් ජෝති නුදුටු නව පරපුරක් ද සවනින් ඔහුගේ මාධූර්ය ගී හඬ අසා හදවතින් ඔහුට බැඳී ඇති සේය.බාලේ පටන්ම ආර්ථික අගාධයක සිටි ජෝති තරම් අන්ත දුක් විඳි වෙනත් කලාකරුවකු හෝ කලාකාරියක මෙරට නැතැයි කීම අතිශයෝක්තියක් නොවේ.දිළිඳු බවේ ප්‍රහාරයන්ගෙන් ලද පන්නරයම ජීවිතය ජයගැනීමට ජෝතිට රුකුලක් විය.මංගල සාදයක හින්දි ගී ගයා හාපුරා ගෙවීමක් ලෙස ‘රුපියලක්’ ලැබූ ජෝති මිය යන මොහොත වන විට ශ්‍රීී ලංකාවේ ඉහළම ගෙවීමක් ලැබූ ගායකයා බවට පත්ව සිටියේ ප්‍රාතිහාර්යයකින් නොව ඔහුගේ උත්සාහයට හා කැපවීමට පින්සිදු වන්නටය.එහෙත් ඔහු හදවතේ දයාව සේම ඉපයූ සියල්ල ද සියල්ලන්ටම ප්‍රදානය කළේය. ජෝති දකුණතින් දුන් දේ වමත නොදත් බව ධර්මසිරි ගමගේ සූරීන් පැවසුවේ එබැවිනි. ඉහළම ගෙවීම ලබන අවදියේ වුවද හිතවත් බවට මුල් තැන දුන් ඔහු නොමිලයේ ගී ගැයූ චිත්‍රපට තැටි, කැසට් හා ප්‍රසංග සංඛ්‍යාව අපමණය.වරක් දුරබැහැර ප්‍රසංගයකට වැස්සෙන් බාධා වී ප්‍රවේශ පත්‍ර අලෙවිය මදි වී සංවිධායකයා අන්ත අසරණ විය.එබැවින් අයකිරීම් අඩුකර සහායක් දෙන ලෙස එහි සිටි ගායක ගායිකාවන්ගෙන් ඉල්ලා සිටියත් ඔහුට ලැබුණේ අකාරුණික ප්‍රතිචාරයකි.වහා ඔහු වටහාගත් ජෝති පෙට්රල් බිල හෝ නොගෙන ලතා සමඟ නොමිලයේම ගී ගැයුවේ සංවිධායකයාගේ නෙත් කඳුළෙන් හා හදවත බැතියෙන් පුරවමිනි. එහිදී එක් ප්‍රබුද්ධයකු මුළු ගෙවීම ඉල්ලූ විට දිය නොහැකි වූ සංවිධායකයා ඊට හිලව් ලෙස තමා කර පැලඳ සිටි රන් මාලය ගලවා ගායකයාට දුන්නේය.ගායකයා ගී ගැයුවේ රන් මාලය ද අතේ ගුලිකරගෙනය.මේ ජෝතිගේ අප්‍රමාණ මනුෂ්‍යත්වය පිළිබඳ උදාහරණ ලක්ෂයකින් එකක් පමණි. ‘එච්.ආර්.’ කියන්නේ ‘හදවත රත්තරන් කියා නිහාල් නෙල්සන් ගායකයාණන් පැවසුවේ මේ මිනිස්කම් නිසාමය. වාණිජ බැංකුවල, ඉතිරි කිරීමේ ගිණුම්වල, සතපහක් ඉතිරි නොකළත් ජන හදවත් බැංකුවල ජෝති මිනිස්කම පිළිබඳ මතකය ඉතිරි කළේය.ජෝති උපන්නේය. ජීවත් වූයේය. ‘දැනෙන්නට’ මිය ගියේය. මරණින් පසුව උත්ථාන වූයේය.“මේ රට තියෙන තුරා එච්.ආර්.ජෝතිපාල සදාකල්හිම මේ රටේ රැඳෙනව කියන එක අපට විශ්වාසයි.” යනුවෙන් විජය කුමාරතුංගයන් එදා කී පරිද්දෙන්ම ජෝති තවදුරටත් ජෝතිමත්ව ‘ජීවමාන’ වනු ඇත.ආනන්ද පද්මසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=av11021310</link>
    <topic>‘අනේ අපොයි’ කියන හැඟීමෙන් විතරක් ආබාධිත රණවිරුවන් දිහා බලන්න එපා</topic>
    <author>තුෂාරි වික්‍රමසිංහ</author>
    <content>‘අනේ අපොයි’ කියන හැඟීමෙන් විතරක් ආබාධිත රණවිරුවන් දිහා බලන්න එපාඅනෝජා වීරසිංහසිංහල සිනමා වංශ කතාවේ කීර්තිමත් යුගයක් සනිටුහන් කළ ප්‍රවීණ රංගන ශිල්පිනි අනෝජා වීරසිංහ අද වනවිට සිනමාවෙන් තරමක් දුරස්ථව සිටිය ද එදත් අදත් ඇය හඳුනාගත් සමාජීය වගකීම් සහ යුතුකම් නිසි ලෙස ඉටු කරන්නට වෙහෙසෙන්නීය.පසුගිය අවදියේ යුද්ධයෙන් අසරණ වූ රණවිරු දරුවන් සහ දෙමළ ජනතාව වෙනුවෙන් ඇය සිය නිර්මාණාත්මක හැකියාව බෙදා හදා දෙන්නට පෙරමුණ ගත්තීය. මේ ඒ පිළිබඳව ඈ දැක්වූ අදහස් ගොනු කළ ලිපියකි.“පසුගිය දෙදහස් දහය වසර ගත්තහම මටත් මගේ අභින කණ්ඩායමේ සාමාජිකයන්ටත් හරි පුදුම අවුරුද්දක් වුණා. පසුගිය මාර්තු, අප්‍රේල් මාස දෙකේ ම අපි යුද්ධයෙන් ආබාධිත වුණු සොල්දාදුවන් එක්ක රණවිරු සෙවණේ නිර්මාණ ආශ්‍රිත වැඩමුළු කළා.එයත් සමඟ පසුගිය ජූලි මාසෙ පූර්ණ ආබාධිත සොල්දාදුවන් වෙනුවෙන් යුද හමුදා සේවා වනිතා ඒකකයේ සභාපතිනී මංජුලා ජයසූරිය මහත්මිය ගේ මූලිකත්වයෙන් රණවිරුවන්ගේ සහ කලා ශිල්පීන්ගේ දායකත්වයෙන් ‘Brave Hearts’ ප්‍රසංගය සැලසුම් කළා.එහිදී ආබාධිත සොල්දාදුවන් එක්ක මම ගීතයක් ගායනා කළා. එය මට සුවිශේෂී අත්දැකීමක් වුණා. මොකද වසර හතරකට පස්සෙ මම වර්ණ ඇඳුම් ඇදල මේකප් දැම්මා. එතැන දී මට විශාල ප්‍රේක්ෂක ප්‍රතිචාරයක් ලැබුණා.විශේෂයෙන් ම අපේ රටේ අමානුෂික යුද්ධයක් අවුරුදු 30 ක් පුරාවට පැවතුණා. ශ්‍රී ලංකාවේ මුළු ජනතාවම භීතියට පත් කරපු ඒ යුද්ධය ඉවර කරලා අපිට සැනසුම් සුසුම් හෙළන්න අවස්ථාව ලබා දුන්නේ මේ දරුවන්. අවුරුදු 21, 22 වයසේ පසුව ඒ අතපය අහිමි දරුවන් සමඟ ගීතයක් ගායනා කිරීමට ලැබීම ගැන මම හරියට සතුටු වුණා. ඒ අය කොයිතරම් සුබවාදී ද නිර්මාණශීලී ද කියන එක මම දැක්කා.අද සමාජය මේ අය දිහා බලන්නේ අනේ අපොයි කියන හැඟීමෙන්. ඇත්තටම ඒ තරුණ දරුවන් ආබාධිත අය වෙන්න පුළුවන්. නමුත් ඒ අය දිහා අනුකම්පාවෙන් බලන එක කිසිම තේරුමක් නැහැ.සමාජය ඒ අය දිහා ඒ විදිහට බැලුවයි කියලා එයින් ඒ අයටත් රටටත් වැඩක් වෙන්නේ නැහැ. ඇත්තටම විය යුත්තේ ඒ අයට කරන්න පුළුවන් දේවල් මොනවද කියල හොයල බලල ඒ දේ කරන්න උපකාර කරන එක. Disable කියන වචනෙ ලෝකෙ අනෙක් රටවල භාවිතා කරන්නෙ ම නැහැ. එය භාවිතා කරන්නේ ලංකාවේ විතරයි. ලෝකෙ අනෙක් රටවල් භාවිතා කරන්නේ’ Differently able’ කියන වචනය.එහි සිංහල තේරුම වෙනස් විදිහට කරන්න පුළුවන් කියන එකයි. ලංකාවෙත් මේ තත්ත්වය උදාවිය යුතුයි කියා මම හිතනවා. මේ තරුණ දරුවන් ගේ විශේෂ හැකියා තිබෙනවා. විශේෂයෙන් ම අපිත් සමඟ මේ දරුවන් නර්තන යේ යෙදෙනකොට බලන් ඉන්න ලස්සනයි. ඒත් මේ අයට යොදා තිබෙන කෘත්‍රිම පාද නිසා නර්තනයේ යෙදෙන විට ඉතිරි පාද කොටස තුවාල වීම සිදුවෙනවා.සීරීම්, තුවාලවීම් සිදුනොවන කෘත්‍රිම පාද හදන්න පුළුවන්. ඒවා මුදලින් බැලුවොත් ලක්ෂ එක හමාරක් පමණ වෙනවා. ඉතින් මේ පාද ඒ නර්තනයට දක්ෂතා දක්වන දරුවන් 15 දෙනාට අරන් දෙන්න පුළුවන් අය අපේ රටේ ඉන්නවා. ඕනම කෙනෙකුට එයට දායක වෙන්න පුළුවන් යුද හමුදා සේවා වනිතා ඒකකය හරහා. ඒ සඳහා අවශ්‍ය තොරතුරු Seva Vanitha@ Mail.army.lk  සහ Seva Vanitha@ yahoo.com  කියන වෙබ් ලිපින ඔස්සේ ලබාගන්න පුළුවන්.මම වවුනියාවේ පසුගිය දවස්වල ගිහින් හිටියා. විශාල බස්වල, වෑන්වල පොල් මල් ගහගෙන ජනතාව විනෝද චාරිකා යනවා. මොන තරම් ධනස්කන්ධයක් සමහරු මේ දේවල් වලට වියදම් කරනවාද? මම කියන්නැහැ එහෙම කරන්න එපාය කියලා. නමුත් අපි හිතන්න ඕනෙ අපි අද සතුටු වෙන්නේ මොන අය නිසා ද කියලා. මේ දරුවො අද මුළු ජීවිත කාලයම විඳවනවා.අපිට පුළුවන් ඒ දරුවන් වෙනුවෙන් අපිට හැකි පමණ දායක වෙන්න. එයට ‘Brave Hearts’ Project එක තියෙනවා. එතැනින් රණවිරුවන් වෙනුවෙන් නිවාස තැනෙනවා. ඒ වගේ ම ආරක්ෂක ලේකම් ගෝඨාභය රාජපක්ෂ මහතාගේ සංකල්පයක් මත ගොඩනැඟුණු ‘අපි වෙනුවෙන් අපි’ අරමුදල නිවාස හැඳීම් යෝජනාවලිය අපිට මිනිසුන් හැටියට මේවාට දායක වෙන්න පුළුවන්. මං පක්ෂයකට අයිති කලාකාරියක් නෙවෙයි. මගේ ජීවිතේ කිසිම පක්ෂයකට අයත් වෙන්නේ නැහැ. රටට යහපතක් කරන දෙයක් තිබෙනවා නම් මම එතැන ඉන්නවා.පසුගිය මැයි මාසයේ ඉඳන් ම මමත් මගේ අභින ප්‍රාසාංගික කලා අධ්‍යයන ආයතනයේ සාමාජිකයන් වවුනියාවේ පුනරුත්ථාපන ආරක්ෂක මධ්‍යස්ථානවල LTTE  සංවිධානයට සම්බන්ධ රැඳවියන් වෙත ප්‍රාසාංගික කලාව ආශ්‍රිත නිර්මාණකරණය පිළිබඳ වැඩමුළු පැවැත්වූවා. කිසිම අය කිරීමකින් තොරව. ඇත්තටම ඒ අය අතර හිටියා පුදුම කුසලතා තියෙන ළමයි. අපි ඒ අය තෝරාගෙන මේ දක්වාම පුහුණුවීම් කරගෙන යනවා.මේ දේවල්වලට ආරක්ෂක ලේකම් ගෝඨාභය රාජපක්ෂ, මේජර් ජෙනරාල් කමල් ගුණරත්න, බ්‍රිගේඩියර් සුදන්ත රණසිංහ, කර්නල් මංජුල මුණසිංහ යන මහත්වරුන් ඇතුළු යුද හමුදාවේ සහ ආරක්ෂක අංශවල සියලුම සාමාජිකයන් අපට දීපු සහයෝගය අනන්තයි. අප්‍රමාණයි. අපිට නුහුරු නුපුරුදු පරිසරයක මාස 4 ක් තිස්සේ අපි වැඩ කළා.හමුදාවේ සාමාජිකයන් අපට හරි ම ගෞරවයෙන්, ආදරයෙන් සැලකුවා. හමුදාව කියන කොට අපිට පෙනෙන්නේ යකඩ මිනිස්සු, සැර පරුෂ අය කියලා. නමුත් ඔවුන් ළඟින් ආශ්‍රය කරන කොට ඔවුන් අපිට වඩා සංවේදී බව අපි හැමෝටම දැනුණා. විශේෂයෙන් ම තමන් සමඟ යුද වැදුණු LTTE  සාමාජිකයන්ට ඒ අය සලකන හැටි දැක්කම අපිට පුදුමත් හිතුණා.ඇත්තටම මේ දේවල් දකුණේ මිනිස්සු දැනගත යුතුයි. ඇත්තටම අපි කැප වෙලා කළ මේ දේවල් කොයි තරම් වටිනවද කියන එක අපේ ජනාධිපතිතුමා ඇතුළු පාර්ලිමේන්තුවේ සියලුම දෙනාට වැටහිලා තිබෙනවා. එය මට ලොකු සතුටක්. කලාවෙන් මිනිසුන් සුවපත් කරන්න පුළුවන් කියන එක අපි මේ ඔස්සේ පෙන්වා දුන්නා. අද ලෝකෙ ඩ්‍රාමා තෙරපි, මියුසික් තෙරපි වගේ ලොව හැමතැනම කලාව මිනිසුන් සුවපත් කරන්න භාවිතා වෙනවා. නමුත් ලංකාවේ අය මේ ගැන හරියටම තේරුම් අරගෙන නැහැ.ඒ වගේ ම යෝගවලිනුත් මිනිසුන්ට මානසික, ශාරීරික, ආධ්‍යාත්මික, සමාජීය සුවයක් ලබන්න පුළුවන්. යෝග සහ අභින වැඩමුළු ඔස්සේ සිදුකරන මේ වැඩසටහන ලංකාවේ විශේෂයෙන් ම උතුරු නැගෙනහිර යුද්ධයෙන් අසරණ වුණු රණවිරුවන් ඇතුළු ජනතාවට කොතරම් ප්‍රයෝජනවත් වෙනවාද කියන එක ආරක්ෂක ලේකම් තුමා තේරුම් ගෙන තිබෙන එක ලොකු සතුටක්. මම එතුමා හමුවීමට ගියා. ඇත්තටම එතුමා හමුවීමට පෙර මගේ හිතේ එතුමා ගැන තිබුණේ චකිතයක්.ඒ කියන්නේ ඔහු සැර පරුෂ ඇති කියලා මම හිතුවා. නමුත් එතුමා මුණ ගැහුණට පසුව මට එතුමා ගැන හරි පුදුම පැහැදීමක් සහ ගෞරවයක් ඇති වුණා. ඒ තරමටම ඔහු ඉතාම මෘදු, නිවුණු, සංවේදී පුද්ගලයෙක්. හරිම කරුණාවන්ත, නිවුණු හඬින් කතා කරන කෙනෙක්. ඔහු මට පැවසුවා “අනෝජා! මේ සාමාජික පිරිස විතරක් නෙමෙයි. දරුණු ත්‍රස්තවාදීන් විදිහට කඳවුරුවල ඉන්න LTTE  සාමාජිකයන්ටත් මේ වැඩසටහන පවත්වන්න කියා ඉල්ලීමක් කළා. මම ඇත්තටම පුදුමයෙන් පුදුමයට පත් වුණා. එක පාරටම මට උත්තරයක් දී ගන්න බැරි වුණා.මම බය වුණු බව දැනගෙන එතුමා නැවත මට කතා කළා. “අනෝජා, ඒ අය සංවිධානයේ දීත් දරුණු දේවල් කරල ඒ අය වෛරී පුද්ගලයන් ලෙස සිතින් විඳවමින් ඉන්නේ. එහෙම ඉන්නවාට වැඩිය ඒ අය සුවපත් කරන්න පුළුවන් නම් එය හුඟක් හොඳයි” කියලා එතුමා පැවසුවා.ඒ කියපු විදිහ හා එතුමා කියපු දේ ගැන මම පුවත්පතකට කියන පළමු අවස්ථාව මෙය. ඇත්තටම මම කවුද කියන එක මේ රටේ මිනිස්සු දන්නවා. මේ දේවල් මම පත්තරේට කියන්නේ දකුණේ මිනිස්සු ආකල්පමය වශයෙන් විශාල වෙනසකට ලක්කළ යුතු නිසයි. ඇත්තටම අපි වැඩ කරපු කඳවුරුවල හිටියා වයස 9, 10 තරම් කුඩා දරුවෝ. ඔවුන්ට සිංහල බැහැ. ඒ අයගේ මනසේ මවාපා තියෙන්නේ සිංහල මිනිස්සු පිළිබඳ වෛරයක්. සම්පූර්ණයෙන් ම ඔවුන්ගේ මනස LTTE  එකෙන් විකෘති කරලා.අපි මේ තත්ත්වයෙන් ඔවුන් මුදවා ගත යුතුයි. අවුරුදු 30 ක් තිස්සේ ඒ අයට නොලැබුණු ආදරය ගෞරවය, රැකවරණය දකුණේ මිනිස්සු ලබාදිය යුතුයි.ජනමාධ්‍යය සම්පූර්ණයෙන් ම වගකීමෙන් මේ සඳහා අවස්ථාව ලබාදිය යුතුයි. කොටි ලේබලය ඔවුන්ගෙන් ගැලවිය යුතුයි.ඇත්තටම, මම මේ රටේ කලා කාරියක් ලෙස මොනරාගල ඉදල එනකොට අරන් ආවේ අතපය විතරයි. අද වෙන කොට මම විශාල දෙයක් ලබලා තිබෙනවා. ඒ බොහෝ දේ මම ලැබුවේ මේ රටේ මිනිසුන්ගෙන්. එතකොට මට යුතුකමක් තිබෙනවා, නැවත මේ රටේ මිනිසුන් වෙනුවෙන් යමක් කරන්න. ඇත්තටම මම රටේ මිනිසුන් ගෙන් ඉල්ලා සිටිනවා මේ අවස්ථාවේ තමාගෙන් ඉටු විය යුතු මෙහෙවර මේ රට වෙනුවෙන් නොපමාව කරන්න කියලා.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=av11021311</link>
    <topic>සුදා මූර්ති කතාවක්, දෙකක්</topic>
    <author>නීල් විජේරත්න</author>
    <content>සුදා මූර්ති කතාවක්, දෙකක්නීල් විජේරත්නඉන්දියාවේ පළවන පුවත්පත් තීරු ලිපි රචකයන් අතර සිටින ජ්‍යෙෂ්ඨතමයා වන කුෂ්වාන්ත් සිංගේ රචනා රසවත්ය; විචිත්‍රවත්ය. ඔහු තම තීරු ලිපියට විෂය කර ගන්නා කරුණු කෙතරම් බැරැරුම් ඒවා වූවත් ඒවායේ හාස්‍යජනක පැත්තක් වේ නම් ඒ උළුප්පා ගැනුමට හෙතෙම උත්සුක වෙයි.ඒ වාගේම ඔහුගේ ලිපි විවාදාත්මකය. ආන්දෝලනයට තුඩු දෙන කරුණක් නැති කුෂ්වාන්ත් සිං තීරු ලිපියක් නැති තරම්ය. තවත් ප්‍රකට තීරු ලිපි රචකයෙක් වන ඇම්. ජේ. අක්බාර් ලියන්නේ බැරැරුම් කරුණු කාරණා අඩංගු තීරු ලිපිය. ශෝභා දේ රචනා කරන තීරු ලිපි ඇයගේ නවකතා මෙන් බොම්බායේ ඉහළ පන්තියේ ඕපාදූප විෂය කරගත් ඒවාය.සුදා මූර්ති නමැති ලේඛිකාවගේ තීරු ලිපි මේ සියල්ලට වඩා වෙනස්ය. ඇගේ තීරු ලිපි හුදෙක් එදිනෙදා ජීවිතයේ සරල සිදුවීම් පාදක කර ගත්තකි. ඇය කිසියම් සිදුවීමක් පාඨකයා හමුවේ ගෙන හැර දක්වනවා පමණි. එම සිදුවීමේ යටි අරුත තේරුම් ගැනීම පාඨකයාට බාර කාරියකි.එක් සුදා මූර්ති තීරු ලිපියක කතා සාරය මෙසේය.මෙහි කතුවරිය එක්තරා පුණ්‍යායතනයක භාරකාරවරිය ද වන්නීය. මේ හේතුවෙන් දිනපතා නොයෙක් ආකාර උදව්පදව් ඉල්ලමින් ලොකු ලියුම් මල්ලක් ඇයට ලැබේ. වතාවක මෙලෙස ඇය වෙත යොමු කැර තිබුණේ විවාහ මංගල්ල ආරාධනාවකි. ඒ දන්නා හඳුනන කෙනෙකුගෙන් නොවේ. කතුවරිය විවාහ උත්සවයට සහභාගි වූයේ කුහුල් සිතිනි. මෙය වැරදීමක් වන්නට නොහැකි ද? එය සාමාන්‍ය මධ්‍යම පන්තියේ පිරිසක් සහභාගිවූ උත්සවයක් විණ. හදිසියේ කතුවරිය ළඟට ආ තැනැත්තෙක් ඇය මනාල ජෝඩුව වෙත කැඳවා ගෙන යයි.ඇය තමා කවුදැයි මනාල ජෝඩුවට හඳුන්වා දෙන්නීය. සුබ පැතුම අවසානයේ ඇයට විශේෂයෙන් සලකන ලෙසට මනාලයා කෙනෙකුට කියයි. ඒ මනාලයාගේ පියාය. කතුවරියට සංග්‍රහ කරන අතර ඔහු තම පුතා ගැන කිසියම් එළිදරව්වක් ද කරයි.තමාගේ පුතා අද මේ මනාලිය වූ යුවතිය සමඟ හාදකම් ඇති කර ගෙන විවාහ ගිවිස ගත් පසු පුතාට ලොකු ප්‍රශ්නයකට මුහුණ දෙන්නට සිදුවී ඇත. ඒ මනාලිය වෙත වූ අසනීප තත්ත්වයකි. මේ හේතුවෙන් ඔහුගේ පුතා විවාහය ගැන මඳක් ආපස්සට පා තැබීය. විවාහය නොකෙරෙන තැනට කටයුතු සිදු කෙරුණෙන් දෙපාර්ශවය අතර ද සිත් අමනාපකම් ඇති විණ. නමුත් හදිසියේම ඔහුගේ පුතා තීරණය කළේ තමා හාද වූ ඒ යුවතිය සමඟ විවාහ වන්නටය. දැන් මේ මනාලිය වී සිටින්නේ එම යුවතියයි.මේ වයස්ගත තැනැත්තාගේ කතාව ඇසූ කතුවරිය මේ ගමනම තම සිතේ තිබු කුතුහලය දුරු කරගන්නට ද කල්පනා කළාය.“ඇයි මේ නන්නාඳුනන මට මේ උත්සවයට ආරාධනා කළේ?”මනාලයාගේ පියා එවිට කියනුයේ කතුවරිය ලියු කෘතියක් අර ප්‍රශ්නය තිබු දවස්වල තම පුතාට කියවන්නට ලැබී ඇති බවත් එම කෘතියේ කතාව ද තමා මුහුණ දුන් අත්දැකීමට සමාන බව දැනී පුතා එය අඩු තරමින් දහ වතාවක්වත් කියවන්නට ඇති බවත්ය. කතුවරියගේ එම කෘතිය කියවීමෙන් තම යෙහෙළියගේ මානසික තත්ත්වය මෙවැනි අවස්ථාවක කවරාකාරදැයි තේරුම් ගත් පුතා තමා පරිත්‍යාගශීලී විය යුතු බව ද ඉන් දැන උගත්තේය. තම යෙහෙළිය සමඟ වූ ඇසුර ජීවිත කාලය පුරා ගෙන යන්නට ඔහු තීරණය කළේ ඉන් පසුවය.මෙසේ තම පුතාගේ කතාව කියු ඒ වයස්ගත තැනැත්තා මංගල්‍ය ශාලාවේ ඇතුළට ගොස් කිසියම් පාර්සලයක් ගෙනැවිත් කතුවරිය අත තැබුවාය.“මේ සාරිය ඔබ සඳහාම තේරුවේ මනාල මහත්මියයි.”කතාව අවසානයේ කතුවරිය කියන්නේ තමා ලියූ කිසියම් ලියවිල්ලක් හේතුවෙන් සාමාන්‍ය කෙනෙකුගේ ජීවිතය වෙනස් කරන්නට ලැබීම මොන තරම් ලොකු දෙයක් ද කියාය.තමා තෑගි ලද අර සාරිය අඳින වාරයක්, වාරයක් පාසා අර මනාලියගේ මුහුණුවර ද මේ විවාහයට මඟ සැලසූ තමාගේ කෘතියේ පිටකවර ඡායාරූපය ද මතක් වෙතැයි කියා ද ඇය සඳහන් කරන්නීය.අප මේ කතා ද්විත්වය උපුටා ගනු ලැබුවේ සුදා මූර්ති විසින් රචිත ‘වයිස් ඇන්ඩ් අදර්වයිස්’ නමැති කෘතියෙනි. ‘ජීවිතයට ආචාර කිරීම’ යනුවෙන් එම කෘතියේ උප ශීර්ෂය දැක්වේ. සුදා මූර්තිගේ සෑම තීරු ලිපියකින්ම ජීවිතයට ආචාර දැක්වීමක් වැනිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=av11021312</link>
    <topic>විජේ මල්ලිගෙ කොලොම් එක</topic>
    <author/>
    <content>විජේ මල්ලිගෙ කොලොම් එකමෙදා සැරේ වර්ල්ඩ් කප් ක්‍රිකට්වලට ශ්‍රී ලංකාව හදල තියෙනව කියපු ඔෆීෂියල් චියරින් සින්දුව? සොරි මෙයාලා බයිලාව ගැන විජේ මල්ලි කියාපු කතාව ඇත්තද බොරු ද කියල ඔය ගොල්ලන්ටම තේරෙන්න ඇතිනේ ලාස්ට් වීක් ‘රසඳුන’ට ඒ බයිලාව ගැන කමෙන්ට් කරපු කට්ටිය ලියපු දේ කියෙව්වම. විජේ මල්ලි නම් ගම් දෙකක් තුනක් විතරක් කියන්නම්. පතෝල සයිස් උත්තර නොදී බය නැතුව ඒ ජරාව ගැන තමුන්ට හිතුන දේවල් කියාපු. සමුද්‍ර වෙත්තසිංහ, නිලාර් එන්.කාසිම්, කැලුම් ශ්‍රීමාල් විජේ මල්ලිගෙ බැටින් ඕඩර් එකේ උඩින්ම. අනිත් කට්ටිය ගැන සොරිම තමයි.විජේ මල්ලිට නම්. පුන්සඳ පායා මගෙ රට දිලෙන්නා කියල අපේ ෆස්ට් වර්ල්ඩ් කප් වික්ටරි එකට හදපු සෝන්ග් එක අදටත් නියමයි. එදා ටීම් එකේ හිටපු මල්ලිලාගෙ නම් ගම් තිබුණෙ නැත්නම් අන්න නියම ක්‍රිකට් බයිලාව.ඔය ඔෆීෂියල් චියර් ඔෆ් ශ්‍රී ලංකා ක්‍රිකට් කියන එක නම් ඉතින් බයිලම තමයි. බයිලා ගැන මෙච්චර අප්සෙට් වෙන්න ඕනෙත් නෑ කියල විජේ මල්ලිට හිතෙනවා. ඒත් විජේ මල්ලිත් ක්‍රිකට් මේනියැක් කෙනෙක් නිසා ක්‍රිකට් කිව්වොත් ඕනම දහජරාවක් බලනවා. කියවනවා. ඕන්න ඉතින් කට්ටිය විජේ මල්ලිත් එක්ක වලිදාගන්න එන්න එපා.මේක තවත් ක්‍රිකට් බයිලාවක් ගැන එහෙම නෙවි. මේකට විජේ මල්ලි කියන්නෙ ෆිල්ම් සීන්ස් එකේ මේ ඊයෙ පෙරේදා ආපු හොඳම බයිලාව කියලයි. ෆස්ට් ක්‍රිකට් ෆිල්ම් ඉන් ශ්‍රී ලංකා, ෂිහ්ඞ කියන උජාරුව.ඔය කියන්නෙ මොන රටේ ක්‍රිකට් ගැන හදපු ෆිල්ම්ස් එකක්ද කියල විජේ මල්ලිට නම් හොල්මන්. ක්‍රිකට් කියන්නෙ ඔය ෆිල්ම්ස් කට්ටිය හිතන සයිස් එකේ ගොන්පාට් ගේම් එකක් නෙවි කියන එකත්, ක්‍රිකට් ෆිල්ම්ස් එකක් බලන්නම ඕන නම් විජේ මල්ලි කාලෙකට ඉස්සර දැක්ක ‘ලගාන්’ ආපහු බලන්න කියලත් කට්ටියට මතක් කරන්න සිද්ධ වෙනවා. කවුද මල්ලී ඒ කොළඹින් ගමට ගිහින් වෙස්සන්තර ගෙ රෝල්ස් එක ඇක්ට් කරන පූසා? අර ක්‍රිකට් බයිලාවට සෙට් වෙච්ච කට්ටියට වගේම මේ ක්‍රිකට් ෆිල්ම්ස් එකට සෙට් වෙච්ච කාට කාටත් විජේ මල්ලිට කියන්න තියෙන්නෙ සොරිම කියල තමයි.ලංකාවෙ හදපු ක්‍රිකට් නැතිව ක්‍රිකට් ෆිල්ම් එක මොකක්ද කියල ඇහුවොත් විජේ මල්ලි සුටුස් ගාලා දෙන රිප්ලයි එක තමයි දැන් පෙන්වනවා ‘සුනඛාවලෝකනය’ බලන්න කියන එක.විජේ මල්ලි දවස් තුන හතරක් අපේ ටීවී චැනල්ස්වල හවස හත හතහමාරෙ ඉඳල නවය දහය වෙනකල් ටෙලිකාස්ට් කරන්නෙ මොන ජාතියෙ ප්‍රෝග්‍රෑම් ද කියල බලන් හිටියට පස්සෙ නිකමට හිතුන දෙයක් තමයි, ශ්‍රී ලංකා ටෙලි ඩ්‍රාමා චැනල් වන් ටූ ත්‍රී ෆෝ කියල අලුතින් නම් දැම්ම නම් කොච්චර ජොලි ද කියලා. රූපවාහිනී ටෙලි චැනල් නම්බර් වන්, සිරස ටෙලි චැනල්, අයිටීඑන්, දෙරණ, ස්වර්ණවාහිනි, ටෙලි චැනල් කියල කිව්වම වැඩේ සිම්පල්. ඔය ටෙලි වසංගත රෝගෙ අස්සට ඉඳල හිටල නිව්ස් බුලටින් එකකුත් රිංගවනවා තමයි. ඒත් මේන් මෙනූ (menu) එක ටෙලිඩ්‍රාමාස්.ටුඩේස් ස්පෙෂල් වෙලා තියෙන්නෙ මෙගා සීරීස්. නිව්ස් බුලටින් එක නිකම් කෑම කාලා ඉවරවුණාට පස්සේ එන ඩෙසර්ට් එක වගේ. ඒත් ඔය ටෙලි ඩ්‍රාමා දහජරාව හැමදාම කවන්න බෑ කියල හිතෙන චැනල් එකක් දෙකක් සමහර දවසක මෙනූ එක වෙනස් කරලත් බලනවා.ජනවාරි 26 ශ්‍රී ලංකා රූපවාහිනී චැනල් එකත් 27 අයිටීඑන් චැනල් එකත් නියමෙට මේ වැඩේට එන්ටර් වෙලා තිබුණා. ස්ටේෂන් දෙකම නියම ප්‍රෝග්‍රෑම්ස් දෙකක් ටෙලිකාස්ට් කරල තිබුණෙ ඒ කට්ටියම පෙන්නන මෙගා, හරි මයික්‍රෝ හරි මොකක් හරි නම් පටබැඳල තියෙන දහජරාව බලලා වමනෙ, ඔක්කාරෙ හැදිච්ච ඕඩියන්ස් එකට ලාවට හරි සහනයක් දෙන්න හිතාගෙන වෙන්නැති කියලයි විජේ මල්ලිගෙ මීටරේට අහුවුණේ.26 බදාදා සුමිත්‍රා මැඩම්ගෙ ‘ගැහැනු ළමයි’ නැෂනල් ටෙලිවිෂන් එකේ 27 බ්‍රහස්පතින්දා මහගමසේකර ලොක්කගෙ ‘තුංමංහන්දිය’ අයිටීඑන් එකේ. මේ වෙලාවෙත් අර මෙගා ජරාවක් ලයින් අප් කරන්නෙ නැතුව ‘ගැහැනු ළමයි’, ‘තුංමංහන්දිය’ ජාතියෙ රියල් ෆිල්ම්ස් දෙකක් ටෙලිකාස්ට් කළාට විජේ මල්ලි ත්‍රී චියර්ස් කියල කියනවා පාටීස් දෙකටම.අන්න මල්ලී ෆිල්ම්ස්. ‘ලගාන්’ බලලත්, ඒ ජාතියෙ ෆිල්ම්ස් එකක පැත්ත පළාතකටවත් එන්නෙ නැති, පහළ බාලාංශ ක්‍රිකට් ෆිල්ම්ස් හදපු කට්ටිය දැක්කද මන්දා ඒ ෆිල්ම්ස්? ෆිල්ම්ස් කියන්නෙ මොනවද කියල ඉගෙන ගන්න මෙයාලා ඒ ජාතියෙ ෆිල්ම්ස් තුන හතරක්වත් බලලා. කොමර්ෂල් වැඩ නම් බලන්න ඕනා; ‘ගැටවරයෝ’ බලන්න ‘තුෂාරා’. බලන්න ‘අපේක්ෂා’. බලන්න හොයාගෙන ‘චණ්ඩියා’, ‘සංදේශය’. ‘කොළඹ සන්නියෙ’ තියෙන සීන්ස් දැකල තියෙන අපිට ගමෙන් ටවුමට ක්‍රිකට් ඉගෙනගන්න ඇවිත්, ස්විමින් ෆූල්ස්වල කරන මලකෝලං දැකල හිනායන්නෙ නම් නෑ මෙයාලා.ඔය කොහේ තියෙන ගමක්ද? කොහේ හිටපු සුද්දොද? වයර් මාරුකර ගත්තට නම් විජේ මල්ලිට කිසිම අප්සෙට් එකක් නෑ. ඒ වුණාට මේවට මේ වර්ල්ඩ් කප් ක්‍රිකට් අරව මේව දාලා, ඩිල්ෂාන්ලවත් පපට්ස්ල අම්බලන්ගොඩ රූකඩ සයිස් එකට දාල පෙන්නන කොමඩි වැඩ නම් නෝ ක්ලාස්. හරියට ක්‍රිකට් විකුණන ගමන් පික්පොකට් ගහනව වගේ. අන්තිම සවුත්තුයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=av11021313</link>
    <topic>දිඹුලාගල ඉඳන් දෙහිඅත්තකණ්ඩියට  කැලෑ කපාගෙන පාර හැදුවෙ අපි</topic>
    <author/>
    <content>දිඹුලාගල ඉඳන් දෙහිඅත්තකණ්ඩියට  කැලෑ කපාගෙන පාර හැදුවෙ අපිතිඹිරියාගම බණ්ඩාරතිඹිරි යන කෙටි නමින් අප හඳුන්වන තිඹිරියාගම බණ්ඩාර පත්තර මිතුරන් අතර සුන්දර මිනිසෙකි. ඔහු විකල්ප පුවත්පත් ධාරාව ඔස්සේ මාධ්‍ය ක්ෂේත්‍රයට ප්‍රවිෂ්ට වූවෙකි. තිඹිරි වඩාත් ප්‍රකට වූයේ තීරු ලිපි රචකයකු ලෙසිනි. විශේෂයෙන් ඔහු ලියු ‘බණ්ඩාගේ වාක්කිය’ මෙරට සමකාලීන තීරු ලිපි සාහිත්‍යයේ සුවිශේෂ තීරු ලිපියකි. ‘මනස් සිතුවම’, ‘සම්භාෂා’ තිඹිරිගේ තවත් අගනා තීරු ලිපි වෙයි. අද පුවත්පත් කලාවෙන් වෘත්තිමය වශයෙන් සමුගෙන සිටින තිඹිරි දැනට යෞවන කටයුතු අමාත්‍යාංශයේ වෘත්තිය පුහුණු අධිකාරියේ මාධ්‍ය පුහුණු පාඨමාලාව භාරව කටයුතු කරයි.මා අසා කියවා තිබෙන ආකාරයට ඔබ ජීවිතය පටන්ගත්තේ ඉතාම පහළ අඩියෙන්?ඔව්. මම මුලින්ම කම්කරුවෙක්. මහවැලි දෙවැනි අදියර පටන් ගනිද්දි දිඹුලාගල සිට දෙහිඅත්තකණ්ඩිය දක්වා කැලය මැද්දෙන් අපි පාර කපාගෙන ආවා. කාලයක් මම පෙට්රල් ෂෙඩ් එකක පෙට්රල් ගැහුවා. මේ විදියට ජීවිතයේ නොයෙක් කටුක අත්දැකීම් මා තරුණ වියේදී ලබා තිබෙනවා.එසේ වුණත් ඔබ උපාධිධාරියෙක්?මට විධිමත් පාසල් අධ්‍යාපනයක් තිබුණේ නැහැ. පස්සෙ කාලෙක උසස් පෙළ කරලයි විශ්ව විද්‍යාලයට ගියේ.එතකොට ඔබ පුවත්පත් කලාවට සම්බන්ධ වෙන්නේ?‘මැදපෙරදිග‘ කියන පත්තරේට තමයි මම මුලින්ම සම්බන්ධ වුණේ. ඊට පස්සෙ සුනිල් මාධව පේ‍්‍රමතිලක සංස්කරණය කරපු ‘ලක්මිණ’ පත්තරේට බැඳුණා. ඒක තමයි මගේ විකල්ප පුවත්පත් කලාවේ ආරම්භය.එදා ඔබත් එක්ක පත්තරවල වැඩ කරපු දෙන්නෙක් අද ඇමැතිවරු. (ඩලස් අලහප්පෙරුම හා විමල් වීරවංශ)අපි අතරේ දෘෂ්ටිමය වශයෙන් වෙනස්කම් තිබෙන්න පුළුවන්. නමුත් ඔවුන් දෙදෙනාම වැඩ කිරීමේ වුවමනාවක් තිබෙන, සමාජ යහපත උදෙසා දායක වෙන්න වුවමනාවක් තිබෙන දෙන්නෙක්.විකල්ප පුවත්පත් දිහා අද ඔබ ආපහු හැරිලා බලන්නෙ කොහොම ද?රාජ්‍ය මර්දනය අතිශය බලවත්ව තිබුණු අවස්ථාවක විපක්ෂය වුණත් ප්‍රබල විරෝධයක්, හඬක් නැඟුවේ නැහැ. විපක්ෂය අතිශයින්ම දුර්වල වෙලයි තිබුණේ. ඒ අඩුව පිරිමැහුවේ අපේ රටේ විකල්ප පුවත්පත්. ඒක තමයි ඓතිහාසික සත්‍යය. ඒ අවස්ථාවේ විකල්ප පත්තරවලින් වැදගත් දේශපාලන මෙහෙවරක් ඉටුවුණා. ඒක තමයි පස්සේ විපක්ෂයට වුණත් විශාල ශක්තියක් වුණේ.නමුත් සමහර දේවල් ගැන (විශේෂයෙන් විවෘත ආර්ථිකය, ඇඟලුම් කර්මාන්තය, මැද පෙරදිග රැකියා ආයෝජන වැනි) එදා අපි කරපු විවේචන අන්තවාදියි කියලා අද ආපහු හැරි බලද්දි හිතෙනවා. විශේෂයෙන් අද අඩු අධ්‍යාපනයක් තිබෙන ග්‍රාමීය කාන්තාවන්ගේ ප්‍රධාන ජීවනෝපාය ඇඟලුම් කර්මාන්තය. ඒ යථාර්ථය අපි තේරුම් ගන්න ඕනැ.තීරු ලිපි රචනයට ඔබ යොමු වුණේ කොහොම ද?එක්තරා කාලයකදී මම ‘තෝතැන්න’ කියලා රෝනියෝ මුද්‍රණයෙන් සඟරාවක් පළ කළා. ඒකට තමයි මම මුලින්ම තීරු ලිපියක් ලිව්වේ. එහි කථකයා වුණේ බණ්ඩෙ. ඊට පස්සෙ ‘ලක්මිණ’ පත්තරෙදි මම ‘බඩපිස්සගේ ගමේ විත්ති’ කියලා කොලම් එකක් ලිව්ව.ඒක මම මුලින් ලිව්වේ ලේඛන ව්‍යවහාරයෙන්. සංවාද විතරයි ගමේ කට වහරින් ලිව්වේ. එවක ‘ලක්මිණ’ ප්‍රවෘත්ති කර්තෘව සිටි ඩලස් අලහප්පෙරුම මට යෝජනා කළා මුළු කොලමම කටවහරින් ලිව්වොත් හොඳයි කියලා. ඊට පස්සේ ඒ විදියට ලිව්වා. ‘බණ්ඩගේ වාක්කිය’ කොලම් එක එහිම දිගුවක් විදියට සඳහන් කරන්න පුළුවන්. ‘මනස් සිතුවම’, ‘සම්භාෂා’ මම ඊළඟට ලියපු තීරු ලිපි දෙක.අද තීරු ලිපි රචනය වෙනමම සාහිත්‍යාංගයක් ලෙස වර්ධනය වෙලා තිබෙනවා?පුවත්පත් කලාව කියන්නේ කඩිනම් සාහිත්‍යයක්. තීරු ලිපියක් වුණත් ලියන්න සිදුවන්නේ හදිස්සියේ. වෙන වැඩ කරන ගමන්. කුඩා ඉඩකඩක් ඇතුළේ අඩු වචන සංඛ්‍යාවක් යොදාගෙන කරන නිර්මාණාත්මක කටයුත්තක් මේක. තීරු ලිපි විවිධාකාරයි. එහි විවිධ ආඛ්‍යාන තිබෙනවා.ඔබ ඔබේ තීරු ලිපි බොහෝමයකින්ම මිථ්‍යාව ප්‍රශ්න කිරීම වඩාත් කැපී පෙනුණු දෙයක්.මම ප්‍රශ්න කළේ, මම විවේචනය කළේ ආගම ජාවාරමක් කරගෙන කරන මිථ්‍යා වැඩයි. උදාහරණයක් විදියට පල්වෙච්ච වතුර අරන් ලෙඩ සුව කරනවා කියන එක තනිකර මිථ්‍යාවක්. මේවායින් වැඩිපුරම අමාරුවේ වැටෙන්නේ දුප්පත් මිනිස්සු. ඒත් මම ගැමියන් තුළ තිබෙන ආගමික විශ්වාසයන්ට කිසිසේත්ම නින්දා කරන්නේ නැහැ. ගැමියන් දේවාලයට ගිහින් භාරහාර වෙනවා. මම ඒක දකින්නේ සංස්කෘතික ලක්ෂණයක් විදියට.පුවත්පත් කලාවේ රැඳී සිටිය යුතුම මාධ්‍යවේදියකු වන ඔබ එයින් වෘත්තිමය වශයෙන් ම සමු අරන්. ඒ ඇයි?මම අවුරුදු 22 ක් පත්තර කලාවේ නිරතව හිටියා. එයින් වැඩි කාලයක් ගතවුණේ අනුන් ලියපු ලිපි සංස්කරණය කරන්න. ඒ නිසා විවේක බුද්ධිය කියන දේ අඩුවුණා. මම පුවත්පත් කලාවෙන් සමුගත්තත් ලේඛන කලාවෙන් සමු අරන් නැහැ. අනික වෙන රැකියාවක් කරනව කියලා මගේ දැක්ම වෙනස් වෙලත් නැහැ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=av11021314</link>
    <topic>2003 තරගාවලියේ දී ශ්‍රී ලංකා ක්‍රීඩකයින්ගෙන් සුපිරි දස්කම්</topic>
    <author>ඉඳුනිල් වීරරත්න</author>
    <content>2003 තරගාවලියේ දී ශ්‍රී ලංකා ක්‍රීඩකයින්ගෙන් සුපිරි දස්කම්1999 වසරේ පැවැති 7 වැනි ක්‍රිකට් ලෝක කුසලාන තරගමාලාව සඳහා එංගලන්තය සත්කාරක රට විය. ඊට අමතරව අයර්ලන්තය, වේල්සය, ස්කොට්ලන්තය සහ නෙදර්ලන්තය යන රටවල ද තරග පැවැත්විණි.1999 මැයි 14 වැනිදා සිට ජූනි 20 වැනිදා දක්වා තරග පැවැති අතර ඕස්ට්‍රේලියාව, එංගලන්තය, ඉන්දියාව, නවසීලන්තය, පාකිස්ථානය, දකුණු අප්‍රිකාව, ශ්‍රී ලංකාව, බටහිර ඉන්දීය කොදෙව් දූපත් සහ සිම්බාබ්වේ (ටෙස්ට් රටවල්) සමඟ බංග්ලාදේශය, කෙන්යාව සහ ස්කොට්ලන්තය යන රටවල් 12 කණ්ඩායම් දෙකකින් තරග වැදිනි.මෙතෙක් තිබූ තරග රටාව වෙනස් කරමින් මූලික වටයේදී එක් කාණ්ඩයකින් ඉහළම ප්‍රසාද ලකුණු ලබාගත් රටවල් 3 බැගින් තෝරා සුපිරි 6 වටය පැවැත්වුණු අතර, ඒ රටවල් හය අතරින් ඉහළම ප්‍රසාද ලකුණු ලබාගත් රටවල් 4 අවසන් පූර්ව වටයත් එයින් ජයගත් රටවල් 2 අවසන් මහා තරගයටත් තෝරා ගැනිණි.ජූනි 16 වැනිදා නවසීලන්තය සමඟ පාකිස්ථානය පළමු අවසන් පූර්ව තරගය ක්‍රීඩා කළ අතර කඩුලු 9කින් ජයගත් පාකිස්ථානුවන් අවසන් මහා තරගයට සුදුසුකම් ලැබීය. ජූනි 17 වැනිදා ඕස්ට්‍රේලියාව සහ දකුණු අප්‍රිකාව තරග වැදුණු අතර එයින් ඕස්ට්‍රේලියාව අවසන් තරගයට සුදුසුකම් ලැබීය.1996 ලෝක අනුශූරයින් වූ ඕස්ට්‍රේලියාව 1999 ජූනි 20 වැනිදා ලන්ඩනයේ ලෝඩ්ස් පිටියේදී පාකිස්ථානය කඩුලු 8කින් පරදවා දෙවැනි වරටත් ලෝක ශූරතාව දිනාගත්තේය.1996 වසරේ ඕස්ට්‍රේලියාව අන්ත පරාජයට ලක්කර තරගාවලියේ අපරාජිත කණ්ඩායම වෙමින් 6 වැනි ලෝක ක්‍රිකට් කුසලානය දිනාගත් ශ්‍රී ලංකා කණ්ඩායමට, 7 වැනි තරගාවලියේ දී සුපිරි 8 වටයට පිවිසීමට නොහැකි තරමට පරාජය වුණි.1996 ලෝක කුසලානය දිනාගැනීමට කණ්ඩායම මෙහෙය වූ අර්ජුන රණතුංගගේ නායකත්වයෙන් යුතුව පිටියට පිවිසි ශ්‍රී ලංකා කණ්ඩායම ඒ කාණ්ඩය යටතේ තරග 5කට සහභාගි වී ජයගත්තේ ඉන් දෙකක් පමණි. ඒ සිම්බාබ්වේ සහ කෙන්යාව අතර පැවැති තරග 2යි. එංගලන්තය, ද.අප්‍රිකාව සහ ඉන්දියාව සමඟ පැවැති තරග 3ම පරාජය විය.ඉන් වසර 4කට පසුව දකුණු අප්‍රිකාවේ පැවැත්වුණු 8 වැනි ලෝක කුසලාන ක්‍රිකට් තරගාවලියේදී සනත් ජයසූරියගේ නායකත්වයෙන් සහභාගි වූ ශ්‍රී ලංකා කණ්ඩායම අවසන් පූර්ණ වටය තෙක් පැමිණීම සාධනීය වර්ධනයකි.2003 වසරේ පෙරබවාරි 9 වැනිදා සිට මාර්තු 24 වැනිදා දක්වා පැවැති මෙම 8 වැනි ලෝක කුසලාන තරගාවලිය සඳහා කණ්ඩායම් 14ක් තරග වැදුණු අතර සම්පූර්ණ තරග සංඛ්‍යාව 54කි.මෙම තරගාවලියේදී දකුණු අප්‍රිකාව, අනුශූර පාකිස්ථානය සහ කොදෙව් කණ්ඩායමට සුපිරි 6 වටයට ඒමට නොහැකිවීමත්, කෙන්යාව සමඟ සිම්බාබ්වේ සුපිරි 6 වටයට පිවිසීමත් ක්‍රිකට් ඉතිහාසයේ පෙරළියකි. එමෙන්ම ටෙස්ට් ක්‍රීඩා නොකරන රටක් වූ කෙන්යාව අවසන් පූර්ණ වටය දක්වා පැමිණීම පෙරළිකාර සිදුවීමකි.’ඒ’ කාණ්ඩයෙන් ඕස්ට්‍රේලියාව තරග හයම දිනා පෙරමුණටම පැමිණි අතර ඉන්දියාව සමඟ සිම්බාබ්වේ සුපිරි හය වටයට පැමිණියේය.’බී’ කාණ්ඩයෙන් ශ්‍රී ලංකාව තරග හයෙන් හතරක් දිනා එකක් පරාජය වී එක් තරගයක් සම ලකුණු ලබමින් පෙරමුණටම පැමිණි අතර කෙන්යාව සමඟ නවසීලන්තය සුපිරි හය වටයට පැමිණියේය.අවසන් පූර්ව වටයේදී ශ්‍රී ලංකාව පරාජය කරමින් ඕස්ට්‍රේලියාවත්, කෙන්යාව පරාජය කරමින් ඉන්දියාවත් අවසන් මහා තරගයට සුදුසුකම් ලබාගත් අතර, 2003 මාර්තු 23 වැනිදා ඉන්දියාව පරදා කඩුලු 8ක ජයක් ලබාගත් ඕස්ට්‍රේලියාව ලෝක ක්‍රිකට් ශූරතාව දිනාගත්තේය.2003 ලෝක කුසලාන තරගාවලියේ සනත් ජයසූරියගේ නායකත්වයෙන් යුතුව මාවන් අතපත්තු, හෂාන් තිලකරත්න, අරවින්ද ද සිල්වා, මහේල ජයවර්ධන, කුමා සංගක්කාර, රසල් ආනෝල්ඩ්, චමින්ද වාස්, මුත්තයියා මුරලිදරන්, දිල්හාර ප්‍රනාන්දු, ප්‍රභාත් නිශ්ශංක, පුලස්ති ගුණරත්න යන ක්‍රීඩකයින් සහභාගි වූ අතර පෙබ. 10 වැනිදා මුහුණ දුන් පළමු තරගයේදීම නවසීලන්තයට එරෙහිව විශිෂ්ට දස්කම් දක්වමින් ජයග්‍රහණය කළේය. මෙහිදී පන්දු 125කදී ලකුණු 120 ක් ලබාගත් සනත් ජයසූරිය තරගයේ වීරයා විය.ශ්‍රී ලංකාව සහභාගිවූ දෙවැනි තරගයේදී සිම්බාබ්වේට එරෙහිව විශිෂ්ට ජයග්‍රහණයක් වාර්තා කළ ශ්‍රී ලංකා කණ්ඩායමේ ආරම්භක වේග පන්දු යවන්නා වූ චමින්ද වාස් පළමු පන්දු තුනේදීම කඩුලු ත්‍රිත්වයක් ලබාගත් අතර එම ඕවරයේදී පස්වැනි පන්දුවේදී ද කඩුල්ලක් ලබාගත්තේය.ලෝක කුසලාන තරගාවලියකදී කඩුලු ත්‍රිත්වයක් ලබාගත් ලොව තුන්වැනි ක්‍රීඩකයා ලෙසින් වාස් ක්‍රිකට් වංශ කතාවට එක්විය.කඩුලු බිඳවැටීම පළමු පන්දුවේදී පළමු කඩුල්ල ලකුණු 0 හනාන් සාරකාර්, දෙවැනි පන්දුවේදී දෙවැනි කඩුල්ල ලකුණු 0 මොහොමඩ් අෂ්රාෆුල්, තෙවැනි පන්දුවේදී තෙවැනි කඩුල්ල ලකුණු 0 ඉෂානුල් හක්, පස්වැනි පන්දුවේදී සිව්වැනි කඩුල්ල ලකුණු 5 සන්වාර් හෙයින්.මෙම තරගයේදී ජයසූරිය පන්දු 53කදී ලකුණු 50ක් ලබාගත්තේය.පෙබරවාරි 19 වැනිදා පැවැති කැනඩා ශ්‍රී ලංකා තරගය ද ලෝක කුසලාන තරග ඉතිහාසයට සුවිශේෂී තරගයක් වූයේය. ඒ ශ්‍රී ලංකා පන්දු යවන බලඇණිය විසින් කැනඩා ඉනිම ලකුණු 36කට සීමා කිරීමයි.කාසියේ වාසිය දිනූ ශ්‍රී ලංකා නායකයා මුලින්ම පන්දුවට පහර දීමට කැනඩා කණ්ඩායමට ආරාධනා කළ අතර ප්‍රභාත් නිශ්ශංක, චමින්ද වාස්, දිල්හාර ප්‍රනාන්දු සහ මුරලි එක්ව කිසිම කැනඩා පිතිකරුවකුට ලකුණු 10 සීමාවට යාමට නොදී ඕවර 18.4කදී ලකුණු 36කට ඉනිම අවසන් කළහ. මෙම තරගය පන්දු 272ක් ඉතිරිව තිබියදී ශ්‍රී ලංකාව කඩුලු 9කින් ජයගත්තේය.2003 ලෝක කුසලාන තරගාවලියේ දී ශ්‍රී ලංකා කණ්ඩායම කෙන්යා කණ්ඩායම අතින් පරාජයට පත්වීම ද විශේෂයෙන් සඳහන් කළ යුතුය.පෙබරවාරි 24 වැනිදා කෙන්යාවේ නයිරෝබි නගරයේ ජිම්කානා ක්‍රීඩාපිටියේ දී කාසියේ වාසිය දිනූ ශ්‍රී ලංකා නායකයා පන්දු රැකීමට තීරණය කළේය.ඒ අනුව කෙන්යා කණ්ඩායම ඕවර 50 අවසානයේ කඩුලු 9ක් දැවී ලකුණු 210ක් ලබාගත් අතර මුරලි ලකුණු 28කට කඩුලු 4ක් ලබාගත්තේය.පිළිතුරු ඉනිම ක්‍රීඩා කිරීමට පිටියට පිවිසි ශ්‍රී ලංකා ආරම්භක පිතිකරු ජයසූරිය උඩ පන්දුවක් ලබා දීමෙන් ලකුණු 3කට දැවී ගිය අතර මාවන් අතපත්තු ලකුණු 23කට දැවී ගියේය. හෂාන් 23, ආනෝල්ඩ් 25 සමඟ ඉනිමේ පෞද්ගලික වැඩිම ලකුණු ගණන වූයේ අරවින්ද ලබාගත් ලකුණු 41යි. ඕවර 45ක දී ලකුණු 157කට සියල්ලන්ම දැවී ගිය අතර මෙය 2003 ලෝක කුසලාන තරගාවලියේ පෙරලිකාර සිදුවීමක් ලෙස සටහන්ව තිබේ.කෙසේ වෙතත් තරගාවලිය පුරාම විශිෂ්ට දස්කම් දක්වමින් ඉදිරියට පැමිණි ශ්‍රී ලංකා කණ්ඩායම අවසන් පූර්ව වටයේදී ඕස්ට්‍රේලියාව වෙතින් පරාජය වූයේ ස්වභාවධර්මයා ශ්‍රී ලංකා කණ්ඩායමේ ජයග්‍රහණයට හරස් වූ බැවිනි. මෙම තරගය පැවැත්වූයේ අසීරු මන්දගාමී තණ තීරුවකය. පළමුව පන්දුවට පහර දුන් ඕස්ට්‍රේලියානුවෝ ඕවර 50 අවසානයේ කඩුලු 7ක් දැවී ලකුණු 212ක් ලබාගත් අතර චමින්ද වාස් සුපුරුදු දස්කම් දක්වමින් ලකුණු 34කට කඩුලු 3ක් ලබාගත්තේය.පිළිතුරු ඉනිම ක්‍රීඩා කිරීමට පිටියට පිවිසි ශ්‍රී ලංකා කණ්ඩායමට වර්ෂාව බාධා කළ අතර, ඩක්වර්ත් ලුවිස් ක්‍රමයට අනුව ඕවර 38.1 කදී ලකුණු 172 ඉලක්කයක් ලැබිණි. එහෙත් ශ්‍රී ලංකා පිතිකරුවන් 7 දෙනකු දැවී ලබාගත්තේ ලකුණු 123ක් පමණි.කෙසේ වෙතත් 2003 ලෝක කුසලාන තරගාවලියේ විශිෂ්ට දස්කම් දැක්වූ ශ්‍රී ලංකා කණ්ඩායමේ පිතිකරුවන් මෙන්ම පන්දු යවන්නන් ද තරගයේ වීරයා සම්මාන ගණනාවක්ම දිනාගන්නා ලදී. මේ අතරින් චමින්ද වාස් කඩුලු 23ක් ලබා මෙම තරගාවලියේ වැඩිම කඩුලු ලාභියා සම්මානය හිමිකරගත් අතර කඩුලු 17ක් ලබාගත් මුරලි 5 වැනි ස්ථානය ලැබීය.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=av11021315</link>
    <topic>ජාතික ධජය සෙවණේ සිට ගැයෙන ක්‍රිකට් ගීතය</topic>
    <author>ඉඳුනිල් වීරරත්න</author>
    <content>ජාතික ධජය සෙවණේ සිට ගැයෙන ක්‍රිකට් ගීතයඑකමුතුවේ සුබ ලකුණු මතින් අපි සිනහව ආයෙම ගෙනෙමු අපි අභිමානෙට යළි තුරුළු වෙමු අපි කප් එක ආයෙම ගෙනෙමු අපිනොදැවී සිත් අස්වසමු අපී එක් සිත් වී හඬ නගමු අපී මනා සබඳතා සදමු අපී කඩුලු මතින් යමු දිනමු අපීබලගැන්වෙමු ලොව පරදන්නෙමු අපි කප් එක තුරුළට ගනිමු අපි අභිමානෙට යළි තුරුළු වෙමූ අපි කප් එක ආයෙම ගෙනෙමු අපිතව හරියටම දින හයකින් ආරම්භ වෙන දහවැනි ක්‍රිකට් ලෝක කුසලාන තරග මාලාවේ සත්කාරක රටක් ලෙස ශ්‍රී ලාංකේය අපට ශූරතාව දිනා ගැනීමේ වැඩි ඉඩක් පවතින බව විචාරකයින් පවසනවා.මේ නිසා ම වෙන කවරදාටත් වඩා අපේ කණ්ඩායමට දිරි දෙමින්, ක්‍රීඩා ලෝලී, නරඹන්නන් ගේ උනන්දුව වැඩි වර්ධනය කරවන ක්‍රිකට් ගීත රාශියක් ම නිර්මාණය වී තිබෙනවා.මේ දිනවල රූපවාහිනි නාලිකා තුළින් විකාශය වන හරිම අපූරු ගීතයක රූප රාමු පෙළක් අපේ නෙත ගැටෙනවා.1996 ලෝක කුසලානය ජයග්‍රහණය කළ කණ්ඩායමේ සිටි එය ජයග්‍රහණය කිරීමට ප්‍රබලතම දායකත්වය දුන් සුපිරි පිතිකරු අරවින්ද ද සිල්වා, පළමු ඕවර 15 තුළ වේගයෙන් ලකුණු ලබා ගැනීමේ රටාව හඳුන්වා දුන් ක්‍රීඩක රොමේෂ් කළුවිතාරණ, කුමා ධර්මසේන, උපුල් චන්දන සමඟ ශ්‍රී ලාංකේය සිනමා සහ රූපවාහිනී වංශ කතාවල ප්‍රබලතම භූමිකා නියෝජනය කළ ප්‍රවීණ නිළි අයිරාංගනී සේරසිංහ සමඟ පුංචි තිරය දිග් විජය කළ ඕෂධී හේවාමද්දුම,ධනංජය සිරිවර්ධන, සුජානි මේනකා, මංජුලා කුමාරි සමඟ තාරුණ්‍යයේ රිද්මයට නව ජීවයක් එක්කළ ගායක ඉරාජ් වීරරත්න සමඟින් ක්‍රිකට් ලෝලීන් දස දහස් ගණනක් මේ ගීතයේ නිරූපණය සඳහා දායක වී තිබෙනවා.ජාතික වශයෙන් වැදගත් අවස්ථාවල දී අපේ ජාතික ධජය-සිංහ කොඩිය අභිමානයෙන් අහසේ ලෙළදෙන අන්දම ශ්‍රී ලාංකේය අප සැමට සුපුරුදු දසුනක්. එම සුපුරුදු දසුන, මින් පෙර නොවූ දැවැන්ත ආකාරයකින් යොදා ගනිමින් නිර්මාණය කරන ලද ගීතමය රූපාවලියක් දේශයේ මුළු මහත් ජනතාව නියෝජනය කරන ප්‍රමුඛතම සංකේතය වන ජාතික ධජය කේන්ද්‍ර කර ගනිමින්, රටේ විවිධ පෙදෙස්වල දී, විවිධාකාර ජනකොටස් ඒකරාශී කර රූපගත කරඇත.මෙම සුවිශේෂ දෘශ්‍ය ගීතය, ඩයලොග් ටෙලිකොම් සමාගම විසින් ජනතාව වෙත පිරිනමනු ලබන්නේ යුගයේ ජාතික අවශ්‍යතාවයක් ඉටු කිරීම පිණිසයි. එනම් 1996 දී අප රට විසින් දිනාගන්නා ලද ලෝක ක්‍රිකට් කිරුළ, මෙම වසරේ දී යළි අප දිනාගත යුතු බව අද දවසේ බාල, තරුණ, වැඩිහිටි වෙනසක් නැතිව සියල්ලත් සිත් තුළ කකියන සාමූහික ප්‍රාර්ථනයයි.ප්‍රවීණ ලේඛක අජිත් ගලප්පත්ති විසින් රචිත පදමාලාව වෙනුවෙන් තනුව නිර්මාණය කර, දේශීය නාද සංකලනයෙන් සංගීතවත් කරන ලද්දේ සංගීතඥ මහේෂ් දෙණිපිටිය විසින්. ප්‍රධාන ගායන ශිල්පීන් වන්නේ ජානක විතානගේ සහ රුවන් වීරසේකරයි.ජානක තිලකරත්නගේ අපූරු රූප රචනයට අනුව රාම් ඉලංගෝ අධ්‍යක්ෂණය කළ මෙම දෘශ්‍ය ගීතය, ඔගිල්වි ඇක්ෂන් ප්‍රචාරණ සහ සන්නිවේදන ආයතනයේ මෙහෙයවීමෙන් නිෂ්පාදනය කරන ලද්දේ මයින්ඩ් ෆයර් ආයතනය විසින්.ගීතයේ රචක අජිත් ගලප්පත්ති අදහස් දක්වමින් “අනුග්‍රාහක ආයතනයේ පාරිභෝගිකයින් මිලියන ගණනක් ලංකාවේ සතර දිග් භාගයේම ඉන්නවා. ඉතින් ඔවුන්ට ඕන වුණා ක්‍රිකට් ලෝක කුසලාන තරගාවලිය වෙනුවෙන් යමක් කරන්න. දේශීයත්වය පදනම් කරගෙන ජාතික හැඟීම පුබුදුවන ආකාරයේ ගීතයක් නිර්මාණය කෙරුණේ ඒ අනුවයි. මේ ගීතය රචනා කිරීමේදී මම සරල වචන පාවිච්චි කළා.හැම කෙනාටම රස විඳීමට හැකියාව ලැබෙන්නේ එතකොටයි. ලොකු කුඩා, දුප්පත් පොහොසත් ජාති කුල ආගම් භේදයකින් තොරව හැම කෙනාම එකම ජයග්‍රාහී අරමුණකට යන ගමනක් ගැන තමයි මෙයින් කියැවෙන්නේ.”ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=av11021316</link>
    <topic>ලෝකය දිනන්න අලුත් ඇසක් නෙත් ශ්‍රී ලංකා තේමාවයි</topic>
    <author>තුෂාරි වික්‍රමසිංහ</author>
    <content>ලෝකය දිනන්න අලුත් ඇසක් නෙත් ශ්‍රී ලංකා තේමාවයිනාරද විජේසූරියයුරෝපය සහ මැද පෙරදිග ආවරණය කරමින් විකාශන කටයුතු සිදු කළ ‘නෙත් ශ්‍රී ලංකා’ චන්ද්‍රිකා රූපවාහිනී නාලිකාවේ ප්‍රධානියකු, වැඩසටහන් නිෂ්පාදකවරයෙක් සහ නිවේදකයකු ලෙස කටයුතු කළ නාරද විජේසූරිය එහි විකාශන කටයුතු යළි එම රටවල සහ මෙරට ඇරඹීමේ බලාපොරොත්තුවෙන් මෙරටට පැමිණ සිටියි.මාධ්‍ය ක්ෂේත්‍රය සඳහා සිය දායකත්වය නො අඩුව ලබාදෙන නාරද කලා කටයුතු කෙරෙහි ද දක්වන්නේ විශේෂ දක්ෂතාවයකි.‘නෙත් ශ්‍රී ලංකා’ නාලිකාවේ මූලික තේමාව මොකද්ද?අපේ මූලික ම තේමාව වුණේ ‘ලෝකය දිනන්න අලුත් ඇසක්’ යන්නයි. එයින් විකාශනය වුණු ‘පහන් කන්ද’, ‘සොඳුරු කැදැල්ල’ වගේ වැඩසටහන් මිනිස්සු හරිම ආදරෙන් වැළඳ ගත්තා.ඔබ හිතන විදිහට රූපවාහිනි මාධ්‍ය මොනවගේ දෙයක් ද?ඇත්තටම රූපවාහිනි මාධ්‍ය කියන්නේ හුදෙක් විනෝදාස්වාදය, ප්‍රවෘත්ති ලබාදෙන මාධ්‍යයක් පමණක් නොවෙයි. එය සමාජය හසුරුවන්න පුළුවන් උපකරණයක්.යුරෝපය සහ මැද පෙරදිග රටවල් ආවරණය කළ ‘නෙත් ශ්‍රී ලංකා’ නාළිකාව හරහා ඔබ ශ්‍රී ලාංකිකයන් වෙනුවෙන් සිදුකළ සේවය මොන වගේ ද?ඇත්තටම, මේ රටේ විශාල ත්‍රස්තවාදී යුද්ධයක් පැවැතුණා.ඒ වෙලාවේ දී ලංකාවට කොටි මුදල් එවන එක නතර කරන්නත් ඒ වගේ ම විදේශිකයන්ට ශ්‍රී ලංකාවේ ජනවාර්ගික අර්බුදයක් නැහැ, තිබුණේ ත්‍රස්තවාදය කියන එක ඔප්පු කරන්නත් ඉතා නිර්භයව අපි කටයුතු කළා. ඇත්තටම ඒ ශාපලත් යුද්ධය නිමාවෙලා නිදහසේ අරුණළු අද මෙරට හැම අස්සක මුල්ලකම ඉහිරිලා යනවා. එය දැකීමට අපි බලාගෙන හිටියා.ඒ වගේ ම මේ නාලිකාව හරහා විදේශ රටවල සේවය කරන විශේෂයෙන් මැදපෙරදිග සල්ලි හොයාගෙන ගිහින් ආත්මය නැති කර ගත් මිනිසුන්ගේ ජීවිතවලට මඟ පෙන්වන්න, ඔවුන් ගේ ජීවිත රැක ගන්න මේ ඔස්සේ පුළුවන් වුණා. විදේශ රටවල වෙසෙන ශ්‍රී ලාංකේය තරුණ තරුණියන්ගේ හඬ බවට අපි පත් වුණා.හිටි හැටියේ ම ‘නෙත් ශ්‍රී ලංකා’ නාලිකාවේ ආවරණ කටයුතු ඇන හිටිනවා. ඒ ඇයි?ඒ පසුගිය කාලයේ සිදුවූ අවාසනාවන්ත සිදුවීම් කීපයක් නිසා. නමුත් එහි විකාශන කටයුතු ඉතා ඉක්මනින් නැවතත් ආරම්භ කිරීමට මේ වනවිට කටයුතු සූදානම් කරමින් තිබෙනවා. ඒ වගේ ම ලංකාවෙත් මේ නාලිකාව විකාශය කිරීමේ බලාපොරොත්තුවකුත් තිබෙනවා. එයටත් අවශ්‍ය කටයුතු සම්පාදනය කරමින් ඉන්නවා.රූපවාහිනී නිවේදකයකු ලෙස කටයුතු කරන්නට ලැබීම ගැන මොකද හිතෙන්නේ?ඇත්තටම හරිම තෘප්තිමත්. නිෂ්පාදකයෙක් ලෙසත් නිවේදකයෙක් ලෙසත් ඉතාම සතුටින් මට පැවරුණු කාර්යය ඉටු කළා කියා හිතනවා. ලංකාවෙන් පිට වාසය කරන ශ්‍රී ලාංකේය ජනතාව අතර ජනප්‍රියතම නිවේදකයකු ලෙස කටයුතු කරන්නට ලැබීම මා ලැබූ භාග්‍යයක් ලෙසයි මම දකින්නේ. ඉදිරියටත් මගෙන් විය යුතු සේවය ප්‍රේක්ෂක ජනතාවට ලබාදීමට මා සූදානම්.තුෂාරි වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=av11021317</link>
    <topic>අබේවර්ධන සැමරුමට සංහිඳ අද ස්වාධීන රූපවාහිනියේ</topic>
    <author>ඡායාරූපය - විපුල අමරසිංහ</author>
    <content>අබේවර්ධන සැමරුමට සංහිඳ අද ස්වාධීන රූපවාහිනියේඅප අතරින් වියෝ වූ ප්‍රවීණ ගායන ශිල්පී අබේවර්ධන බාලසූරිය ගුණානුස්මරණය වෙනුවෙන් අද (13) රාත්‍රි 10.00 ස්වාධීන රූපවාහිනියෙන් විකාශය වන ‘සංහිඳ’ සොඳුරු කලාකරුවන්ගේ අතීතාවර්ජනය ගීතමය සන්ධ්‍යාව මෙවර වෙන් වේ.මේ සඳහා වන කතිකාව වෙනුවෙන් අබේවර්ධනයන්ගේ බිරිඳ ප්‍රවීණ ගායිකා නිරංජලා සරෝජිනි, මහාචාර්ය සනත් නන්දසිරි, ආචාර්ය අජන්තා රණසිංහ සහ කුලරත්න ආරියවංශ සහභාගි වෙති.අබේවර්ධන ගායනා කළ ගීත සජීවී ගායනයට එක්වනුයේ ගායන ශිල්පී ජගත් වික්‍රමසිංහ සමඟ කිත්සිරි ජයසේකරය. යුග ගායනයෙන් ඉන්ද්‍රානි පෙරේරා සමඟ ත්‍යාගා එන්. එඩ්වඩ් සහභාගි වෙති. සංගීතය මෙහෙයවීම විශාරද මනෝජ් පීරිස් ගෙනි.තැලසීමියා රෝගීන්ගේ සුබසාධනයට ආධාර පිණිස සුපිරි තාරකාවන් පිරිවරාගත් ‘ස්ටාර්ස් විත් ප්‍රමිලා’ (Stars with Pramila) නර්තන ප්‍රසංගය මේ මස 16 දින සවස 6.30 ට මහරගම ජාතික තරුණ සේවා මධ්‍යස්ථානයේදී පැවැත්වේ. ජාතික තැලසීමියා මධ්‍යස්ථානය වෙනුවෙන් මෙය සංවිධානය කරනුයේ නර්තන ශිල්පිනියක වන ප්‍රමිලා සුරංගියි.“ඇත්තටම මීට කලින් මම මෙවැනි නර්තන ප්‍රසංග දෙකක් සංවිධානය කළා. නමුත් තුන් වැනි ප්‍රසංගය මම අදහස් කළා තැලසීමියා රෝගීන් වෙනුවෙන් පවත්වන්න. විශේෂයෙන් ම වයඹ පළාතේ තියෙන තැලසීමියා රෝහලට මට යන්න අවස්ථාව උදා වුණා. එහිදී කුඩා දරුවන් තැලසීමියා රෝගයට ගොදුරුව අටසියයක් පමණ ප්‍රතිකාර ලබනවා. ඔවුන් ගොඩක් අසරණ දරුවන්.ඒ නිසයි මේ දරුවන්ගේ සුවතාව වෙනුවෙන් මෙම ප්‍රසංගය මම සංවිධානය කළේ. මෙහිදී ලැබෙන සියලු ආධාර තැලසීමියා මධ්‍යස්ථානයට මම ලබා දෙන බවත් කියන්න ඕන.තවත් දෙයක් මෙම ප්‍රසංගය වර්ණවත් කරන්න තැලසීමියා රෝගයට ගොදුරු වුණ දරුවන් කිහිප දෙනෙක් ම නර්තනයෙන් දායක වෙනවා.ඒ දරුවන් ඉතාම දක්ෂයි. ජනප්‍රිය තරු කිහිප පළක් වෙන පුබුදු චතුරංග, නිරෝෂා පෙරේරා, නුවන් ගුණසේකර, චිලී, ශලිනි තාරකා, චූලා පත්මේන්ද්‍ර, ගයේෂා පෙරේරා, ජනිත් වික්‍රමගේ, නලින් ගුණරත්න, මා සමඟ මේ ප්‍රසංගය රැගෙන එනවා.‘ස්ටාර්ස් විත් ප්‍රමිලා’ නර්තන ප්‍රසංගයේ නිල මාධ්‍ය අනුග්‍රහය ලේක්හවුස් ආයතනය හා සිරස එෆ්.එම්. සිරස ටී.වී. හා Y එෆ්.එම්. ආයතන ලබාදෙන බවත් කිවයුතුයි.ඡායාරූපය - විපුල අමරසිංහ’සංස්කෘති’ සාහිත්‍ය විචාර කලා සඟරාවේ ජනවාරි කලාපය දැන් එළි දැක ඇත. මෙවර එය සංස්කරණය කර ඇත්තේ ආචාර්ය අමරදාස වීරසිංහ හා මහාචාර්ය සෙනෙවි එපිටවත්තය. මහාචාර්ය එදිරිවීර සරච්චන්ද්‍ර, ආචාර්ය අමරදාස වීරසිංහ, ධර්මසිරි ඒකනායක, ජී. උස්වත්තේ ආරච්චි යන අයගේ ලිපි මෙවර කලාපයට ඇතුළත්ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=av11021318</link>
    <topic>දැන් ඔයා හරි හිතුවක්කාරයි තිසරු...</topic>
    <author/>
    <content>දැන් ඔයා හරි හිතුවක්කාරයි තිසරු...ලියන්නේ නිව්ටන් ගුණසේකරඅඳින්නේ හර්ෂ ගුණවර්ධන”ඇයි තිසරු ඔයා ගොළුවෙලා වාගෙ ඉන්නෙ? මං ඔයාට කිසිම වරදක් කරලා නැහැ.. මං හවසට ටිකක් ටෙනිස් සෙල්ලම් කරලා අපේ ක්ලබ් එකට යනවා තමයි. අපේ හුඟක් ලෝයර්ස්ලා මීට් වෙන්නෙ එතනදි... ඒ වෙලාවට අපි පොඩි ඩ්‍රින්ක් එකක් ගන්නවා තමයි. මං ඒකෙ වරදක් දකින්නෙ නැහැ.. ඔයා ඒකට විරුද්ධ නම් මං ඒක අත්අරින්නම්.. තිසරු..””හෙක්ටර්ට අය්යට එහෙම නීතිදාන්න මං කව්ද? මං ඔයාගෙ වයිෆ් නෙවෙයිනෙ?””ඒක හරි.. ඒත් මට ඕනැ ඉක්මනටම ඔයා මගේ ආදරණීය වයිෆ් කරගන්න..””අපි ඔය මාතෘකාව ගැන කතා කරන එකේ කිසිම තේරුමක් නැහැ හෙක්ටර් අය්යෙ..””අපි ඒ මාතෘකාවට තේරුමක් දෙමු තිසරු...””අනේ කරුණාකරලා මට මේ පොත දීලා යනවද හෙක්ටර් අය්යෙ..?””ඇයි ඔයා මාව මැරි කරන්න අකැමැති? මට හොඳ ළමයා වාගෙ ඒකට කෙළින් උත්තරයක් දෙන්න.. නැත්නම් මං මෙතනින් හෙල්ලෙන්නෙ නැහැ..””හෙක්ටර් අය්යා මාත් එක්ක තරහවෙන්නෙ නැත්නම් මං ඇත්තම කියන්නම්... හැබැයි මේ විත්තියක් ගැන කට හොල්ලන්න බැහැ.. හරිද?””හරි.. හරි.. කියන්නකො.. ඔයාට බෝයි ෆෙන්ඩ් කෙනෙක් ඉන්නවද?””ඔව්..””කව්ද ඒ...?”ඔහු එවර ඇසුවේ පිළිතුරු දීමට බැරිම ප්‍රශ්නය නොවේදැයි තිසරුට සිතුණි.හෙක්ටර් නොඉවසිල්ලෙන් යුතුව තිසරුගේ මුහුණ දෙස බලා සිටියේය. එහෙත් තිසරුගේ කට හෙල්ලුනේ නැත.”ඇයි ගොළුවෙලා වගේ බලන් ඉන්නෙ.. තිසරු..?””එයාගෙ නම නම් මට කියන්න බැහැ හෙක්ටර් අය්යෙ?””ඇයි ඒ..? මං ඒක රහසක් හැටියට තියාගන්න ඔයාට පොරොන්දු වෙන්නම්..””බැහැ.. බැහැ.. එයාගෙ නම නම් කියන්න විදියක් ඇත්තෙම නැහැ...” තිසරු තිර හඬින් කීවාය.”තිසරු හිතනවද ඔය එෆෙයාර් එකට ගෙදරින් පර්මිෂන් ලැබෙයි කියලා..?””ඒක මට ප්‍රශ්නයක් නෙවෙයි...?””දැන් ඔයා හරි හිතුවක්කාරයි... තිසරු... ඔයා විහින් ජීවිතේ අවාසනාවන්ත කරගන්න හදනවා.. ඒකයි මට කනගාටු...” හෙක්ටර් බිඳුණු හඬින් කීවේය.”ඇයි මං ගැන කනගාටු වෙන්නෙ?””ඔයාට තියෙන ආදරේ හින්දා...””පිස්සු..?” තිසරු උපහාසාත්මකව සිනාසුණාය.”හරි.. මං ඔය මනුස්සයා කව්ද කියලා හොයාගන්නම්කො..””හොයාගෙන මොනවා කරන්නද?””ඒක එදාට කියන්නම්කො?” හෙක්ටර් පුටුවෙන් නැගිට්ටේ මුහුණ කළු කරගෙනය. ඔහු කෝපයෙන් යුතුව ඉවතට යන අයුරු තිසරු බලා සිටියේ හොරැහිනි.******එදින ඉරිදා දහම් පාසලේ ඉගැන්වීමේ කටයුතු නිමාවෙන විට ඉර මැදියම් වී තිබිණ. සෙනරත් පන්තියෙන් එළියට ආවේ ලොකු හාමුදුරුවන්වද බැහැ දැක යාමේ අදහස සිතේ රඳවාගෙනය. ඒ වන විට දහම් පාසලේ දරු දැරියෝ කිරි කොකුන් රෑනක් සේ පන්සල් භූමියෙන් පිටතට ඇදී යමින් සිටියහ. දැඩි අව් රශ්මියට වැලිමළුව තරමක් රත් වී තිබුණ බැවින් සෙනරත් නිරාවරණය වූ දෙපා තැබුවේ තරමක අසීරුවෙනි.ලොකු හාමුදුරුවෝ ආවාසයෙහි එක් පසෙක තිබූ හාන්සි පුටුවේ දිග ඇදී පත්තරය කියවමින් සිටින අයුරු ඈත තියාම සෙනරත්ගේ ඇස ගැටිණ. ඔහු ආලින්දයට ගොඩවූයේ ශාන්තදාන්ත ඉරියව්වකිනි.”මං මේ සෙනරත් ඉස්කෝලෙ මහත්තයා හදි ගැහෙන කන් බලාගෙන හිටියෙ.. මෙහෙන් ඈඳි ගත්තනම්..” පත්තරය දෙකට නමා කළුවර කනප්පුව උඩ තැබූ ලොකු හාමුදුරුවෝ හාන්සිපුටුවේ හරි බරි ගැසුණාහ.සෙනරත් අසල තිබූ කුඩා බංකු පුටුව මත වාඩි ගත්තේ උන්වහන්සේට වැඳ නමස්කාර කරමිනි.”මහත්තයා දකින්න ඇතිනෙ දෝණියන්දැගෙ පින්තූරෙ පත්තරේ වැටිලා තිබුණා.” ලොකු හාමුදුරුවෝ අර අදින්නේ බරපතළ කාරණාවකට බව සෙනරත්ට ඉවෙන් මෙන් වැටහුණේය. සිය දියණිය අපර්ණාගේ හා නළුවෙකුගේ වර්ණ ඡායාරූපයක් පත්තරේ සිනමා පිටුවේ ලොකුවට පළකර තිබෙනු ඔහු දැක තිබුණේ මීට දින හතරකට ඉහතදීය. තරුණ නළුවකට තුරුළු වී සිටි අපර්ණාගේ එම ඡායාරූපය ඔහුට පෙන්වන ලද්දේ මාකොළ හාමිනේය. එය “ගිනිසිළුව“ චිත්‍රපටයට අයත් ජවනිකාවක ඡායාරූපයක් වූ අතර ඊට යටින් “නැඟී එන සුරූපී තරුණ සමනලිය” යනුවෙන් සිරස්තලයක් ද තිබුණු අයුරු සෙනරත්ගේ මතකයට නැඟී ආවේ නිරායාසයෙනි. තමා එම පත්තර පිටුව කීතු.. කීතුවලට ඉරා බිරිඳගේ මුහුණට දමා ගැසූ අයුරු සෙනරත්ගේ දෑස අබිමුව වැඩුණේ චිත්‍රපට ජවනිකාවක් මෙනි.””සෙනරත් මහත්තයා කීදාහක ළමයින්ගෙ ඇස් පාදලා ඇද්ද.. මගෙ හිතේ.””එහෙමයි අපෙ හාමුදුරුවනේ?””ඒ වුණාට මහත්තයගෙ ගැහැනු දරුවගෙ ඇස් දෙක පාදන්න මහත්තයට බැරි වුණා..?” සෙනරත් නිරුත්තරව බිම බලාගෙන සිටියේය. හාමුදුරුවන් කරන ප්‍රකාශය ඔහු හිත යටින් අනුමත කළේය.”ඔය බයිස් කෝප්වල නඩලන් නටන්න ගියාම සෙනරත් මහත්තයෝ අපේ තරුණ ගැහැනු ළමයි නොමඟ යනවා... අන්තිමට මහ විනාශයක් වෙලා තමයි නවතින්නෙ.. ඔය ටික මහත්තයා හිතුව නැති එක ගැනයි මට කනගාටු..””අපේ ළමයා ඔය චිත්‍රපටියෙ රඟපාන්න යනවට මං තදින්ම විරුද්ධ වුණා අපෙ හාමුදුරුවනේ. කියන්න ඕනැ හැම දෙයක්ම කිව්වා. ඒත් එයා ඒවට කන් දුන්නෙ නැහැ... පස්සෙ මං ඔය ගැන කතා නොකරම අත්හැරියා.. මං කාමරේට වෙලා තනියම හඬා වැටුන දවස් තිබුණා අපේ හාමුදුරුවනේ. ඔය ප්‍රශ්නෙදි මං පුදුම විදියට අසරණ වුණා..” සෙනරත් කටහඬ බින්ඳේ මහත් ආයාසයක් අරගනිමිනි. ඔහුගේ වේදනාබර කටහඬ ලොකු හාමුදුරුවන්ගේ හිතටද මහත් සංවේගයක් එක් කළේය.”දෝණියන්දැ තවමත් ඕකෙ රඟපාන්න යනවද මහත්තයා?””මේ දවස්වල නම් ඔය ගෙට වෙලා ඉන්නෙ... මං ඔය වැඩේට තරහෙන් ඉන්න විත්තිය එයා දන්නවා.. ඒ හින්දා හැම වෙලාවෙම මාව මඟඅරින්න හදනවා..””මාකොළ හාමිනේත් ඔය වැඩේට ළමයව උසිගැන්නුවද දන්නෙ නැහැ නේද?””එහෙම නොවුනැයි කියලත් කියන්න බැහැ..””ඕකෙන් මේකෙන් වුණේ අපරාදෙ මහත්තයගෙ නම කැතවුණ එක විතරයි.””එහෙමයි..””දැන් ඉතින් මහත්තයා ඔය ගැන අකම්පා වෙලා හිත නරක් කරගන්න ඕනැ නැහැ.. ඉස්සරහටත් ගැහැනු ළමයව පරිස්සම් කරගන්න බලන එකයි තියෙන්නෙ.. එදා වගේ නෙවෙයි සෙනරත් මහත්තයා අද රට.. සදාචාර.. ගුණධර්ම.. ඔය හැම එකක්ම අද පිරිහිලා විනාශ වෙලා..””ඇත්ත හාමුදුරුවනේ.. ඇත්ත..”සෙනරත් ලොකු හාමුදුරුවන්ගෙන් සමුගෙන එදින දහවල් ගෙදර ආවේ දැඩි සිත් තැවුලින් යුතුවය. හාමුදුරුවෝ කී දේවල් ඔහුගේ හද පතුලේ දෝංකාර දුන්නේ මුළු ඇඟපතම හිරිවට්ටමිනි.සෙනරත් ගෙට ගොඩ වූයේ ජීවිතෙන් පංගුවක් නැති වී ගිය අයකු මෙනි. ටික දුරක්ම ගිනි කාෂ්ටක අව්වේ ආ නිසා ඔහුගේ මුළු ඇඟ පතම දහදියෙන් තෙත් වී තිබිණ.සැමියාගේ මුහුණ හොඳටෝම මලානික වී තිබෙනු දුටු මාකොළ හාමිනේගේ හිත ගැස්සුණේය. දහම් පාසල් පොත් කීපයද කිහිලි ගන්නාගෙන ඔහු කාමරය තුළට රිංගුවේ ඇගේ මුහුණවත් නොබලාය. ඇය සෙමින්.. සෙමින් කාමරය අසලට ගොස් දොර රෙද්ද අතරින් සෙනරත් දෙස බැලුවාය.ඔහු යහනේ දිගාවී සෝබර දෑසින් යුතුව සිවිලිම දෙස බලාසිටිනු දුටු මාකොළ හාමිනේගේ හිත හෝස් ගා ඇවිලී ගියේය.”මොකද මේ.. ඇඳුම්වත් මාරු නොකර ඇඳට වෙලා?”ඔහු ඇය දෙස නොබලා කට පියාගෙන සිටියේය. ඒ තරමටම ඔහුගේ සිත විස්සෝප වී තිබිණ.”මොකද අනේ කතා නොකරන්නෙ? මූණත් එක්ක කළුවෙලා.. අපේ මහත්තයට සනීප නැද්ද?””අද මං හාමුදුරුවන්ගෙන් හොඳවැයින් දෙකක් අහගෙනයි මේ ආවේ.. මේකි මගෙ මුහුණෙ දැලි ගෑවා.. ඔයත් ඒකිට අනුබල දුන්නා.. පත්තරවල පොටෝ දැකලා රටේ ලෝකෙ මිනිස්සු මට දැන් හිනා වෙනවා.. කයි කතන්දර කියනවා..” ඔහු දිග හෑල්ලක් කියාගෙන ගියේ කෝපයේ ගිනි පුපුරු පිටකරමිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=av11021319</link>
    <topic>සමෝධානය</topic>
    <author>සුනිල් මිහිඳුකුල</author>
    <content>සමෝධානයසුනිල් මිහිඳුකුලධර්මසිරි ගමගේ කලාකරුවාණන්ගේ ගී පදමාලා රැගත් ‘කලක් ඇවෑමෙන් පෙරුම් පුරා’ ගී සංග්‍රහය මට ගෙනැවිත් දුන්නේ ගමගේ මහත්තයගේ පුත් චමින්ද.මීට ඉහත ගමගේ මහතාගේ ගීත පදමාලා ඇතුළත් ‘සුළං කුරුල්ලෝ’ පොත පළවී තිබුණත් එය ප්‍රමාණවත් නොවන්නේ ඔහු ගීත දහස් ගණනක් කෙසේ වෙතත් හත් අටසීයක්වත් ලියා ඇති බැවින්. (‘සුළං කුරුල්ලෝ’ ගීත සංග්‍රහයට ඇතුළත් වුණේ ගීත 52 ක් පමණයි)‘කලක් ඇවෑමෙන් පෙරුම් පුරා’ ගීත සංග්‍රහය එක අතකට වැදගත් වන්නේ එයින් ගමගේ මහතාගේ කර්තෘත්වය වඩාත් තහවුරු වන බැවින්.‘මා ප්‍රාර්ථනා ආශාවෝ’, ‘මුව මදහාසේ සීපද රාවේ’, ‘මට ආසයි හිනැහෙන්න’, ‘කලක් ඇවෑමෙන් පෙරුම් පුරා’, ‘පවන් සුසුම් දැලින් වෙළී’ වැනි ගීත ලියා ඇත්තේ ගමගේ මහත්තයා බව මා දැනගත්තේ ඇත්තටම මේ ගීත පොතින්. කර්තෘත්වය අවිනිශ්චිත වුණාම ඇතැම් ගීත වෙනත් රචකයන්ගේ එකවුන්ට් එකට වැටෙන අවස්ථාත් තියෙනවා.‘ගොපලු හඬ’ චිත්‍රපටයට හරුන් ලන්ත්‍රා ගයන ‘මගෙ නාමලි බැඳි ආදරේ’ ගීතය ගමගේ මහතාගේ රචනයක් වුණත් ඇතැම් තැන්වල එය ශ්‍රී නිහාල් ජයසිංහ ගේ ප්‍රබන්ධයක් ලෙසත් දක්වා තිබෙනවා. එය ඊට එක් උදාහරණයක් පමණයි.මෙබඳු පසුබිමක මෙය ඉතාම වටිනා ගීත සංග්‍රහයක් විදියට හඳුන්වා දෙන්න කැමැතියි.ලෝක බෞද්ධ සමුළුවේ 60 වැනි සංවත්සරය නිමිත්තෙන් සමස්ත ලංකා බෞද්ධ මහා සම්මේලනය ඉදිරිපත් කළ ‘ධම්ම’ නම් වූ සංගත තැටිය අපූර්ව සංගීතාත්මක අත්දැකීමක්. මෙහි සංකල්පය හා පිටපත ජයන්ත චන්ද්‍රසිරිගේ. සංගීතය නවරත්න ගමගේ ගේ. මේ සංගත තැටිය හඳුන්වලා තියෙන්නේ ‘මිනිසා හා සොබාදහම අතර ප්‍රසංවාදය’ යනුවෙන්.සංගීතය ගැනත් බුද්ධාගම ගැනත් මගේ දැනුම අල්ප වුණත් මේ සංගත තැටිය ඇසීමෙන් මා අපූර්ව චමත්කාරයක් ලද බව නම් කිව යුතුමයි.බෞද්ධ සංගීතයක් යැයි කිව්වම බොහෝ දෙනකුට මතක් වෙන්නේ ගැටබෙර, හේවිසි, හොරණෑ. එහෙත් නවරත්න ගමගේ ඒ තරම් පටු සංගීතවේදියෙක් නෙමේ. අදාළ තේමාව කුළුගැන්වීම සඳහා ඔහු කී බෝඩ්, ගිටාර්, ඩ්‍රම්ස්, ඔක්ටපෑඩ් යනාදි මේ සියල්ල යොදා ගෙන තිබෙනවා.ක්‍රිකට් ජයගෝෂා සින්දුව අහලා රසිකත්වය දූෂණය කරගෙන ඇති අපේ බොහෝ සංගීත ලෝලයන් ‘ධම්ම’ අහලා නිවී සැනසුණු සංගීත රසාස්වාදයක් කොහොම විඳ ගනී ද කියන එක නම් ප්‍රශ්නයක්.අකිර කුරෝසාවාගේ අන්තිම චිත්‍රපට දෙක තුන අතරින් ‘ඩ්‍රීම්ස්’’(DREAMS) වැදගත් වන්නේ එය කතා 8 ක් අඩංගු චිත්‍රපටයක් වන නිසයි. ක්‍රිස්ටොෆ් කියෙස්ලොව්ස්කිත් මේ වගේ කතා කීපයක් (10 ක්) යොදා ගෙන චිත්‍රපටයක් හැදුවා. (ඒ ‘ඩෙකලොග්’ නමින්)‘ඩ්‍රීම්ස්’ චිත්‍රපටයේ කතා අටම එක හා සමානව සාර්ථක වුණත් මගේ සිත් වඩාත් ඇද බැඳගත්තේ ‘උමග‘  (THE TUNNEL)  නමැති චිත්‍රපට කතාංගයයි. හමුදා නිලධාරියෙක් (කොමාන්ඩෝවරයෙක්) යුද්ධය නිමා වෙලා විශාල උමඟකින් එළියට එනවා. ඔහු පසුපසින් ඔහු යටතේ සේවය කළ සොල්දාදුවෙක් ද එනවා. ඔහු මියගිය සොල්දාදුවෙක්.ඒ අනුව මෙය අවතාරයක්. තමා මියගිය බව තම මව්පියන් විශ්වාස නොකරන බවත් තමා එනතුරු ඔවුන් මඟ බලා සිටින බවත් සොල්දාදුවා කියා සිටිනවා. ‘ඔබ මැරිලා’ කොමාන්ඩෝවරයා ඔහුට කියනවා. සොල්දාදුවා ඔහුට ආචාර කොට ආපසු හැරි යනවා.ඊට පස්සේ හමුදා භට කණ්ඩායමක්ම උමගින් එළියට එනවා. ඔවුනුත් මැරිලා. ඔවුන් ද කොමාන්ඩෝවරයාට ආචාර කරනවා. කොමාන්ඩෝවරයාත් ඔවුන්ට ආචාර කරනවා. චිත්‍රපටය නිම වන්නේ උමග ඇතුළේ සිට එන බල්ලෙක් බුරමින් කොමාන්ඩෝවරයාගේ ඇඟට පනින දර්ශනයකින්.යුද්ධයෙන් දිනු කිසිවක් නැති බව මේ චිත්‍රපටය නරඹන පේ‍්‍රක්ෂකයන්ට වැටහී යනවා. ඇත්තටම ඒක සිහිනයක් නෙමෙයි යථාර්ථයක්.කපිල කුමාර කාලිංග මා ඉතාමත්ම කැමැති කෙටිකතාකරුවෙක්. ඔහුගේ ‘නාවිකයන් සතර දෙනෙක්’ හා ‘70 දශකයේ පේ‍්‍රමය’ එක තැන පල්වෙච්ච, සම්මත කතන්දර කෙටිකතා ආකෘතිය තුළ පැහැදිලි වෙනසක්, ඉක්මන් වර්ධනයක් සනිටුහන් කළ කෙටිකතා සංග්‍රහ දෙකක් වුණා. අජිත් තිලකසේන හා සයිමන් නවගත්තේගම ගෙන් පස්සේ නූතන දියුණු කෙටිකතා ලක්ෂණ පළවුණේ කපිල වැනි කෙටිකතාකරුවන් දෙතුන් දෙනකුගේ නිර්මාණවලින් පමණයි.කපිලගේ තුන්වැනි කෙටිකතා සංග්‍රහය පසුගියදා දෙහිවල ‘විදර්ශන’ ප්‍රකාශනයක් ලෙස එළිදුටුවා. එය නම් කරලා තියෙන්නේ ‘ගාලු කොටුවේ සිංහයා’ යනුවෙන්. ඊට කෙටිකතා 8 ක් ඇතුළත් වෙනවා.කපිලගේ මේ අලුත් කෙටිකතා සංග්‍රහයේ එක් විශේෂත්වයක් වන්නේ මේ කෙටිකතා අටම මුළුමනින්ම වෙනස් විවිධ තේමාවන්ගෙන් යුක්ත වීමයි. කලාවට වස්තු විය යුත්තේ තමාගේම ජීවන අනුභූති වුණත් මහාචාර්ය සුනන්ද මහේන්ද්‍රගේ වගේ හැමදාම මැද පන්තික කුණු කන්දල්වලින් ම නවකතා, කෙටිකතා ලිවිය යුතු වන්නේ නැහැ.ලේඛකයා අත්දැකීම් හොයාගෙන යන්න ඕනැ. ඇන්ටන් චෙකෝව් කළේ එහෙමයි. කපිලගේ ඇතැම් කෙටිකතාවල එන වස්තු බීජ එක්ක බලද්දි ඒවා අපේ ලේඛකයන්ට ලියනවා තියා හිතාගන්නවත් බැරි මට්ටමේ නිර්මාණ සංකල්ප. ඒත් ප්‍රශ්නෙ තියෙන්නෙ මේවට කවුද සම්මාන දෙන්නේ කියන එකයි.ප්‍රකට ඕස්ට්‍රේලියානු සිනමාකරුවකු වන පෝල් කොක්ස් තම ස්වයං ලිඛිත චරිතාපදානය පළ කර තිබෙනවා. ඔහු එය නම්කර ඇත්තේ ’රෙෆ්ලෙක්ෂන් ඇන් ඔටොබයෝග්‍රැෆිකල් ජර්නි’ යනුවෙන්. එය අපට වැදගත් වන්නේ අපේ විශිෂ්ට ගණයේ සිනමා නිළියක වන අනෝජා වීරසිංහ ගැනත් එහි කරුණු සඳහන් ව තිබීම. අනෝජා, පෝල් කොක්ස් ගේ ‘ද අයිලන්ඩ්’ චිත්‍රපටයේ ප්‍රධාන චරිතයක් රඟපෑවා.1995 කොළඹ එල්පින්ස්ටන් රඟහලේ පැවැති අනෝජා වීරසිංහ ප්‍රතිභා ප්‍රණාම චිත්‍රපට උළෙලේදී ‘ද අයිලන්ඩ්’ චිත්‍රපටය මා නරඹා තිබුණා. එය ඕස්ට්‍රේලියානු, ග්‍රීක හා ශ්‍රී ලංකේය ගැහැනුන් තිදෙනකුගේ ඛේදවාචකය පාදක කරගත් චිත්‍රපටයක්. එහි ග්‍රීක කාන්තාව ලෙස රඟපෑවේ ලෝක ප්‍රකට නිළි අයිරින් පපාස්. ‘සොර්බා ද ග්‍රීක්’ චිත්‍රපටය නැරඹූ අයට එම චිත්‍රපටයේ ඇය රඟපෑ අයුරු මතක ඇතැයි මා සිතනවා.පෝල් කොක්ස් අනෝජා ගැන මෙසේ කියා තිබෙනවා.”අනෝජා වනාහි පිවිතුරු කුසලතාවයේ සංකේතයකි. ඇය රිදී තිරය මත මානව හිතවාදයෙන් හා ඉන්ද්‍රජාලමය ස්වභාවයකින් පුරවයි. ඈ අපේ යුගයේ ශ්‍රේෂ්ඨ නිළියකි.”’ද අයිලන්ඩ්’ චිත්‍රපටයේ අනෝජා ගේ රඟපෑම ගැන ‘ලොස් ඇන්ජලීස් ටයිම්ස්’ පත්‍රයේ ශීලා බෙන්සන් මහත් ප්‍රශංසාවෙන් ලියූ ආකාරයත් මෙහිදී මගේ මතකයට නැඟෙනවා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=av11021320</link>
    <topic>සුමීගෙන් අහන්න</topic>
    <author/>
    <content>සුමීගෙන් අහන්නරත්නපුරේ නිලන්ති පද්මසිරිප්‍රශ්නය - පසුගිය සතියේ ‘රසඳුන’ මැද පිටුවේ නෙවිල් ප්‍රනාන්දුගේ ලිපියට අදාළව පළවූ සොහොන් කොත නෙවිල්ගේ ද? නැතිනම් වෙන අයකුගේ ද?පිළිතුර - එය නෙවිල් ගේ විතරක් නෙමේ ඔවුන්ගේ පවුලේ අයගේ සොහොන. දැනට එහි නෙවිල්ගේ මවගේ සොහොයුරියකුත් එම සොහොයුරියගේ සැමියාගේත් දේහය තැන්පත් කර තිබෙනවා. එම ඡායාරූපයට ඇතුළත් ගිටාරයේ එය නෙවිල්ගේ සොහොන බව පැහැදිලිව සටහන් කර තිබෙනවා.ගොතටුවේ ජෝර්ජ් පෙරේරාප්‍රශ්නය - ‘ගැටවරයෝ’, ‘සාරවිට’ හා ‘හන්තානේ කතාව‘ වැනි චිත්‍රපටවල රඟපෑ සෝබනි අමරසිංහ දැන් කෝ?පිළිතුර - ඇය 112/54 ‘ක්වින් පාක්’, ඩී. එම්. කොළඹගේ මාවත, නාවල පාර, නුගේගොඩ ලිපිනයේ පදිංචිව ඉන්නවා.ඉහළ තල්දූවේ ආනන්ද වික්‍රමආරච්චිප්‍රශ්නය - කරුණාරත්න දිවුල්ගනේ ගයන ‘කලාවැවේ නිල් දියවර අපේ අම්මා’ නම් වූ ගීතයේ පදමාලාව හා සංගීතය කාගෙ ද?පිළිතුර - සුනිල් දයානන්ද කෝනාරගේඒකල මර්වින් පීරිස්ප්‍රශ්නය - ශ්‍රී ලංකාවේ දර්ශන රැගත් ප්‍රථම සිංහල චිත්‍රපටය කුමක් ද?පිළිතුර - කපටි ආරක්ෂකයාවත්තල හුණුපිටියේ ඩබ්ලිව්. බී. ජයරත්නප්‍රශ්නය - ගුවන්විදුලියේ ‘මතකයේ රැඳුණු ගී’ වැඩසටහනෙන් සිනමාවට නැඟුණු ප්‍රථම සිංහල නවකතාව ‘දෙයියන්ගේ රටේ’ බව කියැවුණා. එය වැරදියි නේද?පිළිතුර - ඔව්. නිවැරැදි පිළිතුර ‘කැලෑ හඳ’ යන්නයි.මහනුවර අසිත වෙත්තමුනිප්‍රශ්නය - කලාකරුවන්ගෙන් බොහෝ දෙනෙක් මත්පැන් බොන්නේ ඇයි? එසේ බී අඩු වයසින් ජීවිතය නැතිකර ගන්නේ ඇයි?පිළිතුර - කලාකරුවන් විතරක් නෙමෙයි විවිධ මට්ටමේ වෘත්තින්වල යෙදෙන අයත් මත්පැන් බොනවා. සමහරු අඩු වයසින් මැරෙනවා. ඒත් සිරිලාල් කොඩිකාර, චින්තන ජයසේන, සිරිල් වික්‍රමගේ වගේ හොඳට බීපු අය තවමත් දෙයියන්ගේ පිහිටෙන් ජීවත් වෙනවා.ඔවුන් අඩු වයසින් මැරුණේ නැහැ. ජීවිතේට මත්පැන් වීදුරුවක් කටේ නොතැබු දොස්තර නන්දදාස කෝදාගොඩ වගෙ අය අඩු වයසින් නිකරුණේ මැරිලා ගියා. වරද ඇත්තේ කොතැනදැයි මා දන්නේ නැහැ. කොහොම වුණත් මත්පැන් බීම හොඳයි කියලා කාටවත් කියන්න බැහැනේ.කිරිවත්තුඩුවේ විජිතා ගුණසේකරප්‍රශ්නය - විශාරද දයාරත්න රණතුංග ගයන ‘ගී ලියන්න මට කීවේ ඔබේ නෙතයි’ ගීතය ලීවේ කවුද?පිළිතුර - ගාමිණි ලේල්වලඅකුරැස්සේ විනිතා කබ්රාල්ප්‍රශ්නය - ‘ගැහැනු චපලයි’ කියන කියමන ඔබ පිළිගන්නව ද?පිළිතුර - චපලකමට ලිංග භේදයක් නැහැ විනිතා. මා චපල පිරිමි වුණත් දැකලා තිබෙනවා. ඒත් වැඩි වශයෙන්ම චපල වෙන්නේ ගැහැනු තමයි. ඊට සාධාරණ හේතු තියෙනවා. සමහරු ආරක්ෂාව උදෙසා චපල වෙනවා.සමහරු තම ජීවිතයේ ඉහළ ඉලක්කවලට යන්න පිරිමින්ව ඉණිමඟක් කරගෙන ඒ ඉලක්කවලට ගියාට පස්සේ අදාළ පිරිමියා අතහැර වෙනත් අත්තක් අල්ල ගන්නවා. ඔවුන් අවස්ථාවාදියි. භයානකයි. මේ ආදි වශයෙන් විවිධ හේතු නිසා ගැහැනු චපල වෙනවා.නිට්ටඹුවේ අනුරාධා විජේරත්නප්‍රශ්නය - අමරසිරි පීරිස් ගයන ‘කලා වැව හිඳෙනවා’ ගීතයේ පදමාලාව හා සංගීතය කාගෙ ද?පිළිතුර - ශාන්ත ජයලත් තිසේරාගේහිනිදුම විජිත කන්නන්ගරප්‍රශ්නය - ජනපි‍්‍රය හින්දි නළු ආක්ෂේ කුමාර්ගේ ලිපිනය සොයා දෙන්න?පිළිතුර - 203, ‘A’ WING, BENZER, LOKHANDWALA COMPLEX, ANDHERI (W) MUMBAI - 53.මේ සතියේ පහත නම් සඳහන් අයත් ප්‍රශ්න එවා තිබුණා. බෙලිගල මනහර මහින්ද වෑකඩ, කුලියපිටියේ කපිල ජයවිලාල් හේරත්.ඔබේ ප්‍රශ්න පහත ලිපිනයට යොමු කරන්න.‘සු.මිගෙන් අහන්න’ රසඳුන - සිළුමිණ ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=av11021321</link>
    <topic>බොලිවුඩ් රස කතා</topic>
    <author>සුජීව තේවහෙට්ටිගේ</author>
    <content>බොලිවුඩ් රස කතාරන්වීර් සිං, බොලිවුඩ්පුරයට එක්වූ නවක තරුවක්. 1985 ජූලි 6 දා උපන් මේ යොවුන් නළුවා තවම රඟපා ඇත්තේ එක් චිත්‍රපටයකයි. ඒ ‘බෑන්ඩ් බාජා බාරාත්’ චිත්‍රපටයේයි. ඔහු සමග රඟපෑවේ බොලිවුඩ් සිනමාවේ ජනපි‍්‍රය යොවුන් නිළියක්. ඇය, අනුෂ්කා ශර්මා. රන්වීර් බොලිවුඩ්පුරයට නවකයෙකු වුණත් දැන් ඔහුට ද කටකතා ගොන්නකට මැදිවන්නට සිදුවෙලා.රන්වීර්ට කටකතා හැදෙන්නේ වෙනින් කවුරුවත් නිසා නොවෙයි. අනුෂ්කා ශර්මා නිසයි. පසුගිය දෙසැම්බර් 10 වැනිදා ඉන්දියාව ඇතුළු ලොව පුරා රටවල් රැසක ‘බෑන්ඩ් බාජා බාරාත්’ චිත්‍රපටය තිරගත වූවායින් පසුවයි, රන්වීර් සහ අනුෂ්කා අතර පෙම් සබඳකමක් පවතින බවට දස අත ආරංචි පැතිර යන්නට පටන් ගත්තේ.රන්වීර් සහ අනුෂ්කා මේ චිත්‍රපටයේ රඟපෑවේ පෙම්වතුන් යුවළක් ලෙසයි. රන්වීර් මෙහි බිටෝ ෂර්මා නම්වූ උපාධිධාරී තරුණයෙක්. අනුෂ්කා, ශ්‍රැති කාක්කාර් නම්වූ උපාධිධාරී තරුණියක්. මනීෂ් ශර්මා අධ්‍යක්ෂණය කළ ආදිත්‍ය චොප්රා නිෂ්පාදනය කළ මේ චිත්‍රපටය රසික රසිකාවියන් අතර මේ දිනවල වඩාත් ජනපි‍්‍රය වීමත් එක්කමයි රන්වීර් - අනුෂ්කා පෙම් පුවත ද කරළියට නැගුණේ.මේ කතාවට සමහරු තව තවත් අඩුවැඩි එකතු කරන්නටත් පසුබට වුණේ නැහැ. ඉන්දියාවේ විද්්‍යුත් මාධ්‍යයකට කතා කළ රන්වීර් ගේ සමීප හිතවතකු යැයි කියා ගන්නා පුද්ගලයකු පවසා තිබුණේ රන්වීර් සහ අනුෂ්කා එක්තරා සන්ධ්‍යාවකදී මෝටර් රථයක නැගී මුම්බායි නගරයේ සැරිසරනු තමන් දුටු බවයි. ඒ විතරක් නොවෙයි, ඊට විනාඩි කිහිපයකට පසුව මේ දෙදෙනා නිසංසල පරිසරයක මෝටර් රථය නවත්වා කතාබහ කරමින් සිටි බවත් ඔහු පවසා තිබෙනවා.තවත් පුද්ගලයකු පවසා තිබුණේ 2010 වර්ෂයේ අවසන් දිනයේ සන්ධ්‍යාවේදී රන්වීර් සහ ශර්මා එකට එක්ව සාදයකට සහභාගිවූ බවයි.තමන් සහ රන්වීර් එකම මෝටර් රථයක් තුළ කතා කරමින් සිටි බවට පැතිරුණු ආරංචියට අනුෂ්කා කිසිවක් නොකීවත් අනෙක් ආරංචියට නම් ඇය උත්තර දුන්නා. “දෙසැම්බර් 31 දා මම රන්වීර් එක්ක රිහර්සල් එකකට නම් ගියා. ඒක තිබුණේ සිනමා සම්මාන උළෙලක් වෙනුවෙන්. ඒත් එදා හවස අපි දෙන්නා ;කාහේවත් ඇවිදින්න ගියේ නැහැ. චිත්‍රපට අධ්‍යක්ෂ ශාද් ආලි ගේ ගෙදර තිබුණු පාටි එකකට නම් ගියා.රන්වීර් ගෙයි මගෙයි අතර තියෙන්නෙ මිත්‍රත්වයක් විතරයි. මේ ගැන පැතිරෙන කටකතාවලට උත්තර දි දී ඉන්න මට වෙලාවක් නැහැ. මට මගේ වැඩ කොච්චර තියෙනව ද? ඔය කොයි විදිහේ කතා ගෙතුණත් මායි රන්වීර් අතරයි තියෙන හිතවත්කමට කිසිම පලුද්දක් ඇතිවෙන්නෙ නැහැ. මම ඕවට බය වෙන්නෙත් නැහැ.” අනුෂ්කා, කටකතා පතුරුවන පුද්ගලයන්ට එලෙස පැවසුවා.මීට දෙසතියකට පමණ පෙර බොලිවුඩ්පුරයෙන් ලැබුණු තවත් ආරංචියකින් කියැවුණේ අනුෂ්කා, නවක නළුවෙකු වන රාමන් ට්‍රිඛා සමඟ සමීප ඇසුරක් පවත්වන බවටයි. අනුශ්කා මෑතකදී ඔහු සමග සිංගප්පූරු සවාරියකට එක්ව සිටි බවත් ඒ සමඟම දැනගන්නට ලැබුණා. කොහොම වෙතත් අනුෂ්කාගේ සමීප යහළු යෙහෙළියන්ට නම් මේ කතාවේ අලුත් දෙයක් ගන්නට නැතිලු.රාමන්, අනුශ්කාගේ පැරැණි හිතවතෙක්ලු. අනුෂ්කා, බොලිවුඩ් සිනමාවට එක්වන්නට කලින් මෝස්තර නිරූපණයේ යෙදි සිටිද්දී රාමන් ව හඳුනා ගත් බවයි පැවසෙන්නේ. එහෙමනම්, අනුෂ්කා, රාමන් හෝ රන්වීර් ව ඇසුරු කරන්නේ හිතවත්කමට පමණක් ද? එයට හරිහැටි උත්තරයක් දෙන්නට කිසිවෙකුටවත් තවමත් හැකි වෙලා නැහැ. මීට ටික කලකට කලින් නම් අනුෂ්කා ප්‍රකාශ කර තිබුණේ තනිකඩව ජීවත්වන්නට තමන් වඩාත් කැමති බවයි.තමන්, අනුශ්කාට සම්බන්ධකර පැතිරෙන කතාවලට ප්‍රතිචාර දක්වන්නට රන්වීර් ද පසුබට වුණේ නැහැ. “මමවත් අනුෂ්කාවත් ඔය කටකතාවලින් සැලෙන්නෙ නැහැ. ඔය කතා ගැන හිත හිතා ඉන්න මට වෙලාවක් නැහැ.මම නම් හිතන්නෙ දක්ෂ නළුවෙක් විදිහට ඉදිරියට යන්නෙ කොහොමද කියන කාරණය ගැනයි. ඇත්තම කියනවානම් මට පෙම්වතියක් ඉන්නවා. එයාගෙ නම ගෝපිකා මල්කාන්.” රන්වීර් තම පෙම්වතිය ලෙස පවසන ගෝපිකා දක්ෂ ඇඳුම් නිර්මාණ ශිල්පිනියක්. පසුගියදා පැවති ෆිල්ම් ෆෙයාර් සම්මාන උළෙලේදී 2010 වසරේ හොඳම ඇඳුම් නිර්මාණය වෙනුවෙන් වූ ෆිල්ම් ෆෙයාර් සම්මානයට ගෝපිකා ගේ නම ද නිර්දේශ වී තිබුණා.රන්වීර් තම පෙම්වතිය ගෝපිකා යැයි පැවසුවත් ඔහුගේ මිතුරකු පවසා සිටින්නේ වෙනත් කතාවක්. “රන්වීර් -ගෝපිකා අතර අවුරුද්දක විතර කාලයක් පේ‍්‍රම සම්බන්ධයක් තිබුණා. ඒ දවස්වල රන්වීර් බොලිවුඩ් සිනමාවට ඇවිත් නැහැ. රන්වීර් අද මොනවා කිව්වත් එයා දැන් ගෝපිකාගෙන් වෙන් වෙලා. නමුත් දෙන්නා අතර හිතවත්කමක් නම් තියෙනවා. එච්චරයි.”පසුගියදා පැවති ෆිල්ම් ෆෙයාර් සම්මාන උළෙලේදී රන්වීර් නොසිතූ ලෙස ගෝපිකාව මුණ ගැසුණා. ඒ මොහොතේදී ඔහු, සම්මාන උළෙලට පැමිණෙමින් සිටියේ අනුෂ්කා එක්කයි. ඇය සමඟ සිනහමුසුව කිසිවක් මුමුණමින් උත්සව ශාලාව වෙත ගමන් කරමින් සිටි රන්වීර්ට තම පැරණි පෙම්වතිය මුණ ගැසුණු විට ඔහුගේ මුහුණ ලජ්ජාවෙන් රතු වුණා. ගෝපිකාට ඒ බව තේරුණත් ඇය ඒ බවක් නොහඟවා රන්වීර්ටත් අනුෂ්කාටත් සුබ පතා තමන්ට නියමිත ආසනයේ අසුන් ගත්තා.සිද්ධිය එතැනින් කෙළවර වුණත් රන්වීර් - අනුෂ්කා පෙම් පුවත තවමත් ලැව්ගින්නක් සේ පැතිරෙමින් තිබෙනවා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=am1102131</link>
    <topic>නිරෝගි විදුරුමස රෝස පාටයි</topic>
    <author/>
    <content>නිරෝගි විදුරුමස රෝස පාටයිකොළඹ සෞඛ්‍ය අධ්‍යාපන කාර්යාංශයේප්‍රජා දන්ත වෛද්‍ය විශේෂඥදිලුම් පෙරේරානව යොවුන් විය සහ තාරුණ්‍යයට අයත් වන්නේ වයස අවුරුදු දහයේ පටන් තිහ දක්වා වූ ජීවිතයේ වඩාත් ක්‍රියාශීලී සුන්දරතම අවදියයි. මේ වයස් කාණ්ඩයෙහි පසුවන්නෝ ඉගෙනීම, රැකියා සඳහා යොමු වීම සහ විවාහ දිවියට ඇතුළත් වීම වැනි ජීවිතයේ වැදගත්ම සන්ධිස්ථාන වෙත එළැඹෙති.එහෙයින් පුද්ගලයකුගේ ජීවිත කාලය තුළ නිරෝගී බව හා ප්‍රසන්න පෙනුම පිළිබඳ වඩාත් අවධානය යොමු කළ යුතු සමය ලෙස එම කාල සීමාව හැඳින්විය හැකිය.නව යොවුන් විය හා තාරුණ්‍යයෙහි පසුවන්නන් අතර බහුලව දැකිය හැකි මුඛ රෝග කිහිපයකි. අවුරුදු 22 – 24 – 27 පමණ වන විට බහුලව දැකිය හැකි රෝගය වන්නේ දත් දිරා යාමය. ඒ හැරුණු විට විදුරු මස් රෝගය, දන්ත විකෘතිතාව, දත්වලට සිදු වන අනතුරු, දත්වල පැහැය වෙනස් වීම, දත් මතුපිට දියවීම, මුඛයේ ඇතිවන තුවාල සහ ආසාදන එම කාලයේ දැකිය හැකි වෙනත් දන්තබාධ වේ.දන්ත ව්‍යසනයනව යොවුන් වියේ මෙන්ම තරුණ වියෙහි පසුවන්නෝ පැණි රස කෑමට බෙහෙවින් රුචි කරති. සිසිල් බීම වර්ග, පැණි රස කෑම, කෘත්‍රිම රසකාරක හා වර්ණක අඩංගු ආහාර බහුලව ගැනීමට පෙළඹෙති. එහෙයින් මේ වයස් කාණ්ඩයේ පුද්ගලයන් අතර දත් දිරායාමට වැඩි අවදානමක් පවතී. දත් දිරා යාමට මූලිකවම බලපාන කරුණක් වන්නේ වැරැදි ආහාර පුරුදුය.නව යොවුන් වියෙහි පසුවන පාසල් දරුවන්ගේ දන්ත සෞඛ්‍ය පිළිබඳ දෙමව්පියන්ගේ විශේෂ අවධානය යොමු කළ යුතුයි. ළමා වියෙහි දරුවන් කෙරෙහි දක්වන සැලකිල්ල යොවුන් වියෙහි පසුවන දරුවන් කෙරෙහි වැඩිහිටියන් දක්වන්නේ නැත.යොවුන් වියේ පසුවන්නන්ට තමන්ගේ කටයුතු තනිව කරගත හැකි හෙයින් ඔවුන්ගේ පෝෂණය, පිරිසුදු බව හෝ මුඛ සෞඛ්‍ය පිළිබඳව මවුපියෝ එතරම් සැලකිලිමත් නොවෙති. යොවුන් වියෙහි පසුවන පාසල් දරුවන්ගේ දන්ත සෞඛ්‍ය පිළිබඳ නිබඳ සොයා බැලීම මෙන්ම ඔවුන්ගේ උදේ, දිවා සහ අතරමැදි ආහාරවේල පිළිබඳව සැලකිලිමත් විය යුතුය.දරුවාගේ පාසල් විවේකයේදී ලබාදෙන ආහාරවේල වෙනුවට ඔවුනට රිසි දෙයක් ගැනීම සඳහා දෙමව්පියෝ මුදල් අතට දෙති.මේ මුදලින් දරුවා මිලදී ගන්නේ පැණි රස කැවිලි හෝ වර්ණක හා කෘත්‍රිම රසකාරක යෙදූ පැණි බීම වර්ග වේ. ලේසියටත් පහසුවටත් බොහෝ මවුවරු දිවා විවේකය සඳහා බිස්කට් කේක් වැනි දේද ගෙදරින්ම ලබා දෙති. මෙම ආහාර ගෙන හොඳින් මුව නොසෝදා සිටීම දත් දිරායාමට මූලික පදනම සකස් කරයි.තරුණ අවධියේදී ද වැඩි දෙනෙක් පැණි රස කෑම මෙන්ම සිසිල් බීමවලට වැඩි රුචියක් දක්වති. අධ්‍යාපනය හෝ රැකියාවේ කටයුතු සමඟ ඇතිවන කාර්යබුහල බව සමඟ තරුණ පරපුර ශීඝ්‍ර ලෙස කෙටි කෑම සහ ක්‍ෂණික ආහාර ලබා ගැනීමට හුරු පුරුදු වී සිටිති.මෙම වැරැදි ආහාර පුරුදුවලට යොමු වීමෙන් කුඩා වියේ පටන්ම දරුවා වළක්වා ගැනීම මවුපියන්ගේ යුතුකමයි. කෘත්‍රිම හා ක්‍ෂණික ආහාරපාන හේතුවෙන් දත් දිරා යාමට අමතරව පසුකාලීනව ස්ථුලතාව, දියවැඩියාව හා අධික රුධිර පීඩනය වැනි බෝ නොවන රෝග ඇතිවීමේ අවධානමද වැඩිවේ.විදුරු මස් රෝගයවීදුරුමස් රෝගය ඇති වන්නේ අප නිසි ආකාරව දත් බුරුසුවකින් මුඛය පිරිසුදු නොකිරීම නිසාය. එවිට සිදුවන්නේ දත්වලට අහිතකර බැක්ටීරියා අපේ දෑසට නොපෙනෙන ආකාරයට විදුරුමස සහ දත අතර ඇති ඉතා කුඩා ඉඩෙහි තැන්පත් වීමයි. එයට අපි දන්ත පටලය යැයි කියමු. මේ දන්ත පටලයේ ඇති බැක්ටීරියා නොයෙකුත් එන්සයිම හා රසායන ද්‍රව්‍ය ශ්‍රාවය කරයි.මේ නිසා විදුරුමස් රෝගය ඇතිවේ. සාමාන්‍යයෙන් නිරෝගී පුද්ගලයකුගේ විදුරුමස් රෝස පැහැතිය. එය ඉතා හොඳින් තදින් දතට සවි වී තිබේ. නිරෝගී විදුරුමස් අලංකාර පැහැයකින් හැඩයකින් හා පෙනුමකින් යුතුය. නිරෝගී විදුරුමස්වලින් කිසිවිටෙකත් ලේ ගැලීමක් සිදු නොවේ.එහෙත් ඉහත අන්තරයේ දන්ත පටල ඇති වීමෙන් විදුරුමස් රෝගය ඇති වේ. පළමුව සිදුවන්නේ විදුරු මසෙහි පැහැය වෙනස් වීමයි. අනතුරුව රත් පැහැයට හැරේ. පසුව විදුරුමස් ඉදිමෙයි. ලේ ගලයි. විදුරුමස දතට සවි වීම ක්‍රමයෙන් ලිහිල් වීමට ඉඩ තිබේ.අනතුරුව ලා රෝස පැහැය මෙන්ම හැඩය ද වෙනස් වේ. තවදුරටත් රෝගය පැතිරුණු විට විදුරුමස සහ දත් අතර සැලකිය යුතු හිඩැස් ඇතිවේ.එම හිඩැස් අතර ආහාර තැන්පත් වීමෙන් කටින් දුගඳක් හමයි. ඒ සමගම විදුරුමස් දියවේ. දත් මුල් මතුවේ. දත් මුල් මතු වීමෙන් දත් මුල් හිරි වැටේ. එවිට වේදනාවක් ඇතිවේ. අනතුරුව දත් සෙලවී දත් වැටී යයි.දන්ත ව්‍යසනය හා විදුරුමස් රෝගය යන රෝග දෙකම පහසුවෙන්ම වළක්වා ගත හැකිය. ඒ සඳහා කළ යුත්තේ නිවැරැදි ආහාර රටාවන්ට හුරු වීම හා දවසට දෙවරක් දත් මැදීමය. දත් මැදීමේදී නියමිත ප්‍රමිතියට අනුමැතිය ලත් දත් බුරුසුවක් භාවිතා කර නිවැරැදි ආකාරයට දවසට දෙවරක් උදේ සහ රාත්‍රී ආහාරයෙන් පසුව දත් මැද මුව හොඳින් සෝදා ගැනීමට කුඩා වියේ පටන්ම හුරු පුරුදු විය යුතුය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=am1102132</link>
    <topic>මේ හිසේ කැක්කුම හිතේ කැක්කුම නිසයි</topic>
    <author/>
    <content>මේ හිසේ කැක්කුම හිතේ කැක්කුම නිසයිගත ලෙඩ වන තුරුහිතේ ප්‍රශ්නඔඩු දුවන්න දෙන්න එපා  ජාතික රෝහලේමනෝ විද්‍යාත්මක ප්‍රතිකාර මධ්‍යස්ථානයේව්‍යවහාරික මනෝවිද්‍යාඥනිමල් ලියනගේසමාජයේ වැඩි දෙනෙකුට මේ කතාව ඉතාම වැදගත් වන්නේ මෙවැනි තත්වයකට බොහෝ දෙනෙකු මුහුණ දෙන නිසායි. බාහිර රෝගී අංශයෙන්, මනෝවිද්‍යාත්මක ප්‍රතිකාර මධ්‍යස්ථානයට යොමු කෙරුණු මේ තරුණයාගේ වයස අවුරුදු 25 කි.ප්‍රතිකාරවලට ප්‍රථමයෙන් කරනු ලබන විශේෂිත ඇගයීමේදි එම තරුණයා මෙහෙම කීවා.”මගේ හිස මාස අටක සිට හොඳටම කකියනවා හිරිගතිය ඇතිවනවා. මට දරාගන්නම බෑ. විවිධාකාර ක්‍රම මඟින් බෙහෙත් ගත්තා. මා පරීක්‍ෂා කළ ස්නායු වෛද්‍යවරුන් මට කීවේ හිසේ කිසිම අමාරුවක් නෑ කියා. සියලු පරීක්‍ෂණ වාර්තා හොඳයි කියලා. මම කොළඹ ජාතික රෝහලේ බාහිර රෝගී අංශයට ආවට පස්සේ ඔවුන් මාව මේ මධ්‍යස්ථානයට යොමු කළා.එවැනි කතා මේ මධ්‍යස්ථානයට එන අයගෙන් බොහෝ විට අසන්නට ලැබෙනවා. මේ තරුණයාව ප්‍රථම දිනයේදි පැයක පමණ කාලයක් තුළ මනෝවිද්‍යාත්මක විශ්ලේෂණයකට භාජනය කරනු ලැබුවා.කුඩාකල සිට හොඳ පවුල් පසුබිමක ගත කළ ද මේ තරුණයාට තම ජීවිතයේ බලාපොරොත්තු ඉෂ්ට කරගන්නා තත්වයට ළඟාවිය නොහැකි වුණා. ජීවිතයේ විවිධාකාර පරාජයන් රැසක මතක සටහන් ඔහු සතු වුණා.දිනෙන් දිනම මේ තත්වයට මුහුණ දුන් ඔහු හිස කැක්කුමෙන් හිසේ බර ගතියෙන් නිතරම පීඩා විඳින්න පටන් ගත්තා. කොච්චර ප්‍රතිකාර කළද කිසිම සුවයක් නොලද ඔහුගේ රෝගී තත්වය දිනෙන් දිනම වැඩි වුණා. ඔහු ඒ ගැන තව තවත් හිතන්න පෙලඹුණා.ජීවිත ප්‍රශ්න සමඟ ඇතිවූ මෙම කායික ගැටලු නිසා ඔහු දැඩි අපහසුතාවකට පත්වුණා. ඔහුගේ ආත්ම විශ්වාසය, අභිමානය, පෞරුෂත්වය ක්‍රම ක්‍රමයෙන් අඩාල වුණා. ඉතාම කනගාටුදායක තත්වයකට පත්වුණා.කරනු ලැබූ සුළු රැකියාව ද නියමාකාරව කර ගැනීමට නොහැකිවූ ඔහුට මුදල් ප්‍රශ්න නිසා තව තවත් ගැටලු රාශියකට මුහුණ දීමට සිදුවුණා.මේ තරුණයා කිසිම විටෙක තමා විඳින මානසිත පීඩාව ගැන පවසා නැත. ඔවුනට පවසා ඇත්තේ හිසේ කැක්කුම ගැන පමණි.රෝගියකු වෙනුවෙන් යොදාගන්නා මනෝවිද්‍යාත්මක උපක්‍රම මඟින් ඔහුගේ සැබෑ තත්ත්වය හඳුනාගන්න හැකි වුණා.ඉන්පසු ඔහුගේ රෝගී තත්වයට අදාළ මනෝවිද්‍යාත්මක ප්‍රතිකාර මාලාව ක්‍රමක්‍රමයෙන් ඇරැඹුවා පියවරින් පියවරට. ප්‍රතිකාර ලද මෙම තරුණයාට ආත්ම ශක්තිය, ආත්ම අභිමානය ඇතිකර ගැනීමට අවශ්‍ය යොමු කිරීම් ලැබුණා. එසේම ‘රෝගී චර්යාව‘ අඩුකර ගැනීමට අවශ්‍ය උද්දීපනයන් ලබා දුන්නා. ජීවිත ප්‍රශ්න නිරාකරණයට ප්‍රශ්න නිරාකරණ ක්‍රම හඳුන්වා දුන්නා.මේ සියලු දේ අතරදි අවශ්‍ය විශේෂිත මනෝවිද්‍යාත්මක ප්‍රතිකාර ද ලබා දුන්නා.අවසානයේ මේ තරුණයා අප මධ්‍යස්ථානයේ තිබෙන සටහන් පොතේ මෙවැන්නක් සටහන් කළා.”.... වෛද්‍යවරුන් මගේ කතාව අසා කාමර අංක 40 ට යොමු කළා. එතැනදි මට මනෝවිද්‍යාත්මක ප්‍රතිකාර ලබා දුන්නා. මට විවිධ දිනවල පැමිණීමට දින දුන්නා. මම ඒ දිනවලට පැමිණ ලබාගත් උපදෙස් ඒ අයුරින්ම පිළිපැද්දා. දැන් මගේ ඔළුවේ කැක්කුම සනීපයි. මම දැන් සතුටින් ජීවත් වෙනවා.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=am1102133</link>
    <topic>ජාන පර්යේෂණ සඳහා අපේම රසායනාගාරයක්</topic>
    <author>සාගරිකා දිසානායක ජයසිංහ</author>
    <content>ජාන පර්යේෂණ සඳහා අපේම රසායනාගාරයක්පර්යේෂණ හා සංවර්ධන ආයතනය මගින් ප්‍රකාශයට පත් කරන ගවේෂණ සඟරාවෙහි අලුත්ම කලාපය දැන් නිකුත් වී තිබේ. විද්‍යාව හා තාක්ෂණය ප්‍රධාන කොටගත් දැනුම සමාජගත කිරීමේත් දේශීය පර්යේෂණ සංස්කෘතියක් වෙත පාසල් සිසුන් ඇතුළු තරුණ පෙළ යොමු කිරීමේත් අරමුණ ඇතිව නව දශකය තුළ නව ආරකින් යුතුව ගවේෂණ සඟරාව ඉදිරිපත් කළ බව සඟරාව එළිදක්වමින් එහි නිල වෙබ් අඩවිය විවෘත කරමින් පර්යේෂණ හා සංවර්ධන ආයතනයෙහි අධ්‍යක්ෂ විශේෂඥ මනෝ වෛද්‍ය අතුල සුමතිපාල මහතා පැවසීය.පර්යේෂණ යනු හුදු විද්‍යාව හා තාක්ෂණය ක්ෂේත්‍රවලට සීමා නොවුණු කාර්යයක් බවත් සියලු සමාජ ස්ථර තුළ සෑම ක්ෂේත්‍රයක් පිළිබඳවම විමර්ශනාත්මක දෘෂ්ටියකින් යුතුව කරුණු සොයා බලා කටයුතු කිරීමේ පුරුද්ද තරුණ පරපුර තුළ ඇති කිරීමත් මේ දශකය තුළ සඟරාවෙන් අපේක්ෂිත බව ද වෛද්‍ය සුමතිපාල පැවසීය.කවර ක්ෂේත්‍රයක වුවද ලංකාවේ පර්යේෂණ සඳහා ඇති උනන්දුව අඩුය. මෙරට සිදු කෙරෙන පර්යේෂණවලින් ද විශාල ප්‍රතිඵලයක් ලබා ගන්නවා ද යන්න පැනයකි. රටෙහි ප්‍රතිපත්තිය තීරණ ගැනීමේදී විවිධ පර්යේෂණ ප්‍රතිඵල වැදගත් වුවද නියම ආකාරයෙන් පර්යේෂණ සිදු නොකිරීමත් ඒවායේ ප්‍රතිඵල නොතකා හැරීමත් රටෙහි සංවර්ධනයට බාධාවකි. එකී අවශ්‍යතාව හඳුනාගෙන ඒ අඩුව පිරවීමේ අරමුණ ඇතිව පර්යේෂණ හා සංවර්ධන ආයතනය ආරම්භ කරන ලද්දේ නවසිය අනූ හත වසරේදීය.ලංකාවේ ප්‍රකට ප්‍රවීණ විද්වත් හා පර්යේෂක මණ්ඩලයකින් සමන්විත වන මෙම ආයතනයෙහි අරමුණ තනි පුද්ගලයකු කණ්ඩායම් හෝ ආයතනික මට්ටමෙන් සහ ජාතික මට්ටමෙන් පර්යේෂණ සිදු කිරීමේ හැකියාව ඉහළ නැංවීමය. මෙහි කාර්ය භාරය දේශීය වෘත්තිකයන් ඉලක්ක කොටගත් කටයුතු ශිෂ්‍යයන් ඉලක්ක කොටගත් සහ විදෙස්ගත ශ්‍රී ලාංකිකයන් ඉලක්ක කොටගත් කටයුතු වශයෙන් ප්‍රධාන කොටස් තුනකට වෙන් කැරේ.ආයතනයෙහි අරමුණු සහ කාර්යය පිළිබඳ තොරතුරු ජනතාව වෙත ඉදිරිපත් කිරීමේ අරමුණ ඇතිව 2004 වසරේදී අරඹන ලද ගවේෂණ සඟරාව දැනට අඛණ්ඩව වසර අටක් පුරා මුද්‍රණය කෙරෙමින් පවතී. පිළිගත් පර්යේෂණ සංස්කෘතියක් කරා පාසල් දරුවන් යොමු කිරීම ඉලක්ක කොට ගෙන දැනට පාසල් දරුවන් සඳහා නිර්දේශ කරන ලද පර්යේෂණ ව්‍යාපෘති තෝරාගෙන ඒවා නිවැරැදිව ඵලදායී ලෙස ක්‍රියාවට නංවන්නේ කෙසේද යන කරුණ පර්යේෂණ සඟරාව මඟින් සාකච්ඡාවට බඳුන් කැරේ.විද්‍යාව හා තාක්ෂණය මෙන්ම කලාව සංස්කෘතිය ආර්ථික විද්‍යාව හෝ වෙනත් සෑම ක්ෂේත්‍රයක්ම පර්යේෂණ මඟින් නව දැනුම සොයාගත හැකිය. එසේ සොයා ගත් නව දැනුම රටෙහි සංවර්ධනය උදෙසා සාධනීය ලෙස දායක කරගැනීම සඳහා දේශපාලනඥයන් ඇතුළු ප්‍රතිපත්ති සැලසුම් කරන්නන් වෙත යොමු කිරීම ද පර්යේෂණ සඟරාවෙන් අරමුණු කෙරේ.ලංකාවේදී සාර්ථක ලෙස පර්යේෂණ සිදු කිරීම සඳහා ප්‍රමාණවත් පහසුකම් නැතැයි චෝදනා කරන්නන්ට ද පර්යේෂණ හා සංවර්ධන ආයතනය නිසි පිළිතුරක් සපයයි. ජාන ආශි‍්‍රතව මෙරට සිදු කළ හැකි පර්යේෂණ සඳහා අවශ්‍ය උපකරණ නැතැයි කියමින් අනවසරයෙන් ජාන පිටරට පැටවීම වෙනුවට ආයතනය සතු අති නවීන පර්යේෂණ උපකරණ උපයෝගී කරගෙන ශ්‍රී ලංකාවේදීම සාර්ථක ලෙස පර්යේෂණ සිදු කිරීමේ හැකියාව ඇතැයි ද වෛද්‍ය සුමතිපාල පවසයි.ආයතනය මඟින් දැනට සිදු කොට ඇති අන්තර්ජාතික මට්ටමේ ප්‍රතිඵල ළඟා කරගත් පර්යේෂණ වන්නේ “කාය රූපී රෝග“ පිළිබඳව කරන ලද පර්යේෂණ සහ නිවුන් දරුවන් ආශි‍්‍රතව ලෙඩ රෝග හඳුනා ගැනීම සඳහා කරන ලද පර්යේෂණද ජාතික නිවුන් ලේඛනාගාරය ද වේ.කායරූපී රෝග යනුවෙන් හඳුන්වන රෝග තවමත් බටහිර ලෝකය විසින් පිළියම් හඳුනා නොගත් රෝග තත්ත්වයක්. “කායරූපී රෝගීන්” සැබැවින්ම කිසියම් කායික රෝග තත්ත්වයකින් පෙළුණත් ඊට බලපෑ වෛද්‍ය විද්‍යානුකූල හේතුවක් හඳුනාගත නොහැකි රෝගීන්. ඔවුන් මෙම කායරූපී රෝගවලට ගොදුරු වන්නේ බොහෝ විට බරපතළ ව්‍යසනයකට, පීඩාවකට හෝ අර්බුදයකට පත්වීමෙන් පසුවය. මෙය බොහෝ විට මානසික සෞඛ්‍යය ගැටලුවක් සේ සැලකිය හැකියි.නිදසුනක් ලෙස සුනාමි ව්‍යසනයට ගොදුරු වූ බොහෝ දෙනකු තුළ ඉන් පසු මෙවැනි කාය රූපී රෝග තත්ත්ව හඳුනාගන්නට ලැබී තිබේ. මේ පිළිබඳව ආයතනයේ අධ්‍යක්ෂ විශේෂඥ වෛද්‍ය අතුල සුමතිපාල මහතා විසින් කරන ලද පර්යේෂණය හා එහි ප්‍රතිඵල අද ආසියාවේ මතු නොව යුරෝපයේ පවා අගැයීමට පාත්‍ර වී තිබේ.මෙම රෝග තත්ත්ව සඳහා වෛද්‍ය සුමතිපාල විසින් යෝජනා කරන ලද “සෞඛ්‍ය චර්යා ප්‍රජානන චිකිත්සාව“ නම් වූ ප්‍රතිකාර ක්‍රමය වර්තමානයෙහි ලෝක සෞඛ්‍ය සංවිධානය මඟින් මෙම රෝග තත්ත්වයට කළ යුතු ප්‍රමුඛ ප්‍රතිකාර ක්‍රමයක් වශයෙන් නිර්දේශ කර තිබේ. ආපදා හා ව්‍යසන අවස්ථාවලදී ඒවාට ගොදුරු වන ජනතාව මෙම රෝග තත්ත්වයට වැඩිපුර ගොදුරු වන හෙයින් ආපදා කළමනාකරණයේදී මෙම ප්‍රතිකාර ක්‍රමය ප්‍රමුඛ ආකාරයේ අවශ්‍යතාවක් ලෙස ද ලෝක සෞඛ්‍ය සංවිධානය නිර්දේශ කොට තිබේ.සෞඛ්‍ය අමාත්‍යාංශයේ බල ගැන්වීම මත ආයතනය මඟින් ශ්‍රී ලංකාවේ ප්‍රථම වරට මානසික සෞඛ්‍ය පිළිබඳ ජාතික සමීක්ෂණය 2007 වසරේදී උතුරු නැඟෙනහිර හැර දිවයිනේ සියලු දිස්ත්‍රික්ක 17 ක් ආවරණය වන පරිදි සිදු කරන ලදි.ප්‍රජා මානසික සෞඛ්‍ය සමීක්ෂණය, පාසල් පාදක මානසික සෞඛ්‍ය සමීක්ෂණය, මානසික සෞඛ්‍ය පිළිබඳ ආකල්ප පිළිබඳ සමීක්ෂණය යන අදියර තුන යටතේ පැවැත්වුණා. මෙම ජාතික සමීක්ෂණයෙහි ප්‍රතිඵල ඇසුරින් මෙරට මානසික සෞඛ්‍ය ක්ෂේත්‍රයෙහි ප්‍රවර්ධනය උදෙසා ඵලදායි ප්‍රතිපත්ති රාශියක් ක්‍රියාත්මක කිරීමට සෞඛ්‍ය අමාත්‍යාංශයට හැකි විය.බෝ නොවන රෝග හා නිධන්ගත රෝග සහ ඒ පිළිබඳ අවදානම් තත්ත්ව පිළිබඳ සමීක්ෂණය, සිය දිවි හානිකර ගැනීම පිළිබඳ ප්‍රජා සමීක්ෂණය, කාය රෝගය පාලනය කිරීම සඳහා වෛද්‍ය වෘත්තිකයන්ගේ දායකත්වය සොයා බැලීම වැනි වැදගත් පර්යේෂණ රැසක් මේ වන විට ආයතනය මඟින් සිදු කොට තිබේ.වර්තමානයෙහි බහුලව කතාබහට ලක්වන ඩිමෙන්ෂියාව හෙවත් අමතක වීමේ රෝගය පිළිබඳව මේ දිනවල ආයතනය පුළුල් පර්යේෂණයක් සිදු කරමින් පවතී. පුත්තලම දිස්ත්‍රික්කයේ පදිංචි සංක්‍රමණිකයන් තුළ පවතින මානසික ආබාධ, අවතැන්වීම සහ දිළිඳු බව පිළිබඳව සිදු කැරෙන පර්යේෂණය, ඔවුන් තුළ පවතින මානසික ආබාධ සහ දරා ගැනීමේ ශක්තිය අතර ඇති සම්බන්ධතාව අධ්‍යයනය, “වෙනස් කොට සැලකීම සහ අපවාද” මානසික අවපීඩනය කෙරෙහි ඇති කරන බලපෑම පිළිබඳ අන්තර්ජාතික අධ්‍යයනය මේ දිනවල ආයතනය මඟින් සිදු කෙරෙන පර්යේෂණ අතරින් කිහිපයකි.පර්යේෂණ ක්ෂේත්‍රයට යොමුවන පාසල් දරුවන්, විශ්ව විද්‍යාල ශිෂ්‍යයන්, සමාජයීය පර්යේෂකයන්, වෛද්‍යවරුන් හෝ විද්වතුන්ට සිය පර්යේෂණ සාර්ථකව කරගෙන යාම සඳහා අවශ්‍ය සහය ලබා දීමට ආයතනය සූදානම්ය.ප්‍රවේණි විද්‍යාව සමඟ සම්බන්ධ සෙසු ක්ෂේත්‍ර සඳහා දකුණු ආසියාවේ විශිෂ්ට ගණයේ අධ්‍යයන මධ්‍යස්ථානයක් බවට පත්වීම ආයතනයෙහි අරමුණය. ලංකාවේ දැනට පිහිටි නවීනතම ජාන රසායනාගාර දෙකෙන් එකක් ආයතනය සතුය. එහි සේවය අවශ්‍ය සියලු පර්යේෂකයින්ට සහ සායනවේදීනට ලබා දීමෙන් ලාංකීය ජෛව විද්‍යාත්මක අමුද්‍රව්‍ය විදේශ රටවල් වෙත ඇදී යාමේ ක්‍රියාවලිය නතර කිරීම ආයතනයේ ප්‍රධාන අරමුණ වන බව ද වෛද්‍ය අතුල සුමතිපාල මහතා පැවසීය.සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=ay1102131</link>
    <topic>මට බැහැ කාටවත් බොරුවට ආදරේ කරන්න</topic>
    <author>ඡායාරූප අනුග්‍රහය ලේක්හවුස් පුස්තකාලය</author>
    <content>දැන් නම් වැස්ස ටිකක් තුරල් කරලා කියලා ආරංචියි. ඒත් සමහර තැන්වලට තවමත් වැස්ස. වැස්ස කියන්නෙ ස්වාභාවික දේශගුණික තත්ත්වයක්. එහෙම නැතුව කාගෙවත් වැරැද්දක් බලපෑමක් නිසා ඇතිවෙන එකක් නෙමෙයි.පොදවැස්ස සුන්දරයි. ඒත් අනෝරා වැස්ස හානිකරයි. මොර සූරන වැස්ස තියෙන්නෙ වියළි කලාපයේ. මොර ගස්වල මොර බිමට දමන තරමේ එකක්. නා කපන වැස්ස තියෙන්නෙ කන්ද උඩරට. නාය යන තරමට...සුනාමිය තිබුණෙ විනාඩි ගණනයි. ඒත් විනාශය අති විශාලයි. අනෝරා වැස්ස වැටුණේ දවස් කිහිපයයි. විනාශය අති විශාලයි. ස්වභාව ධර්මයා කේන්ති ගියාම එහෙම තමයි.අපි ස්වභාවධර්මයාට හුඟාක් මදිපුංචිකම් කරනවා. ඉවසලා ඉවසලා බැරිම තැන ස්වභාව ධර්මයා ප්‍රතිචාර දක් වනවා. ඒක අප හිතනවට වඩා බරපතළ ප්‍රතිචාරයක්.ඒ ප්‍රතිචාරය අම්පාරටත් එකයි, බ්‍රිස්බේන් නුවරටත් එකයි. ඇමෙරිකාවටත් එකයි. බ්‍රසීලයටත් එකයි.මේ වැස්ස... මේ ගං වතුර අපට විතරක් නෙමෙයි. ලෝකෙ හැම තැනම දේශගුණික දඬුවම්.ඕස්ට්‍රේලියාවේ ගංවතුර, කුණාටු විතරක් නෙමයි ලැව් ගිනි, ඇමෙරිකාවේ යුරෝපයේ අයිස් ... තව රටක ග්ලැසියර් ඛාදනය, ගිනි කන්දක් විතරයි අඩු...ඡායාරූප අනුග්‍රහය ලේක්හවුස් පුස්තකාලය කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=ay1102132</link>
    <topic>ලොව පුරාම කාලගුණය යක්ෂයෙක් වෙලා</topic>
    <author/>
    <content>දියබත් වූ ඕස්ට්‍රේලියාවපර්ත් නුවර ලැව්ගිනිරියෝ ද ජැනිරෝ නුවර මංමාවත්වල බෝට්ටුයාසි කුණාටුව ක්වින්ස්ලන්තය වනසා දමයිටෙක්සාසය හිමෙන් වැසෙයිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=ay1102133</link>
    <topic>මෘදුකාංග තෝරාගැනීම</topic>
    <author>යසස් විශුද්ධි අබේවික්‍රම</author>
    <content>මෘදුකාංග තෝරා ගැනීමේ ක්‍රියා පිළිවෙතත්, මෘදුකාංග නිපදවෙන ආකාරය පිළිබඳත් අද අපි කතා කරමු.කාර්යාලයක හෝ ව්‍යාපාරයක තොරතුරු තාක්ෂණය කිසිසේත්ම භාවිත නොවන හෝ යම් තරමකට භාවිත වන තත්ත්වයක් දක්නට හැකිය. මුලින්ම කළ යුත්තේ මෙම පවතින ක්‍රියාවලිය අවබෝධ කරගැනීම යි. ඉන්පසු එය පත්කරගත යුතු තත්ත්වය පිළිබඳ චිත්‍රයක් ගොඩනැංවිය යුතුය.දෙවන චිත්‍රය භාවිතකර තොරතුරු තාක්ෂණ පිළියමක් ගොඩනැංවිය යුතුයි. ඉතාම පැහැදිලිව මෙම පිළියම ලබා දෙන්නේ ප්‍රශ්නයත් විසඳුමත් හඳුනාගත් පසුය. නැති ප්‍රශ්නයකට පිළිතුරුවත්, වැදගත් නැති පරිගණක ලක්ෂණවත් අවශ්‍ය නැහැ. ආයතනයක සේවකයන් එවැනි දේ ප්‍රතික්ෂේප කරනු නියතයි. කාලයත් මුදලුත් ඉතිරිකර ගැනීමට මුලින් කී අධ්‍යයනය නිවැරැදිව කිරීම වැදගත්.යෝජනා කළ තොරතුරු තාක්ෂණ පිළියම වන්නේ මෘදුකාංගයක් සම්පූර්ණයෙන්ම හෝ කොටසක් කෙළින්ම වෙළෙඳපොළෙන් මිලදී ගැනීම විය හැකියි. පරිගණක විශේෂඥයන් සමඟ සුදුසු ඒවා මිලදී ගැනීමත්, ආයතනය තුළ සක්‍රීය කිරීමත්, භාවිත කිරීමට පෙර ක්‍රියාකාරිත්වය සොයා බැලීමත් (Testing) හමුවුණ වැරැදි නිරාකරණය කිරීමත්, භාවිත කරන්නන් පුහුණු කිරීමත් හා අවසාන වශයෙන් පද්ධතිය භාවිතයට ගැනීමත් කළ යුතුය.සමහර අවස්ථාවල වෙළෙඳපොළෙන් මිලදී ගත් මෘදුකාංග අපගේ අවශ්‍යතාවට අනුව වෙනස් කිරීමට හෝ සම්පූර්ණයෙන් මුල සිට ගොඩනැඟීමටත් සිදු වෙනවා. එවැනි අවස්ථාවක දී පරිගණක මෘදුකාංග පිළිබඳ විශේෂඥයන්ගේ හෝ මෘදුකාංග සමාගමක පිහිට පැතීම වැදගත්.එම සමාගම ඉහත කී කරුණු බොහොමයක් කරනු ඇති. එකම වෙනස පද්ධතියක් වෙළෙඳපොළෙන් මිලට නොගෙන මුල සිට නිර්මාණය කෙරෙනු ඇත. අවශ්‍යතා හඳුනා ගැනීමත්, ක්‍රමානුකූලව නිර්මාණය කිරීමත්, ක්‍රියාකාරිත්වය පරීක්ෂා කිරීමත්, භාවිත කරන්නන් පුහුණුවත් එක හා සමානව මෙහිදී ද වැදගත්.මෘදුකාංග නිපදවීම සඳහාම වෙන්වූ මෘදුකාංග තාක්ෂණයක් පවතිනවා. මයික්‍රොසොෆ්ට් ආයතනයේ net framework  මේ සඳහා යොදා ගැනෙනවා. අපට අවශ්‍ය ලක්ෂණ හා කාර්යයන් (functionality) ගොඩනැඟීම සඳහා මෘදුකාංග නිපදවන පද්ධති භාෂා (programming language) යොදා ගැනෙනවා. C#, Visual basic ආදිය මේවාට උදාහරණ යි. java ද ඉතා ප්‍රචලිතයි. මේ බොහෝ ඒවා මුදල් ගෙවා ලබාගෙනයි භාවිත කරන්නේ.නොමිලයේම භාවිත කළ හැකි Open Source මෘදුකාංගයත් දැන් දැන් ඉතා ප්‍රචලිතයි.වෙබ් අඩවි නිර්මාණයත් මෘදුකාංග නිර්මාණයේ කොටසක්. ඉතින් ඔබටම අවශ්‍ය වෙබ් අඩවියකුත් එවැනි කටයුතු කරන්නන් ලවා කරගත හැකියි. පෙර ක්‍රියාකාරීත්වය පරීක්ෂා කිරීම හා තොරතුරු තාක්ෂණ අවශ්‍යතා හඳුනාගැනීම කියන අදියර (phases) වලදී ඔබ ඔබේ ආයතනයේ සේවකයන් හෝ එම කාර්යය හොඳින් දන්නා අය පරිගණක විශේෂඥයන් සමඟ සම්බන්ධ වී ළඟින් වැඩ කිරීම ඉතා අවශ්‍ය යි. අවසාන වශයෙන් මෙම පද්ධතිය භාවිත කරන්නේ ඔබයි.ඒ නිසා ඔබට අවශ්‍ය පිළියම ලැබෙනවා ද යන්න පිළිබඳ සැලකිලිමත්වීම ඔබේ වගකීමයි. තාක්ෂණික කරුණු පිළිබඳ ඇති නොදැනුවත්කම මෙයට සම්බන්ධ වීමට බාධාවක් නොවේ. මා නිතර සඳහන් කරන දෙයක් වන්නේ මෘදුකාංග යනු අපේ කාර්යයන් පහසු කරන්නක් පමණක් බවයි. එයට සමාන්තරව තාක්ෂණය පැවතීම වෙනම දෙයක්.යසස් විශුද්ධි අබේවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=ay1102134</link>
    <topic>තව දවස් හයයි</topic>
    <author>සුනිල් අභයවර්ධන</author>
    <content>ලොව සුපිරි මහා ක්‍රිකට් මංගල්‍ය, මේ 19 වැනි දින ආරම්භ වෙයි. ලෝකයේ රටවල් දහහතරක් සහභාගි වෙන මෙවර ලෝක කුසලාන ක්‍රිකට් තරගාවලිය ආසියාවේ රටවල් තුනක පැවැත්වේ. තරග 12 ක් ශ්‍රී ලංකාවේ ක්‍රීඩාංගණ තුනක පැවැත්වීම අපට තවත් විශේෂත්වයක් වෙයි.මෙවර ලෝක කුසලාන ක්‍රිකට් තරගාවලිය පැවැත්වෙන්නේ දසවැනි වරටය. තරගාවලියට සහභාගිවන රටවල් දහහතර ඒ සහ බී වශයෙන් කොටස් දෙකකට බෙදා තරග පවත්වයි. ඕස්ට්‍රේලියාව, නවසීලන්තය, පාකිස්තානය, ශ්‍රී ලංකාව, සිම්බාබ්වේ, කැනඩාව සහ කෙන්යාව ඒ කොටසට තරග වදින රටවල්ය.බී කොටසින් බංගලිදේශය, එංගලන්තය, ඉන්දියාව, දකුණු අපි‍්‍රකාව, බටහිර ඉන්දිය කොදෙව් දූපත්, අයර්ලන්තය සහ නෙදර්ලන්තය තරග වදී.මේ 19 වැනි දින සිට අපි‍්‍රයෙල් මස 2 වැනි දින දක්වා පැවැත්වෙන 2011 ලෝක කුසලාන ක්‍රිකට් තරගාවලියේ තරග 29 ක් ඉන්දියාවේදී තරග 12 ක් ශ්‍රී ලංකාවේදී ද තරග 8 ක් බංග්ලාදේශයේදී ද පැවැත්වීමට කටයුතු යොදා තිබේ. ශ්‍රී ලංකාවේ පැවැත්වෙන තරග 12 ක් ක්‍රීඩාංගණ තුනකදී පැවැත්වෙයි. කොළඹ ඛෙත්තාරාම ආර්. පේ‍්‍රමදාස ක්‍රීඩාංගණය, හම්බන්තොට සූරියවැව මහින්ද රාජපක්ෂ ක්‍රීඩාංගණය, සහ මහනුවර පල්ලෙකැලේ මුත්තයියා මුරලිදරන් ක්‍රීඩාංගණවලදී ශ්‍රී ලංකාවේදී තරග පැවැත්වෙයි.ඛෙත්තාරාම ක්‍රීඩාංගණයේදී ජාත්‍යන්තර එක්දින තරග ටෙස්ට් තරග පවත්වා ඇති අතර පල්ලෙකැලේ ක්‍රීඩාංගණයේදී ද එක්දින තරග පවත්වා තිබේ. මෙවර ලෝක කුසලාන ක්‍රිකට් තරගාවලිය සඳහා අලුතින්ම සැකසුණු ක්‍රීඩාංගණය වන්නේ හම්බන්තොට සූරියවැව ක්‍රීඩාංගණයය.මුල සිටම දිවාරාත්‍රී තරග පහසුකම් තිබු ඛෙත්තාරාම ක්‍රීඩාංගණය ද මෙවර නවීකරණය කරන ලද අතර අලුතින් ලකුණු පුවරුවක්, සුවිසල් මාධ්‍ය කුටියක් ද ඉදි කෙරිණි. ඊට අමතරව කලින් පේ‍්‍රක්ෂකයන් විසිදාහකට තිබු ආසන පහසුකම් මෙවර තිස්පන්දහසක් දක්වා වැඩිකර තිබේ. මෙවර තරග කාලසටහන අනුව 2011 ලෝක කුසලාන ක්‍රිකට් තරගාවලියේ තරග හතක් මෙහි පැවැත්වෙන අතර තරගාවලියේ අර්ධ අවසන් පූර්ව තරගයක් සහ අවසන් පූර්ව තරගයක් ද ඛෙත්තාරාම ක්‍රීඩාංගණයේ පැවැත්වීමට අවස්ථාව ලැබීම සුවිශේෂ අවස්ථාවකි.ලෝක කුසලාන තරග පවත්වන තවත් ක්‍රීඩාංගණයක් වන්නේ මහනුවර පල්ලෙකැලේ ජාත්‍යන්තර ක්‍රීඩාංගණයයි. මහනුවර නගරයේ සිට විනාඩි 30 ක් වැනි කාලයක් ඇතුළත ළඟාවිය හැකි පල්ලෙකැලේ ක්‍රීඩාංගණය ස්වාභාවික සෞන්දර්යය අතින් කාගේත් සිත් ඇදගන්නා ක්‍රීඩාංගණයක් ලෙස සැලකෙයි. මෙම ක්‍රීඩාංගණයට ද දිවාරාත්‍රී විදුලි ආලෝක පහසුකම් ලබාදී ඇති අතර පේ‍්‍රක්ෂකයින් තිස්පන්දහසකට නැරැඹීමේ පහසුකම් ඇති බව ශ්‍රී ලංකා ක්‍රිකට් ආයතනය කියයි.මෙවර ලෝක කුසලානයත් සමඟම අලුත් ක්‍රීඩාංගණයක් අන්තර්ජාතික තරග සඳහා ඉදිවිය. එය හම්බන්තොට සූරියවැව මහින්ද රාජපක්ෂ ක්‍රීඩාංගණයයි. අක්කර හතළිස් හතක භූමි භාගයක රුපියල් මිලියන නවසීයක වියදමින් තැනුණ සූරියවැව ක්‍රීඩාංගණය පිහිටා ඇත්තේ කොළඹින් කිලෝමීටර් 204 ක් යද්දි තණමල්විල මාර්ගය අද්දර සූරියවැව ග්‍රාමයේය. තණතීරු 10 ක්, ලකුණු පුවරු 3 ක් සහිතව මීටර් 100 ක් පළලට ඇති සූරියවැව ක්‍රීඩාංගණයේ ද පේ‍්‍රක්ෂකයන් තිස්පන්දහසකට තරග නැරැඹීමේ අවස්ථාව ලැබී තිබේ.මෙවර ශ්‍රී ලංකාව සහභාගිවන පළමු ලෝක කුසලාන ක්‍රිකට් තරගය පැවැත්වීමට නියමිතව ඇත්තේ ද පෙබරවාරි මස 20 වැනි දින සූරියවැව ජාත්‍යන්තර ක්‍රීඩාංගණයේදීය.ලෝක කුසලාන ක්‍රිකට් ඉතිහාසයේ මේ දක්වා පවත්වා ඇති තරගාවලි නවයෙන් මුල්ම තරගාවලිය පැවැත්වූයේ 1975 වසරේ එංගලන්තයේදීය. එම තරගාවලියේදී බටහිර ඉන්දීය කොදෙව් දූපත් පිල ශූරතාවය දිනාගත් අතර අනු ශූරතාව හිමි වූයේ එංගලන්තයටය.දෙවන ලෝක කුසලාන ක්‍රිකට් තරගාවලිය ද 1979 වසරේ පැවැත්වූයේ එංගලන්තයේදීය. එවර තරගාවලියට නැඟෙනහිර අපි‍්‍රකාව වෙනුවට එක්වූයේ කැනඩාවය. එම අවසන් තරගය ද එංගලන්තයේ ලෝර්ඩ්ස් පිටියේදී පැවැත්වූ අතර එවර ද ශූරතාවය දිනා ගැනීමට බටහිර ඉන්දීය කොදෙව් පිල සමත් විය. එවර අනු ශූරතාව හිමි වූයේ එංගලන්තයටය.තෙවැනි ලෝක කුසලාන ක්‍රිකට් තරගාවලියත් 1983 වසරේදී එංගලන්තයේ පැවැති අතර පිට පිට තෙවරක් ශූරතාව දිනා ගැනීමේ අවස්ථාව කොදෙව් පිලට අහිමි කරමින් ඉන්දියාව ශූරතාව දිනාගත්තේ බටහිර ඉන්දීය කොදෙව් පිලට අනු ශූරතාවය හිමි කරමිනි.සිවුවැනි ලෝක කුසලාන ක්‍රිකට් තරගාවලිය 1987 වසරේ පවත්වද්දී ජගත් ක්‍රිකට් කවුන්සලය ඒ සඳහා තෝරාගෙන තිබුණේ ආසියාවේ රටවල් දෙකකි.එවර තරග ඉන්දියාවේ සහ පාකිස්තානයේ පැවැත්වූ අතර කල්කටාවල පැවැති අවසන් මහා තරගයේදී එංගලන්තය පරදවා ඕස්ට්‍රේලියාව ලකුණු 7ක සියුම් ජයග්‍රහණයක් ලබා ලෝක ශූරයෝ වූහ.පස්වන ලෝක කුසලාන තරග 1992 වසරේ පැවැත්වූයේ නවසීලන්තයේ සහ ඕස්ට්‍රේලියාවේදීය. ඕස්ට්‍රේලියාවේ මෙල්බර්න් ක්‍රීඩාංගණයේදී පැවැති අවසන් තරගයට එක්වූයේ එංගලනත්ය සමඟ පාකිස්තානයයි. එම අවසන් තරගයේදී ලකුණු 22කින් ජයගනිමින් පාකිස්තානය මුල්වරට ලෝක කුසලානයට හිමිකම් කී අතර එංගලනත්ය එවර දෙවැනි වරටත් අනුශූරයන් විය.හයවන ලෝක කුසලාන ක්‍රිකට් තරගාවලිය ශ්‍රී ලංකාවට වැදගත් තරගාවලියක් විය. එවර 1996 වසරේ තරග පැවැත්වූයේ ඉන්දියාව පාකිස්තානය සහ ශ්‍රී ලංකාවේ ක්‍රීඩාංගණ කීපයකදීය. එවර තරගාවලියට රටවල් 12ක් එක්විය. එම තරගාවලියේ දී ශ්‍රී ලංකාව ඒ කොටසින් තරග වැදුණු අතර, සුපිරි කණ්ඩායම් අට තුළට අපරාජිතව පැමිණි ශ්‍රී ලංකාව පළමු අවසන් පූර්ව තරගයේදී ඉන්දියාව ලකුණු 131 කින් පරදවා අවසන් තරගයට පිවිසීමට සමත් විය.ඕස්ට්‍රේලියාව දෙවැනි අවසන් පූර්ව තරගෙය්දී බටහිර ඉන්දීය කොදෙව් දූපත් කණ්ඩායම සමඟ තරග වැදුණේය. ඕස්ට්‍රේලියාව ලකුණු 37ක ජයක් සමඟින් අවසන් මහා තරගයට සූදුසුකම් ලැබීය. පාකිස්තානයේ ලාහෝර් ක්‍රීඩාංගණයේ පැවැති අවසන් මහා තරගයේදී ඕස්ට්‍රේලියාව පන්දු වාර 50ක් තුළදී කඩුලු 7ක් දැටී ලකුණු 241ක් රැස්කළේය.නායක අර්ජුන රණතුංග මුලින්ම ලකුණු රැස්කිරීමේ අවස්ථාව ඕස්ට්‍රේලියාවනුවන්ට ලබාදී තරගාවලිය පුරාම තරග ජයගත් ශ්‍රී ලංකාව ලකුණු හඹායාමේ පිළිතුරු ඉනිමට පිවිසුණේය. එම සුවිශේෂ ජයග්‍රාහී ඉනිමේදී ශ්‍රී ලංකා පිල කඩුලු 3කට ලකුණු 242ක් ලබා ලෝක ක්‍රිකට් ශූරයින් වූයේ ලෝක කුසලාන ක්‍රිකට් ඉතිහාසය උඩුයටිකුරු කරමිනි. නොදැවී ලකුණු 102ක් ලැබූ අරවින්ද ද සිල්වා තරගයේ වීරයා බවට පත්වූ අතර අර්ජුන රණතුංග නොදැවී ලකුණු 45ක් හා අසංක ගුරුසිංහ ලකුණු 65ක් ද, ලබමින් සුපිරි පිති හරඹයක යෙදුණහ. තරගාවලියේ වීරයා බවට පත්වූයේ සනත් ජයසූරියය.හත්වන ලෝක කුසලාන ක්‍රිකට් තරගාවලිය එංගලන්තය, ඕලන්දය සහ ස්කොට්ලන්තයේදී පැවැත්වූ අතර කලින් වර ශ්‍රී ලංකාව වැනි කුඩා රටකට දෙවැනි වූ ඕස්ට්‍රේලියාව එවර තවත් ආසියාතික රටක් වූ පාකිස්තානය පරාජය කරමින් ශූරතාව දිනාගත්තේය.2003 වසරේ පැවැති අටවන ලෝක කුසලාන තරගාවලිය එවර සංවිධායකයින් විසින් දකුණු අප්‍රිකාවට ගෙන යන ලදී. ජොහැන්ස්බර්ග් නුවර පැවැති එම අවසන් තරගයේදී ද තවත් ආසියාතික රටක් වූ ඉන්දියාව ලකුණු 125කින් පරාජය කරමින් එවරත් ලෝක කුසලානය තමන් සතුකර ගැනීමට ඕස්ටේ‍්‍රලියාව සමත් විය.2007 වසරේ පැවැති නව වන ලෝක කුසලාන තරග පැවැත්වූයේ බටහිර ඉන්දීය කොදෙව් දූපත්වලය. එම තරගාවලියේදී ශ්‍රී ලංකාව නැවතත් ජගත් ක්‍රිකට් ක්‍ෂේත්‍රය අවදි කරමින් තරගාවලියේ අවසන් තරගය දක්වාම පැමිණියේය. එසේ වුවද අයහපත් කාලගුණික තත්ත්වය නිසා ශ්‍රී ලංකාවේ ජයග්‍රහණයට මඟ හරස් වෙද්දී ඩත්වර්ත් ලුවිස් ක්‍රමයට පැවැති අවසන් මහ තරගයේදී ශ්‍රී ලංකාව ලකුණු 53කින් පරදවා එවර ඕස්ට්‍රේලියාව ජයගත්තේ පිට පිටම තෙවරක් ලෝක කුසලානය දිනාගත් පළමු රට බවට පත්වෙමිනි.පසුගිය සමයේ පැවැති එක්දින තරගවලදී ශ්‍රී ලංකා ක්‍රිකට් කණ්ඩායම ලැබූ ජයග්‍රහණයන් සහ ශ්‍රේණිගත කිරීම් තරගවලදී පෙරමුණට පැමිණීමත් නිසා මෙවර ලෝක කුසලානයේ දැඩි බලාපොරොත්තු ශ්‍රී ලංකාවට ළංවී ඇති බව ජගත් ක්‍රිකට් විචාරකයෝ සඳහන් කර සිටිති.සුනිල් අභයවර්ධන”ඇර ඕකට ඇරෝ වැටට උඩින් ඇරෝ”එහෙම කෑගැහුවෙ හුඟාක් ඉස්සර. හතරෙ ලණුවට එහායින් බිම ඉඳගෙන ... කඩල ගොට්ටක් හරි.. අන්නාසි කෑල්ලක් හරි කකා. සිරිලංකාවෙ කොහෙ අන්නාසි නැතත් ක්‍රිකට් පිට්ටනියෙ අන්නාසිකාරයා හිටියා. ශත දහයට අන්නාසි කෑල්ලකුත් ශත පහට කඩල ගොට්ටකුත් කාපු කාලයක් තිබුණා.ඒ වගේම බිංදුවට පරාද වෙච්චි කාලයකුත් තිබුණා. සෝබර්ස්, වෙස්ලි හෝල්, කන්හායි, චාලි ග්‍රිෆිත් ඔක්කොම කට්ටිය කොළඹ ඕවල් එකට ආපු දවස මට මතකයි. සෝබර්ස් ඉල්ලන ඉල්ලන පැත්තට හයේ ඒව ගැහුවා.ලණුව වටේ හිටපු අපි කෑගැහුවෙ සෝබර්ස් ගෙ හයේ පාරවල් වලට, අපට කෑගහන්ඩ අපේ ගැහිලි කාරයෙක් හිටියේ නෑ.. ඒ කාලෙ වෙස්ට් ඉන්ඩීස්ලගෙ හොඳම කාලෙ. වෙස්ලි හෝල්ලා බෝල් කෙරුවෙ යක්ෂයො වගේ.. අන්තිමේදී බෝල් කරන්ඩ දෙයක් නැතුව හෝල්, ග්ලවුස් දාගෙන කඩුළු රකින්ඩ පටන්ගත්තා. කඩුළු රැක රැකා හිටපු මරේ බෝල් කරන්ඩ පටන්ගත්තා. එහෙම තමයි ඒ කාලෙ අපිව ගණං ගත්තෙ..ඊට පස්සෙ ඇල්වින් කලිචරන් එක්ක ටීම් එකක් ආවා.. සීමිත ඕවර තරගයක්.. මට මතක හැටියට ඕවර හතළිහයි. මැල්කම් මාර්ෂල්ගෙ තරුණ කාලෙ. සුනිල් වෙත්තමුණි තමයි ශ්‍රී ලංකා පිතිහරඹය ආරම්භ කෙරුවෙ. ඒ කාලෙ හෙල්මට් දාන්නෙත් නෑ.. පන්දු කිහිපයක් යැව්ව හිතාගන්ඩවත් බැරි වේගයකින්.”ටෝං”සුනිල් වෙත්තමුනිගෙ ඔළුවෙ... එතනම වැටුණා. නැඟිටින්ඩ හැදුව.. ආයිමත් වැටුණ. ඊට පස්සෙ උත්සගෙන ක්‍රීඩාගාරයට.. එතැනින් ඉස්පිරිතාලෙට.. අපි ගහපු ලකුණු ගණන ඕවර පහළොවකින්ද කොහෙද ඉවරයි.. නරඹන්නන්ට බලන්ඩ දෙයක් නෑ.. අන්තිමේදී සංවිධායකයො තීන්දු කෙරුව වෙස්ට් ඉන්ඩීස්ල ගහන හතරෙ පාරකට කීයක් හරි දෙන්ඩ.. නරඹන්නන්ට කලිචරන්ලගෙ හතරෙ පාරවල් බලන්ඩ.එහෙම තමයි ඒ කාලෙ අපට තිබුණ තැන.. සතේකට මායිම් කෙරුවෙ නෑ..ඒත් අද?මෙන්ඩිස්ල, අරවින්දල ගැහුව නැතිවෙන්ඩ. සනත් ගහපුව වැටුණෙ පැවිලියන් එකටත් එහායින්. මුරලි අඹරන ඇඹරිල්ලට විකට් කුඩු.1975 දීත් මෙන්ඩිස්ල වෙත්තමුනිල ඕස්ට්‍රේලියාවෙන් ආවෙ තොම්සන්ලගෙත් ඔළු පළාගෙන.ඒත් අද?මාලිංගලගෙ බෝල්වලට විකට් කුඩු.එහෙම ඇවිල්ල ඇවිල්ල අනනූහයේදි තමයි පැන්නෙ නියම පැනිල්ලක්. ඉස්සෙල්ල බිංදුවට ගිය අපි මුළු ලෝකෙටම ගැහුවා. සෝබර්ස්ලට හුරේ දාපු අපි නෙමෙයි පකිස්තානුවෝ ගුරාලට අරවින්දලට හුරේ දැම්මා ලාහෝර් වලදි. කොහොමද එදා ගුරා ගහපු හයේ.. පාර කියල වැඩක් නෑ.. එක දිගට අන්නාසි කෑලි දහයක් කන්ඩ හිතෙනවා. කැප්ටන් කූල්ගෙ වැඩ කිඩ නොම්බර එකයි.ඊට පස්සෙත් ඇරියේ නෑ. පරාද කරගෙන පරාද කරගෙන ඇවිල්ල ඕස්ට්‍රේලියාවත් එක්ක අවසාන තරගය. එදා ගිල්ක්‍රිස්ට්ට වැදුණා මාර වැදිල්ලක්. නවත්තගන්ඩ බැරි වුණා. නැත්නම් ඒ පාරත් කප් එක උස්සන්ඩ තිබුණා.එදා අපිව බිංදුවට දාපු වෙස්ට් ඉන්ඩීස්ල ගැන කතාවක් නෑ.. මාර කෑමක් කාපු ඒ ගොල්ලොත් එක්ක අපට ගේමක් නෑ.. ඊයෙ පෙරේද ඇවිල්ලත් අපෙන් ගුටිකෑවනෙ හොඳටම.”ඔන්න බබෝ පිනුං” කියන්නෙ ඕවට තමයි. අද අපි ඉහළ. ඒක පියවරෙන් පියවර ආපු ගමනක්.එක සැරයක් අපූරු අත්දැකීමක් මට ලැබුණා. මං මේ කතාව කියන්නෙ හරිම ආඩම්බරේකින්. පුරාජේරුවක් කියල ම හිතන්ඩ එපා.එතකොට අපේ රටෙත් යුද්ධෙ තදට යන කාලෙ. බෝම්බ පිපිරෙන කාලෙ. ඒ වගෙම බින්ලාඩ්න් ඇමෙරිකාවට ගහපු කාලෙ.සංචාරයක් හම්බවෙලා ඕස්ට්‍රේලියාවට ගියා. බ්‍රිස්බේන්වල ටික දවසක් හිටිය. එතනින් ඇවිත් මෙල්බර්න්වල තවත් ටික දවසක් හිටිය. එතනින් සිඩ්නිවලට ඇවිල්ල එහෙත් ටික දවසක් ඉඳල තමයි ආපහු ශ්‍රී ලංකාවට ආවෙ.බ්‍රිස්බේන් ඉඳල මෙල්බර්න් එන්ඩ බ්‍රිස්බේන් එයාර්පෝට් එකට ගියා. චෙක් කළා.. ඔක්කොම ඉවරවෙලා “බෝඩිං” එකට යන්ඩත් ගියා. අනිත් ඔක්කොම යද්දි ආරක්ෂක නිලධාරිනියක් ඇවිත් මාව නවත්තලා පැත්තකට අරගෙන ප්‍රශ්න කරන්ඩ පටන් ගත්තා. මං විතරක්මයි. අනිත් අය ‘බෝඩිං’ ශාලාවටත් ගිහින්. විනාඩි පහකට දහයකට පස්සෙ තමයි මට යන්ඩ දුන්නෙ. ඔය සිද්ධිය ඔය විදියටම මෙල්බර්න් වලදිත් සිදුවුණා. ඔය සිද්ධිය ඔය විදියටම සිඩ්නි එයාර්පෝට් එකේදිත් සිද්ධ වුණා ආපහු එන්ඩ එන ගමනෙදි.ඒ වෙලාවෙ මගෙන් ප්‍රශ්න කරද්දි මං කිව්ව මං ක්‍රිකට් චැම්පියන්ස්ලගෙ රටේ මිනිහෙක් කියලා. ඒ පාර මාව පරීක්ෂා කරපු කාන්තාව ටිකක් උඩගිහිල්ල බිම වැටුණා.මං කිව්ව උඹලගෙ ෂේන් වෝන්ට වැඩිය අපේ මුරලි අඹරනවා, විකට් කඩනවා. ඒ වෙලාවෙ එයා මාත් එක්ක රණ්ඩු වුණා. ෂේන් වෝන්ට ඕස්ට්‍රේලියාවෙදි සවුත්තුව දාලා බේරිලා එන්ඩ බෑ ඒ කාලෙ. වෝන්ගෙත් හොඳම කාලෙ. මං කිව්වා ලාහෝර්වලදි ෂේන් වෝන්ට, අර්ජුන ගහපු හයේ පාර මතක නැද්ද කියලා.පස්සෙ ඒ කාන්තාව මට අතට අත දුන්නා. “වෙරි සොරි” කිව්වා. උඹ වේලාසනින් ක්‍රිකට් ගැන කතා කළා නං මං උඹව චෙක් කරන්නෙ නෑ කිව්වා.මං ඇහුවා බ්‍රිස්බේන්වලදිත් මෙල්බර්න්වලදිත් මේ විදියටම චෙක්කළා කියලා.”උඹේ රැවුල... උඹ බින්ලාඩ්න්ගෙ මිනිහෙක් ද කියල සැක හිතිල. උඹ මුරලිගෙ රටේ කියල වේලාසනින් කිව්ව නං මං උඹෙන් එකම ප්‍රශ්නයක්වත් අහන්නෙ නෑ... “වෙරි සොරි මයි ගුඩ් ෆෙ‍්‍රන්ඩ්” කියලා මගෙ පිටටත් තට්ටුවක් දැම්මා.”ඔන්න බබෝ පිනුං” කිව්වලු. අපේ ක්‍රිකට්වලට ලෝකෙ තියෙන පිළිගැනීම.ප්‍රභාකරන් අපේ රටේ නම කෑව. ඒත් අපේ ක්‍රිකට් ක්‍රීඩකයො ඒ නම යළිත් කෙළින් කරල ඉහළින්ම තිබ්බා.කියල වැඩක් නෑ..මේ පාරත් කප් එක උස්සන්ඩ පුළුවන් වෙයි කියල හුඟාක් අය කියනවා. අපි ඔක්කොම එකතුවෙලා දිව නමල විසිල් පාරක් දෙමු.”සංගා ගහපං මුරලි අඹරපං”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=ay1102135</link>
    <topic>ටෙනිස් පිටියේ සුරූපිනිය</topic>
    <author>ඉඳුනිල් වීරරත්න</author>
    <content>ඇය ටෙනිස් පිටියේ ඔබ මොබ කරන්නේ විස්මිත පහරවල් එල්ල කර ප්‍රතිවාදියා අසරණ කරමින් ලකුණු සොරා ගනිමිනි. සුදු පැහැ කෙටි සාය සහ ස්කිනිය ඇගේ හැඩකාර සිරුර තව තවත් ඔපවත් කරන අතර, කඩිසර ක්‍රීඩා විලාසය විලක රඟන සුදු හංස ධේනුවක සිහි ගන්වයි.ඇය සානියා මීර්සාමහා භාරතයේ මෙතෙක් බිහිවූ ඉහළම ශ්‍රේණිගත ටෙනිස් ක්‍රීඩිකාව ඇයයි. ග්‍රෑන්ඩ් ස්ලෑම් ටෙනිස් ශූරතාවලිය නියෝජනය කළ ප්‍රථම ඉන්දියා කාන්තාව ද ඇයයි.2005 වසරේ ඇමරිකා විවෘත ග්‍රෑන්ඩ් ස්ලෑම් තරගාවලියේ 4 වැනි වටයට පැමිණි ඇය එම දස්කම කළ පළමු ඉන්දියා ක්‍රීඩිකාව ලෙසින් ඉතිහාසයට එක් වී සිටී.ක්‍රීඩා මාධ්‍යවේදියකු වන ඉම්රාන් මීර්සා සහ නසීමා යුවළට දාව 1986 වසරේ නොවැම්බර් 15 වැනිදා ඉන්දියාවේ මහාරාෂ්ට්‍ර ප්‍රාන්තයේ මුම්බායිහිදී උපත ලද සානියා ටෙනිස් ක්‍රීඩාවට යොමු වූයේ වයස අවුරුදු 6 දී හයිද්‍රාබාද් හි Nizam  ක්‍රීඩා සමාජයට එක්වීමෙනි. හයිද්‍රාබාද්හි Nasr පාසලින් මූලික අධ්‍යාපනය ලැබු ඇය st. Mary’s පාසලෙන් උසස් අධ්‍යාපනය ලැබුවාය.ඇය 2008 වසරේ දෙසැම්බර් 11 වැනිදා MGR විශ්ව විද්‍යාලයේ ආචාර්ය උපාධියකින් පිදුම් ලැබුවාය.1999 වසරේ ලෝක කනිෂ්ඨ ශූරතාවලිය නියෝජනය කළ මීර්සා 2003 වසරේ අපි‍්‍රයෙල් මාසයේ ඉන්දීය පෙඩරේෂන් කුසලාන කණ්ඩායම ද නියෝජනය කළ අතර ඒකල තරග තුනම ජයග්‍රහණ කළාය.එම වසරේදීම රුසියාවේ ඇලිසා ක්ලෙයිබනෝවා සමඟ කණ්ඩායම් ගතවෙමින් විම්බල්ඩන් ශූරතාව දිනාගත්තාය.2004 වසරේදී ඉන්දීය රජය විසින් ටෙනිස් ක්‍රීඩාවේ දැක්වූ දස්කම් නිසා අර්ජුන් ත්‍යාගය පිරිනමනු ලැබු අතර 2006 වසරේදී පද්ම ශ්‍රී සම්මානයෙන් ද ඇය පිදුම් ලැබුවාය.2005 වසරේ පෙබරවාරි 15 වැනිදා හයිද්‍රාබාද් විවෘත අවසන් මහා තරගයේදී යුක්රේනයේ ඇලියෝනා බොන්ඩරෙන්කෝ පරාජය කරමින් ලෝක ටෙනිස් සම්මේලන විවෘත ශූරතාව දිනා ගනිමින් එම ශූරතාව දිනු පළමු ඉන්දීය ක්‍රීඩිකාව වූවාය. ඕක්ලන්ඩ්හි පැවැති ASB Classic විවෘත තරගාවලියට සහභාගි වෙමින් 2011 වසර ආරම්භ කළ ඇය ඕස්ට්‍රේලියානු විවෘත ඒකල තරගයේදී පිට පිටම තෙවරක් ජය ගනිමින් මූලික වටයෙන් සුදුසුකම් ලැබුවාය.එහිදී පළමු වටයේදී ලොව අංක එකේ හිටපු ක්‍රීඩිකාව වූ ජස්ටින් හෙනින් 5 - 7, 6 - 3 සහ 6 - 0 ලෙසින් පරාජය කිරීමට සමත් විය.මේ දක්වා ඇගේ දක්ෂතා දෙස බැලීමේදී 2005, 2008 වසරේ ඕස්ට්‍රේලියා විවෘත ශූරතාවලිය 2007 ප්‍රංශ විවෘත ශූරතාවලිය (2 වටය) 2005, 2007, 2008, 2009 විම්බල්ඩන් ටෙනිස් ශූරතාවලිය (2 වටය) 2005 ඇමෙරිකා විවෘත තරගාවලිය ( 4 වටය) තෙක් පැමිණීම.2009 වසරේදී ඇගේ ළමා වියේ මිතුරකු වූ සොහාර්බි මීර්සා සමඟ විවාහ ගිවිස ගත් නමුත්, කෙටි කලකින් ඔහුගෙන් වෙන්වූ ඇය පාකිස්තානු ක්‍රිකට් ක්‍රීඩක සොයිබ් මලික් සමඟ 2010 අපි‍්‍රයෙල් 12 වැනිදා විවාහ වූවාය.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=ay1102136</link>
    <topic>වැවිලි සමාගම්වලට හොඳ තත්ත්වයක්</topic>
    <author>තාරක වික්‍රමසේකර</author>
    <content>පසුගිය සතියේ වාර්තාගත ලෙසින් කොටස් වෙළෙඳ පොළේ දර්ශක ඉහළ ගිය අතර මේ සතියේදී ඉහළ පහළ යාම් අතර දෝලනයකින් ඇරැඹිණි.විශේෂයෙන්ම වැවිලි ක්ෂේත්‍රයට අදාළ සමාගම් රැසකම මිල ඉහළ යන්නට විය. නමුණුකුළ, මඩොල්සිම, වටවල වැවිලි සමාගම් සියල්ලේම කොටස් මිල ඉහළ යෑම සඳුදා දිනයේදී දක්නට ලැබුණි.මඩුල්සිම සමාගමේ කොටසක මිල රුපියල් 28.50 සිට රුපියල් 35.30 ක් දක්වාම වැඩි විය. ඒ සඳුදා දිනයේය. අලෙවි වූ කොටස් සංඛ්‍යාව 1475300 කි. නමුණුකුල සමාගමේ ද කොටසක් රුපියල් 147.80 සිට රුපියල් 159.90 ක් දක්වා වැඩි විය.සියල්ලටම වඩා කැපී පෙනුණේ රිචඩ් පීරිස් සමාගමයි. වැවිලි ක්ෂේත්‍රයට බෙහෙවින් සමීප එම සමාගමේ කොටස් හාරකෝටි හැටතුන්දහසක් සඳුදා දිනයේදී පමණක් අලෙවි වී තිබුණි. රුපියල් 13.90 ක් වූ කොටසක මිල රුපියල් 15.40 ක් දක්වාම ඉහළ ගිය අතර සඳුදා දින අවසන් වන විට කොටසක මිල රුපියල් 15.20 ක් ලෙස සඳහන් විය.අඟහරුවාදා දිනය වන විට ඇතිවූ 10% මිල පරාස සීමා හේතු කරගෙන නමුණුකුල හා මඩුල්සිම සමාගම්වල කොටස් මිල අඩුවීමක් පෙන්නුම් කළත් රිචඩ් පීරිස් සමාගමේ කොටසක මිල තවත් ඉහළ ගියේය.එසේම කහවත්ත සමාගමේ ද සඳුදා දින 40.90 සිට රුපියල් 42.70 ක් දක්වා කොටස් මිල ඉහළ ගියේය. අඟහරුවාදා වන විට වුවද එම සමාගමේ ඉහළ පහළ මිල අතර දෝලනය විය.සඳුදා දින සැලකිය යුතු මට්ටමකට මිල ඉහළ ගිය සමාගම් අතර එච්. ඩී. එෆ්. සී. හා ෆෝට් ලෑන්ඩ් සමාගම් කැපී පෙනුණි. එම සමාගම් දෙකේ පිළිවෙළින් රුපියල් 34.50 ක් සහ රුපියල් 44.40 ක් ලෙසින් ඉහළ ගියේය. විශේෂිතම සමාගම වූයේ ඊ. බී. ක්‍රේසි සමාගමයි. එහි කොටසක් රුපියල් 3122.50 සිට රුපියල් 3180.00 දක්වා රුපියල් 57.50 කින් ඉහළ ගියේය.මිල පහළ යාම් අතරට ආවේ සිලොන් බෲවරි, ඊස්ටර්න් මර්චන්ට් මොරිසන්ස් (ඡන්ද බලය රහිත) සමාගම් සිටියේය. සිලෝන් බෲවරි රුපියල් 364.40 සිට රුපියල් 315.00 ක් දක්වා රුපියල් 49.40 කින් ද ඊස්ටර්න් මර්චන්ට් රුපියල් 600 සිට රුපියල් 550 ක් දක්වා ද පහළ ගියේය. මොරිසන්ස් (ඡන්ද බලය රහිත) සමාගමේ කොටසක මිල රුපියල් 1399 සිට 1345 ක් දක්වා රුපියල් 54.00 කින් පහළ ගියේය.අඟහරුවාදා දිනයේ සමාගම් මිල ඉහළ යාමට වඩා පහළ යාම් දක්නට ලැබුණි. ඉහළ යාම් අතර මුල් තැනක් ගත්තේ ඊස්ටර්න් මර්චන්ට් සමාගමය. එම සමාගමේ කොටසක මිල රුපියල් 550 සිට 800 දක්වා ඉහළ ගියේය. දිනය නිමා වන විට එහි අගය දැක්වූයේ රුපියල් 673.50 ක් ලෙසය. සී. එෆ්. අයි. සමාගමේ කොටසක මිල රුපියල් 449.70 සිට රුපියල් 550.00 ක් දක්වා ඉහළ ගිය අතර දිනය අවසන් වන විට එහි මිල රුපියල් 510.90 ක් ලෙස සඳහන් විය.ඩිමෝ සමාගමේ කොටසක මිල රුපියල් 1749.50 සිට 1708.30 ක් දක්වා රුපියල් 41.20 කින් පහළ ගියේය. එමෙන්ම මොරිසන්ස් සමාගමේ කොටසක මිල රුපියල් 1700 සිට 1650 ක් දක්වා රුපියල් 50 කින් පහළ ගිය නමුත් මොරිසන්ස් (ඡන්ද බලය රහිත) කොටසක මිල අඟහරුවාදාත් ඉහළ යමින් පැවතුණි.අඟහරුවාදා දින වැඩිම අගයකින් අලෙවි වූයේ ගාර්ඩියන් කැපිටල් සමාගමේ කොටස්ය. එම සමාගමේ කොටසක් රුපියල් 5720 කට අලෙවි විය.අඟහරුවාදා දිනයේදී රිචඩ් පීරිස් සමාගමේ කොටස් දෙකෝටි හැටදෙලක්ෂ හාරදහස් එකසියක් (26204100) අලෙවි විය. කොටසක මිල ද ඉහළ ගියේය.සඳුදා ගනුදෙනු සංඛ්‍යාව සංඛ්‍යාව 33769 ක් විය. අඟහරුවාදා එය 33089 ක් ලෙස දැක්විණි.පෙර සතියේ දින සමස්ත කොටස් මිල දර්ශකය දැක්වූයේ ඒකක 7346.81 ක් ලෙසින් වුවත් සඳුදා එය 7781.10 ක් දක්වා වැඩිවිය. අඟහරුවාදා එය ඒකක 7385.04 ක් දක්වා වැඩි විය.එහෙත් මිලංකා මිල දර්ශකයෙ අගය මීට වඩා වෙනස් විය. බ්‍රහස්පතින්දා ඒකක 7180.49 ක් තිබු එය සඳුදා ඒකක 7211.85 ක් දක්වා ඉහළ ගිය ද අඟහරුවාදා එය ඒකක 7199.09 ක් දක්වා අඩු විය.තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=aj1102131</link>
    <topic>ව්‍යාපාර සංවර්ධනයට ඇති බාධා සෙවීමට</topic>
    <author/>
    <content>ව්‍යාපාර සංවර්ධනයට ඇති බාධා සෙවීමටශ්‍රී ලංකාව, ආසියාවේ ආශ්චර්ය කිරීම සඳහා රටේ පෞද්ගලික අංශය ශක්තිමත් කළ යුතු බව ප්‍රාදේශීය වාණිජ මණ්ඩලයේ කැඳවුම්කරු, අනුරාධපුර දිස්ත්‍රික් වාණිජ මණ්ඩලයේ ප්‍රධාන විධායක නිලධාරී පී. බී. දිසානායක මහතා පවසයි.ඒ මහතා මෙසේ පැවසුවේ ප්‍රාදේශීය වාණිජ මණ්ඩල සංසදය මහනුවර ඔක්රේ රෙසිඩන්ස් හිදී පසුගියදා රැස් වූ අවස්ථාවේදීය.සුළු හා මධ්‍යම ප්‍රමාණයේ ව්‍යාපාර සංවර්ධනයට ඇති බාධක හඳුනාගෙන ඒවාට විසඳුම් සෙවීමේ අරමුණෙන් ප්‍රාදේශීය වාණිජ මණ්ඩල සංසදය මෙසේ රැස් විය. එයට ශ්‍රී ලංකාවේ සියලුම ජාතික සහ ප්‍රාදේශීය වාණිජ මණ්ඩල නියෝජනය වන ආකාරයට ඒවායේ සභාපතිවරුන් සහ ප්‍රධාන විධායක නිලධාරීහු සහභාගි වූහ. මෙම රැස්වීම අනුරාධපුර දිස්ත්‍රික් වාණිජ මණ්ඩලයේ ප්‍රධාන විධායක නිලධාරී පී. බී. දිසානායක මහතා විසින් සංවිධානය කරන ලද අතර ආසියානු පදනමේ ආර්ථික ප්‍රතිපත්ති පිළිබඳ තාක්ෂණික උපදේශිකා නිරෝෂණි නායගම් විසින් මෙහෙයවන ලදී. ප්‍රාදේශීය වාණිජ මණ්ඩල සංසදය ශ්‍රී ලංකාවේ සියලුම ප්‍රාදේශීය වාණිජ මණ්ඩලවල සභාපතිවරුන්ගේ සහ ප්‍රධාන විධායක නිලධාරීන්ගේ එකමුතුවෙන් පිහිට වන ලද ස්වාධීන සංවිධානයකි. එහි අරමුණ රටපුරා විසිරී ඇති සුළු සහ මධ්‍යම ව්‍යාපාර ශක්තිමත් කිරීමයි. ප්‍රාදේශීය වාණිජ මණ්ඩලයට තාක්ෂණික සහාය ලබා දෙන්නේ ආසියානු පදනමයි.මෙහිදී අදහස් දැක්වූ ප්‍රාදේශීය වාණිජ මණ්ඩල සංසදයේ සභාපති අනුරුද්ධ වර්ණකුල මහතා, පසුගිය වසර තුනේ දී සංසදය ඉතාම කැපවීමෙන් ක්‍රියා කොට සමස්ත දිවයිනේ ම සුළු හා මධ්‍යම ප්‍රමාණයේ ව්‍යාපාරිකයන්ට තිබු ගැටලු රැසකට රජය සමඟ සාකච්ඡා කර විසඳුම් ලබාගැනීමට හැකි වූ බව සඳහන් කළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=aj1102132</link>
    <topic>කොමර්ෂල් බැංකුවෙන් ආධාර</topic>
    <author/>
    <content>කොමර්ෂල් බැංකුවෙන් ආධාරකොමර්ෂල් බැංකුව ගං වතුරෙන් විපතට පත් නැඟෙනහිර පළාතේ ජනතාවට උදව් දීමට පසුගියදා ඉදිරිපත් විය.ශ්‍රී ලංකා යුද හමුදාවේ සහාය ද ඇතිව, අත්‍යවශ්‍ය වියළි ආහාර, පානීය ජලය සහ කිරි ආහාර තොග කොමර්ෂල් බැංකුව විසින් නැඟෙනහිර ජනතාව වෙත පරිත්‍යාග කරන ලදී.කොමර්ෂල් බැංකුවේ හිඟුරක්ගොඩ, මඩකළපුව සහ වාලච්චේන ශාඛාවල සේවක සේවිකාවෝ මේ සහනාධාර බෙදා දීමට එක්වූහ.කොමර්ෂල් බැංකු නිලධාරීන් සහ යුද හමුදා නිලධාරීන් අතින් විපතට පත් ජනතාව ආධාර ලබා ගන්නා අයුරු.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=aj1102133</link>
    <topic>ජාතික සුව සේවා ප්‍රදර්ශනය මෙඩිකෙයා 2011 එන මස</topic>
    <author/>
    <content>ජාතික සුව සේවා ප්‍රදර්ශනය මෙඩිකෙයා 2011 එන මසවෛද්‍ය විද්‍යාවේ නවීනතම දියුණුව විදහා පෙන්වන ‘මෙඩිකෙයා 2011’ ජාතික සුව සේවා ප්‍රදර්ශනය මාර්තු 4 – 5 – 6 යන දිනවල කොළඹ බණ්ඩාරනායක අන්තර්ජාතික සම්මන්ත්‍රණ ශාලාවේ ප්‍රදර්ශන පරිශ්‍රයේදී පැවැත්වේ.සෞඛ්‍ය අමාත්‍යාංශයේ මඟ පෙන්වීම යටතේ බස්නාහිර පළාත් සෞඛ්‍ය සේවා අධ්‍යක්ෂ කාර්යාලය මඟින් සංවිධධානය කරන ‘මෙඩිකෙයා 2011’ ප්‍රදර්ශනය රජයේ මෙන්ම පෞද්ගලික අංශයේ රෝහල් පද්ධතියට එකතු වී තිබෙන නවීන වෛද්‍ය තාක්ෂණය, වෛද්‍ය උපකරණ, නව ශල්‍යකර්ම ක්‍රම, ඖෂධ ප්‍රතිකාර, රසායනාගාර සේවා, රෝගී සත්කාරය, ඖෂධ භාවිත ක්‍රමය, බාහිර රෝගී ප්‍රතිකාර ක්‍රම ආදී අංශවලින් දැනුම ලබාදෙන අංශ රාශියක් ඇතුළය.මෙවැනි ප්‍රදර්ශනයක් පැවැත්වීමේ ප්‍රධාන අරමුණ වන්නේ රටේ සෞඛ්‍ය සේවා පහසුකම් ගැන මහජනතාවට අවබෝධයක් ලබාදී රාජ්‍ය අංශයේ මෙන්ම පෞද්ගලික රෝහල් අංශයේ සේවා පහසුවෙන් ලබාගත හැකි අන්දම ගැන දැනුමක් අවබෝධයක් ලබා දීමය.ප්‍රදර්ශනය පවත්වන දිනවලදී වෛද්‍ය සම්මන්ත්‍රණ මාලාවක් ද පැවැත්වේ. ඒ සම්මන්ත්‍රණ මාතෘකා ඔස්සේ පැමිණ සිටින මහජනතාවට තම ප්‍රශ්න වෛද්‍යවරුන් වෙත ඉදිරිපත් කළ හැකිය.මෙඩිකෙයා - 2011 ජාතික සුව සේවා ප්‍රදර්ශනය පිළිබඳව වොක්ෂෝල් වීදියේ එයිට්කන් ස්පේන්ස් ටවර් 11 ගොඩනැගිල්ලේ 6 වැනි මහලේ පැවැති ප්‍රවෘත්ති සාකච්ඡාවකදී කරුණු දැක්වූ බස්නාහිර පළාත් සෞඛ්‍ය සේවා අධ්‍යක්ෂ වෛද්‍ය අමල් හර්ෂ සිල්වා මහතා පැවසුවේ රජයෙන් සපයන සෞඛ්‍ය සේවාව හෝ පෞද්ගලික අංශයෙන් සිදුවන සෞඛ්‍ය සේවාවන් ගැන ජනතාව වර්තමානයේ නිවැරැදි සංවාදයක් හා අවබෝධයක් ඇති කර ගැනීම කාලීන අවශ්‍යතාවයක් බවය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=aj1102134</link>
    <topic>කොණ්ඩා මෝස්තර සහ රූපලාවණ්‍ය ඩිප්ලෝමාව සිංහලෙන් සහ දෙමළෙන්</topic>
    <author/>
    <content>කොණ්ඩා මෝස්තර සහ රූපලාවණ්‍ය ඩිප්ලෝමාව සිංහලෙන් සහ දෙමළෙන්ශ්‍රී ලංකා කොණ්ඩා මෝස්තර සහ රූපලාවණ්‍ය සංගමයේ ආරම්භක සභාපතිනිය නයනා කරුණාරත්න මහත්මිය පාඨමාලා සඳහා ලිපාපදිංචිවූවන් අමතමින්. සංගමයේ උප සභාපතිනි චේතිකා මනම්පේරි සහ හිටපු සභාපතිනි ප්‍රිස්කා පෙරේරා මහත්මීහු ද මෙහි වෙති.කොණ්ඩා මෝස්තර හා රූපලාවන්‍ය ශිල්පීන්ගේ ආයතනයේ (IHB) කොණ්ඩා මෝස්තර හා බාබර් ශිල්පය පිළිබඳ ඩිප්ලෝමා පාඨමාලාව සඳහා ලියාපදිංචි කරගැනීමේ අවස්ථාව ශ්‍රී ලංකාවේ විවිධ ප්‍රදේශවල විශාල පිරිසකගේ සහභාගිත්වයෙන් සාර්ථකව පවත්වන ලදී.ශ්‍රී ලංකා කොණ්ඩා මෝස්තර හා රූපලාවණ්‍ය ශිල්පීන්ගේ සංගමයේ ආරම්භක සභාපතිනිය වන නයනා කරුණාරත්න මහත්මිය IHB සහතිකය පිළිබඳව හැඳින්වීමක් සිදු කළා ය. රූපලාවණ්‍ය ශිල්පිනී ජැනට් බාලසූරිය මහත්මිය විසින් ක්‍රිසීස් ඩිසයින් ස්ටුඩියෝ/ ඇකඩමියේ ක්‍රිසී රොසයිරෝ මසහත්මියට ඇයගේ ඇකඩමිය සඳහා ලියාපදිංචි වීමේ ලිපිගොනු පිරිනමන ලදී.ජාත්‍යන්තර කොණ්ඩා මෝස්තර සංවිධානයේ පිළිගැනීමට ලක්වූ IHB ස්ථාපිත කරනු ලැබුවේ ශ්‍රී ලාංකිකයන් හට කොණ්ඩා මෝස්තර හා රූපලාවණ්‍ය ශිල්පය පිළිබඳ අධ්‍යාපනයේ තත්ත්වයන් වැඩි දියුණු කිරීම අරමුණු කරගනිමිනි. IHBආයතනයේ ප්‍රධාන කාර්ය වන්නේ කොණ්ඩා මෝස්තර, බාබර් ශිල්පය හා රූපලාවණ්‍ය ශිල්පය පිළිබඳ විභාගයන් ඉංග්‍රීසි, සිංහල හා දෙමළ යන භාෂාවලින් පැවැත්වීමත් එමගින් දේශීය කොණ්ඩා මෝස්තර ශිල්පීන්ට, බාබර් ශිල්පීන්ට හා රූපලාවණ්‍ය ශිල්පීන්ට ඔවුන් කැමති භාෂාවකින් ජාත්‍යන්තරව පිළිගත් සුදුසුකම් හා හැකියාවන් ලබා ගැනීමේ අවස්ථාවන් සපයා දීමටත් ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=aj1102135</link>
    <topic>හදිසියක් කරදරයක් කලින්ම කියන</topic>
    <author/>
    <content>හදිසියක් කරදරයක් කලින්ම කියනඩයලොග් ආසිආටා, හදිසි අවස්ථාවකදී ඒ පිළිබඳව දැනුම් දීමක් සිදුකරනු ලබන Emergency Alerts සේවාව, මිලියන 6.7 කට අධික ඩයලොග් පාරිභෝගික ජාලයට හඳුන්වා දෙනු ලැබීය. මේ සේවාව ලොව අන් කිසිදු ජංගම දුරකථන සේවා සමාගමක් විසින් මෙතෙක් හඳුන්වා දී නැති අතර ඩයලොග් විසින් ශ්‍රී ලාංකික ජංගම දුරකථන ක්ෂේත්‍රයට ප්‍රථම වරට හඳුන්වා දෙනු ලබයි.ඩයලොග් ජංගම දුරකථන සබඳතාවක් භාවිත කරන ඕනෑම පුද්ගලයකු හට තමන් යම් අවදානම්සහගත හෝ වෙනත් ඕනෑම හදිසි ආපදා අවස්ථාවකට මුහුණපෑ විට තම නෑ හිතවතුන්ට Emergency Alerts සේවාව යොදා ගනිමින් එසැණින් ඒ පිළිබඳව දැනුම් දිය හැකිය.ඒ සඳහා ලියාපදිංචි වීමේදී එක් පාරිභෝගිකයකු හට තම සමීපතමයන් 10 දෙනකුගේ ඩයලොග් ජංගම දුරකථන අංක ඇතුළත් කළ හැකිය. ඉන් පසුව හදිසි දැනුම්දීම සිදුකළ යුතු ඕනෑම අවස්ථාවකදී 899 අංකය ඇමතු සැණින් අදාළ ඩයලොග් ජංගම දුරකථන අංක 10 සහිත සමීපතමයන්ගේ දුරකථනවලට කෙටි පණිවිඩයක් ඔස්සේ එම හදිසි ඇමතුම පිළිබඳව දැනුම් දේ.ඒ කෙටි පණිවිඩයෙහි හදිසි ඇමතුම ලබාදුන් තම සමීපතමයාගේ නම, දුරකථන අංකය, ඇමතුම ලබාදුන් දිනය, වේලාවට අමතරව ඇමතුම ලබා දෙන්නා ඇමතුම ලබාදෙන විට සිටි ස්ථානය/ප්‍රදේශය පිළිබඳව තොරතුරු ද ඇතුළත් වේ.මෙම සේවාව සඳහා කිසිදු මාසික ගාස්තුවක් අය නොකරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=aj1102136</link>
    <topic>සෙලින්කෝ ලයිෆ් ඔප්පුහිමියන් 500 කට</topic>
    <author/>
    <content>සෙලින්කෝ ලයිෆ් ඔප්පුහිමියන් 500 කටගිය වසරේ මුල් භාගයේදී 65 වැනි උපන්දිනය සැමරූ සිය ඔප්පුහිමියන් 500 කට අධික පිරිසක් සඳහා අවදානම් රෝගාබාධ රැසක් නොමිලේ ආවරණය කරන සුවිශේෂී රක්‍ෂණාවරණයක් පිරිනැමීමට සෙලින්කෝ ලයිෆ් සමාගම කටයුතු කර ඇත.වසර 65 ට වඩා වැඩි පුද්ගලයන්ගේ අවදානම් රෝගාබාධ ආවරණය කරන ශ්‍රී ලංකාවේ එකම රක්‍ෂණාවරණය මෙය වන අතර එමඟින් දරුණු රෝගාබාධ 20 ක් සඳහා නොමිලේම ආවරණය සලසයි. සෙලින්කෝ ලයිෆ් සමාගමේ විශිෂ්ට ලයිෆ් රිවෝඩ්ස් රක්‍ෂණ ප්‍රතිලාභ වැඩපිළිවෙළෙහි එක් ප්‍රතිලාභයක් ලෙස මෙය ක්‍රියාත්මක වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=aj1102137</link>
    <topic>මෙරට මුල් පෙළේ බැංකු ‘ද ෆිනෑන්ස් සමාගම’ සමඟ අත්වැල් බැඳගනී</topic>
    <author/>
    <content>මෙරට මුල් පෙළේ බැංකු ‘ද ෆිනෑන්ස් සමාගම’ සමඟ අත්වැල් බැඳගනීද ෆිනෑන්ස් සමාගමේ ඉදිරි ගමන සවිමත් කිරීම සඳහා රුපියල් බිලියන 1.6 ක ප්‍රාග්ධනයක් රැස්කිරීමේ අරමුණෙන් සමාගමේ කොටස් නිකුතුව සාර්ථකව අවසන් වූ අතර සමාගම අපේක්ෂා කළ අයුරින්ම ප්‍රබල ආයතනික ආයෝජකයෝ කොටස් නිකුතුව සඳහා සහභාගි වූහ. ඒ අනුව ලංකා බැංකුව, සෙලාන් බැංකුව හා මහජන බැංකුව ද ෆිනෑන්ස් සමාගමේ කොටස් නිකුතුවේදී ක්‍රියාකාරී ආයෝජනයන් සිදුකරමින් සමාගමේ නව පාර්ශ්වකරුවන් බවට පත්ව සිටී.සාර්ථක කොටස් නිකුතුවට අමතරව නව වසරේ ආරම්භයේදීම සමාගම ලැබු තවත් සාර්ථකත්වයක් පිළිබඳව සඳහන් කළ ‘ද ෆිනෑන්ස්’ කළමනාකාරිත්වය පෙන්වා දුන්නේ ‘ද ෆිනෑන්ස්’ සමාගම සිය දිවයින පුරා විහිදුණු ශාඛා ජාලය ඔස්සේ පසුගිය ජනවාරි මස තුළදී සුවිශාල නව තැන්පතු ප්‍රමාණයක් එක්රැස් කරගැනීමට සමත් වූ බවය.මෙරට මූල්‍ය සමාගමක් සතු විශාලතම ශාඛා ජාලයට හිමිකම් කියන ‘ද ෆිනෑන්ස්’ සමාගම ඒ අයුරින් ලැබු නව තැන්පතු ප්‍රමාණය රුපියල් මිලියන 355 කි.ඉදිරි කාලය තුළදී කල්බදු, උකස් වැනි ව්‍යාපාර අංශ සංවර්ධනය කරමින් අඛණ්ඩ සාර්ථකත්වයක් කරා යාමට අපේක්ෂා කරන බව ද කළමනාකාරිත්වය පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=aj1102138</link>
    <topic>ලියාපදිංචි රාජ්‍ය නොවන සංවිධාන සඳහා</topic>
    <author/>
    <content>ලියාපදිංචි රාජ්‍ය නොවන සංවිධාන සඳහාආරක්‍ෂක අමාත්‍යංශය යටතේ ක්‍රියාත්මක වන රාජ්‍ය නොවන සංවිධාන පිළිබඳව ජාතික ලේකම් කාර්යාලය සමඟ එක්ව මයික්‍රොසොෆ්ට් ශ්‍රී ලංකා සමාගම, ශ්‍රී ලංකාවේ ලියාපදිංචි සියලුම රාජ්‍ය නොවන සංවිධාන සඳහා Office 2010, Windows 7 යාවත්කාලීන පද්ධති මෙන්ම Exchange, SharePoint, Windows Server මයික්‍රොසොෆ්ට් Server නිපැයුම් ඇතුළු මයික්‍රොසොෆ්ට් මෘදුකාංග නොමිලේ ලබා දීමට කටයුතු යොදා තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=aj1102139</link>
    <topic>පාර්මෙක්ෂිල් ව්‍යාපාර හමුවේ</topic>
    <author/>
    <content>පාර්මෙක්ෂිල් ව්‍යාපාර හමුවේ“ඉන්දියා - සාර්ක් හා ආසියානු ඖෂධ ව්‍යාපාරික හමුවේ” සමාරම්භක උත්සවයේදී ගුජරාට් ප්‍රාන්ත සෞඛ්‍ය අමාත්‍ය, ජය නාරායන් වයිස් ඉන්දීය ඖෂධ අපනයන ප්‍රවර්ධන කවුන්සිලයේ සභාපති, ආචාර්ය අප්පච්චි හා එහි විධායක අධ්‍යක්ෂ, රඝුවාර් කිනි මහත්වරුන් ශ්‍රී ලාංකීය නියෝජිත පිරිස් සමඟ.මාර්ක්ස් HLC ඖෂධ සමාගම පසුගියදා ඉන්දියාවේ, පැවති ‘ඉන්දියා - සාර්ක් හා ආසියානු ඖෂධ ව්‍යාපාරික හමුවට’ සහභාගි විය. ඉන්දීය රජයේ, ඖෂධ අපනයන ප්‍රවර්ධන කවුන්සිලය (Pharmexcil) සංවිධානය කළ මෙම තෙදින ව්‍යාපාරික හමුවට, මාර්ක්ස් සමාගම නියෝජනය කරමින් සහභාගි වූයේ, එහි අධ්‍යක්ෂ අජිත් ජයතිලක මහතා ය.ව්‍යාපාරික හමුවට සහභාගි වූ සෙසු රටවල් වූයේ, බංග්ලාදේශය, නේපාලය, පිලිපීනය, වියට්නාමය, මියැන්මාරය හා කාම්බෝජය වන අතර, එයට විදේශීය නියෝජිතයෝ 60 ක් පමණ සහභාගි වූහ. එමෙන් ම එම ඖෂධ නිෂ්පාදකයන් හා ආනයනකරුවන්ගේ හමුවට ගුජරාටය ඇතුළු ඉන්දියාව පුරා විසිරුණු ඖෂධ නිෂ්පාදකයන් 230 කට වැඩි පිරිසක් විදේශීය ගැනුම්කරුවන්ට තම ඖෂධ නිෂ්පාදනයන්හි ප්‍රමිතිය හා සුවිශේෂතා විග්‍රහ කරනු ලැබීය.මාර්ක්ස් HLC සමාගමේ අධ්‍යක්ෂ, අජිත් ජයතිලක මහතා පැවසුවේ ව්‍යාපාරික හමුවේදී, ශ්‍රී ලංකාවේ වෛද්‍ය ක්ෂේත්‍රයට බොහෝ ප්‍රයෝජනවත් වන, නව්‍ය ඖෂධ, ශාකසාර නිෂ්පාදන හා වෛද්‍ය උපකරණ රැසක් ම හඳුනා ගැනීමට අවස්ථාවක් හිමි වූවා. එමෙන් ම, මෙම ඖෂධ නිෂ්පාදකයන් හා ආනයනය කරන්නන් අතර සිදුවූ මෙම ව්‍යාපාරික හමුවෙන්, බොහෝ ඖෂධ ගනු දෙනු සිදුවීම ද සැලකිය යුත්තක් යනුවෙනි.අපට හඳුනාගැනීමට අවස්ථාව උදාවෙනවා සේම, අපේ රටේ වෛද්‍ය ක්ෂේත්‍රයටත් වැඩි ඵලදායිතාවෙන් යුත් ඖෂධවල යහගුණය අත්විඳීමේ අවස්ථාව සැළසීමක්. එය නිරෝගී ශ්‍රී ලංකාවක් බිහි කිරීමට මාර්ක්ස් HLCසමාගම දක්වන උත්සාහයටත් කදිම රුකුලක්.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=aj11021310</link>
    <topic>ලිට්ල් ලයන් තනිකරම හාල්පිටිවලින් කුකීස් හදයි</topic>
    <author/>
    <content>ලිට්ල් ලයන් තනිකරම හාල්පිටිවලින් කුකීස් හදයිලිට්ල් ලයන් සමාගම සියයට සියයක්ම කැකුළු හාල් පිටිවලින් නිපදවූ කුකීස් වෙළෙඳපළට නිකුත් කරයි. ලිට්ල් ලයන් රයිස් කුකීස් වන මේ නිෂ්පාදනය සමාගම වෙළෙඳපළට නිකුත් කරන 6 වැනි කුකීස් නිෂ්පාදනයයි.නියෝජ්‍ය සාමාන්‍යාධිකාරී එස්. එම්. ඩී. සූරියකුමාර මහතා කොළඹ ප්‍රධාන අලෙවි නියෝජිත කේ. එස්. පෙරේරා මහතා නව නිෂ්පාදනයේ මුල් තොගය අලෙවි කළ අවස්ථාව.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=aj11021311</link>
    <topic>ගමේ ආර්ථිකය නංවන්න</topic>
    <author/>
    <content>ගමේ ආර්ථිකය නංවන්නශ්‍රී ලංකා මර්චන්ට් බැංකුව “සියත් සවිය” නමින් සුළු හා මධ්‍ය ප්‍රමාණයේ මූල්‍ය පහසුකම් හඳුන්වා දෙයි. ජනාධිපති තුමාගේ විශේෂ ඉල්ලීමක් පරිදි තම සම්ප්‍රදායික ව්‍යාපාර ක්‍රමයෙන් මිදී ග්‍රාමීය ජනතාවගේ ආර්ථිකය වඩා යහපත් තලයකට ඔසවාලීමේ ප්‍රයත්නයක් ලෙස මේ මූල්‍ය පහසුකම් ක්‍රමය හඳුන්වා දුන් බව ශ්‍රී ලංකා මර්චන්ට් බැංකුවේ සභාපති එම්. ආර්. ෂා මහතා පැවසීය.සුළු හා මධ්‍යම ප්‍රමාණයේ මූල්‍ය පහසුකම් ලබා දීමේ දී, ශ්‍රී ලංකා මර්චන්ට් බැංකුව සමඟ, ද ෆිනෑන්ස් කෘෂිකාර්මික ණය සේවය (TACS) අත්වැල් බැඳගත් අතර, TACS හි පුළුල් ශාඛා ජාලය ඒ සඳහා උපයෝගි කර ගැනෙයි.එම ආයතන දෙක අතර සහයෝගිතා ගිවිසුමකට කුඩා ගලෙන්බිඳුණු වැව ග්‍රාමයේ දී මර්චන්ට් බැංකු සභාපති එම්. ආර්. ෂා මහතා සහ ද ෆිනෑන්ස් කෘෂි කාර්මික ණය සේවයේ ප්‍රධාන විධායක අධ්‍යක්ෂ කේ. ඒ. එස්. ජයතිස්ස මහතා අස්සන් තැබූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=aj11021312</link>
    <topic>බ්‍රිටිෂ් ස්කූල් ඔෆ් කොමර්ස් ශ්‍රී ලංකාවට</topic>
    <author/>
    <content>බ්‍රිටිෂ් ස්කූල් ඔෆ් කොමර්ස් ශ්‍රී ලංකාවටබ්‍රිටීෂ් ස්කූ®ල් ඔෆ් කොමර්ස් හි ශාඛාවක් ශ්‍රී ලංකාවේදී විවෘත විය. මෙය ශ්‍රී ලංකා ආයෝජන මණ්ඩලය විසින් අනුමත කරන ලද ව්‍යාපෘතියකි. මෙම අවස්ථාවට ප්‍රධාන ආරාධිතයා ලෙස සහභාගි වූයේ ලන්ඩන් සහ වෙස්මිනිස්ටර් නියෝජනය කරන බ්‍රිතාන්‍ය මන්ත්‍රී මාර්ක් ෆීල්ඩ් මහතා ය.එමෙන් ම ලන්ඩන් ස්කූල් ඔෆ් කොමර්ස් සමූහ ව්‍යාපාරයේ ප්‍රධාන විධායක තිමති අශාන්ත අන්ද්‍රා දී සහ යුනිවර්සිටි ඔෆ් වේල්ස් ඉන්ස්ටිටියුට්, කාඩිෆ් නියෝජ්‍ය උප කුලපති ජැකොලින් හෙයාර්, උපකුලපතිවරයාගේ විශේෂ උපදේශක සහ යුනිවර්සිටි ඔෆ් වේල්ස් ඉන්ස්ටිටියුට්, කාඩිෆ් හිටපු උපකුලපතිවරයෙකු වන ආචාර්ය ජෝන් පියු සහ බ්‍රිතාන්‍ය මණ්ඩලයේ හිටපු අධ්‍යාපන අධ්‍යක්ෂ ආචාර්ය නීල් කෙම්ප් යන මහත්ම මහත්මීහු ද මෙම අවස්ථාවට එක්වූහ.ලන්ඩන් ස්කූල් ඔෆ් කොමර්ස් යනු බ්‍රිටිෂ් ස්කූ®ල් ඔෆ් කොමර්ස් හි මව් සමාගම වන අතර එහි රටවල් 130 කට අයත් ශිෂ්‍යයෝ 6,000 ක් පමණ අධ්‍යාපනය ලබති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=aj11021313</link>
    <topic>ඇස්පිරේසන්ස් එඩියුකේෂන් හයවැනි වසරට</topic>
    <author/>
    <content>ඇස්පිරේසන්ස් එඩියුකේෂන් හයවැනි වසරටඇස්පිරේසන්ස් එඩියුකේෂන් සයවන වසරට පා තබයි. ජාත්‍යන්තර වෘත්තීය මාර්ගෝපදේශක සහ ශිෂ්‍ය ස්ථාපන සේවා මධ්‍යස්ථානයක් වන ඇස්පිරේශන්ස් එඩියුකේෂන් සිය සයවන වසර පසුගියදා එම සේවා මධ්‍යස්ථානයේදී සමරන ලදි. ඕස්ට්‍රේලියාව, එක්සත් රාජධානිය, නවසීලන්තය, ඇමෙරිකා එක්සත් ජනපදය, කැනඩාව, මැලේසියාව, ඉන්දියාව සහ සිංගප්පූරුව යන රටවල්හි ප්‍රමුඛ පෙළේ විශ්ව විද්‍යාල සහ අධ්‍යාපන ආයතන 100 කට වඩා වැඩි සංඛ්‍යාවක් සමඟ ඇස්පිරේශන්ස් එඩියුකේෂන් ආයතනය මේ වන විට කටයුතු කරයි.ඇස්පිරේශන්ස් එඩියුකේෂන් හි ආදර්ශය පිළිබඳව අදහස් දක්වමින් එහි සභාපති අජිත් අබේසේකර මහතා පවසා සිටියේ “අපගේ ව්‍යාපාරික ආකෘතියේ හරය වන්නේ එතෙර අධ්‍යාපනය ලැබීමේ අපේක්ෂාවෙන් පසුවන සිසුන් හට වෘත්තීය මාර්ගෝපදේශයක් සහ උපදේශන සේවා සැපයීමයි.” යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=aj11021314</link>
    <topic>බ්‍රැන්ඩික්ස් ලේ දන් දීමේ වැඩසටහනට පැසසුම්</topic>
    <author/>
    <content>බ්‍රැන්ඩික්ස් ලේ දන් දීමේ වැඩසටහනට පැසසුම්ජාතික රුධිර පාරවිලයන ඒකකයෙ අධ්‍යක්ෂ වෛද්‍ය ආනන්ද ගුණසේකර මහතා බ්‍රැන්ඩික්ස් මානව සම්පත් නිලධාරී ඉෂාන් දන්තනාරයන මහතාට ඇගයුම් සංකේතය පිළිගන්වමින්. බ්‍රැන්ඩික්ස් සමූහයේ සන්නිවේදන කළමනාකරු අනුක් ද සිල්වා, බ්‍රැන්ඩික්ස් ටෙක්ස්ටයිල්ස් ආයතනයේ තුෂාර චමින්ද දෙනිපිටිය සහ ජාතික රුධිර පාරවිලයන ඒකකයේ වෛද්‍ය පි‍්‍රයාල් පෙරේරා මහත්වරු ද මෙහි වෙති.ජාතික රුධිර පාරවිලයන ඒකකයට රුධිරය පරිත්‍යාග කරමින් දැක්වූ සුවිශේෂි සමාජ මෙහෙවර අගයමින් බ්‍රැන්ඩික්ස් සමූහයට විශේෂ ඇගයුම් සංකේතයක් පිරිනැමිණි.බ්‍රැන්ඩික්ස් සමූහය විසින් 2010 වර්ෂයේ ඔක්තෝබර් හා නොවැම්බර් කාල සීමාව අතරතුර දියත් කරන ලද මෙම ලේ දන්දීමේ ව්‍යාපෘතිය සඳහා 2000 ක පිරිසක් සහභාගි වූ අතර එය එක් ආයතනයක් විසින් ක්‍රියාත්මක කරන ලද විශාලතම ව්‍යාපෘතිය බව ජාතික රුධිර පාරවිලයන ඒකකය ප්‍රකාශ කළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>13</day>
    </date>
    <link>http://www.silumina.lk/2011/02/13/_art.asp?fn=aw1102131</link>
    <topic>භූතයන් ලවා සල්ලි හොරකම් කරයි</topic>
    <author>මතුගම මහින්ද විජේතිලක</author>
    <content>මේ ලෝකයේ මිනිසා ගේ පියවි ඇසට පෙනෙනුයේ මිනිසුන් හා තිරිසන් සතුන් පමණි. එහෙත් ඒ සියලු සත්ත්ව සමූහයාට ම වඩා අති විශාල වූ ප්‍රමාණයක් අමනුස්සයෝ විශ්වය පුරා සැරිසරති. එයිනුත් මිථ්‍යා දෘෂ්ටිය, විෂම ලෝභය හා අධර්ම රාගය නිසා මරණයෙන් පසු දුගතිගාමී වූ භූතාත්ම පෘථිවිය ආසන්නයේ මිනිස්සුන් අතර ම සැරිසරති. ක්ෂණයක් පාසා දුක් වේදනාවෙන් පෙළෙන මේ භූතාත්මයන්ගෙන් මිනිසාට අයහපතක් ම මිස යහපතක් බලාපොරොත්තු වීම හීන ප්‍රතිඵලදායක කාරණයකි.එහෙත් ඔවුන් කෙරෙහි තරහ අමනාප ඇති කැර ගත යුතු නැත. ඒ බොහෝ දෙනෙකු දුගතිගාමී වී ඇත්තේ තමන්ටත්, තම පවුලේ අයටත් සැප සම්පත් ලබාදීම සඳහා විෂම ලෝකයෙන් හා අධර්ම රාගයෙන් කටයුතු කිරීම නිසා ය. තම පවුලේ අය පෝෂණය කරන්නට, ඔවුන් ගේ දියුණුව සඳහා සම්පත් ගොඩ නඟන්නට සාධාරණ නොවූ ක්‍රියාවල යෙදීම නිසා ය.ඒ සෑම කෙනෙක් ම සසර කවදා හෝ අපේ නෑයෝ ම ය. ඔවුන්ට අපෙන් ඉටුවිය යුතු සාධාරණය සිදු කළ යුතුය. නැතහොත් ඔවුන්ගේ සාපය අප කරා එනු ඇත. එය අනිවාර්ය වේ. එසේ නොවන්නට නම් අප සුදුසුකම් ලබා සිටිය යුතුය. කර්ම විපාකයත් යටපත් කරන්නට තරම් අපේ ආධ්‍යාත්මය අප විසින් ම ගොඩනඟා ගෙන ඇත්දැයි අපේ හදවතින් ම විමසා බැලිය යුතුය.සංසාර ගමනේ දී අප අතින් සිදුවූ වැරදි හා ප්‍රමාද දෝෂ නිසා අපට දුක් වේදනා හා පාඩු සිදු වේ. මේ සංසාර ගමන තව දුරටත් දුක්ඛ දෝම නස්සයන්ගෙන් පිරුණු දුගතිගාමී භවයන්හි ඉපදෙන බව නොදන්නා මනුස්ස නරුමයෝ ඒ මිථ්‍යා දෘෂ්ටිය නිසා ම අධර්ම රාගයෙන් කටයුතු කරමින්, පාපයේ විපාක ගෙවමින් සිටින තක්කඩි භූතයන් ලවා ද මන්ත්‍ර ශාස්ත්‍ර බලයෙන් අනුන්ට වින කරවති. විනයට ගොදුරු වූ පුද්ගලයා මරණයට පත් වූ විට ඔහුට හානි කර ලෙස කටයුතු කළ භූතයා ඊළඟට යන්නේ තමන් ඒ බන්ධනයට ගැට ගසන ලද ඇදුරා සොයා ගෙනය. ඔහුගෙන් පළිගැනීමට ය.අනුන් කෙරෙහි තරහකින් රිදවීම සඳහා භූතයකු ලවා මුදල් සොරකම් කැර වූ සිද්ධියක් පිළිබඳ කතාවකි මේ.ඔහු මාතර ප්‍රදේශයේ ප්‍රධාන පෙළේ ව්‍යාපාරිකයෙකි. ඔහු සතුව දිනපතා ආදායම් ලබන වාහන ගණනාවක් ද ඇත. මේ අද්භුත ක්‍රියාකාරිත්වය ආරම්භ වූයේ 2010 වර්ෂයේ ජූලි මාසයේ මැද හරියේ දිනයකය. මෙහි සිදුවීම් ගණනාවකි.1. ඔහුගේ බිරිය සණස සමිතියෙන් රුපියල් එක් ලක්ෂ පනස් දහසක මුදලක් ගෙදරට ගෙනාවාය. ඇය ඒ මුදල් තම අල්මාරියේ රෙදි අතර සඟවා තැබුවාය. මේ මුදල ගෙනා බව හෝ අල්මාරියේ තැබු බව ස්වාමි පුරුෂයා හෝ දූ දරුවෝ කිසිවෙකු දැන සිටියේ නැත. සතියකට පමණ පසු ඇය ඒ මුදල් ටික බලන විට එයින් රුපියල් දහසේ කොළ 56 ක් (56000) අඩු වී තිබුණි.ගෙදර කිසිවෙකු මෙහි මුදල් ඇති බව නොදන්නා බව ද ඇය දනී. සියලු දෙනාම තමන් මුදල් නොගත් බව දිව්ර දිව්රා පැවසූහ. ඔහුගේ ලොකු පුතාගේ වාහනයකට බයිසිකල්කරුවෙකු යටවීම නිසා තුවාලකරුට රු. 50000 ක් ගෙවන ලෙස උසාවියෙන් නියම කොට තිබුණු බැවින් ඔහු ගැන ද පුංචි සැකයක් උපන්නේය. ඔහු ද ඔහුගේ අවශ්‍යතාවට එසේ ගත්තා නම් එය කියන බව ද පවුලේ කව්රුත් දනිති. මේ මුදලට සිදු වූ දේ සොයා ගත නොහැකි විය.2. තවත් දින හතරක් ගත විය. ඉතුරුව තිබුණු රුපියල් 94000 හේ රුපියල් දාහේ නොට්ටු 94 මිටිය ද අතුරුදන් විය. ගෙදර සිටින්නේ අඹුසැමි යුවළත් පුතුන් දෙදෙනාත් දියණියන් දෙදෙනාත් පමණි. ලොකු දුවත් පොඩි පුතාත් සඳුදා පාන්දර ගෙදරින් පිටවී අගනුවර රැකියාවලට ගොස් ආපසු ගෙදර එන්නේ සිකුරාදා රෑටය. බාල දුව අධ්‍යාපනය අවසන් කැර ගෙදර සිටි බැවින් ඇය ගැන දැඩි අවධානයෙන් සිටිය ද සැකයට කිසි හේතුවක් සොයා ගත නොහැකි විය. වෙනත් කිසිවකු නිවසට ඇතුළු නොවූ අතර පැමිණි කිසිවකු නිවෙස තුළට එන්නේ ද නැත.3. සතියකට පසු දිනක් රාත්‍රි රුපියල් 60000 ක් ගණන් කොට අල්මාරියේ දමා යතුරු අගුළු දැම්මේ පසු දා වාහනවලට ටයර් ගෙන ඒමේ අදහසිනි. උදේ බලන විට හැටදහස ම අතුරුදන් ව තිබුණි. අල්මාරියේ දොරවල් ඇරපු ලකුණකුදු නැත.4. ඊට පසු දින බිරිය රුපියල් 40000 ක් ගවුමේ සාක්කුවේ දා ගෙන ආයකටුවක් ගසා ගෙන සිටියාය. දහවල් එකොළහට පමණ ඒ ගවුම ගලවා පුටුව උඩ තබා කරාමය ඇර රෙදි කීපයක් සෝදා වැළට දමන්නට දුවට දී යළිත් ගවුම ඇඳ ගත්තා ය. සාක්කුවට ගැසු ආයකටුව එහෙමම තිබියදී රුපියල් 40000 ම අතුරුදන්ව තිබුණි. මේ වන විට ව්‍යාපාරික මහතා ගෙදරින් පිටව ගොස් ආපසු ගෙට ගොඩ වෙද්දී මුදල් අතුරුදන්වීම ගැන අඬ අඬා සිටින බිරිය දුටුවාය. ඔහු ගෙදරින් පිටව ගියේ උදේ 10 ටය. ආපසු ආවේ 12.30 ට පමණ ය.5. මේ මුදල් අතුරුදන්වීම ගැන අහස පොළොව ගැටලමින් කල්පනා කළ අඹු සැමි යුවළට අල්මාරියේ තිබු රත්රන් බඩු ගැන සොයා බලන්නට සිතුණි. “දෙවියනේ ඔවුන්ගේ මංගල මුදුවත්, පවුම් එකහමාරක රත්රන් දම්වැලත්, කරාබු ජෝඩු තුනකුත් අතුරුදන්ව තිබුණි.6. දැන් මේ අය සාත්තර අංජනම් ආදියේ පිහිට සොයති. දිනක් රුපියල් 30000 ක මුදලක් ටින් එකක දමා එය අල්මාරියේ දමා දොරේ යතුරු අගුළුවලට අමතරව කොණ්ඩි පට්ටමක් සවිකොට ඉබි යතුරු දමා යතුරුත් අරගෙන ම බිරිය දියණියන් සමග සාත්තරයක් අහන්නට උදේ 9.30 ට පමණ ගෙයින් පිටත්ව ගියහ. ගෙදර සිටියේ පියාත් පොඩි දුවත් පමණි. 12.30 ට බිරිය ආපසු පැමිණ අල්මාරියේ යතුරු, අගුළු හා ඉබි යතුරු ඇර බලන විට ටින් එක තැබු තැන ම තිබුණි. මුදල් අතුරුදන්ව ඇත. ගෙදරට කිසිවෙකු පැමිණියේ ද නැත. පියා සහ දුව සිටියේ ද සුපරීක්ෂාකාරීව ය.7. යළිත් දින පහකට පසු දිනක් රාත්‍රී රුපියල් 45000 ක් බිරිය රාත්‍රි ගවුමේ සාක්කුවේ දා ගෙන ආයකටු ගසා නිදා ගත්තාය. රාත්‍රි දෙකට පමණ ඇහැරී බලන විට එයින් 20000 ක් අතුරුදන්වී 25000 ක් ඉතුරුව තිබුණි.8. පෞද්ගලික බස් හිමි ලොකු පුතා දිනක් රුපියල් 50000 ක් කලිසම් සාක්කුවේ දමා ටයර් කඩේට දෙන්නට ගොස් කිසියම් හේතුවක් නිසා ආපසු පැමිණ කලිසම ගලවා (මුදල් ඇති බව පරීක්ෂාකර බලා) බෝල කූඩුවේ එල්ලා තැබුවේය. වෙනත් වැඩවල යෙදී රාත්‍රී 8 ට පමණ බලන විට ඒ මුදල ද අතුරුදන්ව තිබුණි.9. ලොකු දුව සෑම මාසයක ම වැටුපෙන් රුපියල් 1000 ක් මැෂින් ලාච්චුවේ අස්සක සඟවා තබන සිරිතක් විය. තවත් රුපියල් 1000 ක් දින පොතක කවරය ඇතුළතට දමන්නීය. මාස හත අටක මුදල් එකතුව තිබුණි. ඇය ඒ ගැන සොයා බැලුවාය. ඒ මුදල් ද අතුරුදන්ව තිබුණි.මේ මුදල් අතුරුදන්වීම පිළිබඳ සාකච්ඡා කළ පවුලේ සමීපයන්ගේ උපදෙස් පරිදි වේල් පිරිත් කියවා සාංඝික දානයක් දී මුදලින් පිරිකර පූජා කොට මළවුන්ට පින් අනුමෝදන් කළේ මේ මුදල් භූතයන් ගෙන යන බව සිතා ගෙනය. ඊට පසුවත් මුදල් නැතිවුණි.අන්තිමේ ගමේ ඇදුරකු ලවා පේ‍්‍රත බන්ධන කපා ශාන්තිකර්මයක් කළහ. ඔහුගේ ගාස්තුව රුපියල් 25000 ක් විය. සොහොනේ දපා වින කපා සිදුකළ ඒ තොවිලයෙන් ද වැඩක් වූයේ නැත. ඉන් පසු ඒ ඇදුරාට දුරකතනයෙන් කතා කළ ද ඔහු මඟ හැරියේය.ඉන් පසු තිස්සමහාරාම ප්‍රදේශයේ නිහඬ පුද්ගලයකු හමු වී කාරණය පැහැදිලි කළහ. ඔහු ගෙදරට නොපැමිණ ම යන්ත්‍ර හතරක් මතුරා ගෙදර හතර කොනේ වළ දැමීමට ද, සාම්බ්‍රානි මතුරා ගෙදර දුම් ඇල්ලීමට ද දුන්නේය. ඔහුගේ ගාස්තුව රුපියල් 15000 කි. ඊට පසු මේ නිවසේ කිසිවක් අතුරුදන් වූයේ නැත. එහෙත් සිදු වූ විශාල ප්‍රමාණයේ මුදල් අතුරුදන්වීම් නිසා තවමත් සෙවිල්ලේ පසු වෙති.අස්සක මුල්ලක පවා මුදල් සඟවා තිබේදැයි සොයා බලති. හිතවතුන්ගේ උපදෙස් පරිදි මෙසේ සොයා බලද්දී බිරිය කඩේ ගොස් ආපසු පැමිණ අතේ ඉතුරු වූ රුපියල් 100 - 50 හේ කොළ දමා තිබු හිස් හෝර්ලික්ස් බෝතලයක් එහි තිබු මුදල් අතුරුදන්ව හිස් බෝතලය පමණක් දක්නට ලැබුණි. උඩු මහලේ රුපියල් දාහේ කොළ තුනක් එකට තබා නමා මේසයක් අස්සේ තිබී සොයා ගන්නට ලැබුණි. ආපසු ලැබුණේ ඒ මුදල ම පමණි.මේ මුදල් අතුරුදන්වීම කෙසේ සිදුවී දැයි තවමත් සොයා ගත නොහැකිව ඇත. එසේ ම එක්තරා ඇදුරෙකු ගැන ද සැකයක් පවතී. ඒ මීට අවුරුදු කීපයකට පෙර ලොකු පුතාගේ අසනීපයකට පිළිවෙත් කරන්නට පැමිණි ඇදුරකු ගැනය. ඔහු මේ නිවසට පේ‍්‍රත බන්ධනයක් ඇතැයි කියා රුපියල් 25000 ක් අය කොට වින බන්ධන කැපීමක් කළේය.එයින් සතියකට පමණ පසු පැමිණ රුපියල් 10000 ක් ණයට ඉල්ලා ගෙන ගියේය. යළිත් මාසයකට පමණ පසු පැමිණ රුපියල් 12000 ම එක වර දෙන්නම් කියා තවත් රුපියල් 2000 ක් ඉල්ල ගෙන ගියේය. මාස ගණනක් ගත වූ නමුත් ඔහුගෙන් ඒ මුදල් ආපසු නොලැබුණු බැවින් දුරකතනයෙන් ඒ ගැන බිරිය මතක් කළාය. ඔහු ඉන්පසු දුරකතනයට ආවේ ද නැත. කතා කළ විට දුරකතනය විසන්ධි කරන්නට යෙදුණි. දිනක් ඔහු මුණ ගැසුණු විට බිරිය ඔහුගෙන් මුදල් ඉල්ලා සිටියාය.“හා... හා... දෙන්නම් දෙන්නම්. ඔය තරම්ම සල්ලි අමාරුදැ”යි ඔහු අමනාපයෙන් මෙන් කියා යන්නට ගියේය. ඒත් මුදල් ලැබුණේ නැත. මොහු යමක් කළා දැයි මේ අයට සැකයක් ද පවතී.මේ වන විට ව්‍යාපාරිකයාගේ නිවසේ මුදල් හා රන් ආභරණ අතුරුදන්වීම් නතර වී ඇත. එහෙත් අතුරුදන් වූ මුදල් ආපසු ලැබුණේ ද නැත.මෙසේ මුදල් ගෙනයන භූතයෝ තමන් කරන්නේ වරදක් බව දනිති. ඇදුරන්ගේ බන්ධනයට ලක් වී ඔහුගේ නියමය ඉටුකළ යුතු බැවින් මෙසේ මුදල් සොරකම් කරති. එහෙත් තමා ලවා සිදු කළේ වරදක් බව දන්නා බැවින් ද එය පාපයක් බව දන්නා බැවින් ද කවදා හෝ ඇදුරාගෙන් පළි ගනිති. නැතහොත් ඇදුරාගේ අඹුදරුවන්ගෙන් හෝ පළි ගනිති.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=aa1102201</link>
    <topic>ශ්‍රී ලංකාවේ සංචාරක කර්මාන්තය අනපේක්ෂිත වර්ධනයක් ලබා ගන්නවා!</topic>
    <author>දයා ඩී. ෆොන්සේකා</author>
    <content>ක්‍රිකට් වසන්තයත්... රටේ සුරක්ෂිත පසුබිමත් නිසාඑංගලන්ත‍ෙය් ඉන්ඩිපෙන්ඩන්ට් පුවත්පතදයා ඩී. ෆොන්සේකාශ්‍රී ලංකාවේ අද පවතින සුරක්ෂිතභාවයත් ලෝක කුසලාන ක්‍රිකට් වසන්තයත් සමඟ මෙරට සංචාරක කර්මාන්තය අනපේක්ෂිත වර්ධනයක් අත්කැර ගනු ඇතැයි අන්තර්ජාතික මාධ්‍ය හා සංචාරක ව්‍යාපාරයේ ප්‍රවණතා අධ්‍යයනය කරන විශේෂඥයෝ මත පළ කරති.එංගලන්තයේ අලෙවිකරණය පිළිබඳ ආයතනය මඟින් එරට හොඳම සංචාරක ප්‍රවර්ධන ව්‍යාපාරය ලෙස ශ්‍රී ලංකාව තෝරා ගෙන ඇති අතර ඒ වෙනුවෙන් ඉකුත් දා ගෝලීය සම්මානය ද පිරිනැමිණ.මේ අතර එංගලන්තයේ සුප්‍රකට පුවත්පතක් වන ඉන්ඩිපෙන්ඩන්ට් පුවත්පත ශ්‍රී ලංකාවේ සංචාරක කර්මාන්තය ඉදිරියේදී අනභිභවනීය වර්ධනයක් අත් කැර ගනු ඇතැයි අනාවැකි පළ කෙළේය. ඉකුත් 15 දා එම පුවත්පත වාර්තා කළ පරිදි 2011 දී ශ්‍රී ලංකාව ලොව සංචාරකයන් අතර හොඳම ගමනාන්තයක් ඇති රටක් ලෙස තේරී පත්වන අතර ක්‍රිකට් වසන්තයත් සමඟම ලෝක සංචාරක කර්මාන්තයේ ප්‍රමුඛ අවධානය හා ආකර්ෂණය දිනා ගැනීම සඳහා ශ්‍රී ලංකාව කුමන ක්‍රියාමාර්ග අනුගමනය කරන්නේ ද යන්න පිළිබඳව පුළුල් අවධානයක් ඇති වී තිබෙන බවත් සඳහන් වෙයි.ලොව සංචාරය කළ යුතු හොඳම හා සුරක්ෂිතම රටවල් අතර ශ්‍රී ලංකාව ඉහළින්ම පසුවන අතර ඉන්ඩිපෙන්ඩන්ට් පුවත්පත පෙන්වා දෙන ආකාරයට; ක්‍රිකට් වසන්තය, ශ්‍රී ලංකාවේ සුරක්ෂිතභාවය, ස්වභාවික සෞන්දර්යය, පාරිසරික සංචාරය, ඉපැරැණි ශිෂ්ටාචාරය හා පුරා විද්‍යාත්මක ස්ථාන හා විශේෂයෙන්ම ශ්‍රී ලංකා තේ සංචාරකයන් ගේ ඉහළම ආකර්ෂණය දිනා ගනු ඇතැයි පැවසෙයි.ඉකුත් වසරේදී සංචාරකයන් ලක්ෂ හත ඉක්මවූ සංඛ්‍යාවක් මෙරට පැමිණි අතර 2011 සහ ඉන් ඉදිරි කාලය මෙරට සංචාරක කර්මාන්තයේ ස්වර්ණමය කාල පරිච්ඡේදය වනු ඇති බවත් සඳහන්ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=aa1102201-1</link>
    <topic>ත්‍රස්තවාදයෙන් තොර ලොවක් සඳහා බෞද්ධ රටවල සහයෝගය අත්‍යවශ්‍යයි</topic>
    <author>සුනිල් දයා අල්විස්</author>
    <content>- ජනපතිසුනිල් දයා අල්විස්යුද බියෙන් හා ත්‍රස්තවාදයෙන් තොර ලොවක් බිහි කර ගැනීම සඳහා ලොව පුරා විසිරී සිටින බෞද්ධයින් හා බෞද්ධ රටවල් සහයෝගයෙන් කටයුතු කිරීම අත්‍යවශ්‍ය බව මහින්ද රාජපක්ෂ ජනාධිපතිතුමා පෙන්වා දෙයි.ජනාධිපතිතුමා මේ අදහස් පළ කළේ කෝට්ටේ කල්‍යාණි සාමාග්‍රී ධර්ම මහා සංඝ සභාව විසින් ඇතුල්කෝට්ටේ මහින්දාරාමාධිපති හා නිපෝන් ශ්‍රී ලංකා අධ්‍යාපනික හා සංස්කෘතික කේන්ද්‍රයේ මහලේකම් විද්‍යාකීර්ති මීගස්තැන්නේ චන්ද්‍රසිරි හිමියන් වෙත ‘ශ්‍රී ජයවර්ධනපුර ප්‍රධාන සංඝනායක ධූරය’ පිරිනැමීම නිමිත්තෙන් අරලියගහ මන්දිරයේ ඊයේ පැවැති උපහාර උත්සවයේදී ය.වසර 48 ක ශාසනික සේවය හා නිපෝන් ශ්‍රී ලංකා අධ්‍යාපනික හා සංස්කෘතික කේන්ද්‍රය පිහිටුවා වසර 25 ක් තිස්සේ ශ්‍රී ලංකාවේ අධ්‍යාපනික හා සංස්කෘතික ප්‍රගමනයට උන්වහන්සේ කළ සේවය ද මෙහිදී ජනාධිපතිතුමන් ගේ විශේෂ ඇගැයුමට ලක් විය.අඩු ආදායම්ලාභී හා අධ්‍යාපනය සඳහා සහාය අවශ්‍ය ළමයින් 10,500 කට පමණ නිපෝන් අධ්‍යාපන පදනම යටතේ මේ වනවිට ශිෂ්‍යත්ව ප්‍රදානය කර තිබෙන අතර දිවයින පුරා පුස්තකාල 58 ක්, අධ්‍යාපනික මධ්‍යස්ථාන 117 ක් හා විහාරස්ථාන 115 ක් පමණ උන්වහන්සේ ගේ මැදිහත්වීමෙන් සංවර්ධනය කර ඇති බව මෙහිදී හෙළි විය.ජපානයත් ශ්‍රී ලංකාවත් අතර පවතින දැඩි මිත්‍රත්වයට ආගමික සබඳතාව ද හේතුවක් වී ඇති බව පෙන්වා දුන් ජනාධිපතිතුමා ශ්‍රී ලංකාව තුළ යහපත් දරු පරපුරක් ගොඩ නැංවීමට සහාය වන නිපෝන් ශ්‍රී ලංකා අධ්‍යාපනික හා සංස්කෘතික කේන්ද්‍රයට සිය ප්‍රශංසාව පුද කෙළේ ය. මේ අවස්ථාවට මහා සංඝරත්නය, ජපානයේ කියෝතෝ කුනමදෙරා විහාරස්ථානයේ නියෝජ්‍ය විහාරාධිපති සිගරාකි කොපිසිමා හිමියන් ඇතුළු නියෝජිත පිරිස ද අමාත්‍ය සුසිල් ප්‍රේමජයන්ත, ජනාධිපති ලේකම් ලලිත් වීරතුංග මහත්වරු ඇතුළු පිරිසක් ද සහභාගි වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=aa1102204</link>
    <topic>ගම හදා රට හැදීමේ වැඩපිළිවෙළට ශක්තියක් වන්න</topic>
    <author>සුනිල් දයා අල්විස්</author>
    <content>ජනපති මහනුවර දිස්ත්‍රික් පළාත් පාලන අපේක්ෂකයින් අමතමින් කියයිසුනිල් දයා අල්විස්ගමට වැඩ කළ, ගමේ ජනතාවගේ අයිතීන් දිනා දුන් සුවිශේෂිම යුගය ලෙස වත්මන් රජයේ පාලන කාලය ඉතිහාසගත වන බවත් ගම හදා රට හැදීමේ රජයේ වැඩපිළිවෙළට මෙවර පළාත් පාලන මැතිවරණයෙන් මහඟු ශක්තියක් ලැබෙනු ඇති බව ද මහින්ද රාජපක්ෂ ජනාධිපතිතුමා පැවසීය. මහනුවර දිස්ත්‍රික්කයේ පළාත් පාලන අපේක්ෂකයින් සමඟ පසුගියදා මහනුවර ජනාධිපති මන්දිරයේ පැවැති හමුවකදී ජනාධිපතිතුමා මෙම අදහස් පළ කළේය.පුද්ගලයා හදා පවුල හැදීමත්, පවුල හදා ගම හැදීමත්, ගම හදා රට හැදීමත් රජයේ වැඩපිළිවෙළයි. එහිදී පළාත් පාලන නියෝජිතයන්ට අතිවිශාල කාර්ය භාරයක් පැවරී ඇති බව ද පෙන්වා දුන් ජනාධිපතිතුමා තම වගකීම නිසියාකාරව හඳුනාගෙන සියලු දෙනා ඒ සඳහා කැපවිය යුතු බව ද එතුමා අවධාරණය කෙළේය. පෞද්ගලික අවශ්‍යතා උදෙසා නොව පොදුවේ පක්ෂයේ ජයග්‍රහණය උදෙසා සියලු දෙනා එක්ව කටයුතු කිරීමේ අවශ්‍යතාව ද මෙහිදී ජනාධිපතිතුමා අවධාරණය කර සිටියේය.අද ගම සංවර්ධනය වෙලා, රටට හොඳ මාර්ග පද්ධතියක් ලැබිලා. 2012 වසර වන විට දිවයිනේ සෑම නිවසකටම විදුලිය ලබාදීමේ ඉලක්කය කරා මේ වන විට රජය ගමන් කර ඇති බව ද මෙහිදී පෙන්වා දුන් ජනාධිපතිතුමා සෑම පුද්ගලයකුටම හිසට සෙවණක් ලබාදීමේ අරමුණින් දැවැන්ත නිවාස වැඩපිළිවෙළක් ද ආරම්භ කර ඇති බව පෙන්වා දුන්නේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=aa11022015</link>
    <topic>‘ දිනමිණ’ වෙසක් පත් නිර්මාණ තරගයක්</topic>
    <author/>
    <content>2006 සම්බුද්ධත්ව ජයන්තිය වෙනුවෙන් දිනමිණ පුවත්පතේ අනුග්‍රහයෙන් වෙසක් පත්, කවි, සහ ඡායාරූප නිර්මාණ තරගයක් පැවැත්වීමට කටයුතු යොදා තිබේ. ජයග්‍රාහකයන් සඳහා රුපියල් පන්ලක්ෂයක තෑගි පිරිනැමේ.මේ පිළිබඳ වැඩි විස්තර හා අදාළ කූපනය අද ‘සිළුමිණ’ පුවත්පතේ 35 වැනි පිටුවේ පළ කැර තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=aa1102207</link>
    <topic>ATM වංචා සෙවීමට ඉන්ටර්පෝල් සහාය</topic>
    <author/>
    <content>ශ්‍රී ලංකාවේ සිදුවූ මහා පරිමාණ ATM කාඩ්පත් මූල්‍ය සොරකමට සම්බන්ධ යුක්රේනියානුවන් දෙදෙනකු සහ ඔවුන් දෙදෙනාට සහාය දුන් අනිකුත් විදේශීය අපරාධකරුවන් අත්අඩංගුවට ගැනීමට ශ්‍රී ලංකාව අන්තර්ජාතික පොලීසියේ (ඉන්ටර්පෝල්) සහාය ලබා ගැනීමට පියවර ගෙන ඇත. මේ සම්බන්ධයෙන් දැනට අත්අඩංගුවට ගෙන සිටින විදේශිකයන් ගෙන් ප්‍රශ්න කිරීමට ද අන්තර්ජාතික පොලීසිය සූදානමින් සිටී.මීට පෙර ගල්කිස්ස ප්‍රදේශයේදී රහස් පොලිස් නිලධාරීන් විසින් මහා සොරකම සම්බන්ධයෙන් සැකකරුවන් දෙදෙනකු අත්අඩංගුවට ගන්නා ලදී. නුගේගොඩ හා ගල්කිස්ස අතර ප්‍රදේශයේදී පමණක් මොවුන් ATM කාඩ්පත් යොදා ගනිමින් රුපියල් මිලියන 14කට අධික මුදලක් සොරකම් කොට තිබිණ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=aa1102208</link>
    <topic>පැය 24 පුරාම විදුලිය ශ්‍රී ලංකාවේ පමණයි</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහදකුණු ආසියා කලාපයේ විදුලිය වැඩියෙන් ම පැතිරී ඇති රටත් පැය 24 පුරාම විදුලිය ලබාදෙන රටත් ශ්‍රී ලංකාව බව විදුලිබල හා බලශක්ති ඇමැති පාඨලී චම්පික රණවක මහතා පවසයි.අපේ කලාපයේ නේපාලය වැනි රටවල දිනකට පැය 8 - 10 ක් විදුලිය කප්පාදු කරන බවත් අපේ රටේ දැන් පැය 24 පුරාම විදුලිය ලබාදෙන බවත් ඇමැතිවරයා කීය.පාකිස්ථානයේ මුළු නිවාස සංඛ්‍යාවෙන් විදුලිය ඇත්තේ සියයට 60 කට පමණක් බවත් ඉන්දියාවේ විදුලිය ඇත්තේ රටේ නිවාස වලින් සියයට 65 කට පමණක් බවත් නමුත් ශ්‍රී ලංකාවේ නිවාසවලින් සියයට 90 කට විදුලිය ඇති බවත් ඇමැතිවරයා පවසයි.මේ අතර 2012 වන විට මෙරට විදුලිය ලබාදිය හැකි සියලු නිවාස වලට විදුලිය ලබාදීමට කටයුතු කරන බව ද ඒ අනුව නිවාස සියයට 99 කට විදුලිය දෙන බව ද ඇමැතිවරයා කීය.පසුගිය වසර ගණනක සිට රුපියල් දස ලක්ෂ ගණන් පාඩු ලැබූ විදුලි බල මණ්ඩලය 2010 වසරේ පාඩු නැතිව පවත්වාගෙන යන බවත් ඒ අතර නොරොච්චෝලේ ඉහළ කොත්මලේ, උමා ඔය ව්‍යාපෘතිය ද මහා පරිමාණ ලෙස ක්‍රියාත්මක වන බවත් ඇමැතිවරයා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=aa1102202</link>
    <topic>ද.ආසියා සමාජසේවා ඇමැති සමුළුව අද කොළඹදී</topic>
    <author>රූපාන්ති බුලත්සිංහල</author>
    <content>රූපාන්ති බුලත්සිංහලදකුණු ආසියානු කලාපයේ සමාජ සේවා ඇමැතිවරුන්ගේ සමුළුව අද (20) කොළඹ දී පැවැත්වෙයි. මේ සඳහා ශ්‍රී ලංකාව, ඉන්දියාව, පාකිස්ථානය, නේපාලය, බංග්ලාදේශය, භූ®තානය, ඇෆ්ගනිස්ථානය යන රටවල් නියෝජනය කරමින් සමාජ සේවා විෂය බාර ඇමැතිවරු හා තවත් නිලධාරීහු රැසක් සහභාගි වෙති.කොළඹ සිනමන් ලේක්සයිඩ් හෝටලයේ පැවැත්වෙන මේ සමුළුවේ ආරම්භක සැසිය අද (20) පස්වරු 7.00ට පැවැත්වෙයි.වර්තමානයේ සාර්ක් කලාපයේ රටවල පවතින සමාජ සේවා කටයුතු, ඒවායේ ගැටලු විසඳුම් සහ ඉදිරි ප්‍රතිපත්තිමය ක්‍රියාමාර්ග මෙහිදී ගැඹුරින් සාකච්ඡා කැරෙනු ඇත. මේ සමුළුව පැවැත්වෙන්නේ ෆීලික්ස් පෙරේරා ඇමැතිවරයාගේ ආරාධනයෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=aa1102203</link>
    <topic>ශ්‍රී ලංකාවට-ඉන්දියාවට ඔට්ටුකරුවන්ගේ දැඩි ආකර්ෂණය</topic>
    <author/>
    <content>ලෝක කුසලාන ක්‍රිකට් තරගාවලිය ඇරැඹීමත් සමඟම ජයග්‍රහණය කරනු ලබන ක්‍රිකට් කණ්ඩායම සම්බන්ධයෙන් ඔට්ටු ඇල්ලීමේ කටයුතු ද වේගවත් වී තිබෙන අතර එහිදී වැඩියෙන්ම ඔට්ටු ඉදිරිපත්ව තිබෙන්නේ ශ්‍රී ලංකා හා ඉන්දියා ක්‍රිකට් කණ්ඩායම් දෙකට බවද තොරතුරු වාර්තා වෙයි.මෙවර ලෝක කුසලාන ක්‍රිකට් තරගාවලිය පැවැත්වෙන්නේ ශ්‍රී ලංකාව, ඉන්දියාව හා බංග්ලාදේශය යන රටවල පිහිටි ක්‍රිකට් ක්‍රීඩාංගණවලය. මෙහිදී විශේෂයෙන්ම ශ්‍රී ලංකාව හා ඉන්දියාව ඉදිරියෙන් සිටින බැව් ක්‍රිකට් ක්‍රීඩා විචාරකයන්ගේ මතය වී තිබේ.1996 දී ලෝක කුසලාන ක්‍රිකට් තරගාවලිය පැවැත්වූයේ ශ්‍රී ලංකාව, ඉන්දියාව හා පාකිස්ථානය යන රටවලය. එහිදී සුපිරි ඕස්ට්‍රේලියාව පරදවා ශ්‍රී ලංකා ක්‍රිකට් කණ්ඩායම ජයග්‍රහණය ලබා ගත්තේය. මෙවර ද දකුණු ආසියාවේ පැවැත්වෙන ලෝක කුසලාන ක්‍රිකට් තරගාවලියෙන් ශ්‍රී ලංකාව ජයගනු ඇතැයි බොහෝ දෙනාගේ විශ්වාසය වී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=aa1102206</link>
    <topic>ධීවර ගැටුම් නිරාකරණයට අවබෝධතා ගිවිසුමක්</topic>
    <author/>
    <content>ශ්‍රී ලංකාව හා ඉන්දියාව අතර ධීවර කටයුතුවලදී දැනට මතු වී ඇති තත්ත්වය ඉක්මනින් සමථයකට පත් කැර දෙරට අතර අවබෝධතා ගිවිසුමකට එළැඹෙන බව ධීවර හා ජලජ සම්පත් සංවර්ධන ඇමැති දොස්තර රාජිත සේනාරත්න මහතා පැවසීය.මෙවැනි අවබෝධතා ගිවිසුමකින් ශ්‍රී ලංකා ධීවරයන්ටත් ඉන්දීය ධීවරයන්ටත් දෙරට මුහුදු සීමා ප්‍රශ්න හා ගැටුම්කාරී තත්ත්වයන් මතු නොකර ධීවර කර්මාන්තයේ නියැළෙන්නට හැකි වාතාවරණයක් සැකසෙනු ඇතැයි තමන් විශ්වාස කරන බව ද ඇමැතිවරයා කීය.මේ ප්‍රශ්නය ඉතා සාමකාමීව හා සුහදත්වයෙන් විසඳා ගැනීමට හැකි වෙතැයි බලාපොරොත්තු වන බව ද දෙරට අතර සාකච්ඡා දැන් පැවැත්වෙමින් තිබෙන බව ද ඇමැතිවරයා පැවසීය.ශ්‍රී ලංකාවේ මුහුදේදී මසුන් ඇල්ලීමේ නිරතව සිටියදී ඉන්දීය ධීවරයන් 136 දෙනෙක් අත්අඩංගුවට පත්ව දැනට රිමාන්ඩ් බාරයේ සිටී. මේ ධීවරයන් පිරිස සමඟ මසුන් මැරීමට යොදාගෙන තිබුණ ටෝලර් යාත්‍රා 18 ක්ද බහුදින යාත්‍රා 7 ක්ද අත්අඩංගුවට පත් විය. ශ්‍රී ලාංකික ධීවරයන් ද එරට මුහුදු සීමාවේදී මසුන් ඇල්ලීමේ නිරත වූවා යැයි චෝදනා කරමින් ඉන්දීය නාවික හමුදාව ද ශ්‍රී ලාංකික ධීවරයන් රැසක් විටින් විට අත්අඩංගුවට ගෙන තිබේ.චෙන්නායිහි ශ්‍රී ලංකා නියෝජ්‍ය කොමසාරිස් කාර්යාලය ඉදිරිපිට දී ද්‍රවිඩ මුනේත්‍ර කලාහම් පක්ෂයේ ආධාර කරුවන් එකතු වී විරෝධතා දැක්වීමක් ද පසුගිය දින සිදුකර ඇත.මෙහිදී ක්‍රියාත්මක වූ පොලිසිය එම විරෝධතාවට පැමිණි සිටි තමිල්නාඩු මහ ඇමැති කරුණානිධි මහතාගේ දියණිය වන එරට රාජ්‍ය සභා මන්ත්‍රිනි කතිමෝලි ඇතුළු පිරිස ද විසුරුවා හැර මන්ත්‍රීවරිය ඇතුළු පිරිසක් අත්අඩංගුවට ද ගැනිණ. ඉන්දීය ධීවරයන්ගේ සිද්ධිය පිළිබඳව ඉන්දීය ධීවර ඇමැති එස්. එම්. ක්‍රිෂ්ණ මහතා ශ්‍රී ලංකා විදේශ ඇමැති මහාචාර්ය ජී. එල්. පීරිස් මහතා සමඟ දුරකතන මඟින් ද සාකච්ඡා කර තිබේ.ඇමැති දෙපොළගේ හුවමාරු වූ අදහස් අනුව මේ ප්‍රශ්නය සුහදව ඉතා ඉක්මනින් විසඳෙනු ඇතැයි අපේක්ෂාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=aa1102209</link>
    <topic>දුෂ්කරම ප්‍රදේශය එළිය කිරීමට රුපියල් මිලියන 716ක්</topic>
    <author>තාරක වික්‍රමසේකර</author>
    <content>තාරක වික්‍රමසේකරමෙරට දුෂ්කරම දිස්ත්‍රික්කයක් ලෙස හඳුන්වා දී තිබූ මොනරාගල දිස්ත්‍රික්කයේ මිලියන 716කට අධික මුදලක් වැයකර නව ග්‍රාමීය විදුලි ව්‍යාපෘති 121ක් ක්‍රියාවට නංවා ඇතැයි විදුලිබල හා බලශක්ති අමාත්‍යාංශය පවසයි.බුත්තල දී පැවැත්වුණු දැයට කිරුළට සමගාමීව මෙම විදුලි ව්‍යාපෘති ද ක්‍රියාත්මක කළ අතර අනු ව්‍යාපෘති 3ක් යටතේ මෙම විදුලි යෝජනා ක්‍රම 121 ඉදි කෙරේ. “විදුලමු ශ්‍රී ලංකා” මොනරාගල, ග්‍රාමීය විදුලි ව්‍යාපෘති අංක 4 සහ කඩිනම් ග්‍රාමීය විදුලි ව්‍යාපෘතිය යටතේ මෙම විදුලි යෝජනා ක්‍රම ක්‍රියාවට නංවා ඇත.විදුලමු ශ්‍රී ලංකා මොනරාගල යටතේ ග්‍රාමීය විදුලි ව්‍යාපෘතීන් 90ක් ඉදිකෙරෙන අතර මේ වනවිටත් ඉන් ව්‍යාපෘති 77ක වැඩ අවසන් කර ඇත. එමඟින් පවුල් 2144කට ආලෝකය ලැබෙන අතර ඒ සඳහා මිලියන 270කට අධික මුදලක් වැය කෙරේ.ග්‍රාමීය විදුලි ව්‍යාපෘති අංක 4 යටතේ විදුලි ව්‍යාපෘතීන් 9ක් ඉදිකෙරෙන අතර ඒ සඳහා සීඩා ණය ආධාර මිලියන 97කට අධික මුදලක් වැය කෙරේ. පවුල් 603කට විදුලිය සැපයෙන එහි සියලු වැඩ කටයුතු මේ වනවිට අවසන් කර ඇත.මෙම ව්‍යාපෘතීන්ට අමතරව කඩිනම් ග්‍රාමීය විදුලි යෝජනා ක්‍රම යටතේ මොනරාගල දිස්ත්‍රික්කයට විදුලිය ලබාදීමට මිලියන 348ක වියදමින් විදුලි ව්‍යාපෘති 22ක් ඉදිකෙරේ. ඉන් ව්‍යාපෘති 14ක් මේ වන විට නිමකර ඇති බවද අමාත්‍යාංශය කියයි.පවුල් 5727කට මිලියන 716.42ක වියදමින් මේ ආලෝකය ලබාදෙනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=aa1102205</link>
    <topic>ජ.වි.පෙ ඇත එඩ්ඩ්‍රස් නැත</topic>
    <author>චන්දන බණ්ඩාර</author>
    <content>චන්දන බණ්ඩාරගම්පොළ නගර සභාවට ජනතා විමුක්ති පෙරමුණ විසින් ඉදිරිපත් කරන ලද අපේක්ෂක ලැයිස්තුවේ විෂමාචාර ඇති එකක් බව වාර්තාවෙයි. මේ පිළිබඳව ගම්පොළ පොලිසිය වෙත මැතිවරණ පැමිණිල්ලක් ගම්පොළ පදිංචි එස්.පී.ජී. රංජිත් සිල්වා මහතා විසින් ඉදිරිපත් කොට තිබේ.ඒ අනුව ගම්පොළ නගර සභාවට ජනතා විමුක්ති පෙරමුණේ අපේක්ෂකයන් ලෙස ඇතුළත් කර ඇති අම්බුළුවාව පාර ගම්පොළ යන ලිපිනයේ පදිංචි ලෙස සඳහන් කර ඇති විමල් කරුණාතිලක සහ තිලක් බණ්ඩාර යන දෙදෙනා එම ලිපිනයේ පදිංචි කරුවන් නොවන බවට පොලිසියට කළ පැමිණිල්ලේ සඳහන් වෙයි.එමෙන් ම ගම්පොළ උඩ පළාත ප්‍රාදේශීය සභාවට ජනතා විමුක්ති පෙරමුණ ඉදිරිපත් කළ අපේක්ෂක ලැයිස්තුවේ තමාගේ නම ඇතුළත් වී ඇතැයි කියමින් පැමිණිල්ලක් ද ගම්පොළ පොලිසියට ඉදිරිපත් වී තිබේ. ජයරත්න පෙදෙස, නාරංවිට, ගම්පොළ ලිපිනයේ පදිංචි උඩදෙනියේ වෙදරාළ ගෙදර සඳමාලි නැමැති කාන්තාවක් විසින් එම පැමිණිල්ල කැර තිබේ. තමා ජ.වි.පෙ. සාමාජිකාවක් නොවන බවටත් තමාගේ අනුදැනුමින් තොරව තම නම ජ.වි.පෙ අපේක්ෂක ලැයිස්තුවට ඉදිරිපත් කර ඇති බවට ද එම කාන්තාව කළ පැමිණිල්ලේ සඳහන් වෙන බව ගම්පොළ ජ්‍යෙෂ්ඨ පොලිස් අධිකාරි රෝෂාන් ප්‍රනාන්දු මහතා ‘සිළුමිණ’ ට පැවැසීය.මේ පිළිබඳව මැතිවරණ කටයුතු බාර ජ්‍යෙෂ්ඨ නියෝජ්‍ය පොලිස්පති ගාමිණී නවරත්න ගේ මහතාගේ උපදෙස් පරිදි නියෝජ්‍ය පොලිස්පති නිහාල් සමරකෝන් මහතා ඇතුළු පිරිසක් පරීක්ෂණ පවත්වති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=aa11022010</link>
    <topic>නායයෑම්වලට ලක්විය හැකි ප්‍රදේශවල ඉදිකිරීම්වලට භූ විද්‍යාඥ සහතිකය අනිවාර්ය වෙයි</topic>
    <author/>
    <content>මින් ඉදිරියට නායයාම්වලට ලක්විය හැකි ප්‍රදේශවල කවර හෝ ඉදිකිරීමක් සිදුකිරීමට පෙර එම ඉදිකිරීම සඳහා අදාළ ස්ථානය සුරක්ෂිත බවට ජාතික ගොඩනැගිලි පර්යේෂණ සංවිධානයේ භූ විද්‍යාඥ පරීක්ෂණ යෝග්‍යතා සහතිකය ලබා ගැනීම අනිවාර්ය කෙරෙන චක්‍රලේඛයක් ආපදා කළමනාකරණ අමාත්‍යාංශය පසුගිය සතියේ නිකුත් කර ඇත.ආපදා කළමනාකරණ අමාත්‍යාංශ ලේකම් එස්. එම්. මොහොමඩ් මහත්මිය විසින් නිකුත් කර ඇති මෙම චක්‍රලේඛය අනුව ඉදිරියේදී ජාතික ගොඩනැඟිලි පර්යේෂණ සංවිධානයේ නිර්දේශයේ යෝග්‍යතා සහතිකයකින් තොරව අනුමැතිය ලබා දී ඉන් අනතුරුව යම් හානියක් සිදුවුවහොත් සිදුවී ඇති හානියේ වටිනාකම අදාළ පාර්ශවයට හෝ රජයට ගෙවීමට අදාළ පළාත් පාලන ප්‍රධානීන්ට වගකීම පැවරේ. එම පළාත් පාලන ආයතනයේ නගරාධිපති, සභාපති, ලේකම්වරයා ඇතුළු කමිටුව හා ව්‍යාපෘති අනුමත කරන බලධාරීන්ට පෞද්ගලිකව එම වගකීම පවරා ඇත. එවැනි තත්ත්වයකදී සිදුවූ හානියේ වටිනාකම නොගෙවුවහොත් එම මුදල අයකර ගැනීමට නීතිමය පියවර ගන්නා බව ද අදාළ චක්‍රයේ සඳහන් කර ඇත.මෙහිදී ජාතික ගොඩනැගිලි පර්යේෂණ සංවිධානය විසින් ලබා දෙන නිර්දේශ අනුව ඉදිකිරීම කරන්නේ දැයි පරීක්ෂා කිරීමේ ක්‍රමවේදයක් ද අදාළ පළාත් පාලන ආයතනය විසින් සකස් කරගත යුතු අතර ඉදිකිරීම අවසන් කළ පසු අනුකූලතා සහතික නිකුත් කිරීමේදී එම නිර්දේශ ක්‍රියාත්මක කර ඇත්දැයි අවධානයට ලක්කිරීම ද අනිවාර්ය වේ.පසුගිය දශකය තුළ මෙරට නායයාම් අවදානම් දිස්ත්‍රික්ක ලෙස හඳුනා ගෙන ඇති නුවරඑළිය, බදුල්ල, මහනුවර, මාතලේ, කළුතර, ගාල්ල, මාතර, හම්බන්තොට, කෑගල්ල හා රත්නපුර දිස්ත්‍රික්කවල නාය යාම් හේතු කොටගෙන අහිමි වූ ජීවිත හා දේපළ හානි විනාශයට ලක්වූ යටිතල පහසුකම්වල ශීඝ්‍ර වර්ධනයක් පෙන්නුම් කරන බව ද අමාත්‍යාංශ ලේකම්වරිය සඳහන් කරයි. මෙයට විශේෂයෙන් බලපා ඇත්තේ අවිධිමත් ඉඩම් පරිහරණය හා අස්ථාවර බෑවුම්වල සිදුකරන අක්‍රමවත් ඉදිකිරීම් බව ද මොහොමඩ් මහත්මිය එම චක්‍රලේඛයෙන් කියා සිටී.මෙම චක්‍රලේඛය මේ මස 15 වැනිදා සිට ක්‍රියාත්මක වේ.නායයාම් වැළැක්වීමට ඉදිකිරීමට සම්බන්ධ තාක්ෂණික ඥානය හා අවශ්‍ය පහසුකම්වලින් හෙබි රාජ්‍ය ආයතනයක් ලෙස ජාතික ගොඩනැගිලි පර්යේෂණ සන්ධානයෙන් යෝග්‍යතා සහතිකයක් ලබා ගැනීම අනිවාර්ය කළ යුතු බවට අමාත්‍ය මණ්ඩලය විසින් ගත් තීරණය අනුව මෙම අලුත් චක්‍රලේඛය නිකුත් කෙරිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=aa11022011</link>
    <topic>කොටිකාවත්ත - මුල්ලේරියාව මාර්ග හදන්න ලක්ෂ 700ක ව්‍යාපෘතියක්</topic>
    <author/>
    <content>කොටිකාවත්ත - මුල්ලේරියාව ප්‍රාදේශීය සභා බල ප්‍රදේශයේ දැවැන්ත මාර්ග සංවර්ධන ව්‍යාපෘතියක් ක්‍රියාත්මක කොට තිබේ. ආසියානු සංවර්ධන බැංකුවේ රුපියල් ලක්ෂ 700 ක මුල්‍ය අනුග්‍රහයෙන් සිදු කැරෙන මේ මාර්ග සංවර්ධන ව්‍යාපෘතිය කොටිකාවත්ත මුල්ලේරියාව ප්‍රාදේශීය සභාවේ සභාපති ප්‍රසන්න ගුණසිංහ සෝලංග ආරච්චි මහතාගේ ප්‍රධානත්වයෙන් ඉකුත් 16 දා ආරම්භ කෙරිණ. ඒ යටතේ මාර්ග 16 ක් සංවර්ධනය කැරේ. මෙවැනි දැවැන්ත මුදලක් එකවර යොදවමින් මහා පරිමාණ මාර්ග සංවර්ධන ව්‍යාපෘතියක් මේ ප්‍රදේශයේ ක්‍රියාත්මක කැරෙන්නේ ඉතිහාසයේ ප්‍රථම වරට බවත් සඳහන් වෙයි.කඩිනමින් මාර්ග පද්ධතිය නිසි ආකාරව ප්‍රතිසංස්කරණය කොට ජනතා අයිතියට පැවරීම තම මූලික අරමුණ බව ප්‍රකාශ කළ ප්‍රසන්න ගුණසිංහ සෝලංගආරච්චි මහතා තවදුරටත් කියා සිටියේ මාර්ග සංවර්ධන කටයුතු සඳහා ජනතාව ආත්මාර්ථකාමීත්වයෙන් තොරව ප්‍රාදේශීය සභාවටත් මාර්ග සේවකයන්ටත් සහයෝගය දිය යුතු බවයි.තවද මෙම ව්‍යාපෘතියට සහය ලබාදුන් ප්‍රාදේශීය සභාවේ නිලධාරීවරුන්ටත්, ආසියානු සංවර්ධන බැංකුවේ නිලධාරි මහතුන්ටත්, මෙයට නන් අයුරින් සහය ලබාදුන් සැමටත් සභාපතිතුමන් මෙහිදි විශේෂයෙන් තම හෘදයාංගම ස්තුතිය පළ කළේ ය.මෙම අවස්ථාවට ජනාධිපති දේශපාලන කටයුතු හා වෘත්තීය සමිති කටයුතු පිළිබඳ අධ්‍යක්ෂ ජනරාල් භාරත ලක්ෂ්මන් ප්‍රේමචන්ද්‍ර, හිටපු පාර්ලිමේන්තු මන්ත්‍රී නාවලගේ බෙනට් කුරේ යන මහත්වරු එක්වූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=aa11022012</link>
    <topic>වේරහැර - කරදියාන මහ කුණු කසළ සල්ලි උපදවන - විදුලිය හදන තැනක් වෙයි</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහවසර ගණනාවක් තිස්සේ පිළියන්දල මොරටුව ප්‍රදේශයේ ගම්මාන 10 ක් පමණ විවිධ දුෂ්කරතාවලට ලක්වූ බරපතළ පරිසර දූෂණ ප්‍රශ්නයක් වූ වේරහැර කරදියාන කුණු කන්දේ ගැටලු පරිසර විසඳුමක් එය මඟින් මුදල් ඉපයීමටත් විදුලිය නිපදවීමටත් රුපියල් ලක්ෂ 2000 ක පමණ වියදමින් නව ව්‍යාපෘතියක් ක්‍රියාත්මක වෙයි.අක්කර 25 ක ප්‍රදේශයක විසිරුණු කුණු හා අපද්‍රව්‍ය මෙට්‍රික් ටොන් ලක්ෂ 2 ක් පමණ මෙම කුණු කන්දේ තිබේ.දිනකට ගල්කිස්ස දෙහිවල කැස්බෑව මොරටුව යන පළාත් පාලන ආයතනවලින් කුණු මෙට්‍රික් ටොන් 350 - 400 ක් මෙම ස්ථානයට ගෙන එනු ලැබේ.මේ මහා කුණු කන්දෙන් එන පරිසර දූෂණය පිළිබඳව වසර 10 ක් පමණ තිස්සේ අවට ප්‍රදේශවාසීහු මැසිවිලි නැඟූහ. උද්ඝෝෂණ කළහ.අවට ඇති අධික දුර්ගන්ධය, භූගත ජල මාර්ගවලට අපවිත්‍ර ජලය ඇතුළුවීම, මාර්ගවල ගමන් කිරීමේ අපහසුව කුණු කසළ නිසා මාර්ගයේ කාණුවල ජලය ගලා යාමට බාධා එල්ල වීම ආදිය සිදුවිය.පෞද්ගලික සමාගමක් මඟින් පාලනය වූ මේ කුණු බැහැර කිරීමේ ස්ථානය ගාමිණි ලොකුගේ, ඒ. එච්. එම්. ෆවුසි හා අනුර පි‍්‍රයදර්ශන යාපා හා ප්‍රධාන අමාත්‍ය ප්‍රසන්න රණතුංග යන මහත්වරුන්ගේ මැදිහත් වීම මත බස්නාහිර පළාත් ඝන අපද්‍රව්‍ය කළමනාකරණ අධිකාරිය යටතට පත්කර තිබේ.මේ යටතේ කෙටි කාලීන, දිගුකාලීන ලෙස ක්‍රියාත්මක වන වැඩ පිළිවෙළ රැසක් මඟින් කුණු කන්ද ක්‍රමයෙන් අඩු කිරීමට සැලසුම් කර තිබේ.මින් ප්‍රධානම සැලසුමක් වනුයේ මෙහි එකතු වන අපද්‍රව්‍ය මඟින් විදුලිය නිපදවීමේ කාර්යයේදී මේ සඳහා නව තාක්ෂණය හා තරුණ විද්‍යාඥයන්ගේ සහාය ලබාගැනීමට කටයුතු කරන බව බස්නාහිර පළාත් ඝන අපද්‍රව්‍ය කළමනාකරණ අධිකාරියේ නිලධාරියෙක් සිළුමිණට කීය.මෙම කසල බැහැර කිරීමේ අංගනය තුළ ප්‍රතිචක්‍රීකරණය සඳහා කසල ඇහිදින්නන් 25 - 30 ක් පමණ කටයුතු කළ අතර, ඔවුන් ද මෙම ව්‍යාපෘතියට සම්බන්ධ කර ඇත.ඔවුන්ට අභිමානයෙන් තම ජීවිකාව කර ගෙන යාමට අවස්ථාව දැන් උදා වී ඇති අතර, සාමාන්‍යයෙන් ඔවුන් එක් අයකුගේ මාසික ආදායම රු. 30000 පමණ වන බව ගණනය කර ඇත.මෙම ව්‍යාපෘතිය සඳහා ඉදිකර තිබු ප්‍රවේශ මාර්ගවල ජල බස්නා ස්ථාන ප්‍රමාණවත් නොවීම නිසා ප්‍රදේශවාසී ජනතාවට වැසි දිනවල දී විඳීමට සිදුවන හිරිහැර ඉවත් කිරීම සඳහා කම්කරු හා කම්කරු සබඳතා අමාත්‍ය ගාමිණි ලොකුගේ මහතාගේ ඉල්ලීම මත ආරක්ෂක ලේකම් ගෝඨාභය රාජපක්ෂ මහතාගේ මැදිහත්වීමෙන් ආර්ථික සංවර්ධන අමාත්‍ය බැසිල් රාජපක්ෂ මහතාගේ උපදෙස් පරිදි ආර්ථික සංවර්ධන අමාත්‍යාංශය මඟින් ව්‍යාපෘතියට ප්‍රවේශ වන මාර්ග පුළුල් කර විධිමත්ව සැකසීම සඳහා රුපියල් මිලියන 41 ක ප්‍රතිපාදන ව්‍යාපෘතිය සඳහා ලබා දෙන ලදී.කෙටි, මාධ්‍ය හා දීර්ඝ කාලීන සැලසුම් යටතේ සංවර්ධන කිරීමට නියමිත මෙම ව්‍යාපෘතියේ කෙටි කාලීන යෝජනා ක්‍රම යටතේ දිරාපත් වන නාගරික ඝන අපද්‍රව්‍ය මෙට්‍රික් ටොන් 50 යොදා ගනිමින් කොම්පෝස්ට් පොහොර නිපදවීමටත් ප්‍රතිචක්‍රීකරණය කළ හැකි අපද්‍රව්‍ය මෙට්‍රික් ටොන් 10 ක් ප්‍රතිචක්‍රීකරණය සඳහා යොමු කිරීමටත් සැලසුම් කොට ඇති අතර, මේ සඳහා බස්නාහිර පළාත් සභා අරමුදලින් රුපියල් මිලියන 80 ක් හා මධ්‍යම පරිසර අධිකාරියේ ‘පිළිසරු’ ව්‍යාපෘතිය මඟින් රුපියල් මිලියන 27 ක් යොදවා අවශ්‍ය කටයුතු ආරම්භ කිරීමට කටයුතු යොදා ඇත.මධ්‍යකාලීන සැලසුම් යටතේ ඉහත කෙටි කාලීන සැලසුමෙහි ඇති ඝන අපද්‍රව්‍ය කොම්පෝස්ට් බවට පත් කිරීම මෙට්‍රික් ටොන් 50 සිට 100 දක්වා වැඩි කිරීමටත්, ප්‍රතිචක්‍රීකරණය සඳහා යොමුකළ හැකි ප්‍රමාණය මෙට්‍රික් ටොන් 10 සිට 20 දක්වා වැඩි කිරීමටත් කටයුතු කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=aa11022013</link>
    <topic>ගංවතුරෙන් හා නාය යෑම්වලින් හානියට පත් වූ නිවාස කඩිනමින් හැදේ</topic>
    <author/>
    <content>පසුගියදා ඇති වූ ගංවතුරෙන් සහ නාය යෑම්වලින් විනාශයට පත්වූ දස දහසකට ආසන්න නිවාස ප්‍රමාණය යළි ඉදි කිරීම සඳහා කඩිනමින් කටයුතු කිරීමට ඉදිකිරීම්, ඉංජිනේරු සේවා නිවාස හා පොදු පහසුකම් අමාත්‍යාංශය පියවර ගෙන ඇත.ජාතික නිවාස සංවර්ධන අධිකාරිය සහ ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍යාංශය ඒකාබද්ධව මෙම වැඩපිළිවෙළ ක්‍රියාත්මක කිරීමට නියමිතය.ජනාධිපතිතුමාගේ උපදෙස් පරිදි ගංවතුරෙන් හා නාය යෑම් වලින් නිවාස අහිමි වූ සෑම පවුලකටම නිවසක් ලබාදීමේ වැඩ පිළිවෙළ යටතේ මෙය ක්‍රියාත්මක කෙරේ.නිවාස හානි සිදුවූ සියලු දිස්ත්‍රික්කවල සිටින දිස්ත්‍රික් තාක්ෂණ නිලධාරීන් කොළඹට කැඳවා ඔවුන්ට නිවාස යළි ඉදිකිරීම පිළිබඳව උපදෙස් ලබා දෙන බවත්, නිවාස අහිමි වූ සමෘද්ධිලාභී පවුලකට ආපදා කළමනාකරණ අමාත්‍යාංශය මඟින් ලබා දෙනු ලබන රුපියල් පන්දහසේ දීමනාව මෙම නිවාස ලබා දීමේ වැඩ පිළිවෙළ කෙරෙහි බලනොපාන බවත් ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=aa11022014</link>
    <topic>වාරි පද්ධති පිළිසකර කිරීමට මිලියන 5000ක්</topic>
    <author/>
    <content>පසුගිය කාලය තුළ පැවැති ගංවතුර තත්ත්වය හේතු කොට ගෙන මහවැලි බල ප්‍රදේශවලට මෙන්ම වාරිමාර්ග ව්‍යාපාර කෙරෙහි ද විශාල බලපෑමක් ඇතිවී තිබෙන බව වාරිමාර්ග හා ජලසම්පත් කළමාකරණ අමාත්‍ය නිමල් සිරිපාල ද සිල්වා මහතා මහවැලි කේන්ද්‍ර ශ්‍රවණාගාරයේදී පැවැති මාධ්‍ය සාකච්ඡාවේදී පැවැසීය.මේ අනුව, සමස්ත වාරි පද්ධති පිළිසකර කිරීම සඳහා රුපියල් මිලියන 5000ක් පමණ වැය කිරීමට සිදුවන බව වාර්මාර්ග හා ජල කළමනාකරණ අමාත්‍යාංශයේ ලේකම් අයිවන් සිල්වා මහතා පැවැසීය. එම මුදල ලබාදීමට මහා භාණ්ඩාගාරයෙන් සූදානම් බව දන්වා ඇති බවද ලේකම්වරයා පවසයි.වාරිමාර්ග දෙපාර්තමේන්තුව යටතේ ප්‍රධාන ජලාශ 59ක්, මධ්‍යම ප්‍රමාණයේ ජලාශ 155ක් සහ මහවැලි බල ප්‍රදේශ යටතේ ප්‍රධාන ජලාශ 12ක් හා වාරි පද්ධති 286ක් පාලනය වේ.ගංවතුර හේතුවෙන් ප්‍රධාන වැව් බැමිවලට විශාල අලාභ සිදු නොවුණ ද කුඩා වැව් හා ඇළ, වේලි ඇතුළු වාරි පද්ධති 500කට පමණ අලාහානි සිදුවී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=ab1102201</link>
    <topic>පිරිමැදීම සහ කොනිති ගැහීම</topic>
    <author>- ආරච්චිල</author>
    <content>ඔහු පළමුව ඔලුව අතපත ගායි. එවිට හරි සනීපයක් දැනේ. දෙවනුව ඔහු පිට කසයි. එවිට ද කිතියක් ද සමඟ සනීපයක් දැනේ. එහෙත් සෙමින් සෙමින් ඇඟිලි තුඩු පහළට යයි. අවසානයේ පශ්චාත් පෙදෙස කොනිති ගසයි.ශීර්ෂයට අත තබන්නේ හොඳකට නොවන බව දැනෙන්නේ එසේ පශ්චාත් භාගය කොනිතිගසන විටය.ජනතාව වෙනුවෙන් කරන්නේ නම් එය හොඳ විධි ක්‍රමයකි. එහෙත් ඔහු මෙය කරන්නේ ජනතාව වෙනුවෙන් නොවේ. පේනතෙක් මානයකවත් ජයග්‍රහණයක් ගැන සිහින මවන්නටවත් නොහැකි දේශපාලනඥයකු වෙනුවෙනි. ඒ නිසා අවසානයේදී සිදුවන්නේ බිමට නැමී දෙපරංශය අතරින් අත යවා තමන්ගේම පශ්චාත් ප්‍රදේශය කොනිති ගසාගැනීමටය. දාහත් වතාවක් පමණ ඔහුට එය කරන්නට සිදුවිය.තමන්ම, තමන්ගේම පශ්චාත් ප්‍රදේශය කොනිති ගසාගන්නා විට දැනෙන වේදනාව ඉවසාගත නොහැකිව තමන්ම නඟන කෙඳිරිය ඔහුට ඇසෙන්නේ් වෙනත් අයකුගෙන් නැඟෙන්නක් ලෙසයි. එහෙත් එය නැඟෙන්නේ තමන්ගේම මුවින් බැව් දැනගත් විට ඇතිවූ ලජ්ජාව ඉවසාගත නොහැකිව ඔහු රට හැර යයි. වෙනත් රටක සිට ශ්‍රී ලංකාවේ සිටින අයගේ ඔලුව පිරිමදින්නටත් පිට කසන්නටත් අවසානයේ පශ්චාත් පෙදෙස කොනිති ගසන්නටත් ඔහු උත්සාහ දරයි. ශ්‍රී ලංකාවේ සිටිය දී එය කරන්නට නොහැකි වී නම් පිටරටක සිට කෙසේ කරන්නද? එහෙත් පිටරටක සිට තමන්ට ඇසෙන තමන්ගේ ම කෙඳිරිය ඔහුට ස්වයං ආතලයක් ලබාදෙයි. සෑම ගුරුදාවකම ඇසෙන්නේ ඒ ඔහුගේ ස්වයං ආතලයේ දෝංකාරයයි.පසුගිය දවසක ඔහු ශ්‍රී ලංකා දේශපාලන ක්‍ෂේත්‍රය, ඉන්දියාවේ දේශපාලන ක්‍ෂේත්‍රය සමඟ සන්සන්දනය කරන්නට උත්සාහ දරා තිබිණි. ඉන්දියාවේ ගාන්ධිවරුන් සහ ශ්‍රී ලංකාවේ බණ්ඩාරනායකවරුන් සමාන කරන්නට උත්සාහ දරා තිබිණි. වැරැදි තැනකින් පටන් ගත් නිසා කෙළවර වී තිබුණේ ද වැරැදිම තැනකිනි.ශ්‍රී ලංකාවේ බණ්ඩාරනායකවරුන් බලයට පත්වීම සඳහා ඉන්දියාවේ ගාන්ධිවරුන්ගේ බලයට පත්වීම, බලපෑම් සාධකයක් ලෙස ඉස්මතු කර දක්වා තිබුණේය.1956 දී ශ්‍රී ලංකාවේ බණ්ඩාරනායක වරුන් බලයට පත්වූයේ ඉන්දියාවේ නේරු බලයට පත්වීම නිසා නොවේ. එක් අතකින් එක්සත් ජාතික පක්ෂයේ ජනතා විරෝධී ක්‍රියා පිළිවෙත නිසාය. අනෙක් අතින් ශ්‍රී ලංකා නිදහස් පක්ෂයේ ජනතාවාදී වැඩපිළිවෙළ නිසාය.සඟ, වෙද, ගුරු, ගොවි, කම්කරු පංච මහා බලවේග පෙරමුණට ගැනීම, ඒ ජයග්‍රහණයේ කේන්ද්‍රීය බලපෑම් සාධකය විය. ඒ බැව් තේරුම් නොගෙන එසේත් නැතිනම් ඒ ජනතා පදනම ලඝුකොට පසෙකට දමා 1956 ජනතා ජයග්‍රහණයේ සිට විටින් විට ශ්‍රී ලංකා නිදහස් පක්ෂය ප්‍රමුඛ ජනතාවාදී බලවේගවල ජයග්‍රහණය, ඉන්දීය දේශපාලනයේ කරේ එල්ලන්නට තැත් කිරීම එක්තරා අන්දමකින් අමන ක්‍රියාවකි. තවත් පැත්තකින් මුග්ධ ක්‍රියාවකි.එක්සත් ජාතික පක්ෂය තවමත් සිටින්නේ් හැව ඇරගන්ඩ බැරුවය. හැව හමටම ඇලී පවතී. බල්ලන්ගේ කල්ලියක් සහ බූරුවන් ගේ කල්ලියක් සිටින නිසා දෝ “බල්ලා.. බූරුවා..” යන “ආඩම්බර ආමන්ත්‍රණ” සිරිකොත දෙසින් ඇසේ.මේ හැව ඇරගන්නට බැරිව සිටින විට හැදෙන රෝගාබාධයකි. හැව තැන තැන ඉරිතලා පැසවන්නට පටන් ගනී.සජිත් ප්‍රේමදාස මහතා කතාකරන්නේ ප්‍රේමදාස යුගයක් ගැනය. ප්‍රේමදාස යුගය ගැන හොඳහැටි අසා ගැනීමට රිචඩ් ද සොයිසා හෝ යූනුස් වෙතට යා යුතුය. මාධ්‍ය නිදහස ගැන ද ඔවුන් කියා දෙනවාට සැක නැත. ප්‍රජාතන්ත්‍රවාදය ගැන ද කියා දෙනු ඇත.ගම් මට්ටම සහ බිම් මට්ටම ගැන ද හොඳ හොඳ දේවල් කියා දෙනු ඇත.රනිල් වික්‍රමසිංහ මහතා නැවත වතාවක් විදේශ නියෝජිතයන් ඉදිරියේ ශ්‍රී ලංකාව පාවා දී ඇත. ඒ රෝගයෙන් ගැලවීමට ඔහුට නොහැකියාවක් ඇත. රට පාවාදීමේ රෝගය නිදන්ගතවී ඇති නිසාය. විදේශ මේනියාව පිළිකාවකට දෙවැනි නැත.මින් කලකට ඉහත සද්දන්ත අලි හමුදාවකුත් සමඟ ඉදිරියට ගිය එ.ජා.ප.ය දැන් ගාටන්නට උත්සාහ කරන්නේ බලු සහ බූරු කල්ලි දෙකක් සමඟය.ගුරුදා පුවත්පතේ විග්‍රහ කාරයා තව දුරටත් ඇනගන්නේ මහින්ද මහත්තයාගේ ජයග්‍රහණ මන්මෝහන් සිං ගේ කරේ එල්ලන්ට තැත් කරන්නට ගොසින්ය. බණ්ඩාරනායක මහත්තයාගේ ජයග්‍රහණය නේරුතුමාගේ කරේ එල්ලන්නට තැත් කළාක් මෙන්, සිරිමාවෝ මැතිනියගේ ජයග්‍රහණය ඉන්දිරාගේ කරේ එල්ලන්නට තැත්කළාක් මෙන් මහින්ද මහත්තයාගේ ජයග්‍රහණයේ බලපෑම් සාධකය ලෙසින් මන්මෝහන් සිං මතුකරන්නට තැත් කිරීම විග්‍රහකාරයාගේ දේශාපාලන මුග්ධභාවය මොනවට විදහා පායි.මහින්ද මහත්තයාගේ ජයග්‍රහණයට බලපෑ ප්‍රධාන සාධක දෙකක් තිබේ. එකක් නම් එතුමාගේ දේශපාලන දැක්මේ තිබූ දැවැන්ත භාවය සහ ඊටම බද්ධ වූ පෞරුෂයේ දැවැන්ත භාවයයි. (පෞරුෂය යනු ශාරීරික පෞරුෂය නොවේ)දෙවැනි සාධකය නම් එතුමාට අභියෝග කළ පුද්ගලයන්ගේ දුර්වල පෞරුෂයයි. දේශපාලන ක්‍රියාවලියේ ව්‍යාකූ®ලතාව සහ ස්ථිරසාර දැක්මක් නොතිබීමයි. මේ සාධකවලට අමතරව තවත් කරුණු කාරණා රාශියක් නිසා ම ජනතාව, මහින්ද මහත්තයා දෙස බලන්නට පටන් ගත්හ. ප්‍රභාකරන්ට පමණක් නොව ඔහු පසුබිමෙහි සිටි විදේශීය බලපෑම්වලට නොබියව මුහුණ දීමට මහින්ද මහත්තයා තුළ තිබූ ආත්ම ශක්තිය සහ ආත්ම විශ්වාසය පිළිබඳව ජනතාව දැනුවත් වූ නිසා ජනතා අත් එසවුණේ එතුමා වෙනුවෙනි.එසේ නොමැතිව මන්මෝහන් සිං ගේ ජයග්‍රහණය හෙවත් ඉන්දියානු සාධකය මහින්ද මහත්තයාගේ ජයග්‍රහණය වෙනුවෙන් බලපෑවේ නැත.ඉන්පසු විග්‍රහකාරයා රාජපක්ෂ පවුල ගැන ද කියයි. රාපක්ෂ පවුල සාර්ථකත්වයට පත්වී ඇති බවට අමුතු සාක්ෂි අවශ්‍ය නැත. එකක් පවුලේ ඒකාත්මික භාවයයි. අනෙක එක හා සමානව ජනතා අපේක්ෂා දරාගෙන සිටීම යි. අනෙක එක හා සමානව ජනතාවට සමීප වීමයි. අනෙක එක හා සමානව දේශයට ආදරය කිරීමය. අනෙක එක මඟ එකට ගමන් කළ හැකි වීමයි. අනෙක එකිනෙකාට ගරු කිරීමේ දුලබ ගුණාංගයයි. ඒ නිසාම දේශපාලන වශයෙන් සහ සාමාජයීය වශයෙන් රාජපක්ෂ පවුල හයි හත්තිය ඇති, දැවැන්ත පවුලක් බවට පත්වී ඇත.කැමැත්තන්ට මෙන්ම අකැමැත්තන්ට ද ඒ සත්‍යය පිළිගැනීමට සිදුවෙයි. මන් ද යත් එය අන් කිසිවක් නොව සත්‍යයක්ම වන බැවිනි.අපේ දේශපාලනයේ සීරු මාරුවීම් වෙනුවෙන් ඉන්දියාව හෝ වෙනත් රටවල දේශපාලනය, බලපෑම් සාධක වූ යුගයක් ගැන කතාකිරීම බංකොළොත් සහ දියාරු දැක්මක විකෘති පිළිබිඹුවකි. සත්‍යය නම් අපේ දේශපාලනයට ශක්තිමත් දැක්මක් අත්තිවාරමක් මෙන්ම ක්‍රියාපිළිවෙතක් ද නායකත්වයක් ද ඇති බවයි.- ආරච්චිලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=ab1102202</link>
    <topic>වොරන්ට් කළ යුතු වොරන්</topic>
    <author>කේ. සී. ජේ. රත්නායක</author>
    <content>හොස්නි මුබාරක් පලවා හැරීමට ඊජිප්තුවේ කයිරෝ නුවර තාහීර් චතුරශ්‍රයට සෙනඟ ලක්ෂ ගණනින් රැස්වූහ. තාහීර් චතුරශ්‍රය විප්ලව භූමිය ලෙසින් හඳුන්වන්නට ගත්තේය. හොස්නි මුබාරක්ගේ පක්ෂ කාර්යාලය මෙන් ම ලොව සුප්‍රකට කයිරෝ නුවර කෞතුකාගාරය පිහිටියේ ද ඒ තාහීර් චතුරශ්‍රයේ කෙළවරකය. පිරිසක් මුබාරක්ගේ පක්ෂ කාර්යාලයට ගිනි තැබූහ. තවත් කණ්ඩායමක් කයිරෝ කෞතුකාගාරය කොල්ල කෑහ. මිල කළ නොහැකි බව කියන පුරා වස්තු 18 ක් අතුරුදන්ව ඇත. එක් පිරිසක් රටේ විමුක්තිය පතා අරගල කරත්දී ඊට මුවා වූ තවත් චෞර රංචුවක්; රටේ අතීත උරුමයන් පවා කොල්ල කෑහ. මුබාරක් ගෙදර ගිය මුත් ඊජිප්තුවට තවමත් වසන්තය උදා වී නැත.මේ අතර ක්‍රිස්ටෝපර් වොරන් නම් පුද්ගලයෙක් ශ්‍රී ලංකාවට ගොඩ බැස්සේය. මේ නම හුරු පුරුදු ඇති බවක් එක්වරම දැනෙන්නේ ඔහු දේශාටනයේ පරසිදු ක්‍රිස්ටෝපර් කෙනෙකු නිසා නම් නොවේ. “කොටි හඬ” (Voice of Tigers - VOT) එල්. ටී. ටී. ඊ. ත්‍රස්ත සංවිධානය සතුව පැවති ගුවන් විදුලියයි. නෝර්වේ රාජ්‍යය හා එජාපෙ රනිල් වික්‍රමසිංහ ආණ්ඩුව ඒ සඳහා අවශ්‍ය අධිබල සම්පේ‍්‍රෂණ යන්ත්‍ර ලබා දුන් බවත් දැන් රහසක් නොවේ. කෙසේ වෙතත් ත්‍රස්ත ක්‍රියාකාරකම් යුක්ති සහගත බව පෙන්වමින් පවත්වා ගෙන ගිය “කොටි හඬට” පසු කලෙක අපේක්ෂා කළ ලෙසින් ම පහර වැදිණි.කොටි සංවිධානයේ නිල වෙබ් අඩවිය / ටැමිල් නෙට් ඔස්සේ පෙනී සිටිමින් (23/10/2006) “කොටි හඬ” නිදහස් මාධ්‍යයක් බව ප්‍රකාශ කෙළේ මේ ක්‍රිස්ටෝපර් වොරන්ය. එවකට ඔහු අන්තර්ජාතික ජනමාධ්‍යවේදීන්ගේ සම්මේලනයේ (International Federation of Journalist) සභාපති ලෙස පෙනී සිටියේය. මෙවර ඔහු ශ්‍රී ලංකාවට පැමිණියේ යට කී සංවිධානයේ හිටපු සභාපති හැටියටය. මේ හිටපු සභාපති ශ්‍රී ලංකාවට ගෙන්වා ගෙන තිබුණේ ඝාතනය වූ ලසන්ත වික්‍රමතුංග දෙවර්ෂ පූර්ණ සමරු දේශනය පැවැත්වීමටය. කොළඹ එක්තරා හෝටලයකදී ඉකුත් පෙබරවාරි 15 දා ඒ දේශනය පැවැත්විණි.ප්‍රජාතන්ත්‍රවාදයටියුනීසියාවේ හා ඊජිප්තුවේ ඇති වූ සිද්ධීන් පිළිබඳව අමන්දානන්දයට පත්වන බව කියමින් දේශනය ආරම්භ කළ ක්‍රිස්ටෝපර් වොරන්; ඒ රටවල මාධ්‍ය මිතුරන් ක්‍රියා කළා සේම “ශ්‍රී ලංකාවේ මාධ්‍ය මිතුරන්ද” වෙනසක් සඳහා ක්‍රියා කළ යුතු බව පුන පුනා කීවේය.“...ලෝකයේ බොහෝ තැන්වල ප්‍රජාතන්ත්‍රවාදය එක තැන පල් වුණා. නමුත් අවාසනාවට ශ්‍රී ලංකාවේ ප්‍රජාතන්ත්‍රවාදය එක තැන් පල් වුණේ නෑ. ඒක තවත් ආපස්සටම ගියා විතරයි” යැයි කියන ක්‍රිස්ටෝපර් වොරන්; 2005 න් පසුව මෙරට ප්‍රජාතන්ත්‍රවාදය අනතුරට ලක් වූ බැව් පෙන්වන්නට උදාහරණයට ගත්තේ සිවරාම් ඝාතනයයි. කොටි ත්‍රස්තයන් ගේ නිල වෙබ් අඩවිය වූ ටැමිල් නෙට් පවත්වාගෙන ගියේ මේ සිවරාම් ය. කොටි සංවිධානයට සම්බන්ධව ක්‍රියා කළ තවත් පුද්ගලයන් දෙතුන් දෙනකු මාධ්‍යවේදින් ලෙස හඳුන්වන ඔහු; ඒ පුද්ගලයන් හිරිහැරයට පාත්‍ර වීම ප්‍රජාතන්ත්‍රවාදී අයිතීන් හා උල්ලංඝනය කිරීමක් හා දරුණු මාධ්‍ය මර්දනයක ලක්ෂණ බව කියයි.මේ ක්‍රිස්ටෝපර් වොරන් කවුද? ඔහු අතීතයේදී කොටි ත්‍රස්ත සංවිධානය බලවත්ව සිටියදී එය විමුක්තිවාදී අරගලයක් බව පිළිගත් තැනැත්තෙකි. දෙවනුව කොටි ත්‍රස්තවාදය පරාජයට පත් වීමෙන් පසුව ක්‍රිස්ටෝපර් වොරන් පෙනී සිටින්නේ විදේශගත එල්. ටී. ටී. ඊ. ක්‍රියාකාරකම් යුක්ති සහගත කරන හා ශ්‍රී ලංකා රජයට එරෙහිව වාඩුව ගන්නට වෙර දරණ පුද්ගලයකු වශයෙනි. ඊජිප්තුවේ මහජන නැඟිටීමට මුවා වෙමින් හොර රංචුවක් කයිරෝ නුවර කෞතුකාගාරය කොල්ල කෑ ලෙසින් ම මේ වොරන් වැනි හොරුන් ටියුනීසියාවේ හා ඊජිප්තුවේ සිද්ධින්වලට මුවා වෙමින් ඒවා විකිණිමට තැත් කරන්නේය. ටියුනීසියාවේ හා ඊජිප්තුවේ ඇත්ත මහජන නැඟිටීම් හට ගත්තේය.එහෙත් ක්‍රිස්ටෝපර් වොරන් පෙන්වන්නට තැත් කරන්නේ එය තම “මාධ්‍ය මිතුරන් ගේ වික්‍රමයක්” හැටියට යට කී රටවල් දෙකේ ම “වොරන් ගේ මාධ්‍ය මිතුරන්” කළ බම්බුවක් නැත. “අපේ මාධ්‍ය මිතුරන්” ඔහු ලසන්ත වික්‍රමතුංග සමරු දේශනයේදී කිහිප තැනෙකම එසේ සඳහන් කරමින් අවධාරණය කැර ඇත්තේ “අපේ මාධ්‍ය මිතුරන් ශ්‍රී ලංකාවේ ද ඊජිප්තුවේ මෙන් වෙනසකට මුල පිරිය යුතු ය” යනුවෙනි. වොරන්ගේ ශ්‍රී ලංකාවේ “මාධ්‍ය මිතුරන්” කවුද කියා බලමු. ඔහු තම දේශනයේදී කී පරිදි සුනන්ද දේශපි‍්‍රය, සනත් බාලසූරිය, පෝද්දල ජයන්ත, ප්‍රගීත් එක්නැලිගොඩ යනු වොරන්ගේ “ශ්‍රී ලංකාවේ මාධ්‍ය මිතුරන්ය.”ඔහු නම් සඳහන් නොකරන ඔහු ගේ තවත් “මාධ්‍ය මිතුරන්” කණ්ඩායමක් ශ්‍රී ලංකාවෙන් පලා ගොස් යට කී පුද්ගලයන් සමඟ විදේශගතව සිටිති. ඒ බව කියන්නේ ද වොරන් ය.“කොටි හඬ” නිදහස් මාධ්‍යයක් ලෙස හඳුන්වමින් ඊට පහර දීම මාධ්‍ය මර්දනයක් බැව් ලෝකයට කී මේ ක්‍රිස්ටෝපර් වොරන් දෙවැනි ලෝක යුද සමයේ සිටියේ නම් හිට්ලර් ගේ නාසි ප්‍රචාරක ජාලය ද නිදහස් මාධ්‍යයක් ලෙස හඳුන්වනවා නිසැකය. ඒ අනුව ගොබෙල්ස් නිදහස් මාධ්‍ය වීරයකු බවට ද පත්විය යුතුව තිබේ. ඒ මතු නොව ගෙස්ටාපෝ නම් මිනීමරු අපරාධ අංශය පවා මානව හිමිකම් සංවිධානයක් ලෙස පිළිගැනීමට ලක්වන්නට ඉඩ තිබිණි. මුසොලිනි හා පොල්පොට් වැනි පුද්ගලයන් ගේ ක්‍රියා සාධාරණීය කළ ප්‍රචාරක ව්‍යාපාරයන් ද වොරන්ට අනුව නිදහස් මාධ්‍ය බවට පත්විය යුතු ව තිබේ. “කොටි හඬ” නිදහස් මාධ්‍යයක් වන්නේ නම් යට කී සියල්ල ද නිදහස් මාධ්‍ය ලෙස හැඳින්වීම යුක්ති යුක්ත වන්නේ ප්‍රභාකරන් ගේ එල්. ටී. ටී. ඊ. සංවිධානය ඒ සියල්ලටම වඩා ඉහළින් සිටි හෙයිනි. කෙසේ වෙතත් ක්‍රිස්ටෝපර් වොරන් ගේ “ශ්‍රී ලංකාවේ මාධ්‍ය මිතුරන්” දෙතුන් දෙනා විසින් ඔහු ගේ සැබෑ ස්වභාවය පෙන්නුම් කරනු ලැබේ.සුනන්ද දේශපි‍්‍රය, මාධ්‍යවේදියෙකි. හිටපු කතුවරයෙකි. එහෙත් ඔහු එල්. ටී. ටී. ඊ. ත්‍රස්තවාදය විමුක්තිවාදයක් ලෙස හුවා දක්වමින් ඔවුන්ට පක්ෂපාතීව මාධ්‍ය භාවිතයක් පවත්වාගෙන ගියේය. ඒ වෙනුවෙන් රාජ්‍ය නොවන සංවිධාන මඟින් මුදල් හා වෙනත් වරප්‍රසාද ලබා ගත්තේය. සනත් බාලසූරිය ද සුනන්ද දේශපි‍්‍රය ගේ අඩි පාරේ ම ගමන් කළ මාධ්‍යවේදියෙක් හා රාජ්‍ය නොවන සංවිධානවලින් දීමනා ලබා ගත් තැනැත්තෙක් බවත් නොරහසකි. මෙහි නම සඳහන් නොකරන තෙවැන්නා නිකංම නිකමෙකි. එහෙත් මොහු ද පෙර කී දෙදෙනා අනුගමනය කරමින් රාජ්‍ය නොවන සංවිධාන වලින් දීමනා හා වරප්‍රසාද ලබමින් මාධ්‍ය වෙස් ගෙන ජීවත් විය. ඔන්න කොස්ටෝපර් වොරන් තම “මාධ්‍ය මිතුරන්” ලෙස හඳුන්වන පුද්ගලයන් ගේ හැටි. ඔවුන් ගේ පොදු ලක්ෂණය වන්නේ කොටි ත්‍රස්තවාදය විමුක්තිවාදී අරගලයක් ලෙස දැකීම, තව දුරටත් එය විකිණීම, හා ඒ මත ජීවත්වීමය. දැන් ඒ ලැයිස්තුවට තවත් කරුණු දෙකක් එකතු වී ඇත. කොටි ත්‍රස්තවාදය පරාජයට පත් වීමෙන් පසුව විදේශගත කොටි ක්‍රියාකාරකම්වලට ආවඩමින් හා ශ්‍රී ලංකා රජයෙන් වාඩුව පිරිමසා ගැනීමට තැත් කරමින් සිටීම ඒ කරුණු දෙකය.ක්‍රිස්ටෝපර් වොරන්; “ලසන්ත වික්‍රමතුංග සමරු දේශනයේ වචනයක් පාසාම පෙන්නුම් කැර තිබෙන්නේ ද යට කී ලක්ෂණයන්ය. කොටි ත්‍රස්තවාදය පරාජය කිරීම ඔහු දකින්නේ ප්‍රජාතන්ත්‍රවාදී අයිතීන්, මානව හිමිකම් උල්ලංඝනය කිරීමක් හැටියටය. කොටි ප්‍රචාරක ජාලයේ සිවරාම් ඝාතනය දරුණු මාධ්‍ය මර්දනයක් ලෙස ද ඔහු හඳුන්වයි. 2009 මැයි 17 දා කොටි ත්‍රස්තවාදය පරාජයට පත් වීමෙන් පසුව සමස්ත ශ්‍රී ලංකාව සුරක්ෂිත හා සාමකාමී රටක් බවට පත්ව තිබීම වොරන්ට නො පෙනෙයි. මිනිස් ඝාතන, බිම් බෝම්බ, මරා ගෙන මැරෙන බෝම්බ ප්‍රහාර දක්නට නැති නිදහස් රටක් ඔහු මෙහිදී නොදකියි. වොරන් ගේ දේශනයේ කිසිම තැනෙක ශ්‍රී ලංකාවේ සැබෑ ප්‍රතිරූපය පිළිබඳ එකම යථාවාදී කරුණක් වත් අඩංගු නොවෙයි. ත්‍රස්තවාදය පරාජය කිරීම ඔහු දකින්නේ ප්‍රජාතන්ත්‍රවාදී අයිතීන් අතින් ශ්‍රී ලංකාව ආපස්සට යෑමක් වශයෙනි.“ලෝකයේ ඇතැම් තැන්වල ප්‍රජාතන්ත්‍රවාදය එක තැන පල් වුණා. අවාසනාවට ශ්‍රී ලංකාවේ එහෙම වුණේ නෑ. ඒ වෙනුවට ප්‍රජාතන්ත්‍රවාදය තවත් ආපස්සට ගියා...”ක්‍රිස්ටෝපර් වොරන් ලසන්ත වික්‍රමතුංග සමරු දේශනයේදී ටියුනීසියාවේ හා ඊජිප්තුවේ මහජන නැගිටීම්වලට මුවා වෙමින් ලෝකයට පෙන්වීමට තැත් කැර ඇත්තේ ශ්‍රී ලංකාව ද අස්ථාවර රටක් බවයි. එහෙයින් ශ්‍රී ලංකාවේ ද මහජන නැගිටීම් අපේක්ෂා කරන්නේය. ඉකුත් සිළුමිණ පුවත්පතින් අනාවරණය කළ පරිදි ශ්‍රී ලංකාව සම්බන්ධයෙන් අභූත හා සාවද්‍ය තොරතුරු ඇතුළත් පිටු 600 ක වාර්තාවක් එක්සත් ජාතීන් ගේ මානව හිමිකම් සමුළුව වෙත ඉදිරිපත් කිරීමට බොරු මාධ්‍ය සංවිධාන පහක් සහ කොටි ගැති රාජ්‍ය නොවන සංවිධාන කිහිපයක් සූදානමින් සිටිති.ලසන්ත සමරු දෙසුමලසන්ත වික්‍රමතුංග සමරු දේශනයට ක්‍රිස්ටෝපර් වොරන් වැනි කොටි ගැත්තෙකුට ඇරියුම් කෙළේ ද ඒ බොරු මාධ්‍ය සංවිධාන හා කොටි ගැති රාජ්‍ය නොවන සංවිධාන කිහිපයයි. වොරන් ගේ දේශනය ලබන 28 දා පැවැත්වෙන එ. ජා. මානව හිමිකම් සමුළුවේදී ඔවුන් පෙන්වීමට තැත් කරන මාධ්‍ය සංදර්ශනය සඳහා වූ පෙරහුරුවකි. කස කාරයා පැමිණියේය. ගිනි බෝල කරුවන් ද පෙනෙන මානයේ සිටී. පෙරහර ළඟම එන්නේ ය. මේ රංගනය ලෝකය හමුවේ හෙළිදරවු කිරීමට ශ්‍රී ලංකා බලධාරීන් සූදානම් ද?“...ශ්‍රී ලංකාවේ සංවිධානගත මාධ්‍ය ප්‍රජාවේ පවත්නා සහයෝගීතාව පෙන්නුම් කරන මාධ්‍ය සංවිධාන හයේ එකතුව මුළු දිවයිනටම ආදර්ශයකි. ශ්‍රී ලංකාවේ විනාශකාරී බෙදීම් අභිබවා යා හැකි එකම ප්‍රජාව ලෙස මාධ්‍ය ප්‍රජාව පෙරට පැමිණෙමින් සිටී...”මේ ක්‍රිස්ටෝපර් වොරන් සිය දේශනයේදී අවධාරණය කළ වාක්‍ය කිහිපයකි. ඔහු කියන මහ බලවේගය නම් ඊනියා වෘත්තීය පත්‍ර කලාවේදීන්ගේ සංගමය, දෙමළ මාධ්‍ය සංගමය, මුස්ලිම් මාධ්‍ය සංගමය, මාධ්‍ය සේවක සංගමය යනාදි වශයෙන් රංචු ගැසෙන බොරු සංවිධාන කිහිපයයි.මේ නාම පුවරු සියල්ලම අත දරන්නේ පුද්ගලයන් දෙතුන් දෙනෙකි. ඒ සෑම තැනෙකම සිටින්නේ ද එකම පුද්ගලයන් ය. මේවා වචනයේ පරිසමාප්ත අර්ථයෙන් මෙරට ඇත්ත මහ පොළොවේ ක්‍රියාත්මක වන මාධ්‍ය සංවිධාන නොවේ. තවත් අතකින් ගත් කළ ඒ සියල්ල ම නිදහස් මාධ්‍ය ව්‍යාපාරය නම් කූප්‍රකට රාජ්‍ය නොවන සංවිධානයේ බළල් අඬු හා අතකොලු ලෙස ක්‍රියා කරන්නේය. ශ්‍රී ලංකා වෘත්තීය පත්‍ර කලාවේදීන්ගේ සංගමය මේ නරා වළෙන් ගොඩට ගෙන සැබෑ වෘත්තීය පත්‍ර කලාවේදීන් අතට පත් කළ යුතු බව අපි කිහිප විටක් ම පෙන්වා දුනිමු. කෙසේ වෙතත් අන්තර්ජාතික ප්‍රජාවට ක්‍රිස්ටෝපර් වොරන් වැනි අය අතින් වාස්තු කොට කැටයම් දමා පෙන්වන්නට හදන්නේ යට කී ජන පදනමක් නැති, වෘත්තීය පදනමක් නැති සහ විදේශ මුදල් ව්‍යාපෘති මත ම යැපෙන මේ බොරු මාධ්‍ය සංවිධාන ශ්‍රී ලංකාවේ ඇත්ත ජනමාධ්‍යවේදීන්ගේ හඬ හා රුව හැටියටය.එක්සත් ජාතීන් ගේ සමුළුව වැනි අන්තර්ජාතික අවධානය ලක්වන තැන්වල මේ බොරු මාධ්‍ය සංවිධාන පෙනී සිටින්නේ ශ්‍රී ලංකාවේ මහා බලවත් මාධ්‍ය ව්‍යාපාරයක් වශයෙනි. ළඟ එන මාධ්‍ය සංදර්ශනය සඳහා ඔවුන් පෙන්වීමට යන දෙය හා එහි ඇති සුජාතභාවය තහවුරු කිරීමට ක්‍රිස්ටෝපර් වොරන් කල් යල් බලා ඒ සංවිධාන ගැන කැර තිබෙන ඊනියා තක්සේරුව කදිම පෙරහුරුවක් වන්නේ එම පසුබිමේය. ක්‍රිස්ටෝපර් වොරන් ලෝකයට කියන හැටියට මේ බොරු මාධ්‍ය සංවිධාන කිහිපය මුළු දිවයිනටම ආදර්ශයක් වන්නෙලු. සියලු විනාශකාරී බෙදීම් පරදවා නැඟී සිටීමට තරම් ඒ ඊනියා සංවිධාන කිහිපයේ සහයෝගීතාව බලවත්ලු. අපි ක්‍රිස්ටෝපර් වොරන්ට හා ඔහු මෙරටට ගෙන්වා ගත් අයට ප්‍රසිද්ධ අභියෝගයක් කරමු. ඔය තරම් ගෞරවනීය, බලවත්, අසහාය මාධ්‍ය සංවිධාන සහයෝගීතාවක් ගොඩනැඟී තිබේ නම් යටත් පිරිසෙයින් ඒ සහයෝගීතාවට අයත් වෘත්තීය මාධ්‍යවේදීන් 50 ක් පෙන්වන්න! ඒත් නොහැකි නම් ඇත්ත ජනමාධ්‍යවේදීන් 25 ක් පෙන්නුම් කළත් හොඳටම ප්‍රමාණවත්ය. මේ බොරු කාට ද? කුමකට ද? තවත් කොපමණ කාලයකට ද?බොරු මාධ්‍ය සංවිධානලසන්ත වික්‍රමතුංග ගුණ සමරු දේශනයට මුවා වෙමින් ක්‍රිස්ටෝපර් වොරන්; එක් පැත්තකින් ශ්‍රී ලංකාව ප්‍රජාතන්ත්‍රවාදය අතින් ආපස්සට යන බව කීවේය. අනිත් පැත්තෙන් ඒ ප්‍රජාතන්ත්‍ර විරෝධි ගමන නතර කළ හැකි එකම අසහාය බලවේගය ලෙස යට කී බොරු මාධ්‍ය සංවිධාන පහ ලෝකය හමුවේ භෞතීස්ම කෙළේය. දැන් ශ්‍රී ලංකාව වෙනුවෙන් ලෝකයට කරුණු කියන්නේ ඒ බොරුකාරයන්ය.“...රාජ්‍ය මාධ්‍ය ආයතනවල හිටියත් නිදහස් මාධ්‍යයක් සඳහා සටන් කරන්න පුළුවන්. රජයේ පැත්තෙන් නොව මහජනතාවගේ පැත්තේ හිඳිමින් ප්‍රවෘත්ති වාර්තා කරන්න සටන් කළ සැටිත් ඒ අයිතීන් දිනා ගත් හැටිත් අපි දැක්කා. තමුන් ගේ මාධ්‍යවේදී වෘත්තියේ මූලධර්ම පාවා දෙනවාට වඩා රැකියාව දමා යෑම හොඳයි කියලා හිතුව අයත් අද අපි එක්ක ඉන්නවා.”ලසන්ත වික්‍රමතුංග සමරු දේශනයේදී ක්‍රිස්ටෝපර් වොරන් විසින් කරනු ලැබු හිනා කන තැන මෙයයි. ඔහු මේ කතා කරන්නේ හා නිදසුන් ලෙස පෙන්වන්නේ කවුරුන් ද යන වග පැහැදිලි නැත.එහෙත් එක් දෙයක් ඉතා පැහැදිලිව කිව හැකිය. ක්‍රිස්ටෝපර් වොරන් තමන් ගේ මාධ්‍ය මිතුරන් ලෙස හඳුන්වන සුනන්ද දේශපි‍්‍රය, සනත් බාලසූරිය, පෝද්දල ජයන්ත (ඒ. පේ‍්‍රම්ජයන්ත) යන අය ගෙන් අවසානයට සඳහන් දෙදෙනා විදේශගත වන අවස්ථාවේ පවා රැකියාව කෙළේ රාජ්‍ය මාධ්‍ය ආයතනයක් වන සී/ස. එක්සත් ප්‍රවෘත්ති පත්‍ර සමාගමේය. වොරන් කියන රාජ්‍ය මාධ්‍යවේදී ආදර්ශයට සනත් හා පෝද්දල යන දෙදෙනා නම් නොවැටෙයි. හේතුව අමුතුවෙන් කිව යුතු නැත.මේ දෙදෙනා ම විදේශගත වන අවස්ථාව දක්වා ම රාජ්‍ය මාධ්‍ය ආයතනයක් වන සී/ස එක්සත් ප්‍රවෘත්ති පත්‍ර සමාගමේ රැකියාව කරමින් වැටුප් ලබා ගත්හ. වොරන් සඳහන් කරන ජනමාධ්‍ය වෘත්තීය මූලධර්ම කෙසේ වෙතත් මේ දෙදෙනා නම් අන්තිමය දක්වාම රාජ්‍ය මාධ්‍ය ආයතනයෙන් සියලු වැටුප්, ප්‍රසාද දීමනා ඇතුළු දීමනාත් වෙනත් වරප්‍රසාද සියල්ලත් අඩු නැතිව ලබා ගත්තෝ ය. ඔවුන් රැකියාව අතහැර දමා ගියේ ද නැත. වෘත්තීය ආචාර ධර්ම ගැන ක්‍රිස්ටෝපර් වොරන් ගේ ඇගයීම් කෙසේ වුව මේ දෙදෙනාම තමන් වැටුප් ලබන ආයතනයට ශතයක සේවයක් ඉටු නොකරමින් බාහිර වැඩ කරමින් මුදල් ඉපයූ බවත් ඇත්තකි. රාජ්‍ය මාධය ආයතනයක උදේට පොත අස්සන් කොට පිටව ගොස් රාජ්‍ය නොවන සංවිධානවල ව්‍යාපෘතිවල යෙදෙමින් උද්ඝෝෂණ සංවිධානය කරමින් සිට සවසට පැමිණ පොත අස්සන් කොට නිවසට යෑමට තරම් “නිදහසක්” ඔවුහු භුක්ති වින්ඳෙීය.ලිපි නොලියූ මාධ්‍යවේදියෝමේ කාලයේදී ඔවුන් එකම ලිපියක්වත් ප්‍රවෘත්තියක්වත් ලියා හෝ පළ කැර නැත. තර්ජනයට ලක්වන්නට තරම් ඔවුන් කළ මාධ්‍ය මෙහෙවර කුමක් ද? එක් අයෙකුට උග්‍ර උන්නතිකාමයක් හා සම්මාන උමතුවක් තිබිණ. තමන්ගේ සගයකුට සම්මාන ලැබෙන විට ඊට එරෙහිව ඉතා පහත් පෙළේ පෞද්ගලික මට්ටමේ ඊර්ෂ්‍යාව විදහා පෙන්වන මාධ්‍යවේදීන් හෝ මාධ්‍ය සංවිධාන නායකයන් ඔබ දැක තිබෙනවා ද? වොරන් මහතානෙණි, ඔබගේ “මාධ්‍ය මිතුරන්” අතර එවැන්නන් හිඟ නැත. මාධ්‍යවේදීන්ගේ අයිතීන් තහවුරු කිරීම වෙනුවට මාධ්‍ය සගයන්ට එරෙහිව මනුෂ්‍යත්වයේ සීමාව ඉක්මවා පෞද්ගලික කෝන්තර, බොරු හා අවලාද පැතිරූ මාධ්‍ය සංවිධාන නායකයන් ඔබ දැක තිබේද? බොරු පුරාජේරු, පුරසාරම් දොඩවන මාධ්‍ය සංවිධාන නායකයන් ඔබ දැක තිබේ ද? එසේ නම් බලා ගන්න. ඔබේ මාධ්‍ය මිතුරන් අතර එවැන්නෝ සිටිති.අපට ඇත්තට ම ඔබ ගැන සංවේගයක් දැනෙයි. ඔබ ශ්‍රී ලංකාවේ ඇත්ත ජනමාධ්‍ය සංස්කෘතිය පිළිබඳව වටහා ගෙන ඔය දේශනය කෙළේ ද? නැතිනම් යට කී බොරු මාධ්‍ය සංවිධාන පහ විසින් ලියා දුන් තොරතුරු එසේම පුනරුච්චාරණය කෙළේ ද? වොරන් මහතානෙණි, ඔබ ප්‍රගීත් පිළිබඳවත් කතා කොට ඇත. ඔහු විසින් ලියන ලද හෝ පළ කරන ලද හෝ එකම ලිපියක් වත් ඔබ දැක තිබේ ද? අනේ අනිච්ඡං වොරන්! ලබන 25 දා ජිනීවා හිදී පෙන්වන්නට යන බොරු මාධ්‍ය සංදර්ශනය ගැන මෙරට ජනතාවට තවත් කරුණු කීමේ තේරුමක් නැත. එහෙත් බොරු මාධ්‍ය සංවිධාන පහ, රාජ්‍ය නොවන සංවිධාන හා ක්‍රිස්ටෝපර් වොරන් වැන්නෝ සැලසුම් සහගතව එක් දෙයක් සැඟවීමට යන්ත දරති. එනම් නැඟී සිටින ශ්‍රී ලංකාව පිළිබඳ ප්‍රතිරූපයයි. ඊට කදිම සාක්ෂියක් පෙබරවාරි 15 දා එංගලන්තයේ ‘ඉන්ඩිපෙන්ඩන්ට්’ පුවත්පතේ පළ කැර තිබිණි.”2011’ s tourism hots pots – what to do in Sri Lanka” යන මැයෙන් පළ කැර තිබෙන වාර්තාවෙන් ලෝකයට පෙන්නුම් කැර දී තිබුණේ ශ්‍රී ලංකාව ලෝක සංචාරක කර්මාන්තයේ ඉතාම අකර්ෂණීය ස්ථානයකට පත්වෙමින් සිටින බවයි. ත්‍රස්තවාදය පරාජය කිරීමෙන් පසුව ශ්‍රී ලංකාව වේගයෙන් නැඟී සිටින සැටි මේ කෙටි ප්‍රවෘත්ති වාර්තාවෙන් මොනවට සඳහන් කැර ඇත.ක්‍රිකට් වසන්තයබොරු මාධ්‍යවේදීන්ට හා ක්‍රිස්ටෝපර් වොරන් වැනි අයට වුවමනා වී තිබෙන්නේ ශ්‍රී ලංකාවේ ඇත්ත පිබිදීම සඟවා මෙරට තවත් ඊජිප්තුවක් බව පෙන්වීමට ය. එහෙත් දැනටමත් පෙනෙන්නට ඇති දේ කියමු. එල්.ටී.ටී.ඊ. යේ අණසකට යටත්ව වුන් දෙමළ ජාතික සංධානය අද පාර්ලිමේන්තුවේ හා ප්‍රජාතන්ත්‍රවාදී ප්‍රවාහයේ ක්‍රියාත්මක වන්නේ දේශපාල සංහිඳියාවක් අපේක්ෂාවෙනි. කොටි සාමාජිකයෝ පුනරුත්ථාපනය වී තම මවුපියන් අතරට යති. සාමාන්‍ය ජන ජීවිතය කෙමෙන් සකස් වෙයි. ක්‍රිස්ටෝපර් වොරන් වැනි අයට ශ්‍රී ලංකාවට පැමිණ රැස්වීම් පවත්වා ඕනෑම දෙයක් ප්‍රකාශ කොට ආපසු නික්ම යෑමට ඉඩ තිබේ.ඔහු මෙරට නැහැයි කියන ප්‍රජාතන්ත්‍රවාදය ඔහුගේ පැමිණීම හා කළ දේශනයෙන් ම නිශේෂධනය වන්නේ ය. භාෂණයේ නිදහස නැතිනම් කොළඹට පැමිණ වොරන් කතා කෙළේ කෙසේ ද? මරාගෙන මැරෙන්නට පුහුණු වූ ත්‍රස්ත සාමාජිකයන් පවා අද පුනරුත්ථාපනය වී මෙරට යහතින් ජීවත් වන්නේ නම් නොයෙක් බොරු කියමින් රට රටවලට පැන ගත් ඊනියා මාධ්‍යවේදීන්ට ඇති තර්ජනය කුමක් ද? ඔවුන්ට ඇති තර්ජනය ඔවුන්මය. ඔවුන් බිය වන්නේ තම අතීතයටය. කළ නොපනත්කම් හා මාධ්‍යවේදී ලේබලයෙන් කළ ගොන්කම් වසන් කරන කඩතුරාවක් දැන් නැත. මන්ද ත්‍රස්තවාදය හා යුද්ධය අවසන්ව ඇති නිසාය.කේ. සී. ජේ. රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=ab1102203</link>
    <topic>මෙන්න විපක්ෂ නායකයෝ!</topic>
    <author/>
    <content>වරක් අපේ ජනාධිපතිතුමාට ඉන්දියාවේ විපක්ෂ නායක අපූරු කථාවක් කියා තිබිණි. ඒ කථාව අපූරු කථාවකටත් වඩා බොහොම වටිනා එකක්. “අපි ඉන්දියාවේදී අපේ ආණ්ඩුවට පුළුවන් තරම් ගහනවා. ඇත්තම කිව්වොත් අපේ වාග් ප්‍රහාර බොහොම දරුණුයි. හැබැයි අපි ඉන්දියාවෙන් පිට රටකට ගියාම අපේ ආණ්ඩුවට බණින්නේ නැහැ. අපි ඒ වගේ වෙලාවට අපේ ආණ්ඩුව රකිනවා.” ඉන්දීය විපක්ෂ නායකයා එහෙම කියන කොට ජනාධිපතිතුමා අහලා තිබුණේ ඒ ඇයි කියලා.“ඉන්දීය ආණ්ඩුව කියන්නේ අපේ රට. අපි අපේ රටට එරෙහි වෙන්නේ නෑ. අපි පිටරටකට ගියාම හිතන්නේ අපි ඉන්දියානුවෝ කියලා.” ඇත්තටම ඉන්දීය විපක්ෂ නායකයාගේ කථාව මසුරන් වටින කතාවකි.ඇමෙරිකාවේ නායකයෙක් රටින් පිට ගියාම ඇමෙරිකානුවෙකි. ජපන්නු, චීන්නු, රුසියානුවෝ, කොරියානුවෝ ඒ හැම රටකම නායක නායිකාවන් හිතන්නේ එහෙමයි. කොටින්ම කිව්වොත් ඒ ඒ රටවල විපක්ෂ නායක නායිකාවන් වුණත් තමන්ගේ රටින් පිට ගියාම කට පරිස්සම් කර ගන්නවා. මොකද රටට එරෙහිව එක වචනයක් වත් පිට කිරීම හොඳ නැති හින්දා. ඇත්තටම කිව්වොත් නායකයෝ කියන්නේ ඒ වගේ අයට තමයි.රට ඇතුළේ ඕන කෙහෙල්මලක්. ආණ්ඩුවට හතර ගාතෙන් වැටෙන්ඩ ගැහුවත් කමක් නැහැ. ඒක රට ඇතුළේ අය විතරනේ දන්නේ. මෙහෙම හිතන නායක නායිකාවන් ඉන්නවා නම් මොන තරම් හොඳ ද?හැබැයි ඉතින් අපේ රටේ විපක්ෂ නායකයා හැසිරෙන්නේ නම් බොහොම වෙනස් විදියකට. අපේ ආණ්ඩුව අන්තර්ජාතික මූල්‍ය අරමුදලෙන් ඩොලර් මිලියන 500 ක් ගන්ඩ ගිය වෙලාව මතක ඇති. ඒ වෙලාවේ අපේ විපක්ෂය හැසිරුණේ වියරුවෙන්. විශේෂයෙන් ම විපක්ෂ නායකතුමා. ඒ මුදල අපේ රටට ලැබෙන එක වළක්වන්න මොනවද නොකෙරුවේ. ඒ දවස්වල රනිල් වික්‍රමසිංහ පිටරට ගිහින් විවිධ අය හමු වුණා. අපේ රටට ණය මුදල දෙන්ඩ එපා කිව්වා.එතැනින් නැවතුණේ නෑ. එච්.එස්.බී.සී. බැංකුවේ කොළඹ ශාඛාව ඉදිරිපිට පිකටින් කළා. යු.ඇන්.පී. ආණ්ඩුවක් ආපු ගමන් ඒ බැංකුව අපේ රටේ තහනම් කරනවා කිව්වා. යූ.ඇන්.පී. ආණ්ඩුවක් යටතේ ණය ගෙවන්නේ නෑ කිව්වා. රටක විපක්ෂයක වගකීම ඒකද?2008, 2009 අවුරුදුවලදී ලෝක ආර්ථිකය කඩාගෙන වැටුණා. ඒකේ බලපෑම අපිටත් දැනුණා ඒ විතරක් යැ. අපේ රටේ මහා යුද්ධයක් තිබුණා. මුල්‍ය අරමුදල සාමාජික රටවලට ණය දුන්නා. අර්බුදයෙන් ගොඩ එන්ඩ. අපේ ආණ්ඩුව ණය ගන්ඩ ගියා ම මොකද වුණේ. විපක්ෂ නායකතුමා පිටරටවලට ගිහින් ගතු කිව්වා. ඇයි එහෙම හැසිරෙන්නේ. බොහොම කනගාටුයි කියන්ඩ. ඊළඟට ජී.එස්.පී. ෆ්ලස් සහනය දීර්ඝකර ගැනීමට ගිය වෙලාවේ විපක්ෂ නායකතුමා කොහොමද හැසිරුණේ. අපේ රටේ මානව හිමිකම් කඩවෙලා කිව්වා. මාධ්‍ය නිදහස නැහැ කිව්වා. ඇයි අපේ විපක්ෂනායකතුමා රටට මේ තරම් හතුරුකම් කරන්නේ.ඊයේ පෙරේදා ආසියානු පාර්ලිමේන්තු මන්ත්‍රීවරුන්ගේ සැසියක් කොළඹදී තිබුණා. එතැනදීත් අපේ විපක්ෂ නායකයා කීවේ අපේ රටේ යහ පාලනයක් නැහැ කියලා. මට හිතෙන්නේ රටට එරෙහිව කථා කිරීම විපක්ෂ නායක තුමාගේ විනෝදාංශයක් ද කියලායි.රටක බලය ලබා ගන්න හීන දකින විපක්ෂයක නායකයෙක් නම් දැන්වත් රටට එරෙහි නොවී ඉන්ඩ හිතුවොත් තමයි හොඳ. ඒ හින්දා රටට හතුරුකම් කරන එක දැන්වත් නවත්වන්ඩ. එහෙම නොවුණොත් වෙන්නේ මහා විනාශයක්. අවුරුදු 30 ක් ආපස්සට ගිය ජාතියක් අපි. ඒත් දැන් අපේ රට වේගයෙන් නැගිටින වෙලාවක් මේක. ඒකට කවුරු කවුරුත් හයියක් වෙන්ඩ. යූ.ඇන්.පී, ජේ.වී.පී. හැමෝගෙම යුතුකමක් ඒක.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=ab1102204</link>
    <topic>“ඔය දෙන්නා අනිත් ඇමැතිවරුන්ට ආදර්ශයක්”</topic>
    <author>චන්දන බණ්ඩාර</author>
    <content>ජනපති විමල්ට සහ ලසන්තට කියයිඅරලියගහ මන්දිරයේදී ජනාධිපතිතුමාගේ ප්‍රධානත්වයෙන් ශ්‍රී.ල.නි.ප ආසන සංවිධායකයන්ගේ සහ සියලුම පළාත් සභා මන්ත්‍රිවරුන්ගේ විශේෂ රැස්වීමක් පසුගිය බදාදා සවස පැවැත්විණි. එහිදී සාකච්ඡාවට ගැනුණේ පළාත් පාලන මැතිවරණය පිළිබඳවය.එම රැස්වීමේ පිළිගැනීමේ කතාව සිදු කළේ ශ්‍රී.ල.නි.ප මහලේකම් ඇමැති මෛත්‍රිපාල සිරිසේනය. එහිදී ශ්‍රී.ල.නි.ප මහ ලේකම්වරයා නාමයෝජනා ප්‍රතික්ෂේප වූ ආසන පිළිබඳව කතා කළේය. “ඉතාම කනගාටුයි සමහර අයගේ ක්‍රියාකලාප ගැන. මේවා ජනාධිපතිතුමා ඉදිරියේ කියන්ඩ මම කැමැති නැහැ.” ඇමැති මෛත්‍රිපාල කියා සිටියේ නාමයෝජනා ප්‍රතික්ෂේප වූ පළාත් පාලන ආයතන පිහිටි ආසනවල සංවිධායකවරුන් ගැන සඳහන් කරමිනි.ඉන් අනතුරුව ජනාධිපතිතුමා ආසන සංවිධායකයන් ඇමැතුවේය. “හැමෝම හොඳට මතක තියා ගන්න මෙවර ඡන්දය මට දෙන ඡන්දයක් නෙමෙයි. මම නිසා දිනයි කියලා හිතන්ඩත් එපා. මේක ගමේ පාර හදා ගන්ඩ, කාණු ටික සුද්ධ කර ගන්ඩ, පාරට කොන්ක්‍රීට් දාගන්ඩ හොඳ පුද්ගලයා තෝරන ඡන්දයක්. ඒ නිසා ආසන සංවිධායකයන්ටත් ලොකු වගකීමක් තියෙනවා. සමහර ආසන සංවිධායකයෝ අපේක්ෂකයන් ගෙන්වලා තමන්ගෙන් විය යුතු දෙයවත් කතා කරලා නැහැ.” ජනාධිපතිතුමා කියා සිටියේය.”පළාත් සභා මැතිවරණය මහා මැතිවරණය සහ ජනාධිපතිවරණයේදී බර ඇදපු මිනිස්සු තමයි මෙවර අපේක්ෂකයෝ වෙලා ඉන්නේ. ඔබතුමාලාගේ ඡන්දයට තව අවුරුදු 4 යි මාස හයක් විතර තියෙනවා කියලා කර බාගෙන ඉන්ඩ එපා. මැතිනියට පස්සේ මමයි ශ්‍රී.ල.නි.පය ශක්තිමත් කළේ. අද ශ්‍රී.ල.නි. ප යට කියලා තනි මන්ත්‍රිවරු 120 ක් විතර ඉන්නවා. රජයට මන්ත්‍රීවරු 144 ක් ඉන්නවා. ඒ ශක්තිය නැති කරන්ඩ කාටවත් ඉඩ දෙන්ඩ බැහැ.” ජනාධිපතිතුමා කියා සිටියේය.”මට ආරංචි වෙලා තියෙනවා සමහර අපේක්ෂකයන්ව ආසන සංවිධායකයන් කරේ තියාගෙන යනවා. මෙයා තමයි සභාපති කියලා. වහාම ඒ වැඩේ නවත්වන්ඩ. සභාපතිවරු පත් කරන්නේ මම. මනාප ලයිස්තුවේ අන්තිමයා වුණත් මම සභාපති කමට පත් කරනවා. විනය සහ ඡන්ද ව්‍යාපාරය මෙහෙයවන හැටි බලලා තමයි මම සභාපතිවරු පත් කරන්නේ. මම සභාපති කරන්නේ දක්ෂයෙක්වයි. ඒ නිසා සංවිධායකවරුන් හැම අපේක්ෂකයාටම උදව් කරන්ඩ ඕනේ.”ජනාධිපතිතුමා ආසන සංවිධායකවරුන් හමුවේ අවධාරණය කළේය.”ඊළඟට තමයි එකම පක්ෂයේ අය ඇන කොටාගැනීම නවත්වන්ඩ ඕනේ. මං දැන් පොලිස්පතිතුමාට උපදෙස් දුන්නා ගහගන්න අයට විරුද්ධව නීතිය අකුරටම ක්‍රියාත්මක කරන්ඩ කියලා. සමහර අපේක්ෂකයෝ ආසන සංවිධායකයෝ බලය අරගෙන දඟලනවා. මතක තියා ගන්න සංවිධායක ධුරවල බලය තියෙන්නේ පක්ෂය අතේ. සංවිධායකවරු පත් කරන්නේ අයින් කරන්නේ පක්ෂය” ජනාධිපතිතුමා අවධාරණය කළේය.ඉන් අනතුරුව පැවැතියේ ආසන සංවිධායකයන්ට ප්‍රශ්න ඇසීම සඳහා වූ සාකච්ඡා වාරයයි.”සර් දැන් මෙවර දෙහිවල ගල්කිස්සේ ඡන්දය පැවැත්වෙන්නේ නැහැ. මම ආසන සංවිධායක විදියට කොහේට ගිහින්ද වැඩ කරන්ඩ ඕනේ.” දෙහිවල ශ්‍රී.ල.නි.ප සංවිධායක ධනසිරි අමරතුංග විමසා සිටියේය.”ඔයා අල්ලපු ආසනයට ගිහින් වැඩ කරන්ඩ. බොරලැස්ගමුවට යන්ඩ. එක අපේක්ෂකයෙක් නෙමෙයි පක්ෂය දිනවන්ඩ. මතක තියා ගන්ඩ හැමෝම මනාප පස්සේ යන්නේ. ඒක නෙමෙයි වෙන්ඩ ඕනේ බුලත් කොළය දිනවන ගමන් මනාප ගැන හිතන එකයි.” ජනාධිපතිතුමා කියා සිටියේය.ගිය සතියේ ජනාධිපතිතුමාගේ අතින් කරඬුව තැන්පත් කිරීමෙන් පසු කොළඹ ගංගාරාම විහාරයේ වාර්ෂික පෙරහර ආරම්භ විය. දෙවන දිනයේ පෙරහර ආරම්භ වූයේ ආරක්ෂක ලේකම් ගෝඨාභය රාජපක්ෂ මහතාගේ සහ එ.ජා.ප නායක රනිල් වික්‍රමසිංහගේ ප්‍රධානත්වයෙනි.කරඬුව තැන්පත් කිරීමෙන් අනතුරුව මල් පූජාව සිදු කළේ ආරක්ෂක ලේකම් ගෝඨාභය රාජපක්ෂ මහතාය. ඉන් පසුව පෙරහර ආරම්භ වෙන තුරු රනිල් වික්‍රමසිංහ, ගෝඨාභය රාජපක්ෂ, රවි කරුණානායක සහ දෙහිවල ශ්‍රී.ල.නි.ප සංවිධායක ධනසිරි අමරතුංග සිටියේ එකම ස්ථානයකය.මේ අතරතුර එ.ජා.ප මන්ත්‍රි රවී කරුණානායක එහි පැමිණ සිටියේ ජාතික ඇඳුමෙන් සැරසීය. මේ නිසා මන්ත්‍රිවරු රවි කරුණානායකට විහිළු කරන්නට වූහ. “ආ දැන් ජාතික නායකයෙක් වෙන්ඩද හදන්නේ?” ධනසිරි අමරතුංග විමසා සිටියේය. ඒ සමඟම එ.ජා.ප නායකයා ඊට සිනහ වූයේ සමච්චලයට මෙනි.පෙරහර ඇරැඹීමට පෙර එ.ජා.ප නායකයා කතාවක් සිදු කළේය. “යුද්ධය නැති වුණාට ජනතාවට ප්‍රශ්න තියෙනවා.” එ.ජා.ප නායකයා කතා කළේ වැරැදි චිත්‍රයක් මවමිනි. ඒ සමඟම ගංගාරාමයේ විහාරාධිපති ගලබොඩ ඥානිස්සර හිමි ආරක්ෂක ලේකම් ගෝඨාභය රාජපක්ෂ මහතා ළඟට ආවේය.”යුද්ධය දිනුවේ ඔබතුමා සහ ජනාධිපතිතුමා නිසායි. ඒ වගේම අපේ රණවිරුවෝ ඒකට මහා විශාල දායකත්වයක් දුන්නා. ඒ නිසායි අද මේ ජනතාව රණවිරුවන්ට පින් දෙමින් මේ පෙරහර බලන්නේ. මේ වගේ සෙනඟක් ගංගාරාම පෙරහරේ මම කවදාවත් දැකලා නැහැ.” ගංගාරාමයේ විහාරාධිපති ගලබොඩ ඥානිස්සර හිමි ආරක්ෂක ලේකම්තුමාට කීවේය.ඉන් අනතුරුව ආරක්ෂක ලේකම්තුමා ද අදහස් දැක්වීමක් කළේය. “යුද්ධය අපි දිනුවා. මම දැක්කා අත දරුවෝ පවා වඩාගෙන මේ පෙරහර නරඹන අය. අපේ රණවිරුවෝ ජීවිත පූජාවෙන් කරපු සටනේ වටිනාකම මට පෙනෙනවා. මම ලබන එකම සතුට මේ රටේ ජනතාව බෝම්බ බියෙන් තොරව සතුටින් ජීවත් වෙන එකයි.” ආරක්ෂක ලේකම්තුමා කියා සිටියේය.ඒ සමඟම එ.ජා.ප නායකයා පෙරහර නැරැඹීමෙන් තොරවම ගංගාරාමයෙන් පිටව ගියේය. ඉන් පසුව ගංගාරාමයේ පොඩිහාමුදුරුවෝ ආරක්ෂක ලේකම්වරයාගෙන් ඉල්ලා සිටියේ පෙරහර නිම වෙනතුරු සිටින ලෙසය.ඉන් පසුව පෙරහර නිම වෙනතුරුම ආරක්ෂක ලේකම්තුමා ගංගාරාම විහාරස්ථානයේ වූ විශේෂ පීඨිකාවේ සිටියේය. ආරක්ෂක ලේකම්තුමාට පෙරහරේ තොරතුරු ගැන දැනුම්වත් කළේ ගංගාරාමයේ බස්නායක නිලමේ ධනසිරි අමරතුංගයි. පෙරහර නිම වීමෙන් පසුව ආරක්ෂක ලේකම්තුමා ගංගාරාම විහාරස්ථානයට කැඳවා ගෙන ගියේ පොඩිහාමුදුරුවන් විසිනි. විහාරස්ථානයේ ටික වෙලාවක් සිට ආරක්ෂක ලේකම්තුමා ගංගාරාමයෙන් පිටව ගියේය.නිවිතිගල ඇලපාත ප්‍රාදේශීය ලේකම් කොට්ඨාසයේ හංගමුවේ පිටර්හේන ගම අතිශය දුෂ්කර ගම්මානයකි. එම ගම්මානයට යාමට බසයෙන් ගොස් කිලෝමීටර හයක් පමණ පයින් ගමන් කිරීමට ද ගම්මුන්ට සිදුවේ. එම ගම්මානයට කාලයක් විවිධ දේශපාලන බලවතුන් ආ ගිය ද විදුලි බලය ලබා දීමට කටයුතු කැර නොතිබිණි. බොහෝ කාලයට විදුලිය ලබා දීම දේශපාලන පොරොන්දුවක් පමණක්ම වීය.මේ නිසා මෙවර විදුලිබල නියෝජ්‍ය ඇමැති පේ‍්‍රමලාල් ජයසේකර හංගමුවේ පිටර්හේන ගම්මානයට විදුලිය ලබා දීමට පියවර ගෙන තිබිණි. එම ගම්මානයේ විදුලිය විවෘත කිරීම සිදුවූයේ ගිය සතියේය. පිටර්හේන ගම්මානයට ඇමැතිවරයාට යාමට සිදුවූයේ තම නිල රථයෙන් ගොස් තවත් කිලෝමීටර දෙකක් පමණ පයින් ගමන් කිරීමෙනි.“මේ ගම්මානයට ලයිට් දුන්නේ ටී. වී. බලන්නයි ලයිට් දාගෙන ඉන්නයි නෙමෙයි. ජනාධිපතිතුමාගේ දර්ශනය ඒක නෙමෙයි. අපේ දරුවෝ කුප්පි ලාම්පුවෙන් පාඩම් කරන නිසා ඔවුන්ගේ ඇස්වලට හානි වෙලා තියෙනවා. සමර දරුවන්ට කුප්පි ලාම්පු දැල්ල නිසා රෝගාබාධ ඇතිවෙලා තියෙනවා. ඒ නිසා අපේ දරුවන්ගේ ජීවිත පහසු කරන්නයි ගමට ජනාධිපතිතුමා විදුලිය දෙන්න උපදෙස් දීලා තියෙන්නේ.” නියෝජ්‍ය ඇමැති පේ‍්‍රමලාල් ජයසේකර කියා සිටියේය.“අද ගමේ ඡන්දය අබියස අපි ඉන්නේ. එජාපයට ජවිපෙට ගම මතක් වෙන්නේ ඡන්දය වේලාවට. හැබැයි ජනාධිපතිතුමාගේ රජය හැමදාම ගමට සැලකුවා. ගම අමතක කළේ නෑ. ගමේ පාරවල් කොන්ක්‍රීට් වුණා. එතකොට අපි වැඩිපුරම දුෂ්කර ගම්මානවලට විදුලිය දෙන්නේ ඒ ගම්මාන දියුණු කරන්න. ගම සංවර්ධනය කර රට සංවර්ධනය කිරීම අපේ රජයේ අරමුණයි.” නියෝජ්‍ය ඇමැති පේ‍්‍රමලාල් ජයසේකර ජනතාව හමුවේ කියා සිටියේය.මේ අතර මේ දිනවල නියෝජ්‍ය ඇමැති පේ‍්‍රමලාල් ජයසේකර රත්නපුර දිසාවේ විදුලි ව්‍යාපෘති රැසක් ජනතා අයිතියට පත් කරමින් සිටී. එමෙන්ම ප්‍රාදේශීය සභා සහ නගර සභා එජනිස අපේක්ෂක අපේක්ෂිකාවන්ගේ ජය තහවුරු කිරීම සඳහා දිනකට දේශපාලන රැස්වීම් දහයක් පමණ ඇමැතීමට ද ඔහුට සිදුව තිබේ.මේ වනවිට එ.ජා.ප. ය සිය දිස්ත්‍රික් අපේක්ෂකයන් රැස් කොට ඔවුන්ට විශේෂ උපදෙස් ලබා දෙමින් සිටියි. ඒ අනුව ගිය සතියේ සෙනසුරාදා දිස්ත්‍රික් අපේක්ෂකයන් දැනුම්වත් කිරීමේ ප්‍රථම වැඩසටහන ආරම්භ කෙරුණේ කෑගල්ල දිස්ත්‍රික්කයෙනි. එය පැවැතියේ කෑගල්ල තැපැල් ශ්‍රවණාගාරයේදී ය. ඒ එ.ජා.ප නියෝජ්‍ය නායක කරු ජයසූරිය සහ මහ ලේකම් තිස්ස අත්තනායක ගේ ප්‍රධානත්වයෙනි.එදින උදේ වරුවේ මහලේකම් තිස්ස සහ කරු ජයසූරිය උදේ ආහාරය ගත්තේ මන්ත්‍රී කබීර් හසීම් ගේ ගලිගමුව නිවාඩු නිකේතනයේදී ය. ඉන් අනතුරුව කෑගල්ල තැපැල් ශ්‍රවණාගාරයේදී එ.ජා.ප අපේක්ෂක හමුව ඇරැඹිණි.“දැන් එ.ජා.ප යේ අපේක්ෂකයන්ට හොඳ අවස්ථාවක් තියෙනවා. ප්‍රාදේශීය සභාවෙන් ජයගෙන පළාත් සභාවට යන්න පුළුවන් එතැනින් පාර්ලිමේන්තුවට යන්න අවස්ථාව තියෙනවා. ජේ.ආර්. ජයවර්ධන සහ ආර්. ප්‍රේමදාස වගේ ජනාධිපතිවරුන් බිහි වුණේ පොඩිම තැනෙන් දේශපාලනය පටන් ගෙන” කෑගලු දිසා එ.ජා.ප අපේක්ෂකයන් හමුවේ එ.ජා.ප නියෝජ්‍ය නායක කරු ජයසූරිය කියා සිටියේ ය.ඉන් අනතුරුව එ.ජා.ප නියෝජ්‍ය නායකයා ගේ අවධානය යොමු වූයේ දැදිගම ආසනයේ එ.ජා.ප අපේක්ෂක ලැයිස්තුව ප්‍රතික්ෂේප වීම පිළිබඳවය. එම අවස්ථාවට දැදිගම ප්‍රතික්ෂේප වූ එ.ජා.ප ලැයිස්තුවේ සාමාජිකයෝ ද සහභාගි වී සිටියහ. එහිදී එ.ජා.ප අපේක්ෂකයෝ දැදිගම එ.ජා.ප සංවිධායක චම්පිකා ප්‍රේමදාස වෙත ද චෝදනා එල්ල කළහ.“මේ වේලාවේ එකිනෙකාට චෝදනා කරගෙන වැඩක් නැහැ. දැන් අවශ්‍ය වෙලා තියෙන්නේ සියලු දෙනාම සමගියෙන් වැඩ කරන එකයි.” එ.ජා.ප නියෝජ්‍ය නායක කරු ජයසූරිය එ.ජා.ප අපේක්ෂකයන්ට උපදෙස් දුන්නේ ය.ඉන් අනතුරුව එ.ජා.ප නියෝජ්‍ය නායකයා ඇතුළු පිරිස ගියේ දිවා ආහාරය ගැනීමට ය. ඒ රඹුක්කන එ.ජා.ප සංවිධායක පළාත් මන්ත්‍රී සන්දිත් සමරසිංහගේ නිවෙසට ය. අනතුරුව එ.ජා.ප නියෝජ්‍ය නායක කරු ජයසූරිය සහ මහ ලේකම් තිස්ස අත්තනායක ගියේ මහනුවර පුෂ්පදාන ශාලාවට ය. ඒ මහනුවර දිස්ත්‍රික් එ.ජා.ප අපේක්ෂකයන්ගේ හමුවකට ය.මේ අතර ගිය සතියේ කොළඹ හිල්ටන් හෝටලයේ දී ආසියානු පාර්ලිමේන්තු සංගම් මන්ත්‍රීවරුන්ගේ සැසි වාරයක් පැවැත්විණි. එහිදී එ.ජා.ප නායකයා ද විශේෂ දේශනයක් සිදු කළේ ය. එහිදී එ.ජා.ප. නායකයා යළිත් වරක් රටට එරෙහි ප්‍රකාශයක් කළේ කිසිදු ලජ්ජාවකින් තොරව ය. “ශ්‍රී ලංකාවේ යහ පාලනයක් ඇති කළ යුතු බවට එ.ජා.ප නායකයා එහිදී කියා සිටියේ අපේ රට පිළිබඳව ආසියානුකරයේ පාර්ලිමේන්තු මන්ත්‍රීවරුන් ඉදිරියේ ය.පළාත් පාලන මැතිවරණය වෙනුවෙන් වූ එ.ජා.ප යේ මංගල ප්‍රචාරක රැළිය ගිය සතියේ මැද මහනුවරින් ඇරැඹිණි. ඒ එ.ජා.ප නායක රනිල් වික්‍රමසිංහ, නියෝජ්‍ය නායක කරු ජයසූරිය, රවි කරුණානායක ලක්ෂ්මන් කිරිඇල්ල ඇතුළු පිරිසගේ ප්‍රධානත්වයෙනි. එම රැස්වීම සංවිධානය කැර තිබුණේ එ.ජා.ප තෙල්දෙණිය සංවිධායක පළාත් මන්ත්‍රී ලක්ෂ්මන් විජේසිරි විසිනි.ඉන් අනතුරුව එ.ජා.ප මහලේකම් තිස්ස අත්තනායක ගියේ හසලක තම ගම් ප්‍රදේශය වෙත ය. ඒ තමා පාර්ලිමේන්තුවට තේරී පත්වී වසර 23 ක් සැපිරීම වෙනුවෙන් හසලක පුෂ්පාරාමයේ පැවැති බෝධි පූජා පිංකමට සහභාගි වීම සඳහා ය.මේ අතර ගිය සතියේ දී එ.ජා.ප නියෝජ්‍ය නායක කරු ජයසූරිය ඇතුළු පිරිසක් යාපනයේ සංචාරයක නිරත වූහ. කරු ජයසූරිය සහ ජයලත් ජයවර්ධන කොළඹ සිට පලාලි වෙත ගමන් ගත්තේ ගුවන් හමුදාවේ හෙලිකොප්ටරයකිනි. ඩී.එම්. ස්වාමිනාදන්, දයා ගමගේ සහ තිස්ස අත්තනායක ද යාපනයට එදිනම පැමිණියහ. ඒ නැඟෙනහිර පළාත් මන්ත්‍රී දයා ගමගේට අයත් පුද්ගලික ගුවන් යානයකිනි.ඉන් අනතුරුව එ.ජා.ප නායකයන් පිරිස එදින උදේ ආහාරය ගත්තේ යාපනය ග්‍රීන්ලන්ඩ් හෝටලයෙනි. පසුව එම පිරිස ගියේ යාපනය නල්ලූර් කෝවිල වෙත ය. එහි හින්දු ආගමික වතාවත් සිදු කිරීමෙන් අනතුරුව කරු ජයසූරිය ඇතුළු පිරිස ගියේ කරෙයිනගර් මාරි අම්මාන් කෝවිල වෙත ය.ඒ වෙනවිට යාපනය මන්ත්‍රීනි විජය කලා මහේෂ්වරයන්ගේ නිවෙසට යාපනය දිසා එ.ජා.ප පළාත් පාලන අපේක්ෂකයෝ පැමිණ සිටියහ. එම අවස්ථාවට සහභාගි වූ එ.ජා.ප නියෝජ්‍ය නායක කරු ඇතුළු පිරිස එහිදී යාපනය දිසා එ.ජා.ප අපේක්ෂකයන් වෙත මැතිවරණයේදී කටයුතු කළ යුතු ආකාරය ගැන උපදෙස් ලබා දුන්හ.පළාත් පාලන මැතිවරණයට ඉදිරිපත්ව සිටින අපේක්ෂකයන්ගේ ජයග්‍රහණය වෙනුවෙන් මේ වන විට ප්‍රචාරක කටයුතු ඇරැඹී තිබේ. මේ අතර දිස්ත්‍රික් ගණනාවක එක්සත් ජනතා නිදහස් සන්ධානයේ නියෝජිතයෝ රැසක් පසුගියදා ජනාධිපති පාර්ලිමේන්තු කටයුතු ලේකම් කුමාරසිරි හෙට්ටිගේ හමුවීමට පැමිණියහ.”සමහර අපේක්ෂකයෝ කියාගෙන යනවා එයාලා තමයි පළාත් පාලන ආයතනවල ප්‍රධානීන් වෙන්නේ කියලා. ඒ නිසා පාක්ෂිකයෝ කලකිරෙනවා. එහෙම කියන්නේ කාගේ උපදෙස් අනුවද?” එ.ජ.නි.ස දිස්ත්‍රික් නියෝජිතවරු ජනාධිපතිතුමාගේ පාර්ලිමේන්තු කටයුතු ලේකම්වරයාගෙන් විමසා සිටියහ.”ඕවාට කලබල වෙන්ඩ එපා. කාගේවත් උවමනාවට පළාත් පාලන ආයතන ප්‍රධානීන් පත් කරන්නේ නැහැ. ඒවා ජනාධිපතිතුමාගේ උවමනාවට සිදු වේවි. සුදුසු නිර්නායක ගැන බැලීමෙන් පසුවයි එතුමා ඒවා කරන්නේ. වඩාත් හොඳ තැනැත්තා තෝරා ගැනීමේ වගකීම ජනතාව අතයි තියෙන්නේ.” හෙට්ටිගේ කියා සිටියේය.මන්ත්‍රි නාමල් රාජපක්ෂ මේ දිනවල දැඩි ලෙස අවිවේකීභාවයට පත්ව සිටී. හම්බන්තොට දිසාවේ සංවර්ධන කටයුතු අධීක්ෂණය කරන අතරතුර පළාත් පාලන මැතිවරණයේ ප්‍රචාරක කටයුතු රැසකට සහභාගී වීමට ඔහුට සිදුවී තිබේ’ මේ නිසා තම ප්‍රදේශවලට නොපැමිණීම ගැනද මන්ත්‍රී නාමල් රාජපක්ෂගෙන් ජනතාව විමසන්නට පටන් ගෙන තිබිණි. “මම මේ දවස් ටිකේ විතරයිනේ ඔබතුමාලාගේ පැත්තට නාවේ. නැත්නම් මම හැමදාම ඔබතුමාලා එක්ක හිටියානේ. ගොඩක් වේලාවට පළාත් පාලන ආයතනවල අපේක්ෂකයෝ මට කරදර කරනවා එයාලාගේ රැස්වීම්වලට එන්ඩ කියලා. ඒකයි මේ දවස්වල වෙලා තියෙන්නේ. මේ මැතිවරණය ඉවර වුණාම සුපුරුදු විදියටම මම ඔබතුමාලා එක්ක ඉන්නවා.” මන්ත්‍රි නාමල් රාජපක්ෂ කියා සිටියේය.ගිය සතියේ හම්බන්තොට දිසාවේ දේශපාලන රැස්වීම්වලට මන්ත්‍රී නාමල් රාජපක්ෂ සමඟ ජානක බණ්ඩාර, කමලා රණතුංග යන මන්ත්‍රිවරු සමඟම හිටපු නියෝජ්‍ය ඇමැති චන්දන කත්‍රිආරච්චි ද සහභාගී වී සිටියහ.”ජන සෙවණ” යනු විධිමත් නිවෙසක හිමිකම නොලැබුණු මෙරට පවුල් දස ලක්‍ෂයකට ඒ හිමිකම ලබාදීම වෙනුවෙන් ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍යාංශය ආරම්භ කළ “ජාතික නිවාස හා ජනාවාස සංවර්ධන” වැඩසටහනය.එම “ජාතික නිවාස හා ජනාවාස සංවර්ධන මෙහෙයුම” පසුගිය 16 වැනිදා මහින්ද රාජපක්‍ෂ ජනාධිපතිතුමාගේ ප්‍රධානත්වයෙන් කිරුළපන, බේස්ලයින් පාරේ පිහිටි මිහිඳුපුරේදී ආරම්භ විය. එහිදී මහල් 21 කින් සමන්විත, නිවාස සංකීර්ණයක් ඉදිකිරීම වෙනුවෙන් මුල්ගල තැබීමත්, සමරු ඵලකය නිරාවරණය කිරීමත් සිදු විය. මේ මහල් නිවාස සංකීර්ණය මධ්‍යම පාන්තික නිවාස 560 කින් සමන්විත වන අතර ඉදිරි දෙවසර තුළ එහි ඉදිකිරීම් අවසන් කිරීමට නියමිතය.ඉදිකිරීම් කටයුතු සිදුකරනු ලබන්නේ ජාතික නිවාස සංවර්ධන අධිකාරිය, ශශ්‍රී ලංකා රාජ්‍ය ඉංජිනේරු සංස්ථාව යන ආයතන විසිනි.නිවාස සංකීර්ණය සඳහා මුල්ගල් තැබීම ඇමැති විමල් වීරවංශ ඇතුළු මැති ඇමතිවරුන්ගේ අතින් සුබ මොහොතින් සිදු විය. ජනාධිපතිතුමන් උත්සව භූමිය වෙත පැමිණියේ පෙරවරු 10.00 ට පමණය. ඒ වන විට ආර්ථික සංවර්ධන ඇමැති බැසිල් රාජපක්‍ෂ, ආණ්ඩු පක්‍ෂයේ ප්‍රධාන සංවිධායක දිනේෂ් ගුණවර්ධන, ගාමිණී ලොකුගේ යන අමාත්‍යවරු ද උත්සව භූමියට පැමිණ සිටියහ. මධ්‍යම පළාත් මහ ඇමැති සරත් ඒකනායක, නියෝජ්‍ය ඇමැති ගීතාංජන ගුණවර්ධන, රුසියානු, කියුබානු, මැලේසියානු තානාපති නිලධාරීහු, ඉන්දීය මහ කොමසාරිස්වරයා සහ ආරක්‍ෂක ලේකම් ගෝඨාභය රාජපක්‍ෂ මහතා ද ඇතුළු ආරාධිත පිරිසක් ඒ වන විට උත්සව භූමියෙහි අසුන් ගෙන සිටියහ.ජනාධිපති මහින්ද රාජපක්‍ෂ ඉන් අනතුරුව ඇමැති විමල් වීරවංශ හා නියෝජ්‍ය ඇමැති ලසන්ත අලගියවන්න ඇරයුම පරිදි මිහිඳුපුර නිවාස සංකීර්ණ සමරු ඵලකය නිරාවරණය කළේය. ශ්‍රී ලංකා රාජ්‍ය ඉංජිනේරු සංස්ථාවේ නිර්මාණයක් වූ අපූරු සමරු ඵලකය ජනාධිපතිතුමන්ගේ විශේෂ අවධානයට යොමු විය.සමරු ඵලකය නිරාවරණය කිරීමෙන් අනතුරුව ජනාධිපතිතුමන් විශේෂ වේදිකාව මත අසුන් ගැනීම සිදු විය. ඉන් අනතුරුව න්‍යාය පත්‍රයේ සඳහන්ව තිබුණේ ඉදිකිරීම්, ඉංජිනේරු සේවා, නිවාස හා පොදු පහසුකම් නියෝජ්‍ය ඇමැති ලසන්ත අලගියවන්නගේ කතාවය. එහෙත් එය ඉවත් කර ගෙන තිබිණි. ඒ පිළිබඳව මෙසේ පිළිතුරු දුන්නේ නියෝජ්‍ය ඇමැතිවරයාමය.”මටත් කතාවක් තිබුණා ජනාධිපතිතුමනි, මම ඒක ඉවත් කරන ලෙස දැනුම් දුන්නා. මට කතා අවශ්‍ය නැහැ. මට අවශ්‍ය උපරිම ආකාරෙන් මේ වැඩසටහනට සහයෝගය ලබා දීමටයි.””ලසන්තගෙන් මට ලැබෙන්නේ ප්‍රබල සහයෝගයක්. එවැනි සහයෝගයක් නැතිව මෙවැනි වැඩසටහනක් සාර්ථකව දියත් කිරීම දුෂ්කරයි.” විමල් වීරවංශ ඇමැතිවරයා තම නියෝජ්‍ය අමාත්‍යවරයා ගැන කෘතඥතාපූර්වකව ජනාධිපතිතුමා සමඟ පැවසුවේය.”මට හරි සතුටුයි, ඔය දෙන්නගේ සමගිය හා අන්‍යෝන්‍ය අවබෝධය ගැන. ඒක අනෙක් අයටත් හොඳ ආදර්ශයක්. විෂය භාර ඇමැතිවරයා සහ නියෝජ්‍ය ඇමැතිවරයා අතර හොඳ අන්‍යෝන්‍ය අවබෝධයක් තිබිය යුතුයි. එවිටයි ජනතා සේවයට උපරිම ඉඩකඩ සැලසෙන්නේ.” ජනාධිපතිතුමන් ඉතා සතුටින් ප්‍රකාශ කළේය.”ජන සෙවණ” තේමා ගීතය අනුව ප්‍රවීණ නර්තන ශිල්පී රවිබන්දු විද්‍යාපති නර්තන කණ්ඩායම ඉදිරිපත් කළ නර්තනය හා තේමා ගීතය ද ජනාධිපතිතුමන් ඉතා සතුටින් රස විඳිනු දැකගත හැකි විය. ජන සෙවණ තේමා ගීතයේ පද රචනය හා තනු නිර්මාණය සිදු වූයේ ඇමැති විමල් වීරවංශ මහතා අතින්මයි.”විමල් අපි ආණ්ඩුවක් විදිහට අතිවිශාල සංවර්ධන ව්‍යාපෘති ක්‍රියාත්මක කරනවා. ඒ සමහර ඒවා ජනතාවට එතරම් දැනෙන්නේ නැහැ. නමුත් ‘ජනසෙවණ : නිවාස හා ජනාවාස සංවර්ධන ජාතික මෙහෙයුම’ මුළු රටටම දැනෙන එකක් වේවි කියලා මට විශ්වාසයි. අපි සංවර්ධන ව්‍යාපෘති ක්‍රියාත්මක කළ යුත්තේ රටේ ජනතාවට හොඳට දැනෙන අන්දමටයි.” තමන් අසල අසුන් ගෙන සිටි විමල් වීරවංශ ඇමැතිවරයාට ජනාධිපතිතුමන් එසේ අවධාරණය කර සිටියේය.උත්සව සභාව නිමවීමෙන් අනතුරුව ජනාධිපතිතුමන් ඇතුළු සම්භාවනීය අමුත්තන් වෙනුවෙන් දේශීය රසකැවිලිවලින් සපිරි ප්‍රණීත තේ පැන් සංග්‍රහයක් ද සූදානම් කොට තිබිණි.”රාජපක්‍ෂවරුන් බොහොම කාර්ය බහුලයි. තුන්දෙනෙක් එකම තැනකට ගෙන්වා ගැනීම පහසු නැහැ.ඒත් අද එහෙම සිදුවෙලා තියෙනවා.” තේ පානය අතරතුර බස්නාහිර පළාත් සභා මන්ත්‍රීවරුන් කිහිප දෙනෙකු එසේ පැවසුවේ වෙනත් මේසයක තේ පානය කරමින් සිටි මහින්ද රාජපක්‍ෂ ජනපතිතුමන් හා ඇමැති විමල් වීරවංශ දෙස බලමිනි. ‘ජනසෙවණ’ සමාරම්භක උලෙළට ජනාධිපතිතුමන්ට අමතරව බැසිල් රාජපක්‍ෂ හා ගෝඨාභය රාජපක්‍ෂ යන මහත්වරුන්ද එක්ව සිටීම පිළිබඳව ඔවුහු මෙසේ අදහස් හුවමාරු කර ගත්හ.ජනසෙවණ වැඩසටහන හේතුවෙන් ජාතික නිදහස් පෙරමුණේ දේශපාලන මණ්ඩල සභිකවරුන් කිහිප දෙනකු කාර්යබහුලව සිටියත් මේ සති අන්තයේද රැස්වීමට දේශපාලන මණ්ඩලය අමතක නොකළේය.මෙහිදී මූලිකවම අවධානය යොමු වූයේ පළාත් පාලන මැතිවරණය පිළිබඳවය.පක්‍ෂයෙන් ඉදිරිපත් කොට ඇති අපේක්‍ෂකයන්ගේ මැතිවරණ ප්‍රචාරක කටයුතු පිළිබඳව මෙහිදී දිස්ත්‍රික් මට්ටමින් සමාලෝචනයක් ඉදිරිපත් කිරීම පක්‍ෂයේ ප්‍රධාන ලේකම් පි‍්‍රයන්ජිත් විතාරණ අතින් සිදු විය.”සියලු අපේක්‍ෂකයන් සාර්ථකව තම මැතිවරණ ව්‍යාපාර පවත්වා ගෙන යන බවයි වාර්තා වී ඇත්තේ. කඩුවෙල මහ නගර සභාවට අපේ අපේක්‍ෂකයන් ලෙස තරග වදින බුද්ධික ජයවිලාල්, විමල් සහෝදරයාගේ් පාර්ලිමේන්තු කටයුතු ලේකම් දුෂ්මන්ත අබේසිංහ යන සහෝදරවරුන් සහ හෝමාගම ප්‍රාදේශීය සභාවට තරග වදින අපේ දේශපාලන මණ්ඩල සභික, ‘ලක්බිම දියණියෝ’ සංවිධානයේ ජාතික සංවිධායිකා පි‍්‍රයංගා කොතලාවල සහෝදරියත් තරගකරුවන් අතර ඉදිරියෙන්ම සිටින බව වාර්තා වෙනවා.” පි‍්‍රයන්ජිත් විතාරණ පෙන්වා දුන්නේය.”සියලු දෙනාම ජයග්‍රහණය කරා රැගෙන යාමට අපි කැප විය යුතුයි. විශේෂ සහයෝගයක් අවශ්‍ය දිස්ත්‍රික්කවලට ඒ මැදිහත්වීම කඩිනමින් සිදු කළ යුතුයි.” පක්‍ෂ නායක ඇමැති විමල් වීරවංශ අවධාරණය කළේය.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=af1102204</link>
    <topic>“හව් ඊස් දැට් ...?”</topic>
    <author>සංවාද සටහන් හේමාලි විජේරත්න</author>
    <content>සමස්ත ශ්‍රී ලංකාවාසී ජනතාවම ලෝක කුසලාන ක්‍රිකට් තරගාවලිය වෙත නෙත් සිත් යොමුකර සිටින මේ අවස්ථාවේ අපේ නළු නිළියන් කිහිප දෙනෙක් ඒ පිළිබඳව දැක්වූ අදහස් මෙසේය.ඕෂධී හේවාමද්දුමක්‍රිකට් කියන්නේ එක්තරා ආකාරයකින් අපේ රට බැබළෙන ආභරණයක්. ලෝක කුසලාන ක්‍රිකට් තරගාවලියේ තරග කිහිපයක් අපේ රටේ පැවැත්වීමට ලැබීමත් මම දකින්නේ අපේ රටට ලැබුණු ලොකු ගෞරවයක් විදියට. කලාකාරිනියක් වශයෙන් ඒ ගැන ලොකු ආඩම්බරයක් මටත් තිබෙනවා.1996 දි අපි ලෝක ශූරයන් බවට පත්වුණා. නැවත වතාවක් අපට ලෝක ශූරයන් බවට පත්වෙන එක ඒ හැටි දෙයක් නොවෙයි. මේ අවුරුද්දෙත් අපි ලෝක ශූරයෝ බවට පත්වෙතියි අපේ බලාපොරොත්තුවයි.ලෝක කුසලාන ක්‍රිකට් තරගාවලිය ඇරැඹෙන මොහොතේ ඔවුන්ට ලෝක කුසලානය නැවතත් දිනාගැනීමට ශක්තිය ධෛර්යය ලැබේවායි ප්‍රාර්ථනා කරනවා.ගීතා කුමාරසිංහ1996 ලෝක කුසලානය දිනාගැනීමත් සමඟම අන්තර්ජාතික තලයේ ශ්‍රී ලංකාවට තිබෙන ගෞරවනීයත්වය ඉහළ ගියා. එදා ලද ජයග්‍රහණය සමඟ ලොව වෙනත් රටවල් පවා මේ ජයග්‍රහණයත් එක්ක අපේ රට ගැන කතාබහ කරමින් කිසියම් ගෞරවනීයත්වයකින් කටයුතු කරන්නට පටන් ගත්තා. ශ්‍රී ලාංකිකයින් වශයෙන් මේ එළැඹ තිබෙන්නේ අපේ රට අන්තර්ජාතික තලයට ඔසවා තබන ක්‍රිකට් වෙනුවෙන් එකාවන්ව රොද බැඳගත යුතු කාලයක්. අපේ ක්‍රිකට් කණ්ඩායම ජයග්‍රහණය වෙනුවෙන් උපරිම උත්සාහයක් හා කැපවීමක් යොදවතියි අපට විශ්වාසයි.මේ වෙලාවේ ක්‍රිකට් ගැන නොයෙක් දෙනා නොයෙක් අවලාද කියනවා. විවේචන එල්ල කරනවා මම නම් මේ අය දකින්නේ රටට ආදරේ නැති ආත්මාර්ථකාමී පිරිසක් ලෙසයි.සියලු බාධක ජය අරගෙන මෙවරත් අපේ රට අන්තර් ජාතික තලයට ඔසවා තබන්න අපේ ක්‍රිකට් වීරයන්ට හැකිවේවා!යි මම ප්‍රාර්ථනා කරනවා.ශ්‍රියානි අමරසේනතුන්වන ලෝකයේ රටක් විදියට අපේ රට ලෝකයේ වඩාත් ප්‍රසිද්ධියට හා කතාබහට ලක්වෙන රටක් බවට පත්වෙන්නට ක්‍රිකට් ක්‍රීඩාව එක හේතුවක් වුණා. 1996 අපේ ක්‍රිකට් වීරයෝ ලෝක කුසලානය හිමිකර ගත්තයින් පස්සේ ඒ තත්ත්වය තවත් වැඩිවුණා.ලෝක කුසලාන තරගාවලිය නරඹන්න හැමදෙනා තුළම ඇතිවෙලා තිබෙන්නේ සුවිශාල උනන්දුවක්. අද ක්‍රිකට් ක්‍රීඩාව නිසා නව සංස්කෘතියක් ගොඩනැඟිලා තිබෙනවා. මගේ එකම බලාපොරොත්තුව සහ අධිෂ්ඨානය මෙවර ලෝක කුසලාන තරගාවලියෙනුත් අපි ලෝක ශූරයෝ වෙන්න ඕන. ඒ සඳහා අපේ කණ්ඩායමට ශක්තිය ධෛර්යය ලැබෙන්න කියලා හැම මොහොතෙම මම සුබ ප්‍රාර්ථනා කරනවා.ජැක්සන් ඇන්තනික්‍රිකට් කියන එක මම දකින්නේ අපේ රටේ සිද්ධවෙන ජනකාන්ත ක්‍රියාවලියක් විදියට.වර්තමානයේ අපේ කණ්ඩායමේ රැඳෙන මේ පහළොස් දෙනා සහ පුහුණුකරුවන් ජාතික වීරයන් බවට පත්වෙලා තිබෙනවා. ජයග්‍රහණය හෝ පරාජය මුළු මනින්ම රැඳී පවතින්නේ ඒ අයගේ හැකියාව මතය. අපි කොයිතරම් හුරේ දැම්මත් අවකැපෙන කතා කිව්වත් ජයග්‍රහණය උදෙසා පිටියට බහින්නේ මේ එකොළොස් දෙනයි. ඒ නිසා මගේ පෞද්ගලික මතය මේ වීරත්වයට ඔසොවා තැබූ අයට කොයිරම් පෞද්ගලික වාසි ලබාදුන්නත් කමක් නෑ කියලයි. ඒ හැකියාව ඔවුන්ගේ පෞද්ගලික හැකියාවන්. තම ශරීරයේ පවතින හැකියාව තුළයි ජයග්‍රහණය රඳා පවතින්නේ. කලාකාරයෙක් හැටියට මේ වීරයන්ගේ ආධ්‍යාත්මික හා කායික ශක්තියට මම සුබ පතනවා. ඔවුන්ගේ ශක්තියෙන් මේ රටට ලෝක කුසලාන ජයග්‍රහණ ලැබේවා කියලා ඉත සිතින් ප්‍රාර්ථනා කරනවා. රොෂාන් පිලපිටියලෝක කුසලාන ක්‍රිකට් තරගාවලියේ අපි ඉන්නේ ජයග්‍රහණය අබිසයකයි. අපේ කණ්ඩායම පලපුරුදු දක්ෂ කණ්ඩායමක්. ඔවුන් අත්දැකීම් බහුලයි. ලෝක කුසලානය අපේ රටට ගෙනෙයි කියන දැඩි අපේක්ෂාවක තමයි මම නම් ඉන්නේ.අපට උදාවෙලා තිබෙන්නේ ලෝකයට විවෘත වෙන්නට තවත් හොඳ අවස්ථාවක්. ලෝක කුසලාන තරගාවලියේ තරග කිහිපයක්ම අපේ රටේ පැවැත්වෙන නිසා තව තවත් විදේශ රටවල් අතර අපේ රට ජනප්‍රිය වෙනවා. විදේශිකයින් මේ නිසා වැඩි වශයෙන් අපේ රටට පැමිණෙනවා.මේ හේතුව නිසා සංචාරක කර්මාන්තයටත් තවදුරටත් දොරගුළු විවෘත වෙනවා. ලෝක කුසලානය ආයෙත් අපේ රටට ගෙනෙන්න අපේ කණ්ඩායමට ශක්තිය ධෛර්යය ලැබෙන්නැයි ප්‍රාර්ථනා කරනවා. කාංචනා මෙන්ඩිස්අපේ පුංචි රට ලෝක කුසලානය වරක් හිමිකර ගත්තා කියන එක ශ්‍රී ලාංකික අපට ආඩම්බරයක්. කලාකාරියක් හැටියට ලෝක කුසලාන තරගාවලියේ තරග කිහිපයක්ම අපේ රටේ පැවැත්වීම සම්බන්ධයෙන් මම සතුටු වෙනවා. එය අපේ රට හිමිකරගත්ත විශාල ජයග්‍රහණයක්. මේ නිසා අන්තර්ජාතික තලයේ ශ්‍රී ලංකා නාමය ඉහළට ඔසොවා තැබෙනවා. වරක් ලෝක ශූරයන් වුණු අපේ ක්‍රිකට් කණ්ඩායමට නැවතත් ලෝක ශූරයින් වීම පහසු දෙයක්. අභියෝගවලට සාර්ථකව මුහුණ දීමේ ශක්තිය ඔවුන්ට තිබෙන බව මට විශ්වාසයි. මංජුලා කුමාරික්‍රිකට් පිළිබඳව මට මහ ලොකු දැනුමක් නොතිබුණාට ක්‍රිකට් තරග නරඹන්න සහ ඒ ගැන දැනගන්නට මම උනන්දුයි. මගේ එකම ප්‍රාර්ථනය අපේ ක්‍රිකට් කණ්ඩායමට දිනන්න ලැබේවා!යි යන්නයි. මට කියන්න තිබෙන්නේ ‘කප් එක ආයෙත් ගෙනෙමු අපි’ කියන එක තමයි. ඊට ශක්තිය ධෛර්යයක්ම ලැබෙන්නයි මම ප්‍රාර්ථනා කරනවා.සංවාද සටහන් හේමාලි විජේරත්නක්‍රිකට් ක්‍රීඩාව ලෝකයේ බහුතරයක් උනන්දුව දක්වන ක්‍රීඩාව බවට පත්ව තිබේ. ලෝක කුසලාන ක්‍රිකට් තරගාවලිය පැවැත්වෙන මේ අවදිය ක්‍රිකට් වසන්තය ලෙස හඳුන්වනු ලැබේ. ක්‍රිකට් ක්‍රීඩාවේ නිජබිම වූ එංගලන්තයේ ක්‍රිකට් කණ්ඩායම මෙන්ම අසල්වැසි ක්‍රිකට් දළ කාරයන් වන ඉන්දියාව හා පාකිස්ථානය නියෝජනය කරන ක්‍රිකට් කණ්ඩායම් ද අභිබවමින් මෙවර ජයග්‍රහණය ශ්‍රී ලංකාවට අත් වනු ඇතැයි ක්‍රිකට් ලෝලීන්ගේ ඒකායන බලාපොරොත්තුවයි. මීට වසර පහළොවකට පෙර ලෝක කුසලාන ජයගෙන ජය කෙහෙළි නැංවූ අපට නැවතත් එම සහතික කැර ගැනීමේ අවස්ථාව උදා වී තිබේ. මෙවර ලෝක කුසලාන තරගාවලියට අප මුහුණ දෙන්නේ ත්‍රස්තවාදය පරාජය කොට විජයග්‍රහණය කළ රටක් නියෝජනය කරන ක්‍රිකට් කණ්ඩායමක් වශයෙනි.මේ ලෝක කුසලාන ක්‍රිකට් තරගාවලිය හා අපේ කණ්ඩායම පිළිබඳව ක්‍රීඩා ලෝලීන් සිළුමිණට අදහස් දැක්වූයේ මෙසේය. ඒ. ජී. පුෂ්පමාලා - මාතරලෝක කුසලාන ක්‍රිකට් තරගාවලිය ගැන තමයි මේ දවස්වල ප්‍රධානම මාතෘකාව. හැමෝම කියන්නෙ අපිට දිනන්න පුළුවන් කියලයි. ඇත්තම කියනවා නම් අපේ කණ්ඩායම 1996 ලෝක කුසලාන දිනාගත්තා වගේ මේ පාරත් පහසුවෙන්ම ජයග්‍රහණය ලබන්න ඕනැ.ලෝකෙම අවධානය අපේ රටට යොමුවන මේ වෙලාවෙ අපේ කොල්ලන්ට ලෝකයත් සමඟම තරග කරන්න තරම් ශක්තියක් තිබෙන බව විශ්වාසයි. වෙනුර නෝනිස්(පාසල් සිසුවෙක්)ලෝක කුසලාන ගැන අපි හරි උනන්දුයි. මෙවරත් ලංකාව ඉහළින්ම ජයග්‍රහණය කරාවි යන බලාපොරොත්තුව අපේ සිතේ තිබෙනවා. එය එතරම් පහසු ජයක් නොවීමටත් පුළුවන්.ලෝක කුසලාන තරගාවලියට සහභාගිවන අනෙකුත් රටවල් ඉතාමත් ශක්තිමත් බවයි කියැවෙන්නේ පාකිස්ථානය, ඉන්දියාව, ඕස්ට්‍රේලියාව හොඳ තරගයක් දේවි යයි ක්‍රීඩා විචාරකයන් පවා කියා තිබෙනවා.කෙසේ වෙතත් ලංකාවේ ජයග්‍රහණය අපි හැම විටම ප්‍රාර්ථනා කරනවා. තාක්ෂණ උදය කුමාර බොරැල්ලමෙවර ලෝක ක්‍රිකට් කුසලානය ගැන අපේ රටේ කොයි කාගේත් අවධානය යොමු වෙලා තිබෙනවා. ඒ වගේම මෙවර කණ්ඩායමට අලුත් මුහුණු එකතු වී සිටිනවා. ඒක සතුටට කාරණයක් වගේ ම අලුත් හැඟීමකුත් අපට ඇති කරවන්නක් හැටියටයි මා දකින්නේ. සනත් ජයසූරිය ක්‍රීඩකයා ටිකක් වයසට ගිහිල්ල කියල හිතමුකෝ... ඒත් චමින්ද වාස් මෙවර කණ්ඩායමට නැතිවීම කනගාටුවට කාරණයක්. කොහොම නමුත් මෙවර ජයග්‍රහණය අපේ ශ්‍රී ලංකාවටයි ඒක ස්ථිරයි. චමිනි සුභාෂිණි ගම්පහ සිසුවියක්අප කවුරුත් මේ ජයග්‍රහණය ගැන ලොකු බලාපොරොත්තු තබාගෙන තමයි ඉන්නේ. අපේ ක්‍රීඩකයෝ දක්ෂයි. ඒ වගේ ම අපේ අයට හොඳ විනයක් තියෙනවා. අපේ ඉස්කෝලෙ යාළුවො වගේම හැමෝම හොඳ උනන්දුවකින් ඉන්නෙ. අපේ කණ්ඩායමට කිසිම අභියෝගයක් නැහැ, අභියෝග ආවත් අපට ජය උරුමයි එහි කිසිම සැකයක් නැහැ. අභියෝගයකට ඉන්නෙ දකුණු අපි‍්‍රකාවයි. ඒත් අපේ කණ්ඩායම ගැන ලොකු විශ්වාසයක් අපට තියෙනවා. ස්ථිරවම අපට ජය හිමි වේවා කියලත් අපි ප්‍රාර්ථනය කරනවා. බී. තලාව - නාවලපිටියඉතා හොඳ කණ්ඩායමක් අපට සිටිනවා කියා කිසිම සැකකක් නැතිව කියන්න පුළුවන්. හැබැයි තියුණු තරගයක් තිබෙන බව පිළිගන්න ඕනැ. ඒත් ජයග්‍රහණය නම් හොඳටම විශ්වාසයි.අලුත් මුහුණු ගැන සමහරු බියෙන් පසුවෙන බවක් පේනවා. නමුත් මේ පාර ක්‍රීඩකයන් තේරීම විශිෂ්ටයි. අපේ ක්‍රීඩා ඇමැතිතුමාගෙ ශක්තිය, ධෛර්යයත් අපේ කොල්ලන්ට ලැබෙනවා. අභියෝග ජයගන්න පුළුවන් දක්ෂ කණ්ඩායමක් අපට ඉන්නවා. ඒ නිසා ජයග්‍රාහී කුසලානයේ උරුමය අපටයි අපේ රටටයි බයවෙන්න කිසිම හේතුවක් නැහැ. නිහාල් ද සිල්වා - ගනේමුල්ලලෝක කුසලාන ශ්‍රී ලංකාවට හිමි වෙනවා කියන්නෙ ඒක අති විශිෂ්ට ජයග්‍රහණයක්. අපේ කණ්ඩායම ගැන හොඳ විශ්වාසයක් තිබෙනවා. මුරලිදරන්, ලසිත් මාලිංග ක්‍රීඩකයන්ගෙ දස්කම් අප දැක තිබෙනවානේ. ඒ නිසා ඉහළම විශ්වාසයක් අපට තියෙනවා. හොඳ පිතිකරුවන් වගේම හොඳ පන්දු යවන්නන් අපේ කණ්ඩායමේ ඉන්නවා. ඕස්ට්‍රේලියාව යම් අභියෝගයක් එල්ල කරාවි කියල හුඟක් දෙනා කියනවා. අපේ කණ්ඩායමේ බලය ගැන අපි සුළුකොට තැකිය යුතු නැහැ. ඒක තමයි අපේ විශ්වාසය වගේම අපේ ප්‍රාර්ථනයත්. කේ. කරුණාසේන - කළුතරක්‍රීඩාව කිය කියා රටේ හැම තැනම දුවන්න ගත්තෝතින් බැහැ. ක්‍රීඩාවකදී දිනුම් පැරදුම් දෙකම උරුමයි කෙසේ වෙතත් දිනුමට හිමිකම් කිව යුතුමයි. මේ ක්‍රිකට් ක්‍රීඩාවට, මුළු ලෝකයම ඇස යොමා සිටින වේලාවක්. ඒ නිසා අපේ අයට අපි හැකි තරම් ධෛර්යය දෙන්න ඕනැ. එකම බලාපොරොත්තුව අපේ රටට ජයග්‍රහණයේ කුසලානය හිමි වේවා යන්නයි. පාතිමා උමේෂා - මාදම්පිටියඅපේ අයියලා හොඳට සෙල්ලම් කරන බව අප දන්නවා. මේ කණ්ඩායමේ ඉන්න හැමෝම දක්ෂයෝ. අපේ ජයග්‍රහණයට බාධාවක් වෙන්නෙ පකිස්ථානය හරි ඕස්ට්‍රේලියාවයි. ඒත් අපේ අයියලාට ඒ අයට වඩා හොඳ දක්ෂකමක් තිබෙනවා කියලා දන්නවා. මුළු ලෝකයටම ශ්‍රී ලංකා ක්‍රිකට් කණ්ඩායමේ දක්ෂතා දැක බලාගන්න මෙවර තරගාවලිය තුළින් ඉඩ ලැබෙනවා. අපිට කරන්න තිබෙන්නේ අපේ ක්‍රීඩකයන් දිරිමත් කිරීමයි. මෙවර ජයග්‍රහණය අපට විශ්වාසයි.  ඒ. ඩබ්ලිව්. අබයකෝන්රඹුක්කනඅනිවාර්යයෙන් අපේ රට දිනන්න ඕනැ කියලා අප ප්‍රාර්ථනය කරනවා. අර ගිය පාර වාගෙ නැතිව ගැහුවොත් හරියට ම හරි - රජයේ පැත්තෙන් මේ සඳහා ප්‍රතිචාර තවත් වැඩි කරනවා නම් හොඳයි කියල මා යෝජනා කරන්නේ. අපේ ක්‍රීඩකයන් දක්ෂයි කියන විශ්වාසය කාටත් තියෙනවා. ඒ වගේම තණතිල්ල හැසිරීම පිටියේ දුර්වලතා ආදියෙ වාසිය ලැබෙන්නේ විදේශික කණ්ඩායම්වලටයි ඒ ගැන ප්‍රධානීන් දැනුවත් විය යුතුමයි. අපේ අඩුපාඩු හදාගෙන මේ ගමන යා යුතුයි අපේ ජවසම්පන්න කොල්ලන්ගේ අනුග්‍රහයෙන් අනිවාර්යෙන් අපි දිනන්න ඕනෑ. හසන්ත - මීරිගමලෝක කුසලානය ගැන ආයෙත් අහන්න දෙයක් නැහැ. අනිවාර්යෙන් මේ කුසලාන අපේ රටට ගේනවා, එහි දෙකක් නැහැ ඉන්දියාව තමයි අප හා සටනකට ඉන්නෙ. ඒ වුණාට අපේ කණ්ඩායම ගැන අඩුවක් පේන්න නැහැනේ. සනත් ජයසූරියයි චමින්ද වාස් ඉන්නම ඕන දෙන්නෙක්.රජය පැත්තෙන් බැලුවොත් ලොකු උනන්දුවක් වගේම මනා කැපවීමක් ද ලබා දෙනවා. එය අපේ අයටත් ලොකු ශක්තියක් ආශිර්වාදයක්. මෙවර ලෝක කුසලානය අප රටටයි කියන එකමයි.සංවාද සටහන් බුද්ධිකා බ්‍රාහ්මණගේ අමල් යශෝමන් ජයසිංහ ඡායාරූප දුෂ්මන්ත මායාදුන්නේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=af1102205</link>
    <topic>“දොස්තර කවින්ද නැත්නම් මගේ අත අද මට නෑ”</topic>
    <author>උපාලි සමරසිංහ සුනිල් දයා අල්විස් ඡායා - සුදම් ගුණසිංහ</author>
    <content>කැපී වෙන්වූ අත ප්ලාස්ටික් සැත්කමින් පසු නැවත ලැබු සමන්ත කියයිජීවිතය පුදුමාකාරය. විෂමය. කටුකය. එසේම සුන්දරය. එක්බඳු විරාමයකදී අප ලබන අත්දැකීමක් තවත් මොහොතක් නිරුද්ධ වෙයි. ඒත් ජීවිතය සමඟ පොර බඳා එහිම නිදන්ගත වන ඇතැම් අත්දැකීමක් නැදි මයිලන් සේ කවරදාවත් අප අතැර නොයන අවස්ථා ද ඇත්තේය. මේ කතා ප්‍රවෘත්තිය ද එවැන්නකි.සමන්ත මංජුලවෙද ඉසිවරයකුගේ විස්මිත හැකියාව ද, අධ්‍යාත්මික හැඟුමෙන් පිරිපුන් රෝහල් කාර්යය මණ්ඩලයක සද්කාර්යය ද, එසේම සමාජයේ නරුම අධම පිරිසකගේ කුරිරුකම ද මෙහිදී හොඳින්ම ප්‍රකට කැරේ. පැහැදිලි ගවේෂණයකින් පසු එම සිද්ධිය ඔබට කියමු.දංකොටුව ලිහිරියාගම සමන්ත මංජුල පෙරේරා (38) වෘත්තියෙන් රියැදුරෙකි. කලක් මධ්‍යම ගමනාගමන මණ්ඩලයේ වැඩ කළ හෙතෙම තම අයියා සමඟ ලොරියක වැඩ කරමින් සිටියේ තම එකම දරුවා හා බිරිඳ සුවසේ රැක ගන්නටය. ඉකුත් 7 වැනිදා ඒ මූසල රාත්‍රිය එළැඹිණි.උසට සරිලන කාල වර්ණ දේහයකින් හෙබි සමන්ත වැඩ කටයුතු අවසානයේ මෝටර් බයිසිකලයෙන් තම අයියා ඔහුගේ ගෙදරට ඇරලවා පැමිණීම සිරිතක් කොට තිබිණ. ඔවුන් එන මඟ බුලත් විට විකුණන කඩයක් ද තිබේ. රාත්‍රී 7.45 - 8.00 පමණ වන විට ඒ අසලින් පැමිණි මේ අයිය - මලෝ බයිසිකලය එතැන නැවැත්වූහ. අයියා කිසියම් කාරියකට කඩය පැත්තට ගියේය. මල්ලී සමන්ත සිටියේ බයිසිකලයක් පිටුපස ස්ටෑන්ඩ් එකේ වාඩිවීගෙනය.ගෙවුණේ ස්වල්ප වේලාවකි. දසත අඳුර රජ කරමින් තිබුණු ඒ වෙලාවෙ එළියකට තිබුණේ බුලත්විටි කඩයේ දුබල පහන් එළිය පමණි. මහා ඝෝෂාවක් මෙන් ඇසෙන මිනිසුන් කීප දෙනකුගේ ශබ්දයට ඔහු කන් යොමා සිටියේය. පුදුමයකි! තමන්ගේ අයියාගේ කමිසයේ කොළරයෙන් තදින් අල්ලා ගත් මැරයන් දෙදෙනෙක් අයියාට අඳුරේම පහර දෙමින් පිටුපස ලැහැබ දෙසට ඇදගෙන යනු සමන්තට පෙනිණ.කැපුණු අතේ එක්ස් කිරණ ඡායාරූපයවතුරට වඩා ලේ ඝනකම යැයි කතාවක් තිබේ. ඔහු බයිසිකලයෙන් පැන හැල්මේ එදෙසට දිව ආවේය. සවි ශක්තිමත් මිනිසකු වූ සමන්ත මැරයන් සමඟ පොර බදා අයියා බේරාගන්නට වෙර දැරුවේය. සිදුවී ඇති ප්‍රශ්නය අසන්නටවත් ඉඩක් නොදී මැරයෝ යමපල්ලන් මෙන් වියරුවෙන් පැන සමන්තට ද තඩි බාන්නට පටන් ගත්හ. ඔහුගේ යඳඩු වැනි අතින් පහර කීපයක් වැදී මැරයෙක් බිම වැටිණ. අනෙක් මැරයා සමඟ ද සමන්ත ද්වන්ද්ව සටනක යෙදුණේය. මැරයන් ටිකක් “සල්ලං” වූ බවක් පෙනිණ. ඒත් බුලත් විටි කඩයේ සිට දිව ආ තුන්වැන්නෙක් වහසි බස් දොඩමින් සමන්ත දෙසට කිසියම් ආයුධයකින් පහර දෙන්නට ආවේය.අඳුර අතරින් වූ දුබල එළියෙන් ඔහුට පෙනුණේ තමාට දෝත නඟා පහර දෙන්නේ පොල්ලකින් විය යුතු බවයි. ඔහු අඳුරේම මේ පොලු පහර වළකන්නට වම් අත ඇල්ලුවේය. සටන දිගින් දිගටම තවත් විනාඩි 10 ක් පමණ පැවැතිණි. අයියා මරහඬ දී මල්ලී ගලවනු රිසිව දැඟලුවත් එක පොදියට දඟලන මිනිසුන් අතර ඔහුට මල්ලී බේරාගන්නට බැරි විය.ඒයි, මුගෙ අත් කෑල්ල බිම... එක් මැරයෙක් වියරුවෙන් හිනාවෙමින් කීවේය. තියුණු කැපීමකින් අත වෙන් වී බිම වැටී ඇති බව සමන්තට ද වැටහුණේ එවිටය. අත කැපී වැටුණු පසු යමපල්ලන් තුන්දෙනාම සමන්ත වට කරගෙන තවත් දැඩි ප්‍රහාරයක් එල්ල කළේ තම නරුම මානසිකත්වය තවදුරටත් විදහා දක්වමිනි.මේ ආරංචිය ලැබු සමන්තගේ යාළුවෝ කීපදෙනෙක් මෙහි දිව ආහ. ඔව්හු සමන්ත ළඟම ඇති රෝහලට ගෙන යාමට මාන බැලූහ. ඒත් මැරයෝ ඊට ද ඉඩ නොදී වැටුණු අත් කොටස ගන්නට ද ඉඩ නොදුන්හ. මහත් වැර වෑයමකින් අත් කොටස ලබා ගත් එක් මිතුරෙක් සමන්ත රෝහලට යැව්වේය.අත කැපුණු සමන්ත හා සිලි සිලි බෑගයක රැඳුණු අත් කොටස මීගමු රෝහල වෙත ආවේ එලෙිනි. යුහුසුලුව ක්‍රියාත්මක වූ සෞඛ්‍ය සේවකයෝ අත නැවත බද්ධ කිරීමට ප්ලාස්ටික් සැත්කම් ඇති කොළඹ රෝහල වෙත රෝගියා එවීමට කටයුතු කළහ.කොළඹ රෝහලේ ප්ලාස්ටික් සැත්කම් පිළිබඳ විශේෂඥ හා එහි ජ්‍යෙෂ්ඨ රෙජිස්ට්‍රාර් ශල්‍ය වෛද්‍ය කවීන්ද රාජපක්ෂ මහතා අවශ්‍ය පියවර නොපමාව ගත්තේ තමා ළඟට එන රෝගියාගේ තරාතිරම සිද්ධිය ගැන ද නොසොයාමය. වෛද්‍යවරයකුට රෝගියෙක් තවත් රෝගියෙක් පමණි. වෛද්‍ය විද්‍යාවේ පියා හිපොක්‍රටීස්ගේ නියමය ද එයයි. එතුමා ප්‍රමුඛ වෛද්‍ය කණ්ඩායම වහා ක්‍රියාත්මක වී සැත්කම සඳහා රෝගියා සූදානම් කරන විට සිද්ධියෙන් පැය හයක්වත් ගත වී නොතිබිණි.කැපීමට ලක් වූ අතමීගමු රෝහලෙන් රාත්‍රි 8 - 9 වන විට මෙහි ගෙන ආ සමන්ත 8 වැනිදා අලුයම 12.30 පමණ ශල්‍ය කර්මයට භාජනය කරන්නට පටන් ගැනිණි. වම් අතේ මැණික් කටුව අසලින් වෙන්ව ගිය ඉහළ කොටස හා තුවාල සහිත අතේ ඉතිරි කොටස ප්ලාස්ටික් සැත්කමක් මඟින් පසුදා උදේ 8.30 පමණ වන විට සාර්ථකව සම්බන්ධ කැර ප්‍රකෘති තත්ත්වයට ගෙන ඒමට මේ විස්මිත වෛද්‍යවරුනට හැකි විය.සමන්තගේ වාසනාවට මීගමුව රෝහලෙන් රෝගියා කොළඹට එවා තිබුණේ අවශ්‍ය මූලික පිළියම් නියමාකාරව සිදුවීමෙන් අනතුරුවය. ශල්‍ය වෛද්‍ය කවින්ද රාජපක්ෂ මහතා මේ පිළිබඳව කරුණු කීවේ බොහෝ දෙනාට ආදර්ශයක් වන පරිද්දෙනි.“කැඩී වෙන්වූ අත් කොටස පොලිතින් උරයක බහා අයිස් සහිත භාජනයක එවා තිබුණා. සමහරුන් සේලයින් වතුරේ දානවා. එහෙම වුණානම් එහි තිබෙන ලවණ තත්ත්වයන් නිසා ලේ කැටි ගැසෙන්න බලනවා. මෙය නිසි පිළිවෙළට එවා තිබීමෙන් සැත්කම සාර්ථක කරගන්නට හැකිවුණා. මෙවැනි ප්ලාස්ටික් සැත්කම් වෛද්‍ය ලෝකයේ නිතර සිදුවුණත් මගේ වෛද්‍ය ජීවිතයේදී මෙවැනි සැත්කම් 7 ක් විතර කරලා තියෙනවා. හැබැයි මේවා හරියටම සාර්ථක කරගන්නනම් පැය හයක් ගෙවෙන්න කලින් රෝගියා රෝහලට ගෙනෙන්න ඕනෑ. මේ සැත්කම්වලට අද ලංකාවේ පහසුකම් ඇත්තේ කොළඹ හා නුවර පමණයි. අනික ”ඉඩචපන ඛ්භබ” තියුණු කෙළින්ම කැපීමක් තමයි මේ විදියට සාර්ථකව කරන්න පුළුවන්. මේ රෝගියාගේ තිබුණේ එහෙම තියුණු කැපීමක්.”“බොහෝ දෙනා මෙවැනි ගැටුම්කාරී තත්ත්වයන් හෝ අනතුරුවලදී ශරීරයෙන් වෙන්වී යන අත් පා හෝ අවයව පිරිසුදු කොට එවන්නට උත්සාහ කරනවා. එහෙම කරන්න යන්න එපා. සේලයින් වතුරේ දාලා එවන්නත් එපා. මේ නිසා නගරවල සේලයින්වල අඩංගු දේ රැස්වී ලේ කැටි ගැසීම් ආදිය සිදුවීමට අවකාශ වැඩියි. එවිට අත හෝ කකුල නැත්නම් ඇඟිලි බද්ධ කිරීම් අපහසුයි. මෙවැනි අවස්ථාවක වෛද්‍යවරයාගේ අවධානය යොමු කරන වෙනත් කරුණු තිබේදැයි අපි අසමු.“ඔව්, ඒ වෙලාවට අපිට රෝගියාගේ වයස බලන්න වෙනවා. හුඟාක් වයස නම් එහෙම කරලා වැඩක් නෑ. කැපුම බලනවා. “ක්ලීන් කට්” කැපුමක් නම් බද්ධ කිරීම පහසුයි. දුම්පානය කරන අයගේ ලේ කැටි ගැසීමට තිබෙන අවකාශ වැඩියි. ඒ නිසා දුම් බොන අයෙක් නම් බද්ධ කිරීමක් සිදු කරන්නේ නෑ. එසේම තැළුණු, පොඩි වුණු, කල් ඉකුත් වුණු (පැය හයකට වඩා) අත් පා බද්ධ කිරීමත් අපහසුයි.”සැත්කමෙන් පසු“අත් පා ඇඟිලි වෙන් වී අපේ වාට්ටුවට රැගෙන එන කවර රෝගියකුට වුවද සැත්කමක් සිදු කැර වෙන් වූ අත් පා ඇඟිලි බද්ධ කළ හැකි නම් අපි ඒ දේ සිදු කරනවා. රෝගීන් කවුරුත් අපට එක හා සමානයි.මේ වාට්ටුවේ මෙවැනි බද්ධ කිරීම් සැත්කම් අඛණ්ඩව සිදු කරනවා. මේක අපට අමුත්තක් නොවේ. ශල්‍ය වෛද්‍ය කවින්ද රාජපක්ෂ මහතා කීය.ජාතික රෝහලේ ප්ලාස්ටික් ශල්‍ය වෛද්‍ය ඒකකයේ ජ්‍යෙෂ්ඨ වෛද්‍යවරුන් වන විශේෂඥ වෛද්‍ය දුලිප් පෙරේරා, විශේෂඥ වෛද්‍ය ධම්මික දිසානායක, විශේෂඥ වෛද්‍ය කුෂාන් බෙනරගම යන වෛද්‍යවරුන් යටතේ වෛද්‍ය කවින්ද රාජපක්ෂ මහතා ප්ලාස්ටික් ශල්‍ය වාට්ටුවේ ජ්‍යෙෂ්ඨ වෛද්‍ය ;රජිස්ට්‍රාර්වරයා ලෙස කටයුතු කරයි.මෙම අනපේක්ෂිත සිද්ධියට මුහුණ දුන් සමන්ත කී කතාව ද වැදගත්ය.“අත කැපුණා කිව්වම මගේ දරුවයි මට මුලින්ම සිහි වුණේ. මට හිතුණේ පොල්ලකින් ගහන්නෙ කියලා.ඒත් ගහලා තියෙන්නෙ තියුණු කඩුවකින්. අත් කෑල්ල වෙලාවට රෝහලට ගේන්න මගෙ යාළුවො ගොඩාක් මහන්සි වුණා. මීගමු රෝහලේ වෛද්‍යවරු හා කාර්ය මණ්ඩලයත් කොළඹ මහ රෝහලේ ශල්‍ය වෛද්‍ය කවින්ද රාජපක්ෂ මැතිතුමත් නොහිටින්න අද මගේ අත මට නෑ. ඒ සඳහා උදව් කළ නිර්වින්දන වෛද්‍යවරුන් හා සියලු කාර්ය මණ්ඩලයට මං ණයගැතියි.සමන්තගේ කතාව කියවා පමණක් සෑහීමකට පත්විය යුතු නැත. මේ දඩ බල්ලන්ට නිසි දඬුවම් පැමිණවීමට නීතිය ක්‍රියාත්මක විය යුතුය.උපාලි සමරසිංහ සුනිල් දයා අල්විස් ඡායා - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=af11022012</link>
    <topic>ඊ නිව්ස් ‘භූතයා’</topic>
    <author>විජයානි එදිරිසිංහ</author>
    <content>අද මේ රටේ ඇතැම් මාධ්‍යවේදින්, සංගම්, ආයතන බොහෝ දුරට යැපෙන්නේ රාජ්‍ය නොවන සංවිධාන හරහා කිවහොත් එය නිවැරැදි ය. ලෝකයේ බොහෝ රාජ්‍ය නොවන සංවිධාන යම් රටක් විනාශ කිරීම සඳහා යම් යම් පිරිස් කණ්ඩායම් වෙනුවෙන් ඩොලර් මිලියන ගණන් වියදම් කරයි. එම මුදල්වලට ගිජු ඇතැම් කණ්ඩායම් සහ පුද්ගලයෝ් රට ජාතිය පමණක් නොවේ ඇතැමුන්ගේ චරිත පවා අමු අමුවේ ඝාතනය කරමින් මඩ ගසමින් තොරතුරු වාර්තා කරති. ඒ ආකාරයෙන් රාජ්‍ය නොවන සංවිධානවල මුදල් බලයට යටවී තමා ජීවත්වන රටේ සිට එම රට විකුණන කණ්ඩායම් බොහෝ ය.ඊ නිව්ස් ආයතනයේ හිමිකරුවා එම ආයතනය පවත්වාගෙන යන්නේ ඇමරිකාවේ සිට ය. ඔවුන් ඇතැම් පුද්ගලයන්ට එරෙහිව එල්ල කර පළ කළ ඇතැම් මඩ ප්‍රවෘත්ති සම්බන්ධව එම වෙබ් අඩවියට එරෙහිවන නඩු පවරා තිබේ.මෙම ආයතනයට පසුගිය 30 වැනිදා ගිනි තබා ඇති බව හෙළි විණි. එම ගිනි තැබීමෙන් එම වෙබ් අඩවි කාර්යාලයේ තිබූ පරිගණක රැසකට අලාභ හානි සිදුවී තිබුණි. එම කාර්යාලය මාලඹේ පිහිටා ඇත.රජයට මඩ ගැසීමක්සිද්ධිය වී තිබුණේ එදින පාන්දරය. සිද්ධියත් සමඟම එම ස්ථානයට ගිය තලංගම පොලිසිය ඒ සම්බන්ධව පරීක්ෂණ ආරම්භ කළේ නුගේගොඩ කොට්ඨාසය බාර පොලිස් අධිකාරි දේශබන්දු තෙන්නකෝන් මහතාගේ උපදෙස් මත ය. ඊ නිව්ස් ගින්න ඇති වූයේ කෙසේ ද? කවුරුන් විසින් ද යන්න කිසිදු තොරතුරක් නොදත් බොහෝ විපක්ෂ දේශපාලනඥයන් ඍජුව ම එය රජයේ වැඩක් බවට චෝදනා කළේ ය. ඔවුන්ගේ එම අදහස ලොව වටා ප්‍රචාරය කරමින් රජයට අමු අමුවේ මඩ ගැසීමට පටන් ගත්හ.ඉන් කලබල නොවූ රජය මේ ඊ නිව්ස් ගින්නේ අගමුල සොයා ඊට සම්බන්ධ පුද්ගලයන් අත්අඩංගුවට ගැනීමට පරීක්ෂණ පවත්වන්නැයි පොලිසියට උපදෙස් දී තිබුණි.නුගේගොඩ කොට්ඨාසය බාර පොලිස් අධිකාරිවරයා මේ සම්බන්ධව පරික්ෂණ පැවැත්වීමට තලංගම පොලිසිය හරහා විශේෂ කණ්ඩායමක් යෙදවූයේ ය.මෙම පරීක්ෂණවලදී අනාවරණය වූයේ යතුරු පැදියකින් පැමිණි දෙදෙනෙක් ඊ නිව්ස් කාර්යාලයට ගිනි තබා ඇති බවයි. අවට පදිංචිකරුවන් ගින්න නිවා දමා තිබුණි. රස පරීක්ෂක වාර්තාවලින් කියැවුණේ පෙට්‍රල් දමා ගිනි තැබීම සිදුකර ඇති බවයි.මේ වනවිට පොලිස් කණ්ඩායම පුළුල් ලෙස සිද්ධිය සම්බන්ධව පරීක්ෂණ සිදු කරමින් තිබිණි. එහිදී සිද්ධියට සම්බන්ධ යැයි සැක කෙරෙන පුද්ගලයකු අත්අඩංගුවට ගැනීමට හැකිවිය. පොලිසිය ඔහුගෙන් ප්‍රශ්න කිරීමේදී හෙළි වූයේ ‘භූතයා’ නමැති පුද්ගලයා එම ගිනි තැබීම සිදු කළ අතර තමා ඔහුගේ උදව්වට පමණක් ගිය බවයි. තවද එය කොන්ත්‍රාත්තුවක් මත සිදු කළ එකක් බවට ද ප්‍රථම සැකකරුගෙන් ප්‍රශ්න කිරීමේදී හෙළි කර ගැනීමට හැකි වූ බව පොලිසිය කියයි.“භූතයා’ ඊ නිව්ස් ගිනි තැබීමේ සිද්ධිය කොන්ත්‍රාත්තුව ලබාගත් පුද්ගලයා ය. ඔහු වසර කීපයක් සිරගතව සිට නිදහස ලබාගෙන තිබුණේ පසුගිය දෙසැම්බර් මාසයේ දී ය.කවුද මේ භූතයා‘භූතයා’ යන නම ඔහු මැර කණ්ඩායම් විසින් හඳුන්වන ලද්දකි. ඔහුගේ සැබෑ නම සිසිරයි. මොහු සිරගෙදර සිටි කාලයේ දී මීගමුව ප්‍රදේශයේ ප්‍රබල පාතාල කල්ලි නායකයකු වූ ‘පේරෝස්ගේ’ ගෝලයකු වූ නිමල් සමඟ දැඩි සම්බන්ධතාවක් ඇති කර ගෙන තිබුණි. නිමල් සිර ගෙදරින් නිදහස් වී පැමිණියේ භූතයාට කලින් ය.භූතයා සිරගෙදරින් පැමිණි පසු ද නිමල් සමඟ හිතවත්කම පවත්වාගෙන යන අතරතුර එක්තරා දිනයක නිමල් භූතයා සොයාගෙන ඔහුගේ ග්‍රෑන්පාස් පිහිටි නිවසට ගියේ ය. ‘කොන්ත්‍රාත්තුවක් තිබෙනවා. හොඳ ගාණක් හොයාගන්න පුළුවන්. කැමති වෙයන් මේක හොඳ අවස්ථාව නිමල් භූ®තයාට පැවැසීය.කොන්ත්‍රාත්තුව ගිවිස ගැනීම“අනේ බැහැ, ආයෙනම් ඕවට පැටලෙන්න. හිර බත් කෑව ඇති ආයෙත් ඒකට යන වැඩ කරගන්න බැහැ. භූතයා කොන්ත්‍රාත්තුවට අකමැතිය.“මේක මහා ලොකු දෙයක් නෙමෙයි. මිනී මරන්නෙ නැහැ. වෙනත් පොඩි දෙයක්. මම අඳුරන මහත්තයකුගේ වැඩක්. කැමති වෙයන් නිමල් කොන්ත්‍රාත්තුවේ තත්ත්වය විස්තර කළේ ය. බලමු බලමු මට දැන් ම වචනයක් දෙන්න බැහැ. භූතයා නිමල්ගේ යෝජනාවට පිළිතුර කල් තබමින් පැවසීය.නිමල් ද පාතාලයේ ප්‍රබලයෙක්. ඔහු සමාජයේ විවිධ පුද්ගලයන් දන්නා හඳුනති. ඔහු හමු වූ යම් පුද්ගලයෙක් ඊ නිව්ස් කාර්යාලයට ගිනි තැබීමේ කොන්ත්‍රාත්තුව ගැන කියා ඊට සුදුසු අයකු සොයා දෙන ලෙස ද ඉල්ලා තිබුණි. ඒ අවස්ථාවේ නිමල් භූතයා ගැන කියන්නට ඇත.නැවතත් භූතයා හමු වූ නිමල් කෙසේ හෝ එම කොන්ත්‍රාත්තුවට කැමති කරගෙන තිබුණි. ඉහත කී පුද්ගලයාට පොරොන්දු වූ පරිදි නිමල් භූ®තයා සමඟ දෙමටගොඩ මානෙල් සිනමා හල අසලට පැමිණ ස්වල්ප වේලාවකින් ඉහත කී නිමල් ගේ හිතවතා තවත් අයකු සමඟ පැජරෝවකින් එම ස්ථානයට ම පැමිණ තිබුණි. නිමල් භූ®තයාට කොන්ත්‍රාත්තුව හඳුන්වා දුන්නේ ය. භූතයාගේ පිටට තට්ටු කළ කොන්ත්‍රාත්කරු “මේක මහා ලොකු වැඩක් නෙමෙයි. මගේ ගෙදර කම්පියුටර් පංතියක් දමාගෙන තිබෙනවා. ගෙදර කුලියට ගත් පුද්ගලයා කුලී දෙන්නෙත් නෑ. නිවසෙන් යන්නෙත් නැහැ. මට අවශ්‍ය මේ මිනිහා පන්නා ගන්න විදියක්.ඒකට හොඳම දේ තමා ගෙදර තියෙන කම්පියුටර්වලට ගිනි තියන එක. ඒක තිතට කරල දෙන්න කොන්ත්‍රාත්කරු ඉල්ලා සිටියේය. ‘අයියෝ සර් ඕවා භයානක වැඩ. ගිනි තියනව කියන්නේ මිනීමරන වැඩක්’ භූතයා තම අකමැත්ත ප්‍රතාශ කළේය. “බයවෙන්න දෙයක් නෑ හලෝ. මේක හරිගියොත් අපිට මුදල් වැක්කෙරෙයි. බැහැ කියන්න එපා. මට දිනයක් කියන්න. කොන්ත්‍රාත්කරු රුපියල් තුන්දහසක් භූතයාගේ සාක්කුවට දමමින් නිමල් එහෙනම් මම යනවා වැඩේට ලෑස්තිවෙලා මට කියන්න. භූ®තයා සහ නිමල් එදින ලැබුණු රුපියල් තුන්දහසට මත්කුඩු පානය කළහ.සුදාගේ හමුවීමපසුව කොන්ත්‍රාත්තුවට කැමැති වූ භූතයා සහ නිමල් නැවතත් ඉහත කී පුද්ගලයා හමුවූහ. එදින තවත් රුපියල් හත්දහසක් භූ®තයාට දුන් කොන්ත්‍රාත්කරු දැන් දහයයි වැඩේ ඉවර වුණාම තව හතළිහක් දෙන්නම් කීය. භූ®තයා ඒ ගණනට වැඩේ කිරීමට කැමැති විය. වැඩේ ඉවරවෙලා මේ අංකයට කෝල් එකක් දෙන්න. කොන්ත්‍රාත්කරු දුරකතන අංකයක් භූතයාට දෙමින් කීය.ඊට දින කිහිපයකට පසු එනම් පසුගිය 30 වැනිදා පස්වරුවේ භූතයා තම හිතවතකු සොයා වැල්ලම්පිටියට ගොස් තිබිණි. ඔහු සුදාය. “මගේ උදව්වට වරෙන්. පොඩි වැඩක් තිබෙනවා” සුදාට පැවසූ විට සුදා ද ප්‍රශ්න කිරීමකින් තොරවම ඊට කැමැති විය. දෙදෙනාම එකතු වී මත්පැනින් පදම්වීමට ද අමතක නොකළහ. භූතයාට ඊ නිව්ස් කාර්යාලය තිබෙන ස්ථානය දැනගැනීම එතරම් අපහසුවක් නොවූයේ කොන්ත්‍රාත්කරු භූතයාට ඊට පෙර එම ස්ථානය පෙන්වා දී තිබූ නිසාය.යතුර පැදියක් සොයාගත් භූතයා අතරමඟදී පෙට්‍්‍රල් කෑන් එකක් ගැනීම ද සිදුකළේ සැලසුමේ ආකාරයටය. ඒ වන විට මධ්‍යම රාත්‍රියට ආසන්න වෙමින් තිබුණි. භූතයාත් සුදාත් කලින් දැක තිබූ මාලබේ පිහිටි ගොඩනැඟිල්ල වෙත පැමිණියහ. පොලිසිය සැක කරන්නේ ඔවුනට පහසු වන පරිදි එහි දොර යතුරු හැර තිබූ බවයි. කෙසේ හෝ වේවා භූතයා තම සගයා සමඟ එක්ව පැවරුණ කර්තව්‍ය අකුරටම ඉටු කළහ. පැමිණි යතුරු පැදියෙන් වහාම එතැනින් පළාගිය ඔවුන් කොන්ත්‍රාත්කරු විසින් ලබාදී තිබූ දුරකථන අංකයට ඇමැතුමක් ගෙන “සර් අපේ වැඩේ හරියටම කළා” කීය. ඔවුන් එම ඇමතුම ලබාගෙන තිබුණේ දුරකථන කුටියකිනි.තමා ලබාගෙන තිබූ කොන්ත්‍රාත්තුව මත ගිනිතබා තිබුණේ පරිගණක පන්තියකට නොව ඊ නිව්ස් නමැති මාධ්‍ය ආයතනයට බව භූතයාට තේරුම් ගියේ පසුදිනයේ දී ය. මේ නිසා ඔහු ප්‍රදේශයෙන් පිටවී බදුල්ලේ පිහිටි ඔහුගේ ඥාතියෙකුගේ නිවසේ නතර විය. තමා සමඟ සිටි සුදා පොලීසියට හසුවී ඇති බවත් තමා පසුපස පොලීසිය ලුහුබඳින බවත් භූතයාට දැන ගැනීමට ලැබුණි. එපමණක් නොවේ භූතයාට බදුල්ලේ සැඟවී සිටීමට නොහැකි වන තවත් හේතුවක් විය. ඒ ඔහුට මත්කුඩු නොතිබීමයි. එම හේතුමත ඔහු බදුල්ලෙන් පළා ඇවිත් බේරුවල ප්‍රදේශයේ නිවසක නතර වී සිටියේය.අන්තර්ජාතික ප්‍රචාරයමේ අතර මෙරටටත් වඩා අන්තර්ජාතික මාධ්‍ය පුරා ඊ නිව්ස් ගිනිතැබීමේ සිද්ධිය වාර්තා විය. හොඳම දෙයක් වූයේ ගිනිතැබීම පොලිසියට වාර්තා වීමටත් පෙර ගිනිතැබීම සිදුවී පැය 2ක් ඉක්ම යාමටත් පෙර මෙම සිද්ධිය ලොව වටා ප්‍රචාරය වී තිබීමයි. එයින් හෙළිවූයේ සිද්ධිය පිටුපස යම් බලගතු හස්තයක් ක්‍රියාත්මක වන බවයි.මේ අතර පොලීසිය භූතයා සොයා පරීක්ෂණ ආරම්භ කර තිබුණි. එහි ප්‍රතිඵලයක් වශයෙන් ගිනිතැබීමෙන් පසු භූ®තයා ලබාගත් දුරකතන අංකයේ විස්තර සොයා ගැනීමට හැකිවූයේ දුරකතන කුළුණුවලින් ලබාගත් තොරතුරු මතයි.බේරුවල සැඟවී සිටි භූතයා තවත් කිහිපදෙනකුට දුකරතන ඇමතුම් ලබාගෙන ඇති බවට තොරතුරු හෙළිදරව් විය. භූතයා අත්අඩංගුවට ගැනීමට හැකිවූයේ ඉන් අනතුරුවය. ඔහු අත්අඩංගුවට ගැනීමෙන් අනතුරුව ඔහුට ලැබුණු කොන්ත්‍රාත්තුවේ සියලු තොරතුරු පාපොච්චාරණය කළේය. තමාට කොන්ත්‍රාත්තුව බාරදුන් පුද්ගලයාගේ හැඩරුව හේ පැහැදිලි කළ අතර ඕනෑම අවස්ථාවක ඔහු හඳුනාගත හැකි බවද කීය. පොලීසියට ලැබුණු බොහෝ තොරතුරු මත එම ගින්න ඊ නිව්ස් කාර්යාලයේ අයකු විසින්ම මෙහෙයවූ එකක් බවට ඒත්තු ගැනිණි. ඒ අනුව එහි එක් පුද්ගලයකු වෙත පොලීසියේ අවධානය යොමුවී තිබේ. එහෙත් ඊට පෙර තවත් පුද්ගලයෙක් අත්අඩංගුවට ගැනීමට සොයමින් සිටියි. ඒ අන් කිසිවකුත් නොව භූතයා කොන්ත්‍රාත්කරුට හඳුන්වා දුන් පේරෝස්ගේ ගෝලයා වූ නිමල් සොයා ගැනීමයි. නිමල් මඟින් පොලීසියේ සැකයට භාජන වී ඇති පුද්ගලයා පිළිබඳව තවදුරටත් තොරතුරු තහවුරු වනු ඇත. භූතයා රඳවා ගෙන ප්‍රශ්න කිරීමට පොලීසියට අවසරය ලැබුණි.භූතයාට තර්ජන රැසක්මේ අතර භූතයාගේ ඥාතීන්ට කතාකරන එක් නාඳුනන කණ්ඩායමක් ඔවුන් එම ගිනි තැබීම සිදු නොකළ බවටත් රජය එය සිදුකළ බවටත් පවසන ලෙසට බලපෑම් කර තිබුණි. එසේ දුරකතන ඇමතුම් ලබා දුන් පිරිස සොයා ගැනීමට ද පරීක්ෂණ පැවැත්වෙයි.”ඊ නිව්ස්” ගින්න තැබූ සැලසුමේ තවත් අරමුණක් වී තිබෙන්නේ තව දින ගණනාවකින් පැවැත්වීමට නියමිත ලෝක මානව හිමිකම් සමුළුවට මෙම ගින්න පිළිබඳ තොරතුරු සැපයීමයි. එය රජය සිදුකළ බවට ද පෙන්වා දීමයි. ඒ හරහා රජයට මඩගැසීමේ ප්‍රයත්නයක් තිබූ බවට ද තොරතුරු හෙළිවී ඇත.කෙසේ හෝ වේවා මේ වන විට ඊ නිව්ස් ගින්නට සම්බන්ධ තවත් තොරතුරු රැසක් පරීක්ෂණ අංශවලට ලැබී තිබේ. පරීක්ෂණවලට බාධා ඇතිවන බැවින් තවදුරටත් ඒවා හෙළිකළ නොහැකි තත්ත්වයේ පවතී.නුගේගොඩ පොලිස් අධිකාරී දේශබන්දු තෙන්නකෝන් මහතාගේ ප්‍රධානත්වයෙන් තලංගම පොලීස් ස්ථානාධිපති පොලිස් පරීක්ෂක උපුල් පෙරේරා මහතා ප්‍රමුඛ කණ්ඩායමක් ඉතා සූක්ෂ්මව සිදුකළ පරීක්ෂණවල ප්‍රතිඵලයක් වශයෙන් ඊ නිව්ස් ගින්න පිළිබඳ බොහෝ තොරතුරු හෙළිකර ගැනීමට හැකි වී ඇත.ඉදිරියේදී ඊට සම්බන්ධ ප්‍රධාන කොන්ත්‍රාත්කරු අත්අඩංගුවට ගනු ඇත. (පොලිස් පරීක්ෂණ හා පොලිසිය ලබාදුන් තොරතුරු අනුව ලිපිය සැකසිණි.)විජයානි එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=af1102206</link>
    <topic>ශ්‍රී ලංකාවේ ප්‍රථම අධිවේඟී දුම්රිය මඟ ගාල්ලේ සිට මාතරට විනාඩි 37න්</topic>
    <author>තාරක වික්‍රමසේකර සේයාරූ - විමල් කරුණාතිලක</author>
    <content>සුනාමිය අපට ඇති කෙළේ විශාල ව්‍යසනයකි. අපට පමණක් නොව ආසියාතික බොහෝ රටවලට සුනාමිය මහා ව්‍යසනයක් ඇති කෙළේය. මේ ව්‍යසනයෙන් පමණක් නොව කැත්රිනා වැනි ලොව පුරා ඇති වූ දරුණු සුළි කුණාටු වලින් දියුණු රටවලට පවා ගොඩ ඒමට තවමත් නොහැකි වී ඇති සේය.එහෙත් සුනාමිය අපට අහිමි කළ මිනිස් ජීවිත හැර සෙසු සියල්ල අප වෙත ලැබී ඇත. සුනාමිය අපේ දකුණු මුහුදුබඩ දුම්රිය මඟ මුළුමණින්ම විනාශ කෙළේය. මාස දෙකකට ආසන්න කාලයක් මුහුදුබඩ දුම්රිය ධාවනය ඇණ හිටියේය. එහෙත් දින 57 කදී යළි කොළඹ සිට මාතර දක්වා මුහුදුබඩ දුම්රිය මාර්ගය තනා නිම කිරීමට අපේ දුම්රිය නිලධාරීන් සේවකයන් ඇතුළු අනෙක් පිරිස් ද එක්ව දැරූ ප්‍රයත්නය සාර්ථක විය.අප රටේ අසල්වැසියා වූ ඉන්දියාව අපේ මේ දස්කම් අගය කෙළේය. මුහුදුබඩ දුම්රිය මාර්ගය යළි පූර්ණ නවීකරණයට භාජනය කිරීමට ආධාර සැපයීමට ඉන්දියාව ඉදිරිපත් විය.ඉන්දීය සමාගම් දෙකක්ඒ අනුව මාතර සිට කොළඹ දක්වා දුම්රිය මඟ පූර්ණ නවීකරණයකට ලක්කිරීමට ශ්‍රී ලංකා රජය තීරණය කෙළේය.ඉන්දියාවේ ඉර්කොන් (IRCON) සමාගම ඒ සඳහා තෝරා ගන්නා ලදි.ඉන්දියාවේ දුම්රිය සම්බන්ධව නමක් දිනා සිටි මෙම සමාගම පූර්ණ දුම්රිය මාර්ග අලුත්වැඩියාවටත් ඉන්දියාවේ රයිට්ස් (RITS) සමාගම දුර ධාවන බලවේග කට්ටල දුම්රිය 20 ක් මෙරටට ලබාදීමටත් පියවර ගෙන ඇත.මෙම දුම්රිය මාර්ගයේ පළමු පියවර ලෙසින් මාතර සිට ගාල්ල දක්වා කිලෝමීටර් 43 ක් දිගැති දුම්රිය මඟ තෝරා ගන්නා ලදි. ඒ අනුව පසුගිය වසරේ අගෝස්තු 01 වැනිදා සිට මාතර සහ ගාල්ල අතර දුම්රිය ධාවනය සම්පූර්ණයෙන් වසා දමන ලදි. මඟීන්ගේ ගමන් පහසුව පිණිස ගාල්ල - මාතර අතර දුම්රියට සම්බන්ධිත ශීඝ්‍රගාමී බස් රථ සේවාවක් අරඹන ලදි. එහෙයින් මාතර දක්වා ගිය මඟීන් අතරමං නොකෙරිණි.දුම්රිය මඟ ඉදිකිරීම IRCON සමාගම විසින් ඉදිකළ ද එය ශ්‍රී ලංකා දුම්රිය දෙපාර්තමේන්තුව විසින් අධීක්ෂණය කරන ලදි.ව්‍යාපෘති ඉංජිනේරුවරයා ලෙසින් කටයුතු කෙළේ දිස්ත්‍රික් ඉංජිනේ්රු (පහළ) ඊ. එම්. එස්. පී. කේ. දීගල මහතාය.මාර්ගය ඉදිකිරීමට පෙර පොල්වතු මෝදර, මිදිගම, කොග්ගල (කතළුව) පාලම් අලුතින්ම ඉදිකරන ලදි.දුම්රිය ස්ථාන 7 ක් හා උප දුම්රිය ස්ථාන 8 ක් සංවර්ධනය කරමින් සැදුන නව දුම්රිය මාර්ගය විවෘත කිරීම පසුගිය 16 වැනිදා ප්‍රවාහන අමාත්‍ය කුමාර වෙල්ගම මහතා අතින් සිදුවිය. මෙම ඓතිහාසික අවස්ථාවට ප්‍රවාහන නියෝජ්‍ය අමාත්‍ය රෝහණ දිසානායක දකුණු පළාත් මහ ඇමැති ෂාන් විජයලාල් සිල්වා, ඉන්දිය මහ කොමසාරිස් අශෝක් කේ. කාන්තා, ගාල්ල දිස්ත්‍රික් පාර්ලිමේන්තු මන්ත්‍රී මනුෂ නානායක්කාර, මාතර දිස්ත්‍රික් පාර්ලිමේන්තු මන්ත්‍රී හේමාල් ගුණසේකර, ගාල්ල නගරාධිපති කිත්සිරි ද සිල්වා, මාතර නගරාධිපති රංජිත් යසරත්න, දකුණු පළාත් සභා මන්ත්‍රිනි අනර්කලි ආකර්ශා, ඉර්කොන් සමාගමේ කළමනාකරණ අධ්‍යක්ෂ මොහාන් තිවාරි, එහි සාමාන්‍යාධිකාරී එස්. එල්. ගුප්තා මහතා ඇතුළු විශාල ආරාධිත අමුත්තන් රැසක් සහභාගි වූහ.දුම්රිය රියැදුරා නීතිඥවරයෙක්ගාල්ල දුම්රිය ස්ථානයේ සර්ව ආගමික වතාවත්වලින් පසු ගාල්ල - මාතර අධිවේගී මඟේ සිහිවටන ඵලකය නිරාවරණය කළ ප්‍රවාහන ඇමැතිවරයා මාතර බලා යාමට නියමිතව තිබු බලවේග දුම්රියට ගොඩ විය. ඒ එස් - 10 පන්තියේ දැනට ධාවනයේ වන බලවේග දුම්රියකි.හරියටම දහවල් 12.31 ට දුම්රිය ගාල්ලෙන් පිටත් විය. විශාල පිරිසක් අතරමඟ රැඳී සිටිමින් දිගු කලකට පසු ගාල්ල හා මාතර අතර ගමනේ යෙදුණු දුම්රිය මිතුරාට ආචාර කළහ. අලුතින් තනා නිම කර තිබු දුම්රිය මාර්ගයෙන් දූවිලි වලාවන් නංවමින් දුම්රිය වේගයෙන් ඉදිරියට ඇදුණි.දුම්රියේ රියැදුරා වූයේ ඉතා පළපුරුදු රියැදුරකු වූ දුම්රිය රියැදුරු සංගමයේ හිටපු ලේකම් නීතිඥ කේ. ඒ. යූ. කොන්තසිංහ මහතාය. වෙනදා ගැස්සෙමින් පැද්දෙමින් විසිවෙමින් යන දුම්රියේ මෙදා ඒ තත්ත්වය වෙනස් වී මටසිළුටු ලෙස ධාවනය විය. රියැදුරු මහතා ද වෙනදාට වඩා සතුටින් තම රාජකාරිය ඉටු කළ ද ඔහුටත් ඔහුගේ සහායකයාටත් නිදහසක් නොමැති වූයේ දුම්රිය හරස් මාර්ගවලදී නළාව ශබ්ද කරමින් යාමට සිදුවූ නිසාය. හරස් මාර්ගවල පමණක් නොව දුම්රිය මාර්ගයේත් මාර්ගය අද්දරත් සිටි ජනතාවට අනතුරු ඇඟවීම් නලා හඬින් කල් තබාම සිදු කළ යුතු විය.දුම්රියේ වේගය පැයට කිලෝමීටර් 100 ක් ව ධාවනය කළ අවස්ථා තිබුණි. දුම්රියේ වේගය තරමක් බාල කෙළේ වංගු සහිත මාර්ග ප්‍රදේශවලදීය.ගාල්ලෙන් ගමන් අරඹා හරියටම විනාඩි 37 කදී එනම් පස්වරු 1.08 වන විට ජනතා පී‍්‍රති ඝෝෂා මධ්‍යයේ දුම්රිය මාතරට ළඟා විය. වෙනදා අප දුටු මාතර දුම්රිය ස්ථානය බොහෝ සෙයින් වෙනස්ව ගොසිනි. එදා දුම්රියෙන් වේදිකාවට බැසීමටත් විශාල යුද්ධයක් කළ යුතුව තිබුණි. එහෙත් අද එසේ නොවීය.දුම්රිය හා සම උස මට්ටමකට තැනූ වේදිකාව නිසා දුම්රියෙන් සෘජුවම වේදිකාවට බැසීමට හැකිය. වේදිකාවේ ඉදිරි කොටස අඩි 3 ක් පමණ ඉහළට ඔසවා ඇත.උත්සව සභාවේදී තම අදහස් දැක්වූ ප්‍රවාහන අමාත්‍ය කුමාර වෙල්ගම මහතා කියා සිටියේ මේ මාර්ගය ඉදිකිරීම ගැන වඩාත් සතුටු වන්නේ තමා බවයි.මාතර උස් වෙයිපළමු අදියර යටතේ ගාල්ල සහ මාතර අතර දුම්රිය මඟේ දුම්රිය ධාවනය ඇරැඹූ අතර මාතර සිට කොළඹ දක්වා පැය 2 කට අඩු කාලයකින් ගමන් කිරීමට හැකිවීම තුළින් මහජනතාවට විශාල සෙතක් සැලසෙන බවයි.එමෙන්ම බෙලිඅත්ත දක්වා වන දුම්රිය මාර්ගයේ වැඩ කටයුතු ද මාර්තු - අපේ‍්‍රල් මාසයන්හි ආරම්භ කරන බවත් වසර 2 ක් තුළදී එම මාර්ගය කතරගම දක්වා දීර්ඝ කිරීම තම අරමුණ වී ඇති බවත් ඇමැතිවරයා මෙහිදී කියා සිටියේය.එසේම මාතර දක්වා එන දුම්රිය මඟීන්ට දුම්රිය ස්ථානය අසලින්ම බස්රථ සේවයක් ඇරැඹීම තම මීළඟ පියවර බවත් ඇමැතිවරයා කීය. දැනට 5300 ක් වන ලංගම බස් රථ ප්‍රමාණය 7000 ක් දක්වා ඉහළ නැංවීම තුළින් මේ තත්ත්වය උදාකර ගැනීම පහසු වන බවත් කී ඒ මහතා උතුරේ දුම්රිය මාර්ග පද්ධතිය සැකසීමට ද ඉන්දිය රජයේ ආධාර උපකාර ලැබී ඇතැයි ද උතුරේ මාර්ග ඉදිවූ පසු උතුරු - දකුණු සහෝදරත්වය යළි ඇතිවනු ඇතැයි ද ඇමැතිවරයා කීය.මෙහිදී උත්සව සභාව ඇමතු ඉන්දිය මහ කොමසාරිස් අශෝක් කේ. කාන්තා මහතා පැවසුවේ මුහුදුබඩ දුම්රිය මාර්ගය ප්‍රතිසංස්කරණ කටයුතු සඳහා ආධාර ලබාදීමට හැකි වීම ගැන සතුටු වන බවත් මේ දිනවල මැදවච්චිය සිට මඩු පාර දක්වාත් මඩු පාර සිට තලෙයි මන්නාරම දක්වාත් දුම්රිය මඟ තැනීම අරඹන බවත් කීය.ප්‍රවාහන ඇමැතිවරයා අධිවේඟී දුම්රියේ ගමන් කළ අවස්ථාවඑසේම ඕමන්තේ සිට පලෙයි දක්වාත් පලෙයි සිට කන්කසන්තුරය දක්වාත් දුම්රිය මඟ ඉදිරියේදී තැනීම් අරඹන බවත් කීය. නියෝජ්‍ය අමාත්‍ය රෝහණ දිසානායක පාර්ලිමේන්තු මන්ත්‍රීවරුන් වන මනුෂ නානායක්කාර හා හේමාල් ගුණසේකර මහත්වරු ද මෙහිදී තම සුභාශිංෂණ පළ කරමින් කතා කළහ.මාතර සිට ගාල්ල දක්වා ආපසු පැමිණීමේදී ද සියලු ආරාධිතයන් රැගත් දුම්රිය විනාඩි 35 කදී ගාල්ලට ළඟා විය. එය මාතර දක්වා ගිය ගමනට වඩා විනාඩි 2 ක ඉක්මන් වීමකි.ගාල්ල සහ මාතර අතර දුම්රිය මාර්ගය පුනරුත්ථාපනයට වැය කරන ලද මුදල ඇමරිකන් ඩොලර් මිලියන 36.25 කි. දුම්රිය මාර්ගය ද අඩි 1/2 ක් පමණ උසින් වැඩි කර ඇත.සමස්ත මුහුදුබඩ දුම්රිය මාර්ග ප්‍රතිසංස්කරණයට වැය කෙරෙන මුදල ඇමරිකන් ඩොලර් මිලියන 158 කි.බලවේග කට්ටල 20 ක්ඉන්දීය බලවේග කට්ටල දුම්රිය 20 ක් ඇමරිකන් ඩොලර් මිලියන 70 ක වියදමින් ආනයනය ද මීට ඇතුළත්ය. එම දුම්රිය 20 න් දුම්රිය 3 ක් මේ වන විට ආනයනය කර ඇති අතර ඒවා මේ වන විට දෙමටගොඩ දුම්රිය ධාවනාගාරයේ ගාල් කර ඇත. මීට අමතරව ඉන්දියාවෙන් ලොකොමොටිව් දුම්රිය එන්ජින් 3 ක්ද ආනයනය කෙරේ. ඊට ඇමරිකන් ඩොලර් මිලියන 7.5 ක වැයක් දරනු ඇත.මෙම ව්‍යාපෘතියටම අදාළව දුම්රිය සේවකයන් 600 කට ඉන්දියාවේදී පුහුණුව ලබා දීම ද සිදු කෙරුණි.දෙමටගොඩ, අලුත්ගම හා ගාල්ලේ අලුතින් දුම්රිය ධාවනාගාර 3 ක් ඉදි කෙරේ. ඒ සඳහා ඇමරිකන් ඩොලර් මිලියන 3.02 ක් වැය කෙරේ.කටුගොඩ, තල්පෙ, අහංගම, වැලිගම, කඹුරුගමුව, මාතර දුම්රිය ස්ථානවල පාෂ මාර්ගයන් (ඹ්ධචන ඹ්ඪදඥ) අඩි 750 සිට 1000 ක් දක්වා දිගින් වැඩි කිරීම ද සිදු කෙරිණි.පළමු අදියරයට රේල් පීලි මෙට්‍රික් ටොන් 3960 ක් සිල්පර 139000 ක් පීලි මාරුගත කිරීම් කොන්ක්‍රීට් සිල්පර 95 ක් යොදා ගන්නා ලදි. දුම්රිය මාර්ගයේ පළල ද (පීලි දෙකක් අතර නොව එක් කෙළවරක කළු ගල් ඇතුරුමේ සිට අනෙක් කෙළවරේ කළුගල් ඇතුරුමට දුර) මීටර් 6.1 ක් දක්වා වැඩි කරන ලදි.එසේම රේල් පීලි දිරා යාම වැළැක්වීම පිණිස මුහුදට විවෘත ප්‍රදේශයන්හි තීන්ත ඇලේප කරන ලදි.’වැසි ජලය ක්‍රමානුකූලව බැස යාමට කාණු පද්ධතියක් භූගත හා විවෘත සකස් කර ඇත. මීට අමතරව දුම්රිය හරස් මාර්ග සඳහා ඇතුරුම් කොන්ක්‍රීට් යෙදීම ද විශේෂ කටයුත්තකි. එම නිසා මහා මාර්ගයේ ධාවනය වන වාහන දුම්රිය මාර්ගයේදී හදිසියේ නැවතීම වැනි අනතුරුදායක තත්ත්වයන් අවම මට්ටමකට පත්වේ. එමෙන්ම අවදානම් ස්ථානවල රැඳවුම් බැමි (අඥබචඪදඪඨ එචතතඵ) ඉදි කිරීමත් මාර්ගයේ කළුගල් විසිරීම වැළැක්වීමට කොන්ක්‍රීට් රැඳවුම් යොදා තිබීමත් පස සේදී යාම වැළැක්වීමට පිඩැලි අල්ලා තිබීමත් දිගුකාලීන ආරක්ෂිත පියවර ලෙස දැක්විය හැකිය.මෙම මාර්ගය ඉදිකිරීමේදී පැවතුණු දුම්රිය මඟ සම්පූර්ණයෙන්ම ඉවත් කරන ලද අතර ඉවත් කරන ලද ඇණ මුරිච්චියේ සිට දෙපාර්තමේන්තුවේ අධීක්ෂණය යටතේ ආපසු ලබාගෙන වෙනත් ප්‍රාදේශීය ප්‍රදේශවල මාර්ග සඳහා භාවිත කිරීමට යොදවන ලදි.ගාල්ලේ සේදුම්වේදිකාවක්ගාල්ල දුම්රිය ස්ථානයේ සිව්වන වේදිකාව ප්‍රයෝජනයට ගෙන එය දුම්රිය සේදුම් වේදිකාවක් බවට පරිවර්තනය කිරීම ද මෙම ව්‍යාපෘතියට අදාළවම සිදු කෙරේ.මේ සියල්ල අපට අසල්වැසි ඉන්දියාවෙන් ලැබුණා වූ සහනාධාර ලෙස හැඳින්විය හැකිය.කොළඹ - මාතර අධිවේඟී මහා මාර්ගය අවසන් අදියරේ පවතින මේ වකවානුවේදී දුම්රිය මඟ ද අධිවේඟී මඟක් බවට පරිවර්තනය වීම මෙරට සියලු වැසියන් ලද භාග්‍යයක් ලෙස සැලකිය හැකිය.මෙම මාර්ගයේ පවත්නා සුළු වුවත් එක් අඩුපාඩුවක් මෙහිලා සඳහන් කරනුයේ අනෙක් පියවර වලදී එය මඟ හරවා ගෙන උපරීම ඵල ප්‍රයෝජනය ලබා ගනු පිණිසය.දුම්රිය මඟේ වංගු සහිත ස්වභාවය අඩු කරලීමට හැකියාව ලැබේ නම් එය දුම්රිය ගමනට මහත් වූ පිටිවහලකි.දුම්රිය පීලි වෙන් වශයෙන් නොමැතිව තනි පීල්ලක් සේ අධිවේඟී දුම්රිය මඟ තනා ඇති හෙයින් සුළු හෝ අඩුපාඩු ඉදිරි පියවර වලදී වළක්වා ගන්නේ නම් එය අප ලැබු තවත් ජයග්‍රහණයකි.තාරක වික්‍රමසේකර සේයාරූ - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=af1102202</link>
    <topic>හමුදා විරුවනි ගංවතුර නායයෑම් මැද ඔබ කළ සේවය අගනේ ය</topic>
    <author>(ඡායාරූප ලේක්හවුස් පුස්තකාලයෙනි) දයා ඩී. ෆොන්සේකා</author>
    <content>ගම් බිම් නගර සිසාරා ගලා ගිය ගංවතුර මෙවර දිස්ත්‍රික්ක 16 ක පවුල් 326230 ක 1223052 දෙනෙකු පීඩාවට පත් කරමින් සිදු කළේ මහා විනාශයකි.ගේ දොර හරකාබාන වතු පිටි පමණක් නොව තම සේසතම ගංවතුර රකුසා ගිල ගනිද්දි අසරණ වූ මිනිස්සු කළ නොහැකි දෙයක් නොවූ තැන සිය පණ පමණක් හෝ ගලවා ගැනීමට හිස් ලූලූ අත දිව ගියහ. හේන්වලට කොටු වූ සමහරු ගස් උඩට නැග දිවි ගලවා ගත්හ. බොහෝ දෙනෙකුට ඉතිරි වූයේ සිය ඇඳිවත පමණි.එසේ අසරණ වූ ජනතාව ගලවා ගැනීමට වීරෝදාර රණවිරුවන්ගෙන් ලද සහයෝගය තිස් වසරක යුද්ධයෙන් පසු හමුදා සේවයට යළිත් උපහාර පිදීමට තරම් උසස් සත්කාරයක් විය.උතුරු නැගෙනහිර ජනතාව ත්‍රස්තවාදයත් ගලවා ගත්තා සේ ම මෙවර ත්‍රිවිධ හමුදාව එක්ව දස දහස් ගණනක හෝ ජීවිත ගලවා ගත්හ. ගංවතුර පමණක් නම් ඉවසිය හැකි ය. කඳු කරයේ මහනුවර - බදුල්ල - මාතලේ ප්‍රදේශයන්හි නායයාම් කඳු කඩා වැටීම් ඊටත් වඩා විනාශයක් සිදු කළේ ජීවිත කාලයට වැය කොට තනා ගත් සිය ගෙවල් දොරවල් එක මොහොතකින් පොළොවට යට කරමිනි.මේ සියල්ල මෙසේ සිදුවෙද්දී ත්‍රිවිධ හමුදාපතිවරු සිය හමුදා ආපදා කළමනාකරණය සඳහා මෙහෙය වූහ.මනම්පිටියමනම්පිටිය ප්‍රදේශයේ කොටු වූ භික්ෂූන්වහන්සේලා හය නමක් හා තවත් එකොළොස් දෙනෙකු බේරා ගැනීමට යුද හමුදාව හා නාවික හමුදාව සමඟ එක්ව මෙහෙයුමක් සිදු කළහ. සෝමාවතී පුදබිම යළිත් ගංවතුරෙන් යට වෙද්දී එහි කොටු වූ අයට බදුල්ලේ අමිල හිමියෝ තවත් හිමිවරුන් 5 දෙනෙක් හා සිවිල් වැසියන් 11 දෙනෙක් සමඟ බෝට්ටුවකින් සෝමාවතියට ආධාර රැගෙන ගියහ. ඒ ජනවාරි 31 දා රාත්‍රියයි. හදිසියේ ම ඔවුන් ගිය බෝට්ටුවේ ඇංජිම ක්‍රියාවිරහිත වූයේ ඝන අන්ධකාරය මැද බියකරු ගංවතුරේ ඔවුන් අතරමං කරමිනි. අමිල හිමියෝ වහා ආරක්ෂක හමුදාවන්ට තත්ත්වය දැනුම් දුන්හ. ඔවුන් ගේ පිහිටට ආයේ යුද හමුදා හා නාවික හමුදා කණ්ඩායම් දෙකකි.යුද හමුදා හා නාවික හමුදා කණ්ඩායම්වලට අතරමං වූවන් සොයා ගැනීමට ද දුෂ්කර වූයේ රාත්‍රි අන්ධකාරය මෙන් ම අවට පැතිර තිබූ ගංවතුර නිසාවෙනි. දුෂ්කර මෙහෙයුමකින් පසු අතරමං වූ කණ්ඩායම් සොයාගත් යුද හා නාවික භටයෝ ඔවුන් ආරක්ෂා සහිතව මනම්පිටිය පාලම අසලට ගෙන ආවේ පසුදා උදෑසන වෙද්දී ය.හොරොව්පතානපෙබරවාරි 5 වෙනිදා තවත් අපූරු සිදුවීමක් සිදුවිය. හොරොව්පතාන ප්‍රදේශයේ ගංවතුරට කොටු වූ පිරිස් බේරා ගැනීමට ගිය ගුවන් හමුදාවට පරංගියාවාඩියේ දී ගැබිණි මවක මුණ ගැසුණි. ඇය දරුවා ලැබෙන්නට විළිරුදාවෙන් පෙළෙද්දි වහා බෙල් - 212 හෙලිකොප්ටරයකට ඇය නංවා ගත් ගුවන් හමුදා නිලධාරීහු ඇය හොරොව්පතාන මූලික රෝහලට ගෙන ආහ.ඇයට දරුවා ලැබුණේ හෙලිකොප්ටර යානය ඇතුළතදී ය. හොරොව්පතාන රෝහලට ඇය ගෙන ගොස් එහිදී මූලික ප්‍රතිකාර ලබාදුන් පසු MI - 17 හෙලිකොප්ටරයකින් ඇය අනුරාධපුර රෝහලට ගෙන ආවේ ද ගුවන් හමුදාවයි. ගුවන් හමුදාව නිසා මවත් දරුවාත් අද නිරුපද්‍රිතව සිටිති.උතුරු මැද පළාතේ කළ මෙහෙයුමේදී ගුවන් හමුදාව ගංවතුරට කොටු වූ වැසියන් 27 දෙනෙකු බේරා ගත්තේ ය. ඒ සඳහා අනුරාධපුරයෙන් ගුවන් ගත වූ බෙල් - 212 හෙලිකොප්ටර යානා 2 කුත් හිඟුරක්ගොඩින් ගුවන් ගතවූ MI - 17 හෙලිකොප්ටර යානා 2 කුත් මේ මෙහෙයුම්වලදී ක්‍රියාත්මක විය. මඩකලපුවේ ද ගංවතුරට කොටුව සිටි ජනතාව බේරා ගත්තේ ගුවන් හමුදාවේ බෙල් 212 හෙලිකොප්ටර් යානයක් මගිනි.ගුවන් හමුදාවේ හෙලිකොප්ටර් මගින් කි.ග්‍රෑම් 27000 කට වඩා සහනාධාර තොගයක් අවතැන්ව තාවකාලික නවාතැන්වල සිටින පුද්ගලයන් සඳහා සැපයිණි.යුද හමුදාවට හෝ බේරා ගැනීමේ කණ්ඩායම්වලට යා නොහැකි ප්‍රදේශ කරා ගමන් කිරීමට නාවික හමුදාව හා ගුවන් හමුදාව ලබා දුන්නේ අනගි සහයෝගයකි. මේ අතර ගොඩබිමින් ළඟාවිය හැකි ස්ථාන කරා යමින් සහනාධාර ලබා දීමටත් අවතැන් පුද්ගලයින්ට පිසූ ආහාර ලබාදීමටත් යුද හමුදාව සහාය විය.නැඟෙනහිරනැඟෙනහිර හා උතුරු මැද ත්‍රිකුණාමලය මඩකළපුව අම්පාර හා පොළොන්නරුව දිස්ත්‍රික්කවල සුභසාධක මධ්‍යස්ථාන 405 ක අවතැන් පුද්ගලයන් 538000 දෙනෙකු සඳහා නවාතැන් සපයා සහනාධාර ලබාදුන්නේ යුද හමුදා භට පිරිස් ය.උතුර උතුරු මැද නැඟෙනහිර පළාත්වල අනුරාධපුර වව්නියාව හා මන්නාරම දිස්ත්‍රික්කවල වැව් සෑහෙන ප්‍රමාණයක් ගංවතුර නිසා කැඩී බිඳී විනාශ වී තිබිණ. එසේ කැඩී බිඳී ගිය වැව් බැමි 329 ක් පිළිසකර කිරීමට සහාය වූයේ වන්නි ආරක්ෂක සේනා මූලස්ථානය යටතේ ඇති ප්‍රාදේශීය ඒකක වල යුද හමුදා භට පිරිස් ය. වැව් 27 කට වැඩි ප්‍රමාණයක බැමි මුළුමනින් ම කැඩී තිබිණ. 302 ක බැමි බිඳී තිබුණේ අර්ධ වශයෙනි. මේ වැව් පිළිසකර කිරීමේ කටයුතු සඳහා 7000 කට අධික යුද හමුදා භට පිරිස් යෙදී සිටියහ.මේ අතර නාච්චදූව වැව, ඉරුවැව, කුඩා හා මහ කලන්තාව වැව්, හුරුලු වැව, සංගිලිකන්දරාව වැව, වැදිවයිත්තුකල්ලු වැව, සිංහපුර වැව ආදී වැව් ගණනාවකම ජල මට්ටම ශීඝ්‍රයෙන් ඉහළ යාම නිසා ඇතිවිය හැකි තත්ත්වයන්ට පිළියම් යෙදීමට ද යොදවා සිටියේ යුද හමුදා භට පිරිස් ය.මේ අතර ඒරු වැවේ ජලය වෙනත් පෙදෙසකට යොමු කොට වන්නට ගිය විශාල හානියක් වළක්වා ගැනීමට යුද හමුදා භට පිරිස් සිදු කළේ දැවැන්ත මෙහෙයුමකි. ඒ සඳහා යුද හමුදා භට පිරිස් 500 ක් පමණ සහභාගි වූහ.මානගොල්ලවැව ප්‍රදේශය, බෝගොඩ, රත්මලේ,, හොරොව්පතාන, කහටගස්දිගිලිය, නත්තම්පතාන, යාන්ඔය, වලහා විද්ද වැව, තිත්තගෝන වැව ආදී ප්‍රදේශවල ගංවතුරට කොටු වූ වැසියන් 63 ක් ගැබිණි මව්වරුන් 2 ක් හා ළමයින් 15 දෙනෙකු බේරා ගැනීමට ද යුද හමුදාව නාවික හා ගුවන් හමුදාවට සහාය විය. මන්නාරම දිස්ත්‍රික්කයේ ගංවතුරට කොටු වූ 83 දෙනෙකු ද බේරා ගැනීමට යුද හමුදාවට හැකි විය.ආහාර ලබාදීමමීට අමතරව දිසාපතිවරුන් ප්‍රාදේශීය ලේකම්වරුන් ග්‍රාම සේවා නිලධාරීවරුන් ගේ සහායට නිතරම ආ යුද හමුදාව අවතැන් වූවන්ට වියළි ආහාර හා පිසූ ආහාර මෙන් ම සහනාධාර බෙදාදීමට සහාය වූයේ රබෑව දෑකැතිපොතාන, නෑබොඩවැව වාහල්කඩ, වහගහපු වැව, රත්මල්ගහ වැව හා වැලිඔය ආදී ප්‍රදේශවලදී ය.යුද හමුදා වෛද්‍ය බළකාය ද ගංවතුරෙන් විපතට පත් ජනතාවට තම සේවය ලබාදුන්නේ ය. අවතැන් වූ පුද්ගලයින් අතර සිටින ළමයින්ට ගැබිණි මව්වරුන්ට මහලු පුද්ගලයින්ට අවශ්‍ය වෛද්‍ය පහසුකම් ලබාදීමට කටයුතු කළේ යුද හමුදා වෛද්‍ය බළකායයි. වව්නියාව ප්‍රදේශයේ වෛද්‍ය සායන 10 ක් ද මන්නාරම දිස්ත්‍රික්කයේ වෛද්‍ය සායන 2 ක් ද පිහිටවූ ඔව්හු 2500 කට අධික රෝගීන්ට ප්‍රතිකාර කළහ.යුද හමුදා ඉංජිනේරු බළකාය ද ගංවතුරෙන් පීඩාවට පත් ප්‍රදේශවල ජනතාවගේ පිහිටට ආයේ වැව් හා මාර්ග ප්‍රතිසංස්කරණ කටයුතුවලට සහාය වෙමිනි. මහාමාර්ග අමාත්‍යාංශයේ හා ප්‍රාදේශීය ඉංජිනේරුවරුන් ගේ සහායට ආ යුද හමුදා ඉංජිනේරු බළකාය කඩිනම් ප්‍රතිසංස්කරණ සිදු කරමින් ජනතාවගේ ගමන් පහසුව සලසා දීමට කටයුතු කළහ.නාවික හමුදා මෙහෙයනාවික හමුදාව, මඩකලපුව, ත්‍රිකුණාමලය, පොලොන්නරුව, අනුරාධපුරය, මන්නාරම, පුත්තලම, දිස්ත්‍රික්කවල බේරා ගැනීමේ මෙහෙයුම් සඳහා කණ්ඩායම් 44 ක් පිහිටුවා තිබිණි. බේරා ගැනීම් මෙහෙයුම් අතරතුර ද එක් නාවික හමුදා භටයෙක් දිවි පිදීය.එල්ටීටීඊ ග්‍රහණයෙන් තුන් ලක්ෂයක් පමණ ජනතාව මුදවාගත් ත්‍රිවිධ හමුදාව මෙවර මහා ගංවතුරට බිලි වන්නට ගිය ජීවිත දහස් ගණනාවක් බේරා ගත්තේ ඒ අයුරිනි. මෙහිදී අපට සඳහන් කළ හැකි වූයේ ද ඔවුන් කළ සේවාවන් අතරින් බිඳකි. යුද නාවික හා ගුවන් හමුදා විරුවන් නිතර දෙවේලේ ජනතාවගේ සුභ සිද්ධිය සඳහා සූදානම්ව සිටින බවට මෙය හොඳම නිදසුනකි.(ඡායාරූප ලේක්හවුස් පුස්තකාලයෙනි) දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=af1102207</link>
    <topic>නංගිටයි මටයි ගෙඩි දෙකක් මදිද?</topic>
    <author>අරුණි මුතුමලී</author>
    <content>මං මේ කල්පනා කළේ අබුද්දස්ස කාලෙට කරන විපරීත සෙල්ලමක් ද නැත්නම් නුහුගුණේ හැදිල කරන සෙල්ලමක් ද කියලා. නාස් රතු කරගෙන, කම්මුල් ලෙලිගහපු ජම්බෝල වගේ, තොල් ඉදිමිලා, ඇස් බොරවෙලා, කඳුළු පෙරාගෙන තරගෙට මිරිස් කනවා. සැරට දිවත් එළියට ඇදිලා. ඒක දැක්කාම මගෙත් කන්වලින් දුම්දානවා වගේ දැනුණා.’මීට කලින් දවසකුත් එලෝකෝටියක් සෙනඟ වහල උඩයි බිත්ති දිගෙයි පාර පුරායි හැමතැනම හූ කිය කියා තක්කාලිවලින් ගහගන්න උත්සවේකුයි, චොකලට් පොකුණුවලට පැනලා පොරකන සෙල්ලමකුත් අහම්බෙන් වගේ දැක්කා.’අපේ රටෙත් තක්කාලි වගේ දේවල් නං ඉතිං පාවිච්චි කරපු වෙලාවල් තියෙනවා. හැබැයි කුණු වෙච්චා. හොඳ තක්කාලියි, බිත්තරවලිනුයි ගහගන්න තරං වත්කමක් අපේ හැමෝටම තියෙනවාය කියල හිතන්න අමාරුයි.’’මේ විසූක දස්සන බලාගෙන ඉන්නෙ මොකටද කියලා හිතලා මිදුලට බැස්සා. ෂූ.. අප්පේ දොරගාව ඉඳං අඹ ගහ යටට යන ඩිංගටත් ගින්දර වගේ පිච්චෙනවා, අව්වේ සැරට. හුළං පාර ටිකක් ගහගෙනගියාට මොකද ඉස්කෝලේ කාලෙ වගේ අව්වෙ නටන්න සෙල්ලං කරන්න බැහැ කියලා හිතෙන තරමට රස්නයක් දැනෙනවා. බංකුවේ පැත්තකුත් ගිනියම් වෙලා. නියම විදිහට කීවොත් දැන් ගෝලීය උණුසුම වැඩිවෙලා. දේශගුණේ විපරීත වෙලා. පැත්තක ගංවතුර, පැත්තක ලැව්ගිනි, බොන්න තියෙන වතුර ටිකත් අඩුවෙනවලු. කන්න තියෙන කෑම ටිකත් නැතිවේගන එනවලු. ඒත් ඉතින් අර වගේ නාස්තිකාර සෙල්ලනුත් කරනවා.’ගර්ර්ර්.... බොහ් බොහ් බොහ්... කෑව්..කෑව්..කෑව්..’නගර සභාවේ ට්‍රැක්ටරේ එනකල් පාර දිගේ ගේට්ටු අයින්වල තියපු කුණු මලුවලට බල්ලො පොරකනවා. වවුල් ගහගෙදර ආච්චිට නං ඊට වඩා විසකුරු දර්ශනයක් නෑ. බොලටැහැටම දිගට ඇඳපු ගවුමේ වාටියේ කුණු වදී කියලා බයට තරමක් උඩට කරගෙන පාර දිගේ එන්නේ “ඔය තියෙන්නේ .. ඕං තියෙනව සරුබ්බේ පාර දිගට... බලු කපුටන්ට ඇරිය ඇස්ටොං මේසේ වගේ..” කියලා බැන බැන මයි. ඉස්සර සෙරෙප්පු නොදා ගම පුරාම ඇවිද්දට දැන් සෙරෙප්පු දාගෙන එන්නෙත් මේ කුණු ගොඩවල් නිසාමලු.අපි පොඩි කාලේ ඒ ආච්චි තමයි අපේ වත්තෙ කෙරෝලෙන් කෝටු ටිකක් රවුමට අටවල, ඒකට කුණු දාල පෝර හදාගන්න පුළුවන් කියලා, කියල දුන්නේ. දැන් උස තාප්ප ගේට්ටුවලින් වට කරලා බල්ලන්ගෙන් ප්‍රවේශම් වන්න කියල ගහපු ගෙවල්වලට ජීව කොටු ගැන කියනවා තියා ළඟින් යන්නත් ආච්චි බයයි වගේ.පිපීප්.. පිපීප්... කුණු ට්‍රැක්ටරේ...නළාව සද්ද නොකළත් ආපු බව නම් දැනගන්න වැඩිවෙලාවක් යන්නේ නෑ.”මා සතු රජයෙහි වැසි දියෙන් ද, ගඟ දියෙන් ද, අස්වැද්දෙන කුඹුරු ඇත්තේ ස්වල්පයකි. කඳුවැටි, මහවන, මඩවගුරු යනාදියෙන් රජය ඇවුරුණේය. මා රජයෙහි අහසින් වැටුණු වැසිබිඳකුදු සත්ත්වයන්හට වැඩ සිදු නොකොට මුහුදට නො පැමිණිය යුතුය” කියූ මහ පරාක්‍රමබාහු රජ්ජුරුවෝ මේ ට්‍රැක්ටරේ පුරවගෙන යන බත්, පාන්, වගේම අනිත් දේවල් දැක්කනම් මොනව කියයි ද කියලා හිතාගන්න බැහැ. ඇත්තටම කීවොත් මේ රස්නේ වැඩිවෙන්නත් මිනිස්සුන්ගේ කෑම පුරුදු බලපානවා.’ලෝක ගෝලේ වටේ තියෙන වායුගෝලේ රස්නෙ වැඩිවෙන්න. ඒ කියන්නේ හරිතාගාර ආවරණයට බලපාන කාබන් ඩයොක්සයිඩ්, මීතේන් වගේ වායු හැදෙන්නේ කර්මාන්තශාලා, වාහන දුම්වලින් කියලනේ අපි අහල තියෙන්නේ. ඒ වුණාට මිනිසුන්ගේ කෑම ක්‍රමය ඒ වායුවලින් තුනෙන් එකක් ඇතිවෙන්න බලපානවලු. විද්‍යාඥයෝ ඒක ගණන් හදන්නේ එළවුලු කන කෙනෙක් එක්ක මස් මාළු වැඩිපුර කන කෙනෙක් සසඳලා. මස් මාළු කන එක්කෙනාගෙන් අවුරුද්දකට පිටවෙන කාබන්ඩයොක්සයිඩ් ප්‍රමාණය වාහනයක් හැතැක්ම අටදාහක් දුවනකොට පිටකරන විෂ දුම් ප්‍රමාණයට සමානයිලු. තවත් විදිහකට කීවොත් ගව මස් කිලෝ එකක් කෑවොත් කාබන් ඩයොක්සයිඩ් කිලෝ දහතුනහමාරක් විතර පිට වෙනවලු. ඒක හරියට පෙට්‍රල් ලීටර් හයක් පිච්චුවා වගේලු. මේ ඉලක්කන් හොයාගෙන තියෙන්නෙත් ඉතිං අපිට වඩා මස්මාළුවලින් යැපෙන, කෑම බීම වගේම සම්පත් නාස්තිකරන රටවල්ම තමයි.දැන්නම් අපේ සමහර ඇත්තොත් හැම්බර්ගර්, සොසේජස්වලට වැඩිපුර ඇදුනට ඉස්සර ගෙරිමස් කන එක මහා පිළිකුල් සහගත වැඩක් හැටියටයි සැලකුවේ. ඉස්සර අය කොයිතරම් සරල ආහාරවේලකට පුරුදු වෙලා හිටියද කියලා ‘එදා හෙළ දිව‘ පොතේ කියන්නේ “ආහාර සම්පාදනයට ගෙයි හාලුත් ලුණුත් තිබීම හොඳටම ප්‍රමාණවත්ය. නිල් කොළ පලාවලින් ඇඹුල් ගම්මිරිස් හා ලුණු දමන කටට දිවට රස ඇති කදිම ආහාරයක් සදා ගනිති. මස්මාළු ඉතා දුර්ලභය. ගම වැස්සන්හට මසක් මාළුවක් ලැබුණ ද එය විකුණා මුදල් ලබාගනී. ඒවා විකුණන්නේ ද පිටරැටියන්හට ය” කියලයි.මේ කියන එදා හෙළ දිව් සාමාන්‍ය වැසියන්ට නින්දාවට කාරණයක් වන්නේ ආහාර පිරිමසා නොගැනීමක්ලු. අද වගේ ගේ ඇතුළේ පය ගහන්න ඉඩක් නැතිවන තරමට ඕන එකයි එපා එකයි ඔක්කොම බඩුමුට්ටු ගොඩගහගෙන ඉඳීමේ පුරුද්දකුත් ඒ කාලේ තිබිලා නැහැ. අනෙක අද වගේ කන්න දෙයක් නෑ නෑ ගගා ඉන්නේ නැතිව අල බතලයක්, කොස් ඇට ටිකක්, කොළ පළා මිටක් හරි හොයාගෙන වේල පිරිමහගන්න හැකියාවක් තිබුණා. ඒ කියලා පෝෂණේ අඩුවක් වුණා කියන්නත් බැරි දස මහ යෝධයොත් හිටියේ මේ පොළොවේ හැදෙන දේවල් කාලා බීලා නිසයි. අපිට වුණත් පොඩි කාලේම උගන්වන්නේ කොච්චර තිබුණත් අවශ්‍ය පමණට වඩා ගන්න එපා කියලනේ.මේ ගසේ බොහෝ පැණි දොඩම් තිබේපැහිල ඉදිල බිමට නැමිලා බර වෙලා අතූනංගිටයි මටයි ගෙඩි දෙකක් ඇතීවැඩිය කඩන නරක ළමයි හෙම නොවේ අපිඒ වුණාට ඕන වෙලාවටත් වියහියදම් කරන්නැති ලෝබකමක් මට්ටකුණ්ඩලීට වගේ අපේ ඇත්තන්ට නැහැ. ඒත් අරපිරිමැස්ම ගැන නම් තදින්ම විශ්වාස කරල තිනෙවා.ගිහියෝ විතරක් නෙමෙයි පැවිදි ජීවිතෙත් අරපිරිමැස්ම උගන්වනවා. වරක් අනඳ මහ තෙරුන් වහන්සේ දෙසූ බණ අසා උදේනි රජුගේ පන්සියයක් බිසෝවරු පන්සියයක් උතුරු සළු පූජා කළාලු. ඒ සියල්ලම ආනන්ද තෙරුන් පිළිගත්තේ දැයි බිසෝවරුන් විමසූ රජු තෙරුන් හමුවට ගොස් වැඳ නමස්කාර කොට “ස්වාමීනි, මෙතෙක් පිළි සිවුරු කුමක් සඳහා වන සේක්දැයි” ඇසුවාලු.මහරජ, අප අපට ප්‍රයෝජනවත් චීවරයක් ඇරගෙන සෙසු පිළි, සිවුරු, දුර්වල ව ඇති වහන්සේලාට දෙම්හ” අනඳ හිමි පිළිතුරු දී වදාළාලු.”ඒ වහන්සේලා තමන්ගේ ඒ දුර්වල සිවුරුවලට කුමක් කෙරෙත්ද?””ඒ සිවුරු ඉතාම දුර්වල සිවුරු ඇති වහන්දෑලාට දෙති”“ඒ ඉතා දුර්වල සිවුරු තිබූ වහන්සේලා ඒවාට කුමක් කෙරෙත්ද ස්වාමීනි?””ඒවා අඩුපාඩු සකසා පොරෝනා ඇතිරිලි ලෙස භාවිත කෙරෙත්””තිබූ පොරෝනා ඇතිරිලි?””මහරජ ඒවා බුමුතුරුණු කෙරෙත්””ස්වාමීනි, ඒ තිබූ බුමුතුරුණු?””ඒවා පාපිස්නා බිසි බවට පත් කෙරෙත්””ස්වාමීනි පරණ පාපිස්නා බිසි?””සැදැහැවතුන් පූජා කළ කිසිවක් අපතේ නොහැරිය යුතු නිසා කඩ කඩ කොටැ, කොටා මැටි සමඟ අනා බිත්ති පිරියම් කර්මාන්ත සඳහා යෙදෙත්” යැයි අනද හිමි දෙසූ විට ඉතා පැහැදුණු උදේනි රජු තවත් සළු පන්සියයක් ගෙන්වා තෙරුන්ගේ් දෙපාමුල තබා පූජා කළේලු.ගිහියන්ගේ අරපරිස්සම කොතරම් ද කීවොත් බෝසතාණන් වහන්සේ වරක් තම බිරිඳ ලෙස අමරාදේවිය සුදුසුදැයි සොයා ගැනීමට අමරාදේවියට දුන් සහල් මනාව පැස මුල් සහලින් බත් ද, කඩ සහලින් කැඳ ද සුණු සහලින් කැවුම් ද පිස ඊට සුදුසු අවුළුත් පිස දුන්නාලු. ඒවා දිවග තබත්ම බෝසතාණන් වහන්සේගේ කේශාන්තයේ සිට පාදාන්තය දක්වා වූ රස නහර පිනා ගියාලු කියලත් සඳහන් වෙනවා.ඒ වගේම සාකේත සිටු දියණිය ජීවක වෙදාණන්ගෙන් නස්න කරනා විට බිම ඉහිරෙන ගිතෙල් බිඳු පවා පහනක් දැල්වීමට හෝ දුප්පතුන් ගේ අතේ පයේ ගෑමට හෝ දෙත හැකි බැවින් එකතු කරන ලෙස දැසි දසුන්ට අණ කළාලු.මේවා අහල ලෝභ කමයි අරපිරිමැස්මයි හරියට වෙන්කරගන්න බැරි වුණොත් නම් ලොකු ගැටලුවක් වෙන්නත් පුළුවන්. කොහොම වුණත් පිළිවෙළකට ජීවත්වෙන අය මේ ලොව හිත සුව පිණිස කටයුතු කළ යුතු ආකාරය ගැන ව්‍යග්ඝපජ්ජ සූත්‍රයෙනුත් කියැවෙනවා. ධනය, බුද්ධිය දෙක ලබාගන්න කරන කටයුතුවලදී අව්ව වැස්ස, රෑ දවාල, සීතල, උණුසුම, බඩගිනි උස්මුරුත්තාව ගැන නොසලකා වීර්යයෙන් අනලස්ව කටයුතු කළ යුතු බවත්, ඒ උට්ඨාන සම්පදාවෙන් ලබාගත් ධනය හෝ බුද්ධිය ආරක්ඛ සම්පදාවෙන් රැකගැනීමේ හා ප්‍රයෝජන ගැනීමේ හැකියාවක් ඒවා විනාශ නොවන පරිදි කල්‍යාණ මිත්‍ර ඇසුරට පමණක් පත්වීම වගේම තමන් උපයන ආදායමට ඔරොත්තු දෙන අයුරින් වියදම් කිරීමට සමජීවිකතාවෙන් කටයුතු කිරීම කියන කරුණු හතර තමයි මෙලොව වශයෙන් දියුණුවට මඟපෑදෙනවා කියා තිබෙන්නේ.ටිං.. ටං.. ගෙදර සීනුව .. අවේලාවේ?මම ගේට්ටුව ළඟට දිව්වා.. ආධාර කාරයෝ වගයක්.. ඒ කටයුතු බාරව ඉන්නේ අම්මා නිසා මගේ රාජකාරිය වෙන්නේ් ඒ අය ඇවිත් බව දැනුම් දීම විතරයි.තමන් හම්බකරන මුදලින් දන් පින් කරන්න කියලා හැම ආගමක දහමකම කියලා තියෙනවා. ක්‍රිස්තියානි, ඉස්ලාම් ආගම්වලත් උපයන මුදලින් යම් ප්‍රමාණයක් පල්ලියට දෙන්න කියලා තියෙන්නේ ඒ නිසයි. ඒත් පින්දහම් වුණත් ණය වෙලා නම් කරන්න එපා කියලා පැහැදිලිවම බුදු දහමේ කියනවා. තමන් හම්බකරන කීය හරි හතරට බෙදලා එදිනෙදා කටයුතුවලට කොටසයි, ධනෝපායන ව්‍යාපාර දියුණු කරන්න දෙකොටසයි, අනාගතය වෙනුවෙන් ඉතිරි කරන්න කොටසයි වෙන් කරන්න කියලත් සිඟාලෝවාද සූත්‍රයේ වගේම බෞද්ධ ආර්ථික උපදේශවල සඳහන්.අනුන්ට සාටෝපෙට ණය වෙලා විඳවනවට වඩා සැපත සහනය පිරුණු චාම් පිරිසිදු අල්පේච්ඡ ජීවිතයක් ගතකරන්න පුළුවන් වීමයි වාසනා හැටියට සඳහන් වෙන්නේ. අල්පේච්ඡ ජීවිතේ..? අල්පේච්ඡ ජීවිතේ කියන්නේ දුප්පත් විදිහට ඉන්න එකද? නෑ ..නෑ.. ආහ්.. රේරුකාණේ හාමුදුරුවන්ගේ වඤ්චක ධර්ම ප්‍රකාශය පොතේ තමයි ඒ ගැන හරියටම තේරුම් කරලා තිබුණේ.. බලමු..පොතක් අරගෙන ආයෙත් ගිහින් බංකුව උඩ වාඩිවුණා.ආ... “අල්පේච්ඡතාව නම්, පමණට වඩා ප්‍රත්‍යය නොපිළිගන්නා වූ ස්වභාවයයි.” තවත් විස්තර තියෙනවා.බුදුහාමුදුරුවෝත් වැඩවාසය කළේ අල්පේච්ඡතාවෙන්. බ්‍රහ්මජාල සූත්‍රයේ පැහැදිලිවම තියෙනවා රැස්කර තබාගෙන පරිභෝජනය කිරීම උන්වහන්සේ එක හෙළා ප්‍රතික්ෂේප කළා කියලා. ඒත් ඒ විශේෂයෙන් භික්ෂූන් වහන්සේලාට.. කාට වුණත් පමණට වඩා ලැබීම දුකක්ලු. ඇත්ත තමයි. තමන්ගේ බඩේ ප්‍රමාණෙට වඩා හිතේ ප්‍රමාණෙට කාලා, කාලා, කඳ බඩ ආරලා ආවාම සමහරු පාරවල් ගානේ දුවනවා. තවත් සමහරු ඒක සාධාරණීකරණය කරන්නේ. ‘ලෝකයේ ස්ථූලම සුරූපිනිය’, ලෝකයේ බරම පුද්ගලයා වීමේ වාර්තාව‘ වගේ විගඩම් ක්‍රමවලින්. ලෙඩකදි දුකකදි ඇර තමන්ගෙ දෙපයින් තමන්ගේ කඳ උස්සගන්න බැරි මනුස්සකමෙන් ලෝකෙට ඇති පලේ මොකක්ද? ඒ විතරක් ද ඒ මිනිස්සු වැඩිපුර හූරා කන්නේ සමහර විට අනාගතේ උපදින්න ඉන්න දරු පරම්පරාවලට අයිති සම්පත්. එහෙම නැත්නම් දියුණු ලෝකේ කියලා තමන්ම කියාගෙන වැජඹෙන්න අනික් අහිංසක රටවල මිනිස්සුන්ට අයිති හුළඟ පවා හොරකම් කරනවා. ඒ වගේ අය තමයි අර කියපු හරිතාගාර වායු වැඩිපුර පිටකරන දූෂකයෝ. හැතැප්ම දාස් ගාණක් එහා හිටියට මොකද ඒ මිනිස්සු කරන වැඩ නිසා තමයි අඹ ගහයට වත් රස්නයක් නැතුව ඉන්න බැරිවෙලා තියෙන්නේ.මේ දේවල් ඇහෙනකොට පේනකොට අඩුපාඩු තිබුණත් අපේ තරම් පරිසර හිතකාමී දර්ශනයක් තියෙන රටක් දාලා සැපය සැපය කියලා සමහරු හොයාගෙන යන්නේ විෂ දුමෙන් පිරිච්චි ලෝකයක් නේද කියල දුකකුත් ඇතිවෙනවා. ඒත් සමහර විට ඒ අයට මෙහෙදි සමජීවිකතාව රැකගන්න බැරුව ඇති. නැත්නම් අල්පේච්ඡතාව වුණත් දකින විදිහ වෙනස් ඇති. පොතේ හැටියට නම් අල්පේච්ඡතාවත් මෝස්තරයක් වෙන වෙලාවල් තියෙනවා. හොඳම උදාහරණේ අල්පේච්ඡතා වේශයෙන් උපදින වඤ්චක ලෝභය. ඒ කියන්නේ අල්පේච්ඡ ජීවිතයක් ගත කරනවාය කියන කාරණේ නිසා ලැබෙන කීර්ති ප්‍රශංසාවලටත් ලාභයටත් ආශා උපදවා ගන්නාට. ලෝභය පහළ වෙන්නේ අල්පේච්ඡතාව වශයෙන්ලු. ඒකට රැවටුණාම තමන් කෙරෙහි අල්පේච්ඡතාව තියෙනවාය කියලා මුලාවට පත්වෙනවලු.ලෝභය විතරක් නෙමෙයි ද්වේශයත් අල්පේච්ඡතා වශයෙන් පහළ වෙනවලු. තමන්ට උදව්කරන හිතවත් අය සම්බන්ධයෙන් සමහර වෙලාවට මේ ද්වේශය පහළ වෙනවලු. ඒ වෙලාවට මට කිසි කෙනෙකුගෙ උදව් ඕන නැහැ. මගේ වැඩ මම ම කරගන්නවාය කියලා හිතෙනවාලු. සමහර සිසුන්ට තමන්ගෙ ගුරු දෙගුරුන් ගැන මෙහෙම හිතෙන්න පුළුවන්ලු.සමහරුන්ට ථීන මිද්ධය කියන්නේ චිත්ත චෛතසිකයන්ගේ දුර්වලකම නිසාත් අල්පේච්ඡතාව ගැන කියනවලු. එහෙම මුලාවෙච්ච අය “අපට මේ තියෙන තරම හොඳටම ඇති” කිය කියා තියෙන සම්පත් වැඩිදියුණු කරගන්නේ නැතුව ඔහේ ඉන්නවලු.ඒ වගේ නෙමෙයි අර්ථ සංරක්ෂක වේශයෙන් එන වඤ්චක මාත්සර්ය... තමන් සතු දේ අනුන්ට දෙනවා තියා ඒවා අනුන් දකිනවාටත් අකමැති මාච්ඡරියෙන් පිරුණු අය උවමනා දේටවත් වියදම් නොකර ඉන්න ගානටම මුලාවීම නිසා අනර්ථයක්ම කරගන්නවාලු. ඒත් මාත්සර්යය පරාර්ථකාමතා ස්වරූපයෙන් පහළ වුණෙත් මසුරාට හිතෙන්නේ “නිකම්ම සල්ලි, කෑම්, ඇඳුම්, දීමෙන් දුගියන තවත් කම්මැලියකු වෙන නිසාත් එසේ කිරීම අපරාධයක් නිසාත් කිසිවක් නොදීම දුගියාට කරන හොඳක්” කියලාලු.කොහොම හරි මේ දේවල්වලින් තේරෙන්නේ අල්පේච්ඡතාව ගැන වුණත් ධනය, බලය ගැන වගේම මධ්‍යස්ථව බලන්න බැරි වුණොත් ඒකත් දුකකටම පෙරළෙනවාය කියලනේ. සමහර විට ඉස්සර අයට අපට වඩා වෙලාව තිබ්බ නිසා මේ දේවල් තේරුම්ගන්න හිතේ නිදහසක් තියෙන්න ඇති.ඒ නිසා තමන්ගේ දේවල් රැකගෙන, නාස්තිය වගේම පරිසරය හූරාගෙන කන එක වෙනුවට තමන් අවට හැමදේම එක්ක සහජීවනයෙන් ඉන්න අපට වඩා නම් හුරුව තිබුණු බව පේනවා.නිමක් නැති ආශාවලින් මිරිකිලා බඩපැලෙනකල් කාලා බීලා නටලා රෙදිපිළි යාර ගණන් නාස්ති කරලා ඇඳලා පරිසරෙන් තමන්ට හිමි තරමට වඩා අල්ලගෙන හිටියත් අන්තිමේදී යන්නේ හිස් අතින්. කණ කැස්බෑවා වියසිදුරෙන් අහස දකිනවා වගේ අමාරුවෙන් ලැබිච්ච මනුස්ස භවයෙන් කාමභෝග පිටුපස්සෙම ගියොත් සිදුවෙන දේ සුබා තෙරණියෝ ථෙරි ගාථාවල කීවේ මෙහෙමයි.ලෝකයේ අඥානයෝ කාමය නමැති මඩෙහි එරුණාහු ජාති මරණ දෙකෙහි අවසානයක් නොදකිත්. කාමය හේතුවෙන් තමාහට බොහෝ වේදනා ගෙනෙන, දුගති මාර්ගවලට පිවිසෙත්. කාමයෝ පසමිතුරන් ඇති කරන්නෝය. තැවීම් ගෙන දෙන්නෝය. කෙළෙසන්නෝය. උමතු බව ඇති කරන්නෝය. අහෝ සැපය කියා කීවද සිත ප්‍රමාදයට පත් කරන්නෝය. සත්ත්වයාගේ විනාශය සඳහා මාරයා විසින් අටවන ලද කෙමිණක් බඳුය. ස්වල්ප ආස්වාද ගෙන දී බොහෝ දුක් පනවා යහපත් පක්ෂය වියලන්නෝය. කාම සටන තරණය කළ මම සිහිල් භාවයට කැමැත්තෙමි.ටොහ්..පේර ගෙඩියක්..පොත බංකුව උඩ දාලා මම පේර ගහ ළඟට දිව්වා.ඉදිච්ච පේර ගෙඩියට පොරකාපු පොළොස් කොට්ටෝරු ජෝඩුව ඊයක වේගෙන් ඉගිලිලා ගියා.අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=af1102208</link>
    <topic>අපේ ගෙවත්ත එදා පලබරයි කෑමෙන් අඩුවක් වුණේ නැහැ</topic>
    <author/>
    <content>තාත්තා ගේ මහ ගෙදර! කිසි දිනෙක මැකී නොයන මතකයකි. ඉස්තෝප්පුවේ තිබූ සීයා ගේ හාන්සි පුටුව නිවාඩු කාලයට එහි යන අපට ගෙන දෙන්නේ මහත් සුවයකි. හිමිදිරියේ නම් ඒ හාන්සි පුටුවේ ගුලි වී හිඳින්නෙ ඉර නැඟෙන තුරු ඇදෙන මීදුමේ සීතලටය. නිල් ගොයමට එහායින් ඇති කඳු යායම බිම දමා, අහස මැදට පනින හිරු මඩල, පුංචි අපේ සිතත් ගතත් උණුසුම් කළේය.මහගෙදර ඉදිරි වැටට මායිම්ව අඩි හතරක පහක පළලින් යුතු පාත්තියකි. කඩුල්ලේ ඉඩ ඉතිරි කර, වැට මායිම දිගට ම පොල් ලෙල්ලෙන් වට කළ ඒ පාත්තිය හඳුන්වන නමක් ගැන නම් අදත් සිතිය නොහැක. එය එක අතකට මල් පාත්තියකි. සුදු, රතු, රෝස පැහැති රෝස මල් පොකුරු පින්නෙන් බරව බිම බලා සිටියේ නව යෞවනියක විලිබරව මුහුණ බිමට තබා සිටිනා අයුරිනි. විසිතුරු ක්‍රෝටන් ඉතිලමින් වැටෙන් බාගයකට පමණ තාප්පයක් වී තිබිණි.එහි නාරං ගසක් ද ගස් ලබු ගස් කීපයක් ද විය. එබැවින් එය පළතුරු පාත්තියක් ද විය. වැටේ ඉතිරියට තාප්ප බැන්දේ මඤ්ඤොක්කා පඳුරු දෙක තුනක් හා මෑ, දඹල වැල් කීපයකි. ඊට අමතරව තිබ්බටු, වම්බටු වැනි එළවළු පැළ ද විය. ඉඟුරු, කහ මෙන් ම ඉබේ වැවුණු පොල්පලා ද පාත්තියේ තැනින් තැන විය. පෝච්චි දෙහි ගහේ බර වූ දෙහි වලු, එහි අතු බිමට නමාලූවේය. මිරිස් පැළ ද, ගිනිසීරියා ගහක එතුණු ගම්මිරිස් වැලද ඉබේ වැවුණු කොච්චි පැළ ද අපේ ස්පර්ශයෙන් බේරී තිබිණි. කොළ පාටට බිම දිගේ දුවන ගොටුකොළ, පාත්තියේ තිබුණ පාඩම් මතක තබන ඖෂධය බව සීයා කියා තිබුණි. වැට කෙළවරේ ම මහා මහෝගනී ගසකි. ඉතිං මේ පාත්තියට යොදන නමක් ගැන සිතා ගැනීම මට මෙන්ම ඔබට ද අසීරු කටයුත්තක් වනු ඇත.එකල අපේ සම්ප්‍රදායික ගෙවත්ත සැකසී තිබුණේ එලෙසය. මල් පළතුරු එළවළු, පලා, ඖෂධ ආදී කී නොකී සියල්ල අප බොහෝ විට එහි වවා ගත්තෙමු.එකල ගස්ලබු පළතුරක් මෙන් ම එළවළුවක් ද විය. ඉදුණු ගස්ලබු පළතුරක් ලෙස ද පැසුණු පළතුරු එළවළුවක් ලෙස ද කෑම මේසයට ආ හැටි අපූරුය. එක්කෝ එය ගස්ලබු මැල්ලුකි. නැතිනම් පිපිඤ්ඤා වැනි ව්‍යංජනයකි. පැසුණු ගස්ලබු මේ කොයි විදියටත් හොඳය.පෝච්චි දෙහි ගහේ් දෙහි ගෙඩියක් දවස් දෙක තුනකට දෙහි අවශ්‍යතාවය පිරිමැසුවේය. පාත්තියේ ඉඟුරු තේ රස කිරීමට මෙන් ම බඩේ අමාරුවට හෙම්බිරිස්සාවට ද ගමේ ඈයො ඖෂධයක් කර ගත්හ.මෙවැනි පොදු පාත්තියක් හැරුණම තමන්ට ගෙවත්තේ ඇති ඉඩකඩ අනුව විවිධ දේ වගා කර ගැනීමට එකල ගැමියෝ කටයුතු කළහ.”ජනේලයේ කැටයම් සහිත සිහින් පොලු අතරින් අවට බලන සරොජිනී කුමාරි හාමිට වත්ත පුරා සරුසාර ලෙස වැවී තිබෙන විවිධ ගස් වර්ග දිස්වේ. වලව්ව ආසන්නයේ ම අඹ ගස් කීපයකි. ඉන් එකක් මී අඹ ගසකි. එහි අඹ කියන්නට බැරි තරම් රසය. ඇයට පේන ගස් අතර අවුරුදු සීයක් පමණ පැරණි විශාල කොස් ගස් දෙකක් ද විය. .......... ගෙමිදුලේ කොටසක් ද සරෝජිනී කුමාරි හාමිට හොඳින් පෙනේ. එහි විවිධ පියකරු මල් වවා ඇත්තේය. ...........ඇරැව්වල නන්දිමිත්‍ර මහතා විසින් රචිත පුංචි කුමාරි හාමි නැමැති කෙටි කතා සංග්‍රහයේ එනමින් ඇති කෙටි කතාවේ කොටසකි ඒ. ඉන් පැහැදිලි වන්නේ එකල ගෙවත්ත සරුසාර වූ බව නොවේ ද?කොළඹ ආනන්ද විද්‍යාලයේ හිටපු විදුහල්පති ඒ.පී. ගුණරත්න මහතා සිය බාල කාලය ගැන වරක් ‘සිළුමිණ’ පුවත්පත සමඟ කර තිබුණ සාකච්ඡාවකි. එහිදී ඔහු කියා තිබුණේ සිය එළවළු පාත්තියෙන් කෑම වේලට ලබා ගන්නා එළවළු වෙනුවෙන් ඔහුගේ මව යම් මුදලක් කැටයට දැමූ බවය. මෙවර නොමැකෙන පියසටහන් තීරයට අප ඔහු සම්බන්ධ කර ගත්තේ ඒ ගැන වැඩි තොරතුරු දැන ගැනීමට ය.”මටත් මගේ සහෝදරයන්ටත් එළවළු පාත්ති සාදා දුන්නෙ තාත්තා. ඒවාට සාත්තු කරලා බලා කියා ගත්තෙ අපි. ඒවායේ ඵල නෙළුවෙ අපේ අම්මා. හැබැයි ඒ වෙනුවෙන් අපේ කැටේට කීයක් හරි දැම්මෙත් අම්මා. කැටේට කාසි දැමීම අපේ වගාවට උත්තේජනයක් වුණා. ඒ වගේම කෑම කන වෙලාවට අම්මා කියනවා මේ එළවළු අසවල් පුතාගේ පාත්තියෙන් බව. එතකොට සිතට දැනෙන සතුට මෙතැකැයි කියන්න බැහැ.”ගුණරත්න මහතා ඒ බව පවසන්නේ අද ද ඒ සතුට විඳින ලෙසිනි. එකල සිය ගෙවත්තේ ළිඳ අසළ විවිධ වර්‍ගයේ පළා පාත්ති තිබූ බව ද පැවසුවේ ඔහුය. කන්කුන්, ගොටුකොළ, මුකුණුවැන්න වැනි පළා ඒ අතර විය.”ගෙවත්තේ පමණක් නොවෙයි ඒ කාලේ පාසලෙත් වැව්වා. එළවළු විතරක් නොවෙයි මල් සහ තණකොළත් වගාවක්. පන්තියෙ ඉදිරිපිට වගා කළේ මල්. පිට්ටනියෙ තණකොළ. මේ හැම වගාවක් ම, වගාව ගැන ජාතික සංකල්පයක් අපේ සිත්වලට ඇතුළු කළා.” ගෙවත්තේ පාසලේ වගාව ගැන ඒ මහතාගේ අදහස් එබඳුය.”අපේ ගෙදරට නෑදෑයෝ ආ ආරංචිය ගම් මැද්දෙන් හමා ගිය හුළඟක් වගෙයි. වැල නොකැඩී ගමේ උදවිය එන්න අරන්, නෑදෑයෝ බලාගන්න. ඔවුන් ආවේ හිස් අතින් නොවෙයි. බකිනි, කිරළ, සීනි කැකිරි, ගිරා අඹ, උගුරැස්ස, දිවුල්, පිනි ජම්බු, නමිනං, වෙරළු, නාරං ආදි පලතුරු උරවල පුරවගෙන.”සිබිල් වෙත්තසිංහ මෙහෙම ලියා තිබුණේ ඇගේ ‘වැනියං කළු වැනීයං’ කෘතියේ. එකල ගෙවත්තක තිබුණු නා නා පලතුරු වර්ග මොනවද යන්න ගැන ඒ ලියැවිල්ල සාක්ෂියකි. ඒ කාලේ ගෙවතුවල ගොරකා ගස් පවා තිබිණි. ගොරකා කුළු බඩුවක් මෙන් ම ඇතැම් විට පලතුරක් ද විය. එහි මදය මැංගුස් හා සමාන විය.ජෝන් ඩේවි මෙරට සිටි කාලයේ දිවයිනේ ප්‍රදේශ කීපයක සංචාරය කළේය. වරක් ඔහු කළ සංචාරයකදී දුටු දසුනක් විස්තර කර තිබුණේ මෙලෙසය.කිරිවාන ගම දී අප දවස ගත කළේ කුඩා විහාරයකට අයත් කදිම පන්සලකයි. ........... ගම් යන යෙදීමට වඩා වරක් ගම් තිබුණ තැන් යැයි කීම වඩා යෝග්‍යයය. මක්නිසාද යත්, ඒ තැන් දැන් හැඳින ගත හැක්කේ නටබුන්වලින් හා ආලපාලු කරන ලද පලතුරු ගස් ගොන්නවලින් පමණක් හෙයිනි. මෙය ද අප වැල්ලවායේ සිට එන විට මග දිගට ම දක්නට ලැබුණු මෙවැනි දර්ශන ද ........... මා සඳහන් කළ යුතුය.”ඌව වෙල්ලස්ස කැරැල්ල හේතුකොටගෙන වූ විනාශය ඩේවි දුටුවේ එලෙසය. ගම් යනු ගැමියා ජීවත් වූ ප්‍රදේශයන්ය. ආලපාලු වී ගොස් තිබුණේ ඔවුන්ගේ ගෙවතුවල තිබූ පලතුරු ගස් ය. ඩේවි මේ සටහන තැබුවේ 1816 සිට 1820 දක්වා ඔහු මෙහි ගෙවූ කාලය ඇසුරු කරගෙනය. මීට වසර සිය ගණනකට එපිට අපේ ගෙවතුවල සශ්‍රීකත්වය මැනවින් වටහා ගැනීමට එය කදිම උපහැරණයකි.ප්‍රවීණ ගත්කතුවර කේ. ජයතිලකයන් අපට පවසා සිටියේ එකල ගෙවතුවල ඇතැම් බෝග වගා කළේ කපුටන් හා වවුලන් වැනි සතුන් විසින් බවය.”ඒ කාලේ අපේ ගෙවතුවල හැම දේම වගා කරලා තිබුණා. ඉඟුරු, කහ, අබ, ගම්මිරිස් වගේ දේවල් පවා වැව්වා. එළවළු කඩෙන් ගෙනෙන සිරිතක් තිබුණෙ නැහැ. බොහෝ වෙලාවට ලුණු ටිකයි, වියලි මිරිස්, කරවල වගේ දෙයක් තමා කඩෙන් ගත්තෙ. පලතුරත් එහෙමයි. ඒ කාලෙ පලතුරු චක්‍රයක් තිබුණා. අවුරුදු පුරා ම එක එක ජාතියෙ පලතුරු. වැල, වරකා, රඹුටන්, පේර, කෙසෙල්. එක පලතුරක් ඉවර වෙද්දි තව පලතුරක්. මේ සමහර ගස් වගාවුණේ මුල්වලින්. දෙල් එහෙම වර්ගයක්. තවත් පලතුරු එළවළු වැව්වෙ කපුටො, වව්ල්ලු වගේ සතුන්. ඒ වගේ ම ඒ කාලෙ එළවළු පලතුරු ගෙවත්තෙන් ගෙවත්තට හුවමාරු කර ගත්තා. බීජ වගේ ම අස්වැන්නත් හුවමාරු වුණා. නැති බැරි කෙනෙකුට කොස් ගෙඩියක්, පොල් ගෙඩියක් වගේ දෙයක් ගෙදරකින් ඉල්ල ගන්න එක ඒ කාලෙ අමාරු දෙයක් නොවේ. ඇත්තට ම ඒ කාලෙ නැති බැරි අය ගමට ම හිටියෙ පවුල් දෙක තුනක්.”දෙවන ලෝක යුද්ධ සමයේ හැම ගෙදරකම වගා කළ යුතු බවට එකල ආණ්ඩුව නීතියක් පැන වූ බව ද කේ. ජයතිලකයන් පවසා සිටියේය. යුද සමයේ වුවද එකල ගැමියාට ආහාර හිඟයක් දැනුණේ නැත. ඒ බව කියැවෙන තැනක් සිබිල්ගේ ‘නොමියෙන කළු දූ’ කෘතියේ වේ.”ලෝ පුරා යුද්ධය තිබුණත් අපේ ගෙදර නම් පැවතුණේ සිරියාවන්ත වට පිටාවක්. ආච්චි අම්මා ගමේ ඇවිදලා ගෙනාවා රස පලතුරු. සීනි කැකිරි, සැපදිල්ලා, පේර නාරං. තවත් ආච්චි කෙනකු බට කෝටු පෙට්ටියක් ඔලුව උඩ තියාගෙන අරන් ආවේ කිරි පැණි හකුරු.”සිබිල් මේ කියන්නෙ කොළඹ ගැනය. 1939 ලෝකෙම යුද්ධ කරන විට කොළඹ තිබුණ සශ්‍රීකත්වය එබඳුය. මෙකල යුද්ධයක් තිබුණි නම් අපට සිදුවන්නේ හාමතේ මියැදෙන්නටය. මන්දයත් හාලුත් රටින්ය. හාල් මැස්සනුත් රටින්ය. පාන්පිටි, සාඩින් (සැමන්), අර්තාපල්, පරිප්පු මේ සියල්ල ද රටින් ය. අප වැඩිපුරම කෑමට ගන්නේ මේවාය. එබැවින් අපට සිදුවන්නේ හාමතේ මියැදෙන්නට වනවා යැයි කීම මුසාවක් නොවන්නේය. එපමණක්ද? අප වගාකරන බීජ ගෙන්වන්නේද රටින්ය. ප්‍රජා වෛද්‍ය විශේෂඥ ශාන්ති ගුණවර්ධන මහත්මිය පැවසුවේ සමබල ආහාර වේලකට අවශ්‍ය බොහෝ දේ එකල ගෙවත්තෙහිම තිබූ බවය.”ඉස්සර හැම ගෙදරකම ලිඳ ළඟ කොහිල කොටුවක් තිබුණා. ඒ විතරක් නොවේ ලිඳ කිට්ටුව පළා වර්ග කීපයකුත් වගා කළා. මෑකරල්, බණ්ඩක්කා, වම්බටු, දඹල වගේ එළවළුත් අඹ, පේර කෙසෙල් වගේ පලතුරකුත් වැරදුණේ නැහැ. සමහර ගෙදරක ගව පාලනය කුකුල් පාලනයත් තිබුණා. කිරි බිත්තර ටික ලැබුණෙත් ගෙවත්තෙන්මයි. බොහෝ නිවෙස්වල කිරි එළදෙනෙක් හිටියා. නැති ගෙවල්වල උදවියට මේ කිරි බිත්තර මිලට හෝ නොමිලේ ලැබුණා. ඒ නිසා කිරි බිත්තර අද වගේ රටින් ගෙනෙනතුරු බලා ඉන්න සිදුවුණේ නැහැ.ඒ වගේම අර්තාපල් දිහා පමණක් ඒ කාලේ මිනිස්සු බලාගෙන උන්නෙ නැහැ. රාජාල, ඉන්නල, හිඟුරල, කිරි අල, බතල, මඤ්ඤොක්කා වැනි විවිධ රසැති ගුණැති අල වර්ග තිබුණා. ධාන්‍ය වර්ග වුණත් එහෙමයි. රටකජු, තල, කුරක්කන්, බඩඉරිඟු වැනි ආහාර සමබල ආහාර වේලක් හදන්න හුඟක් උදව් වුණා.ගෙවතුවල විතරක් නොවේ පාසල්වලත් වගා කළා. වැටකොළු, පතෝල, වට්ටක්කා වගේ බොහෝ වගාවන් පාසල්වල තිබුණා.අනික කොස් දෙල් අවාරෙට ඒවා වියලා පසුව ප්‍රයෝජනයටත් ගත්තා. වැලි කොස්, අටු කොස්, හැදුණෙ ඒ විදියට. ඒ නිසා එකල ගෙවත්තෙන් අපට සමබල ආහාර වේලක් ලබාගන්න අසීරු කරුණක් වුණේ නැහැ.කොළඹ අවට පදංචිවෙලා හිටියත් මම අදටත් මගේ ගෙවත්තේ මොනවා හරි දෙයක් වගා කරගන්නවා. සීමිත ඉඩකඩක වුණත් මොනවා හරි දෙයක් වගාකරගන්න අපට පුළුවන් .”විශේෂඥ වෛද්‍ය ශාන්ති ගුණවර්ධන මහත්මිය එලෙස පවසන විට පරිසරවේදී නීතිඥ ජගත් ගුණවර්ධන මහතා පවසන්නේ ද සම්ප්‍රදායික ගෙවත්ත අප පෝෂණයෙන් දිළිඳු නොකළ බවය. හේන, කුඹුර එදා ගොවියාගේ ආර්ථික වුවමනාවන් ඉටුකළ අතර ගෙවත්ත දෛනික වුවමනාවන් ඉටු කළ බව ඔහුගේ අදහසය.”එක් එක් දේශගුණික තත්ත්වයන් හේතු කොට ගෙන විවිධ ප්‍රදේශවලට ආවේණික ගෙවතු වගා තිබුණා. ඇතැම් විට ඇතැම් නිවෙසක වගා වුණේ නිවෙසේ අයගේ රුචි අරුචිකම් මත තීරණය වූ වගාවන්. කෙසේ වුවත් ප්‍රධාන ;කාටස් තුනකට අදාළව ඔවුන් සිය ගෙවත්ත වගා කළා. ආහාර, කුළුබඩු හා ඖෂධ ඒ තුන් වර්ගයයි”ඒ අනුව, අල වර්ග, පලාවර්ග, ධාන්‍ය වර්ග ඇතුළු විවිධ එළවුළු වර්ගත් පලතුරු වර්ගත් ගෙවතුවල වගා කෙරිණි.”ඒ කාලේ මිනිස්සු එදිනෙදා අවශ්‍ය කරන ඖෂධ තම ගෙවත්තෙ වගා කර ගැනීම අතපසු කළේ නැහැ. ඉරිවේරිය වගේ ඖෂධයක් ඒ කාලෙ බොහෝ නිවෙස්වල තිබුණා. ඒත් අද ඉරිවේරිය කියන්නෙ දුර්ලභ ඖෂධයක්.අලුත් ජනපද ආරම්භ වුණාම මිනිස්සු තමන්ගෙ මුල් ගම්වල තිබුණ වගාවන් ඒ ජනපදවලටත් ගෙනාවා. අවර, ඇතැම් කොච්චි වර්ග වැනි දෑ ඒවායින් සමහරක්.සමහර එළවුළු ඒ ඒ පළාත්වලට ආවේණිකයි. ගස් බණ්ඩක්කා අවුරුදු කීපයක් පල හට ගන්නා ශාකයක්. ඒක වැවෙන්නෙ වියළි කලාපයේ පමණයි. ගස් තක්කාලි තිබෙන්නෙ බදුලු බණ්ඩාරවෙල යනාදී ප්‍රදේශවල පමණයි. කොහොම වුණත් මේ සම්ප්‍රදායික ගෙවත්ත ඒ කාලේ අපේ බොහෝ දෛනික අවශ්‍යතා සපයා දුන්නා.සම්ප්‍රදායික ගෙවත්ත දිනපතා අවශ්‍යතාවන් පිරිමැසූ සැටි ගුණවර්ධන මහතා පැහැදිලි කර සිටියේ එලෙසය. එවැනි වුවමනාවන් ගෙවත්තකින් ඉටු වේ නම් අලයි ළූනුයි පමණක් කන්නට අපට සිදුවන්නේ නැත.පවතින ආර්ථික රටාව තුළ ගෙවන කාර්ය බහුල දිවි පෙවෙත හෝ නගරබද ජීවිතයේ සීමිත ඉඩකඩ මේ වගාවට බාධා පමුණුවන බව ඇතැමෙකුගේ් අදහසය. මේ අදහසට සියයට සියයක් එකඟ වීමට හෝ විරුද්ධ වීමට අපට නුපුළුවන. ඇතැම් විට ඇතැම් අයකුට එවැනි ප්‍රායෝගික ගැටලු තිබෙන්නට පුළුවන.එහෙත් කාර්ය බහුල තැනැත්තා වුවද කුඩා වගාවකට කුඩා කාලයක් වෙන්කර ගැනීමට සමත් වුවහොත් ඔහු ඉන් ලබන ප්‍රයෝජනය විශාලය.තට්ටු ගෙවල් හෙවත් නිවාස සංකීර්ණවල වෙසෙන ජනයා වවන්නේ කෙසේදැයි යන්න පිළිබඳ ප්‍රශ්නයක් තිබේ. ඇතැමකු පවසන්නේ එවැනි පරිසරයක් තුළ වුවද වගා කළ හැකි බවය. තවත් කෙනකු ඒ අදහස ප්‍රතික්ෂේප කරන්නේ අවඥාවෙනි. එසේ නම් ඊට විසඳුම කුමක්ද? එසේ කළ හැකි යැයි පවසන්නා බැරි යැයි පවසන්නාට ඒ ගැන ඉගැන්වීමය.මෙරටෙහි කෘෂිකර්ම අමාත්‍යාංශයක් ඇත. කෘෂිකර්ම පර්යේෂණායතන, ගොවිජන සේවා දෙපාර්තමේන්තුව වැනි ඊට අනුබද්ධ ආයතන ඇත. ඕනෑ තරම් නිලධාරී ද සිටිති. එසේ නම් වගා කරන ආකාරය, ගෙන් ගෙට ගොස් ජනතාවට කියාදෙන්නට ඒ නිලධාරීන්ට බැරි හේතුව කිම? එවැනි ව්‍යාපෘති නමට පමණක් ආරම්භ නොකොට ප්‍රායෝගික වැඩපිළිවෙළක් දක්වා ගෙන යා නොහැකිද?එවැනි වුවමනාවක් අපේ නිලධාරීන්ටත් ජනතාවටත් දැනෙන්නේ ආර්ථිකය අප හොඳටම මට්ටු කළ පසුවය. සිංහලයාට සති දෙකෙන් සියල්ල අමතකයි යන ප්‍රභාකරන්ගේ කීම සනාථ කරමින් කාලයාගේ ඇවෑමෙන් ඒ වුවමනාව ද ආරම්භය ද අතහැර දමන්නට අපි පෙළඹෙන්නේ නිතැතිනි.සැබැවින්ම අප ගෙවත්ත වගා කළ යුත්තේ ඇයි? ඉහළ යන එළවුළු, පලතුරු මිලට විසඳුමක් ලෙස පමණක් ද? එහි ඇත්තේ ආර්ථික ප්‍රතිලාභ පමණක් ද? මේ ගැන සාකච්ඡා කිරීමට අප හා එකතුවූයේ ජයවර්ධනපුර විශ්වවිද්‍යාලයේ ආහාර විද්‍යා හා තාක්ෂණ අධ්‍යයනාංශයේ මහාචාර්ය කේ.කේ.ඩී.එස්.රණවීර මහතාය.”ගෙවතු වගාවෙන් ආර්ථික ලාභයක් ලැබෙනවා තමයි. ඒත් අප නොසිතන, අපට නොදැනෙන බොහෝ ප්‍රතිලාභ ගෙවතු වගාවෙන් අපට ලැබෙනවා.ප්‍රධානම දේ වස විසවලින් තොර ආහාර බෝග අපට ලබා ගැනීමට හැකි වීමයි. වර්තමානයේ අපට ලැබෙන බොහෝ ආහාර වර්ගවල තියෙන්නෙ වස විස. කෘමිනාශක රසායනික පොහොර හැම වගාවකටම වාගේ යොදවනවා. පලතුරු වැනි ආහාර ඉදවීමට කාබයිට් වැනි දෑ යොදනවා. මේ සියල්ල ශරීරයට අහිතකරයි. ඇත්තටම පිළිකා වැනි භයානක ලෙඩ රෝගවලට අප ගොදුරු වීමට ප්‍රධාන හේතුවක් වී තිබෙන්නේ මේ පළිබෝධනාශක විස සහිත ආහාරයි.විශේෂයෙන් වෙළෙඳසලෙන්, පොළෙන් අප ලබා ගන්නා පලා වර්ග කීරකොටුවලින් ගෙනෙන ඒවා. ඒවායේ මළපහ පවා තිබෙනවා. පසුගිය දිනෙක මම සුපිරි වෙළෙඳසලකින් ගෙන ගිය ගොටුකොළ පරීක්ෂාවට ලක්කළා. එහි මළපහ විෂබීජයන් තිබුණා.රණවීර මහතාගේ මේ ප්‍රකාශයෙන් පැහැදිලි වන්නේ කුමක්ද? අප කොතැනින් ලබා ගත්තද අප කන බොන දේවල් එකම ආකාරයේ වස විස ඇති දේවල් බව නොවේද?”ඒ කාලේ අපේ ගෙවත්තට වස විස ඉස්සෙ නැහැ. ගොම හෝ දිරාගිය ශාක තමයි ඒ කාලේ පොහොර. මට මතකයි මගේ අම්මයි ලොකුඅම්මයි තමයි ගෙවත්ත සම්පූර්ණයන්ම වගා කළේ. අපට හුඟක් සල්ලි තිබුණෙ නැහැ. ඒත් කවදාවත් කෑමෙන් අඩුවක් තිබුණෙ නැහැ.අපි හැමදාම උදේට කෑවෙ වත්තෙ වගා කළ අල වර්ගයක්. හැමදාම බත්පතට එකතු වුණේ වත්තෙ වගා කළ එළවුළුවක්. ඒ නිසා ඊළඟ වේලට උයන්නෙ මොනවද කියන එක ගැන කවදාවත් ප්‍රශ්නයක් තිබුණෙ නැහැ. ඒ නිසා ආතතියක් නැහැ. ආතතිය නැති නිසා මනස සතුටුයි. නැවුම් පෝෂ්‍යදායී ආහාර නිසා ශරීරය සතුටුයි. ඉතිං ලෙඩ රෝගත් අඩුයි. දැනුවත්ව හා නොදැනුවත්ව ගෙවත්තෙ වගාව අපේ ජීවිතවලට විශාල පිටිවහලක් වුණා.”රණවීර මහතාගේ පියා මෙලොවින් සමුගත්තෙ ඔහු කුඩා අවදියේය. අම්මා ගෙවත්ත වගා කළත් කුඹුරු අස්වැද්දීම වෙන අයට බාර කළේ කුලියට හෝ අෙඳ්ට.එහෙත් අක්කර කාලක් වැනි කුඹුරු කෑල්ලක් අස්වද්දන්න අවුරුදු පහළොවක දායසක සිටි රණවීර පුතාට බාර විය.”වී වැපිරුවෙත්, ගොයම් පෑගුවෙත් මමමයි. ගොයම් පා ගන්න මගෙ යාළුවො උදව් කළා. ඒ අස්වැන්න ගෙට ගත්තම කමිසයක් කලිසමක් මහගන්න අම්ම මට කීයක් හරි දුන්නා.”රණවීර මහතා පවසන්නේ කුඩා කළ සිටම දරුවන් වගාවට යෙදවීම ඔවුන් පරිසරයට ආදරය කරන පිරිසක් බවට පත් කිරීමට ද ඇති කදිම මාර්ගයක් බවය. එමෙන්ම එය දරුවන්ගේ් මනා පෞරුෂ වර්ධනයට ද බලපාන බව ඔහුගේ අදහසය.”ඉදිරියේ ලෝකය ආහාර හිඟයකට මුහුණ දෙන බව දැන් කියැවෙනවා. මේ තත්ත්වයට මුහුණ දෙන්න අප සූදානම් විය යුතුයි. හැත්තෑව දශකයේදී ඇතැම් දේශපාලන වාතාවරණ මත ආහාර හිඟවුණා. එහෙත් අපේ ගෙදරට එහෙම හිඟයක් දැනුණෙ නැහැ. මොකද අපේ ගෙවත්ත පලබරයි. මට මතකයි මගේ යාළුවොත් ඒ කාලෙ කෑමට අපේ ගෙදර ආවා.”තම ගෙවත්තෙ වගා කරගැනීම තවත් ප්‍රතිලාභ ගෙන දෙන බවයි ඔහුගේ අදහස. මිලදී ගන්නා එළවුළු පලතුරු බොහෝ නැවුම් නැත. එබැවින් ඉන් කොටසක් හෝ ඇතැම් විට සම්පූර්ණයෙන් හෝ ඉවත දැමීමට අපට සිදුවෙනු ඇත. තමන්ට ඉඩ ඇති පමණින් හෝ වගා කර ගන්නේ නම් ඒ පාඩුව ද පියැවේ.”නැවුම්, පෝෂ්‍යදායී, වස විස නැති ආහාර අපේ මනසත්, ශරීරයත්, පෝෂණය කරනවා. ලෙඩ දුක් නොමැතිවීම ඉන් ලැබෙන ප්‍රධාන වාසියක්. මේ සියල්ල අපට දීර්ඝායුෂ ලබා දීමටත් හේතුවක්.” රණවීර මහතා අවසාන වශයෙන් පැවසුවේය.මෙහිදී මට සිහිවන්නේ රොබට් නොක්ස් මෙරට ගැන සිය ග්‍රන්ථයේ (එදා හෙළ දිව) තැබූ සටහනකි. එහිදී ඔහු කියා සිටියේ මෙරට ස්වයං පෝෂිත රටක් බවයි. විදේශයකින් කිසිවක් නොගෙනාවට මෙරට පාලනය ගෙන ගිය හැකි බවද එය රටේ පැවැත්මට බාධාවක් නොවූ බවද ඔහු පවසා තිබිණි.රොබට් නොක්ස් අද සිටියා නම් අපේ රට ගැන කියනු ඇත්තේ කුමක්ද?සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=af1102209</link>
    <topic>ත්‍රස්තවාදය යළි හිස ඔසවයි ද?</topic>
    <author>සාකච්ඡාකෙළේ සුභාෂිණී ජයරත්න අරුණි මුතුමලී</author>
    <content>අන්ත පරාජයක් ලැබූ එල්.ටී.ටී.ඊ ත්‍රස්තවාදීන් ශ්‍රී ලංකාවෙන් බැහැරව තම සංවිධානය යළි පණ ගැන්වීමට දරන උත්සාහය පිළිබඳ තොරතුරු දැන් වාර්තා වේ. එල්ටීටීඊය යළි හිස එස වුවහොත් එයින් රටට බලපෑමක් එල්ල වේද එසේ නම් ඒ කුමන ආකාරයේ බලපෑමක් ද යන්න අද කඩුල්ලෙන් විමසා බැලේ.එන්. ජී. ඕ. කාරයෝ බොරු කරුණු හොයලා වැරැදි වාර්තා සම්පාදනය කරනවාඉදිකිරීම් ඉංජිනේරු සේවා නිවාස හා පොදු පහසුකම් ඇමැති විමල් වීරවංශකොටි ත්‍රස්තවාදීන් ඔවුනගේ මෙහෙයුම දියත් කර තියෙන්නේ අන්තර් ජාතික තලයේ බව අපි හැමෝම දන්නා කරුණක්. ශ්‍රී ලංකාව තුළ කොටි ත්‍රස්තවාදීන්ට යුදමය වශයෙන් ජයග්‍රහණ ලබාගන්න බැරිවුණා. මෙය ලොවම දැන ගත්තා. මේ නිසා ඔවුන් දැන් උත්සාහ කරන්නේ අන්තර්ජාතික තලය තුළ ශ්‍රී ලංකා රජය පරාජයට පත්කරන්නට විවිධ ආකාරයේ මෙහෙයුම් දියත් කිරීමයි. මේ නිසා ඔවුන් දේශසීමා නොමැති රාජ්‍යයක් නිර්මාණය කරගෙන එහි ඇමැති මණ්ඩලයක් හදාගෙන වෙනත් රටවල් සමඟ විවිධාකාරයේ සම්බන්ධතා ඇතිකරගෙන ශ්‍රී ලංකා රජය ගැන වැරැදි ආකාරයේ තොරතුරු ලබා දෙමින් මේ මෙහෙයුම පණ ගන්වා තියෙනවා. මේ නිසා මේ තත්ත්වය මුළු ලෝකයටම විශාල තර්ජනයක් වීමට පටන් අරන්.බරපතළ ත්‍රස්තවාදී සංවිධානයක් යුදමය වශයෙන් පරදවන විට එය දිවා භෝජන සංග්‍රහයක් වගේ ඉතාමත් සුහදශීලීව පවත්වන්න බැහැ. එය සිදුවෙන්නේ යුදමය ක්‍රියාවලියක් විදියටයි. අපේ රටේ ආරක්ෂක හමුදා මේ ත්‍රස්තවාදය පරදවන එක උපරීම මානුෂිය ආකාරයට සිදුකළා. සිවිල් ජනතාවට හානියක් නොවන ආකාරයට ඒ අයගේ මානුෂීය අයිතීන් උල්ලංගනය නොවන ආකාරයට සිදුකළ හැටි හැමෝම දන්නා කරුණක්. මේ හැම දෙයක්ම අපේ හමුදාව කළේ කොටි ත්‍රස්තවාදීන්ගේ ම්ලේච්ඡ කුරිරුකම්වලට මුහුණ දෙමින්. කිසිම විටෙක කොතැනකවත් අපේ හමුදා සමූල ඝාතනයක් සිදුකළා කියා වාර්තා වුණේ නැහැ. හමුදා භටයන් කාන්තාවන්ට අතවර කළා කියලා චෝදනා නැහැ. අපේ හමුදා පොඩි දරුවන් මරා දැමුවා කියා චෝදනා නැහැ. ත්‍රස්තවාදීන්ට විරුද්ධව යුද්ධය මෙහෙයවූවාට එය කළේ සිවිල් ජනතාව රැක ගනිමින්. මේ ආකාරයට මානුෂිය මෙහෙයුමක් සිදුකළ ලොව පළමු අවස්ථාව මෙය වෙන්න පුළුවන්.මහ ලොකුවට කතා කරන ඇමෙරිකාව ඇතුළු බටහිර අධිරාජ්‍යවාදී රටවල හමුදා ලොව එක එක රටවලට ගිහින් මොන තරම් විනාශකාරී දේවල් සිදු කළා ද? බින් ලාඩන් කොහේහරි ඉන්නවා කියලා දැනගත්තොත් ඕනෑම තැනකට උඩින් මිසයිල ගහන්න ඒ අය සූදානම්. ඇෆ්ගනිස්ථානයේ මහා විනාශයක් කළා. මේවාත් එක්ක සන්සන්දනය කරනකොට ලංකාවේ හමුදාව ඉතාම සාමකාමීව මානුෂික ආකාරයෙනුයි මේ මෙහෙයුම කළේ. මෙය සමහර රටවලටත් ත්‍රස්තවාදීන්ටත් ඉවසාගෙන ඉන්න බැහැ. මේ අය තමයි මේ විදියට අසාධාරණ චෝදනා රටටත්, හමුදාවටත්, ජනාධිපතිතුමාටත් එල්ල කරලා ඒ මඟින් ඔවුන්ගේ පළිගැනීම් සිදු කරන්නේ.අපේ රටේ මහජනතාව රජයත් එක්ක දිගින් දිගටම පෙළගැසී ඉන්නකොට තමයි අපිට මේ ප්‍රයත්නයන් දුර්වල කරන්න පුළුවන් වෙන්නේ. හැම ප්‍රයත්නයකටම වඩා වටිනවා මහජනතාව රජයත් එක්ක උනන්දුවෙන් වෙලිලා, තදින් බැඳිලා ඉන්නවා කියලා ලෝකයට දන්වන එක.අපේ රටේ දේශද්‍රෝහී එන්. ජී. ඕ. කාරයෝ ඉන්නවා. ඔවුන් තමයි බොරු කරුණු හොයලා වැරැදි ප්‍රවෘත්ති සම්පාදනය කරන්නේ. මේ අය විදේශ මුදල්වලට තියෙන කෑදරකමින් මේ මහා පවාදීම් සිදු කරනවා. මේ වාර්තාවල තියෙන දේ පිළිගන්න ශ්‍රී ලංකා රජය හෝ ජනතාව සූදානම් නැහැ. අපි මිත්‍ර රටවල් සමඟ එකතු වෙලා ඒ සියලු වාර්තා ප්‍රතික්ෂේප කරන ක්‍රියාදාමය යා යුතුයි. දැනටමත් විදේශ අමාත්‍යතුමාගේ මැදිහත් වීමෙන් ඒ සඳහා අවශ්‍ය පියවර ගනිමින් පවතිනවා.එල්. ටී. ටී. ඊ යට හිස ඔසවන්න ඉඩ නොදිය යුතුයිවිදුලිබල හා බලශක්ති ඇමති චම්පික රණවකදැනට කොටි සංවිධානය ලංකාව තුළ වගේ ම ලෝකය පුරා තහනම් වෙලා තියෙන්නේ. කැනඩාවේ, ඕස්ට්‍රේලියාවේ පවා එහෙමයි. නමුත් පුද්ගලයන් තුන් දෙනෙකුගේ මූලිකත්වයෙන් ඇමරිකාවේ නිව්යෝක් නුවර ඊනියා දේශාන්තර ඊලාම් ආණ්ඩුවක් පිහිටුවාගෙන එහි අගමැති හැටියට වී. රුද්‍රකුමාරන් පත් කරගෙන තිබෙනවා. ලෝකය පුරා රටවල් 112 ක විසිරී සිටින දෙමළ ජනයාගෙන්, ඡන්දයෙන් හා ඡන්දය නොවන වෙනත් ක්‍රමයකින් තෝරාගත් පිරිස් සමඟ එක්වෙලා තමයි අපේ රටින් සම්පූර්ණයෙන් පිටත මේ ආණ්ඩුව පත් කරගෙන තිබෙන්නේ.අමෙරිකාව ඊළමට විරුද්ධ කියන අතරම තමයි මේ සහයෝගය ලබාගෙන තිබෙන්නේ. ඒ අයම තමයි ඉතාම පැහැදිලිවම බොහෝ දුරට මානව හිමිකම් චෝදනා පිළිබඳවත් කතා කරන්නේ.2008 දී එල්.ටී.ටී.ඊ. යේ නාවික ශක්තිය අපේ නාවික හමුදාව විසින් විනාශ කළ පසු, කුමරන් පද්මනාදන්ගේ මූල්‍ය හා නාවික ජාලය ඉවත් කළ පසු කස්ත්‍රෝ හා නෙදියවන් නෝර්වේවල සිට කොටි ජාලය යළි පණ ගැන්වීමේ උත්සාහයක යෙදෙනවා.දේශාන්තර ඊළමටත් උදව් කරන පිරිසක් ඉන්නවා. විනයාගම් නැවත වතාවක් සන්නද්ධ ක්‍රියාදාමයක් සඳහා ඉන්දියාව වගේ තවත් රටවල් කීපයක සිට අර අදිමින් ඉන්නවා.තමිල්නාඩුවේ දී මහාබෝධියට ගිය අපේ ඇමැතිවරුන්ට එල්ල කළ ප්‍රහාරය, කැනඩාවේ පන්සල්වලට එල්ල කළ ප්‍රහාරය ඊට හොඳ නිදසුන්.ශ්‍රී ලංකාවේත් සංවිධානාත්මකව යළි අටවා ගැනීමට ඒ අය උපාය මාර්ග සකසන්නේ ඉන්දියාව යළි මේ ප්‍රශ්නයට මැදිහත් කර ගැනීමටයි.ලබන මාර්තු මාසයේ එක්සත් ජාතීන්ගේ මානව හිමිකම් පිළිබඳ රැස්වීම පැවැත්වෙනවා. ඒ සමුළුවේදී ම බෑන් කී මුන් මහතාගේ නිර්දේශ ඇතුළත් ප්‍රකාශයන් නිකුත් කිරීමට නියමිතයි. එය ලංකාවට එරෙහිව ගෙන ඒමටයි ඔවුන් උත්සාහ කරන්නේ. ඔවුන්ගේ වෑයම මානව හිමිකම් සමුළුව පැවැත්වීමට කලින් ඒ ප්‍රකාශය නිකුත් කිරීමයි. ඒ අය යුද අපරාධ චෝදනා අත්හැරලා නෑ. මේ සියල්ල සමඟ විශාල ප්‍රහාරයක් ලංකාවට එරෙහිව එල්ල කිරීමටයි මේ සැරසෙන්නේ.ජනාධිපතිතුමාගේ පිටරට සංචාරවල දී එතුමාට එරෙහිව කටයුතු කරමින් හිරිහැර කරමින් ඔවුන් පෙන්වන්නට උත්සාහ කළෙත් ඒ විදේශගත බලවේග ඔවුන් පාවිච්චි කරන ආකාරයයි.ඇත්තෙන් ම මේ දෙමළ පිරිසට ඩයස්පෝරාව කීමත් වැරදියි. මොකද මේ පිරිස ආර්ථික ප්‍රතිලාභ පතා පිටරටවලට ගිය අය මිසක ඩයස්පෝරාවකට අයත් පිරිසක් නෙවෙයි. ඒ පිරිසට ප්‍රශ්නයේ ඉතිහාසය පිළිබඳව අවබෝධයක් හෝ කිසිම හැඟීමක් නෑ. ඒත් ගොඩ නැෙ¼ඟන්න පුළුවන්. රට තුළ ප්‍රචණ්ඩකාරී කටයුතුවලට සහය දෙන්නත් පුළුවන්.නමුත් මෙයට එරෙහිව අපි කටයුතු කළ යුතුයි. හිට්ලර් ගේ නාසිවාදීන් මර්දනය කරලා හැට වසරක් ගෙවිලත් ආයෙ ඔවුන්ට නැඟී සිටින්න ඉඩක් ලැබුණේ නැහැ. අපිත් ඒ වගේ එල්ටීටීඊයට යළි ගොඩ නැඟෙන්න ඉඩ දිය යුතු නෑ.රාජ්‍ය තාන්ත්‍රික මෙහෙයුම් ප්‍රබලව ක්‍රියාත්මක කළ යුතු අතර ම, මේ පිළිබඳව වගකීම විදේශ අමාත්‍යාංශයට පමණක් බාර නොදී ජනතාව හැටියටත්, සාමූහික ක්‍රියාදාමයක් හැටියටත් ඔවුන් මැඩලන්න අප ක්‍රියා කළ යුතුයි.ශ්‍රී ලංකාවේ පමණක් නොවේ විදේශ රටවල වෙසෙන ශ්‍රී ලාංකිකයන් පවා මේ පිළිබඳ හොඳ අවබෝධයකින්, නිසි ක්‍රියාකාරිත්වයකින් පසුවනවා නම් මොවුන්ගේ අරමුණ අඩාල කළ හැකියි. සංවර්ධන ඉලක්ක කරා යන ගමනේ දී ඒ සඳහාත් අපි අවධානයෙන් කටයුතු කළ යුතු වෙනවා.ත්‍රස්තවාදයට මුහුණ දෙන්න අපිට පුළුවන්විදේශ කටයුතු නියෝජ්‍ය ඇමැති නියොමාල් පෙරේරාලංකාවේ ත්‍රස්තවාදය නැවතුණා. ඒත් ලෝකයේ හැමතැනම ත්‍රස්තවාදීන් ඉන්න පුළුවන් සහ ඉන්නවා. ඒ අය දැන් මේ තත්ත්වය තමන්ගේ ව්‍යාපාරයක් කරගෙනයි තියෙන්නේ. අවි ආයුධ, මත්කුඩු ජාවාරම් කරන්න මේ අය හොඳට දන්නවා. ඒ කවුද ඔවුන් ඉන්න රටවල් මොනවාද කියන එකත් අපි අඳුනනවා. ඔවුන්ව අත්අඩංගුවට ගන්නත් සමහර රටවල් සූදානම් වෙලා ඉන්නේ. එල්.ටී.ටී.ඊ. ය තහනම් කළ සංවිධානයක්. ඒ නිසා පුරවැසියන්ට නිදහස තිබෙනවා ඕනෑම රටකදී පැමිණිලි කිරීමටත්.ඔවුන්ගේ ව්‍යාපාරය ඉදිරියට කරගෙන යෑමේදී ගැටලු ඇතිවන්නත් පුළුවන්. මොකද මේ වනවිට කැනඩාව ඔවුන් සමඟ නැහැ. එංගලන්තයත් නැහැ.කෙසේ වුවත් මොවුන් යළි නැඟී සිටීම වැළැක්වීම රාජ්‍ය නිලධාරීන්ගේත් වගකීමක්. ඒ වගේ ම සිංහල දෙමළ සියලු ජනතාවගේ ආරක්ෂාව තහවුරු කිරීමටත් අවශ්‍යයි.ආයෙත් රටේ කිසිවකුට ආයුධ අරගෙන ත්‍රස්තවාදය පතුරුවන්න හමුදා බුද්ධි අංශවලින් ඉඩක් ලැබෙන එකක් නැහැ. ඒ ගැන බුද්ධි අංශ අවධියෙන්. ජනාධිපතිතුමා කීවා වගේ මේ දේවල්වලට අපිත් එක්ව කටයුතු කළ යුතුයි.ත්‍රස්තවාදය ඉවර කරන්න බැහැ. නමුත් එයට මුහුණ දෙන්න අපට පුළුවන්. අද අප එය සාර්ථකව කර තිබෙනවා.ත්‍රස්තවාදයට රහසින් හෝ උදව් කරලා සමහර රටවල් හදන්නේ අපේ රට අස්ථාවර කරන්නයි. මොකද අපේ ආර්ථිකය සංවර්ධනය වෙද්දී සමහර රටවල් ඊට බය වුණා.ඒ කොහොම වුණත් අපේ තානාපතිවරු, නිලධාරීන් ආදී සියලු දෙනා අපට විශ්වාසයයි. ලංකාවේ යළි ත්‍රස්තවාදය හිස ඔසවන්නේ නැති බව අපට විශ්වාසයි. ඒත් මානසික රෝගියෙකු කොහේ හරි බෝම්බයක් පිපිරුවොත් වගේ දෙයක් වුණොත් අපට ඒ ගැන කලින් ම කියන්න බැහැ.තානාපති නිළධාරීන් වගකීමෙන් ක්‍රියා කළ යුතුයිඑක්සත් ජාතික පක්ෂයේ මහ ලේකම් පාර්ලිමේන්තු මන්ත්‍රී තිස්ස අත්තනායකකොටි සංවිධානය අන්තර්ජාතික වශයෙන් නැවත වතාවක් හිස ඔසවන්නට උත්සාහ දරන බවට මාධ්‍ය වාර්තා සඳහන් වෙනවා. ත්‍රස්තවාදීන් යුදමය වශයෙන් පරාජයට පත්කළ පසු ඔවුන් නැවතත් නැඟිටින්නට උත්සාහ ගන්නේ තමන්ගේ අභිමානය රඳවා ගන්නටයි. අපි හොඳටම දන්නවා එල්. ටී. ටී. ඊ. සංවිධානය කියන්නේ ත්‍රස්තවාදී සංවිධානයක්. ඔවුන් ශ්‍රී ලංකාවේ කීර්තිනාමයට හානිකර දේ කරන්න විවිධ උපක්‍රම යොදන්න පුළුවන්. එය වළක්වා ගැනීමේ වගකීමක් අපට තියෙනවා. මෙතැනදි අපිට මූලික වශයෙන් කාරණා කිහිපයක් ඉෂ්ට කරන්න තියෙනවා.කොටි සංවිධානයක් ලෙස හෝ ත්‍රස්තවාදී සංවිධානයක් ලෙස ඔවුන් තමන්ගේ අභිමතාර්ථ ඉෂ්ට කර ගැනීමට සැරසෙන මොහොතක අපේ වගකීම විය යුත්තේ එය පරාජය කිරීමයි. එම ප්‍රචාරාත්මක ව්‍යායාමය ව්‍යර්ථ කරන්නට නම් අපේ රාජ්‍ය තාන්ත්‍රික නිලධාරීන් එනම් තානාපති නිලධාරීන් තමන් නියෝජනය කරන රටවලදී වගකීමක් ගෙන ක්‍රියා කළ යුතුයි. මේ තත්ත්වය මැඬ පැවැත්වීම තානාපති අංශවලින් සිදුවෙන්නෙ නැහැ. ඇත්ත එයයි. බොහෝ දෙනා තානාපතිවරු ලෙස රට රටවලට යන්නේ සැඳෑ සමය ගත කරන්න. එහෙමත් නැත්නම් නිවාඩුවක් ගත කරන්න. රටට ආදරයකින්, රටට සේවයක් වන ආකාරයට වැඩ කටයුතු කරන රාජ්‍ය තාන්ත්‍රිකයින් අතලොස්සයි අද ඉන්නේ. සමහරුන්ට ඥාති සංග්‍රහ මත මේ තනතුරු ලබාදීම නිසා ඒ අයට රටට සේවයක් කරන්න අවශ්‍ය නැහැ.දෙවැනි කාරණය තමයි අපේ විදේශ රාජ්‍ය තාන්ත්‍රික සබඳතාව, රට රටවල් සමඟ තියෙන බැඳීම ශක්තිමත් කිරීම. එහෙම වුණොත් ඒ ඒ රටවල එල්. ටී. ටී. ඊ. සංවිධාන නැඟී සිටුවීම ඔවුන් විසින්ම මර්දනය කිරීමේ හැකියාව තියෙනවා. කොටි සංවිධානයේ තහනම් කිරීම්, ඔවුන්ගේ ක්‍රියාකාරකම් මෙන්ම අරමුදල් එකතු කිරීම් නැවැත්වීම් වගේ දේවල් අපට කරන්න පුළුවන් වන්නේ අපි රටවල් සමඟ හොඳ සබඳතාවක් පවත්වා ගත්තොත් විතරයි. මේ මූලික පියවර දෙක රජයක් විසින් ගත යුතුයි.එල්. ටී. ටී. ඊ. සංවිධානය කුමන මුහුණුවරකින් හෝ හිස ඔසවන්නට හදනවානම් එය වළක්වා ගැනීමට අවශ්‍ය පූර්ණ සහයෝගය අපේ පක්ෂයෙන් ලබා දෙනවා. මන්ද අපේ රටේ ජනතාව කොටි ත්‍රස්තවාදීන්ගෙන් විශාල ප්‍රහාරයකට ලක්වුණා. රටේ ආර්ථිකය විනාශ වුණා. අපේ රට ගැන වැරැදි ආකල්ප ජාත්‍යන්තරය විසින් ඇතිකර ගත්තා. මේ නිසා මේ තත්ත්වය මර්දනය කරන්නට ගත් උත්සාහය වගේම හිස ඔසොවන්නට ගන්නා උත්සාහයත් මර්දනය කරන්න අපේ පූර්ණ සහාය ලබා දෙනවා.ලංකාවට විරුද්ධව මානව හිමිකම් උල්ලංගන චෝදනා එල්ල වෙන්නේ රජයේ ක්‍රියාකාරිත්වයේ දුර්වලතා නිසයි. එල්. ටී. ටී. ඊ. සංවිධානය යුදමය වශයෙන් පරාජයට පත් කරන විට සමහර සිදුවීම් විය හැකියි. නොවැළැක්විය හැකි දේත් සිදු වෙනවා. අනිත් පැත්තට රජය විසින් නැවතත් මානව හිමිකම් උල්ලංගනය වන දේ ඇති නොවීමට වග බලා ගත යුතුයි. රටේ ප්‍රජාතන්ත්‍රිය අයිතිවාසිකම් ආරක්ෂා කිරීම රජයේ යුතුකමක්. වෘත්තිය සමිති අයිතිවාසිකම්, දේශපාලන අයිතිවාසිකම් වෙනුවෙන් කරගෙන යන උද්ඝෝෂණ අවි ආයුධ යොදලා පාලනය කරන්න ආණ්ඩුව උත්සාහ කරනවානම් ජාත්‍යන්තරය කියන සමහර චෝදනා ඉබේම සනාථ වෙනවා. ඒ නිසා අපි රජයට කියන්නේ මේ මූලික අයිතිවාසිකම් උල්ලංගනය කරන්න උත්සාහ කරන්න එපා. එහෙම කළොත් වෙන්නේ තමන්ට විරුද්ධව එන චෝදනා තමන්ම සනාථ කරගැනීමයි. ශ්‍රී ලංකාවට එරෙහිව යම් කිසි ව්‍යාපාරයක් සිදු වෙනවානම් අපේ පක්ෂය එයට විරුද්ධව ක්‍රියා කරන්න පූර්ණ සහාය දෙනවා. නමුත් එයට මුවා වී දේශපාලන අයිතීන්, ශිෂ්‍ය අයිතීන් මර්දනය කරන්න එපා යැයි අපි රජයට කියනවා.පසුගිය කාලයේ රජයට බරපතළ චෝදනා එල්ල වුණා. මාධ්‍ය මර්දන චෝදනා තිබුණා. පදනම් විරහිත චෝදනා ආවම විරුද්ධව කටයුතු කිරීමේ වගකීමක් රජයට තිබිය යුතුයි. චැනල් 4 චෝදනාව ආවහම ඒවා ප්‍රචාරය කරලා අවසන් වෙනතුරුම අපේ තානාපති කාර්යාල කිසිම පියවරක් ගත්තේ නැහැ. ඉවර වුණාම තමයි ප්‍රකාශ නිකුත් කරන්න ගත්තේ.නමුත් ක්‍රියාමාර්ගයක් ගත යුත්තේ ප්‍රචාරය කරන්න සූදානම් වන විටයි. විවිධ ස්වේච්ඡා සංවිධාන මුදල් බලය මත මෙවැනි චෝදනා එල්ල කරන්න පුළුවන්. රජය නිසි ආකාරයට කටයුතු කරනවානම් මේ තත්ත්වය පහසුවෙන් වළක්වාගත හැකියි.සාකච්ඡාකෙළේ සුභාෂිණී ජයරත්න අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=af11022010</link>
    <topic>රටට දැයට මහ මෙහෙයක් කළ එච්. ශ්‍රී නිශ්ශංක</topic>
    <author>රමණී සුබසිංහ ඡායාරූප - දුෂ්මන්ත මායාදුන්න</author>
    <content>දිවයිනේ සුප්‍රකට රාජ නීතිඥවරයකු වූ එච්. ශ්‍රී නිශ්ශංක මහතා ආගමික, දේශපාලනික හා සමාජයීය වශයෙන් සුවිශේෂී සේවයක් කළ ශ්‍රේෂ්ඨ සමාජ සේවකයෙකි.1898 දෙසැම්බර් 07 දින උපත ලැබූ ඔහු ආරම්භයේදි ආනන්ද විද්‍යාලයෙන් ද පසුව රාජකීය විද්‍යාලයෙන් ද අධ්‍යාපනය ලැබූ අතර පාසල් අධ්‍යාපනය අවසන් කොට ඔක්ස්ෆර්ඩ් විශ්ව විද්‍යාලයෙන් බී.ඒ. ගෞරව උපාධිය හිමි කර ගත්තේ ය.නීතිඥවරයකු වශයෙන් ඔහු සිය වෘත්තිය ආරම්භ කළේ 1923 වසරේදී ය.මිනිසුන් ගේ ක්‍රියාකාරකම් හා හැසිරීම් පිළිබඳ මෙන් ම විවිධ විෂයයන් සම්බන්ධව වූ පිරිපුන් දැනුමත්, චතුර කථිකත්වයත් නිසා ඔහු ඉතා කෙටි කලකදී අපරාධ නඩු පිළිබඳ කැපී පෙනෙන නීතිඥවරයකු බවට ද පත් විය.එවකට රට හෙල්ලූ නඩු ගණනාවකට පෙනී සිටිමින් සේ සිය දක්ෂතා මොනවට පෙන්නුම් කෙළේ ය.එකල එච්.එස්. නම් ආරූඪ නාමයකින් පුවත්පත්වලට ලිපි සැපයුවේ ද එච්. ශ්‍රී නිශ්ශංක මහතා ය. සිංහල මෙන් ම ඉංගිරිසි බස පිළිබඳව ද හසළ දැනුමක් ඔහු සතු විය.ආගමික හා සමාජයීය වශයෙන් ද කැපී පෙනෙන සේවයක් ඉටු කළ නිශ්ශංක මහතා 1930 වසරේ දී ‘සල්ගල ආරණ්‍යය’ ද 1936 වසරේදී බියගම ආරණ්‍ය ද ආරම්භ කිරීමෙහි ලා පුරෝගාමී විය. 1936 වර්ෂයේ දී ජපානයේ පැවති අන්තර්ජාතික බෞද්ධ සංගම් එකතුව සඳහා ශ්‍රී ලංකාව නියෝජනය කළේ ද ඔහු ය.බිහිරි මිතුරන් ගේ සංගමය සහ සතුන්ට හිංසා කිරීම වැළැක්වීමේ සංගමයේ සභාපති ධූරය දැරූ ඔහු පුරා විද්‍යා කොමිසමේ ද සාමාජිකයකු විය.සිය දේශපාලන කටයුතුවල දී එස්.ඩබ්ලිව්. රාජරත්න වැනි දේශ හිතෛෂී නායකයන් සමඟ උරෙන් උර ගැටී කටයුතු කළ ඔහු 1951 වසරේ දී ශ්‍රී ලංකා නිදහස් පක්ෂය ආරම්භ කිරීමෙහි ලා පුරෝගාමී විය.පක්ෂය ආරම්භ කිරීමට පෙර ඒ පිළිබඳ සාකච්ඡා වට කිහිපයක් ම පැවැත්වූයේ ද එච්. ශ්‍රී නිශ්ශංක මහතා ජීවත් වූ ‘යමුනා’ නිවෙසේ දී ය.සුවිශේෂී යුග මෙහෙවරක නිරත වූ නිශ්ශංක මහතා අභාවප්‍රාප්ත වූයේ 1954 වසරේ පෙබරවාරි මස 26 දා ය. ඔහු ගේ අභාවයෙන් පසු ‘යමුනා’ නිවෙස ‘යමුනා සදහම් ආශ්‍රමය’ නමින් දරුවන් විසින් සඟ සතු කොට පූජා කරන ලද්දේ පියාගේ ඉල්ලීම පරිදි ය.සුවිසල් තෙමහල් ගොඩනැඟිල්ලකින් යුත් යමුනා සදහම් ආශ්‍රමය අද සුවිශේෂී ශාසනික මෙහෙවරක් සිදු කරන පුණ්‍යායතනයක් බවට පත්ව තිබේ. විහාරාධිපති, හීනටියන නන්දතිස්ස මහානායක හිමියන් ගේ් සහ විහාරාධිකාරි කැන්දගොල්ලේ පාලිත හිමියන් ගේ අනුශාසනා පරිදි දෛනිකව මේ ආශ්‍රමයේ දී ධර්මදේශනා, භාවනාමය වැඩසටහන් ඇතුළු ආගමික වතාවත් රැසක් ඉටු කැරේ.එච්. ශ්‍රී නිශ්ශංක මහතා ගේ අභාවයෙන් වසර 57 ක් සපිරෙනු ලබන 26 දින යමුනා සදහම් ආශ්‍රමය පිහිටි මායා මාවත ‘එච්. ශ්‍රී නිශ්ශංක මාවත’ නමින් නම් කොට විවෘත කිරීමට නියමිත ය.මහින්ද රාජපක්ෂ ජනාධිපතිතුමාගේ ප්‍රධානත්වයෙන් පැවැත්වෙන මෙම උත්සව සභාවේදී එච්. ශ්‍රී නිශ්ශංක මහතා වෙනුවෙන් සමරු මුද්දරයක් නිකුත් කිරීමට ද නියමිත ය.විශේෂ ස්තුතියතොරතුරු සැපයූ ජනාධිපති නීතිඥ ආචාර්ය ජයතිස්ස ද කොස්තා මහතාටරමණී සුබසිංහ ඡායාරූප - දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=as1102201</link>
    <topic>ගෙමිදුලේ වෙහෙර ආකෘති හදන කතෝලිකයා</topic>
    <author>ඉනෝකා සමරවික්‍රම</author>
    <content>ගෙමිදුලේ වෙහෙර ආකෘති හදන කතෝලිකයානුවරඑළිය ගම්මානයයමක් දුටු පමණින් එය නිර්මාණය කරන්නට හැකි නම් ඔහු සැබැවින්ම දක්ෂයෙකි. ජාති ආගම් කුල මල බේද පසෙකලා යම් අයකු රටෙහි සංස්කෘතිය, කලා ශිල්ප අගය කරන්නේ නම්, එයට වටිනාකමක් දෙන්නට උත්සාහ දරන්නේ නම් අප එය අගය කළ යුතු ය. මාරවිල කුරුස පල්ලිය පාරේ පදිංචි බී.එල්.ඩී. ෆීලික්ස් මහතා ද එවැනි ඇගයීමකට ලක්විය යුතු අයෙකි.ෆිලික්ස් චෛත්‍යයක් නිර්මාණය කරමින්කතෝලික පරිසරයක ජීවත් වන ඔහු උපතින් ම කතෝලිකයෙකි. එහෙත් ඔහු සොයා ගිය ගමනේ දී ඔහුගේ නිවස ඉදිරිපිට තිබූ දාගැබ් නිර්මාණ ආකෘති දුටු පමණින් අපි පුදුම වූයෙමු. කතෝලික පරිසරයක, කතෝලිත නිවෙසක මෙවැනි නිර්මාණ කිරීමට බාධාවක් නැති ද? අපට මතු වූ ප්‍රශ්නය අපි ඔහුගෙන් ඇසුවෙමු.“මුල් කාලෙ නම් එක එක්කෙනා මෙයට විරුද්ධ වුණා. මීට අවුරුදු පනහකට ඉස්සර අතීතයේ දී නම් කතෝලික සභාව මෙවැනි දේ අනුමත කරන්නේ නැහැ. නමුත් දැන් තත්ත්වය බොහෝ දුරට වෙනස්. බොහෝ දෙනා ඇවිත් නරඹනවා අගය කරනවා. එය මට සතුටක්. මා ධෛර්යමත් කිරිමක්”.කුමකට ද මේ ඔහුව අගය කරන්නේ?වෘත්තියෙන් කුඩා ව්‍යාපාරයක් කරගෙන යන ෆීලික්ස් කුලියාපිටිය මධ්‍ය මහා විද්‍යාලයෙන් ඉගෙනුම ලැබූවෙකි.“අපේ තාත්තා වතු පාලකයෙක් හැටියට කටයුතු කළා. ඔහු බී.එල්.ඩී. බොනිපස්. අම්මා විනිෆ‍්‍රිඩා ජයසූරිය. අපේ පවුලේ ඔක්කොම දහ දෙනයි. මම පවුලේ නමවැනියා.අපේ පවුල කතෝලික වුණත් මම කුඩා කාලයේ සිටම බුද්ධාගමට ඉතා කැමතියි. ඒ වගේ ම බෞද්ධ කලා ශිල්පවලට කැමැතියි. මට අද හිතෙන දෙයක් තමයි කුඩා කාලයේ සිට තිබූ ඒ ඇල්ම තමයි අද දවසේ දි නිර්මාණකරුවකු වෙන්න මට බලපෑවේ කියලා.මීට කලකට ඉහත ෆීලික්ස් පවුලේ අය සමඟ අනුරාධපුර ප්‍රදේශයේ සංචාරයක යෙදුණේ. එහිදී ජේතවනාරාමය, අභයගිරිය සහ වටදාගෙය ආදී සුවිසල් වෙහෙර විහාර දුටු ඔහු සිත ඒ කෙරෙහි බැදුණේය. “මට මේ වගේ චෛත්‍යයක් නිර්මාණය කරන්න පුළුවන් නම්” යැයි ඔහු සිතුවේය. නිවසට පැමිණි පසු ද ඔහු අනුරාධපුරයේදී දුටු වෙහෙර විහාර පිළිබඳව සිතන්නට වූයේ ය. දිනක් ඔහු යම් කටයුත්තක් සඳහා වෑල්ඩින් වැඩපළකට ගියේ ය.එහිදී ඔහුට ගේට්ටුවක් උඩට සවිකරන කෑල්ලක් හමුවූයේ ය. එය අතට ගෙන බැලූ ඔහු ගේ සිතේ ඇඳුණේ ය චෛත්‍යයක කොත් කැරැල්ලක් සේ ය. ෆීලික්ස් එයත් රැගෙන ගෙදර පැමිණියේ ය. සිමෙන්ති බදාම සාදාගෙන ඔහු චෛත්‍යයක් නිර්මාණය කෙළේ ය. එය නිම වනතුරු ඔහුට ඉවසුමක් නොවීය. ඉන් පසුව ඔහු තවත් නිර්මාණ කිරීමට පෙළඹුණේ ය. ඉන්පසුව ඔහු අපතේ යන දේවල් එකතු කර ගනිමින් තම කටයුත්ත දිගටම කරගෙන ගියේ ය.ෆීලික්ස්ගේ ගේ ඉදිරිපස ඇත්තේ හරි අපූරු නිමැවුම් රැසකි. ඒ අතර අභයගිරිය, ජේතවනාරාමය, රුවන්වැලිසෑය, මිරිසවැටිය, ථූපාරාමය, රන්කොත් වෙහෙර, පබළු වෙහෙර, කිරි වෙහෙර ආදී දාගැබ්වල ආකෘති ඇත්තේ ය. මෙම බෞද්ධ වෙහෙර ආකෘතිවලට අමතරව ලූර්දු ගුහාව, කල්වාරියේ ආකෘති ද වේ.මිරිසවැටියරුවන්වැලිසෑය“මම ඉස්කෝලෙදි කලා විෂයන් ඉගෙන ගත්තේ චිත්‍ර අඳින්න පුළුවන්කම තිබුණත් මූර්ති කලාව කරලා තිබුණේ නැහැ. නමුත් පොඩි කාලේ ඉඳලම මට යම් දෙයක් දුටුවොත් එය නිර්මාණය කිරීමේ හැකියාව තිබුණා. අපේ සංස්කෘතික උරුම පිළිබඳව මා තුළ ලොකු ඇල්මක් තියෙනවා. අනුරාධපුරය පොළොන්නරුව ආදී ප්‍රදේශවලට ගියහම අමුත්තක් දැනෙනවා.අපේ පැරැණි රජවරු කළ ඒ නිර්මාණ දිහා බැලුවම පුදුම හිතෙනවා. පුදුම හිතෙනවා වගේ ම අපිට අපේ රට ගැන ආඩම්බරයක් දැනෙනවා. කාලයක් යනතුරු මගේ හිතේ අනුරාධපුරයේ දී දුටුව වෙහෙර විහාර සිත්තමක් වගේ තිබුණා. යම් නිර්මාණයක් කරන්න පටන් ගත්තම එය නිමවා ඉවර වනතුරු හිතට ඉවසිල්ලක් නැහැ.සමහර දිනවලට මම රෑ එක දෙක වනතුරු මෙ නිර්මාණ කටයුතුවල යෙදෙනවා.” ඔහු කළ නිර්මාණ අතර සීගිරිය ද ඔහුගේ ම අදහසක් අනුව කළ බෞද්ධ විහාරස්ථානයක නිර්මාණයක්ද වේ.ෆීලික්ස් කොතැන ගියද පසුවන්නේ විමසිල්ලෙනි. ඔහු මුහුදු වෙරළට ගිය ද ඒ අවට බලන්නේ තමන්ගේ නිර්මාණයකට භාවිතා කළ හැකි සිප්පිකටු බෙලිකටු පාෂාණ වර්ග ආදිය තිබේ දැයි කියා ය. ආ ගිය ගමන් වල දී ඔහු විසින් එකතු කරගන්නා ලද වසර ගණන් පැරණි ගල් වර්ග ආදිය ද මේ දාගැබ් නිර්මාණය සඳහා යොදා ගෙන තිබීම විශේෂිතය.“අපි කුඩා ඇඹරුම් හලක් පවත්වාගෙන යනවා. මමයි බිරියයි තමයි මේක කරගෙන යන්නේ. මේ නිර්මාණ කිරීමේ පැත්තට ම හිත යොමු වුණ නිසා දැන් මොන දේ කළත් මගෙ හිත තියෙන්නේ අලුත් දෙයක් නිර්මාණය කිරීම පිළිබඳව උනන්දුව. මම නිර්මාණ කටයුතු වල නියැළෙන නිසා බිරිය තමයි ව්‍යාපාරය බලා කියා ගන්නේ. ඇයගෙන් මට මේ සඳහා හොඳ සහයෝගයක් ලැබෙනවා.”ෆීලික්ස් ගේ බිරිය නිර්මලා ඔහුට නිර්මාණ ආකෘති සෑදීම සඳහා උපරිම සහයෝගයක් ලබා දෙන්නේ ය.“අපි බැඳලා අවුරුදු විසිපහක් වෙනවා. මහත්තයා කවදත් කලාත්මක දේට කැමතියි. මම බඳින්නත් කලින් මහත්තයට ලැබිලා තිබුණ දිරා ගිය ගසක කොටසක් භාවිතා කරලා තමයි කල්වාරිය නිර්මාණය කරලා තියෙන්නේ. මුලින් ම මහත්තයා මේ දේවල් කරන්න ගත්තේ විනෝදාංශයක් හැටියට.නමුත් ඔහුගේ මේ නිර්මාණ දැකපු අය ඒවා අගය කරන්න ගත්තම ඔහු දිරිමත් වුණා. ඔහු මේ කරන දේවල් බලලා මමත් සතුටු වෙනවා. මුලින් නම් මොකක්ද මේ තේරුමක් නැති වැඩේ කියලා හිතුණා. ඒත් දැන් මම ඔහුව අගය කරනවා. නිර්මාණ කටයුතු කරගෙන යන්න මම මට පුළුවන් ආකාරයෙන් සහයෝගය ලබාදෙනවා.”සිමෙන්ති බදාම, මැටි, ගල් වර්ග එකතු කරගන්නා ඔහු දාගැබක ආකෘතියක් නිර්මාණ කරන්නේ ය. බාහිර ලෝකයෙන් ඈත්ව ඔහු ඔහුගේ ලෝකයේ තනිවෙන්නේ ය.අනුරාධපුරය පොළොන්නරුව පමණක් නොව මඟ තොටදී දකින වෙහෙර විහාර වලට සිතින් ගමන් කරන ඔහු ඒ හරහා හුරුබුහුටි නිර්මාණ ගොඩනඟන්නේ ය. දවස් දෙක තුන එක දාගැබි ආකෘතියක් නිමැවුම සඳහා ගත කරන්නේ ය. අවසන ඔහු එයින් උපරිම සතුටක් විඳින්නේය.මුල් දවස්වල කවුරුවත් දැනගෙන හිටියේ නැහැ මම මේ දේවල් කරනවා කියලා. නමුත් ඇඹරුම්හලට ආව අය දැකලා තමයි කටින් කට ගියේ. අම්මලා තාත්තලා ළමයි අරගෙන ඇවිත් පෙන්නනවා. මේ ප්‍රදේශයේ සියයට අනූ නමයක් ම ඉන්නේ කතෝලිකයෝ.හුඟක් දරුවෝ අපේ ඉතිහාසයේ තිබෙන සුවිශේෂී දාගැබ් නිර්මාණ දැකලා නැහැ. සමහර අය අනුරාධපුර පොළොන්නරු යන්න පෙර ඇවිත් ෙමේ නිර්මාණ බලලා යනවා. තවත් සමහරු ඇවිත් මේ හදලා තියෙන ආකෘති මිලට ගන්න ඉල්ලනවා. තවත් අය සල්ලි දෙන්නම් හදලා දෙන්න කියනවා. ඒත් මම ඒකට කැමති නැහැ. මට මේ දේවල් කරලා ප්‍රසිද්ධිය හෝ මුදල් ඉපයීම අවශ්‍ය නැහැ. මට ඕන මම කරන නිර්මාණ මගේ ළඟම තියාගෙන ඉන් සතුටක් ලැබීමටයි.”ජේසුස් වහන්සේ ගේ මෑණියන් මරිය මාතාව නොයෙක් නගරවල නොයෙක් නාමයන්ගෙන් පෙනී සිටියාය. ප්‍රංශයේ ලුර්දු නගරයේදී මරිය මාතාවන් පෙනී සිටිය විට ඇය හැඳින් වූයේ ලුර්දු මාතාව නමිනි. ෆීලික්ස් මරිය මාතාව සැමරීමට ලුර්දු ගුහාව ද නිර්මාණය කර ඇත්තේ ය.“ඉදිරියේදී තවත් නිර්මාණ කිරීමට මගේ හිතේ බලාපොරොත්තුවක් තිබෙනවා. මගෙ ආශාවක් තිබෙනවා ඉසුරුමුනියේ පෙම් යුවළ නිර්මාණය කිරීමට. ඒ වගේ ම අපේ රටේ සිද්ධස්ථානවලට ගිහිල්ලා ඒ දේවල් නරඹලා ඒවායේ ආකෘති නිර්මාණය කරන්නත් මගෙ බලාපොරොත්තුවක් තිබෙනවා.”කල්වාරියඔහු තම නිර්මාණ තුළින් උපරිම තෘප්තියක් ලබන්නේ ය. වෙහෙර විහාර දාගැබ් හැරුණු විට ෆීලික්ස් නුවරඑළියේ ගම්මානයක් ද නිර්මාණය කර ඇත්තේ ය. එය ඇත්තේ ඔහුගේ ගෙමිදුලේ පසෙකට වන්න ය.“මීට කලකට පෙර අපි නුවරඑළියේ ගියා. ඒ යන ගමනෙදි ඈතින් දුටු සොඳුරු දර්ශනයක් තමයි මම මේ නිර්මාණය කර තිබෙන්නේ.තැනෙක දිය ඇල්ලක්. තවත් තැනෙක වගා බිම් ය. උස් කඳු මුදුන්, ඒ මත කුඩා නිවාස මේ සියල්ල එකට කැටිකොට ඔහු දුම්රියෙන් බස් රියෙන් නුවරඑළිය ප්‍රදේශයේ යද්දී ඈතින් දිස්වන සොඳුරු ගමක් නිර්මාණය කර ඇත්තේය.ජීවිතය පවත්වාගෙන යාමට ව්‍යාපාර කටයුත්ත කරන අතරම ඔහු තම ආත්ම තෘප්තිය සඳහා මේ සියුම් නිමැවුම් කරන්නේ ය. ෆීලික්ස්ගේ නිර්මාණ පිළිබඳව අදහස් දක්වන විශ්‍රාමික විදුහල්පතිවරයකු වන බැසිල් ප්‍රනාන්දු මහතා.“වර්තමානයේ පාසල්වල චිත්‍ර උගන්වන ගුරුවරු අතරටත් මෙවැනි නිර්මාණාත්මක දේ කරන අය විරලයි. මේ දේවල්වල විශේෂත්වය තමයි කතෝලික පරිසරයක ෆීලික්ස් වගේ කෙනෙක් මෙවැනි නිර්මාණ කිරීම. මේ ප්‍රදේශයේ පාසල් දරුවෝ ඇවිත් මේවා නරඹනවා.ෆීලික්ස්ට කාර්මික ඥානයයි, කලාත්මක ඥානයයි දෙකම තිබෙනවා. ඒ වගේ ම සුනිල් ප්‍රනාන්දු පුල්ලේ මහතාටත් අපි ස්තුති වන්ත විය යුතුයි ෆීලික්ස් මහතාට රටට හඳුන්වා දීමට මුල් වුණාට.”රැයින් අවදිවන ඔහු තමන් කළ නිර්මාණ දෙස බලා තුටු වන්නේ ය. ඒවාට සාත්තු කරන්නේ ය. දූවිලි සෝදා පිරිසිදු කරන්නේ ය. දවස ගෙවන්නේ ඊළඟට කරන අලුත් නිර්මාණය ගැන සිතමිනි. යන එන තැන්වලදී තමන්ට නිර්මාණ සඳහා භාවිතා කළ හැකි ගල් වර්ග හෝ වෙනත් අමුද්‍රව්‍ය පිළිබඳව විමසිලිමත් වන්නේ ය.ඔහු තමන්ම සාදා ගත් කුඩා යන්ත්‍රයකින් ගඩොල් කඩා තීරුවලට කපන්නේ ය. ඒ චෛත්‍ය බැඳීමට ය. මේ සියල්ල අවසානයේ ආගම් භේදයකින් තොරව ඔහු තමන් කළ නිර්මාණය දෙස බලා නිරාමිස සතුටක් විඳින්නේ ය.ඉනෝකා සමරවික්‍රමඡායාරූප ශිල්පී - විමල් කරුණාතිලකපසු බිම් තොරතුරු වෙන්නප්පුව සමූහසුනිල් ප්‍රනාන්දුපුල්ලේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=as1102202</link>
    <topic>නෙළුම් විල</topic>
    <author/>
    <content>නෙළුම් විලගුණසිංහ හෙට්ටිආරච්චිමම බසයක හිඳ සිටියෙමි.මට පිටුපස අසුනෙහි තරුණ මවක්, ඇගේ මව යැයි පෙනෙන වියපත් මවක් සහ ඇගේ පුතු යැයි සිතිය හැකි දරු පැටියෙක් හිඳ සිටියහ.ඉදිරි නැවතුමකදී අන්ධ ගායකයෙක් සහ දැරියක් බසයට නැඟුණහ.සිය ගමන් මල්ලෙන් රබානක් සහ ගෙජ්ජි වැලක් පිටතට ගත් අන්ධ ගායකයා රබාන තුමූම තබාගෙන ගෙජ්ජිවැල දැරියට දුන්නේ ය.ඉක්බිති, බසයේ හඬ පරයා රබන් හඬ ද, ගෙජ්ජි හඬ ද නැඟෙන්නට විය. අන්ධ ගායකයා ගීයකට මුල පිරුවේය.බසයේ ගමන වේගවත් විය. අන්ධ ගායකයා ගයන ගමන්ම අසුන් කොනකට බර දී සිරුර සමබර කර ගත්තේ ය.ගීය අවසන් විය. දෙවැන්න ඇරඹිණ. එය ද අවසන් වී තෙවැන්න පටන් ගැනිණ.දැරිය ද ගෙජ්ජිවැලෙන් තාලය අල්ලමින් විටින් විට ගායනයෙන් සහාය වූවාය.මඟීන් බොහොමයක ගේ හිත් උණු වූවා සේ විය. ඔවුන් ගේ අත් මුදල් පසුම්බි හා සාක්කු වෙත ගියේ එහෙයිනි.මේ අතර මට පිටුපස අසුනේ හුන් වියපත් මව මුනුබුරා අමතන හඬ මට ඇසිණ.”පුතේ, අර අංකල් ළඟට ආවම මේ සල්ලි දෙන්ඩ!’ඊළඟට ඇසුණේ දරුවාගේ කටහඬ ය.’අම්මත් සල්ලි දෙන්ඩකො! කෝ මට දෙන්ඩකෝ! මං දෙන්නං’ඒ සමඟම මවගේ හඬ ද ඇසිණ.”ආච්චි සල්ලි දුන්නනෙ පුතාගෙ අතට. ඒ ඇති!”දරුවා එබසට එකඟ නොවීය.”බෑ. බෑ. අම්මත් දෙන්ඩ ඕනෑ!’මඳ නිහැඩියාවක් පැවතිණ. දරුවා යළිත් මවගෙන් සල්ලි ඉල්ලුවේය.අම්මා ද දරුවාගේ කරදරයෙන් බේරෙන්නට කීයක් හෝ දෙන්නට ඇත.දරුවා එය රිස්සුවේ නැත.’මේක කාසියක්නෙ! සල්ලි කොළයක් නෙමේනෙ! ආච්චි වගේ සල්ලි කොළයක් දෙන්ඩකෝ!’එහෙත් මව ද යටත් වීමට කැමැති නොවූවාය.’කමක් නෑ පුතේ. ඔය කොළෙයි, කාසියයි දෙකම දෙන්ඩ! ඒ ඇති!’එවර දරුවා ආච්චි අම්මාට නඩුව කීවේය.’ආච්චියෙ, අම්ම ලෝබයිනේ! ආච්චි වගේ සල්ලි කොළයක් දුන්නෙ නෑ. පොඩි කාසියක්නෙ දුන්නෙ’එබස මා මුවගට සිනා පොදක් ගෙනාවේය. තරුණ මවට ලජ්ජා හිතෙන්නට ඇත. ඇය ද සල්ලි කොළයක් දුන්නා ය.”හොඳ අම්ම! දැං එක වගේ සල්ලි කොළ දෙකයි! එකක් අර අක්කට! අනික එයාගෙ තාත්තට!’  කැලණියේ ධර්මාලෝක මාවතේ, නයනා දීප්ති ගුණරත්න මෙනෙවිය විසින් යොමුකරන ලද ලිපියක් ඇසුරිනි.තාත්තෙ’ යි කියා ගෙන ම’පුතු මගේ අවධානය ඇද ගත්තේ ය.’ඇයි පුතේ?’ මම ඔහු දෙස බැලුවෙමි.’තාත්තට මතක ද අර පංචමී?’’පංචමී?’’ඇයි අනේ අර අපේ පන්තියෙ හිටපු ‘පන්තියෙ අන්තිමය?’මම ඇය මතකයට නංවා ගන්නට උත්සාහ කළෙමි. එහෙත් මගේ මතකය සොරා ගෙන ඇත්තේ ම’පුතු ගේ ළඟ ම මිතුරන් හා මිතුරියන් කිහිප දෙනකු පමණි. එහෙයින් ‘එයා කවුරු වගේ දැ’යි මම ඇසීමි.’ඇයි තාත්තෙ අර කොණ්ඩ කරල් දෙකක් ගොතපු කළු ගෑනු ළමය! සමහර දවස්වලට සෙරෙප්පු දෙකකුත් දාගෙන එන්නෙ. එයා අපිත් එක්ක ‘ග්‍රේඩ් වන්’ එකේ ඉඳලමනෙ හිටියෙ. අයියෝ තාත්තෙ එයා හැමදාම අන්තිමයනෙ, අන්තිමේදි පහේ ශිෂ්‍යත්වෙනුත් පේල්නෙ. ලකුණු බින්දුවයිලු.’’දං එයාට මොකද වෙලා තියෙන්නෙ?’’එයා දැන් යන්නෙ මහා විද්‍යාලෙටලු. ඒකට ළමයි බාර ගත්තට පස්සෙ ග්‍රේඩ් කරන්ඩ විභාගයක් තිබ්බලු. එයාට බින්දුවලු. දැන් එයාට ගහනවලු තාත්තෙ. පව්!’’කවුද කිව්වෙ?’’එයාගෙ යාළුවො වගයක් මට හම්බ වුණා. ඒ ගොල්ලො තමයි කිව්වෙ. පව්. තාත්තෙ, එයා අදක්‍ෂයි කියල ගහන්ඩ හොඳ නෑනෙ. එතකොට එයාට ඉස්කෝලෙ යන්ඩත් එපා වෙනවනෙ. මං දන්නව, එයාට ඉගෙන ගන්ඩ ආසාවක් තියනව. හැබැයි කවුරු හරි හොඳ ටීචර් කෙනෙක් එයාට ඉවසීමෙන් උගන්නනව නං එයාට ඉගෙන ගන්ඩ පුළුවං කියල මට හිතෙනව. කියන දේ එයාට එක පාරට ම තේරෙන්නෙ නෑ. ඒ වුණාට පස්සෙ එයා තේරුං ගන්නව. අපරාදෙ පංචමී!’ පුතු සිය කනගාටුව පළ කළේ ය.පුතු ගේ සිහිපත් කර දීමෙන් පසු මම පංචමී ගැන සිතුවෙමි.ඈ වූ කලි ම’පුතු ඉගෙනීම ලද නගරයේ ප්‍රාථමික පාසලේ සිටි අහිංසක ම දැරියකි. ඇගේ පියා ඈ බිලිඳු වියේ සිටිය දී ම දරුණු රෝගයකින් පෙළුණේ ය. කෙසේ වුව ද, සැලකිය යුතු කාලයක් ප්‍රතිකාර කිරීමෙන් පසු ඔහු යාන්තම් ගොඩ ආව ද රැකියාවක් කර කියා ගැනීමට තරම් ප්‍රාණයක් නොලද්දේ ය.ඇගේ මව ද දහ දුක් විඳ බැරි ම තැන මැද පෙරදිග ගෘහ සේවාවට ගියා ය. ඉතා සෝමාරි තැනැත්තියක වූ ඇය එහි දී නොයෙක් ගැහැටට මුහුණ දුන්නා ය. ඇය මෙරටට ආව ද සුගතියක් වූ බවක් පෙනෙන්නට නොතිබිණ. ඇය යළි ගියා ය.ගෙදර දොරේ පැවති දුක් ගැහැට බලවත් වූ හෙයින් පංචමී මාපියන් ගේ අවධානයෙන් ගිළිහිණ. ඇය බලා කියා ගත්තේ ද, පාසල් ඇරලුවේ ද ඇගේ සීයා ය. පංචමී ගේ ආච්චි ජීවතුන් අතර නොසිටිනවා විය යුතු ය. පංචමී ගේ සීයා ද වියපත් නිහඬ තැන්තෙකි.පංචමී කුඩා අවදියේ සිට ම ගත කර ඇත්තේ හුදෙකලා නිහඬ දිවියකි. ඔහු ගේ පියා කායික වේදනාවෙන් මුසපත් ව සිටි අතර සීයා නිහඬ ව ගෙදර දොර කටයුතුවල නිරත වූයේ ය. කතා බහ කරන්නට කෙනෙක් නොවූයෙන් පංචමී ගේ වාග් කෝෂය නිසරු විය. එසේ නම් ඇගේ ඉගෙනුම ගැන කවර කතා ද? පන්තියේ සෙසු දරු දැරියන් දිනෙන් දින ඉදිරියට යද්දී පංචමී හිටි තැන ම වඳ බැස්සා ය.ප්‍රාථමික පාසලේ ඉගැන් වූ ගුරු මහත්මීන් පංචමී ගැන අනුකම්පා කළ හැටි මට මතක ය. දිනක් ඔවුහු පංචමී ගේ සීයාට මෙබඳු උපදෙසක් දුන් හ.’අනේ මේ දරුව එක්ක ඔයාල කතා කරන්න! මෙහෙම ගියොත් මේ අහිංසක ළමයගෙ අනාගතේ අඳුරු වෙයි. මෙයා ගැන මීට වඩා සැලකිලිමත් වෙන්න!’ඒ අහිංසක මිනිසා ද ගුරුවරියන් ගේ සානුකම්පික වචන නිහඬ ව ම දරාගෙන සිටියේ ය.සෙසු දරු දැරියන් පහේ ශිෂ්‍යත්වය වෙනුවෙන් මෙහෙයැවීමට ඔවුන් ගේ මාපියන් උපරිමයෙන් ඇප කැප වුව ද පංචමීට එබඳු වාසනාවක් නොවී ය. ශිෂ්‍යත්ව විභාගයේ දී ඇය රේස් අශ්වයන් අතර හිටි තැන ම ඇද වැටුණු දුබල අයකු මෙන් වූවා ය.ශිෂ්‍යත්වය සමත් වූ දරු දැරියෝ හොඳ පාසල් වෙත යොමු වූහ. අසමත් වූ දරු දැරියන් නගරයේ මහ විදුහලට ඇතුළු කැරිණ. අසමත් වූ පෝලිමේ අන්තිමට සිටි පංචමී ද ඒ අතර වූවා ය.පංචමී ප්‍රාථමිකයේ ඉගෙනුම ලැබූ අවධියේ ඇයට ඉගැන්වූ ගුරුවරියන් ඈ කෙරෙහි අනුකම්පාසහගත වුව ද අලුත් පාසලේ තත්වය එසේ නොවේ. එය පුදුමයක් ද නො වේ.පහේ ශිෂ්‍යත්වය සමත් වූවන් ගැන සමාජය ඉහළින් කතා කරයි. ඔවුන් අගය කිරීම, ඔවුන් ගැන ආඩම්බර වීම වරදක් නොවේ. එහෙත් ඒ අතර පංචමී බඳු ‘බින්දුව‘ ලබා ගත් දරු දැරියන් පිරිසක් සිටින බව ද සිතිය යුතු ය.ශිෂ්‍යත්වයෙන් හැළී ගිය දරු දැරියන් වැඩි පිරිසක් සිටින පන්තියක උගන්වන ගුරුවරුන් තුළ ද ආතතියක් ඇති වීම ස්වභාවික ය. දක්කන විට දුව ගත නොහැකි පැටවුනට එරෙහිව ඉබේ ම කෙවිට ද එසවෙයි.පංචමී බඳු දරු දැරියන් මේ තත්වයට වැටී ඇත්තේ තමන් ගේ වරදින් නොවේ. ඔවුහු සමාජ ආර්ථික අර්බුද නමැති කුණාටුවේ ගසා ගෙන යන පරඬලා වෙති.පංචමීලා මේ රටේ දරුවෝ ය; මේ රටේ අනාගත පුරවැසියෝ ය. ඔවුන් ගේ නෙත් පෑදීම මේ රටේ දැන උගතුන් ගෙන් ඉටු විය යුතු කාර්ය භාරයකි.අධ්‍යාපන බලධාරිනි, පංචමීලා දෙස දයාවෙන් බැලුව මැනව!  අනන්‍යතාව සඟවා සිටීමට කැමැති ‘සිළුමිණ’ පාඨකයකු විසින් යොමු කරන ලද ලිපියක් ඇසුරිනි. පංචමීට අධ්‍යාපන අංශයෙන් උදවු වීමට කැමති කෙනකුට හෝ අධ්‍යාපන බලධාරීන්ට ඈ පිළිබඳ විස්තර ‘සිළුමිණ’ නෙළුම්විලෙන් ලබා ගත හැකි ය. (011 2429429 ඔස්සේ සේමාලි මහත්මිය අමතන්න.)මාබණ්ඩාරගම, අටුලුගම පුනරුත්ථාපන කඳවුරට පිවිසියේ කුහුලිනි. එය මතට, සූදුවට ඇබ්බැහි වී ඒ නිසා ම අල්ලා ගනු ලැබූ තරුණයන් පුනරුත්ථාපනය කර, සමාජ ගත කරන දෙහිවල ‘බලයේ නිවෙස’ යටතේ පාලනය වන්නකි.මා එහි ගියේ නත්තල් කටේ එක්තරා සවසක ය. තරුණයන් ගේ ඥාතීහු විශාල පිරිසක් ද ඔවුන් බැලීමට පැමිණ සිටියහ.තරුණයන් සිය ඥාතීන් පිළිගත්තේ ආදරයෙනි. ඔවුන් ගේ හඳ බඳින කතා බහ, විනීත හැසිරීම ආගන්තුක සත්කාරය මා තුළ බලවත් සතුටක් දැනෙව්වේ ය.අප පිළිගෙන ඔවුන් පිළිගැන් වූ තේ කෝප්පය රසවත් විය.තේ පානයෙන් උත්තේජනය ලද මට අක්කර විසි පහක් පමණ සුවිශාල ඒ පරිසරය නැරඹීමේ ආශාවක් ඇති විය.මුලින්ම මා නෙත ගැටුණේ තැනිතලාවකි. දෙවනුව කළු ගල් සහිත බිමකි. තෙවනුව ගල් කුළු සහිත කුඩා කඳු ගැටයකි.ගල් තලා මත අපූරු අදහස් ලියැවී තිබේ. ඒවායේ නිෂ්පාදකයෝ ද මේ තරුණයෝ ම ය.අනතුරුව මා නෙත සිප ගත්තේ අගනා ක්‍රීඩා පිටියකි. වෘත්තීය පුහුණුව ලබා දෙනු වස් තනන ලද ගොඩනැගිලි මම දිටිමි. ඒවායේ දෙසුම්හල් තිබේ. ගයන වයන තැන් ද දුටිමි. නිදන කාමරවල ඇති හැම ඇඳකට ම මදුරු දැලක් ද තිබේ.ජල පහසුව සලසා ඇත. නළ බට ඇද නෑමේ පහසුකම් සලසා තිබේ.ළා කරුවල ඇතිරෙන විට තැන – තැන විදුලි බුබුළු දැල්විණ.අර කුඩා කඳු වැටිය ඉදිරියේ වූ තැන්නෙහි අපට අසුන් පනවා තිබිණ. අසුන් ගන්නැ’යි ලද ඇරියුමට අපි කීකරු වීමු.අසුන් ගත් අප බලා සිටියේ කඳු ගැටය දෙස ය. අප බලා සිටිය දී ම කඳු ගැටයේ අඳුර මැකී එළි දැල්වෙන්නට වූයේ ය.අපේ නෙත් අබියස බෙත්ලෙහෙම් නුවර මැවිණ.දැල් වූ පහන් අතැති තරුණයෝ එක පෙළට කඳු වැටිය මැද සිට ගත්හ. ඔවුහු සුදු අත්දිග කමිස සහ කළු දිග කලිසම් හැඳ සිටියහ.සංගීතය හාත්පස පැතිර ගියේ ය. ඔවුහු ජේසු උපත ගැන ගයන්නට වූහ.ඉක්බිති, බෙත්ලෙහෙම් නුවර පසුබිම් කොට ජේසු උපත රඟ දැක්විණ. ජීවමාන එළුවන් දෙදෙනකු ද, මැටියෙන් තනා පුළුන් ගල්වන ලද බැටළු පැටවකු ද, ගව ලෙනක් හා ඔරුවක් ද ඒ සඳහා යොදා ගෙන තිබිණ. ඔරුව මත ජේසු බිලිඳු සිටියේ ය. ජේසු උපත සිගිහන්වන තාරකාව උස් ගසක් උඩ දැල්වෙන්නට වූයේ ය.ජේසු උපතට අදාළ ජීවමාන චරිත රඟ දක්වන ලද්දේ මේ තරුණයන් විසිනි. මරියා, ජෝෂප්, හෙරෙද් රජ, සෙබළුන් ආදි චරිත රැසක් ඒ අතර විය.රංගනය අවසන් වූ විට ගීතිකා සන්දර්ශනයක් ද පැවැත්විණ. ඉනික්බිති මේ තරුණයෝ අප වෙනුවෙන් රාත්‍රි භෝජන සංග්‍රහය පැවැත්වූහ. එය අප විඳි මිහිර දෙගුණ කළේ ය.සිත සතුටින් පිරුණු කල රෑ බෝ වනු නොදැනේ. මා මේ අපූරු තරුණයන් ගෙන් සමුගන්නා විට රෑ දහය පමණ වී තිබිණි.ඔවුන් අගයා, ඔවුන්ට තුති පුදා මා නිවෙස බලා එන්නට වූයේ විඳි මිහිර යළි යළිත් සමරමිනි.ඒ එන අතර මට මෙසේ සිතිණ.’වරදට අසු වී ඇති සියලු තරුණයන් මේ අයුරින් පුනරුත්ථාපනය කළ හැකි නම් අපි කෙතරම් වාසනාවන්තයෝ වෙමු ද?’  නුගේගොඩ, ගංගොඩවිල, සුමනසිරි කොටුවේගෙදර මහතා විසින් යොමු කරන ලද ලිපියක් ඇසුරිනි.මෑතදි මිලට ගත් දුරකතනය ‘නොකියා’ නැතිවුණු සෝකයෙන් යයි හදවත කකියා අලුතින් එකක් අරගන්නත් නැත හැකියා හමුවුණු කෙනෙක් ඉන්නේ ඇයි මට නොකියාපල්ලේ බැද්දෙ සිට යනු පිණිස කුරුවිට නැග්ගෙමි ඇඹිලිපිටි-කෑගල්ල බසයට විසි දෙක දෙසැම්බර එය අහිමි වන විට දුරකතනයෙ වයස සති දෙකයි හරියටඅන්සතු වස්තුවක් අත්පත් කර ගැන්ම ගතියක් නොවේ වැදගත් කෙනකුගෙ ජන්ම හමුවුණු කෙනකු එය එව්වොත් විගසින්ම සෙත් කවියක් කියමි ඒ දුරකතනෙන් මරක්වානේ, මැදගංගොඩ, කිවිපති, සාමවිනිසුරු ගබ්බල පියදාස මහතා විසින් යොමු කරන ලද ලිපියක් ඇසුරිනි.නෙළුම් විල, සිළුමිණ, ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=as1102203</link>
    <topic>යව්වන උයන</topic>
    <author>උපාලි</author>
    <content>යව්වන උයන- ජයසේකර අපොන්සුමට ඒ දවස් අමතක කරන්න බැහැ. මං අම්මාටයි තාත්තාටයි ගොඩක් කීකරුයි. ඒ වගේම ලැජ්ජාශීලියි. හැබැයි මං ආදරයට බොහෝම කැමැති කෙනෙක්. මං වෛජයන්ති මාලාට ගොඩක් කැමැතියි. මගේ හිතේ එයාගේ රූපෙ ඇඳිලා තිබුණා. මං ඒ කාලෙ හෙව්වා එයාගෙ රූපෙ තියෙන ගෑණු ළමයෙක්. දවසක් මං එයාව දැක්කා නුවර බස් හෝල්ට් එකකදි.මම යාළුවන්ට ගිහිල්ලා කිව්වා මට එයාව මුණ ගැහුණා කියලා. මට ඉතින් එකපාරම එයාගෙන් අහන්න බෑ. ඒ පාර මම කළේ එයාගේ අයියාව යාළු කරගන්න එක. ඊට පස්සේ මම ලස්සන සිතුවමක් ඇඳලා අයියාට තෑගි දුන්නා. මෙහෙම දවසින් දවස අයියාගේ මගේ හිතවත්කම වැඩි වුණා. නමුත් දවසක් මට යාළුවෙක් ඇවිල්ලා කිව්වා ඒ ගෑනු ළමයාට කෙනෙක් ඉන්නවා කියලා.එදා මට වෛජයන්තිමාලාවත් එපා වුණා. හැබැයි මේ එක දෙයක්වත් අම්මා දන්නෙ නැහැ. මේ අතරෙදි තමයි මගේ හිතට සරෝජා දේවි ආවේ. සරෝජාදේවි වගේ කෙල්ලෙක් අපේ පන්තියේ හිටියා. ඒ පාර කොල්ලො ඒ කෙල්ලට විහිළු කරන්න පටන් ගත්තා. හැබැයි මට එක දෙයක් මතකයි. මගේ ගොඩක් ප්‍රේම පලහිලව්වලට උදව් කළේ එඩ්වින් පීරිස් මාමා. එයාගෙයි මගෙයි වයස අතර ඒ තරම් පරතරයක් නෑ.දවසක් මගේ යාළුවෙකුගේ නංගි කෙනෙකුට හිත ගියා මාමාට. ඒ පාර මං තමයි ඒ කපුකමට සහයෝගය දුන්නේ. මේ වගේ සුන්දර යෞවන කාලයක් තමයි ගෙවිලා ගියේ. මං ඒ කාලෙ හරිම විනෝදයෙන් හිටියේ. කොටින්ම කියනවා නම් පිච්චර් පිස්සෙක්. මම ඒ තරමටම පිච්චර්වලට ආසයි. මං සමහර වෙලාවට බලන ෆිල්ම්වල ජීවත් වෙන්න උත්සාහ කරනවා. දවසක් මං බැලුව ෆිල්ම් එකක්. ඒකේ තිබුණෙ බැංකු මංකොල්ලයක්.මට ඕනෙ වුණේ ඒක කරන්න. ඒක මාර දෙයක්. මං මේක ගැන කල්පනා කළා. ඒ පාර තමයි මට මතක් වෙන්නෙ අපේ ඉස්කෝලේ බනිස් පෙට්ටිය ගැන. මට හිතුණා මේකට වැඩක් දෙන්න ඕනෙ කියලා.මං යාළුවන්ට මේ කතාව කියලා යාළුවෝ හත්දෙනෙක් එකතු කර ගත්තා. හැමෝටම මගේ ප්ලෑන් එක කිව්වා. බනිස් පෙට්ටිය බාරව හිටිය එක්කෙනාගේ නම රොබට් සිංඤ්ඤෝ. මිනිහගේ වැඩේ බනිස් පෙට්ටිය උඩට වෙලා ඉන්න එකයි. මං කිව්වා අන්න පි‍්‍රන්සිපල් කතා කරනවා කියලා. ඒ පාර මිනිහා නැගිටලා ගියා. මං කළේ ටක්ගාලා පොඩි එක්කෙනෙකුට කිව්වා රොබට් සිංඤ්ඤෝට පිට්ටනියට එන්න කිව්වා කියලා.ඒ අතරෙදි අපි අපේ වැඩේ කෙරුවා. මේ වෙලාවේදි බනිස් හතළිහක් විතර පන්නා ගත්තා. පන්තියේ බනිස් ගොඩගහලා. එකපාරටම පන්ති කාමරයේ දොර ඇරුණා. මෙන්න පි‍්‍රන්සිපල්. රැස්වීමක් තියලා හත්දෙනාට එන්න කිව්වා. අපේ පි‍්‍රන්සිපල් නෙත්තානන්ද මහත්තයා කියලා හරිම සැරයි. හත්දෙනාගේම පිටිපස්සට වේවැලෙන් දීගෙන දීගෙන ගියා. අපි ඒ වෙලාවේ කටින් අමුතු ශබ්දයක් කළා. මට ඒකත් දැනුණේ චිත්‍රපටියක් වගේ. මං ඒ හැම දෙයක්ම වින්දා.මට එදාට අද යන්න පුළුවන් නම් මං ගොඩක් දේවල් වෙනස් කර ගන්නවා. මං මගේ ජීවිත කතාව ලියනවා. එදා අපිට තිබුණේ ගුවන් විදුලි පොත් පත්තර. ඒත් අද යෞවනත්වය මං මුලා කරලා ටෙලිවිෂන් එක හා මොබයිල් ෆෝන් එක. ඒ ගැන හිතන කොට කනගාටුවක් දැනෙනවා.සිතුවිලි පෙළ ගැස්මරූපාන්ති බුලත්සිංහල“අනේ අයියේ හිනාවෙන්නකෝ චුට්ටක්” හිටපු ගමන් මට ඔයාගේ හිනාව මතක් වුණා.”බෑ” හැමදාම වගේ ඔයා ගත් කටටම කිව්වා.”අනේ චුට්ටක්. ඔන්න, ඔන්න හිනාවෙනවා.” මම පොඩි ළමයෙක් හිනස්සනවා වගේ ඔයා දිහා බලන් කිව්වා.”හිනාව අද නෑ. මම හිනාව තියලනේ ආවේ.” ඔයා හිනාව හිර කරන් අහක බලා ගත්තා.නිකං වෙලාවට හිනාවෙනවට වඩා, මෙහෙම කියලා හිනාවෙනවා බලන්න ආසයි මං. ඒ හිනාව හරි ලස්සනයි, හරි අහිංසකයි. අගේ කරන්න එපා ඉතින්.” මම ඔහේ කියවන් ගියා. ටික වෙලාවකින් ඔයා මං දිහා බලා හිනාවුණා.”ඇති යන්තම්. ඔය හිනාවයි, ඇස් දෙකයි දිහා ඕන තරම් වෙලා බලන් ඉන්න පුළුවන්. මේ හැමදේම අමතක කරලා එහෙම ඉන්න පුළුවන්නම්. සාමාන්‍යයෙන් ගැහැනු ළමයින්ව නේද මෙහෙම වර්ණනා කරන්නේ. ඒත් ඉතින් ලස්සන දේට, ලස්සනයි කියන්න එපැයි.” මුළු ලෝකෙම අමතක වෙලා යන ඔය ඇස් දිහා බලන් මම, හිනාවෙවී කිව්වා.”ගිරවි” ඔයා එක පාරටම කිව්වා.මං ඇස් වහගෙන මතකයන් අතරේ ඔයත් එක්ක හිනාවුණා. ඒත් ඇස් අරිනකොට වෙනදා වගේ ඔයා හිටියේ නෑ. හිතට නොතේරෙන ලොකු පාළුවකින්, දුකකින් මගේ හිත පිරිලා. ඒ දුක ඇස් වලටත් පිරිලා, දෙකොපුල් හරහා ගලා යනවා දැනුණා. වෙනදා වගේ ඔළුව අතගාලා අඬන්න එපා කියන්නවත් ඔයා මං ළඟ නෑ. මං දන්නවා ආයෙමත් කිසි දවසක හැබැහින් ඔයා මං ළඟට එන්නේ නෑ කියලා.අපි හමුවුන දෙවනි දවසේ ඔයාගේ ආදරේට තහංචි දාන්න හිතුවේ ඔයාගේ යහපතට. ඒත් ඔයාගේ ඇස් වලින් ගලපු කඳුළු, ටික කාලයක් ඔයා ළඟ රඳවා ගන්න ආයාචනා කළා කියලා මට හිතෙනවා. ඒ ටික කාලයට වෙන්වෙන බව දැන දැනත් ගොඩක් ආදරේ කළා ඔයාට. මේ වෙනතුරුත් හිමි නොවුණත් ඒ ආදරේට බොරුවක් කළේ නැහැ.ඔයා ඉස්සර හැමදාම ආදරෙන් සිපගත්තු මගේ ඇස් දෙක, ඔයාගේ වෙනස්වීම් දරාගන්න බැරුව හුඟක් ඇඬුවා. තාමත් ඒ ඇස් මුළු ලෝකෙටම හොරෙන් අඬනවා. දැන් මං ගාව සතුªට කියන දේ නැතිවුණාට, ඔයා හුඟක් සතුටින් කියලා මට දැනෙනවා. ඒ සතුට ළං කරගන්න ඔයා මට ළං වුණා කියලත් මං දන්නවා. ඒ මොනවා වුනත් අහිතක් හිතන්නේ නෑ ඔයා ගැන. ඒ මොකද හැමෝටම වැඩිය මම ඔයාව තේරුම් ගත්ත නිසා.වෙන්වුණ දවසේ ඉඳන් අහම්බෙන් හරි මුණගැහෙයි කියලා, මගේ හිත නිතරම ඔයාව හොයනවා. ඒත් හිතෙනවා එහෙම මුණ නොගැහෙන එකත් හොඳයි කියලා. මොකද ඔයා නාඳුනන කෙනෙක් වගේ ගියොත් මට හුඟක් දුක හිතේවි, දරා ගන්න බැරි වේවි. ඉතින් හීනෙන්, මතකයන් ගෙන් ඔයාව මුණගැහෙන්නම්.ජීවිතේ අපි හිතන පතන හැමදේම ලබාදෙන්නේ නෑ. ඒත් මං තව එකම එක අහිංසක ඉල්ලීමක් කරන්නම්. ඒ ඔයා මගේ ජීවිතේ වෙලා කාලයක් හිටපු නිසයි, මං තාමත් ඔයාට ආදරේ නිසයි.ඔබ මා හමුවුණ මේ ඉර හඳ යට කොතැනක සිටියත්... මා මළ දවසට මගේ ළඟ තනියට ඉනු මැනවි...හිතුවෙවත් නැති විදිහට ආදරේ අරන් ඇවිත් හිත හැදුව හැටි අමතක නෑ සුදු නංගි....ආදරේ දශමයක් තිබුණෙ නැති පාලු මූසල කනත්තක් එළිය කළා නුඹ ඇත්තමයි හරි පුදුමයක්....ළංවෙලා ඉන්න බැරිවුණාට ආදරේ නෑ අඩුවක් අපි අපේ නොවුණට අපි අපේමයි හැමදාමත්....නෙතු මායිමෙන් ඈත ගියත් හිත පතුලේ කවිය නුඹයි දුක හිතුණත් දුක හිතන්නෙපා මගේ සොඳුරු සිහිනෙ නුඹයි....ජගත් චන්දන අධිකාරිපොල්ගහවෙලමේ වැටෙන හැම කඳුළු බිංදුවක්ම හරිම සීතලයි, ඒ හැම එකක් ගානෙම මොකක්දෝ වටිනාකමක් හැංගිලා තියෙනවා. ඒ හින්දම වෙන්න ඇති කඳුළු බිංදු එකින් එකට සීරුවට අමුණලා ලියන කවි පද; කවි මුතු වෙන්නේ, හැම කෙනෙක්ම කියවලා හුඟාක් ලස්සනයි කියන්නේ.. ඒ තරමට ඒ වචන අතරේ අමුතුම වටිනාකමක් ඇති.ඒත් ඒ පුංචි වටකුරු අත් අකුරු පිටිපස්සේ, අවුරුදු ගාණක් තිස්සේ ජීවිතේ ගෙවිලා ගිය ලස්සනම දවස් ටිකක් වෙනුවෙන් විලාප තියන හඬන හිතක්, අහිංසක හිතක්, කාටවත්ම නොපෙනෙන්නත් ඇත්තේ ඒ මහා බලය හින්දම වෙන්න ඇති. කොයිතරම් කියලා හීන මැව්වත් අතීතය දැන් අපිට අයිති දෙයක් නෙමෙයි. අඳුරු, සීතල, මහා පාළුවක් දැනුණත් වර්තමානයත් එක්ක අනාගතයට මුහුණ දෙන්න මට දැන් පුළුවන්. ආදරය, අපිට ජීවත් වෙන්න අලුත් බලාපොරොත්තු ගෙනත් දෙනවා. ඉෂ්ට වුණත් නොවුණත්, මියැදෙනකන්ම හීන මවන්න තරම් ලස්සන බලාපොරොත්තු..නැවත හැරිලා බලලා හූල්ලන්න තරම් ජීවිතේ හැම දෙයක්ම අපිට අහිමි වෙලා නෑ. මිල, මුදල්, තත්ත්වය, සමාජය නිසාම කොයි තරම්ම අපි ඈත් වුණත්, කවමදාවත් මේ පත් ඉරුවල කුරුටු ගෑවෙන අතීත මතක කාටවත්ම උදුරගන්න බෑ. ජීවිතේ ඉතිරි දවස් ටිකත් මේ විදියටම ඒ මතක එක්ක මම හිනාවෙලා ජීවත් වෙනවා.. ඔව්, සතුටින් ජීවිතයට මුහුණ දෙනවා.දිනුවි සූරියබණ්ඩාරබෙන්තොටනෙතු දෑල හඬයි, නුඹ කොහිද සොයයි හිත කීරි ගැහී ලේ කඳුළු වුනැ’යි ඔය හිනා නැතිව හසරැල්ල දුරයි නුඹ හිනැහෙන්නේ කෙලෙසකද හිතෙයි හිත වාරු නොදෙයි තනිකම රිදවයි තනි නැතුවද ඉන්නේ දුර කෝමැයි? මග බෝ දුරයි නුඹ නේන හැඩයි අත්වැලක් නැතිව තනි වුණේ මමයි...ශාලිකා දිසානායකමහනුවරඅකාලයේ මහවැස්ස ඇදහැලේ නොනැවති කන්ද මුදුන නායගිහින් පහළ ගෙදර වහලේ උඩයලොකු නැන්දයි පුංචි බබයි ඇවිත් හිටියේ අපේගෙදර අම්මා එක්ක කතා කලේ හෙට දවසේ වේල ගැනයිසද්දේ ඇහි මහ හයියෙන් අපි දිව්වේ ඒ පැත්තට පහළ ගෙදර වහලේ උඩින් පස් කන්දක් නාය ගිහින්ඇවිත් කවුද හරි හරියට ඉවත් කළා අපි හැමෝම පහළ ගෙදර බිත්ති කැඩි මාමා හිටියේ බිමට වැටිවැස්ස ඇවිත් අරන් ගියේ අසරණ වූ ජීවිතයකි අනාථයින් කර මිහිපිට පුංචි බබයි ලොකු නැන්දයිවැස්ස නුඹට ශාපදේවි අසරණ වූ හැම මිනිහම කරපු විනාශයක මහත නුඹට තවම ඇති නොවේදඅනුෂිකා ගුණරත්නවතුරගමඔය දන්නවද? අහසට ඒ තරම් වහින්න පුළුවන්කමක් තිබුණෙ නෑ. කලින්දා හද ඇවිත් මගෙන් හදවත ඉල්ලුවා. මම හිතුවෙ ඒ ඔයා කියලා. ඉතිං මම ඛ්දවත ගලවලා දුන්නා. ඒ දේදුන්නක් හදන්න. සමනලුන්ට පාට දෙන්න. හද මුලින්ම කළේ උල්කාපාතයක් අරන් හදවතේ කේන්ද්‍රය හිල් කරලා චාප හතක් ඇදපු එක. ඒ සිදුරෙන් ගලපු ආදරය තමයි ඒ.කවියාගේ සොඳුරු වාග් සංග්‍රාමය ඉවසාගත නොහී, පෙම්වතිය දැඩි සංග්‍රාමයකට එළැඹෙයි. සංග්‍රාමය අවසානයේ කවියා පරාජයට පත් වන අතර පෙම්වතිය කවියා අතැර යාමට ද තීරණය කරයි. කවියාගේ අති සියුම් කවි සිත රිදුම් දෙයි.සොඳුරු ලෙසට මලක් ලෙසින් සිනා සිසී සොඳුරු ලෙසම ජීවිතයම කියා දිදී මලක් ලෙසින් මගේ මගේ හද තුළ පිපි සැලී සොඳුරු නුඹම කෙලෙසක එසවුවාද අපිඔයාට තියෙන ආදරෙන් මිදෙන්න මට බෑ. එහෙම උනොත් ඉසුරුමුණි කළු ගල ඒ පෙම් යුවල පවා ඇදලා එළියට දමාවි.මේ සියල්ල ඇයට අමතකව ඇති සේය.යම් දිනක මා සමඟ තරහ වෙත්දැයි ඇසූ විට ”මම එවැනි කෙනෙකු නොවෙමැයි” තරයේ ශපථ කොට සෙවණැල්ල සේ ළඟින්ම නිදිමැයි කිසිදිනක අත නොහැර ඡායාව අනපායිනී කියූ සැටි අමතකද? මෙතරම්ම ඉක්මනටඋපාධි පිට උපාධි දිනා නැති කවියා, වෙන්ව යාමට සැරසෙන තම පෙම්වතියට දයාබරම ලෙස සමු දෙයි. වේදනාව තමන්ගේ කවියමැයි.ඔබ යන්න මධුර ධර සප්ත ස්වර රැගෙන – ඔබ යන්න බෙම නාමයෙන් ජය ගනිමි ජීවිතය මගේ ජීවිතේටත් වඩා - ආදරෙයි කිව්වාම ආදරයේ අරුත් සොයන ඔබට මම ආදරෙයි එදාටත් වඩා ආදරෙයි – මම – ආදරෙයි ඒ නිසාම පිස්සෙක් - මෝඩයෙක් කමක් නෑ ඔබ යන්න මගේ ආයුෂ අරන් – ඔබ යන්න විදුලිය එළියක් වාගේ එළිය දිදි වරින් වරේ ජීවිතේ සොයාගෙන - සොයාගෙන ඔබ යන්න ජය ගන්න ජීවිතය තරහක් - වෛරයක් නෑ මගේ රත්තරනේ ඔබ යන්න  ක්‍රිෂාන්ත රණතුංගසුමී...හ්ම්...මේ සාගරේ පෙන බුබුළු වගේම මගෙ ආදරෙත් පිරිසුදුයි.ඒත්....ඇයි? ඒත්, කිව්වෙමේ සාගරේ රැල්ල පෙරළෙනවා. ඉස්සෙනවා. ආයෙත් පැතිරී යනවා. මේ රැල්ල නැඟෙන්නෙ මොන වෙලාවෙද? බිඳෙන්නෙ මොන වෙලාවෙද? කියලා කාටවත් හරියටම කියන්න බෑ. ඒ වගේම ගැහැනියකගෙ වෙනස්වීමත් කියන්ඩ බෑ.ඔය කියන්නෙ ඇන්ටන් චෙකොෆ් කියපු කතාවට නව අර්ථකථනයක්....ඇන්ටන් චෙකොෆ් කීවෙ ගැහැනිය වරෙක ශාන්තයි. වරෙක චණ්ඩයි හරියටම මුහුදු රැල්ල වගේමයි කියලනේ.ඔව් ඔව්. සුමී... ආදරය කියන්නෙ මොකක්ද කියලා ඔයාට හරියටම පැහැදිලි කරන්න පුළුවන්ද?පුළුවන්.. ආදරය කියන්නෙ පෙම්වතුන් දෙන්නෙක් අතරේ හදවත ගැඹුරේ ඇතිවන එක්තරා පූජනීය සිතුවිල්ලක්. ඒකට වැඳුම් පිදුම් කළ හැකියි.ඒත්, අපේ යව්වනය හරියට ආදරය හඳුනාගෙන නෑ. ඔවුන් ආදරය ලෙස හඳුනාගන්නෙ රාගය.ඇත්ත. බලන්න සහජාන් රජ්ජුරුවො තමන්ගෙ දේවිය මුම්ටාස් සිහිවන්න ටජ්මහල් හැදුවෙ ආදරය නිසා. සාලිය කුමාරයා ගැමුණු රජ්ජුරුවන්ගෙ පුතා අශෝකමාලා අඩු කුලයේ සිටියත් එයාත් එක්ක ජීවත් වුණේ කිරීටයටත් පයින් ගහලා. ඒ විතරක්ද එංගලන්තෙ අටවැනි එඩ්වඩ් කුමාරයා.ඒ කවුද? මං දන්නෙ නෑ.ඇයි චන්දි, එතුමා කිරීටයට පයින් ගහලා ගිය නිසා තමයි අපට එලිසබෙත් මහරැජන ගැන කතා කරන්න වෙන්නෙ. නැත්නම් කිරුළ උරුමය තිබුණෙ කුමාරයාට. එතුමා සිමිප්සත් නෝනා නම් හතර වතාවක් දික්කසාද වෙච්ච නළඟනක් සමඟ හාද වුණා. ඒ ආදරය උත්තරීතර එකක්. ඒකට එදා එංගලන්තෙ අගමැති වින්සන්ට් චර්චිල් විරුද්ධ වුණා. ඔහු කීවා ඔබ රජ වෙනවා නම් කිරුළට උරුම කියනවා නම් සම්බන්ධය නවත්වන්න කියලා.ඉතින්... ඉතින්...කුමරුනි, අපට ඔබට හිස නවන්න වෙන විට ඔබ ළඟින් ඉන්න ඒ රැජනටත් හිස නවන්න වෙනවා. ඒ නිසා අප ඒකට කොහෙත්ම කැමැති නෑ චර්චිල් දැඩි ස්ථාවරයෙන් කිව්වා. කුමාරයා කිව්වෙ නුඹලාගේ ව්‍යවස්ථා පොත්ද නීතිද තියාගනිල්ලා. මං මගේ පෙම්වතිය සමඟ යනවා කියලයි. එතුමා එහෙම කියලා රටින් පිටමං වෙලා වෙනත් රටක සිමිප්සත් නෝනා එක්ක ජීවත් වුණා.ඇත්තටම පුදුමයි. ආදරය කුල, මල, වර්ණ බේද, ජාති ආගම් තකන්නේ නෑ. ඒකම තමයි පූජනීය. ඔයා රාධා ක්‍රිෂ්ණා, රෝමියෝ ජුලියට් ගැනත් කියවා තිබෙනවා නේද?ඔව්, තරමක් විතර. ඒත් ඒ පූජනීය ආදරේ අපේ පොත්වල විතරයි තියෙන්නෙ.ඔව් සුමී... මළවුන්ගේ අවුරුදු දා, මළගිය ඇත්තෝ පොත්වල එන දෙවොන්දරා සං නොරිකො සං එහෙමයි කියලා හිතන්න පුළුවන්ද?ඒක පිවිතුරු ආදරය පිළිබඳ මතක සටහනක් විතරයි. ඈතින් ඉඳන් සරෝජිනීට ආදරය කළ අරවින්ද. බතීට හොරා බතීටම පෙම්බඳින අරවින්ද, ජීවිතයෙන් පලා යන අරවින්ද මේවාත් ආදරය පිළිබඳ පැතිකඩක් විතරයි.සාහිත්‍ය කියන්නෙ කාල්පනික ලෝකයක්. ඒක වැඩක් නෑ. යථාර්ථයට එබෙන්න.එහෙම ලෝකයක් ගැන අපට හිතන්න පුළුවන්ද?මං නම් හිතන්නේ ආදරයට ආදරය කරන්න අප පුරුදු වෙන්ඩ ඕනෑ. එතකොට ලෝකය යහපත් තැනක් වේවි.ඔව් සුමී... බලන්න හඳ ලස්සනට පායන විට කොඳ මල් පිපෙනවා. දසත සුවඳ පතුරනවා. බලන්න මේ වැල්ල සුදු රැල්ලෙ සීතල වැලඳගන්නවා.ලෝකය සත්ව වර්ගයාගේ පැවැත්මෙන් ඇති කළ දේත් ආදරයයි.චන්දි, බලාගෙන ඔතැන ලිස්සයි. පෙන බුබුළු නංවන රැල්ලෙ ලස්සන වගේම ජීවිතයේ භයංකාරයත් ආදරයයි.උපාලි අකුරු හතරක් ** එක් වදනක්** හැමෝම දන්නවා** ඒත් කවුරුවත් තේරුම්ගන්නේ නැහැ** නොතේරුම්කම ද නැතිනම් තේරුම්ගන්න උත්සාහ ගන්නේ නැතිකමද? සුරතල් ළමාවිය** බහ තෝරන අවදියේ දඟකාරකම්** උසස් අධ්‍යාපනය** හොඳ වෘත්තීයමය අත්දැකීම්** සුන්දර ආදරය** සොඳුරු විවාහය** ළමා ළපටි හුරතල් සමඟ ගෙවෙනා කාලය** මහලු වියේ හැඟුම්**උපන්දා පටන් මරණය දක්වා ගෙවෙන මේ දිවිගමනේ අපි හැල්මේ හඹායන්නේ ජීවිත මායාවක් පසුපස නොවේ ද? මරණයෙන් මතු නැවත දිවියකදී අප පතන්නේත් මේ මිරිඟුව ම නොවේද?  හර්ෂා පියුමාලි පේරාදෙණිය විශ්වවිද්‍යාලයගෙවුණේ මසක් නොව වසර එක හමාරක් නොදැක ඔය මූණ ජීව මානව එක වතාවක් පිරී ඇත ආදරය පුරවන්න මහ වැවක් ඉඹින්නද ඔබේ රුව වරක් නොව දෙසරයක්ගුලිවෙලා නිදියන්නෙ සීතලද? ඔය පින්න පෙර වගේ සඳ නැද්ද? පායන්නෙ මම දන්න පෑන සහ පත්ඉරුව දෙන්නෙ නැහැ නිදියන්න බස මගේ කෙටිවෙලා හිරවෙලා දන්නැද්ද?එදා තිබු සෙනෙහසයි, ආදරෙයි ඇත තාම හැමදාම ඔබ ඉන්නෙ හිනැහිලා මගෙ කාමරේ හැමදාම රැකගෙන තියා ගන්නද ඒ සේයා රුව හැමදාම නුඹෙ වමතෙ රැඳි මුදුව රැක ගනින් හැමදාමඑස්.එම්.ඒ.ඒ. පි‍්‍රයන්තතංගල්ලඔබේ නිර්මාණාත්මක ලිපි කවි, සංකල්පනා, විනෝද කතා, සත්‍ය අත්දැකීම් මේ ලිපිනයට එවන්න.සංස්කාරකයව්වන උයන, සිළුමිණ, ලේක්හවුස් කොළඹ 10.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=as1102204</link>
    <topic>වරද නොපිළිගන්නෝ අඥානයෝය</topic>
    <author>සාකච්ඡා කෙළේ - රමණී සුබසිංහ</author>
    <content>වරද නොපිළිගන්නෝ අඥානයෝයඅමරපුර මහා සංඝ සභාවේ මහා ලේඛකාධිකාරිආචාර්ය බ්‍රාහ්මණවත්තේ සීවලී අනුනායක හිමිසිත, කය, වචනය, නිවැරැදිව හසුරුවා ගැනීමට නොහැකිව දුකට පත් වූ පිරිස්, කරදර පමුණුවා ගත් පිරිස් ගිහි සමාජයේ මෙන් ම පැවිදි සමාජයේ ද වෙති. යමක් කියන්නට කරන්නට පළමුව වරක් දෙවරක් නොව කිහිප වතාවක් ම හොඳින් සිතා බලා තීරණයකට එළඹිය යුතු වන්නේ ඒ නිසා ය. එක් අවස්ථාවක රාහුලෝවාද සූත්‍රයේ දී බුදුරජාණන් වහන්සේ මෙසේ දේශනා කොට වදාළහ.පච්ච වෙක්ඛිත්වා පච්ච වෙක්ඛිත්වා කායෙන කම්මං කාතබ්බං පච්ච වෙක්ඛිත්වා පච්ච වෙක්ඛිත්වා වාචාය කම්මං කාතබ්බං පච්ච වෙක්ඛිත්වා පච්ච වෙක්ඛිත්වා මනසාය කම්මං කාතබ්බං”කල්පනා කොට ශරීරයෙන් කරන කාර්යයක නියැළෙන්න. කල්පනා කොට කල්පනාකොට ඔබගේ වචනය හසුරුවන්න. කල්පනාකොට කල්පනාකොට මනසින් යම් තීරණයකට එළඹෙන්න.බොහෝ දෙනා ජීවිතයේ මුහුණ දෙන සුළු ප්‍රශ්නයක් පවා විසඳාගත නොහැකි මහා ප්‍රශ්නයක් බවට පත් කර ගන්නේ වැරැදි තීරණවලට එළැඹෙන්නේ මෙසේ සිතා බලා කටයුතු නොකිරීම නිසා ය. මේ ලොව නිස්සාර දේ මහත් ය.එහෙත් නිසරු දේ සරු ලෙස දකිමින් ජීවිතයම නිස්සාර කරගත් අය ද මේ සමාජයේ වෙති. බෞද්ධයා නිරන්තරයෙන් ම උත්සාහ කළ යුතු වන්නේ නිසරු දේ නිසරු ලෙස දකිමින් සරු දේ සරු ලෙස වටහා ගනිමින් ලෞකික ජීවිතය සැපවත් කර ගැනීමට ය. ලෝකෝත්තර ජීවිතයෙහි සැප හා දුක තීරණය වන්නේ ද අප ලෞකික ජීවිතයේ දී සිදු කරගත් කුසලා කුසල කර්මයක් අනුව ය.ධම්ම පදයේ ‘යමක වග්ගයේ දී ‘සංජය’ පිරිවැජියා අරභයා දේශනා කළ ‘අසාරේ සාර මතිනෝ’ ගාථාවෙන් කියැවෙන්නේ ද සරු දේ නිසරු යැයි හඟිමින් මිථ්‍යාවේ ම එල්බ ගත් පුද්ගලයාට කිසි කලෙකත් සාරවත් දෙයක් බලාපොරොත්තු විය නොහැකි බව ය.එදවස රජගහ නුවර අවුරුද්දක් පාසා පවත්වන ‘ගිරග්ග‘ නම් නාට්‍යයකි. උපතිස්ස හා කෝලිත කුමාරවරු ද නැටුම් බැලීමට එහි යති. වයසින් මෙන් ම නුවණින් ද වැඩුණු මේ දෙදෙනාට කල් යත් ම නැටුම් බැලීමෙහි ආශා නැති වූහ.‘මිතුර නුඹ වෙනදා ඉතා සතුටින් කල දවස ගෙවන්නේ ය. දැන් එසේ නොසිටින්නේ කවර හෙයින් ද?’ යි කෝලිත, උපතිස්ස ගෙන් විමසන්නේ ය.“මිත්‍රය, මේ නැටුම් ගැයුම් කිසිත් වැඩක් නැතැයි මට සිතේ. එය දෙලොව පිරිහීමට කරුණු වන බව ද පෙනේ. මේ සසරින් මිදීමේ උපායක් ගැන සිතමි” යි ඔහු කියන්නේ ය.“සැබෑය මිතුර මටත් ඔය ලෙසම වැටහී තිබේ. අප දෙදෙනාගේ ම අදහස් එක සමාන ය. නිවන සොයන්නට නම් පැවිදි විය යුතු ය. ඉතින් අප කා වෙත පැවිදි වෙමු දැයි කෝලිත විමසන්නේ ය.මෙකල සංජය නම් පරිබ්‍රාජකයෙක් රජගහ නුවර වාසය කළේ ය. ඔහු ගේ පිරිස මහත් ය. මේ බව දත් බ්‍රාහ්මණ තරුණයෝ දෙදෙන ඔහු වෙත පැවිදි වන්නට තීරණය කළහ. වැඩි කල් නොයවා ම සංජය පරිබ්‍රාජක වෙත වූ සියලු ධර්මය උගෙන “ඔබ වහන්සේ දන්නා ධර්මය මෙපමණ දැ’යි ඇසූ හ.“මාගේ ධර්මය මෙපමණ ය. සියල්ල ඔබ විසින් උගන්නා ලද්දේ ය” යි පරිබ්‍රාජක තෙමේ කීවේ ය. අප සොයන නිවන මොහු වෙත නැතැයි සිතූ තරුණයින් දෙදෙනා සංජය පරිබ්‍රාජක වෙතින් නික්ම ගියහ. මුළු දඹදිව පුරා ඇවිද්දත් සැබෑ ආචාර්යවරයකු සොයා ගත නොහී දිනක් උපතිස්ස තෙමේ මෙසේ පවසන්නේ ය. ‘මිත්‍රය අප දෙදෙනාගෙන් කෙනෙක් පළමුව නිවන් සොයා ගියේ ද ඔහු එය අනිකාට කිය යුතු ය” යි කීවේ ය.මෙදවස බුදුරජාණන් වහන්සේ රජගහ නුවර වේළුවනාරාමයෙහි වැඩ වසන සේක. ධර්ම ප්‍රචාරය පිණිස යැවූ සැට දෙනා අතරින් පස්වග මහණුන්ට අයත් අස්සජී ස්ථවිරයන් වහන්සේ ද රජගහ නුවරට වැඩියහ. පසුදා උදෑසන පා සිවුරු ගෙන පිඬු සිඟා වැඩියහ. ඒ දුටු උපතිස්ස තෙමේ උන්වහන්සේ පසුපස ම යන්නේ ය. දන් වළඳා අවසන් හි“ඔබ වහන්සේ ගේ චක්ෂුරාදී ඉන්ද්‍රියයන් ඉතා ප්‍රසන්න වූ හ. සිරුරු පැහැය ඉතා පිරිසුදු ය. ඔබ වහන්සේ පැවිදි වූවහු කවුරුන් වෙතද?” යි අසන්නේ ය. ඒ ශාස්තෲන් වහන්සේ වේළුවනාරාමයෙහි වැඩ වෙසෙන බව දැන තම මිතුරු කෝලිත හමු වී මේ පුවත් පැවසී ය. ඉන් පසු මිතුරු තොමෝ බුදුරජාණන් වහන්සේ වෙත යාමට පළමුව ‘සංජය’ පරිබ්‍රාජක වෙත ගියහ.“කිම දරුවනි! අමා මග දෙසන උතුමෙක් සොයා ගන්නා ලද දැ’යි පරිබ්‍රාජක විචාළේ ය.“එසේ ය. ඒ බුදුරජාණන් වහන්සේ ය. උන්වහන්සේ ලොව පහළව සිටිති. අමා දහම ද පහළ වී තිබේ. සංඝයා වහන්සේ ද උපන. දැන් රත්නත්‍රයම ඇත්තේ ය. ඔබ යන මග නිවනට කරුණු නොවේ. අප සමඟ බුදුරජාණන් වහන්සේ වෙත එනු මැනව‘ යි දන්වා සිටියහ.එකල පරිබ්‍රාජක තෙමේ“දරුවනි! ලෝකයෙහි වැඩි මෝඩයෝ ය. පණ්ඩිතයෝ දුලබය. එහෙයින් පණ්ඩිතයෝ පණ්ඩිත වූ ගෞතමයන් කරා යති. මෝඩයන් මෝඩ වූ මා කරා එනු ඇත. තොප කැමති සේ කරවු. මට නම් යා නොහැකි යැ’යි කීවේ ය. උපතිස්ස හා කෝලිත මහ පිරිස් ද සමඟ වේළුවනාරාමය වෙත පැමිණියහ.එවේලේ දහම් දෙසමින් වැඩහුන් බුදුරජාණන් වහන්සේ දුර මගැ එන ඔවුන් දැක “මහණෙනි, අර එන්නෝ උපතිස්ස පරිබ්‍රාජකයෝ දෙදෙනා ය.ඔවුහු දැන් මා සමීපයට එති. මා ගේ අග්‍රශ්‍රාවකයන් වන්නේ ද මේ දෙදෙනා ය’යි වදාළහ.බුදුරජාණන් වහන්සේ වෙත පැමිණි උපතිස්ස හා කෝලිත සැරියුත්, මුගලන් යන නමින් බුදු සසුනේ පැවිදිව බුද්ධ ශාසනයේ අග්‍රශ්‍රාවකයින් බවට ද පත්වූහ. එවිට සමහර භික්ෂුන් වහන්සේ “බුදු හිමියන් මුහුණ බලා තනතුරු දෙති. පළමු පැවිදි වූ පස්වග භික්ෂුන් වහන්සේට දිය යුතු අගසවු තනතුරු ඊට පසු පැවිදි වූ සැරියුත්, මුගලන් දෙදෙනා වහන්සේට දුන්හ’ යි විවිධ මත පළ කරන්නට වූහ.එවිට බුදුරජාණන් වහන්සේ තමන් වහන්සේ මුහුණු බලා තනතුරු නොදෙන බවත්, සැරියුත් මුගලන් දෙදෙනා වහන්සේ බොහෝ පින්කම් කොට සසරේ ප්‍රාර්ථනා කළ පරිදි අගසව් තනතුරු හිමි වූ බවත් පවසා අතීත කතා දේශනා කොට වදාළහ.අග්‍රශ්‍රාවකයන් වහන්සේ බුදුරජාණන් වහන්සේ වැඳ “ස්වාමිනි, අපි ගිහි දවස ‘ගිරග්ග‘ නම් නාට්‍යයක් බැලීමු.එහි හරයක් නොදැක කල කිරී සිටින අතර අස්සජි ස්ථවිරයන් හමුවී උන්වහන්සේ වෙතින් සෝවාන් ඵලය ලැබීමු’ යි තොරතුරු කියා සංජය පරිබ්‍රාජකයා ගැන ද විස්තර කියා සිටියහ.එකල්හි බුදුරජාණන් වහන්සේ“මහණෙනි’ සංජය තෙමේ තමන්ගේ දැනීමේ වරද නිසා, සාරය අසාරය දැනගත නොහැකිව, අසාරය සාරයයි ද, සාරය අසාරය යි ද ගෙන සිටියි. ඔබ තමන්ගේ නිවරද බව නිසා සාරය සාරයයි ද, අසාරය අසාරය යයි ද දැන අසාරය හැර, සාරය ගෙන ක්‍රියා කළහ’ යි දේශනා කොට වදාළහ.හොඳ නරක තෝරා බේරා ගත නොහැකි පුද්ගලයා කටයුතු කරන්නේ වැරැදි අදහස්වලට අනුව ය. හේ අඥානයෙකි. මෙලොව පරලොව නොදන්නේ ය. යමෙක් වරද වටහා දුන්න ද එය පිළිගන්නට මැළි වන්නේය.වරද තේරුම් ගත්ත ද එහි ම එල්බ සිටිනවා විනා නිවැරැදි වන්නට උත්සාහ නොකරන්නේ ය.සර්වඥ දේශනාවට අනුව“එතෙන අට්ඨාංගික මග්ගෙන සත්තා විසුජ්ක්‍ධතී’සත්ත්වයා නිවනට යොමු කරන එකම මාර්ගය ආර්ය අෂ්ටාංගික මාර්ගය බව බෞද්ධයා අවබෝධ කරගත යුතු ය.මේ ලොව වෙසෙන ඇතැම් සත්ත්වයෝ නිරයට හෝ අපායට ගමන් කරති. තවත් සමහරෙක් ප්‍රේත අපායට හෝ තිරිසන් අපායට මඟ හෙළි කරති.තවත් පිරිසක් මිනිස් ලොවට, දෙව්ලොවට හෝ බඹලොවට යන මාර්ගයේ ගමන් ගනිති.මේ සංසාර ගමනින් එතෙර වන්නට නම් ආර්ය අෂ්ටාංගික මාර්ගයේ ගමන් කළ යුතු ය.එහිදී පළමුව තම ජීවිතය නිවැරැදි දැක්මකට අනුව සකසා ගත යුතු ය. සම්මා දිට්ඨි නම් එයයි.සම් මා සංකප්ප’ එනම් යහපත් කල්පනාවෙන් යුතු කෙනාට ප්‍රඥාව දියුණු කළ හැකි ය.බොරු කීමෙන් වැළකීම කේළාම් හා පරුෂ වචන නොබිනීම, ‘සම්මා වාචා’ ලෙස දැක්වේ.අනුන්ට හෝ තමන්ට කරදරයක් නොවන කර්මාන්තයක නියැලීම ‘සම්මා කම්මන්ත’ යි. තමන් හෝ වේවා තම ඥාතීන් හෝ වේවා පෝෂණය කිරීම උදෙසා අනුන් සතු දේ සොරකම් කීරීම, විවිධ අනාචාර ක්‍රියාවලින් ධනය ඉපැයීම බුදු දහමේ අනුමත කැරෙන්නේ නැත. එහෙත් ඉක්මනින් ධනවත් වන්නට සිතන බොහෝ දෙනා වරද දැක දැකත් එහිම නිරත වෙමින් ධනය උපයන අයුරු මේ සමාජයේ කොතෙකුත් දැකගත හැකි ය.එහෙත් තම අඹුදරුවන් පෝෂණය කළ යුත්තේ ධාර්මිකව ඉපැයූ ධනයෙනි. සම්මා ආජීව නම් දැහැමි දිවි පෙවෙතක් ගත කිරීම ය. උපත් වැරදි අදහස් දුරු කිරීම, උපන් හොඳ අදහස් දියුණු කර ගැනීම, ‘සම්මා වායාම’ නම් වේ.බුදුරජාණන් වහන්සේ දේශනා කොට වදාළේ ආර්ය අෂ්ඨාංගික මාර්ගයේ ගමන් කරන පුද්ගලයා ලෞකික වශයෙන් මෙන් ම ලෝකෝත්තර වශයෙන් ද සුඛිත මුදිත වන බවයි.ප්‍රායෝගික ජීවිතයේ දී බොහෝ කොට වැරදි ජීවන ප්‍රතිපදාවන්ට යොමු වන්නේ ජීවිතය පිළිබඳ අනවබෝධයෙන් යුතු පුද්ගලයා ය. මවුපියන්ගෙන්, පාසලින්, වැඩිහිටියන් ගෙන්, සමාජයෙන් අපට බොහෝ දේ උගත හැකි ය.ජීවිතයට අවශ්‍ය දේ පමණක් ගෙන අහිතකර දේ බැහැර කරන්නට හුරු වනවා නම් අප ගේ දිවි පෙවෙත සාර්ථක කර ගැනීම අපහසු වන්නේ නැත. තාවකාලික ලාභ අපේක්ෂාවෙන් ගනු ලබන තීරණ දීර්ඝකාලීනව ජීවිතය දුකට පත් කරන බව අප කිසිසේත් අමතක නොකළ යුතු ය.සාකච්ඡා කෙළේ - රමණී සුබසිංහඡායාරූපය - ගීත් ද මෙල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=as1102205</link>
    <topic>ගුරු සේවයේ රසකතා</topic>
    <author/>
    <content>ගුරු සේවයේ රසකතාරොඩ්රිගෝ විදුහල්පති තුමා තම පාසල දියුණු කිරීමෙහි ලා අතිමහත් කැපවීමකින් කටයුතු කළ දක්ෂ ගුරුවරයෙකි. පාසලේ පරිපාලනමය කටයුතු ද මැනැවින් ඉටුකළ හෙතෙම සිසුනගේ මෙන්ම දෙමවුපියන්ගේ ද ආදර ගෞරවයට නිතර ලක්වූයේය.මේ කාලසීමාව විදුහලේ මාණ්ඩලික තරග පැවැත්වෙන වකවානුව විය. තරග සඳහා මුදල් සොයාගැනීමේ අටියෙන් නාම ලේඛනයක් සකස් කළ රොඩ්රිගෝ විදුහල්පති තුමා එය පාසලේ ඉහළ පන්තියක සිසුන් දෙදෙනෙකු යොදවා පාසලේ සෑම ගුරුභවතෙකුගෙන් ම රුපියල් දහය බැගින් වූ ආධාර මුදලක් සොයා ගැනීමට පියවර ගත්තේ ය.ගුරු හවුලේ ලේකම් වශයෙන් කටයුතු කෙළේ ධර්මදාස මහතාය. ගුරු හවුලේ සාකච්ඡා සභාවකදී මේ පිළිබඳව ගුරුවරුන් දැනුම්වත් කිරීමට ද විදුහල්පතිතුමා පියවර ගත්තේය.මාණ්ඩලික තරගවලට මුදල් සොයාගැනීමේදී සෑම ගුරුභවතෙකුගෙන්ම රුපියල් දහය බැගින් වූ ආධාර මුදලක් ලබාගැනීමට විදුහල්පතිතුමා ගෙන තිබූ තීරණයට දැඩි ලෙස විරෝධය පෑ ගුරු හවුලේ ආචාර්යවරු ඊට එකඟතාවය පළ නොකළෝය. මේ පිළිබඳව දැඩි ලෙස විරෝධය පෑවේ ගුරු හවුලේ ලේකම් ධර්මදාස මහතාය.මේ අතර ගුරු භවතුනගේ වැටුප් දිනය ද එළඹිණ. වැටුප් දිනයේ කරුණාරත්න නම් තවත් ගුරුවරයකු සමඟ තම මෝටර් රථයෙන් හලාවත ගොස් ගුරු වැටුප් බැංකුවෙන් ලබා ගත් විදුහල්පතිතුමා පාසලට පැමිණ වැටුප් ගෙවීම ආරම්භ කළේය. ඒ එකිනෙකාගේ වැටුප් එකිනෙක කවරවලට දමමිනි.හීන් නූලෙන් සෑම ගුරුභවතෙකුගේ ම වැටුපෙන් රුපියල් දහය බැගින් අඩුකරගත් රොඩ්රිගෝ විදුහල්පතිතුමා ඉතිරි වැටුප එකිනෙක කවරවලට දමා එකිනෙකා අතරේ බෙදා දුන්නේ ඇඟට නොදැනීය. අතේ තිබූ මුදලින් රුපියල් දහය දීමට අදිමදි කළ ගුරු භවතුනට අවසානයේ තම මාසික වැටුප් පැකැට්ටුවෙන් රුපියල් දහයක් අඩුවීම පිළිබඳව කිසිත් කරකියාගත නොහැකි විය.  විශ්‍රාමලත් ආචාර්ය,ඩී.එන්.දිසානායක, කොස්වත්ත – බිංගිරියඑක්තරා ගමක සිටියා, සවරියෙල් කියලා පුද්ගලයෙක්. බූරුවා ගැසීමට ඉමහත් ආශාවක් දැක්වූ මේ පුද්ගලයා දිනපතාම මේ කාර්යයේ යෙදුණා. අතේ මුදල් ගැවසෙන අවස්ථාවලදී ඈත ගම්මානවලට පවා බූරුවා ගැසීම සඳහා යෑමට පුරුද්දක් වී තිබුණා. බූරු කප්පිත්තකු වූ මොහුට මේ ක්‍රීඩාවෙන් සමහර දවස්වලට යහමින් අතමිට සරුවන අවස්ථා ද තිබුණා.එදානෙදා කුලී වැඩක් කරමින් තම දරු පවුල නඩත්තු කරන මොහු නිතිපතාම බූරුවා ගැහිල්ල කළත්, නිවසේ අයට මේ ක්‍රියාවෙන් ඒ තරම් බලපෑමක් හෝ වෙනසක් සිදුවුණේ නැහැ.දිනපතාම බූරු සෙල්ලමෙන් කල දවස ගෙවෙන නිසා දිනුමක් ලැබෙන බලාපොරොත්තුව ඔහුගේ සිතේ පැලපදියම් වී තිබුණු නිසාත් ඔහු නිතරම සතුටින් සිටියා. එක දවසක් මොහුට හරිම අකරතැබ්බයක් වුණා. එදා හරිම වැස්ස. මුළු දවසම මොර සූරන වැස්ස. කිසිම දිහාක යන්නට අවස්ථාවක් ලැබුණේ නැහැ. දැන් අපේ මේ යාළුවාට බූරු සෙල්ලමේ යෙදෙන්නේ නැතිව හරිම පාළුයි. එදා ඔහුට බූරු ක්‍රීඩාව සඳහා කිසිවෙකුත් හවුල් කරගන්නට හැකියාවක් තිබුණේත් නැහැ.අවසානයේදී ඔහු කළේ තම නිවෙසට වී රුපියලේ කාසි තිහක් අරගෙන බූරු කුට්ටමත් සමඟින් පුටුවක වාඩිවී රුපියලේ කාසි එහා මෙහා කරමින් හා කාඩ්කුට්ටම අනමින්, තනියම බූරුවා ගැහීමට පටන් ගැනීමයි.මෙහෙම පැය ගණනක් තනියම කථා කරමින්, බූරුවා ගහන අතරතුර සවරියෙල්ට නොදැනීම රුපියලේ කාසියක් පෙරැළී ගොස් තරමක ඈතට වැටුණා.ඔහු සෑහෙන වෙලාවකට පස්සේ ක්‍රීඩාව නවත්වලා මුදල් ටික ගණන් කරලා බැලුවා. දැන් තියෙන්නේ රුපියල් විසිනවයයි. රුපියලක් අඩුයි. හැමතැනම සොයා බැලුවා. රුපියලට වෙච්ච දෙයක් නෑ. ටික වෙලාවකට පස්සෙ ඔහුගේ මුවින් මෙන්න මෙහෙම කියවුණාලු.”තනියම බූරුවා ගහලත් රුපියලක් පරාදයි”එම්.ඩී.එම්.කුරේරා , කන්දතොඩුවාවකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=as1102206</link>
    <topic>මගෙ මිණිපිරිය දුටුවාම මට හිතෙන්නෙ මගෙ අම්මා මා ළඟට නැවත ආ බවයි</topic>
    <author>උපාලි සමරසිංහ</author>
    <content>මගෙ මිණිපිරිය දුටුවාම මට හිතෙන්නෙ මගෙ අම්මා මා ළඟට නැවත ආ බවයි- ආචාර්ය ඩී.බී.නිහාල්සිංහදියෝගු බඩතුරුගේ ධනපාල හෙවත් ඩී.බී.ධනපාලයන් එතුමාගේ පියාය. මහ පත්තරකාරයන්ගෙන් වැඩගත් ලංකාවේ ඉහළම සංස්කාරකවරයා ලෙස නම් දරා ඇති ඩී.බී.ධනපාලයන් ගේ වැඩිමල් පුත්‍ර රත්නය ආචාර්ය ඩී.බී.නිහාල්සිංහය. එතුමන්ගේ මෑණියන් රතී ධනපාල මහා කිවි රවීන්ද්‍රනාත් තාගෝරයන්ගේ අවසානම ගෝලයා යැයි කීමද යුක්ති යුක්තය.එතුමිය සංගීතයෙහි මූර්ති ශිල්පයෙහි කෙළ පැමිණි අතිශය සංවේදී කලාකාරියකි. තිඹිරි ගෙයි සිට ජාති වර්ග කුල මල සමනය කළ සමානාත්මතාව සහජීවනය පෙරදැරි කලාකාමී සමාජයක හැදුණු නිහාල්සිංහ සිංහල සිනමාවේ මතු නොව චිත්‍රපට සංස්ථාවේ ද පෙරැළිකාරයෙකි.70 දශකයේ සිංහල සිනමාවේ ස්වර්ණමය අවදියේ චිත්‍රපට සංස්ථාවේ සභාපති වශයෙන් කටයුතුª කළ එතුමා “වැලිකතර” චිත්‍රපටයෙන් එතෙක් කොමඩි නළුවකු වශයෙන් සිටි ජෝ අබේවික්‍රම “ගෝරිං” චරිතය හරහා චරිතාංග නිරූපණයට ගෙන ආවේය.එමතු ද නොව “සත්සමුදුර” කැමරාකරණය හරහා ස්වර්ණා මල්ලවාරච්චි මතු කැර දුන්නේය. “ටක් ටික් ටුක්” චිත්‍රපටයේ ටක් ටික් ටුක් ගාන විට නොපෙනී යන චරිතයක සිටි අනෝජා වීරසිංහට “මල්දෙනියේ සිමියොන්” චරිතය හරහා නවදිල්ලි චිත්‍රපට උළෙලේ රජත මයුර සම්මානය ලබා දුන්නේය. “කෙළිමඬල” චිත්‍රපටයේ දීත් වේදිකා නළුවකු වශයෙන් එතෙක් සිටි එච්.ඒ.පෙරේරාට සිනමාවේ දැවැන්ත චරිතයක් ප්‍රදානය කෙළේය.මේ සා පෙරැළි කළ නිහාල්සිංහට ආචාර්ය උපාධිය හිමිව තිබුණේ ‘රාජ්‍ය ව්‍යාපාර’ ගැන එතුමා විසින් ලියන ලද මහාර්ඝ නිබන්ධය හරහාය. තම දිවිය එකලු කළ ඒ මෑණියන් ගැන ඔහුට කියන්නට බොහෝ දේ තිබේ. හමුදාවට බැඳෙන්නට ගිය නිහාල්සිංහට මේ ගමන ලැබුණේ ‘අම්මා’ නිසාය. වියට්නාම් යුද වාර්තාකරණයට යුද පිටියට ගිය නිහාල්සිංහ තම මෑණියන් ගැන පත්තරයකට නොකී රහස් රැසක් මෙහිදී අවධාරණය කරයි.මගෙ මව මෙතෝදිස්ත ආගමේ කෙනෙක් ලෙස උපන්නේ. මගේ මවගේ පියා මවගේ මව බඳින විට ඇය ඒ කියන්නෙ (අපේ ආච්චි) මෙතොදිස්ත වුණා. අපෙ සීයා ලංකාවේ පළමුවැනි විගණකාධිපති මුත්තුවේල් මහතා. නල්ලූර් කෝවිලේ ප්‍රධාන කුරුක්කල් මගෙ මුත්තා. අපෙ තාත්තා බැන්දට පස්සෙ අම්මා බෞද්ධ කාන්තාවක් බවට පත්වෙලා තියෙනවා. අම්මගෙ සම්පූර්ණ නම ග්‍රේස් අන්නරතී.හින්දු බැතිමත් බව, ක්‍රිස්තියානිකම, බෞද්ධකම මේ සියල්ලම අපෙ අම්මා ළඟ ගැඹුරින් කැටපත් වුණා. අම්මා කලාව ගැන පුදුමාකාර සංවේදී ඒ පිළිබඳව ගැඹුරින් හදාළ කාන්තාවක්. සංගීත විශාරද ලයනල් එදිරිසිංහයන් ඉන්දියාවේ ශාන්ති නිකේතනයේ ඉගෙනගන්නා කාලයේ මගේ ලොකු අම්මාත් එහි අධ්‍යාපන කටයුතුවලට ගිහින්. මගෙ අම්මා ඊළඟට සංගීතය මූර්ති කලාව හදාරන්න ශාන්ති නිකේතනයට ගියා. මහා කිවි රවීන්ද්‍රනාත් තාගෝර්තුමන්ගේ ශ්‍රී ලංකාවේ අවසන් ගෝලයා මගෙ අම්මා.භරත නැටුම, පින්තාරු වැඩ, සංගීතය, මූර්ති කලාව ගැන ඇය හැමවිටම කතා කළා. මේ කතා කරන වචනයක් පාසා ඇය තම ගුරුදෙව් මහත් භක්තියෙන් සිහිපත් කළ මවක්. කොල්ලුපිටිය ලේන් එකේ තමයි ලොකු අම්මා සංගීත මංජරිය පවත්වාගෙන ගිහින් තිබෙන්නෙ. අම්මත් මෙතැන ඉන්නවා. පියා ඒ කාලෙ “ඩේලි නිවුස්” පත්තරේ ඉතාම ජනප්‍රිය විශේෂාංගයක් වන “බ්ලූ පේජ්” එක සංස්කරණය කරමින් හිටියෙ. මෙතුමා දවසක් මේ ‘සංගීත මංජරිය” ගැන ලියන්න කොල්ලුපිටිය ලේන් එකට ගියා.එතුමාගේ ළඟ මිත්‍රයෙක් තමයි මහාචාර්ය ගුණපාල මලලසේකර. පියා ඉන්දියාවෙ ඉන්න කාලෙ ඉඳලම අම්මා ගැන හිතාන ඉඳලා තිබෙනවා. පත්තරේ ඒ ගැන ලීවට පස්සෙත් පියා නිතරම මේ පැත්තෙ යනවා එනවා. ලොකු අම්මා මේ අතරේ අම්මට සුදුසු මඟුලක් කතා කරන්න උත්සාහ කරන කාලෙ.අම්මා දෙමළ කාන්තාවක්. ආගමෙනුත් වෙනස්. තාත්තා සිංහල බෞද්ධ. මේකට ඒ අය කොහොමවත් කැමැති නොවන බව තේරුම් ගත් තාත්තා අම්මට කියලා තියෙනවා “රතී නුඹ වරෙන්. වහාම අපි කසාද බඳිමු” කියලා. තවත් සාක්ෂිකාරයො දෙන්නෙක් එක්ක විවාහය රෙජිස්ටර් කළ තාත්තා අම්මව නැවත ගෙදර යවලා තියෙනවා.ග්‍රේස් අන්නරතී ධනපාල මාතාවඒත් ආදරයයි කැස්සයි හංගන්න බැහැ කිව්වා වගේම මේ දෙන්නා ගැන ලොකු අම්මට ආරංචි වෙලා. කසාද බැඳලා බව තේරුම් ගත්තාම ලොකු අම්මා අම්මව ඒ වෙලාවෙම ගෙදරින් දොට්ටත් දාලා. ඇඳගෙන හිටපු සාරිය පිටින්ම තාත්තා අම්මව ගෙනැල්ලා තියෙන්නෙ දෙහිවල වෛද්‍ය පාරේ කුලී නිවෙසකට. එතකොට තාත්තා ඩේලිනිවුස් පුවත්පතේ විශේෂාංග කර්තෘ. මං තමයි පවුලේ වැඩිමලා.මං ඉපදිලා තියෙන්නෙ ඩර්ඩන්ස් රෝහලේ. අපෙ අම්මලාගෙ සංස්කෘතිය අනුව කුළුඳුලේ දරුවෙක් ඉපැදුණාම දරුවාගෙ ලොකු අම්මා තමයි ඒ දරුවගෙ අතට රත්තරන් වළල්ලක් දාන්නෙ.ඒක කඩකළොත් ඉතාම නරක දෙයක් හැටියට ඒ අය සලකනවා. ඒ නිසා මා ඉපදුණු වහාම ලොකු අම්මා රෝහලට ඇවිත් මගේ ඇඳ ළඟ නැවතිලා මේ දරුවද? කියලා අම්මගෙන් ඇහුවලු. ඇය ඔව් කීවාම මගේ අත අරගෙන රත්තරන් වළල්ල දාලා කතා නොකරම ගිහින්. ඊට පස්සෙ මගෙ මාපියො ඒ ලොකු අම්මගෙ ගෙදර ගියාම ඇය ඉතාම දයාර්දව පිළිගෙන තිබෙනවා.අපේ පියා විතරක් නොවේ මවත් කාලයක්ම රැකියා කළා. හේවුඩ් නමැති ගෘහයේ ජේ.ඩී.ඒ.පෙරේරා මහත්මයලා ආරම්භ කරපු රජයේ කලායතනයේ ඇය මුල් කාලයේ වැඩ කළා. ඊට පස්සෙ මහරගම ගුරු අභ්‍යාස විද්‍යාලයෙ කලා අංශ ප්‍රධානියා ලෙස කටයුතු කළෙ අම්මා. ඇය වීණාව වාදනය කරමින් ගැයූ ඒ දෙමළ ගායනා හරිම මියුරුයි. ඉහළයි. පුංචි මං අම්මා ළඟ ඉඳන් මේ ගී නාද රටා අහනවා. මට මතකයි ඇය කෝවිලේ පූජක ළඟට ගියාම ඒ අය දෙමළෙන් උඹ කළ කබල් වැඩේ මොකක්ද? මේක වැරදි වැඩක් කියලා තාත්තගෙයි අම්මගෙයි විවාහය ගැන නෝක්කාඩු කියන විට ඇය ඉවසා වචන කී ආකාරය. මං පුංචි වුණාට ඒ දෙමළෙන් කතාකරන දේ මටත් වැටහුණා අම්මගෙ ආභාසය නිසාම.අපේ අම්මා කළ ගෙත්කම් පුදුමාකාර විදියට කලාකරුවන්ගේ අවධානයට ලක්වුණා. ඇය කළ මූර්ති ගැන තාත්තා හමුවන්නට ගෙදරට ආ වියත්තු වර්ණනා කළා. අම්මගෙ ගෝලයන්ගේ ගෝලයො අද ඒ මූර්ති කලාව කරන්නෙ. අම්මා කවරදාවත් කලාව ආදායම් මාර්ගයක් කරගත්තෙ නෑ. එයින් ජීවත්වීමට යමක් ලැබුවා පමණයි. මැටි හා ප්ලාස්ටර උපයෝගී කරගෙන විවිධ මුද්‍රා මවන පිළිම අම්මා නෙළුවෙ මහත් මහන්සියක් අරගෙන. ඒක අඳිනවා. නැවත සෝදනවා. නැවත හරිගස්සනවා. මේ විදියට එක් කලා කෘතියක් නිර්මාණය වෙන්න සමහරවිට මාස 3 – 4ක් යනවා. අම්මා බෙංගාල ජන ගායනා සංගීතය නිතර භාවිතා කළා.මහා භාරතය, ගීත ගෝවින්දය , සීලප්පදිකාරම් වගෙ කෘති ඇය ආශ්‍රය කළා. ඒවයෙ වැදගත් කතා අපට කියාදුන්නා. ඊළ¼ඟට අපි නිවෙස් කීපයකට මාරුවී යනවා. මං මුලකුරු කරන්ඩ යන්නෙ ධර්මාලෝක විද්‍යාලයයට. මට මතක හැටියට 3 – 4 ශ්‍රේණිවල මා උගත්තේ මොරටු විද්‍යාලයයෙ ඉන්නා කාලෙ. තාත්තා මේ කාලෙ ලංකාදීපයට ගියා මතකයි. මට පස්සෙ තවත් මල්ලි කෙනෙක්. ඊටත් පස්සෙ නංගි.අවුරුදු 10ක පරතරයක් නංගිත් මාත් අතර තියෙනවා. මට හොඳටම මතකයි අම්මා දෙමළ කාන්තාවක් වුණාට නංගිව නැළවුවෙ සිංහල දරු නැළවිල්ලෙන්. තාත්තා මහාචාර්ය සෙනරත් පරණවිතාන ළඟින්ම ඇසුරු කළා. ඒ නිසා සීගිරි කුරුටු ගී, අපේ ජන ගායනා, අපේකම සිංහල සංස්කෘතිය තාත්තා හරහා අම්මා හොඳින්ම ඉගෙනගත්තා.ඔබ පිළිගන්න! ලංකාදීප ලයිනෝ ටයිප් අකුරු ඇන්දේ අම්මා. තාත්තා යම් බඳු සේවයක් කළා නම් ඒ හැම වැඩකම පිටිපස්සෙ හිටියෙ මගෙ අම්මා. මොටාගෙදර වනිගරත්න වගෙ චිත්‍රශිල්පීන් බිහිකරන්ඩ තාත්තා දායක වූ වෙලාවෙ අම්මත් ඒ විදියටම ඒ අයට බලපෑවා.අම්මා තුළ තිබූ සෞන්දර්ය නිසා රුක්මණී දේවි කියන ප්‍රතිභාන්විත නිළියට නිසි ගෞරවය ලබාදෙන්න තාත්තව මෙහෙයැවුවෙත් අම්මා. ජයවිලාල් විලේගොඩ වැනි විචාරකයන්ගේ නිර්මාණ අම්මා අගය කළා. ඇත්තෙන්ම ඇය තාත්තට ආචාර්යවරියක් වගේ. අපි කොරළවැල්ලෙ කාලයක් හිටියා.එතකොට තමයි වන්නකුවත්ත වඩුගේ ඇල්බට් පෙරේරා හඳුනාගත්තෙ. ඔහුගේ නිසග කලා ප්‍රතිභාව, ගායනා ශක්තියට අම්මා ආසා කළා. අම්මා හරහා තමයි තාත්තට එතුමා ගැන මුලින්ම අවධානය යොමුවුණේ. එතුමාගේ නම අමරදේව නමින් මහාචාර්ය එදිරිවීර සරච්චන්ද්‍ර වෙනස් කළත් ශාන්ත ජෝන් විදුහලේ හිටි ඒ මහත්තයාට ලංකාදීපය හරහා ශත 50 අරමුදල මඟින් භාත්ඛණ්ඩෙ යවන්ඩ පියා කටයුතු කළේ ඒ අනුවයි.අපේ අම්මයි තාත්තයි කලාවේ හුස්ම අල්ලපු අය. මං අවසන් වරට ගියේ කොළඹ ආනන්දයට. ජ්‍යෙෂ්ඨ සහතික පත්‍ර විභාගයෙන් විශිෂ්ට සාමාර්ථය ලබලා (පසුකාලීනව හමුදාපති තනතුරු දරපු හැමිල්ටන් වනසිංහ – අශෝක ජයවර්ධන වගෙ අය) හමුදාවට බැඳෙන්ඩ යනවිට මටත් ඕනෑ වුණා හමුදාවට බැඳෙන්න.මට විද්‍යාලයයේ කැඩේට් නිලධාරියෙක් ලෙස දීප්තිමත් ඉතිහාසයක් තිබුණු නිසා මේ අවස්ථාව අනිවාර්යයෙන්ම ලැබෙන බව මා දන්නවා. මා පියාගෙන් ඇහුවා. “තාත්තෙ, මා හමුදාවට බැඳෙන්ඩද?” කියලා. එතුමා කීවෙ “පුතේ, කරන දේ තීරණ කළ යුත්තෙ ඔයයි. හැබැයි! කරන දේ උපරිමයෙන් කැපවීමෙන් කරන්ඩ” කියලා විතරයි. මේකට අම්මට කේන්ති ගියා.පළමුවරට අම්මා මතවාදීව හෝ තාත්තත් එක්ක ගැටුණේ එදායි. ඔයා පුදුම තාත්තෙක්නෙ. ළමයින්ට ඕනෑම දේ කරන්ඩ දෙන්ඩ බෑ. හමුදාවට යන්ඩ ඕනෑ නෑ. ඉස්සෙල්ලා තව ඉහළට ඉගෙන ගන්ඩ. ඇය කීවා.මා අම්මට මුල්වරට අකීකරු වුණා. හමුදාවට ඉල්ලුම් කළා. එදා ඉඳන් අම්මා දිගින් දිගටම අඬන්න පටන් ගත්තා. මගෙ ගොරෝසු හිත අම්මගෙ උණුසුම් කඳුළින් හේදී ගියා. එහි මාතෘ ප්‍රේමයේ මල් මෝදු වෙන්ඩ ගත්තා. අම්මගෙ කඳුළ මගෙ හදවතට ලෝ දිය ගලවන වේදනාවක් වුණා. මං තීන්දු කළා හමුදාවට නොයා ඉන්ඩ. මේක අහපු අම්මගෙ ඇස් දීප්තිමත්ව බැබළුණා. ඇය කීවෙ විශ්වවිද්‍යාලයයේ ගිහින් ඊට පස්සෙ කැමැති දේ කරන්ඩ කියලයි. ඒත් අම්මා තාත්තට වඩා බොහොම ප්‍රායෝගිකයි. ඇය දන්නවා එතැනට ගියාම ඒ අරමුණු නිකම්ම වියැකිලා අලුත්ම අරමුණු ඇතිවන බව.මං පේරාදෙණිය සරසවිය ඒ කාලෙ ලංකා විශ්වවිද්‍යාලයයට ඇතුළත් වුණාමයි ඇගෙ කඳුළ නැවතුණේ. මගෙ බිරිය මට පෙම්වතිය ලෙස මුණගැහෙන්නෙ සරසවිය ඇතුළතදියි. ඇය කල්‍යාණි ද සිල්වා. අද නිර්වින්දන වෛද්‍යවරියක්. 1965 දී අපි කසාද බැන්දා..මගෙ අම්මා විවාහය ගැන ලොකු තහංචි දැම්මේ නෑ. ඇය සැලකුවෙ මානව ගුණ ගැන පමණයි. ඇත්තටම මගෙ අම්මයි මගෙ බිරියයි නියම අම්මයි දුවයි. කවරදාවත් ඔබ අහලා තියෙනවද? නැන්දම්මයි ලේලියි පිටරට සංචාරවල යනවා. මගෙ බිරීඳයි අම්මයි එහෙම ගියා. කාත් කවුරුවත් නැතිව ඒ දෙන්නා විතරක් ජපානයේ මාස 2 1/2ක් හිටියා කලා කටයුතු හැදෑරීමක් සම්බන්ධයෙන්. දෙන්නාට දෙන්නා අරුචි නම් ඒක කොහොමත් වෙන්ඩ බෑනේ. මගෙ පුතා ඉපැදුණු දවස තමයි අම්මා වැඩියෙන්ම සතුටු වෙච්ච දවස.දෙමළ රසකැවිලි කවමින් නොයෙක් බෙංගාලි කතා කියමින් අම්මා මේ දරු පැටියා හුරතල් කළා. ආච්චි අම්මයි මුණුබුරයි අතර තිබුණෙ පුදුමාකාර බැඳීමක්. ආච්චිගෙ කලාව ඒ විදියටම මේ පුතාටත් කාන්දු වුණා. ඒක මහා විශාල බන්ධනයක්. නෝනට ඕනෑවුණේ පුතාව වෛද්‍ය ක්‍ෂේත්‍රය පැත්තට ගේන්ඩ වුණත් පුතා ගියේ තාත්තගෙ හා ආච්චිගෙ සෞන්දර්ය පැත්තට. එයා අද සිඩ්නි නුවර ග්‍රැෆික් ඩිසයිනර් කෙනෙක්.මගෙ පුතා මාධව විවාහ වූ දවසෙ එයා කී සමහර දේවල් මගේ හිතේ කඳුළක් ඉපැදුවා. එයා තමාගේ අම්මයි තාත්තයි දෙන්නට ඉතාම ගෞරව කරලා අපගේ දුක කඳුළ හදගැස්ම කැපවීම ගැන කතාකරලා අන්තිමට කී වචනය මගේ අම්මා ගැනයි. අනේ ආච්චියෙ ඔබතුමිය කොහේ දැන් සිටියත් මෙතැන මට දැන් ආශිර්වාද කරන බව මා දන්නවා.මා දිහා බලාගෙන ඉන්නවා යැයි පුතා කීවා. මගෙ දෑස් තෙත් වුණා. ඒ දෙදෙනා අතර බන්ධනය කොතරම්දැයි මා තවත් කිව යුතු නෑ. පුතා කොයිතරම් ආච්චිට ආදරේ ද කියන්නෙ තමන්ගෙ දරුවාට නම දැම්මෙත් අම්මගෙ නමේ කෑල්ලක් එකතු කරලා ‘අනගිරතී’ කියලයි.ස්කෝලෙදි වෙඩි තැබීමේ තරගාවලියකදි මට ඇතිවූ කරදරයක් නිසා අම්මා බියවෙන්න ඇති මා හමුදාවට යනවාට. අද ගියා නම් එක්කෝ නිහාල්සිංහ ඉවරයි. නැත්නම් හමුදාපති. යාර 100ක් විතර ඉස්සරහට දුවගෙන ගිහින් ඉලක්කයට වෙඩි තැබීමේ තරගාවලියේදී මා එසේ දුවගෙන ගිහින් ඉලක්කය අල්ලලා පපුවට තුවක්කුව තදකරගන්න කලියෙන් කොකා ගැස්සුණා.මගෙ උරපතේ ඇටය කඩාගෙන මා වැටුණා. අම්මා සිහිවිකලෙන් වගේ මේ වෙලාවේ කටයුතුª කරලා තියෙන්නෙ. මගෙ ජීවිතෙන් අම්මට එච්චර කම්පන ඇතිවුණේ නෑ. තාත්තා කළ කී දෙයින් අම්මා තෙම්පරාදු වෙලා හිටියෙ. මහ රාත්‍රියෙත් යාළුවො එකතු කරගෙන ගෙදර එනවා. අඩි ගහනවා. අම්මා කෑම පිළියෙල කරනවා. නමුත් අම්මා මේවා කළේ මහා දයාවකින්.අපි එලිබෑන්ක් පාරෙ ඉන්නා කාලෙ තාත්තා ලංකාදීපයේ දාපු පින්තූරයක් මහා කලබලයක් ඇතිකළා. ඒ සර් ජෝන් කොතලාවල මහත්මයා හොඳට හිනාවෙවී වසු පැටියෙක් (රෝස් කළ) පිහියෙන් කප කපා රස බලන අවස්ථාව නිරූපණය කරන පින්තූරයක්. මේකෙ කිසිම ‘කැප්ෂන්’ එකක් නෑ. තොරතුරක් වේලාවක් පුද්ගලයෙක් ගැන සඳහනක් නෑ. ඒත් පින්තූරය රටත් එක්කම කතාකළා.මේක එස්.ඩබ්ලිව්.ආර්.ඩී.බණ්ඩාරනායක මහත්මයා තමන්ගෙ ඡන්ද ව්‍යාපාරෙ පෝස්ටරවලට යොදාගෙන. කලබල වෙච්ච යූ.එන්.පී. තග්ස්ලා අපේ ගේ වටකරලා කෑගැහුවා. සිංහයාට සරි සිංහධේනුවක සේ අම්මා ඒ අවස්ථාවේ ක්‍රියාකළා. රජයේ චිත්‍රපට අංශයේ ප්‍රධානයා ලෙස මා නොයෙක් වාර්තා චිත්‍රපට හදද්දි අම්මා මා පිටුපස හිටියත් මගේ කිසිම චිත්‍රපටයක් ගැන ඇය කතා කළේ නෑ.‘වැලිකතර’ ගැනත් එහෙමයි. ගාමිණී ;ෆාන්සේකා අම්මට හරියට ගරු කළා. අම්මා ගාමිණීට සමහර කාරණා ගැන ටෙලිෆෝනයෙන් දොස් කියනවත් අවවාද කරනවත් මට ඇහිලා තියනවා. ඒත් ගාමිණී ඉහමුදුනින් අපෙ අම්මා සැලකුවෙ. මගේ ‘භක්ති’ වාර්තා චිත්‍රපටය 1965 කාඩිෆ් චිත්‍රපට උළෙලේ හොඳම වාර්තා චිත්‍රපටය වුණාට පස්සෙ මට වියට්නාම් යුද වාර්තාකරණයට යන්ඩ සිදුවුණේ. මගෙ අම්මත් බිරිඳත් මේ කාර්යයට අතහිත දුන්නා. පසුකාලෙක ලංකාවට ඇවිත් අපි පදිංචි වුණේ නාගොඩ. බිරිය ඒ කාලෙ වැඩ කළේ නාගොඩ රෝහලේ නිර්වින්දන වෛද්‍ය හැටියට.කාලයක් මෙහෙම ගෙවී යද්දී හිටිගමන් තාත්තා අසනීප වුණා. මං තාත්තා බලන්ඩ නිතර ගෙදර ගියා. ඒ කාලෙ බණ්ඩාරනායක සම්මන්ත්‍රණ ශාලාව ගොඩනඟනවා. දවසක් තාත්තා කියනවා පුතේ මට අද ටිකක් අමාරුයි. මෙහෙ නවතින්න කියලා. මං කීවා තාත්තෙ දැන් මට බිරියක් ඉන්නවා. මං ඉන්න ඕනෑ මෙහෙ නොවෙයි. ගෙදර. මං හෙට උදේම එන්නම් කියලා පිටත් වුණා.ඒත් මහ රාත්‍රියේ මට කනගාටුදායක ඇමතුමක් ලැබෙනවා මගෙ රත්තරං තාත්තා අපව අතහැරලා ගියා කියලා. මං නෝනත් එක්ක මහ රාත්‍රියේ (ඇඳිරි නීතියත් වැටී තිබුණු වෙලාව) නාගොඩ ඉඳන් කාරයෙ නැවත කොළඹ එනවා. හැමතැනම නවත්වනවා. රජයේ චිත්‍රපට අංශ ප්‍රධානී හැඳුනුම්පත තමයි මාව බේරලා යවන්නෙ.1971 මේ සිදුවීම අතරෙ තාත්තගෙ අවසන් ඉල්ලීම අම්මා මා අත පත් කළා. යක්කඩුවෙ ප්‍රඥාරාම හාමුදුරුවො ගෙනැල්ලා පුංචි බණක් කියවලා මැරුණුදාම එම්බාම් කරවලා පැය 24කට පෙර ආදාහනය කරන්න. ඊටත් පස්සෙ ගලායන වතුරක් ඇති මෝය කටකට ඒ අළු බඳුන හෙළන්න.තාත්තා එහෙම කියා තිබුණා. අනවශ්‍ය ගුණකථන එපා කියලත් තිබුණා. ඒ කාලෙ ප්‍රවෘත්ති අධ්‍යක්ෂ සරත් අමුණුගම. එතුමා මේක ගුවන්විදුලි ප්‍රවෘත්තිවලට දුන්නා. පැය 24ට රැස්වූ සෙනඟ සමඟ ගිහින් ආදාහනය කරවලා මෝය කටට අළු ටික දැම්මා. තාත්තා එදා කී වෙලාවෙ නැවතුණේ නැති එක ගැන මට හිත පාරනවා.අම්මා දරුවන් තිදෙනාට ලියුම් 3ක් ලියලා තිබුණා. නංගිට පාර්සලයක් දීලා තිබුණා මාරුණාට පස්සෙ ලිහන්න. අම්මා මැරුණේ මං මැලේසියාවේ ඒඵබපධ ආයතනයේ සාමාන්‍යාධිකාරි හැටියට හිටපු කාලෙ. ඇය මිය ගියාට පස්සෙ අපි ඇය බාරදුන් ඒ ලියුම කියවා බැලුවා.ඒකෙ තිබුණේ තාත්තා කියූ විදියටම කටයුතු කරන්ඩයි. නංගිට දුන්න පාර්සලයෙ ඇයට ඒ වෙලාවට අන්ඳන ඇඳුම් පැළැඳුම් තිබුණෙ. ඒ විතරක් නොවේ කටයුතු අහවර වෙලා පුවත්පතක පවුලෙ අයට තුති පුදා පළකරන සුවිශේෂ දැන්වීමක් අම්මා ලියා තිබුණා. ඒ දැන්වීම අපි පත්‍රයේ පළ කළා.අපෙ අම්මා හරිම සුවිශේෂයි. ඇය හරිම සුදුයි. ලස්සනයි. ඉතාම පැහැපත් සමක් තිබුණ. මගෙ පුතා තමන්ගෙ දූ සිඟිත්තට අම්මගෙ නමේ ‘රතී’ කෑල්ල එකතු කරලා ‘අනගිරතී’ කියලා නම තිබ්බෙ ඇයිද කියලා මට හිතෙන්නෙ අමුතුම කල්පනාවලියක් එක්ක.මගෙ පුතා මං වගේම තලෙළුයි. මගෙ ලේලි අංජලීත් තලෙළුයි. ඒත් මේ සිඟිත්තිය ‘අනගිරතී’ සම්පූර්ණයෙන්ම අම්මගෙම පාට. ඇය ඉපදුණු වෙලාවෙත් මං දුරකථනයෙන් පාට විමසපු වෙලාවෙ එහා පැත්තෙන් කියැවුණේ “ඔබේ අම්මගෙම පාට” කියලයි. අනේ! මගෙ අම්මා මා ළඟට ආයිත් ආවාදැයි මට හිතෙනවා. එදා මගෙ අම්මා මගෙ පුතාට දැක්වූ ආදරයමයි අද මා තුළත් මගේ මිණිබිරියට තිබෙන්නේ. ඇය තමයි අද මගේ ලෝකය. ජීවිතය.උපාලි සමරසිංහඡායා - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=as1102207</link>
    <topic>අපි දැන් බැඳලා ඉවරනේ</topic>
    <author/>
    <content>අපි දැන් බැඳලා ඉවරනේමෙතෙක් කතාවචාමික සෙනෙවිරත්න ශ්‍රී ලංකා නාවික හමුදාවට බැඳී පසුව පුහුණුවක් සඳහා ඉන්දියාවට යයි. එහිදී ඉන්දියානු ජාතික, හින්දු ආගමික මංජේශ්වරී නම් විශ්ව විද්‍යාල ශිෂ්‍යාවකට ඔහු ආදරය කරන්නට පටන් ගනී. චාමික සෙනෙවිරත්නට හමුදා නීති අනුව විදේශික තරුණියක හා විවාහ වීම තහනම් ය. එහෙත් දෙපසම ඥාතීන්ට නොදන්වා කතෝලික දේවස්ථානයකදී චාමික හා මංජේශ්වරී විවාහ දිවියට එළැඹෙති. මේ බව දැනගන්නා මංජේශ්වරීගේ ඥාතීහු පොලිසියට පැමිණිලි කරති.අද එතැන් සිට.පූසාරියෙක් නැතිව වැඩිහිටියෙක් ගෙදරදි ඒ චාරිත්‍ර ඉටු කරනවලු.”ඒ ගැන මා තුළ විශ්වාසයක් නොවී ය. අකමැත්තෙන් වුව ද ගමන යෑමට මම කැමැත්ත ප්‍රකාශ කළෙමි. ඉන් පසු අපට පොලිසියෙන් කිසිදු අවහිරයක් නොවී ය.“දැන් ඉතින් නෑදෑයොත් එක්ක බේර ගන්න”අපව අත්අඩංගුවට ගැනීමට පැමිණ පොලිස් නිලධාරියා හිනැහෙමින් කීවේ ය.ඉරු නැගෙද්දී අපි මංජේශ්වරීගේ මාමා හා නැන්දා සමඟ ගමන් ඇරඹීමු. චින්තා හා ලක්ෂ්මී ද අප සමඟ ම වූහ. මෙය විවාහ වී පසු ගමන් යෑමක් මෙනි.ඉරු නැඟෙද්දී පොළවට වැටුණු ආලෝකයේ කිසියම් සිසිලසක් දැනිණ. නිල්වන් කුඹුරු යායවල් අප පසුකරගෙන ගියේ ය. කුඩ මැස්සන් අනුභව කිරීමට පැමිණ බවුන් වඩන කොකුන්ගේ දසුන් තැනින් තැන දක්නට ලැබිණ. පරිසරය තරමක් අමුතු ය. නොදන්නා පළාතකි.“කොහෙද මේ යන්නෙ”මම ඇසුවෙමි.“මාමලාගෙ ගෙදරනෙ.“ඇයි පුංචි අම්මලගෙ හරි අම්මලගෙ ගෙදර හරි නොගිහින් මේ අමුතු ගෙදරකට කැන්දන් යන්නෙ.”සැකය මතුවෙද්දී මම ඇසුවෙමි.“මොකක් හරි රහසක් ඇත. මාව බාරගන්න ඒ අය අකමැති ද දන්නවයැ.”මංජේශ්වරී තුළ සැකයක් නොවී ය.මංජේශ්වරී සොයා රෑ තිස්සේ වෙහෙසුණු මව්පිය දෙදෙනා, පුංචි අම්මා හා බාප්පා විරසකව සිටිනවා විය යුතු ය. තමන්ගේ දරුවාගේ, තමන් හදා වඩාගත් දරුවාගේ හිතුවක්කාරකම ඔවුන් නොඉවසනවා විය හැක. තමන්ගේ සාම්ප්‍රදායික චාරිත්‍ර වාරිත්‍ර ඉටු කරමින් ජයට මගුල් කා දීග දෙන්නට සිතා උන් දියණිය ජාති ආගම් නොගැළපෙන නොරටුවකු හා පැන ගිය හැටි.ඇයට සමාවක් දිය යුතු ද? පුංචි අම්මාගේ සිත ගලක් වුව ද බාප්පාගේ සිත උණුවන්නට ඇත. ඔහු මෙසේ අන් අය ලවා හෝ තමන් පිළිගන්නට සැරසෙන්නේ ඒ නිසා විය යුතු ය.මගේ මෙන් ම මංජේශ්වරී ගේ කල්පනාවලිය ද බොහෝ දුර යන්නට ඇත. සෑම දෙයක් ම නොපැහැදිලි ය. පොලිසියට පැමිණිලි කළේ බාප්පා විය යුතු ය. මංජේශ්වරී තම මිතුරියන් සමඟ සංචාරයක යෙදෙන්නට ඇතැයි බාප්පා සිතා සිටි බව චින්තා පැවසුවා ය. චින්තාගේ නිවසට ඔවුන් පැමිණ විමසා ඇත්තේ රාත්‍රි හතට පමණ ය. චින්තා තමන් කිසිවක් නොදන්නා බව පැවසුවද ඔවුන් ඒ විශ්වාස කර නැත.පසුගිය දිනවල චින්තා සමඟ මංජේශ්වරීගේ පල්ලි යෑම ගැන ද බාප්පාට සැක පහළ වී තිබ්‍රණි. රාත්‍රිය ළඟා වී තිබූ බැවින් විශ්ව විද්‍යාල සිසුන්ගෙන් ද කිසිවක් විමසන්නට ඒ කාලය නොවීය. බාප්පා පොලිසියට කර ඇත්තේ මංජේශ්වරී අතුරුදන්ව ඇති බවට පැමිණිල්ලක් පමණි. ඈ මෙසේ හදිසියේ හිතුවක්කාර ලෙස විවාහ වූ බව ඔවුන් හීනෙකින් වත් නොසිතන්නට ඇත.අතුරුදන් වූ තරුණිය ගැන චින්තාගෙන් විමසන්නට පොලිසිය පැමිණ ඇත්තේ අනතුරුව ය. පසුගිය දිනවල චින්තා හා මංජේශ්වරී අතර රහස් සාකච්ඡා පැවති බවත් අතිරේක ගමන් බිමන් ගිය බවත් පුංචි අම්මා පවසා තිබුණි. මංජේශ්වරීගේ අතුරුදන්වීම සම්බන්ධයෙන් පුංචි අම්මාගේ එනම් සකුන්තලා දේවියගේ සිත තුළ උන් එකම එක සැකකාරිය චින්තා ය.“වෙච්චිදේ සේරම චින්තා දන්නව.ඈ පොලිසියට තරයේ ප්‍රකාශ කර තිබුණි.පොලිසිය පැමිණ දෙවැනි වරට චින්තාගෙන් විමසා ඇත්තේ ඇයට තර්ජනය කරමිනි. චින්තා පොලිසියට රැගෙන යෑමට උත්සාහ කරද්දී ඈ සත්‍යය පවසා ඇත. පොලිසිය චින්තා සමඟ හෝටලයට පැමිණ ඇත්තේ ඉන් පසුව ය.අපි බොහෝ දුරක් ගෙවා විශාල වත්තක පිහිටි පෙට්ටි ගෙයක් වෙත පැමිණියෙමු. එහි නෑදෑ පිරිවර රංචුවක් ම විය. එහෙත් මංජේශ්වරීගේ අම්මා තාත්තා රාමචන්ද්‍රන් හෝ සකුන්තලා එහි නොවූහ. නිවසේ තිබුණේ උත්සව සිරියකි. සියල්ලෝ ම වටිනා සළු පිළිවලින් සැරසී සිටියහ. මුංඇට කිරිබතක ඉදෙන සුවඳ ද ගෙතුළින් හමා ආවේය. මංගල ලකුණු පෙන්වමින් මිදුලේ සුදු පාටින් කොටු, මල් හා ඉරි ඇඳ තිබුණි.“මංජු ඇත්තටම මේ ඔයා දන්න තැනක් ද?”මම මංජුගේ අතින් අල්ලාගෙන වාහනයෙන් බසිමින් කනට ළං වී රහසින් ඇසුවෙමි.“නැන්දලගෙ ගෙදර වෙන්න ඇති”“ඇයි කලින් ඇවිත් නැද්ද?”“නෑ...”“මට නම් සැකයි.”“අනේ මන්දා.”“මේ ඇවිත් ඉන්න අය අඳුරනවද?”“ඔව් අර ආච්චිත් ඉන්නෙ”මංජේශ්වරී එසේ කියත් ම ඒ වයසක ගැහැනිය අප වෙත දුව ආවාය. ඈ සිටියේ ඇඬූ කඳුළිනි. ඈ මංජේශ්වරීගේ කරට තාලිය දැම්මේ මාත් මංජේශ්වරීත් පුදුමයට පත් කරමිනි. ඈ අඬමින් මංජේශ්වරී සිප වැලඳ ගනිමින් ඇගේ බසින් මොන මොනවාදෝ පැවසුවා ය. තවත් ගැහැනු කිහිප දෙනෙක් ම පැමිණ මංජේශ්වරීට ආශිර්වාද කරමින් ඈ සිප වැලඳ ගත්හ. කිසිදු අමුත්තක් නොපෙනිණ. අමුත්තකට තිබුණේ තාත්තා, අම්මා, පුංචි අම්මා හා බාප්පාගේ නොපැමිණීම පමණි.ලබාගත් තොරතුරු අනුව මංජේශ්වරී පැවසුවේ ඔවුන් තමන් හමුවීමට ලජ්ජාවන බවකි. දඬුවම් විඳීමෙන් පසු පවුලට බාරගන්නා බව ඔවුන් පවසා තිබුණි. මිත්තනිය හා අනෙකුත් නෑසියන් පවසා තිබුණේ මේ විවාහය ගැන කලින් දන්වා සිටියේ නම් කෝවිලේ විශේෂ අවසරයක් ගෙන ඉතා හොඳින් මේ විවාහය සිදුකරන බවකි.රාමචන්ද්‍රන් යහපත් ගුණගරුක මිනිසෙකි. සම්ප්‍රදායට ගරු කළ මුත් ඔහු ජාති, ආගම්, කුල මල බේද එතරම් දුරට නොසැලකූ අයෙකි. අනිත් පැත්තෙන් ඔහු මංජේශ්වරීට තමන් ජාතක කළ දරුවකුටත් වඩා ආදරේ ය. සමහරවිට ඔහු ඒ ආදරේ නිසා ම මංජේශ්වරීගේ කැමැත්තට ඉඩ දෙන්නට ඉඩ තිබුණි. මංජේශ්වරීගේ සතුට තම සතුට සේ සැලකුවේ නම් රාමචන්ද්‍රන් ඕනෑම දෙයක් කරන්නට ඉඩ තිබුණි. අපේ ඉක්මන කොට වූවා නොවේ ද?නිවස හැමතැනම දොඩමළුය. මංජේශ්වරී සමඟ සියලු දෙනාම කතාබහ කරන්නේ පුදුම සතුටකිනි. නෑසියන් අතර සිටියේ වැඩිපුර ගැහැනුන් ය. ගැහැනුන් අතර කතාබහ ද වැඩි ය. ගැහැනු මංජේශ්වරීගේ මුහුන සිපගත් වාර ගණන කොතරම් ද යත් ඇගේ මුහුණ ලේ පැහැ ගැන්වී තිබිණ. මංජේශ්වරි සමඟ සුහදව කතා බහ කළ ගැහැනු බොහෝ දෙනා මා දෙස බැලුවේ බුම්මාගත් මුහුණිනි. සමහරු යාන්තමට හිනැහුණාහ.වැසි වසින්නාක් මෙන් වූ කච කචය මැද්දේ මා ගොළුවත පිරුවේ අමාරුවෙනි. වැඩි දෙනෙක් බුම්මාගෙන සිටියේ මගේ බස නොදත් නිසා විය යුතු ය. බස නොදැනීම නිසා ඔවුන්ට මා ආගන්තුකයෙකි. කෙසේ හෝ දෛවයේ සරදමට හසුවූ අප දෙදෙනා දැන් කිසියම් තැනකට පැමිණ සිටී. තමන්ගේ මංගල රාත්‍රිය පොලිසියත් සමඟ ගත කරන්නට සිදුවීම දෛවයේ සරදමක් නොවේද? මා ගැහැනියක වූවා නම් මාද අඬනු නියත ය. එහෙත් මංජේශ්වරි ඇඬුවේ නැත. ඈ පොලිසියත් සමඟ වචනවලින් ගහගත්තේ පුදුම ආත්ම ශක්තියකිනි.ටික වේලාවකින් අප දෙදෙනා කෑම මේසයට කැඳවනු ලැබිණ. ඉර උදාවීමත් සමඟ ඇති වූ, ලා කහ පැහැති ආලෝකය කෑම මේසය හරහා මංජේශ්වරීගේ මුහුණට වැටී තිබිණ. හැම අවස්ථාවකම මංජේශ්වරීගේ ලස්සන වැඩියෙන් පෙනෙන්නේ ඉරු රැස් වැටී මුහුණ එළියවන අවස්ථාවලදී ය. කෑම මේසය සාමාන්‍ය එකකි. මඟුල් මේසයක් යැයි කිව නොහැක. කිරිබත්, වඩේ, කේක් හා මෝරු භාජනවලට දමා තිබිණ. බඩගින්නක් ඇතත් නැතත් අප ආහාර අනුභව කළෙමු. කෑමෙන් පසු අප ආපසු යායුතු යැයි මම මංජේශ්වරී සමඟ පැවසුවෙමි.තරුණියන් දෙදෙනෙක් පැමිණ මංජේශ්වරීගේ අතින් අල්ලා ගෙන මොන මොනවාදෝ සෙමෙන් සෙමින් කියන්නට වූහ. අනතුරුව ඔවුන් මා දෙස බැලුවේ කිසියම් සැකයකිනි.“මට අන්දවන්න සළුපිළි ගෙනත් තියෙනවලු. අල්ලපු ගෙදරකට ගිහින්ලු අන්දන්න වෙන්නෙ”මංජේශ්වරී ඔවුන් පැවසූ වදන් මට පරිවර්තනය කළේ ය. අප පැමිණියේ සාමාන්‍ය ඇඳුමකින් සැරසීගෙන බව මට සිහිපත් වූයේ ඒ මොහොතේ ය. මනාලියක වශයෙන් ඈ ඉන්දියානු සාරියකින් සැරසිය යුතු බවට මට ද නිච්චියක් නොවීය.ඇයි මේ ගෙදරදි ඇඳුම් අඳින්න බැරිද”“ඒ ගෙදරදි ඇඳුම් ඇඳල සිරිතක් වශයෙන් මෙහාට එන්න ඕනලු.”“ඇයි ළමයෝ දැන් අපි බැඳල ඉවරයිනේ.”“අනේ මන්දා?”මංජේශ්වරීට ද සිදුවන කිසිම කිසි දෙයක් ගැන නිනව්වක් නොවීය.“මං ඇඳගෙන එන්නම්”ඈ එසේ කියමින් තරුණියන් දෙදෙනා සමඟ නික්ම ගියා ය. මා තනි වූ බවක් මට දැනිණ. කිසිවකු පැමිණ මට බීම වීදුරුවක් පිළිගැන්වීය. කෑමට පෙර මිස කෑමෙන් පසු බීම වීදුරුවක් දීම අපේ රටේ නම් සිරිත නොවේ.“මේ මෝරු දමල හදපු විශේෂ බීම වර්ගයක්.බීම ගෙන ආ තරුණිය කැඩුණු ඉංග්‍රීසියෙන් පැවසුවා ය. බීම වීදුරුව ප්‍රතික්ෂේප කිරීමට ක්‍රමයක් නොවී ය. මම උගුරක් තොල ගෑවෙමි. රසය කියා නිම කළ නොහැක. වැඩි වේලාවක් ගත නොකොට මම වීදුරුවම අහවර කළෙමි.මා අවදි වනවිට ඉර මුදුන්වීමට ආසන්නව තිබිණ. මා මේ සිටින්නේ කොහිද යන්න පවා මට සිතා ගැනීමට බැරි විය.හෝටලයේ කාමරයේ නම් මංජේශ්වරී මා අසල සිටිය යුතු ය. එහෙත් මෙතැන අප උන් කාමරයට වෙනස් ය. විදුලි පංකාවක් හෝ කිසිවක් නැත. හිසට මහා බර ගතියක් දැනිණ. ඇඟ පත වෙව්ලන්නට විය. ඇඟට පණ නැති ගතියක් දැනිණ. ඇඳෙන් නැඟිට ගත නොහැකි ව මම ඇඳ මත වාඩි වී ටික වේලාවක් බලා සිටියෙක්මි. පෙනෙන තෙක් මානයක කිසිවකු නැත. මංජේශ්වරී කොහි ගිහින් ද?මඳ වේලාවකට පසු අප හෝටලයෙන් පොලිසියටත් එතැනින් කිසියම් නිවසකටත් කැඳවාගෙන ආ බව මට සිහිපත් විය. මෙය සිහිනයක් මෙනි. අතීතය ආවර්ජනය කිරීමට සිත උත්සාහ ගනී. එහෙත් මතකය පලා ගොසින් ය. අප පල්ලියේදී විවාහ වූ බව මතකයට යාන්තමට දැනේ.මම අමාරුවෙන් ඇඳෙන් නැගිට්ටෙමි. ගෙතුළ එහා මෙහා ඇවිද්දෙමි. කිසිවෙක් පෙනෙන්නට නොවීය.“මංජේශ්වරී, මගේ මංජු ඔයා කොහේද?”මම කිහිපවරක් ම කෑගැසුවෙමි. මගේ කටහඬ බිත්ති අතර දෝංකාර දුන්නා පමණි.මේ මංජේශ්වරී හා මා පොලිසියේ සිට කැඳවාගෙන ආ නිවස බව මට සිහිපත් විය.“මේ ගෙදර කවුරුවත් නැද්දෝ”මගේ සිහි කල්පනාව ටිකෙන් ටික මතු විය. යළිත් වරක් මගේ ඉරණම සරදම් කරන බවක් මට දැනිණ. මම මිදුලට බැස ඇවිද්දෙමි. කිසිවකු පෙනෙන්නට නොවීය. දැඩි පිපාසයක් දැනෙන්නට වූයෙන් ගෙතුළට ගොස් ගුරුලේත්තුවකින් වතුර ටිකක් වත් කරගෙන බිව්වෙමි. කළ යුතු දෙයක් නැත. මංජේශ්වරී අතුරුදන්ව ගොස් ය. මෙතැන සිටීමෙන් පලක් නැත. සිත කලබලයට පත්වූයේ ඉක්මනින් කිසියම් තීරණයක් ගත යුතු බව පවසමිනි. ඉක්මනින් ආපසු යා යුතු බව සිතමින් මම මිදුලට බැස්සෙමි. කිසියම් පුද්ගලයකු වත්ත කෙළවරේ සිටින බව මට පෙනිණ.“කෝ මේ ගෙදර මිනිස්සු”මම හඬ නඟා ඇසුවෙමි. එහෙත් එය ඔහුට තේරුම් ගිය බවක් නොපෙනිණ. කෙසේ වුව ද ඔහු ඉක්මන් ගමනින් මා සමීපයට පැමිණියා ය.“කෝ මගේ නෝනා?”මගේ ඊළඟ ප්‍රශ්නය ඔහුට තේරුණා විය යුතු ය.“පොලිසි... පොලිසි... ජොරෙන්”ඔහු තමාගේ බසින් මට යාන්තමට තේරුම් ගත හැකි වන සේ පැවසීය.“පොලිසියට අරන් ගියා?”මා අසද්දී ඔහු හිස වැනුවේ ය.“ඒ මොකටද...”නොදන්නා බව පවසමින් ඔහු යළිත් හිස වැනුවේ ය. මම වහා පාරට ගොස් බසිසිකල් රික්ෂෝ රථයකට නැඟ ගතිමි. මගේ එක් බඩු මල්ලක් ද නිවස තුළ විය. නිවසේ උන් පුද්ගලයා එය ගෙනැවිත් රික්ෂෝවට පැටවීය.“පොලිසියට”මගේ අණ ඉවසමින් රික්ෂෝකරු ඉගිල්ලුණේ ය. මට බඩගින්නක් දැනුණේ නැත. දැනුණේ තෙහෙට්ටුව පමණකි. රික්ෂෝකරු මගෙන් කිසිවක් නොඇසුවේ බාසාව නොදත් නිසා විය යුතු ය. පැය භාගයක් ඇතුළත අපි පොලිසියට පැමිණ සිටියෙමු. මම මගේ බිරිය පොලිසියට ගෙන ආවා දැයි ඇසුවෙමි. පොලිස් නිලධාරීන් තුළ මහත් කුතුහලයක් ඇති විය. ඔවුන් බොහෝ දෙනෙක් ඊයේ රාත්‍රි සිද්ධිය දැන සිටි නිසා මා සමඟ කතා කළේ කිසියම් සුහද බවකිනි.“අපි ඊයෙ රෑම ඔය දෙන්න නිදහස් කළානෙ. ආයෙ මොකටද පොලිසියට ගේන්නෙ”මම පොලිස් නිලධාරීන් සමඟ ටික වේලාවක් සාකච්ඡා කිරීමෙන් පසු මගේ බිරිය අතුරුදන්ව ඇති බව සටහන් කර පොලිස් පොතට පැමිණිල්ලක් ගොනු කළෙමි. එහෙත් ඔවුන් මේ සිද්ධිය වැඩිපුර ගණන් ගත් බවක් නො පෙනිණ..දෙමවුපියො මේ විවාහයට අකමැති නිසා ඔබෙන් වසන් කරල ඔබේ බිරිය කොහේ හරි ගෙනියන්න ඇති”එක් පොලිස් නිලධාරියකු කීවේ යමක් මට පහදා දෙමිනි. එසේ වියහැකි යැයි මට ද සිතිණ.“අපි හොයන්න උත්සාහ කරන්නම්’ ඔබත් හොයන්න උත්සාහ කරන්න.”වරදකරු සොයා දුන් විට දඬුවම් දීමට අපේ පොලිසියේ මහත්වරු කැමතියි. ඉන්දියානු පොලිසියේ ද ඒ හා සමාන නිලධාරීන් සිටින බව පසක් විය. කිසියම් කලකිරීමකින් යුතුව මම පොලිසියෙන් නික්මුණෙමි. ඉන්දියාව විශාල රටකි. මම මේ රටට විදේශිකයෙකි. අතුරුදන් වූ මගේ බිරිය කොහි ඇත් දැයි සොයන්නට මා කෙසේ වෙහෙසෙන්න ද?හමුදා නිවහනේ මිතුරන් මා තවමත් මධු සමය ගත කරනවා යැයි සිතන්නට ඇත. ඔවුන්ට දැන්වීමට පෙර අපේ අතරමැදියා වූ චින්තා සොයා යා යුතු යැයි සිතූ මම තවත් රික්ෂෝවකට ගොඩවීමි.වාසනාවකට මෙන් චින්තා නිවසේ සිටියේ ය. පෙර දින රාත්‍රියේ සිට ඇති වූ මහා කලබැගෑනියකට මැදි වූ ඇය ද සිටියේ දැඩි වෙහෙස ගතියකිනි. පොලිසියෙන් අප නෑ ගෙදරට රැගෙන ගිය පසු චින්තා හා ලක්ෂ්මී යළි නිවෙසට පැමිණ සිටියහ. ඔවුන් පැමිණියේ තරමක් ප්‍රමාද වී බැවින් ඇයට දවසක් ම නිවාඩු දමන්නට සිදුවී තිබුණි. මගේ මුහුණේ වූ වෙහෙස කනගාටුව මෙන් ම පසුතැවිල්ල ඈ දකින්නට ඇත.“මොකද මේ?”මංජේශ්වරී නැතිව මා තනිව පැමිණීම ඇගේ මහත් පුදුමයට හේතුවන්නට ඇත. ඈ සැරසී සිටියේ මනාල යුවළ පිළිගන්නට විය යුතු ය.“කෝ මංජේශ්වරී ඇයි මේ තනියම”චින්තාගේ කටහඬ වෙව්ලා යමින් තිබිණ. එසේ නම් මංජේශ්වරීට සිදුව ඇති දේ ඈ නොදන්නවා විය යුතු ය. කතා කරගත නොහැකිව මම මොහොතක් බලා සිටියෙමි. චින්තා ද බොහෝ වේලාවක් ගොළුවත පිරුවා ය.“ඇත්තටම චින්තා මංජුට මොකද වුණේ”මම ගොත ගැසුවෙමි. චින්තා ළඟ පිළිතුරු නොවීය. අප නෑදෑ ගෙදරට කැන්දාගෙන යෑමෙන් පසු සිදුවූ කිසිවක් චින්තා නොදනී. මම සිදුව ඇති සියල්ල කෙටියෙන් විස්තර කළෙමි. චින්තා කම්මුලට අත තබාගෙන හූල්ලමින් උළුවහු පඩිය මත ඉඳ ගත්තා ය.“පොලිසියට ගිහින් ඇහුව ද?”“ඔව්... පොලිසිය මේකට සම්බන්ධ නෑ. ඒත් පොලිසිය සම්බන්ධ බව පෙන්වන්න මේ අය උත්සාහ කරනවා.”“එහෙනම් මේ ඉන්දියන් එවුන්ගෙ කුමන්ත්‍රණයක්.”චින්තා හිස ඔසවා බලමින් පැවසුවා ය.“පහළ ගෙදරට ගිහින් රාමචන්ද්‍රන් හමුවෙලා බලමු ද?”මගේ සිතට අස්වැසිල්ලක් නොවීය. සිතට දැනෙන වේදනාව කිව හැකි විශේෂ පුද්ගලයකු ද නැත.“රාමචන්ද්‍රන්වත්, සකුන්තලාවත් ගෙදර නෑ. ඒ දෙන්න ඊයේ රෑ මෙහාට ආව මංජේශ්වරී හොයන්න. ඊට පස්සෙ ආවෙ පොලිසියත් එක්ක අද දවසටවත් මං නම් දැක්කෙ නෑ. ඇයි නෑ ගෙදර හිටියෙ නැද්ද?”“නෑ... අම්ම තාත්ත හිටියෙත් නෑ.”“එහෙනම් කවුරු එක්ක ද මේ චාරිත්‍ර වාරිත්‍ර ඉටු කරන්න කියල ඔය දෙන්න එක්ක ගියේ”“දන්නෙ නෑ චින්තා. මට මේ කිසිම දෙයක් තේරෙන්නෙ නෑ. මං ඉක්මන් වුණා වැඩියි. දැන් මංජේශ්වරී හොයාගන්නෙ කොහොමද?“මංජේශ්වරී නිර්භීත කෙල්ලක්. ඔය ඉන්න තැනකින් පැනල හරි ඒවි”චින්තා මා අස්වැසුවා ය. මංජේශ්වරීගේ නෑසියන් මට යමක් බොන්නට දී මා සිහි නැති කර මංජේශ්වරී මගෙන් වසන් කරගෙන ගොස් ඇත. මම චින්තාගෙන් සමුගෙන මහ මඟට බැස්සෙමි. මේ අවස්ථාවේ චින්තාට මට පිහිට විය නොහැකි වුව ද ඉදිරියේදී මට චින්තාගේ පිහිට අවශ්‍ය වෙයි.”හැන්දෑ වීගෙන එද්දී මම හමුදා නිවහනට පැමිණියේ සිහිවිකල වූ එකකි මෙනි. උදයකුමාර මා එනතුරු බලා සිටියේ ය.“මොකද උඹ නිකන් මැරිච්චි හොල්මනක් වගේ. මංජේශ්වරී කොහේ නවත්තලද ආවෙ.”මට කතා කරගත නොහැකි විය. කටහඬ ගොළු වෙද්දී මම බලා සිටියෙමි. වෙනදා තරු දිදුලන අහසේ අද අඳුරු වලාකුළු පාවෙමින් ඇත. රළ බිඳෙන හඬේ ඇත්තේ විස්මිත බවකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=as1102208</link>
    <topic>මනරංජන දර්ශනීය ලංකා...</topic>
    <author/>
    <content>මනරංජන දර්ශනීය ලංකා...දකුණේ රිටිපන්න ධීවරයන් මේ කාලයේ නම් එතරම් දකින්න ලැබෙන්නේ නැති තරම්. මීට වසර දෙක තුනකට පෙර දකුණු මුහුදු තීරයේ රිටිපන්නයේ යෙදෙන ධීවර පිරිසකි මේ.වංගු වංගු හැරෙමින් ඉහළට ඇදෙන උඩරට මාර්ගයේ දුම්රියක්.ඔබ නෙත ගැටෙන අප රටේ සොඳුරු දසුන් පහත ලිපිනයට අප වෙත යොමු කරන්න.මනරංජන දර්ශනීය ලංකා ’සිළුමිණ’, ලේක්හවුස්, ඩී.ආර්.විජේවර්ධන මාවත, කොළඹ 10. ඊමේල් - editor@silumina.lk (එවන ඡායාරූප JPEG-Images ලෙසින් එවිය යුතුය.)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=as1102209</link>
    <topic>සාක්කු දින පොත නිසා ඔත්තුකරු බේරෙයි</topic>
    <author>දයා ඩී. ෆොන්සේකා</author>
    <content>සාක්කු දින පොත නිසා ඔත්තුකරු බේරෙයිමුල් වරට යාපනයේ රාජකාරියට ගිය සුරාබදු පරීක්ෂකවරයා තමා සුරාබදු දෙපාර්තමේන්තුවේ නිලධාරියකුට යා හැකි ඉහළම නිලය වන සුරාබදු කොමසාරිස් ධුරයෙන් ම විශ්‍රාම යන් නට සිදුවේ යැයි එදා නොසිතුවේය.යාපනයේ වැලි දූපත්වල සේවය කිරීම ඊළඟට ඔහුට පැවරුණු රාජකාරියයි. කයිට්ස් හා අනිකුත් දූපත්වල පයින් ඇවිද මදින ලද තල් ගස් එකින් එක පරීක්ෂා කිරීම සුරාබදු පරීක්ෂකවරයකුගේ රාජකාරිය විය.“අපට මේ වැලි රත්වෙන දූපත්වල රාජකාරි ගමන් සඳහා ලැබුණේ බයිසිකලයක් විතරයි. ඒත් වැලි පොළොවේ බයිසිකලය පදින්න තියා තල්ලු කරගෙන යන්නවත් බැහැ. රත්වුණු වැලි සපත්තු අතරින් ගොස් කකුල් පිච්චෙනවා. වෙලාවකට ගෙදර මතක් වෙනවා. රස්සාව දාලා ගෙදර එන්න හිතුණු වාර අනන්තයි. ඒත් ඉවසීමෙන් සැනසීම ලැබෙයි කියා හිතාගෙන අමාරුවෙන් රැකියාව කළේ දැඩි කැපවීමෙනුයි.”සුරාබදු දෙපාර්තමේන්තුව කියන්නෙ ලංකාව බ්‍රිතාන්‍ය යටත් විජිතයක්ව පැවැති යුගයේ ද මද්‍යසාරය අඩංගු මත්පැන් වර්ග ආනයනය, අපනයනය, නිෂ්පාදනය, ළඟ තබා ගැනීම, ප්‍රවාහනය හා විකිණීම පාලනය කිරීමේ හා එමඟින් රජයට ආදායමක් ලබා ගැනීමේ අරමුණින් බ්‍රිතාන්‍ය ආණ්ඩුකාරයා විසින් ප්‍රකාශයට පත් කරන ලද 1912 අංක 8 දරන සුරාබදු ආඥා පනත ක්‍රියාත්මක කිරීම පිණිස 1913 - 01 - 01 දින ආරම්භ කරන ලද දෙපාර්තමේන්තුවයි.හියුබට් ද අල්විස්එය අද ශ්‍රී ලංකා සුරාබදු දෙපාර්තමේන්තුව නමින් හැඳින්වේ. බ්‍රිතාන්‍ය යුගයේ සිටම මේ සඳහා දක්ෂ නිලධාරීන් බඳවාගෙන පුහුණු කොට සුරාබදු ආදායම් ක්‍රමවත්ව ලබාගැනීමේ අරමුණින් සුරාබදු නීතිය ක්‍රියාත්මක කෙරෙනවා.විවිධ වැටලීම් නඩු පැවරීම්වලින් සුරාබදු වැරැදි නවතාලීම මෙහි ප්‍රධාන කාර්යයන් වූවත් අද එහි තවත් වැදගත් කාර්යභාරයක් වන්නේ විෂ වර්ග අබිං හා අන්තරායකර ඖෂධ මැඬ පැවැත්වීමයි.සුරාබදු නිලධාරීන්, සුරාබදු නීති කඩ කරන්නන් මෙන්ම හොර මත්පැන් පෙරන්නන් හා විකුණන්නන් අල්ලා ගැනීම පිණිස විවිධ ක්‍රමෝපායයන් අනුගමනය කරන, සමහරවිට ඈත වනය මැද ගංජා හේන් වැටලීම් සඳහා තමන්ගේ පෞද්ගලික ඔත්තුකරුවන්ගේ තොරතුරු ලබාගන්නා අවස්ථා ද එමට ඇත.තමන් කරන සියලු රාජකාරි කටයුතු සටහන් කරන කුඩා සටහන් පොතක් සෑම නිලධාරියකුම සතු වෙයි.“මං බදුල්ල සුරාබදු ස්ථානයේ සේවය කරද්දි එවකට මට වඩා පහළ නිලයක් වූ සාජන්ට් නිලයේ සිටි පළපුරුදු නිලධාරියකු වූ සේනානායක මහතාගෙන් මා බොහෝ දේ ඉගෙන ගත්තා. ඈත වනාන්තරවල ගංජා හේන් පිළිබඳ ඔත්තු ලබා ගැනීම පිණිස ඔහුට පෞද්ගලික ඔත්තුකරුවන් පවා සිටියා.ඔත්තුකරුවන් පිළිබඳ සියලුම ගනුදෙනු හා රාජකාරිය සිය සටහන් පොතේ සඳහන් කිරීම ඔහුගේ සිරිතක්. වරක් ඔත්තුකරුවකු තණමල්විල ගංජා හේනක් පිළිබඳ තොරතුරු ඔහුට තැපැල් පතකින් දන්වා තිබුණා. සේනානායක මේ සියල්ල සිය සටහන් පොතේ ලියාගෙන සුරාබදු අධිකාරිව සිටි ජෑන්ස් මහතා වෙත ඉදිරිපත් කළා. ඒ අනුව සේනානායක ඒ ඔත්තුකරු ගංජා හේනේ ඔත්තු බලන්නට යැව්වා. ඒ සියල්ල සිය සාක්කු සටහන් පොතේ ලිව්වා. ඔත්තුකරුට වියදම් මුදල් දුන්නෙත් සිය පොතේ ලියා අත්සන් යොදාගෙනයි.”කෙසේ හෝ ඒ ඔත්තුකරුත් සිටියදී ගංජා හේන අපට පෙර පොලීසියෙන් ඇල්ලුවා. අපේ ඔත්තුකරුත් අත්අඩංගුවට ගැනුණා. ඔවුන්ට විරුද්ධව නඩු වැටුණා. අපට අපගේ ඔත්තුකරු නිදහස් කරගැනීමට හැකි වුණේ සේනානායක මහතාගේ දින පොත උසාවියට ඉදිරිපත් කිරීමෙනුයි.මෙය මට දෙපාර්තමේන්තුවේ සිටිනා තුරාවට පාඩමක් වුණා. මා එදා සිටම මගේ රාජකාරි කටයුතු සියල්ල සාක්කු සටහන් පොතේ සටහන් කිරීම පුරුද්දක්ව තිබුණා. තවමත් මේ සටහන් පොත් මා ළඟ සුරැකිව තියෙනවා.”සුරාබදු දෙපාර්තමේන්තුවේ රාජකාරිය ලෙහෙසි දෙයක් නොවන බව මින් පැහැදිලි වෙයි.සමහරවිට ඈත පළාත්වල රාජකාරි කිරීමේදී රැයක් දවාලක් නොබලා ලඳු කැලෑ පීරමින් යා යුතු වෙයි. වරක් කොස්ලන්ද ප්‍රදේශයේ ඈත ගමක කංසා වැටලීමට සැතපුම් 16 ක් දුර පයින් ඇවිදීමට ඔහු ඇතුළු නිලධාරීන්ට සිදුවිය.“ඒ වගේ කැලෑ ප්‍රදේශවල රාජකාරි කරද්දි ඉතා ප්‍රවේශම් විය යුතුයි. ඒ කැලෑ ප්‍රදේශවල කංසා හේන්කරුවන් මරුවැල් බැඳ තිබෙනවා. මරු වැලක් පෑගුණොත් ඉතින් විශාල අනතුරක්. සමහරවිට ජීවිතය පවා නැති වෙනවා. අපි ඒ වගේ වෙලාවලට ඒවා ගැන දැනුමක් ඇති ගම්මුන්ගේ උදව් ගන්නවා.අපි ඒ කාලේ තරුණ වියේ සිටියත් අපට උදව්වට එන ගම්මුන් හා සසඳන විට අප ඉන්නේ ඉතා පහළින්.”සිය ජීවිතයේ වැඩි කොටසක් හොර මත්පැන් පෙරන්නන් කංසා වවන්නන් වැනි නීති විරෝධි වැඩ කරන්නන් සමඟ ගැටුණු අල්විස් මහතාට ජීවිත තර්ජන ද අඩු නොවීය.“මට විතරක් නෙවෙයි බරපතළ නීති විරෝධි කටයුතුවල යෙදෙන්නන් හා නීතිමය වශයෙන් ගැටෙන නිලධාරීන්ට ඔවුන්ගේ තර්ජනවලට මුහුණ පාන්නට සිදු වෙනවා. ඒත් ඒවාට බය වුණොත් රාජකාරිය කරන්න බැරි වෙනවා.ඒ වගේම තමයි නීති විරෝධි වැඩ කරන අයගෙන් සත පහක හෝ උදව්වක් ගතහොත් රාජකාරිය හරියට කරන්න බැහැ. මං බොහෝ විට මා යටතේ සිටින නිලධාරීන් ඒවායින් ආරක්ෂා කරගනිමින් කටයුතු කළේ ඒ නිසයි.”වරක් අපට එක්තරා ප්‍රදේශයක හොර මත්පැන් විකුණන අයකු අත්අඩංගුවට ගන්න ඕනෑ කළා. ඔහු පිළිබඳව ඔත්තු බලන්නට අප යොදාගත්තේ අමුතුම උපායක්. මා සහ මගේ පිරිස ඒ සඳහා මිනින්දෝරු පාටියක් ලෙස වෙස්වලාගෙන ගියේ. මගේ නිලධාරී ජයතිලක හොර මත්පැන්කරුගේ ගෙය අසල දින කීපයක් රැඳුණේ මිණුම් උපකරණ සමඟ. ඔහු බොරුවට පාර මනින අතරේ හොර මත්පැන් වෙළෙන්දාගෙන් මත්පැන් ද මිලට ගෙන බිව්වා. ඒ අපට ඔහු මත්පැන් විකුණන බවට සාක්ෂි අවශ්‍ය නිසා.අප ඔහු අල්ලා ගන්න නියමිත දවසේ ජයතිලක ඔහුගෙන් කසිප්පු බී එද්දී “මොකද මහත්තයා මහත්තයලගෙ මැනිල්ල කවදද ඉවර වෙන්නෙ” කියලා මත්පැන් වෙළෙන්දා අහනවා. එතකොට මං අනිත් නිලධාරීන් සමඟ ඔහුව අල්ලන්නට මඟ එනවා. ජයතිලක ඔහු දෙස බලා හිනාවුණා. “අර අර පේන කාරෙක මෙතෙන්ට එනකොට මැනිල්ල ඉවරයි” ජයතිලක කීවා.“මහත්තයටනං අද හොඳටම වැඩියි” හොර මත්පැන් වෙළෙන්දා කියන කොටම අපි ඇවිත් ඔහු අත්අඩංගුවට ගත්තා.“මං කිව්වා හරිනේ” ජයතිලක කියද්දී අත්අඩංගුවට පත්වූ පුද්ගලයාටත් සිනා නොවී ඉන්න බැරිවුණා.“මහත්තය හරි මිනිහෙක් තමයි මාව ගොනාට ඇන්දුවා නෙ” ඔහු කීවා.ඒ හිටපු සුරාබදු කොමසාරිස්වරයා කී එක් සිද්ධියක් පමණි.ඔහු කළ කංසා හේන් හා හොර සුරා වැටලීම් පිළිබඳ බොහෝ සිද්ධි පත්තරවල පිටු ගණන් ලියැවී තිබේ. ඒ සියල්ල ලියන්නට නම් මෙවන් ලිපි ගණනාවක් ලියන්නට සිදුවන බව ඔහු හා කතා කළ මට වැටහිණි.“මං යාපනයේදී දෙමළ මිනිස්සුන්ගෙන් ඉගෙන ගත්ත පාඩම මට ජීවිත කාලය පුරාවට වැදගත් වුණා.”සුරාබදු දෙපාර්තමේන්තුවේ මෙතෙක් වැඩිම සුවිශේෂි මත්ද්‍රව්‍ය මත්පැන් වැටලීම අපරාධ ග්‍රහණයන් ගණනාවක් කළ නිලධාරියා වශයෙන් ජාතික අන්තරායකර ඖෂධ පාලක මණ්ඩලයේ සම්මානයට පාත්‍ර වූ ඔහු සුරාබදු දෙපාර්තමේන්තුවේ අනිකුත් නිලධාරීන් ද එසේ රට උදෙසා කටයුතු කරනු ඇතැයි බලාපොරොත්තු වෙයි.“මා සේවය කළ කාලය ඇතුළත සුවිශේෂි සුරාබදු අපරාධ රැසක්ම ග්‍රහණය කර ගත්තා. හොර ස්පී‍්‍රතු (කසිප්පු) නිෂ්පාදනය පිළිබඳ වැටලීම් රාශියක්ම සිදු කළා. ඒ වගේම රටේ ආදායමට වංචා කරමින් ගෙන්වූ හොර සිගරට් විශාල ප්‍රමාණයක් හෙරොයින් ග්‍රහණය කොට රටේ ආදායම ඉහළ නැංවීමට මා කටයුතු කළා.මේ වන විට රජයේ සේවයෙන් විශ්‍රාම ගෙන සැහැල්ලු දිවි පෙවෙතක් ගත කරන ඔහු ආගමික කටයුතුවල නිරත වෙයි.“මං අද වුණත් සුරාබදු දෙපාර්තමේන්තුවේ කටයුතුවලට මගේ උපදෙස් හා සහයෝගය දෙන්න ලැහැස්තියි. ඒ වගේම අද ඉන්නා සියලුම සුරාබදු නිලධාරීන්ගෙන් මා ඉල්ලා සිටිනවා ඉතා අවංකව කාටවත් යට නොවී කටයුතු කරන හැටියට.මත්ද්‍රව්‍ය වැරැදි මත්පැන් වැරැදි ආදිය නීති විරෝධි කංසා ගංජා වැටලීම් සම්බන්ධයෙන් ක්‍රියා කරන්නට ඇති එකම ආයතනය ශ්‍රී ලංකා සුරාබදු දෙපාර්තමේන්තුවයි. දෙපාර්තමේන්තුවේ ගෞරවය රැකගෙන කටයුතු කරන ලෙස මා සියලුම නිලධාරීන්ගෙන් ඉල්ලා සිටිනවා.”අල්විස් මහතා පිළිබඳව කිව හැකි දේ තවත් බොහෝ ඇතත් මෙවන් ලිපියකින් ඒ සියලු දේ විස්තර කිරීම අපහසුය.දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=as11022010</link>
    <topic>මට එයා අමතක කරන්න බෑ</topic>
    <author>ටෙක්ලා පද්මිණි කාරියවසම්</author>
    <content>මට එයා අමතක කරන්න බෑපේ‍්‍රමය තරම් මියුරු වදනක් ද සිතිවිල්ලක් ද නැත. ජීවිතය මිහිරෙන් මුසපත් කොට ආලෝකය ගෙන එන්නේ පේ‍්‍රමයයි. පේ‍්‍රමයෙන් මුසපත් වූවෝ දිවිය පුරා එහි මිහිර විඳිති. පේ‍්‍රමයට කාලයක් නැත. වේලාවක් නැත. සීමාවක් නැත.දිවියේ සැඳෑ සමය ගෙවන වැඩිහිටියන් හා සුහද පිළිසඳරකට ගොස් පේ‍්‍රමය ගැන අටුවාටීකා කීම මට තරම් නොවේ යැයි වරෙක සිතේ. එසේ සිතෙන්නේ ඔවුන්ගේ මියුරු පේ‍්‍රම පුරාවෘත්ත හෙමි හෙමින් මා ඉදිරියේ දිග හැරෙද්දීය.රුපියලට අලෙවි වන පේ‍්‍රමය හා සැබෑ පේ‍්‍රමය අතර වෙනස මේ යැයි කියා උපැස් යුවළින් වසා ගත් දෙනෙත දෑතින් ද වසා ගත් මිත්‍රපාල මහතාගේ කොපුල් දිගේ රූටා වැටුණු කඳුළු ඔහුගේ කමිසය තෙමා දැමීය. කොට්ටය යට වූ මුදු සුදු පැහැ කුඩා ලේන්සුවක් අතට ගත් මිත්‍රපාල මහතා උපැස් ගලවා එයින් ඇස පිසලා යළි මදෙස බලා සිනාසුණේය.“සමා වෙන්න මිස් මට ඒක දරාගන්න බැහැ.” ඔහුගේ කඳුළ මට වේදනාවක් දුන් බව සිතා දෝ මුදු සිනා පා ඔහු මගෙන් සමාව අයදී. මම සිනාසුණෙමි.“අඬන්නයි හිනාවෙන්නයි දෙසැරයක් හිතන්න ඕන නැහැ. අඬන්න ඕන නම් අපි අඬන්න ඕන. කඳුළු තියෙන්නේ ඒකට.” මම මිත්‍රපාල මහතා ළඟ සිට කීවෙමි. ඔහු මුදු සිනා පා යළි දෑත් වසා ගනු මම බලා හුන්නෙමි.ඉතා පියකරු ප්‍රසන්න ලීලාවෙන් සිටින කඩවසම් වියපත් මහතා ගේ ප්‍රතාපවත් බව දෑසින් වැගිරුණු කඳුළු ඉදිරියේ සේදී ගියේ නැත. ඇයි මෙහේට එන්න හිතුවේ”යි මා ඇසු පැනයට ඔහු කඳුළින් පිළිතුරු දෙතැයි මම කිසි විටෙක නොසිතුවෙමි. ඒ කඳුළු අස්සේ ඉතා ලස්සන කතාවක් ඇති බව මගේ සිත කීව ද ඒ පිළිබඳ විමසීමට මම නොපෙළඹුණෙමි.“මට සහෝදරයෝ ඉන්නවා. මගේ අම්මා ඉන්නවා. මගේ තාත්තා හමුදාවේ උසස් නිලධාරියෙක්. මට හොඳ පවුලක් තියෙනවා. මගේ සහෝදරයෝ මට සලකනවා. ඒත් මම හිතුවා මෙහෙට ඇවිත් නිදහසේ සැනසිල්ලේ ඉන්න. මම රස්සාව කළේ පොලිසියේ. මගේ තාත්තා එපා කියද්දි තමයි මම උසස් පෙළ සමත් වෙලා පොලිසියට ඉල්ලුම් පත් දැම්මේ. ඉස්කෝලෙ යන කාලෙ මම හොඳට ක්‍රීඩා කළා.හැම වසරකම මම තමයි දක්ෂම ක්‍රීඩකයා වුණේ. මම ගියේ මිශ්‍ර පාසලකට. ඒක කොළඹ ප්‍රසිද්ධ පාසලක් අපේ වාර්ෂික තෑගි ප්‍රදානෝත්සවයට හැමදාම පොලීසියේ ලොකු මහත්තුරු ගෙන්නනවා.ඉතිං මමත් හිතාගෙන හිටියේ ඉස්කෝලෙන් අස්වෙලා පොලීසියට බැඳෙන්න. මගේ ඉල්ලුම්පතට උත්තර ලැබුණා. මම සම්මුඛ පරීක්ෂණයට ගියා. මාව තෝරගත්තා. ඉතිං මම හරි සතුටින් හිටියා.මම කීවේ මම ගියේ මිශ්‍ර පාසලකට කියලා. ඒකෙ හිටියා ලස්සන ගෑනු ළමයෙක්. ලස්සන වගේම තමයි ඉගෙනීමටත් දක්ෂයි. ක්‍රීඩාවටත් දක්ෂයි.එයා දක්ෂම ක්‍රීඩිකාව හැමදාම ඉතිං යාළුවො නම් මාරු කරලා කියලා අපිට විහිළු කළා. ඒ විහිළුව දුරදිග ගිහින් ඉස්කෝලෙන් අස්වුණාට පස්සේ අපි පෙම්වතුන් වුණා. අපේ පවුල් දෙකේ වැඩිහිටියෝ ඒ ගැන දැනුම්වත් වෙලා හිටියේ.ඉතිං අපි සතුටින් කාලය ගෙව්වා. එයා හොඳට ඉගෙන ගෙන ලොකු නෝනා කෙනෙක් වුණා. හොඳ රස්සාවක් කළේ. එයාගේ තාත්තට වතු තිබුණා. අපේ පවුලත් වැදගත් වත්පොහොසත්කම් තිබුණු පවුලක්. අපිට ප්‍රශ්න තිබුණේ නැහැ. කාලය හොඳට ගෙවුණා. අපි විවාහ වෙන්න තීරණය කරලා හිටියේ එයාගේ නම හරි ලස්සනයි. ඒ වගේම හරිම හොඳයි. කරුණාවයි.“මගේ නමයි එයාගේ නමයි ලියන්න එපා. එයාගේ මල්ලිලායි අම්මයි මාව හොයා ගෙන මෙහේට ඒවී. එතකොට මට මෙහේ ඉන්නවා කියලා දැනගනීවි. ඒක හරි නෑනේ. එයාලා මට නිතරම කීවා හිත හදාගන්න විවාහ වෙන්න කියලා. මට හිත හදාගන්න බැහැ.” මිත්‍රපාල මහතා යළි දෑසින් ගිලිහෙන කඳුළු වැල් පිසලා දැමුවේය.“අපි මෙයාට කියනවා හිත හදාගන්න කියලා. කෝ ඒ වුණාට එයා තාම අඬනවා.” මිත්‍රපාල මහතා සමඟ කාමරය බෙදාගන්නා වැඩිහිටියෙක් මා හා කියයි.“මෙයා කියයි. එහෙම පුළුවන්ද එයාගේ පළමු ආදරය ඒක.” මා හා පිළිසඳරේ යෙදී සිටින ශි‍්‍රයාවති අම්මා රතු කරගත් දෑසින් යුතුව නෝක්කාඩු කියයි.මිත්‍රපාල මහතාගෙන් “ඉතිං?” යැයි අසන්නට මගේ සිත මට ඉඩ නොදේ. වරක් මවෙතට එමින් මගෙන් ඈතට පලා යමින් ඔහු සිහි කරන අමරණීය පේ‍්‍රමයේ සොඳුරු සිහිවටන සොයා ඒ අහිංසක සිත කඩා බිඳ දැමීම පාපයක් යැයි මගේ සිත මට කියයි. මම දිගටම ශි‍්‍රයාවතී අම්මා හා පිළිසඳරෙහි යෙදුණෙමි.“දවසක් මට පොලිසිය මඟින් ආරංචි වුණා කරදරයක් කියලා. මං ඉක්මනට ආවා. එයා අඟුරු කෑල්ලක් වෙලා. එයාගේ තාත්තත් අඟුරු වෙලා. මට එයාව බලන්නවත් බැරිවුණා. මට පිස්සු හැදුණා. ඇත්තට ම මට පිස්සු හැදුණා. මට මාව පාලනය කරගන්න බැරිව ගියා. දරේ නැතිව කොහොමද ජීවත්වෙන්නේ කියලා හිතුණා. මම ඊට පස්සේ පොලිසියෙන් අස්වෙලා ගිහින් මානසික වෛද්‍ය ප්‍රතිකාර ගත්තා. වෛද්‍යවරු, හාමුදුරුවො, වැඩිහිටියෝ හැමෝම කීවා මට සන්සුන් වෙන්න හිත හදාගන්න කියලා. ඊට පස්සේ මං හෙමින් හිත හදා ගත්තා. අසාවෙන් හිටිය පොලිසියේ රස්සාවත් නැතිවුණා. ආදරේ කළ ලස්සන නෝනත් නැතිවුණා.” මිත්‍රපාල මහතා කියයි.කොහොමද මේ ලස්සන නෝනයි තාත්තයි අඟුරු වුණේ කියලා මට අහන්න ඕන වුණා. ඒත් කොහොම අහන්න ද?“මිත්‍රපාල මහත්තයා මගෙන් ප්‍රශ්න අහන්න පටන් ගත්තා. මම උත්තර දුන්නා. මිස් ඔයාට එහෙම වුණොත් මොකද කරන්නේ...? අමාරු ප්‍රශ්නයක්. අඬන මිනිහගේ ඇහැට ඇඟිල්ලෙන් අනින්නයැ.“මම අමතක කරලා දානවා” මම හිනාවෙලා කීවා. එහෙම කරන්න පුළුවන් ද? මගේ හිතේ මගෙන් අහන්න පටන් අරන් තිබුණා. මිත්‍රපාල මහත්තයගේ තොල් හිමින් සැලෙනවා. කඳුළු වැලක් කම්මුල් දිගේ ඇදෙනවා.“එයා තාත්තා එක්ක කාර් එකේ වත්තට යනකොට පාර මැද හරක් ඉඳලා. එයාල පල්ලමක් බහිද්දි තමයි හරක් ඉඳලා තියෙන්නේ. පල්ලමේදී හරකෙක් කාර් එකේ හැපිලා කාර් එක පල්ලමට පෙරළිලා ගිනි අරගෙන.” ඈතට ගිය මිත්‍රපාල මහතා යළි මා අසලට පැමිණ එසේ කියා මදෙස බලා හුන්නේය.ඒ බැල්මෙහි වූයේ දැන් මොකද මිසී කියන්නේ? ඒත් අමතක කරලා දානව ද? යන ප්‍රශ්නයයි. මම නිහඬව උන්නෙහි.“මට එයාව අමතක කරන්න බැහැ. මට නිතරම එයාව මතක් වෙනවා. ඒක මහ දුකක් වේදනාවක් මට දැන් සෑහෙන වයසයි. මම මෙහේට වෙලා බණක් භාවනාවක් කරගෙන හිත සන්සුන් කර ගන්නවා.”ඉපදුණොත් හැමෝම මැරෙනවා. අකාලයේ මිය යෑම දුකක් තමයි. ඒත් ඉතිං අපි කරන කර්මයේ ප්‍රතිවිපාක අනුව තමයි අපිට සියල්ල ලැබෙන්නේ අපිට කියලා කිසි දෙයක් අයිති නෑ කියමින් මිත්‍රපාල මහතාගේ සිත සන්සුන් කොට අඳුර ගලා එද්දී මම වැඩිහිටි විවේකාශ්‍රමයෙන් නික්ම ආවෙමි.ටෙක්ලා පද්මිණි කාරියවසම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=av1102201</link>
    <topic>ආදරය බෙදා හදා ගන්න කෙනෙක් දැන් මගේ ළඟ ඉන්නවා</topic>
    <author>වසන්ත ජයසිංහ ආරච්චිගේ</author>
    <content>ආදරය බෙදා හදා ගන්න කෙනෙක් දැන් මගේ ළඟ ඉන්නවාසාරංග දිසාසේකර මෑත කාලීනව පුංචි තිරය ජයගත් නළුවන් අතර ප්‍රමුඛ පෙළේ යෞවනයෙකි. සිය පවුල් පසුබිමක් එමෙන් ම සහජයෙන් ගෙන ආ කුසලතාවයක් නිසා පුංචි තිරය මතු නොව රිදී තිරයත් ජයගන්නට ඔහු අවකාශය උදා කරගත්තේ ඉතාම කෙටිකලකින්.මේ දවස්වල ජීවිතේ ගෙවෙන්නේ කොහොමද සාරංග?ඔව්. මේ දවස්වල ‘බොඳ මීදුම්’ ටෙලිනාට්‍යයේ රූගත කිරීම් සිද්ධ වෙන නිසා තරමක් කාර්ය බහුලයි. ඒ වගේ ම ‘සුපර් සික්ස්’ චිත්‍රපටයේ ඩබින් (හඬ කැවීම්) වලට මම එකතු වෙනවා. ඇත්තටම තවත් නිර්මාණ කිහිපයක් සඳහා ම දායක වෙන්න ආරාධනා ලැබිලා තියෙනවා. ‘බොඳ මීදුම්’ ටෙලිනාට්‍යයට අමතරව ‘ගඟ අද්දර’, ‘වැහි පබළු සේල’, ‘දියයට ගිනි’ ටෙලිනාට්‍ය විකාශනය වෙනවා. ඒ වගේ ම ජාතික රූපවාහිනිය අලුතෙන් ම පටන් ගන්න ‘ක්‍රිකට් හිට් ක්‍රිකට් ෂෝ’ ක්‍රිකට් සම්බන්ධ අලුත් වැඩසටහන මෙහෙයවන්නත් ආරාධනා ලැබිලා තියෙනවා.ටෙලිනාට්‍ය රංගන ශිල්පියෙක් විදිහට මේ ප්‍රතිපත්තියත් ඇතුව ද ඔබ නිර්මාණ සඳහා දායක වෙන්නේ.මෙහෙමයි. මා හදාගත් ප්‍රතිපත්තියත් මා ළඟ නැහැ. ලැබෙන ඕනෑම චරිතයක් කරන්න මා පසුබට වෙන්නෙත් නැහැ. ඒත් චරිතය තෝරාගන්න කලින් මා බලනවා නිර්මාණය මොකක්ද, එහි අධ්‍යක්ෂවරයා කවුද ඒ සමඟ යමක් කරන්න පුළුවන් ද කියලා.ටෙලිනාට්‍ය වෙතින් ඔබ මුණ ගැහුණත් සිනමාව කෙරෙහි ඔබ එතරම් නැඹුරුවක් නැද්ද?නැඹුරුවක් නැතිකම නෙවෙයි. මම කලාවට එන අවධියේ සිනමාවේ තිබුණේ යම් කඩා වැටීමක්. ඒ සිංහල සිනමාවේ කඩා වැටීම මගේ පරම්පරාවේ බොහෝ දෙනෙකුට බලපෑවා. නමුත් ක්ෂේත්‍රයට ඇවිත් අවුරුද්දක පමණ කාලයක් ඇතුළත සිනමාවේ ප්‍රධාන චරිතයක් මට ලැබුණා. ඒ ‘නිල් දිය යහන’ චිත්‍රපටයෙන්. ඉන්පසු චිත්‍රපට කිහිපයකටම මම දායකත්වය ලබාදුන්නා.සාරංග තාරුණ්‍යය ගැන අපි ටිකක් කතා කරමු.ඔව්. තාරුණ්‍ය මා දකින්නේ වගකීමක් ඇති පිරිසක් විදිහටයි. කලාකරුවන් විදිහට අපි අනෙක් අයට වඩා වරප්‍රසාද ලැබිලා තියෙනවා. ඒ නිසා තාරුණ්‍ය විදිහට වගකීමකින් ප්‍රේක්ෂකයාට යමක් අපට තිළිණ කරන්න වෙනවා. හැබැයි එක දෙයක් මම කියන්න ඕන. අපි කරන චරිතවලින් අපේ පෞද්ගලිකත්වය මනින්න බැහැ. එහෙම කරනවා නම් ඒක අසාධාරණයි. කොහොම වුණත් අද තරුණ පරම්පරාවට කලාව වෙනුවෙනුත් රට වෙනුවෙනුත් කරන්න ලොකු මෙහෙයක් තියෙනවා.යම් අභියෝගාත්මක චරිතයක් ලැබුණොත් එය භාරගන්න සාරංග සූදානම් ද?ඔව්. අනිවාර්යයෙන් ම මම භාර ගන්නවා. සමහර වෙලාවට එවැනි අවස්ථා මට ලැබිලත් තියෙනවා. මේ මෑතකදී ජෝසප් වාස් නම් ධර්මදූත සේවයට පැමිණි කතෝලික පූජකවරයෙක් ගේ චරිතයක් මට කරන්න ලැබුණා. එහි අධ්‍යක්ෂවරයා වුණේ සංජය නිර්මාල්. ඇත්තටම මෙ අවුරුදු 25 සිට අවුරුදු 60 දක්වා දිවෙන චරිතයක්. මෙතැනදි ඒ වයසත් එක්ක සිදුවන ශාරීරික වෙනස මානසික වෙනස මේ සියල්ල මට නිරූපණය කරන්න වුණා. එතැනදී අධ්‍යක්ෂවරයාගේ මඟ පෙන්වීම මම අගය කළ යුතුයි. ඇත්තටම ඒ සඳහා ලොකු ප්‍රතිචාරයක් මට ලැබුණේ.රංගනයට පමණක් ඇයි ඔබ යොමුවෙලා. ගායනයෙන් යමක් කරන්න පෙලඹීමක් නැද්ද?ඇත්තටම තියෙනවා. නමුත් මගේ කාර්ය බහුලකම නිසා ලැබෙන කාලය අඩුයි. මේ වෙනකොටත් මගේ ගීත කිහිපයක් ම මම නිර්මාණය කළා. යමුනා මාලිනී, කැලුම් ශ්‍රීමාල් හා චින්තිකා රණවීර මේ ගිත රචනා කළේ. බොහෝ දෙනෙක් මගේ හඬින් මාව අඳුනන්නේ නැති නිසා රූප රචනා කරලම ගීත එළිදක්වන්න මගේ ලොකු කැමැත්තක් තියෙනවා.අද ඔබ රංගන ශිල්පියෙක් නොවුණා නම්?එහෙම නම් අනිවාර්යයෙන් ම මම පරිගණක ක්ෂේත්‍රයේ රැකියාවක් කරයි. මොකද මම උපාධිය හැදෑරුවෙත් පරිගණක ක්ෂේත්‍රයෙන්.සාරංග තාරුණ්‍යයට ආදරය විවාහය කියන දේත් වලංගු කාරණයක්.ඒක මම පිළිගන්නවා. ජීවිතේ නිසි කලට එකලාසයක් වෙන්න ඕන. නමුත් මම පෞද්ගලිකව විශ්වාස කරන්නේ මම ටිකක් ස්ථාවර වෙන්න ඕන. ඒ දේවල් ඉදිරියේදී සිදුවෙයි. ආදරය කියන දේ බෙදා හදා ගන්න කෙනෙක් දැන් මා ළඟ ඉන්නවා.වසන්ත ජයසිංහ ආරච්චිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=av1102202</link>
    <topic>යන්කාගේ ශෝක ගීතය</topic>
    <author/>
    <content>යන්කාගේ ශෝක ගීතයපසුගිය සතියේ රුසියාවේ වත්මන් වැඩිහිටි පරම්පරාව ගැන ලියූ මට මෙවර එහි තරුණ පරපුර ගැන ලියන්නට සිත්විණි. මාක් බෙනට්ගේ ‘නොවොස්කි’ තීරු ලිපි පෙළේ පළවූ ‘යන්කා’ නොහොත් සයිබීරියානු පන්ක් ගායිකාවගේ කතාව කියැවීමෙන් ලද කම්පනය සහෘද ජනයා හා ඉක්මනින් බෙදා හදා ගැනීමේ අවශ්‍යතාව ද එහි ලා මා පොලඹවයි.1966 සැප්තැම්බර් 4 දා බටහිර සයිබීරියානු නගරයක දී උපත ලබන යන්කාගේ සැබෑ නම යානා ස්ටැනිස්ලොව්නා ඩයගිලේවා ය. පාසල් වියේ සිටම කවියටත් ගීතයටත් ප්‍රිය කරන යන්කා ගිටාර් වාදනය ද තනිවම උගනී.යන්කාගෙ කවි සහ ගීත අතිසත්වාදී ශෛලියක් ගත් අතර රුසියානු ජන ගී, නාට්‍ය, පැරැණි කොම්සමෝල් ගීත, උපමා රූපක හා රතු හමුදාවේ සටන් පාඨ ආදියේ ඇසුර ද ඒ තුළ දක්නට විය. underground punk singers නමින් හැඳින්වුණු විකල්ප සංගීතකරුවන් සමඟ යන්කා සමීප ඇසුරක් පැවැත්වූවාය.ඇගේ ගීත සඳහා රසික ප්‍රසාදය ලැබුණ ද කිසිදු මාධ්‍යයකින් අනුග්‍රහයක් හෝ ප්‍රචාරයක් ලැබුණේ නැත. ‘අපි කියන දේවල් ඔවුන් පළ කරන එකකුත් නැහැ.” යන්කා එසේ කීවාය. මාධ්‍ය සාකච්ඡා සඳහා ඉදිරිපත් නොවීම ඇගේ ප්‍රතිපත්තියක් බවටම පත්වෙයි.විරෝධාකල්පවාදී, රැඩිකල් සංගීත කල්ලි දෙස එදා පැවැති කොමියුනිස්ට් රජය බැලුවේ සැකයෙනි. එහෙයින් යන්කාට ද සිදුවූයේ පෞද්ගලික ප්‍රිය සාද හා කුඩා සංගීත ප්‍රසංග ආදියෙහි ගී ගයමින් ප්‍රධාන ධාරාවෙන් පිටස්තරව කල් ගෙවීමටය.’එක ජාතියේ කුරුල්ලන් දෙදෙනකු වන, යෙගෝර් ලෙටෝව් හා ඇලෙක්සැන්ඩර් බාෂ්ලාචෙව් ඇයට මුණගැසෙන්නේ මේ අතරතුරය. එක සතියකින්ම ලෙටෝව්, යන්කාගේ පෙම්වතා බවටත් ඉන් අනතුරුව සංගීත උපදේශකයා බවටත් පත්වෙයි. ලෙටෝව් තම නිවෙසේ ශබ්දාගාරයක් ද පවත්වාගෙන ගියේය. එහෙයින් යන්කාට ම ගීත පටිගත කරගැනීමේ අවස්ථාව ද උදාවෙයි. ’Not Allowed’ ඇගේ ප්‍රථම ගීත ඇල්බමයයි.ඇලෙක්සැන්ඩර් බාෂ්ලාචෙව්ගේ ඇසුර ද, යන්කාට මහත්සේ ආස්වාදනීය වෙයි. බාෂ්ලාවෙව් ප්‍රකට කවියෙකි. ගීත රචකයෙකි. විකල්ප සංගීතඥයෙකි. යුරල් විශ්වවිද්‍යාලයෙන් පුවත්පත් කලාව පිළිබඳ උපාධියක් ලැබූවෙකි.යන්කාට, බාෂ්ලාචෙව් ඇසුරු කරන්නට ලැබෙන්නේ වසර තුනක් වැනි කෙටි කාලයකි. ඔහු අකාලයේ මිය යන්නේ ලෙනින්ග්‍රෑඩ්හි මහල් නිවාසයේ 9 වැනි මහලින් බිම වැටීමෙනි. මෙය දිවි නසා ගැනීමකැයි පැවසුණ ද ඒ පිළිබඳව සැකයක්ද පැතිරුණි. බාෂ්ගේ මරණය යන්කා තුළ ඇති කළ දැඩි කම්පනය හා වේදනාව ඇගේ හදවත පත්ලේම තැන්පත් වුණි.ලෙටෝව් සමඟ ගත කළ අසම්මත ජීවිතය ද ඇතැම් විට යන්කා වේදනාවට පත් කළේය. ඔහු ඇයට ප්‍රසිද්ධියේ බැණ වැදුණු අවස්ථා ද විය.ලෙටෝව් පසුපස, රහස් පොලිසිය හඹා එද්දී, ඔහු යන්කා ද සමඟ තැනින් තැනට පලා ගියේය. පසු කලෙක ඔහු එම මතක මෙසේ යළි සිහිගැන්වීය.”අපි දෙන්නා රට පුරාම ඇවිද්දා. පාරේ සින්දු කිව්වා. ලැබෙන දෙයක් කෑවා. මාකට්වලින් බඩු හොරකම් කෙරුවා. හිපියොත් එක්ක ජීවත්වුණා. නිදාගත්තේ පාළුවට ගිය ගෙවල්වල. නැත්තං, අත්ඇරලදාපු කෝච්චි පෙට්ටිවල.”යන්කාගේ කෙටි ජීවිතය තුළ ලෙටෝව්ට ඉඩ ලැබෙන්නේ එක් වසරක කාලයක් පමණි. ඇය යළිත් තම ශෝක වේදනා හා මනස්තාප අතර හුදෙකලා වන්නීය.යන්කා, චාම් සුන්දර තරුණියකි. ඇයට තිබුණේ ගැඹුරු, ශෝකාකූල හඬකි. ‘යූ ටියුබ්’ හි ඇති යන්කා ගීත කීපයෙන් ඇගේ හැඟීම්බර, ගායනා විලාසය දුටුවෙමි. යන්කා යනු රුසියානු තරුණ පරපුරේ ශෝකාලාපයයි. ඇගේ ගීත තුළින් මතුවූයේ අපේක්ෂා භංගත්වයෙන් හා කලකිරීමෙන් උපන් අන්ධකාර මනෝගතියකි.යන්කාගේ අවසාන ගීතය වූයේ, “ප්‍රිඩෙත් වෝදා”ය.’ගලා එන ජලය තුළ මම සැතපෙමි’ වැනි අරුතක් එහි ගැබ්වෙයි. මෙය ඇගේ අකල් මරණය පිළිබඳ පූර්ව නිවේදනයක් බඳුවිය.’වෝදා’ ගීතයෙන් පසු ආපසු සයිබීරියාවට යන යන්කා තමා බාලවිය ගත කළ කුඩා නිවෙසේ නතර වෙයි. 1991 මැයි 9දා ඇය ඉන් පිටතට යයි. ඉන් දින නවයකට පසු ඉන්යා නදියෙන්, ඇගේ නිසල සිරුර සොයා ගැනෙයි. යන්කා දිවි නසාගත් බව අවසන් නිගමනය වුවත් කටකතාවලින් කියැවුණේ ඇගේ පෙනහළුවල වතුර නොතිබුණු අතර හිසේ පහරදීමක ලකුණු දක්නට තිබූ බවය. එහෙත් එය සනාථ කළ හැකි සාක්ෂි ඉදිරිපත් නොවුණි. කල්තියා ඉඟි කළ පරිදිම අවසානයේදී ඉන්යා නදිය ගලායද්දී, යන්කා නිහඬව නිසලව එහි සැතපී සිටියාය.රුසියානු තාරුණ්‍යයේ එක් ශෝක ගීතයක් එසේ නිමාවෙද්දී යන්කාගෙන් සමුගැනීම සඳහා දහසක පමණ සෙනඟක් ඇගේ සුසානයට පැමිණ සිටියහ.ඇය මිය යන විට වයස 24කි. ජීවිත කාලය තුළ වෙළෙදපොළ සඳහා එකදු ගීත ඇල්බමයක් හෝ නිකුත් නොකළ යන්කා ඉතිරි කොට ගියේ ස්වීය ගීත 29ක් හා එක කවිපොතක් පමණි. එහෙත් මරණයෙන් පසු යන්කා නැවත උපදින්නට විය. ලෙටෝව් තම පරණ පෙම්වතිය අමතක කළේ නැත. ඔහු ඇයගේ ගීත සංරක්ෂණය කළේය. යන්කාගේ මරණයෙන් වසර 18කට පසු ඔහු හෘදයාබාධයකින් මිය ගියේ නිදි යහනේදීමය. ලෙටෝව් වෙනුවෙන් සංවිධානය වූ සමරු ගී ප්‍රසංගයකට කඩා වැදුණු පොලිසිය එය විසුරුවා හරිමින් රසික පිරිසක් අත්අඩංගුවට ගත්හ. ලෙටෝච් මුල්කාලයේ ජාතික බොල්ෂෙවික් පක්ෂයේ උද්‍යෝගිමත් සාමාජිකයෙක් ද විය. පසුකලෙක නිදහස් මතධාරියකු වූ ඔහුගේ එක් ගීතයක මුල් පද මෙසේ විය.”අපේ ලෙනින් සීයා පමණයි - හොඳ නායකයකුට සිටියේපසුව ආ හැමදෙනා - අවලං පාහරයෝ .අපේ පියවරුන්ගේ දේශය මත ඇද හැලෙන සැටිඋමතු විකාරයක හිම කැටි!”යන්කා, ලෙටෝව් හා බාෂ්ලෙව් යන තිදෙනාම දැන් සමුගෙන ගොසිනි. එය රුසියානු සංගීතයේ උප සංස්කෘතික යුගයක නිමාවක් ද වන්නේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=av1102203</link>
    <topic>ප්‍රේමය නිසා ජීවිත විනාශ කරගත යුතු නෑ</topic>
    <author>ගාමිණී සුසන්ත</author>
    <content>ප්‍රේමය නිසා ජීවිත විනාශ කරගත යුතු නෑඇය ශේෂාද්‍රි ය. ශේෂාද්‍රි ශ්‍රී ලාංකේය රිදී තිරයට පෑයූ නවක තාරකාවක් ලෙස හැඳින්වීම නිවැරැදිය. උදයකාන්ත වර්ණසූරියගේ නවතම සිනමා නිර්මාණය වන ‘චැලෙන්ජර්’ චිත්‍රපටයේ ප්‍රධාන චරිතය නිරූපණය කරමින් සිනමාවටපිවිසෙන ශේෂාද්‍රිහට සිනමාව පුංචි අවධියේ පටන් ඉතා සමීප විෂයයක් විය. ඒ; දිනේෂ් ප්‍රියසාද් නමැති ප්‍රවීණ චිත්‍රපට අධ්‍යක්ෂවරයා ශේෂාද්‍රිගේ පියා වන නිසාය. අද සතුටු සාමීචිය වෙන්වන්නේ ශේෂාද්‍රි සමඟ කළ කතාබහ වෙනුවෙනි.කොහොමද මේ දිනවල ඔබගේ කාලය ගතවෙන්නේ?”පසුගිය දවස්වල මම චිත්‍රපට තුනක රඟපෑවා. එයින් “චැලෙන්ජර්” චිත්‍රපටය මාර්තුවල තිරගත වෙනවා. එම චිත්‍රපටයේ ප්‍රචාරක කටයුතුවලට මේ දවස්වල සහභාගී වෙනවා. ඒ වගේම මගෙ තාත්ත (දිනේෂ් ප්‍රියසාද්) අධ්‍යක්ෂණය කළ ‘ඇද්ද ලණුව දැම්ම කොඩිය’ චිත්‍රපටයේ සහ උදයකාන්ත වර්ණසූරිය ගේ ‘සෙනසුරු මාරුව‘ චිත්‍රපටවල හඬකැවීම් වලට සහ අවසන් වැඩකටයුතුවලට සහභාගී වෙනව. මේ වැඩකටයුතුත් සමඟ තමයි මම මේ දවස්වල ඉන්නෙ.”ඔබ කලා ක්ෂේත්‍රයට පිවිසි ආකාරය...?”තාත්ත අධ්‍යක්ෂණය කළ “අපායේ තත්පර අසූහාරදහසක්” චිත්‍රපටයේ ළමා චරිතයක් නිරූපණය කරන්න පුංචි කාලෙ මට අවස්ථාව ලැබුණා. පසුව මමත් මගෙ අක්කත් (දිනක්ෂි) සිරස රූපවාහිනියෙ පුංචි පැංචි වැඩසටහන ප්‍රමුදි සමඟ ඉදිරිපත් කළා. ඉන්පසුව මම රූපවාහිනී වෙළෙඳ දැන්වීම්වල පෙනී සිටියා. ඒ වගේම මමයි අක්කයි ඩයලොග් Chanel -C නාලිකාවේ වැඩසටහනක් ඉදිරිපත් කරනවා. ඔය අතරේ තමයි සිනමාවට පිවිසෙන්න අවස්ථාව ලැබුණේ.”ඔබ ටෙලිනාට්‍යවලට දායක වී නැත්ද?”නැහැ. ටෙලිනාට්‍යවල රඟපෑමට මගෙ වැඩිය කැමැත්තක් නෑ. චිත්‍රපටවලට පමණයි මම දායක වෙන්න හිතාගෙන ඉන්නෙ.”රඟපෑමට යොමුවෙන්න කුඩා කාලෙ ඉඳල ආශාවක් තිබුණද?”ඇත්තෙන්ම ඔව්, රංගන ශිල්පිනියක් වීම මගේ හිතේ තිබුණු ආශාවක් ඉටුවීමක්. අපේ තාත්ත නිසා සිනමාව අපිට ඉතාම සමීපයි. පුංචි කාලෙ ඉඳලම චිත්‍රපට හදන හැටි අපි දැක්ක. තාත්තගෙ චිත්‍රපටවල දර්ශනතල වලට මම පුංචි කාලෙ ගිහිං තියෙනව. තාත්ත චිත්‍රපට හදන හැටි ආශාවෙන් බලාගෙන ඉඳල තියෙනව. ‘චැලේන්ජර්’ චිත්‍රපටයේ රඟපෑමෙන් පුංචි කාලෙ ඉඳල මගෙ හිතේ තිබුණු ආශාවක් ඉටුවුණා.”ඔබ සහ ඔබේ සහෝදරියන් කලා ලෝකයට පිවිසුණේ තාත්තගේ පිහිටෙන්ද?”තාත්තගෙ හැකියාවන් අපට උපතින්ම ලැබිල තියෙනව. නමුත් තාත්ත අපිට උදව් කරන්න කියල කාටවත් කියල නෑ. සිරසෙ නිවේදන කටයුතුවලට අපිව තේරුණාට පසුව තමයි ඒ ආයතනයේ අය දන්නෙ අපි දිනේෂ් ප්‍රියසාද්ගෙ දුවල කියල. තාත්තගෙ මඟ පෙන්වීම ආලෝකය අපිට හැම තිස්සෙම ලැබෙනව. නමුත් අපිටත් හැකියාවක් තියෙන නිසයි කලාවට එන්න අවස්ථාව ලැබිල තියෙන්නෙ.”’චැලෙන්ජර්’ චිත්‍රපටය ඔබට අභියෝගයක් වුණාද?”ඇත්තෙන්ම ඔව්. ඒ මගේ පළමු චිත්‍රපටය. එහි ප්‍රධාන නිළි චරිතයත් කරන්නෙ මම. ක්ෂේත්‍රයේ ප්‍රවීණයන්ගේ උපදෙස් මට මෙහිදී ගොඩක් ලැබුණා. රොෂාන් අයියා, පුබුදු අයියා වගේම හැමෝගෙම සහයෝගය ඇතිව මම ඒ අභියෝගයට සාර්ථකව මුහුණ දුන්නා.”යෞවන ප්‍රේමය ගැන ඔබට හිතෙන්නෙ මොනවද?”ප්‍රේමය ඉතාම සුන්දර දෙයක්. නමුත් යෞවන යෞවනියන් ප්‍රේමයෙන් මුළා විය යුතු නෑ. ප්‍රේමය නිසා ජීවිත විනාශ කරගත යුතු නෑ. එය අවබෝධයකින් කළ යුතුයි.”යෞවන ප්‍රේමය ඔබට තවමත් ආගන්තුකද?”ඔව්. මම තවම ඒ ගැන හිතල නෑ. නමුත් මට සුදුසු කෙනෙක් සුදුසු වයසෙදි හමුවුණොත් මගෙ දෙමව්පියන්ගෙ කැමැත්තත් ඇතිව ඒ ගැන හිතන්න මට පුළුවනි.”ජීවිතයේ අනාගත බලාපොරොත්තු මොනවාද?”මේ දවස්වල මම Management Degree එකට ඉගෙන ගන්නවා. මුලින්ම මගෙ අධ්‍යාපන කටයුතු හොඳින් අවසන් කරන්න ඕන. ඊට පසුව මගෙ ආශාවක් තියෙනව මගෙම කියල ව්‍යාපාරයක් පටන්ගන්න. විලාසිතා නිර්මාණ පැත්ත ගැනයි මම වැඩිපුර හිතන්නෙ. මොනව කළත් මම කලාවෙන් අයින් වෙන්නෙ නෑ. ජීවිතේ කවදාහරි චිත්‍රපටයක් නිෂ්පාදනය කරන්නත් මගෙ බලාපොරොත්තුවක් තියෙනවා.”අනාගතයේ ඔබ ව්‍යාපාරිකාවක් ද? කලාකාරිනියක්ද?”ව්‍යාපාරික කලාකාරිනියක්”ඔබේ පවුලේ විස්තර...?”අම්මයි, තාත්තයි, අක්කයි, නංගියි, මමයි තමයි අපේ පවුල”ගාමිණී සුසන්තඡායාරූපය - ටෙනිසන් එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=av1102204</link>
    <topic>අනුෂාගේ උපන් දිනය දා උදේ පාන්දරින්ම මල් පොකුරක්</topic>
    <author>හිරුණි</author>
    <content>අනුෂාගේ උපන් දිනය දා උදේ පාන්දරින්ම මල් පොකුරක්රංගන ජීවිතේ අලුත්ම තොරතුරු දැනගන්න පසුගිය දිනක අපි කතා කළේ ජනපි‍්‍රය නිළි අනූෂා දමයන්තිට. හරියටම අනූෂාගේ උපන් දිනය දවසේම අනූෂා හිටියේ දුරකථන ඇමතුම් ගොඩාක් මැද. මේ සුවිශේෂි දවසේ සුවිශේෂි කෙනාගේ සුබ පැතුම් උදේ පාන්දරින්ම ආවා කියලයි අනූෂා කිව්වේ.සුවිශේෂි කෙනාගේ මල් පොකුර තමයි මට උදේ පාන්දරින්ම ලැබුණේ. ඊට පස්සේ මගේ අනිත් හිතවතුන් හිතවතියන්ගෙන් මට ආදරය කරන අනෙක් රසවතුන්ගෙන් විශාල මල් ගොඩාක් සහ කේක් ගොඩාක් ලැබුණා. අනුෂා කිව්වේ උතුරා යන පී‍්‍රතියකින්.ඒ එක්කම අනුෂාගේ කලා ජීවිතේත් මේ දිනවල හරිම කාර්ය බහුලයි. ස්වර්ණවාහිනියේ ‘ඩාන්ස් ස්ටාර් ඩාන්ස්’ වැඩ සටහන නිසාත්, ‘අල්ලපු ගෙදර’ ටෙලි නාට්‍යයේ සහ ‘සක්විති දඩයම’ චිත්‍රපටයේ ෂූටිං නිසාත් මේ කාර්ය බහුලත්වය තවත් වැඩි වෙනවා.ඔබ දන්නවද තිරගත වීමට නියමිත චිත්‍රපට ලිස්ට් එකේ අනුෂාගේ රංගනය ඇතුළත් චිත්‍රපට 7 ක් තිබෙන බව. ‘තැන්ක් යූ බර්ටි’, ‘සංජානා’, ‘ආත්ම වර්ෂා’, ‘පොඩි හිමිනම’, ‘ගෝස් ටු ගෝස්’, ‘සක්විති දඩයම’ සහ ‘මුතු සළඹ’ මේ ලිස්ට් එකට ඇතුළත්. ඒ සමඟම ලබන මාසය ඇතුළත ස්විට්සර්ලන්තයේදී රූගත වන චිත්‍රපටයක් සඳහා සහභාගිවීමට ඇය දිවයිනෙන් පිටත්ව යාමට ද සූදානම් වෙනවා.ප්‍රවීණ ගායක බන්දුල විජේවීර ගයන ‘සමුගන්න මොහොතකට පෙර එක වතාවක්’ සහ ‘නිසසල හදවත සසල වුණා’ වැනි ගීත රචනා කළ මානෙල් ජයසේකර පදිංචිව සිටියේ ත්‍රිකුණාමලයේ.දැන් ඇය අගනුවර ආසන්නයේ පදිංචියට පැමිණ ඇති බැවින් මෙතෙක් බන්දුලට පමණක් පද රචනා කළ ඇය මින් ඉදිරියට පුළුල් ලෙස මේ ක්ෂේත්‍රයට එක්වන්නට බලාපොරොත්තුවෙන් සිටියි.මේ දිනවල තමා අලුත් ගීත රැසක් රචනා කරමින් සිටින බව ඇය අපට පැවසුවාය.අපේ රටේ දූ දරුවන්ගේ රසඥතාව වෙනුවෙන් නිර්මාණ ඉදිරිපත් කළ නිර්මාණකරුවන් අතර නාලක ස්වර්ණතිලකට හිමි වන්නේ ද සුවිශේෂි ස්ථානයකි. ඔහු 2003 වසරේදී නිර්මාණය කළ ‘දඟමල්ල සහ අමුතු ඉස්කෝලේ’ වේදිකා නාට්‍යය එකල අපේ රටේ ලොකු කුඩා කවුරුත් අතර ජන ප්‍රසාදය දිනාගත්තේය. එම වසරේ රාජ්‍ය ළමා නාට්‍ය උළෙලේ සම්මාන කිහිපයක්ම ඒ සඳහා හිමි විය.පසුව ඔහු ‘දඟමල්ල’ නමින් එය ටෙලි නාට්‍යයක් බවට ද පත් කළේය. මෙරට රූපවාහිනි පේ‍්‍රක්ෂකයින් අතර අතිශයින්ම ජනපි‍්‍රය වූ ‘දඟමල්ල’ ටෙලි නාට්‍යය රාජ්‍ය ටෙලි සම්මාන උළෙලේදී සම්මානයට ද පාත්‍ර විය. ඉන් පසු ඔහු ‘ඇන්’ නමින් ටෙලි නාට්‍යයක් ද අධ්‍යක්ෂණය කළා.මේ දිනවල නාලක සූදානම් වනුයේ දූ දරුවන් වෙනුවෙන් තවත් එවැනි අපූරු නිර්මාණයක් කිරීමටය. එය ‘මම වෙනම මලක්’ නමින් වේදිකාවට එන නාට්‍යයකි. දිවයිනේ ජනපි‍්‍රය පාසල් රැසක දූ දරුවන් මේ නාට්‍යයට රංගනයෙන් එක්වන අතර මෙම නිර්මාණය එළඹෙන මැයි මාසයේදී එළි දැක්වීමට බලාපොරොත්තු වන බව නාලක පැවසීය.ගායන ශිල්පී කරුණාරත්න දිවුල්ගනේ ගයන ‘ඔබට වරම් නැති මට ද වරම් නැති’ ගීතය ලියමින් ගීතලෝලින් අතර ආදරය දිනාගත් ගී පද රචක රංජිත් රූපසිංහ ප්‍රකට නිර්මාණකරුවකු වුවද අප්‍රකට ජීවන රටාවක් ගෙවන තැනැත්තෙකි.පසුගියදා ඔහුගේ ගී පද ඇතුළත් ‘ගඟ තවම ගලයි’ ග්‍රන්ථය නිකුත් කෙරීය. මෙම ග්‍රන්ථයට ද රංජිත් පද රචනා කළ ජනපි‍්‍රය ගී සමඟ නවතම ගී පද ද ඇතුළත්ය. ඔහු වෘත්තියෙන් රජරට එෆ්. එම්. ගුවන් විදුලියේ නිවේදකයකු සහ වැඩසටහන් නිෂ්පාදකවරයකු වශයෙන් කටයුතු කරයි.ප්‍රසිද්ධ චිත්‍රපට නිෂ්පාදකවරයකු පසුගිය දිනෙක අපූරු කතාවක් අපට කිව්වා. පුරා දශක ගණනාවක් ක්ෂේත්‍රයේ නියැලී සිටින අධ්‍යක්ෂවරුන් කාර්මික ශිල්පීන් ඇතුළු සියලු දෙනාගේ සුබ සිද්ධිය ගැන ඔහු නිතරම හිතන කෙනෙක්.පසුගිය කාලයේ නිතර චිත්‍රපට නිෂ්පාදනය නොවුණ නිසා මේ අයගේ වෘත්තිය පිළිබඳ ප්‍රශ්න පැන නඟින බැවින් මේ නිෂ්පාදකවරයා ඔවුන්ට පැවසුවේ, ඔහු සල්ලි වියදම් කරන්නම් චිත්‍රපටයක් කරන්න කියලයි.හැබැයි ඔහු මෙහිදී ඔවුන්ගෙන් ඉල්ලීමක් ද කළා. ඒ ඔහුගේ නමවත්, මේ සඳහා යොදාගන්න එපා කියලයි. ඔවුන්ට රිසි පරිදි චිත්‍රපටය කරගන්නට ඔහු සිය මුදල් දෙන්නට කැමැති වෙලා. මේ චිත්‍රපට නිෂ්පාදකවරයා සුනිල් ටී. ප්‍රනාන්දුය.‘ඇත්තටම මට ඕන වුණේ අපේ කර්මාන්තයේ පුරා දශක ගණනාවක් තිස්සේ සිටිමින් මේ කර්මාන්තයට විශාල මෙහෙයක් කරන උදවිය ආරක්ෂා කරගන්න සහ ඔවුන්ට උදව්වක් කරන්නයි. මට මේ සල්ලිවලින් කරන චිත්‍රපටයෙන් ලාබ ඕනත් නෑ. ඒ ලාබෙන් ඔවුන්ට තවත් නිර්මාණයක් හරි කරගන්න පුළුවන්නම් ඒකත් මට ලොකු සතුටක්. මේ කර්මාන්තයේ ඉන්න කෙනෙක් විදියට කර්මාන්තයට යහපතක් වෙනවා වගේම එයට සේවය කරන අයටත් යහපතක් වෙනවට මම කැමැතියි.හසිනිකා කරල්ලියැද්ද කලක් වේදිකාවේ මෙන්ම ටෙලි නාට්‍ය කලාවේ ද අතිශය ජනාදරය දිනාගත් නිළියක වුවා. විවාහයෙන් පසුව ඈ ටිකක් කලාවෙන් ඈත් වූයේ සිය පෞද්ගලික ජීවිතයට වැඩි තැනක් හිමිකර දෙමින්.දරු සුරතල් බලමින් කලක් නිවෙසේ සිටි ඇය යළිත් රංගනයට එක්වූවා ඔබට මතක ඇති. ඒ ‘අපි අපි වගේ’ ටෙලි නාට්‍යය ඔස්සේ. ඇගේ නවතම තතු දැනගන්නට පසුගිය දිනක ඇයට කතා කළ මොහොතක අපට දැන ගන්නට ලැබුණේ ඇය නැවතත් දරු සුරතල් බලන්නට සූදානමින් සිටින බවයි.”පසුගිය දවස් ටිකේ සිරස රූපවාහිනියෙන් විකාශය වන ‘හිතට වහල්වීමි’ ටෙලි නාට්‍යයේ රඟපෑවා. ඒ අතරම තව ඒකාංගික ටෙලි නාට්‍ය කිහිපයකත් රඟපෑවා. කොහොමත් මගේ පළවැනි බබාට මාස 06 පිරෙද්දිම මම නැවතත් රංගනයට ආවා. දැන් ආයෙත් සූදානම් වෙන්නේ දෙවැනි වතාවටත් දරු සුරතල් බලන්න. මේ බරිනුත් නිදහස් වුණාම ආයෙත් මම රංගනයට එනවා. රඟපෑමෙන් අයින්වෙන්න නම් කොහොමත් බලාපොරොත්තුවක් නෑ.හිරුණිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=av1102205</link>
    <topic>සිනා කතා</topic>
    <author>එඩ්වඩ් චන්ද්‍රසිරි</author>
    <content>සිනා කතානිවෙසට අවශ්‍ය මස්, මාළු, එළවළු ආදිය මිලදී ගැනීමට හන්දියේ කඩවීදිය වෙත ගිය චÁද්‍රසිරි, හරක් මස් රස බැලීමේ අදහසින් නසාර් නානා ගේ හරක් මස් කඩය වෙත ගොස් මස් කිලෝවක් ඉල්ලීය.තමා වෙත ලැබුණු මස් පාර්සලය දිග හැර බැලූ හෙතෙම එහි මස්වලට වඩා ඇත්තේ කටු බැව් දැක නසාර් නානා වෙත මස් ටික දිගු කොට කෝපයෙන් මෙසේ කීය.’බලනවා මුදලාලි, මේකෙ මස්වලට වඩා තියෙන්නෙ කටුනෙ. සල්ලිත් අරගෙන තමුසෙලා විකුණන්නෙ ඕවද අයිසෙ?’ තමුසෙලා ළඟ මිනිස් කං ඇත්තෙම නැද්ද ඕයි.’’තරහා ගන්ඩ එපා මාතිය, මාත්තියාට කියන්ඩ යපිලා ළඟ මිනිස් කන් නං නෑ. හරක් කන් තමා තියෙනවා.’ නානා කීවේය.’ෂ! දැන් උඹේ මූණත් එක්ක එළිය වැටිලා. මොකෝ මේ.’ චමිල ටික කලකට පසු හමුවූ රොෂාන්ගෙන් ඇසුවේය.’මං ගිය මාසෙ කසාද බැන්ඳ නෙ.’ රොෂාන් පිළිතුරු දුන්නේ සතුටිනි.’කසාඳ බැඳිල්ලත් හරියට හිරේ වැටෙනවා වගෙ වැඩක් නේද රොෂාන්.’ කසාදය පිළිබඳ අදහස දිනෙන් දින කල් දමමින් සිටින චමිල තම මිතුරාගෙන් විමසීය.’ඒක මහා බොරු කතාවක් චමිල.’ රොෂාන් කීවේ සිනාසෙමිනි.’ඒ මොකද උඹ එහෙම කියන්නෙ?’ කුතුහලයෙන් යුතුව චමිල විමසීය.’හිරේ ගියොත් කවදා හරි නිදහස් වෙනවනෙ බං.’ රොෂාන් කීවේය.’තමුසෙ රැවුල කපන විදිහ ගැන මගෙ නං ඒ හැටි පැහැදීමක් නැහැ. දැන් ගිය මහත්තයගෙ රැවුල කපද්දි මූණෙ දෙපැත්තම කැපිලා ලේ එනවා මම දැක්කා. ’ චමිල බාබර් හට කීවේ අවඥාවෙනි.’ආ ඒකද? ඒ මහත්තයගෙ නෝනා එක්ක මගෙ සම්බන්‍ධයක් තියෙනව නෙ, ඒකයි.’ බාබර් ගණනකට නොගෙන සැහැල්ලුවෙන් කීවේය.’මොනවා...? ඒ සම්බන්ධෙයි මූණ කැපිල්ලෙයි තියෙන සම්බන්‍ධය මොකක්ද?’ චමිල ඇසුවේ බලවත් විමතියෙනි.’මහත්තයාගෙ මූණ බැලුවාම නෝනා දැනගන්නවා මම අද රෑට ගෙදර එනවයි කියල.’ බාබර් කීය.අල්ලස් දෙපාර්තමේන්තුවේ නිලධාරීන් කීපදෙනෙකු මෝටර් රථ ප්‍රවාහන කාර්යාලයේ බලපත්‍ර නිකුත් කිරීමේ අංශය වෙත පැමිණියේ තම අනන්‍යතාව කිසිවකු හට දැන නොගන්නට වගබලා ගනිමිනි.ඉන් එක් නිලධාරියකු එම අංශයේ කාර්යාල කාර්ය සහායකයකු වූ සුගත් වෙත කිට්ටු කළේ ය.’අයිසෙ තමුසෙ මට මේ ඔෆීස් එකේ අල්ලස් ගන්න අයගේ නම් ලැයිස්තුවක් ලියලා හොරෙන්ම මට ගෙනත් දෙන්ඩ ඕනෙ.’ ඔහු සුගත්ගේ කනට කෙඳිරි ගෑවේ ඉතා රහසිගතවය.’ඕක සුළු දෙයක් නෙ සර්. මං මෙහේ ඉන්න සේරම ජරාබායිලගෙ නම් ලැයිස්තුවක් හදලා සර්ට දෙන්නං. හොඳයි සර් මට කීයක් දෙනවද?’ සුගත් ඇසීය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=av1102206</link>
    <topic>මේ ජීවිතය බොරුවක්; මායාවක්</topic>
    <author>ජෝජ් රොබ්සන් ද සිල්වා</author>
    <content>මේ ජීවිතය බොරුවක්; මායාවක්ලක්ෂ්මන් හිල්මිසෙනෙහසේ මුට්ටියේතම්බලා ආදරේනිරතුරු ඔබට පොවන්නම්හදේ ගින්දරින් දල්වලා වේදනාමුට්ටිය රත් කරලන්නම්...!(පද - ඇන්ටන් ජේ. ප්‍රනාන්දු)මේ දිනවල නිතර ඇහෙන “සෙනෙහසේ මුට්ටියේ” ගීතය ගීතවත් වී ඇත්තේ දශක තුනකට වඩා කාලයක සිට ගීත ලෝලීන් පිනවන සුපුරුදු කට හඬකින් ය. හැත්තෑව දශකයේ අග භාගයේදී “පෙම් බැන්ද ඒ සිත හඬවා රිදවා” ගීතය ගායනය කරමින් සංගීත ක්ෂේත්‍රයට එක් වූ ඔහු ලක්ෂ්මන් හිල්මි ය. තමන්ගෙ නවතම ගීත ඇල්බමය පසුගියදා නිකුත් කළ හිල්මි “ස්වර වර්ණ” මෙවර ඔහුගේ සිතුවිලිවලින් වර්ණවත් කළේ මෙසේ ය.“මගේ අලුත් ගීත ඇල්බමය “සෙනෙහසේ ආදරේ” දැන් නිකුත් කරලා තියෙන්නේ. මම අලුත් ගීත ඇල්බමයක් මේ නිකුත් කළේ අවුරුදු තුනකට පසුවයි. මේ ඇල්බම් එකේ අඩංගු ගීත නිර්මාණය කර ඇත්තේ විඳින්න පුළුවන් සංගීත නාද රටා සහ පදමාලා එකතු කරගෙන. සෑම තරාතිරමකම රසික පිරිස් පිනවන්න පුළුවන් අයුරින් ගීත නිර්මාණය කරන්න මට ඕනෑ වුණා. මා ප්‍රසංග වේදිකාවේ ගායකයකු විදිහට කටයුතු කරන නිසා ඊට ගැළපෙන අයුරින් මෙම ගීත නිර්මාණය කිරීමට ද මම කල්පනාකාරී වුණා. ගීත තනු සියල්ලම නිර්මාණය කළේ මමමයි. ප්‍රථම වතාවට මා ගායනා කළ යුග ගී ඇතුළත් වෙන්නෙත් මේ ඇල්බමයෙයි.”ඔබේ නිර්මාණ සඳහා දායක කර ගත් අනෙකුත් ශිල්පින් කවුද?“යුග ගීත ගායනයෙන් ඈන් ෂෙහානි ඩැනියෙල් එකතු වුණා. ලක්ෂ්මන් රදාවාන, ඇන්ටන් ජේ. ප්‍රනාන්දු, සමන් ජයතුංග, රෝහණ හෙට්ටිආරච්චි, රමණී කාරියවසම් සහ මා ගී පද රචනය කළා. ගීත පද රචනයේදී වෙනස්, අලුත් අදහස් ප්‍රකාශ කරන ගී ගයන්න මං කැමැතියි.ගීතයක් නිර්මාණය කරද්දී සියයට පනහක්ම ගීත පද රචකයන් මගේ තත්ත්වයෙන්ම ඉන්න ඕනි කියලා මම විශ්වාස කරනවා. එහෙම මාත් එක්ක ඉන්න, මාව තේරුම් ගත්ත නිර්මාණකරුවන් පිරිසක් තමා ‘සෙනෙහසේ ආදරේ’ ගීත ඇල්බමයට මම දායක කර ගත්තේ.”සුදු මල් පිපී තරු හා දොඩාහිනැහී ගියාසඳරැස් වැටී කොඳ හා ගැටීනොපෙනී ගියාහිතවත් වෙලා ඔබ ළං වෙවීසැමදේ පුදාඅදහන්න බැරි කඳුළක්නෙතඟේ තියානොපෙනී වෙන් වී ගියා...!(පද - ලක්ෂ්මන් රදාවාන)ගීත පද රචනා මෙන්ම තනු නිර්මාණයන්හි ද ආකෘතිවල වෙනසක් විය යුතු බව පවසන හිල්මි සිය නව ගී නිර්මාණ එකිනෙකට වෙනස් ආකෘති අනුව නිර්මාණය කිරීමට වෑයම් කර ඇත.“සංගීතය නම් මහා සමුදුරෙන් මම දන්නේ ටිකයි. මම දන්නා තරමින් ගුණාත්මක රසබර ගී නිර්මාණ රසිකයන්ට ලබා දෙන්නයි මම හිතන්නේ. අපේකම, අපේ සුවඳ සමඟ නිර්මාණ කරනවා නම් අපේ සංගීත ක්ෂේත්‍රයේ අභියෝගයක් නැතුව රැඳී සිටින්න පුළුවන්.”ඔබ රූකාන්ත ගුණතිලක අනුකරණය කරනවා ද?“නැහැ, එහෙම කිසිවෙකු අනුකරණය කරන්න මට උවමනා නැහැ. මම ලක්ෂ්මන් හිල්මි, මට මගේම ශෛලියක් තිබෙනවා. හැබැයි මම රූකාන්තගේ ගායන ශෛලියට ඇලුම් කළා. රූකාන්ත නම් නිර්මාණකරුවාට, ගායකයාට මම ආදරෙයි. ඔහුගේ සංගීත ශෛලිය නොනැසෙන ශෛලියක් කියා මට හිතෙනවා. ඒ වගේම ස්ටැන්ලි පීරිස් සහ ක්ලැරන්ස් විජේවර්ධන සංගීතවේදීන් දෙදෙනාගේ නිර්මාණවලටත් මම පි‍්‍රය කළා. මා වික්ටර් රත්නායකයන් අපේ සංගීත ක්ෂේත්‍රයේ උතුම් කොට සලකනවා. පි‍්‍රයා සූරියසේන මම පි‍්‍රය කරන තවත් නිර්මාණකරුවෙක්. ඔවුන් දෙදෙනා නව නිර්මාණ කරනවා දකින්න මම කැමැතියි.”එදා මෙදා ගීත අතර ඔබට දැනෙන වෙනස කුමක් ද?එදා ගීත අහන්න නිර්මාණය කළ ඒවා. මෙදා ගීත බලන්න නිර්මාණය කරන ඒවා. පැහැදිලිම වෙනස එයයි. මොනවා කළත් මිනිසුන්ට දැනෙන්න නිර්මාණය කළොත් ඒ ගීත පවතීවි.මිල කරන්න බැරි ඔබඅගනාම වස්තුවක්මට හිතෙන්නේ එලෙසයිහැමදා නැවුම් බවක්...!(පද - ලක්ෂ්මන් රදාවාන)ගීත ලෝලීන්ගේ සිත් ගත් “මිල කරන්න බැරි” “සමනල පාලම අද්දර” “කහමල් අත්තක් සැලුණා” “මාලතී නුඹයි” වැනි ගී මුතුවැල් රාශියක් සිය කටහඬින් ගීතවත් කළ හිල්මි සිය සහෘද ගායන ශිල්පීන් සහ ශිල්පිනියන්ගේ නිර්මාණ උදෙසා පද සහ ස්වර රචනයෙන් ද දායක වී ඇත.එම ගීත අතර “පින්වන්තියේ මාගේ” (සංගීත විජේසූරිය) “පෙම්බර හිතකට” (චන්දන ලියනආරච්චි) “මංගල නැකතේ” (ශානිකා වනිගසේකර) “වලා යහනේ සඳ” (රොෂාන් ප්‍රනාන්දු) “රජ මැදුරක” (කිංස්ලි පීරිස්) වැනි ගීත විශේෂ කොට සඳහන් කළ හැකිය.සංගීත ක්ෂේත්‍රයේ නව පරපුර ගැන ඔබේ අදහස කියනවා නම්...?අතක ඇඟිලි ගානට අඩු දක්ෂයින් කිහිප දෙනෙක් නව පරපුරේ ඉන්නවා. එයාලත් කොපි කරනවා. කොපි නොකර නිර්මාණ කරන්න කියලා මම ඔවුන්ට අභියෝග කරනවා, මගේ නිර්මාණවලින්. මම එකම ගීතයක්වත් කොපි කරලා නැහැ. ඒ වගේම නව පරපුරෙන් අපේකම ඈත් වෙලා. විඳින්න පුළුවන් ගී නිර්මාණය කරන්නේ නැහැ ඔවුන්, දැන් මාධ්‍ය ශිල්පීන් සහ ගීත ගණනින් වැඩියි. එහෙත් පවතින ගීත නව පරපුරෙන් බිහි වෙලා නැහැ.කඩවත රාගම පාරේ “ස්ටුඩියෝ හිල්මි” නමින් ශබ්දාගාරයක් පවත්වාගෙන යන ලක්ෂ්මන් හිල්මි ජීවිතය පිළිබඳව සිතන්නේ මෙලෙසින්ය.“මේ ලෝකයේ ජීවිතය මහ බොරුවක්. මායාවක් කියලයි මං හිතන්නේ. ආශාවලින් සිත් පිරිලා දඟලනවා, වෙහෙසෙනවා. අවසානයේ අරගෙන යන කිසිම දෙයක් නැහැ. දෙවියන්ගෙන් ලැබුණු ආශිර්වාදවලින් ශක්තිමත් ආර්ථිකයක් මට ගොඩ නැඟී තියෙනවා. ඒත් ආශා නැහැ. සංගීත ක්ෂේත්‍රයේ පැවැත්ම තබාගන්න දිගටම ගායනයේ යෙදෙනවා. හැබැයි තව කාලයක් ගත වෙන තුරු නම් අලුත් ගීත ගයන්නේ නැහැ.ව්‍යාජ ගීත තැටි, පට වෙළෙඳුන් නිසා නව නිර්මාණ ඇල්බම් නිෂ්පාදනය කිරීමට නිෂ්පාදකයන් ඉදිරිපත් වෙන්නේ නැහැ. මගේ ගීත රසික රසිකාවියන්ගෙන් අවසාන වශයෙන් මම එකම එක ඉල්ලීමක් කරනවා. ඔබ මගේ ගීත අගය කරනවා නම්, මා ගායකයකු වශයෙන් යන මේ ගමනට අත හිත දෙනවා නම් ‘සෙනෙහසේ ආදරේ’ සංයුක්ත ගී තැටිය මිලදී ගන්නා විට මුල් පිටපතම(Original) ලබා ගන්න.සමුගෙන යන්නට -සුරත හරිනු මැනයළි හමු නොවන සිතින්එකම එක වරක් -ඔබෙ මුව සිඹිනටමට අවසර ද ඉතින්...!(පද - බ්‍රෙන්ඩා බර්නදෙත්)ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=av1102207</link>
    <topic>පුංචි සමනලී</topic>
    <author>ජෝජ් රොබ්සන් ද සිල්වා</author>
    <content>පුංචි සමනලීමගෙ නෙත් මායිමේ ඉඳන්මට ඉඟි කරනා පුංචි සමනළීඔය නෙතු පියන් අතර හැංඟීනුඹ සිපගන්නට ආසයි පුංචි සමනළී ප්‍රේමයේ රූ සිතේ ඇන්දූ සිත්තරාවිහිතේ අද්දර පෙම කැලැත්තුඅහිංසකාවිප්‍රේමයේ අම සුවඳ ඔබමයිඔබ ළඟින් හිඳ මසිත සැනසෙයි කෝල දෙනුවන් මතින්හිනැහෙන් සුන්දරාවිනුහුරු හැඟුමන් පොකුරුමට දෙන අංගනාවීආදරේ රස ගඟුල ඔබමයිබොළඳ සිතුවිලි මහද උතුරයි  පද රචනය - සම්පත් ප්‍රනාන්දුපුල්ලේසංගීතය - රොෂාන් ප්‍රනාන්දුගායනය - නදීර නෝනිස්අපේ සංගීත ක්ෂේත්‍රයේ නව පරපුර වෙතින් බිහි වෙන නිර්මාණ සංඛ්‍යාව අති විශාලය. ගීත පද රචකයකු ලෙස සිය මුල් ම ගීතය ‘සඳළු තලේ නිල්මිණි දක්වා’ - ජනප්‍රිය ගායන ශිල්පි මේරියන්ස් නලීන් පෙරේරා ගේ ‘බඹරින්දු’ ඇල්බමයට නිර්මාණය කළ සම්පත් ප්‍රනාන්දුපුල්ලේ මේ වනවිට ගීත පන්සීයකට වඩා රචනය කර ඇති නව පරපුරේ ගී පද රචකයෙකි.මෙවර ‘ගී මුතු’ අතරට එක්වන්නේ ගායන ශිල්පී නදීර නෝනිස් (සරිගමප) ගායනා කරන, සම්පත් පද රචනය කළ ‘මගෙ නෙත් මායිමේ’ (පුංචි සමනළී) ගීතය යි.“ලස්සන ලස්සන මගෙ ආදරියේ” (සංගීත් විජේසූරිය) ‘දිව්‍යාංගනාවි’ සහ ‘සිතින් ප්‍රේම වඩනා’ (ප්‍රසංග තිසේරා) ‘නේත්‍රාංජලී’ (රොෂාන් ප්‍රනාන්දු) වැනි ජනප්‍රිය ගීත රැසකම පද රචනා සම්පත්ගේ ය.ශ්‍රී ලංකා ගුවන් සේවයේ සේවා නියෝජිතයෙකු ලෙස රැකියාව කරන සම්පත් පදිංචි කොච්චිකඩේ, ඇත්ගාල, අංක 75 දරන නිවෙසේ ය. මෙම ‘පුංචි සමනළී’ ගී සංකල්පනාව තම සිතේ උපන් අයුරු ඔහු පැවසුවේ මෙසේ ය.“මගේ හිතට දුකක් දැනුණම කවි නිසදැස් ලියන පුරුද්දක් මට තියෙනවා. ඒ වගේමයි කිසියම් හෝ හැඟීමක් මගේ හිතට දැනෙන ආකාරයේ දර්ශන සහ සිදුවීම් දුටුවමත් ඒ හා සම්බන්ධ සංකල්පනාවක් ලියැවෙනවා මා අතින්. ‘පුංචි සමනළී’ සංකල්පනාව මගේ හිතේ උපදින්න හේතු වුණේ මා සේවය කරන ගුවන් තොටුපළේ දී නිතරම සුන්දර යුවතියන් දැකීම කියා මට හිතෙනවා.ඔවුන් අතර මා දුටු විට ඉඟි කරනා යුවතියන් ද සිටියා.තමන් දුටු සුන්දර යුවතියකට පෙම් බඳීන තරුණයෙකුගේ බොළඳ සිතුවිලි තමයි මේ ගීතයට එකතු කළේ.ඔහු ඇය දකින්නේ සමනළියක් ලෙස. ප්‍රේමයේ රූ ඔහුගේ සිතේ අඳින සිත්තරාවි වගේ ම අහිංසකාවිත් ඇයමයි. නුපුරුදු සිතිවිලි ඔහුගේ සිතේ උපදවන අංගනාවි සහ සුන්දරාවි වෙන්නෙත් ඇයමයි.”ගුවන් තොටුපළකදී පමණක් නොවේ. දුම්රිය පළකදී බස් නැවතුම් පළකදී වුව ද සුන්දර යුවතියන් දකින තරුණයන්ගේ පොදු අත්දැකීම් ඇසුරින් ඔවුන්ගේ සිතුවිලි ප්‍රකාශ කෙරෙන අයුරු මෙම ගීතය පද රචනය කිරීමට සම්පත් සමත් වී ඇත.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=av1102208</link>
    <topic>එතෙර රස කතා</topic>
    <author>KCJ</author>
    <content>එතෙර රස කතාරැවුල කපන්නේ පිරිමි. ඒත් රැවුල කපන ගෑනු වර්ගයකුත් ඇමෙරිකාවේ හොලිවුඩ් හි වාසය කරනවා. ඒ ගෑනු නිකංම නිකං ගෑනු නෙවෙයි, සුපිරි හොලිවුඩ් නිළියෝ. මෙයාලා පිරිමි වගේම රේසරයකින් රැවුල කපනවා කියලයි ආරංචි තියෙන්නේ. මොකද හේතුව?සිනිඳු සුදු මුදු පැහැපත් තරුණ සමේ රහස නම් රේසරයෙන් රැවුල කැපීම කියලයි දැන් හොලිවුඩ් පුරයේ රස රහස. ඒත් ගෑනු අයට කොහෙන්ද රැවුල්? ඇහැට නොපෙනෙනවා වුණත් සමහර කාන්තාවන්ගේ මුහුණේ ඉතා සියුම් රෝම වැවෙනවා. මේවා ඉවත් කරන්න පාවිච්චි කෙළේ අධි තාක්ෂණික ලේසර් කිරණ.ඒත් ලේසර් කිරණවලින් සියයට සියයක්ම ඒ රෝම ඉවත් වෙන්නේ නෑ. එකම උත්තරේ තමා සේවිංග් ක්‍රීම් වර්ගයක් මුහුණේ තවරලා රේසරයකින් රෝම ඉවත් කිරීම.හොලිවුඩ්පුරයේ නමගිය සුපිරි නිළියෝ දැන් ක්‍රීම් ගාලා රැවුල කපනවා. මැරලීන් මොන්රෝ, එළිසබෙත් ටේලර් කියන නිළියෝ දෙන්නම අතීතයේදී රේසර් පාවිච්චි කළ බව පැරණි රහසක්.කේට් සමර්විල් සුරූපිනියක්. එයා මෙන්න මෙහෙම කියනවා. “රේසරයකින් මුහුණේ රෝම ඉවත්කළහම රෝම තවත් තදින් වැවෙනවා. රෝම ඝන වෙනවා. කියලා සමහරු හිතනවා. හැබැයි ඒක නිකංම නිකං පරණ ගෑනුන්ගේ මෝඩ කතාවක්. රේසරයකින් කැපුවයි කියලා ඔය මොන මඟුලක් වත් වෙන්නේ නෑ. රෝම වැවෙන්නේ හෝමෝන ප්‍රශ්නයක් නිසා මිස රේසර් නිසා නෙවෙයි. බය නැතුව රේසරයක් පාවිච්චි කරන්න. බොරු ලේසර් ප්‍රතිකාර පැත්තකට දාන්න.”සමර්විල් කියන කතාව ඇත්ත බව රූපලාවණ්‍ය හා චර්ම රෝග විශේෂඥයන් කියනවා. ලන්ඩනයේ සුප්‍රකට චර්ම රෝග විශේෂඥයෙක් වන දොස්තර මයිකල් ප්‍රේගර් ඒ ගැන මෙහෙමයි කියන්නේ.”පිරිමි අය රැවුල කැපුවහම සමට තරුණ පෙනුමක් එනවා. ඒ තැන් වඩාත් සිනිඳුව පේනවා. සියයට සියයක්ම රෝම ඉවත්වීම එක හේතුවක්. අනෙක තමා රේසරයක් මුහුණේ සම මත ඇතිල්ලෙන විට සම උත්තේජනය වෙලා හිතකර රසායනික ද්‍රව්‍ය මුහුණට ගලා එනවා.””රේසරයෙන් මුහුණේ රෝම ඉවත් කිරීම අලුත් දෙයක් නෙවෙයි. මැරිලීන් මොන්රෝ, එලිසබෙත් ටේලර් කියන සුපිරි නිළියෝ දෙන්නම ඒක කළා. ඒක පැරණි රහසක්.” ඕන්න දැන් බලාගෙන යත්දී ගෑනුත් රැවුල කපන්න අරගෙන. ඉදිරියට තව මොන මොනවා අහන්න ලැබෙයිද මන්දා?එයාර් ලයින්ලේඩි බෝයිලේඩි බෝයි, ට්‍රාන්ස් සෙක්ෂුවල්, ට්‍රාන්ස් ජෙන්ඩර්, කියන්නේ ගැහැනුත් නොවන පිරිමිත් නොවන තුන්වැනි වර්ගයේ ලිංගික තත්ත්වයක්. ඒත් මේ අය බාහිරෙන් වඩාත් සමීප වෙන්නේ කාන්තාවන්ට. ලෝකයේ වැඩිම ලේඩි බෝයිස්ලා ජීවත් වෙන්නේ තායිලන්තයේ.තායිලන්තයේ ගුවන් සේවය මේ ළඟදී අලුත්ම වැඩක් පටන් ගත්තා. PC යන නමින් තියෙන තායි ගුවන් සමාගම තමන්ගේ ගුවන් යානා කාර්ය මණ්ඩලයට බඳවා ගත්තේ ලේඩි බෝයිස්ලා.ලබන අප්‍රේල් මාසයේ සිට සිංගප්පූරුව, චීනය, හොංකොං හා දකුණු කොරියාවට ලේඩි බෝයිස්ලා රැගත් ගුවන් යානා ගමන් කරන්න නියමිතයි.”පිරිමි ආක්‍රමණශීලියි. ගෑනු අහංකාරයි. ඒත් මේ ලේඩි බෝයිස්ලා හරිම ළෙන්ගතුයි. මඟීන්ට හොඳ සත්කාරයක් ඔවුන් ගෙන් ලැබෙනවා. අපි ඒකයි අපේ ගුවන් යානා කාර්ය මණ්ඩලයට තනිකරම ලේඩි බෝයිස්ලා බඳවා ගත්තේ.” PC ගුවන් සමාගමේ සභාපති පීටර් චාන් විශ්වාසයකින් එහෙම කියනවා.ලෝලාට ලොල් වූ ක්ලෝඩියාස්වභාවයෙන් ලැබුණු රුව සම්පත රැක ගන්නවා මිස බලෙන් ලස්සන වෙන්න යෑම භයානක බව මීට කලිනුත් අපි කිව්වා. මෙන්න තවත් සිද්ධියක්. එංගලන්තයේ ජීවත්වුණ ක්ලෝඩියාට හරිම වුවමනාවක් තිබුණා තමන් ගේ නිතඹ ප්‍රදේශය ලස්සන කරගන්න.එහෙම හිතාගෙන ක්ලෝඩියා ඇමෙරිකාවට ගිහිං එක්තරා ඖෂධයක් එන්නත් කරගත්තා. ප්‍රතිඵලය වුණේ අධික වධ වේදනා විඳලා මරණයට පත්වීම.ලෝලා ලුවි කියන්නේ ඇමෙරිකාවේ ජනප්‍රිය තරුවක්. ක්ලෝඩියාට වුවමනා වෙලා තිබුණේ ලෝලා වගේම තමන්ගේ නිතඹ ප්‍රදේශයත් හැඩ වැඩ කරගන්න.ක්ලෝඩියා මැරෙන්න කලින් ඒ කතාව කියලා තිබුණා.නමුත් ක්ලෝඩියා, ක්ලෝඩියා හැටියට හිටියනං තවමත් ජීවතුන් අතර. ක්ලෝඩියා ලෝලා වෙන්න ගියාම ක්ලෝඩියා නැති වෙනවා.තමුන් තමුන් හැටියට හිඳීම තමා හොඳම දේ. තියෙන රුව සම්පත රැක ගන්නේ නැතුව බොරු මනස්ගාත ඔළුවට අරගෙන රූපලාවණ්‍ය කරන්න ගියාම සිද්ධ වෙන්නේ ජීවිතෙන් වන්දි ගෙවන්න.කැනබීස් ඇන්ඩ් පොනෝග්‍රපිචිලී රට පහුගිය කාලේ ලෝක ප්‍රසිද්ධියට පත්වුණා. පොළොව මතුපිට ඉඳලා සැතපුම් භාගයක් විතර පොළව යට පතල් කම්කරුවෝ පිරිසක් හිරවෙලා හිටියා. දවස් 69කට පසුව ඒ හැම කෙනෙක්ම බේරගන්න චිලී රජය සමත්වුණා. ඒ කතාව ගැන දැන් මෙතෙක් නෑසූ කතාවකුත් අහන්න ලැබෙනව. දවස් 69ක් පොළව යට වැලලිලා හිටිය පතල් කම්කරුවන් මොනවද කෙළේ? මේ අයට සරාගී සඟරා සහ කංසා දුන්නා කියලා දැන් ආරංචි වෙනවා.මහපොළවේ සැතපුම් භාගයක් යට හිරවෙලා ඉන්න මිනිහෙකුගේ මානසිකත්වය කොහොමද කියලා පොළව මතුපිට ඉන්න අපි කාටවත් හිතන්න බෑ. ඒත් දවස් 69ක් තිස්සේ පොළය යට හිරවෙලා හිටිය මිනිස්සු කණ්ඩායමකට කංසා සහ නිරුවත් කාන්තා රූපවලින් ලැබෙන්නේ මොන සුවයක්ද? නමුත් චිලී රටේ පොළවයට වැළලුණු පතල් කම්කරුවන් ගේ මානසික මට්ටම හොඳින් තියාගන්න කංසා සහ නිරුවත් රූප උපකාර වුණා කියලයි දැන් අහන්න ලැබෙන්නේ. පොළව මතුපිට කංසා සහ නග්න ඡායාරූප සැලකෙන්නේ දුරාචාර හැටියටයි. ඒත් පොළව යටදී ඒ කතාව අනිත් පැත්තට හැරිලා.KCJකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=av1102209</link>
    <topic>විජේ මල්ලිගෙ කොලොම් එක</topic>
    <author/>
    <content>විජේ මල්ලිගෙ කොලොම් එකවිජේමල්ලිට විජේ අය්යව නම් අමතක වුනේ නෑ. ලාස්ට්වීක් එකේ මෑන්ස් ගැන ලියන්න බැරි වුනාට. පෙබරවාරි 16 ත් විජේ අය්යගෙ ට්‍රැජඩි එක අමතක කරන්න පුලුවන් කාටද? අපි කාගෙ කාගෙත් අවසනාවට මෑන්ස් අපිට නැති වුනේ. ඇක්ටර් ද පොලිටීෂියන් ද සින්ගර් ද ඔය මොන සීන් එකේ වුනත් මෑන්ස් ඉතින් වන් ඇන්ඩ් ඔන්ලි විජේම තමයි.ෆිල්ම්ස් සීන් එකත් එක්ක විජේව මතක් කරන කොට පතිරාජ ලොක්ක ඒ කියන්නෙ ධර්මසේන පතිරාජ ලොක්කව අමතක කරන්ඩ බෑ. ‘අහස් ගව්ව‘, ‘එයා දැන් ලොකු ළමයෙක්’, ‘බඹරු ඇවිත්’ වගේ පතීගේ ෆිල්ම්ස්වල විජේගෙ ඇක්ටින් කොහොම අමතක කරන්නද? පොලිටිකල් සීන් එකේදි මෑන්ස් කොබ්බෑකඩුව ලොක්කට එදා දීපු බක් අප් එක. ෂිහ්. කියල වැඩක් නෑ. එස් එල් එෆ් පී එකේ සීනියර්ස්ලත් ෂේප් වෙනකොට විජේ කොබ්බෑකඩුව ප්‍රසිඩෙස්ෂල් කැන්ඩිඩේට්ට දුන්නු තල්ලුවවිජේ මල්ලිට නම් හොඳට මතකයි.ඊළඟට විජේ කියන සින්ගර්. ඔය අද ඉන්න බයිලා පොරවල් වගේ ද? සින්දු එකක් දෙකක් මතක් කළත් මදිද විජේ කුමාරතුංගගෙ කටහඬ කොච්චර රියල් වොයිස් එකක්ද කියල හිතාගන්න. ‘රැල්ලෙන් රැල්ලට’, ‘රූස්ස ගහ ළඟ’, ‘සැරයටියෙන් අපි යනෙන තුරා’, එතකොට විජේස් ෆේවරිට් එක ‘ගඟ අද්දර’ ... විජේව සින්ගර් කෙනෙක් කරපු මාස්ටර් ප්‍රේමසිරි කේමදාස ලොක්කට පින්සිදුවේවා කියලයි විජේමල්ලි ප්‍රාර්ථනා කරන්නෙ. ඔබෙ රුව ඡායා - සැඟවේ පායා....ඔබෙ රුව සැඟවෙන්න නෑ විජේ.විජේ කුමාරතුංග කියන සින්ගර් ගැන මතක්වුනාට පස්සෙ යන්ග් ජෙනරේෂන් එකේ තවත් පොපියුලර් සින්ගින්ග් මල්ලි කෙනෙක්ව විජේ මල්ලිගෙ මීටරේට අහුවුනේ මෑන්ස් ලාස්ට්වීක් ‘රසඳුනට’ දීපු ඉන්ටර්වීව් එකක් කියෙව්වට පස්සෙ. මෙයත් පෙරේරා කෙනෙක් තමයි, ඒ වුනාට අර බයිලා කියන ජාතියෙ පෙරේරා කෙනෙක් නම් නෙවි. හරිද? ඒ වගේම මෙයා බයිල ටෝක්ස් දාන මල්ලි කෙනෙකුත් නෙවි කියල විජේ මල්ලිට හිතුනේ මෑන්ස් ඉන්ටවීව් එකට දීපු සමහර කතා නිසයි. කෙළින්ම සීන් එකට එන්ටර් වෙමුකෙ මෑන්ස් ජිප්සීස් සුනිල්ගෙ පුතා ගයාන් පෙරේරා එහෙමත් නැත්නම් ‘ඩැඩී’ ගෲප් එකේ ලීඩර් කියලා.ගයාන් ඩැඩී වගේම අමුතු ස්ටයිල් එකක සින්දු කියන මෑන්ස් කෙනෙක් වුනාට සුනිල්ගෙ සින්දු ඉමිටේට් කරනව කියල අපිට හිතෙන්නෙ නෑ. විජේ මල්ලිට නම් ගයාන්ගෙ ඩැඩීගෙ ‘සිංඤෝරේ’, ’I dont know why’,’කුරුමිට්ටෝ’ ජාතියෙ සින්දු තරම් ගයාන්ගෙ සමහර සින්දු අල්ලන්නෙ නෑ. මෑන්ස් තාත්තා ගැන කියපු කතාව නම් නියමයි. තාත්තගෙ සින්දුවලින් දැන්නිර්මාණ ශක්තියක් පේන්නෙ නෑලු. මෑන්ස් ආයෙමත් අහනව තාත්තා පරිපාලන නිලධාරියෙක් නම් පුතත් පරිපාලන නිලධාරියෙක්ම වෙන්න ඕනද කියලා. මෑන්ස් එහෙම අහන්නෙ හුඟක් කලාකාර මෑන්ස්ලගෙ දූල පුතාල තාත්තල අම්මලමවෙන්න ට්‍රයි කරන එක ගැන. බලාගෙන ගියාම ගයාන්ගෙ කතාවෙත් ඇත්තක් තියෙනවා.විජේමල්ලි ඉඳල හිටල වීක් එන්ඩ් එකේ ටීවී ටියුන් කළාම දකින මෙගා ටෙලි ඩ්‍රාමාස්, අර ෂෝස්, මේ ෂෝස්, රියැලිටි ෂෝස් අර ස්ටාර් මේ ස්ටර්ස් වගේ ඒවත් එක්ක මයින්ඩ් ස්ටාර් (Mindstar), එතකොට ඔබද ලක්‍ෂපති මමද ලක්‍ෂපති ජාතියෙ ක්විස් ප්‍රෝග්‍රෑම් (Qභඪල)බලන් ඉන්නකොට විජේමල්ලිට මෙහෙම හිතුනා. මේ ජාතියෙ ප්‍රෝග්‍රෑම්ස්වල ජජස්ලට දැන් දැන් ඉන්නෙ රිටයර්ඩ් ඇක්ටර්ස්ල ඇක්ට්‍රස්ලම නේද කියල. එතකොට පොලිටිකල් සීන් එකේ ඩයල්ස්. විජේ මල්ලිට කට්ටිය ගැන සොරි කියලත් වෙලාවකට හිතෙනවා. සින්දු කියන, සින්දුවලට දඟලන කට්ටිය ගැන මේ ජජස්ලගෙ කමෙන්ට්ස්, ඒ ගොල්ලා දෙන ලකුණු බලන් ඉන්නකොට මේ ජජස්ලගෙ මියුසික් නොලේජ් එක, ඩාන්සින් ගැන තියෙන අන්තර්ජාතික දැනුම වගේ කාරණාවලින් රියැලිටි ෂෝස් කට්ටියයි, එක එක ජාතියේ ස්ටාර්ස්ල වෙන්න එන කට්ටියයිඅන්දවන ඇන්දිල්ල ගැන දුකේ බෑ මෙයාලා.ඒ රියැලිටි මේ ස්ටාර්ස් ෂෝස් මොනව වුනත් විජේ මල්ලිගෙ හිතට අල්ලපු ක්විස් ප්‍රෝග්‍රෑම්ස් දෙකට එන මෑන්ස්ල දෙන්න, විජේමල්ලි දන්නෑ මේ දෙන්නම රිටයර්ඩ්ද කියලා. එක්කෙනෙක් නම් ඊයෙ පෙරේදා චැලෙන්ජස් කියන උදයකාන්තගෙ අලුත් ෆිල්ම්ස් එකෙත් හිටියා. එතකොට රිටයර්ඩ් වෙන්න බෑනේ. ලකී ළමයත් රවීන්ද්‍ර ළමයත් ප්‍රෝග්‍රෑම්ස් දෙකම නියමෙට කරනවා. බලාගෙන ඉන්න නම් ආසයි මොකද ඉගෙනගන්න දේවල් තියෙන නිසා.අර ස්ටාර්ස් - රියැලිටිවලට එන කට්ටියට වඩා උගත් කට්ටිය, දැනුමක් තියෙන අය එනකොට විජේ මල්ලිටත් ත්‍රිල්. ලකී ළමය ෆුල් ට්‍රයි එක දෙනව සාමාන්‍ය සරල ප්‍රශ්නවලට කට්ටිය උත්තර දන්වද කියල අහගන්න. රවීÁද්‍ර ළමයගෙ තරගකාරයො ඊට වඩා ඉන්ටෙලිජන්ට් කියල හිතෙනවා. විජේමල්ලිට කිව්වොත් මේ දෙන්නගෙන් වැඩිපුර ඇට්රැක්ටිව් ක්විස් මාස්ටර් (Quiz master)තෝරන්න කියල විජේ මල්ලිගෙ නම්බර් වන් චොයිස් එක වෙන්නෙ මෝස්ට් සීනියර්, එක්ස්පීරියන්ස්ඩ් රවීÁද්‍ර ළමයා. ලකී ළමයත් ළඟින් ම ඉන්නවා. ලකුණු එකක් විතර පස්සේ.ඔහොම යනකොට මෑන්ස්ටත් නම්බර් වන්වෙන්න පුලුවන් වෙයි. දෙන්නටම ගුඩ් ලක් කිව්වා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=av11022010</link>
    <topic> අපි දරුවන් ක්ෂණික ආහාරවලට පුරුදු කරලා නැහ</topic>
    <author>හේමාලි විජේරත්න</author>
    <content> අපි දරුවන් ක්ෂණික ආහාරවලට පුරුදු කරලා නැහජගත් වික්‍රමසිංහ අපේ සංගීත ක්ෂේත්‍රයේ යහපත්, හරවත් නිර්මාණ කරමින් උඩුගං බලා පිහිනූ තරුණයෙක්. අද ඔහු සංගීතඥයෙකු වශයෙන් අපේ රටේ නොමඳ ජනප්‍රියත්වයක් දිනාගත්තෙක්.අපේ ආලින්දය සරසන්නට මෙවර අප ගොඩ වැදුණේ ජගත් ගේ නිවහනටය. මහරගම ගම්මාන පාරේ සුන්දර වෙල්යායකට මුහුණලා පිහිටා තිබෙන ඔහුගේ නිවහන නාගරීකරණය වූ පරිසරයකට ආසන්නයෙන් පිහිටා තිබුණ ද කිසිවිටෙකත් එහි පැමිණි පසු ඒ බව නොදැනෙන්නේ ය. ජගත් ගේ ශබ්දාගාරය ද මේ නිවෙසේ ම පවත්වාගෙන යන බැවින් නිර්මාණ කිරීමේ මානසික නිදහස, මේ නිස්කලංක සුබදායි පරිසරය ඔහුට හේතුවක් වනු ඇත.මේ නිවෙසේ සිටින්නේ ජගත්, ඔහුගේ බිරිඳ ගයානි, දරුවන් තිදෙනා සහ ජගත් ගේ මවය. මේ දිනවල ජගත් ගේ නංගී ද ඒ අසලින් ම නිවෙසක් තනාගෙන යන බැවින් නිවෙසේ වැඩ කටයුතු නිම කරගන්නා තෙක් මෙහි පදිංචි වී සිටියි. ඒ නිසා ම මේ නිවෙස නිතර ම දූ දරුවන්ගෙන් පිරුණ තැනක් බව දක්නට ලැබුණි.ජගත් - ගයානි විවාහ වී පදිංචියට පැමිණියේ මේ නිවෙසට ය. දැන් ඔවුන් විවාහ වී මේ ගත කරනුයේ දසවැනි අවුරුද්දයි. මේ වසර දහය ඇතුළත මේ කූඩුව සරසන්නට පුංචි පැටවු තුන් දෙනෙක් ම වරින් වර පැමිණුනාහ.ජගත් - ගයානි ගේ වැඩිමල් පුතා තිදස් වික්‍රමසිංහ දැන් කොළඹ රාජකීය විද්‍යාලයේ 4 වැනි වසරේ ශිෂ්‍යයෙකි. දෙවැනි දියණිය සිරිනි සුහන්සාය. ඇය කොළඹ විශාඛා විද්‍යාලයේ 2 වැනි වසරේ ශිෂ්‍යාවකි.තුන් වැනි දියණිය අසිනි ආශ්චර්යාය රෝයල් ඉන්ස්ටිටියුට්හි පෙර පාසල් යන්නීය. මේ තුන් දෙනාගේ රාජකාරිත් සමඟ හැම උදයකටම මේ නිවෙසේ දක්නට ඇත්තේ පුංචි යුද්ධයකි. ජගත් ගේ බිරිඳ ගයානි ද මහරගම බෞද්ධ විද්‍යාලයේ ආචාර්යවරියකි.“අපේ ගෙදර උදේ පාන්දරින් ම නැගිටින්නේ මම. සාමාන්‍යයෙන් 4.00 - 4.30 වෙනකොට මම නැගිටිනවා. මගේ උදව්වට උයන්න පිහින්න දරුවන්ගේ වැඩට උදව් වෙන්න කෙනෙක් ඉන්නවා. උයන පිහින දේවල් තීරණය කරලා මම ඉක්මනට යන්නේ දරුවෝ තුන් දෙනා ඇහැරවලා ලෑස්ති කරවන්න. ඉස්සරලම ලෑස්ති කරවල වෑන් එකට දාන්නේ පුතාව. ඊට පස්සේ දුවව දානවා. ඊට පස්සේ මම ඉස්කෝල යන්න ලෑස්ති වෙනවා. මමත් ලෑස්ති වුණාට පස්සෙ තමයි චූටි දුවව ලෑස්ති කරන්නේ. චූටි දුවව ඉස්කෝලෙට දාන්නේ ජගත්.එයා කොයි තරම් රෑ වෙලා නිදාගත්තත් දුවව ඉස්කෝලෙට දාන්න යන්න නැගිටිනවා. ඊට පස්සේ තමයි ඉතින් අපේ ගෙදර නිශ්ශබ්ද වෙන්නේ. ගයානි කිව්වේ උදේට ඉස්කෝල යන්න මේ ගෙදර තිබෙන පුංචි යුද්ධෙ ගැන.ජගතුත් - ගයානිත් මේ නිවෙසේ වැඩ කටයුතු සාකච්ඡාවෙන් දෙන්නා බෙදාගෙන කරගෙන යන දෙන්නෙක්. ජගත්ට වැඩ නම් ඒ ටිකත් ගයානි කරනවා. ගයනිට වැඩ අවස්ථාවල ජගත් කරනවා. ඒකේ බේදයක් නෑ. මේ දෙන්නටම දරුවන්ගේ ආරක්ෂාව පිළිබඳ ප්‍රශ්නයක් නැත්තේ ජගත් ගේ අම්මා නිතරම නිවෙසේ රැඳෙන නිසයි. දරුවන් පාසල් ඇරී ගෙදර ආ පසු ඔවුන් බලා කියා ගන්නේ සහ සියල්ල සම්බන්ධීකරණය කරනුයේ ජගත් ගේ අම්මා ය.“දරුවන්ගේ අධ්‍යාපන කටයුතු ගැන නිතරම හොයලා බලන්න වෙන්නේ මට. ජගත්ට නිරන්තර අවධානයෙන් ඉන්න වෙලාවක් නෑ. ඒ වුණාට ජගත්ට හොඳට ගණන් පුළුවන් නිසා ඒ පැත්ත ගැන බලන්නේ එයා. ඒ වුණාට පුතාලා වැඩිපුර කැමැති මාත් එක්ක හෝම් වර්ක් කරන්න. ඒ මොකද මගෙන් ලේසියෙන් ගැලවෙන්න පුළුවන්නේ. ජගත් එක්ක ලේසියෙන් ගැලවෙන්න බෑ.”මේ දිනවල ජගත් අපට වැඩියෙන් දකින්න ලැබෙන්නේ ජාතික රූපවාහිනියෙන් විකාශය වන රණවිරු රියල් ස්ටාර් වැඩසටහන ඔස්සේ. ඇත්තටම කිවුවොත් රියැලිටි වැඩසටහන්වලට සම්බන්ධ වූ මුල් පෙළේ විනිශ්චය මණ්ඩල සාමාජිකයන් අතර ජගත් සුවිශේෂයි.“ඇත්තටම රියැලිටි වැඩසටහනකට මුලින් ම මට ආරාධනා කළේ සිරස නාලිකාවේ නිහාල් වික්‍රම එදිරිසූරිය, සුසර දිනල්, නිලේන්ද්‍ර දේශප්‍රිය ඇතුළු පිරිස. එතනින් පටන් ගත් ගමන තමයි අද මම රණවිරු රියල් ස්ටාර් දක්වා පැමිණියේ. රණවිරු රියල් ස්ටාර් සඳහා මම සම්බන්ධ වුණේ ආරක්ෂක ලේකම් ගෝඨාභය රාජපක්ෂ සහ ජාතික රූපවාහිනියේ සභාපති සරත් කෝන්ගහගේ යන මහත්වරුන්ගේ ආරාධනයෙන්. මේ වැඩසටහනත් එක්ක ඉදිරි දින කිහිපයේදී මගේ ගීත ඇතුළත් සංයුක්ත තැටියක් එළි දැක්වීමටත් බලාපොරොත්තු වෙනවා.මේ තැටියට අඩංගු වෙන සියල්ල බෞද්ධ ගීත. මේ සියලු ගීත රචනා කළේ සුධර්මා ශාන්ති විසින්. නිෂ්පාදනය කරන්නෙත් ඇයමයි. ඇත්තටම මේ බොදු ගීත එකතුව එළි දක්වන්නේ 2600 වැනි ශ්‍රී සම්බුද්ධත්ව ජයන්තිය වෙනුවෙන් සහ දෙව්රම් වෙහෙර පන්සලේ ගල්ටැම්වල ත්‍රිපිටකය ලිවීමට සමගාමීව. ‘සම්බුදු සිසිල ගී දහරා’ නමින් තමයි මේ සංයුක්ත තැටිය නම් කරලා තිබෙන්නේ.මේ සංයුක්ත ගී තැටියට ජගත් සමඟ සහාය ගායනයට නවක ගායක ගායිකාවන් කිහිප පෙළක් ම එක්වෙනවා. ඒ අතර අනෙක් සුවිශේෂී කාරණාව වන්නේ ජගත් ගේ දෙවැනි දියණියත් ඔහුත් සමඟ යුග ගී ගායනයට එක් වීමයි.‘දරුවෝ තුන්දෙනාම විවිධ අයුරින් කලාවට දක්ෂයි. හැබැයි ඉතින් මේකටවත් අපෙන් බල කිරීමක් නෑ, අසවල් දේ කරන්න කියලා. අපි යහපත් දේ කියලා දීලා හරි මඟ පෙන්වනවා. එයාලට තිබෙන්නේ නිදහසේ ඒ මඟ යන්න.මේ නිවෙසේ අනෙක් සුවිශේෂීම කාරණය වන්නේ දරුවන්ගේ ආහාර පුරුදුයි. ජගත් - ගයානි දෙදෙනාම පුංචි කාලේ සිටම දරුවන් ක්ෂණික ආහාරවලින් වළකා ගෙන තිබේ.අපි දරුවන්ට ක්ෂණික ආහාරවලට පුරුදු කරලා නෑ. බොහෝ විට නිවෙසේ පිළියෙල කරන දේ තමයි අපි කන්නේ බොන්නේ. අනිත් පැත්තට අද මේ සංකීර්ණ සමාජයේ ජනමාධ්‍යය නිදහසේ අපේ දරුවන්ගේ ලෝකවලට විවෘත වෙලා තිබෙනවා. නමුත් අපේ දරුවන්ට මේ එන සෑම දෙයක් ම අපි විවෘත කරලා නෑ. ඒවායේ සීමා මායිම් තිබෙනවා. අපේ වැඩ කරගන්න කියලා අපි අසීමිත විදියට දරුවන්ව ටී.වී. එක ඉස්සරහ තියලා නෑ.හේමාලි විජේරත්නඡායාරූපය - බර්නාඩ් ෂෝ ප්‍රේමසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=av11022011</link>
    <topic>කිරුළ පතා සටනට බැස</topic>
    <author>ඉඳුනිල් වීරරත්න</author>
    <content>කිරුළ පතා සටනට බැසලොව තෙවැනි විශාලතම ක්‍රීඩා තරගාවලිය වන ලෝක ක්‍රිකට් ශූරතා තරගාවලිය මේ වන විට ආරම්භ වී තිබේ. දකුණු ආසියාවට සත්කාරකත්වය හිමිවුණු මෙම 10 වැනි ලෝක ශූරතා තරගාවලිය ඉන්දියාව ශ්‍රී ලංකාව සහ බංග්ලාදේශය යන රටවල ක්‍රීඩාංගණ 13ක පැවැත්වෙයි.පසුගිය 17 වැනිදා සමාරම්භක උළෙල පැවැති අතර පළමු තරගය වූයේ බංග්ලාදේශයේ ඩකා නුවර මීර්පූර් හි ෂියරි බෙංග්ලා ජාතික ක්‍රීඩාංගණයේ පැවැති ඉන්දියාව සහ බංග්ලාදේශය අතර ඊයේ (19 දා) පැවැති තරගයයි.1992 වසරේ පැවැති 5 වැනි ලෝක කුසලාන තරග මාලාවේදී එංගලන්තය පරදවා ශූරතාව හිමිකරගත් පාකිස්ථානය ද මෙවර තරගාවලියේ සම සත්කාරකත්වය ලැබීමට සුදුසුකම් ලබා තිබුණ ද 2009 වසරේ ලාහෝරයේ දී ශ්‍රී ලංකා කණ්ඩායම ත්‍රස්තවාදී ප්‍රහාරයකට ලක්වීමෙන් පසු ජාත්‍යන්තර ක්‍රිකට් කවුන්සිලය පාකිස්ථානය සත්කාරකත්වයෙන් ඉවත් කරන ලදී.10 වැනි ලෝක කුසලාන තරගාවලියේ සංවිධායක කමිටුවේ කාර්යාලය ලාහෝරයේ පිහිටා තිබූ අතර, මෙම ත්‍රස්තවාදී ක්‍රියා හේතුවෙන් දැන් එය මුම්බායිවලට ගෙන ගොස් ඇත.පෙබරවාරි 19 වැනිදා සිට අප්‍රේල් 02 වැනිදා දක්වා තරග 49ක් පැවැත්වෙන අතර, පාකිස්ථානය මින් තරග 14කට සත්කාරකත්වය දැරීමට සූදානම්ව සිටිය ද (එක් අවසන් පූර්ව තරගයක් ඇතුළුව) සත්කාරකත්වය අහෝසි වීම නිසා ඉන් තරග 8ක් ඉන්දියාවටත් ඉතිරි තරග හයෙන් 4ක් ශ්‍රී ලංකාවටත් තරග 2ක් බංග්ලාදේශයටත් ලබා දීමට සිදුවිය.ශ්‍රී ලංකාව, ඉන්දියාව, පාකිස්ථානය, බංග්ලාදේශය, (Asian Cricket Council), ඕස්ට්‍රේලියාව, නවසීලන්තය (ICC East Asia Paccific), එංගලන්තය, අයර්ලන්තය, නෙදර්ලන්තය (European Cricket Council) ,කැනඩාව, බටහිර ඉන්දීය කොදෙව් දූපත් (Americas Cricket Association) ,කෙන්යාව, දකුණු අප්‍රිකාව සහ සිම්බාබ්වේ (African Cricket Association) යන රටවල් 14 මෙවර 10 වැනි ක්‍රිකට් ලෝක කිරුළට තරග වදිති.රටවල් 7 බැගින් කාණ්ඩ 2ක් යටතේ මෙම රටවල් මූලික වටයේ දී තරග වදින අතර එහිදී එක් කණ්ඩායමක් තරග 6කට මුහුණ දිය යුතු වෙයි. මේ අනුව ඕස්ට්‍රේලියාව, කැනඩාව, කෙන්යාව, නවසීලන්තය, පාකිස්ථානය, ශ්‍රී ලංකාව සමඟ සිම්බාබ්වේ යන රටවල් ඒ කාණ්ඩය යටතේ තරග වදියි. බංග්ලාදේශය, එංගලන්තය, ඉන්දියාව, අයර්ලන්තය, නෙදර්ලන්තය, දකුණු අප්‍රිකාව සමඟ බටහිර ඉන්දීය කොදෙව් දූපත් යන රටවල් බී කාණ්ඩය යටතේ තරග වදිති.මූලික වටයේදී ඒ සහ බී කාණ්ඩවල ඉහළම ලකුණු ලබාගන්නා කණ්ඩායම් 8 අර්ධ අවසන් පූර්ව වටයේදී මුණගැසෙන අතර එහිදී හොඳම කණ්ඩායම් 4 අවසන් පූර්ව වටයේදී තරගකර අවසන් මහා තරගයට සුදුසුකම් ලබයි.පළමු අවසන් පූර්ව තරගය මාර්තු 29 වැනිදා කොළඹ ආර්.ප්‍රේමදාස ක්‍රීඩාංගණයේ දී දිවා රාත්‍රි තරගයක් ලෙසින් පැවැත්වෙන අතර, දෙවැනි අවසන් පූර්ව තරගය මාර්තු 30 වැනිදා පන්ජාබ් ක්‍රිකට් ක්‍රීඩාංගණයේ දී දිවා රාත්‍රී තරගයක් ලෙසින් පැවැත්වේ.එසේම අවසන් මහා තරගය අප්‍රේල් 2 වැනිදා ක්‍රීඩා ලෝලී නරඹන්නන් 45000ක් ඉදිරියේ මුම්බායි හි වෙන්කඩේ ක්‍රීඩාංගණයේ දී දිවා රාත්‍රි තරගයක් ලෙසින් පැවැත්වේ. මෙහිදී ජයගන්නා ජයග්‍රාහී කණ්ඩායමට 10 වැනි ලෝක ක්‍රිකට් ශූරයින් ලෙස කිරුළ පලඳින්නට වාසනාව උදාවෙයි.ජයග්‍රාහී කුසලානයරටවල් 14ක් එකිනෙකා තරගවැදී ජයගෙන ශූරතාව හිමිකරගන්නා කණ්ඩායමට ජයග්‍රාහී කුසලානය සමඟ විශාල ත්‍යාග මුදලක් හිමිවෙයි.මෙම කුසලානය ට්චපපචපඤ සමාගම මාස 2ක කාලයක් ගත කරමින් නිර්මාණය කර ඇති අතර එය ඩුබායිහි පිහිටි ජාත්‍යන්තර ක්‍රිකට් කවුන්සිලයේ ප්‍රධාන කාර්යාලයේ තැන්පත් කර තිබේ.ජයග්‍රාහකයින්ට පිරිනැමෙන්නේ මුල් නිර්මාණයට සෑම අතින්ම සමාන අනුරුවකි. එම අනුරුව මුල් නිර්මාණයෙන් වෙනස් වන්නේ 1999 වසරේ සිට ජයග්‍රාහී කණ්ඩායම්වල නම කොටා තිබීමයි.ත්‍යාග මුදල්ශූරතාව දිනාගන්නා කණ්ඩායමට ඇමෙරිකානු ඩොලර් 30,00000ක් පිරිනැමේ. මෙය ශ්‍රී ලංකා මුදලින් රුපියල් තිස්තුන් කෝටි තිස් ලක්ෂයක් පමණ වෙයි. (33300000) මෙතෙක් පැවැති ලෝක කුසාලන ක්‍රිකට් තරගාවලි 9 අතරින් වැඩිම මුදලක් පිරිනැමෙන තරගාවලිය ද මෙයයි.අවසන් වරට පැවැති 2007 වසරේ තරගාවලියේදී ශූරතාව සඳහා ඇමෙරිකන් ඩොලර් 22400000ක් පිරිනැමුණු අතර, මෙවර එය ඇමෙරිකන් ඩොලර් 19400000කින් වැඩිවී තිබේ.මෙවර අනුශූරයින් සඳහා ඇමෙරිකානු ඩොලර් 15,00000ක් පිරිනැමෙන අතර අවසන් පූර්ව තරග සඳහා සුදුසුකම් ලබන කණ්ඩායම් හතරට ඇමෙරිකන් ඩොලර් 75,00000 බැගින් ද, 5 වැනි ස්ථානයේ සිට 8 වැනි ස්ථානය දක්වා ඇමෙරිකන් ඩොලර් 37,0000 බැගින් පිරිනැමෙයි.රූපවාහිනී විකාශයමෙවර ලෝක කුසලාන තරගාවලියේ රූපවාහිනී විකාශන අයිතිය ESPN, Star Sport සහ Star Cricket ආයතනවලට ඇමෙරිකානු ඩොලර් බිලියන 2කට ලබාදී තිබේ.ඒ අනුව මෙම ආයතන මඟින් රටවල් 220කට විකාශය කරනු ඇත.ශ්‍රී ලංකාවේ විකාශය කිරීමේ අයිතිය ශ්‍රී ලංකා ජාතික රූපවාහිනී සංස්ථාවට හිමිවී ඇති අතර සියලු තරග චැනල් අයි ඔස්සේ නැරඹිය හැකිය.මෙවර ගුවන්විදුලි විකාශය FM දෙරණ තුළින් සිදු කරන අතර FM තරංග 94.5, 99.2, 102.3 සහ 92.4 ඔස්සේ ශ්‍රවණය කළ හැකියි. ESPN Star Sport, Espnstar.com  වෙත පිවිසීමෙන් අන්තර්ජාලය ඔස්සේ ද තරග නැරඹීමේ හැකියාව තිබෙනවා.ලෝක කුසලාන තරගාවලි ඉතිහාසයේ පළමු වතාවට මෙවර High Definition (HD) කැමරාවලින් ආවරණය කෙරෙන අතර, මේ නිසා 3G පහසුකම් සහිත ජංගම දුරකථන වලින් බාධාවීමකින් තොරව තරග නැරඹීමේ හැකියාව ද තිබෙනවා.මෙවර ලෝක කුසලාන තරගාවලියේ ක්‍රීඩකයින් 12 දෙනෙක්, කඩඉම් කිහිපයක්ම පසු කිරීමට බලා සිටීමද විශේෂත්වයකි.කොදෙව් පිලේ සුපිරි පිතිකරු ක්‍රිස්ගේල් මේ වන විට ලකුණු 7917 ක් ලබාගෙන සිටින අතර තවත් ලකුණු 82 ක් ලබාගත් විට එක්දින ලකුණු 8000 සීමාවට ළඟාවිය හැකියි. අපේ ආරම්භක පිතිකරු තිලකරත්න ඩිල්ෂාන් මේ වනවිට ලකුණු 4956 ක් ලබා සිටින අතර තවත් ලකුණු 44 ක් ලබාගත් විට ඔහුට එක්දින ලකුණු 5000 සීමාවට පිවිසිය හැකියි. එසේම පාකිස්ථානයේ අබ්දුල් රසාක් තවත් ලකුණු 41 කින් පන්දහසේ සීමාවටද, දකුණු අපි‍්‍රකාවේ ෂෝන් පෝල් ඩ්‍රම්නි ලකුණු 30 කින්ද, ඕස්ට්‍රේලියාවේ කැමරන් වයිට් ලකුණු 53 කින්ද, බංග්ලාදේශයේ සාරියර් නෆීස් ලකුණු 24 කින්ද, එංගලන්තයේ ඩ්වයින් මෝගන් ලකුණු 96 කින් ද එක් දින ලකුණු දෙදහසේ සීමාවට ළඟාවීමට බලා සිටී.පාකිස්ථාන් නායක සහීඩ් අෆ්රීඩි තවත් කඩුලු 8 ක් ලබාගතහොත් එක්දින කඩුලු 300 සීමාවට ළඟා වෙයි. එසේම ඉන්දියාවේ යුවරාජ් සිං තවත් කඩුලු 6 ක්, විරේන්ද්‍ර ෂෙවාග් කඩුලු 8 ක්, කෙන්යාවේ ස්ටීව් ටිකලෝ කඩුලු 7 ක් සහ සිම්බාබ්වේ හි පොස්පර් උටේසියා කඩුලු 7 ක් ලබා ගත හොත් ඔවුනට කඩුලු සියයේ කඩඉමට ළඟාවිය හැකියි.ජාත්‍යන්තර ක්‍රිකට් විස්තර විචාරකයින් මෙන්ම ශ්‍රී ලංකාවේ ක්‍රිකට් ප්‍රවීණයන් විස්තර විචාරකයින් බොහෝ දෙනකු මේ වන විට මෙවර ලෝක කිරුළ දිනා ගන්නට හැකියාව ඇති කණ්ඩායම පිළිබඳව විවිධ මත පළකර තිබේ.එහෙත් මේ සියල්ල අතරින් ඒ හැම කෙනකුම පාහේ පොදුවේ පිළිගන්නා එක් මතයක් තිබේ. එනම් මෙවර ඉන්දියාව සහ ශ්‍රී ලංකාව යන රටවල් දෙකට ලෝක කුසලානය ජය ගැනීමට අති සම්භාවිතාව අනෙකුත් රටවල් 12 ට සාපේක්‍ෂව වැඩි බවයි. ඊට ප්‍රබලතම හේතුව ආසියාවේ තණ තීරුවල ක්‍රීඩා කිරීමේදී බටහිර රටවලට වඩා මෙම රටවල්වලට වැඩි වාසියක් හිමිවීමයි.මේ අතරින් මෙවර ලෝක කුසලානය දිනා ගැනීමේ හැකියාව ඇති කණ්ඩායම් අතර අංක එක ස්ථානයට පත්වන්නට ශ්‍රී ලංකා කණ්ඩායමට හැකියාව ලැබී තිබේ. නායකත්වය, උපනායකත්වය, පිතිකරණය, පන්දු යැවීම, පන්දු රැකීම යන මේ සෑම අංශයකින්ම ශ්‍රී ලංකා කණ්ඩායම මේ වන විට ඉතාමත් පැහැදිලි දක්‍ෂතා පෙන්වා තිබීම ඊට හේතුවයි.2007 ලෝක කුසලාන තරගාවලියේ අනුශූරයින් බවට පත්වුණු ශ්‍රී ලංකා කණ්ඩායමට නායකත්වය දුන් වත්මන් කණ්ඩායමේ උපනායකයා වන මහේල ජයවර්ධන යනු ලොව සුපිරි ගණයේ ක්‍රීඩකයෙකි. ඔහු මේ දක්වා එක් දින තරග 332 කට සහභාගි වී ඉනිම් 312 කදී නොදැවී 33 ක් සමඟ ලකුණු 9116 ක් රැස්කර ගෙන තිබේ. මේ අතරට ශතක 12 ක් සහ අර්ධ ශතක 55 කි. උඩපන්දු 170 ක් රැකගෙන ඇති මහේල ආරම්භක ස්ථානයේ සිට ඕනෑම ස්ථානයක පන්දුවට පහරදීමට සමත්ය.නායක කුමා සංගක්කාර ද පිතිකරුවකු ලෙස එක්දින තරග 282 කදී ලකුණු 8699 ක් ලබාගෙන තිබේ. ඊට ශතක 10 ක් අර්ධ ශතක 59 ක් ඇතුළත් වන අතර, කඩුලු රකින්නකු ලෙස උඩපන්දු 276 ක් රැකගෙන ඇති අතර ස්ටම්ප් කිරීම් 70 කි.1996 ලෝක කුසලානය ජයගත් කණ්ඩායම මෙහෙය වූ නායක අර්ජුන රණතුංග සහ උපනායක අරවින්ද ද සිල්වා පිතිකරුවන් ලෙස අපූරු සම්බන්ධතාවයකින් මැද පෙළ ශක්තිමත් කරමින් තරග ජයග්‍රහණය කරා මෙහෙය වූවා සේ, මෙවර නායක සංගා සමඟ උපනායක මහේල අතර ගොනැඟෙන සම්බන්ධතාව තරග ජයග්‍රහණයට ප්‍රබල පිටිවහලක් වනු ඇත.ආරම්භක පිතිකරුවන් ලෙස කටයුතු කරන උපුල් තරංග සහ තිලකරත්න ඩිල්ෂාන් සුපුරුදු රිද්මයට පැමිණ සිටීම ශ්‍රී ලංකා කණ්ඩායමේ ජයග්‍රහණ බලාපොරොත්තු ඉහළ නංවා තිබේ. තරංග තරග 112 කදී ශතක 9 ක් අර්ධ ශතක 18 ක් සමඟ ලකුණු 3503 ක් රැස්කර ඇති අතර පසුගියදා නිමාවුණු කොදෙව් තරග 2 දී මෙන්ම පුහුණු තරගයේදී ද හොඳින් ලකුණු අතර සිටියේය.එසේම ඩිල්ෂාන් තරග 194 කදී ශතක 8 ක් අර්ධ ශතක 20 ක් සමඟින් ලකුණු 4956 ක් රැස්කරගෙන තවත් ලකුණු 44 කදී පන්දු දහසේ සීමාවට ළඟාවීමට බලාපොරොත්තුවෙන් සිටී.පසුගියදා නෙදර්ලන්තය සමඟ පැවැත්වුණු පළමු පුහුණු තරගයේදී ඩිල්ෂාන් ඩිල්ස්කූප් පහර සමගින් අගනා ලකුණු 78 ක් ලබා ගනිමින් සුපුරුදු රිද්මයට පැමිණ සිටීම සුබ ලකුණකි.ලෝක කුසලාන තරගාවලි 4 කට ක්‍රීඩා කර අත්දැකීම් රැසකින් පිරිපුන් ලොව ටෙස්ට් හා එක්දින කඩුලු වාර්තාවට හිමිකම් කියන ලොව ඕනෑම පිතිකරුවකුට එරෙහිව කඩුල්ල ලබා ගැනීමට සමත් මුරලි මෙවර සිය අවසන් ලෝක කුසලාන තරගාවලියට පිවිසෙන්නේ දැඩි අධිෂ්ඨානයකින්. මුරලි මේ දක්වා තරග 329 කදී කඩුලු 505 ක් දවාගෙන තිබේ.එසේම පිට පිට පන්දු 4 කදී ක්‍රීඩකයන් 4 ක් දවාගත් ලොව එකම පන්දු යවන්නා වන ලසිත් මාලිංග පන්දුවෙන් මෙන් ම පිත්තෙන් ද කිසියම් වෙනසකට සූදානම්ව සිටී.ශ්‍රී ලංකා ලෝක කුසලාන කණ්ඩායමේ වේග පන්දු යවන්නකු වන නුවන් කුලසේකර මෙවර අලුත් වෙනසක් සිදු කිරීමට අපේක්‍ෂාවෙන් පිටියට පිවිසෙයි.1975 පළමු ලෝක කුසලාන තරගාවලියේ සිට 2011 පැවැත්වෙන තරගාවලිය තෙක් සියලුම ලෝක කුසලාන තරගාවලි නියෝජනය කර ඇති ශ්‍රී ලංකාව 1996 ශූරතාවට හිමිකම් කියූ අතර, 2007 වසරේ අනුශූරයින් බවට පත්විය.එදා මෙදා තුර ශ්‍රී ලංකා කණ්ඩායමට ලෝක කුසලාන තරගාවලීන් හි දැක්වූ දක්‍ෂතා ගැන සැලකීමේදී ද ශ්‍රී ලංකා නායක කුමා සංගක්කාර් කඩුල්ල පිටුපස සිට වැඩිම දවා ගැනීම්වලට දායක වී තිබේ. ඔහු තරග 21 කදී දවා ගැනීම් 31 කට දායකත්වය දී තිබේ.එසේම ලෝක කුසලාන තරගමාලාවකදී තරග 21 කදී කඩුලු 53 ක් ලබා ගත් මුරලි ලෝක කුසලාන තරගාවලියක වැඩිම කඩුලු දවාගත් පන්දු යවන්නා ලෙස වාර්තා පොතට එක් වී සිටී.ප්‍රවීණ විස්තර විචාරක පාලිත පෙරේරා මහතා පසුගියදා අපූර්ව වූ විග්‍රහයක් කර තිබුණි.”වසර 15 කට පසු ශ්‍රී ලංකා කණ්ඩායමට 1996 මෙන් නැවත අවස්ථාවක් පැමිණ තිබේ. 1996 වසරේ ඉන්දීය උප මහාද්වීපය ආශි‍්‍රතව පැවැති තරගාවලියේදී දේශීය තණ තිලි වල ප්‍රයෝජනය ලබමින් කුසලානය හිමි කර ගත්තා සේ මෙවර ද ප්‍රබල අවස්ථාවක් නිර්මාණය වී තිබේ. නැවතත් සුපුරුදු තණතීරුවල ප්‍රේක්‍ෂක දිරි ගැන්වීම්වල විශේෂ සවියක් ලැබීමේ වාසිය තුළින් ශ්‍රී ලංකා ක්‍රීඩකයින්ට කුසලානය කරා යෑමේ ආසන්න අවස්ථාවක් උදාවී තිබේ.තරග දිනීමේ හැකියාවන්ගෙන් යුත් ක්‍රීඩකයින් සැලකීමේදී, ඒ ඒ තත්ත්වවලට මුහුණ දීමට හැකි ක්‍රීඩකයින් සැලකීමේදී සාපේක්‍ෂව ශ්‍රී ලංකාවට දක්‍ෂයින්ගේ අඩුවක් නැත. පිට පිට ලෝක කුසලාන තරගාවලි ගණනාවක් ජයග්‍රහණය කළ ඕස්ට්‍රේලියානු කණ්ඩායමේ හිටපු ප්‍රබල ක්‍රීඩකයින් වන ඇඩම් ගි‍්‍රල්ක්‍රිස්ට්, ඇන්ඩෘ සිමන්ස්, මැතිව් හේඩන් යන පිතිකරුවන් සමඟ වේගපන්දු යවන ග්ලෙන් මැග්‍රා නොමැති වීම ද ශ්‍රී ලංකාව පැත්තෙන් දැඩි වාසියකි”.ඕස්ට්‍රේලියානු කණ්ඩායමේ මැදපෙළ ශක්තිමත් කළ පිතිකරු මයික් හසී මෙන්ම ආසියානු තණතීරුවලින් ප්‍රයෝජන ගැනීමේ හැකියාව ඇති පිට දඟ පන්දු යවන්නා වූ නේතන් හවු රිස්ට් ද ආබාධ හේතුවෙන් ක්‍රීඩා නොකිරීම ද ශ්‍රී ලංකා කණ්ඩායමට අමතර වාසියකි.ශ්‍රී ලංකා කණ්ඩායමට ප්‍රබලතම අභියෝගය එල්ල වනු ඇත්තේ ඉන්දියාවෙනි. ඉන්දීය ආරම්භක පිතිකරු විරේන්ද්‍ර ෂෙවාග්, 2008 සහ 2009 වසරවල විස්ඩම් ලීඩින් ක්‍රිකටර් සම්මානය හිමි කර ගත් ප්‍රබලතම ක්‍රීඩකයකු වන අතර, තරග 444 කදී ශතක 46 ක් අර්ධ ශතක 93 ක් සමගින් ලකුණු 17629 ක් ලබාගෙන ඇති සචින් ටෙල්ඩුල්කා ද ඉන්දීය නායක දෝනි යුසුප් පතාන්, රෙයිනා ප්‍රබල තරගයක් ලබා දෙනු නිසැකය.කෙසේ වෙතත් ලොව විචාරකයින්ගේ තේරීම් වලට අනුව ඉදිරියෙන්ම සිටින ශ්‍රී ලංකා කණ්ඩායමට මෙවර කුසලානය රැගෙන ලක්මව හිසෙහි යළිත් ලෝක ක්‍රිකට් මිණි කිරුළ පලඳවන්නට හැකිවේවා! ඒ ක්‍රීඩා ලෝලී සැවොම එක්කර ගනිමින් ‘රසඳුන’ අපේ පැතුමයි.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=av11022012</link>
    <topic>හාල් පිටිවලින් කේක් හදන කැල්ටන්</topic>
    <author>වසන්ත ජයසිංහ ආරච්චිගේ</author>
    <content>හාල් පිටිවලින් කේක් හදන කැල්ටන්මීළඟ ඉලක්කය පොලොස්වලින් පීසා හදන එකපාන් පෙට්ටියක් බැඳගෙන උදේ හවස පාන් බනිස් විකුණපු පාන් මල්ලි දැන් ටිකක් දියුණු වෙලා. දැන්නම් කුඩා මෝටර් සයිකලයක් එහෙමත් නැතිනම් ත්‍රීවීලයක දමාගත් පෙට්ටියේ පුංචි සයිරන් නලාවකුත් ගහගෙන පාන් මල්ලි ගම පුරා යනවා. හැබැයි වෙනදා වගේ නෙමෙයි දැන් තාක්ෂණයත් දියුණුයි.පාන් මල්ලිගේ පාන් පෙට්ටියත් වෙනදාට වඩා සරුයි. නෙළුම් අල, කෙසෙල් මුව, පොළොස්, කරපිංචා, කරවිල, දෙල්, මංඤොක්කා, සුදු ලූනු, බණ්ඩක්කා, පිරවුමට දැමූ පාන් බනිස් වර්ගවලින් පාන් පෙට්ටියේ පිරිලා. මොනවා වුණත් අපේ ම කාලේ කෑම වට්ටෝරුවක්. වෙනදා පාන් මල්ලිගේ පෙට්ටියේ තිබුණු කැවිලි පෙවිලිවලට නව අරුතකුත් එකතු වෙලා.හැඩයත් වෙනස් වෙලා. හනිකට උදේ රැයින් ම පාන් පෙට්ටිය බැඳගත් මල්ලි හැල්මේ එනකොට අපිත් ටිකක් විපරම් කළා. පාන් මල්ලි දුන් තොරතුරත් එක්ක මේ සියලු දේ දැනගන්න අපිට ‘කැල්ටන්’ රසකැවිලි හලට යන්නම වෙනවා.ඔව් දැන් අපි ඉන්නේ මීගමුව නගරයේ.සෞඛ්‍යයට අහිතකර රසායනික ද්‍රව්‍ය අඩංගු කර නොමැති පරිසර හිතකාමී නිෂ්පාදන පද්ධතිය එක් පසෙක දැන්වීම් පුවරුවක්. ඒ වගේ ම අනෙක් කෙළවරෙහි පෝෂණයෙන් සපිරි ශ්‍රී ලංකාවක් සඳහා දේශීය සම්පත් හා නවීන තාක්ෂණය මුසුකොට තැනෙන නිෂ්පාදන පුවරු දකින්න ලැබෙනවා. මේ කැල්ටන් රසකැවිලි හලට ඇතුළු වන දොරටුවයි.“හැම මොහොතෙම අපේ ජනාධිපතිතුමා තුළ තිබුණ දෙයක් දේශීය නිෂ්පාදනවලට, අමුද්‍රව්‍යවලට මූලික තැනක් දෙමු කියන එක. ඒ දේ මහින්ද චින්තන ප්‍රතිපත්තියෙන් තියෙන දෙයක්. ඒ අදහස අනුව 2005 වසරෙදි මට හිතුණා දේශීය අමුද්‍රව්‍යවලට මූලික තැනක් දීලා අලුත් බේකරි නිෂ්පාදන කරන්න පුළුවන්නම් හොඳයි කියලා. ඒ නිසයි සියයට සියයක් පාන් පිටි වෙනුවට අපේ හාල් පිටි එකතු කරලා පාන් සහ අනෙකුත් නිෂ්පාදන හදන්න මම උත්සාහ කළේ.”කැල්ටන් සමූහ ව්‍යාපාරයක් ලෙස අද ඔබට හමුවුණත් එහි සභාපති සෝමචන්ද්‍ර ද සිල්වා සිය හඬ අවදි කළේ ඔය විදිහට. ගමේ ගොඩේ අපිට ඔබට ඇති එළවළු පළතුරුවලින් හැදෙන බේකරි නිෂ්පාදන ගණනාවක් ප්‍රථම වතාවට ලංකාවට හඳුන්වා දීමේ ගෞරවය ඔවුන් හිමිකර ගනිද්දී පසුගිය වසරේ ශිල්ප 2010 ප්‍රදර්ශනයේ ආහාර තාක්ෂණයට බස්නාහිර පළාත් ප්‍රථම ස්ථානය ලැබුණෙත් ඔවුන්ට.අද වනවිට දේශීය එලවළුවලින් රස ගැන්වෙන මේ බේකරි නිෂ්පාදන සඳහා පාන් පිටි වෙනුවට ඔවුන් හාල් පිටි එකතු කරන්නත් පුරුදු වෙලා. එහි නිෂ්පාදන අංශය භාරව ඉන්නෙත් විදුල පෙරේරායි.“හැමදාමත් අපිට අහන්න දකින්න ලැබුණේ දේශීය අමුද්‍රව්‍යවලට ප්‍රධාන තැනක් දෙමු කියන එකයි. අද අපි මේ හැදෙන ක්ෂණික කෑම දෙස බැලුවොත් ලෙඩ රෝග හැදීමේ ප්‍රවණතාව වැඩියි කියලා අවබෝධ කරගත්තා. බොහෝ වෙලාවට සැමන්, කුකුල් මස් වැනි පිරවුම් දකින්න ලැබෙන්නේ. ඒත් අපේ සභාපතිතුමාගේ අදහස් අනුව වියළි හාල් මැස්සන් ඩෙවල් එකක් පිරවුමට යොදාගත්තා.ඒක සාර්ථක අත්හදා බැලීමක් වුණා. ඉන්පසු අපි යොමු වුණේ පාන් පිටි වෙනුවට හාල් පිටි යොදා ගන්නයි. මුලින් අපි සියයට දෙකක් පමණ හාල් පිටි, පාන් පිටිවලට එකතු කරලා අත්හදා බැලීම් කළේ. ඒ දවස්වල විශාල ප්‍රමාණයක් අපිට අහක දමන්න සිද්ධ වුණා. ඒත් අපි අවුරුදු පහක් තිස්සේ කළ අත්හදා බැලීම් සාර්ථකයි. අද හාල් පිටි සියයට හතළිහක් හා පාන් පිටි සියයට හැටක් දමා පාන් හදනවා.ඇත්තටම ඒක සාර්ථක උත්සාහයක් කියලා මම කියන්න ඕන. අද වෙනකොට හාල් පිටි පාන්වලට විශාල ඉල්ලුමක් තියෙනවා. ඉන්පසුවයි අපි මාළු පාන් සඳහා විකල්පයක් හොයන්න උත්සාහ කළේ. ඒ සඳහා අවශ්‍ය තාක්ෂණික දැනුම ලැබුණේ මෙහෙයුම් අධ්‍යක්ෂ චතුර ද සිල්වා ගෙන් හා කළමනාකාර අධ්‍යක්ෂ රොෂාන් ද සිල්වාගෙන්.ක්ෂණික කෑම වලට අද බොහෝ දෙනෙක් හුරුවෙලා මේ සඳහා විකල්පයක් හොයන්න අපි උත්සාහ කළා. සියයට සියයක් ම හාල් පිටි කෑම නිෂ්පාදනය කරන්න පුළුවන් නම් හොඳයි. එහෙත් එය අසාර්ථක උත්සාහයක් බව අපිට තේරුණා. පසුව පාන් පිටි හා හාල් පිටි මිශ්‍රව කෑම නිෂ්පාදනය කරන්න පෙළඹුණා.ඒ අනුව ක්ෂණික කෑම පිරවුම් සඳහා නෙළුම් අල, කෙසෙල් මුව, පොලොස්, කරපිංචා, කරවිල, දෙල්, මංඤොක්කා, සුදු ලූනු වැනි පිරවුම් යොදාගන්නයි උත්සාහ කළේ.ඇත්තටම එය සාර්ථක ප්‍රයත්නයක් වුණා. අද වනවිට මේ පිරවුම් සඳහා විශාල ඉල්ලුමක් තියෙනවා. තවත් දෙයක් අපි කියන්න ඕන මේ නිෂ්පාදන සිදුවන්නේ හාල් පිටි හා පාන් පිටි මිශ්‍රණයෙන්. ප්‍රධානම දේ මේ නිෂ්පාදන කල්තියා ගන්න පුළුවන් පැය දොළහක වගේ කාලයක් පමණයි. අපි කල් තියා ගන්න කිසිම කෘත්‍රිම දෙයක් එකතු කරන්නේ නැහැ. ඒ නිසා එය භාවිතයෙන් ඉවත් කළ යුතුමයි.අනෙක් දේ අපි මේ නිෂ්පාදනවල හැඩය පවා වෙනස් කළා. පොළොස් ගෙඩියක හැඩයක්, කොහිල හැඩයක්, කෙසෙල් මුව හැඩයක් ආදී නිෂ්පාදන එකිනෙකට වෙන්කර හඳුනාගත හැකි පරිදි හැඩය පවා වෙනස් කළා. ඇත්තටම දැන් බොහෝ දෙනෙක් මෙම නිෂ්පාදනයට, භාවිතයට හුරුවෙලා.ඒ වගේ ම කේක් පිළිබඳ කතා කළොත් අපි අත්හදා බැලීම් කළ හාල් පිටිවලින් කේක් හදන්න පුළුවන් ද කියලා බලන්න. ඒ සඳහා අපි ගොඩක් මහන්සි වුණා.එතැනදිත් වුණේ විශාල ප්‍රමාණයක් අහකගිය, නමුත් අපේ නිෂ්පාදන කණ්ඩායම උත්සාහය අත්හැරියේ නැහැ. එහි ප්‍රතිඵලය ලෙස අද වනවිට අපිට පුළුවන් වෙලා තියෙනවා. හාල් පිටි කේක් හා රසකැවිලි නිෂ්පාදනය කරන්න.ඇත්තටම අපි කැමැතියි සියලු දෙනාම මෙවැනි නිෂ්පාදනවලට හුරුවෙනවා නම්. ඒ සඳහා අවශ්‍ය දැනුම අපිට කිසිම ගැටලුවක් නැතුව ඕනෑම කෙනෙකුට ලබාදෙන්න පුළුවන්.ඒක විශාල පිනක්. මේ නිෂ්පාදනවලින් අපිට ලෙඩ රෝග අවම කරගන්න පුළුවන් වගේ ම පෝෂ්‍යදායි නිෂ්පාදන ලබා දෙන්න පුළුවන්. ප්‍රධානම දේ මේ හැම දේම දේශීය නිෂ්පාදන අපේ රටේ නිෂ්පාදන කියන එක පැහැදිලියි.දැන් අපේ ඊළඟ ඉලක්කය පොලොස් වලින් පීසා හදන්න. අනෙක් දේ රතු හාල් සුදු හාල් වර්ග දෙකෙන් ම අපි මේ නිෂ්පාදන කරන බවත් කියන්න ඕන.සියල්ල දැන ගත් අපි කැල්ටන් රස කැවිලි හලෙන් එළියට බැස්සා. ඒ සමඟම ගම වටා පාන් පෙට්ටියක් බැඳගෙන ගිය පාන් මල්ලි රසකැවිලි හලට සමීප වුණේ නැවත වතාවක් ඉතා ඉක්මනින් පිටත්වීමේ බලාපොරොත්තු වෙන් බව අපට වැටහුණා.වසන්ත ජයසිංහ ආරච්චිගේඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=av11022013</link>
    <topic>ලෝක කුසලාන ක්‍රිකට් නිල ගීතය සිංහ උදානේ</topic>
    <author>ජෝජ් රොබ්සන් ද සිල්වා</author>
    <content>ලෝක කුසලාන ක්‍රිකට් නිල ගීතය සිංහ උදානේදිලේ අපේ තරු ලෝකේ ලෝකේ දිනේ අපේ විරු ආයේ ආයේ පැහැදේ පැහැදේ (සිංහ උදානේ) පහරේ පහරේ (සිංහ උදානේ) පෙන්නා ශිල්පේ (සිංහ උදානේ) බැට පිට බැට දී (සිංහ උදානේ) දිලේ අපේ තරු.... පැහැදේ පැහැදේ ...... බලා පා සලා ගිඟුම් පාමිනා උදාර දෑසින් පහර දී සදා ධීර විමානේ සිංහ උදානේ පතාක විරුවන් නිල්ල පුරා මේ ජවය ගෙනාවේ බලය ගෙනාවේ දිලේ අපේ තරු ලෝකේ ලෝකේ වාසනාවේ මාවත උර දී උදාවෙලා සූරිය දේ වැජඹී විශ්වයේ සුබ දිනේ ඇවිල්ලා හර්දයේ පණ දෙන්නේ බැඳිලා සාගර රැල්ලේ තේජස ලෙසිනා ලෝකෙට ජීවය පෙන්වමිනා ජාතික හැඟුමින් ළංව යා වෙවී වෙවී පාරිශුද්ධ වී නිර්මල සේ ජවය ගෙනාවේ බලය ගෙනාවේ දිලේ අපේ තරු ලෝකේ ලෝකේ එක්වීලා රැව් දී දහස් වරින් කෙහෙළි නඟා දී ප්‍රාණේ සැමාගේ සදා හිතේ රැව් දෙන්නේ හීන දිනන්ටා සංකා හංගාවී ආශාවේ එක් වී සිත් වී ගෑවෙන්නා හිරු පන්දුව පා කර ආකාසේ ධීර නගා දී හිරුත් සඳුත් යට ශ්‍රී ලංකා දිනේ ලෝකේ පද රචනය - ෂෙහාන් ගලහිටියාව සංගීතය - ශංකර්, හේෂාන් සහ ලෝයි ගායනය – රනිඳු ලංකාගේඅයි. සී.සී. ලෝක කුසලාන ක්‍රිකට් තරගාවලිය (2011) සඳහා නිර්මාණය වී ඇති නිල ගීතය මේ වන විට භාෂා තුනකින් ගායනා කෙරී තරගාවලිය පැවැත්වෙන රටවල මාධ්‍ය මඟින් ප්‍රචාරය වෙමින් පවතී.“සිංහ උදානය” යනුවෙන් හැඳින්වෙන සිංහල බසින් ගැයෙන මෙම ගීතය ගායනා කරන්නේ දැනට ඇමෙරිකාවේ සිටින ගායන ශිල්පී රනිඳු ලංකාය.ගීත පද රචනයෙන් මේ ගීතයට දායක වී ඇති නව පරපුරේ ජනපි‍්‍රය ගී පද රචක ෂෙහාන් ගලහිටියාව ‘රසඳුන’ පාඨන ඔබ වෙනුවෙන් ‘සිංහ උදානය’ ගීතය පිළිබඳව කළ කතා බහයි මේ.”මෙවර අයි.සී.සී. ක්‍රිකට් තරගාවලියේ නිල ගීතයේ (සිංහල) පද රචකයා වීමට ලැබීම භාග්‍යයක් ලෙස මම සලකනවා. ගීත පද රචකයකුට තමන්ගේ රට නියෝජනය කරමින් නිර්මාණයකට දායක වෙන්න ලැබීම විශේෂ වරප්‍රසාදයක්.එකම තනුවකට ගැයෙන මේ ගීතය සිංහල, හින්දි හා බෙංගාලි භාෂාවලින් ලියැවී ඇති අතර බොලිවුඩ් චිත්‍රපට සඳහා සංගීතය සපයන සංගීතවේදීන් තිදෙනෙක් වන ශංකර්, හේෂාන් සහ ලෝයි විසින් මෙහි තනුව නිර්මාණය කළා.හින්දි ගීතය ගායනා කරන්නේ ගායන ශිල්පී ශංකර් මහදේවන් විසින් ද සිංහල ගීතය අපේ ගායන ශිල්පී රනිඳු ලංකාගේ විසින් ද ගයනවා.””ෂෙහාන්ට මේ ගීතය රචනය කිරීමේ අවස්ථාව ලැබුණේ කොහොමද?””මමයි රනිඳුයි මුලින් ම එකතු වුණේ ‘මගේ ආදරියේ’ ගීතය නිර්මාණය කරද්දියි. බී.බී.සී. ගුවන්විදුලියේ චැනලයේ ප්‍රචාරය වූ ප්‍රථම ඉලෙක්ට්‍රෝ ගීතය නිර්මාණය කළෙත් අපි දෙන්නාමයි. රනිඳු තමයි මට මේ අවස්ථාව ලබා දුන්නේ.අන්තර්ජාලයෙන් මට තනුව ලබා දුන්නා. තනුවට පදරචනය කිරීමේදීත් රනිඳු ඇමෙරිකාවේ සිට මා සමඟ සම්බන්ධ වුණා. අන්තර්ජාලය හරහා පැය භාගයක් වැනි කෙටි කාලයකින් මේ පද රචනය කරන්න මට හැකි වුණා.””මේ ගී පද රචනය පිළිබඳව ඔබ සෑහීමට පත් වෙනවාද?””ඔව් ඉතාම කෙටි කාලයකින් අන්තර්ජාලය හරහා ගී තනුවට පද රචනයක් කිරීම අභියෝගයක්. මම හිතනවා මම ඒ අභියෝගය ජය ගත්තා කියලා.මගේ වගකීම, යුතුකම වුණේ මගේ බසින් මගේ ජාතිය පුබුදුවාලීමයි. සියලුම ශ්‍රී ලාංකිකයන් එකමුතු වෙලා මෙවර ක්‍රිකට් කිරුළ දිනාගන්න ඕනේ.එහෙත් තරග වදින අනෙක් රටවල ජාතීන් අවඥාවට හෝ හිංසාවට පත්කිරීම සුදුසු නැහැ. ප්‍රතිවාදීන්ට නිග්‍රහ කරන අයුරින් මෙවැනි නිල ගීතයක් නිර්මාණය කළ නොහැකියි.හැබැයි ඉතින් මමත් ශ්‍රී ලාංකිකයෙක් වශයෙන් මේ ගීතය පද රචනය කරන විට මගේ මුළු හදවතේම තිබුණේ ‘ක්‍රිකට් කිරුළ අපිට ලැබේවා” යන ප්‍රාර්ථනයයි.”ජීවිතේ මල් අපේ අම්ම ඉන්නකල්” (සුදත් සහ ප්‍රියන්ත නාවලගේ) “බයිලා ගමුද රීමික්ස් කරලා” (භාතිය සන්තුෂ්), “හාදු කූඩයක් අරගෙන” (ශානිකා වනිගසේකර), “මා ආදර මගේ අම්මා” සහ “අඩි සීයේ පාර” (චාමර වීරසිංහ) වැනි ජනප්‍රිය ගීත ඇතුළු ගී පද රචනා දෙදහසක් පමණ දැනට ලියා ඇති ෂෙහාන් ගලහිටියාව මෙරට සංගීත ක්ෂේත්‍රයේ සිටින නව පරපුරේ කාර්ය බහුල ගීත පද රචකයකු වේ.ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=av11022014</link>
    <topic>ජාතිභේද නැති ශ්‍රී ලංකාවක් අපේ ක්‍රිකට් ගීයේ තේමාවයි</topic>
    <author>තුෂාරි වික්‍රමසිංහ</author>
    <content>ජාතිභේද නැති ශ්‍රී ලංකාවක් අපේ ක්‍රිකට් ගීයේ තේමාවයිධනෝද්‍යා යාපාමේ දිනවල කාගේත් අවධානය ලෝක කුසලාන ක්‍රිකට් තරගාවලිය පිළිබඳවයි. විශේෂයෙන් ම තරුණ පරපුර අපේ ක්‍රිකට් කණ්ඩායමට දිරි දෙනු වස් නොයෙක් ආකාරයේ ක්‍රිකට් ජයඝෝෂා ගීත නිර්මාණ එළිදක්වා තිබෙනවා. නව පරපුරේ ගායන ශිල්පිනියක වන ධනෝද්‍යා යාපා ඇගේ මිතුරු මිතුරියන් පිරිසක් සමඟ එක්ව ක්‍රිකට් ජයඝෝෂා ගීතයක් නිර්මාණය කර තිබෙනවා. ‘ලා කප්’ නමින් හැඳීන්වුණු මේ ගීතය පසුගියදා මාධ්‍ය වෙත නිකුත් කෙරුණා.මෙවැනි ගීතයක් නිර්මාණය කරන්නට ඔබ ඇතුළු පිරිස අදහස් කළේ ඇයි?ක්‍රිකට් කියන්නේ හැමෝම එකට එකතු වෙලා ජාති භේදයකින්, වයස් භේදයකින් තොරව බලන දෙයක්. ඒ නිසා අපි හිතුවා මේ වෙලාවේ සංගීතයෙන් අපිට දෙන්න පුළුවන් දායකත්වය මොකක්ද කියලා.ඒ අනුව අපි තීරණය කළා, ක්‍රිකට් වෙනුවෙන් ගීතයක් නිර්මාණය කරන්න. අනික; ගීතයකින් ඕනම දෙයක් ඉතාම ප්‍රබල විදිහට සන්නිවේදනය කරන්න පුළුවන්. අපි මේ ක්‍රිකට් ගීතයෙන් ප්‍රධාන වශයෙන් ම උත්සාහ කළේ අපේ රටේ යුද්ධය අවසන් වෙලා සාමය පැවතුණත් ජනතාව අතර පවතින ජාති භේද, පන්ති භේද තවම අවසන් වෙලා නැති බව පේනවා.නමුත් ක්‍රිකට්වලදී මේ ජාති භේද පන්ති භේද මොකුත් ම නැහැ. කුමා සංගක්කාර, මුත්තයියා මුරලිදරන්, අජන්ත මෙන්ඩිස් මේ කවුරු සෙල්ලම් කළත් ඔක්කොම ඔල්වරසන් දෙන්නේ එකට. එකාවගේ. අපි අපේ ගීතයේ තේමාව කරගත්තේ ක්‍රිකට් නිසාවත් අපේ රටේ තිබෙන ජාතිභේද පන්ති භේද නැති කරගෙන එකා වගේ ශ්‍රී ලාංකිකයන් වශයෙන් ඉදිරියට යමු කියන එකයි.මේ ගීතය නිර්මාණය කරන්නට දායක වුණු පිරිස කවුද?මේ ගීතයට ගායනයෙන් දායක වුණා මා සමඟ 5 දෙනෙක්. රදේශ් රද්දැල්ල, මංජුල ප්‍රනාන්දු, දුමිදු ජයවර්ධන, පුන්සලා අබේනායක, ඉන්ෂිරා ඩාවුඩ්. අපි සියලු දෙනාගේ ම සාමූහික ප්‍රයත්නයක ප්‍රතිඵලයක් තමයි මේ ගීතය.මේ ගීතය ‘ලා කප්’ ලෙස නම් කිරීමට විශේෂ හේතුවක් තිබෙනවාද?ගීතයේ සෑම පදයක් ම අවසන් වෙන්නේ ‘ලා’ කියන අකුරෙන්. ඒ නිසා අපි මෙයට ‘ලා කප්’ කියලා නම තිබ්බා. ඒ වගේ ම තාරුණ්‍යය පෙර දැරි කරගෙන මැච් එකේ තිබෙන උණුසුම, උද්‍යෝගය දනවන්නත් මේ ගීතයෙන් ප්‍රකාශ වෙන දෙයින් පුළුවන් වෙනවා කියන හැඟීම අප තුළ තිබෙනවා.මේ ගීතය ජනතාවට ලබා දෙන්න හොඳම වෙලාව මෙය කියා ඔබ සිතනවා ද?ඇත්තෙන් ම ඔව්. ජාති භේද, ආගම් භේද, පන්ති භේද දුරු කරගෙන එකා වගේ නැඟී සිටිමු කියන පණිවුඩය දෙන්න හොඳම වෙලාව මේක තමයි. ඒ වගේ ම ඒ පණිවුඩය දෙන්න හොඳම මාධ්‍යයත් සංගීතයයි.මේ ගීතයට දැනටමත් ලැබී ඇති ප්‍රතිචාර කොයිවගේ ද?අපි මේ ගීතය ගායනා කරන හැම විටෙකදීම රසික ජනතාව ඊට ඉතාම හොඳ ප්‍රතිචාර දැක්වූවා. විශේෂයෙන් ම ක්‍රිකට් ගීත ලෝලීන් අතර ඉතාම ජනප්‍රිය ගීතයක් වේවි කියා අප හිතනවා. ඇත්තටම ජනතාවගෙන් මේ ගීතයට ලැබුණු ප්‍රතිචාර දැක්කහම අපිට ලොකු ආසාවක්, ශක්තියක් ඇති වුණා.ඔබේ අනාගත බලාපොරොත්තු?ඇත්තටම. මම මේ වෙනකොට අලෙවි කළමනාකරණය පිළිබඳ උපාධිය හදාරනවා. ඒ වගේ ම සංගීතය පැත්තෙන් මට කළ හැකි යමක් රටට, ජාතියට ලබා දෙන්න මා සූදානම්. සංගීතය පැත්තෙන් ඉදිරියේදී ගීත නිර්මාණ ඇතුළත් සංගත තැටියක් එළිදක්වන්න බලාපොරොත්තු වෙනවා.තුෂාරි වික්‍රමසිංහඡායාරූප- ඉන්දික ප්‍රභාත් වීරසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=av11022015</link>
    <topic>මගේ ජීවිතයට අඩිතාලම වැටුණෙ උසස් චරිතාපදාන කියවීමෙන්</topic>
    <author>ඉනෝකා පෙරේරා බණ්ඩාර</author>
    <content>මගේ ජීවිතයට අඩිතාලම වැටුණෙ උසස් චරිතාපදාන කියවීමෙන්ජාතික ආරක්‍ෂාව පිළිබඳ මාධ්‍ය මධ්‍යස්ථානයේ අධ්‍යක්‍ෂ ජනරාල්ලක්ෂ්මන් හුළුගල්ලකලෙක ඔහු පිට තිබුණෙ ජාතික ආරක්‍ෂාව පිළිබඳ මාධ්‍ය ප්‍රකාශ නිකුත් කිරීමේ වගකීම.යුද්ධය අවසන් වුණාය කියල වගකීමට කොහෙද නිමාවක්...රටේ සංවර්ධන කටයුතු සඳහා ත්‍රිවිධ හමුදාවේ දායකÀවය ලබා ගැනීමේ වගකීම දැන් ඔහු මත්තෙ.ලක්ෂ්මන් හුළුගල්ල... ඒ සියල්ලට මුහුණ දෙන, ජාතික ආරක්‍ෂාව පිළිබඳ මාධ්‍ය මධ්‍යස්ථානයේ අධ්‍යක්‍ෂ ජනරාල්වරයා. ජාතික පශු සම්පත් සංවර්ධන මණ්ඩලයේ නියෝජ්‍ය සභාපතිවරයා. එතෙකින් නොනැවතී තනතුරු කිහිපයක්ම හොබවන ඔහු, කොටි ඩයස්පෝරාව එල්ල කරන තර්ජනවලට මුහුණ දීමේ – විසඳුම් සෙවීමේ දැඩි උත්සාහයක.මොන තරම්, රාජකාරි තිබුණත් රාත්‍රි නින්දට පෙර මේ රටේ සියලුම ප්‍රවෘත්ති පත්‍ර කියැවීම ඔහුගෙ පුරුද්ද. හොඳ පොතක් අතට අහුවුණොත්... සමහර විට ඒ කියැවිල්ල රෑ මැදියම වෙනකල් නතර නොකරන එකත් ඔහුගෙ පුරුද්ද. කොහොම වුණත් මේ ඔහුගෙ ජීවිතේ සුවඳවත්ම කාල පරිච්ඡේදය. වැඩියෙන් යමක් රටට කරන්න පුළුවන් හින්දා.”හැබැයි ඒ ගමන එන්න මට අවුරුදු 30 ක් විතර ගතවුණා. බොහොම හෙමින් හෙමින් ආ ගමනක්. ඊටත් එහා ගිය අතීතයට ගියොත් කුරුණෑගල හුළුගල්ල අපේ ගම. අම්මා කොබෙයිගනේ. තාත්තා හුළුගල්ලෙ. වන්නි හත්පත්තුවෙන් පරිපාලන සේවයට ගිය පළමුවැනියා තාත්තා.අම්මා ගෘහණියක්. අක්කයි මමයි පුංචි කාලෙ ගත කළේ අඩුපාඩු නැති සුන්දර ජීවිතයක් වුණත් අරපරිස්සමින් අපි කටයුතු කළා. අද මගේ අක්කා ශ්‍රියානි ලෝක බැංකුවෙ ජ්‍යෙෂ්ඨ ආර්ථික විද්‍යා විශේෂඥවරියක්.එයාට පුංචි කාලෙ ඉඳලම අරමුණක් තිබුණා. හැබැයි මම වෙනස්. කාලෙන් කාලෙට එක එක දේවල් ඉගෙන ගන්න හිතුණා. ගම හුළුගල්ල වුණාට අපි හැමදාම හිටියෙ කුරුණෑගල. ශාන්ත ආනා මහා විද්‍යාලයෙ හොස්ටල් ජීවිතයෙන් මං හුඟක් දේ ඉගෙන ගත්තා. විනය, වෙලාවට වැඩ කිරීම විශේෂයෙන් ඉංගී‍්‍රසි දැනුම මං හදාගත්තෙ ශාන්ත ආනා විද්‍යාලයෙන්. ඊට පස්සෙ ටික කාලයක් මලියදේව විදුහලේ ඉගෙන ගත්තා.පාසල් ජීවිතයෙන් පස්සෙ මට එක එක ආසාවල් තිබුණා. එක කාලයක් මට ඕනෙ වුණා වතු අධිකාරි කෙනෙක් වෙන්න. ඊට පස්සෙ ඕනෙ වුණා නීතිය හදාරන්න. ඔය ඔක්කොම අතෑරල ඒ වෙලාවෙ මං තෝරා ගත්තෙ ලංකා හෝටල් පාසලේ, හෝටල් කළමනාකරණය පිළිබඳ තුන් අවුරුදු උපාධි පාඨමාලාව. මගේ ප්‍රායෝගික පුහුණුවීම්වලට කොළඹ ගෝල්ෆේස් හෝටලයෙ සහ මහනුවර ‘හුන්නස් ෆෝල්ස්’ හෝටලයේ ටික කලක් වැඩ කළා. ඔය කොයි දේ කළත් මගේ හිතේ වැඩ කළේ දේශපාලනය පිළිබඳ ආසාව.””මොකද මට දේශපාලන පසුබිමක් තිබුණු නිසා. මගේ මාමා ඒ වෙනකොට නිකවැරටිය ආසනේට තරග කළා. හිටපු ඇමැති ඊ.එල්.බී. හුරුල්ලෙ මහතාත් මගේ ඥාතියෙක්. තාත්තටවත් කවදාවත් නොතිබුණු දේශපාලනය පිළිබඳ උනÁදුවක් මට ඇති වුණේ ඒ නිසා. ගාමිණි දිසානායක හිටපු මහවැලි ඇමැතිතුමා මගේ මිත්‍රයෙක්. ඒ කාලෙ එයා මට කතා කළා එයත් එක්ක වැඩ කරන්න කියල. මං හෝටලේ ප්‍රායෝගික පුහුණුව අවසන් කරල කෙළින්ම ගියේ ඔහුගේ සම්බන්ධීකරණ ලේකම් හැටියට.””ඉස්කෝලෙ යන කාලෙ ශිෂ්‍ය සංගම්වල වැඩ කළ නිසා ඒ පළපුරුද්ද තිබුණා. එතුමා කඩිනම් මහවැලි ව්‍යාපාරය කරද්දි පෞද්ගලික ලේකම්ට අමතරව මට පැවරිලා තිබුණෙ මහජන සම්බන්‍ධතා නිලධාරි වශයෙන් වැඩ කරන්න. යම් යම් ප්‍රශ්න නිසා පස්සෙ කාලෙක අපි විසිරුණත් ඒ හිතවත්කම එතුමා මිය යනකල්ම තිබුණා.””1983 පටන් බැසිල් රාජපක්‍ෂ මහත්මා මගේ මිත්‍රයෙක්. ඒ හින්ද ම 1987 වෙනකල් මට අවස්ථාව උදාවුණා රාජපක්‍ෂ පවුලේ උදවිය ඇසුරු කරන්න. මැතිවරණ කාලවලදිත් මට පුළුවන් වුණා කැපවීමෙන් වැඩ කරන්න. 1994 දි මට පුළුවන් වුණා බැසිල් රාජපක්‍ෂයන් යටතේ හම්බන්තොට වෙනුවෙන් විශාල වැඩ කොටසක් කරන්න.ඔය කාලෙ වෙනකොට මං අලෙවි කළමනාකරණය සහ ප්‍රචාරණය පිළිබඳ ඩිප්ලෝමාවකුත් හදාරල. මගේම කියල’ච්ධබ චදඤ තඪදඥ’ප්‍රචාරක හා වෙළෙඳ දැන්වීම් ආයතනයක් පටන් අරන්. ඒ වගේම මාධ්‍ය ආයතනයක් ඇරඹීමේ ආසාවත් මගේ හිතේ හැමදාම වද දුන්නු කාරණයක්...”චÁද්‍රිකා තාක්‍ෂණය ඇසුරේ ඔහු ’ඉබචප ඊඍ’අත්දැකීම අපේ රටට ලබා දෙන්නෙත් ඒ ආසාව මුදුන්පත් කරනු වස්. ඔහු සත්ජ්ර්සහ ඩ්ඪබල ජ්ර්ගුවන් විදුලි නාලිකා පටන් ගත්තෙ ඉන් අනතුරුව.1993 – 1997 දක්වා වසර වල ඔහු නිෂ්පාදනය කළ ටෙලිනාට්‍ය ගැන නොකීවොත් එය අඩුවක්.‘පුරසක්මන, සඳගිරිපව්ව, සංක්‍රාන්ති සමය සහ චල අචල’ ඒ වසර කිහිපය තුළ කුමන හෝ සම්මානයක් දිනා ගැනීමයි සුවිශේෂීම දේ. හොඳම නිෂ්පාදනයට හිමි සම්මානය ද ඔහු දිනාගත්තෙ ඒ ටෙලිනාට්‍ය අතර වූ ‘සංක්‍රාන්ති සමය’ වෙනුවෙන්.කලාව තරම්ම ඔහු පි‍්‍රය කරන අනෙක් කාරණය චරිතාපදාන කියැවීම.“ක්‍රීඩකයො, නළු නිළියො, දේශපාලකයො, රාජ චරිත මේ වගේ මේ ලෝකෙ විවිධාකාර මිනිසුන් ගැන ලියැවුණු චරිතාපදාන විශාල ප්‍රමාණයක් මා ළඟ තියෙනවා. මේ වගේ තනතුරු දරනකොට දේශපාලන චරිත ඇසුරු කරන කොට, චරිතාපදාන හදාරා තිබීම හරිම වැදගත්.අපේ ජීවිතවල වැරදුණු තැන් අඩුපාඩු හදා ගන්න ඒ තුළින් ලැබෙන්නෙ හොඳ අත්වැලක්.ජෝන් එෆ්. කෙනඩිගේ චරිතාපදානය මගේ පි‍්‍රයතම චරිත කතාව. ඩඩ්ලි සේනානායක මහත්මයා පුංචි කාලෙ මගෙ පෑනෙ මිතුරා. ඔහු බොහොම ගෞරවනීය – කරුණාවන්ත - පෞරුෂයක් හිමි නායකයෙක්. ඔය පොදු ගුණය මහින්ද රාජපක්‍ෂ ජනාධිපතිතුමාගෙත් තියෙනවා. වෙනස් නොවන ඒ ගුණාංගය නිසා ඔහුගෙ චරිතාපදානයත් මට හරි පි‍්‍රයයි.”ජාතික ආරක්‍ෂාව පිළිබඳ මාධ්‍ය මධ්‍යස්ථානයක් අරඹන අදහස එතුමට ආවෙ මං ධීවර සංස්ථාවෙ නියෝජ්‍ය සභාපති ධුරයේ හිටි කාලයෙ. එතුමා මට පැවරූ බාරදූර වගකීම මට හැකි උපරිමයෙන් ඉටු කරනවා.”සත් ජ්ර්සහ හිට්ස්ජ්ර්නාලිකාවන්හි කළමනාකාර අධ්‍යක්‍ෂවරිය ලෙස දිල්රුක්‍ෂි හුළුගල්ල පිය බිරිය කරන කැපවීම ඔහුට අස්වැසිල්ලක්. සචිනි, සජිනි සහ පමෝදි දියණියන් තිදෙනාට දයාබර පියකු වන ඔහු, ඔවුන් යන මඟට අත්වැල් සපයන්නේ දූරුන්ට රිසි අනාගත මඟ තෝරා ගන්නට ඉඩ හරිමින්.සචිනි නීතිඥවරියක වීමට ඉගෙන ගන්නේත්, සජිනි මෝස්තර නිර්මාණ ශිල්පිනියක වීමට ඉන්දියාවේ අධ්‍යාපනය හදාරන්නේත් පමෝදි ව්‍යාපාර කළමනාකරණය හදාරන්නේත් ඒ අනුව.”චරිතාපදානවලට මේ තරම් පි‍්‍රය කරන මං, මගේ ජීවිත කතාව නොලිවොත් ඒක අඩුවක්. අතීතයේ මා මුහුණ දුන් ගැහැට – පීඩා - අසාධාරණකම් සහිතව, ඒ පොත මේ දිනවල රචනා වෙනවා. අද දේශපාලන ලෝකේ හිටපු සහ ඉන්න බොහෝ දෙනෙක් එහි පාත්‍ර වර්ගයා. ඔවුන් සහ මම ජීවත්ව සිටියදීම මේ පොත ලියා පළ කරන්නයි මට ඕනෙ. මේ වසරෙ ඒක සිදුවෙනවා.”මේ හැම දේම අතරින් ඔහු ජීවිතේ විඳිනවා. සුවය - සතුට – ආදරය - සේවය ඒ හැම දේකම පොදු ගුණාකාරය මේ ජීවිතේ කියලයි ඔහු කියන්නෙ.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=av11022016</link>
    <topic>ආදරයක පැටලුණොත් වැඩවලට බාධයි</topic>
    <author>සටහන හා සේයාරූ</author>
    <content>ආදරයක පැටලුණොත් වැඩවලට බාධයිලෝචනා ඉමාෂිසිරස රූපවාහිනියේ ‘දිගන්තය’ වැඩසටහනෙන් සතියේ දින පහ පුරාම ඔබේ හදවතට සමීපවන මේ සොඳුරු මියුලැසිය ‘අපි අපි වගේ’ ටෙලිනාට්‍යයේ චංචලා ගේ චරිතයෙන් ද වඩාත් ජනප්‍රියත්වයට පත්වුණා. රූපවාහිනී නිවේදිකාවක මෙන් ම ටෙලිනාට්‍ය රංගන ශිල්පිනියක ද වන ලෝචනා ඉමාෂි නම් වූ නව යොවුන් රුවැත්තිය සමඟ මා හෘදයාංගම කතාබහකට මුල පිරුවා.ඉතින් ලෝචනා මේ දවස්වල ඔයාගේ අලුත් ම තොරතුරු මොනවාද?මේ දවස්වල සිරසේ ‘දිගන්තය’ රූපවාහිනී වැඩසටහනනේ නිවේදිකාව වශයෙන් කටයුතු කරන නිසා මම තරමක් කාර්ය බහුලයි. ඒ අතරතුරම රවීන්ද්‍ර විජේරත්න ගේ අලුත් ම ටෙලිනාට්‍යයේත් රඟපාන නිසා එහි රූපගත කිරීම් සඳහාත් නිතරම සම්බන්ධ වෙන්න වෙනවා.එතකොට ඔයා එක්තරා පුවත්පතකට ප්‍රකාශයක් කර තිබුණා නිවේදන කටයුතුවලින් තාවකාලිකව ඈත්වෙලා රඟපෑම පැත්තට වැඩියෙන් කැපවෙනව කියලා.ඇත්තටම මං ඒ වෙලාවෙ එහෙම ප්‍රකාශයක් කළා තමයි. ඒත් එයින් පසුව ගොඩාක් අය මට ඉල්ලීම් කළා නිවේදන කටයුතුවලින් ඈත්වෙන්න එපා කියලා. විශේෂයෙන් ම මට ආදරය කරන ප්‍රේක්ෂකයන් වගේ ම සිරස රූපවාහිනියේ අයත් මට කළ ආදරණීය ඉල්ලීම ඉවතට දාන්න කිසිම හැකියාවක් නෑ.ඔයා මුලින් ම එවැනි ප්‍රකාශයක් කිරීමට හේතු වූ කරුණු මොනවාද?ඒ දිනවල මට එරංග සේනාරත්න ගේ දීර්ඝ ටෙලිනාට්‍යයක ප්‍රධාන චරිතයක් සඳහා ආරාධනාකර තිබුණා. තවත් පැත්තකින් මට උදය වරුවේ නිවේදන කටයුතු සඳහා යාමට ප්‍රවාහන පහසුකම් පිළිබඳ ප්‍රශ්නයකුත් තිබුණා. මේ හේතු නිසයි මං එවැනි තීරණයක් ගැනීමට මුලින් පෙළඹුණේ.ඔයා මුලින් ම නිවේදන කටයුතුවලට යොමු වුණේ කොහොමද?මම මුලින් ම ස්වර්ණවාහිනියේ නිවේදිකාවක ලෙස කටයුතු කළා. ඉන්පසුව තමයි සුසාර දිනාල් මහතා මට සිරස නිවේදිකාවක් ලෙස කටයුතු කරන්න ආරාධනා කළේ. මීට පෙර මං මැජික් බොක්ස් වැඩසටහනෙන් නිවේදිකාව විදියට කටයුතු කළා.එතකොට ඔයා රඟපෑමට යොමු වුණේ?මම මුලින් ම කතා බහට ලක්වුණේ ‘කාව්‍යා’ ටෙලිනාට්‍යයේ කාව්‍යා ගේ දියණියගේ චරිතයෙනුයි. ඒ සඳහා මට අවස්ථාව උදා කර දුන්නේ රාධාන් ටැලන්ට් ෆැක්ටරි ආයතනයේ අජිත් වීරසූරිය මහතායි. හැබැයි ඊට පෙර මට දයාරත්න රටගෙදර ‘සිත නිවෙන කතා’ ටෙලිනාට්‍ය මාලාවේ රංගනයෙන් දායක වෙලා තිබුණා. ඒ සඳහා මට අවස්ථාව උදා වුණේ දයාරත්න රටගෙදර මගේ තාත්තාගේ සමීප යහළුවෙක් නිසයි.එයින් පසුව මට සංජය නිර්මාල් ගේ ‘දිව්‍යා’ රවීන්ද්‍ර විජේරත්න ගේ ‘අපි අපි වගේ’ ටෙලිනාට්‍යවලත් චරිත නිරූපණය කිරීම සඳහා අවස්ථාව උදා වුණා.ඔයා වඩාත් ජනප්‍රියත්වයට පත් වූ ‘අපි අපි වගේ’ ටෙලි නාට්‍යයේ ‘චංචලා’ ගේ චරිතය ගැනත් ටිකක් කතා කරමු.ඇත්තටම චංචලා ගේ චරිතයට මට හොඳ ප්‍රතිචාර ලැබුණා. එහි මං රඟපෑවේ ජුලෝට පෙම් බඳින, කොල්ලෙක් වගේ දඟලන, අහිංසක, දඟකාර කෙල්ලකුගේ චරිතයයි. එයින් ලැබුණු ප්‍රතිචාර නිසා මටත් දිගටම රඟපාන්න හිතුණා. ඉදිරියේදීත් ඉඩකඩ ලැබෙන හැම මොහොතකම රඟපෑවේ පැත්තට වැඩියෙන් යොමුවෙන්න බලාපොරොත්තු වෙනවා.ඔබේ පෞද්ගලික තොරතුරු ගැනත් යමක් ප්‍රකාශ කළොත්...මම ඉගෙන ගත්තෙ නුගේගොඩ අනුලා විද්‍යාලයේ. උසස් පෙළට හැදෑරුවේ කලා විෂයයන්. අපේ පවුලෙ ඉන්නෙ අම්මයි, තාත්තයි, ආච්චියි, අක්කයි, නංගියි. අම්මයි තාත්තයි දෙන්නම ව්‍යාපාර කටයුතුවල නිරත වෙන නිසා තරමක් කාර්ය බහුලයි. ඒ නිසා ආච්චි අම්මා තමයි මගේ වැඩ කටයුතුවලට සහාය දෙමින් මාව දිරිමත් කරන්නේ. මගේ අක්කයි, නංගියි දැනට ’3 ඵඪඵබඥප ඵචතධධද’ නමින් අප නිවෙසේම රූපලාවණ්‍යාගාරයක් පවත්වාගෙන යනවා. මායි, අක්කයි, නංගියි එකතුවෙලා සහෝදරියො තුන්දෙනෙක් කරන නිසයි මේ නම තබා තිබෙන්නෙ.සංවේදී යෞවනියක ලෙස ඔබට ආදරය හා විවාහය ගැන හිතන්නේ මොනවාද?ඇත්තටම යෞවනයට ආදරය සමීප නම් තමයි. ඒත් දැනට නම් මට පෙම්වතෙක් නැහැ. ඒ ගැන මං වැඩිය හිතන්න කැමැතිත් නෑ. එහෙම දේකට පැටලුණොත් මට මගේ වැඩ කටයුතු නිදහසේ කරගෙන යන්නත් අපහසුවෙයි. ඒක නිසා මං කවද හරි දවසක මගේ ආදරය, විවාහය, සම්බන්ධ සියලුම කටයුතු අම්මගෙ, තාත්තගෙ කැමැත්ත අනුව සිදුකරන්න බලාපොරොත්තු වෙනවා.ඒ වගේ ම මං කවද හරි විවාහ වෙන කෙනා මගේ කලා ජීවිතයට හොඳ සහයෝගයක් ලබා දෙන යහපත්, අවංක කෙනෙක් වීමත් අනිවාර්යයි.අවසාන වශයෙන් ඔබේ කලා ජීවිතයේ ඉදිරි බලාපොරොත්තු පිළිබඳවත් යමක් පැවසුවොත්.ඇත්තටම මගේ හරිම ආසාවක් තියෙනවා සිනමාවට සම්බන්ධ වෙන්න. විශේෂයෙන් ම හොඳ නිර්මාණශීලී අධ්‍යක්ෂවරයකු යටතේ, හොඳ සිනමා පටයක රඟපාන්න ආසයි. මීට අමතරව ඉදිරියටත් ටෙලිනාට්‍යවල රඟපාන අතරතුරම නිවේදන කටයුතුවලත් නිරතවීමට බලාපොරොත්තු වෙනවා. ඒ වගේ ම ඉදිරියේ දී සමහරවිට මගේ ම කියලා ව්‍යාපාර කටයුත්තකට යොමුවෙන්නත් බලාපොරොත්තු වෙනවා.ඇගේ ලිපිනය - ලෝචනා ඉමාෂි, නො. 10, ශ්‍රී සිද්ධාර්ථ පාර, කිරුළපන, කොළඹ 06.සටහන හා සේයාරූබර්නාඩ් ෂෝ ප්‍රේමසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=av11022017</link>
    <topic>තාත්තාගේ උදව්වෙන් මම නිවේදකයකු වුණේ නැහැ</topic>
    <author>ඉඳුනිල් වීරරත්න</author>
    <content>තාත්තාගේ උදව්වෙන් මම නිවේදකයකු වුණේ නැහැහර්ෂ වික්‍රමසිංහරූපවාහිනී නාලිකාවලින් අපට නිතර දකින්නට ලැබෙන වෙළෙඳ දැන්වීම්වලට පෙනී සිටින නළු නිළියන්ගේ රුව පිළිබඳව අපට මතක හිටිනවා මෙන් ම වෙළෙඳ දැන්වීම් සඳහා පසුබිම් හඬ සපයන නිවේදක නිවේදිකාවන්ගේ කටහඬවල් පිළිබඳව ද අපේ සිත් ඇදී යන අවස්ථා තිබෙනවා.දැන් මා ඉදිරියේ සිටින්නේ ද අප නිතර අසා පුරුදු එවන් කටහඬකට හිමිකම් කියන නව පරපුරේ නිවේදකයෙක්.ඔහු හර්ෂ වික්‍රමසිංහ.සාමාන්‍යයෙන් ගුවන් විදුලි හා රූපවාහිනී නාලිකා වලින් ප්‍රචාරය වන වෙළෙඳ දැන්වීම්වලින් හර්ෂගේ හඬ අඩුම තරමින් පැයකට දෙතුන් වතාවකදීවත් අපට ඇහෙනවා. එහෙත්, මේ දිනවල හර්ෂගේ හඬ වෙළෙඳ දැන්වීම් වලින් වැඩිපුර ඇහෙන්නේ නැහැ.ඇත්තෙන් ම මොකද හර්ෂගේ කටහඬ මේ දවස්වල දැන්වීම් වලින් වැඩිපුර ඇහෙන්නේ නැත්තේ?“ගුවන් විදුලි හෝ රූපවාහිනී වෙළෙඳ දැන්වීමකට හඬ සැපයීම සඳහා මා අය කරන කිසියම් මුදලක් තිබෙනවා. ඒ මුදල මට අඩු නැතිව ලැබෙනවා නම් මම දැන්වීම් සඳහා හඬ සපයනවා.ඊට අමතරව වෙළෙඳ දැන්වීම් සඳහා හඬ සපයන නිවේදකයන්ට ඒ සඳහා මුදල් ගෙවීමට මාස කිහිපයක් ප්‍රමාද වන නිසා, මම හඬ සපයන සියලු දැන්වීම් සඳහා අදාළ පටිගත කරන දිනයේම මම මුදල් ලබා ගන්නවා. මගේ කටහඬ මේ දිනවල දැන්වීම් වලින් වැඩිපුර ඇහෙන්නේ නැහැයි කියල ඔබ කියනවා නම් ඔය හේතු කිහිපයත් ඒකට බලපාන්න පුළුවන්.නමුත්, ඔය මොන හේතු තිබුණත් මට කියලා සාර්ථක වැඩක් කරගන්න පුළුවන් කියලා විශ්වාස කරන වෙළෙඳ සමාගම් සහ දැන්වීම් ප්‍රචාරක ආයතන මම අය කරන මුදල ගැනවත් මගේ වෙනත් කොන්දේසි ගැනවත් හිතන්නේ නැතිව මගේ සේවය ලබා ගන්නවා.හර්ෂ ගුවන් විදුලි නිවේදකයකු ලෙස ගමන පටන් ගත්තේ’ජ්ර් 99’ නාලිකාවෙන්. ඉන්පසු සිරස ජ්ර් සේවයේ ස්ථිර නිවේදකයකු ලෙසත් ඊව්ඹ් රූපවාහිනියේ ප්‍රවෘත්ති ප්‍රකාශකයකු ලෙසත් ඔහු සිය හැකියාවන් රටට පෙන්වා දුන්නා. විචාරකයින්ගේ ද ඉමහත් ප්‍රසාදයට ලක් වූ ස්වර්ණවාහිනියේ විකාශය වූ ‘අඬහැරය’ වාර්තා වැඩසටහනේ පසුබිම් නිවේදකයා ලෙස ද ඒ දිනවල ඔහු කාගේත් කතාබහට ලක්ව සිටියා.ඔබේ කටහඬ හා දක්ෂතා ගැන සලකා බලනවිට ඔබ සිටිය යුත්තේජ්ර් නාලිකාවක බවයි අපට හිතෙන්නේ.“දැන්වීම් කියව කියවා ඉන්නේ නැතිව මම ඉන්න ඕනේ ජ්ර් චැනල් එකකයි කියලා අපේ කලා ක්ෂේත්‍රයේ ප්‍රවීණ ශිල්පියකුත් ළඟදී දවසක මට දොස් කිව්වා. ජ්ර් නාලිකාවකට ගිහින් ස්ථිර රස්සාවක් කරන්න නම් මගේ කැමැත්ත නැහැ.නමුත් නිදහස් නිවේදකයකු ලෙස ජ්ර් නාලිකාවක් වෙනුවෙන් නිර්මාණශිලී යමක් කරන්න ලැබුණොත් මම ඒ අභියෝගය භාරගන්න ලෑස්තියි.”දුරකතන සමාගම් කිහිපයක්ම ඔවුන්ගේ සේවා ශ්‍රී ලංකාවට හඳුන්වාදීමේ දී වෙළෙඳ දැන්වීම් සඳහා ඔබේ කටහඬ යොදාගත් බව අපට මතකයි.“ඔව් ලංකා බෙල් සමාගමේ පළමුවැනි රූපවාහිනී දැන්වීමට හඬ සැපයූ නිවේදකයා මමයි. හච් සමාගම ට්ඉර් ජාලයක් බවට පත් වූ අවස්ථාවේ සිට වසර කිහිපයක් ම අඛණ්ඩව නිත්‍ය නිවේදකයා වුණෙත් මමයි. ඒ වගේ ම මෑතකදී ඉන්දියාවේ එයාර් ටෙල් සමාගම අපේ රටේ සේවා සැපයීම ආරම්භ කළෙත් මගේ කටහඬ යොදා ගනිමින්. ඒ ගැන මම නිහතමානීව ආඩම්බර වෙනවා.මුදලටම මුල්තැන දෙන එක හොඳ මදි නේද?වෙළෙඳ දැන්වීම් කලාව කියන්නේ හොඳ බිස්නස් එකක්. මාව සම්බන්ධ කරගන්නා වෙළෙඳ දැන්වීමකදී නිවේදකයා ලෙස මගේ රාජකාරිය මම සාර්ථකව ඉටු කරනවා නම් මටත් ඒ වෙනුවෙන් සාධාරණ මුදලක් ලැබිය යුතුයි.නමුත් මුදල් ගන්නවා වගේම මම කිසියම් වෙළෙඳ සමාගමක් වෙනුවෙන් දැන්වීමකට හඬ සැපයීමෙන් පසු එම සමාගම හා තරගකාරී වෙනත් සමාගමක වෙළෙඳ දැන්වීම් වලට හඬ සැපයීමෙන් වැළකී සිටින ස්වයං ප්‍රතිපත්තියක් අනුගමනය කරනවා. ඒ නිසා මගේ සේවයට සරිලන මුදලක් ගෙව්වාට වරදක් නැහැ කියලයි මට හිතෙන්නෙ.වෙළෙඳ දැන්වීමක් සඳහා හඬ සැපයීමේ කටයුත්ත නිවේදකයෙක් නොවන කෙනකුට පවා කළ හැකි පහසු දෙයක් බවට අද පත්ව තිබෙනවා කියුවොත්.ඇතැම් ශබ්දාගාරවලින් අපට කතා කරලා අහනවා වෙළෙඳ දැන්වීමකට අපේ ගාස්තුව කීයද කියලා. ඊට පස්සේ ගාණ ටිකක් අඩු කරන්න පුළුවන් ද කියලා අහනවා. බැහැයි කිව්වොත් ඊට වඩා අඩු ගණනකට වැඩ කරන වෙනත් නිවේදකයකු සොයා ගන්න පුළුවන් ද බලනවා.අඩු මුදලක් දීල වෙළෙඳ දැන්වීමකට හඬ සපයා ගන්න පුළුවන් නම් පාරේ යන කෙනකුව ශබ්දාගාරයට අඬ ගහගෙන ඇවිල්ලා හරි තමන්ගේ වැඩය කරගන්න උත්සාහ කරන සුළු පිරිසක් ද අද මේ ක්ෂේත්‍රයේ ඉන්නවා.ඔය කියන විදිහේ අඩු මුදලට වැඩ කරගන්න සහ අඩු මුදලට වැඩ කරන පාර්ශව ගැන ඔබේ ස්ථාවරය.වෘත්තීය ශිල්පියකු නොවන කෙනකුට හෝ ආධුනිකයකුට සුළු මුදලක් දීලා වැඩක් කරගත්තාට කමක් නැහැයි කියමු.ඒත් තමන්ට කතා කළ වැඩක් තව කෙනකුට යයි කියන බිය නිසා අඩු මුදලට වැඩ කරන සුළු පිරිසකුත් අපේ ක්ෂේත්‍රයේ ඉන්නවා. මේ දිනවල ඉංග්‍රීසි දැන්වීම් සඳහා හඬ සපයන නිවේදකයන් කිහිප දෙනෙක් ඉතාම අඩු මුදලකට සිංහල වෙළෙඳ දැන්වීම් සඳහා හඬ සපයන බව මට දැනගන්නට ලැබුණා. තමන්ගේ වෘත්තීය ගරුත්වයට හානි කරගන්නා එවැනි ශිල්පීන් ගැන මට නම් ඇත්තේ ලැජ්ජාවක්.ඔබේ නිවේදක ජීවිතයට උදව් කළ අය කවුද?වෙළෙඳ දැන්වීමකට නිවැරැදිව හා සාර්ථකව හඬ සපයන්නේ මේ ආකාරයට යැයි කියන එක ගුරුවරයෙක් වගේ මට කියලා දුන්නේ ඩොනල්ඩ් වීඩියෝ ආයතනයේ ප්‍රධාන සංස්කාරක ශ්‍රී ලාල් වීරසිංහ මහතායි.ඒ වගේ ම අසන්නා ගේ සිත් ගන්නා ලෙස ගුවන් විදුලි නිවේදකයකු මයික්‍රෆෝනය ඉදිරියේ හැසිරිය යුත්තේ මේ ආකාරයටයි කියන එක මට කියා දුන්නේ ජ්ර් 99 ගුවන් විදුලියේ සිංහල අංශ ප්‍රධානියා වූ ආරියසේන මිල්ල විතානාච්චි මහතා විසින්. එදා ආධුනිකයකු වූ මට ඔවුන් දෙදෙනාගේ උදව් විශාල ශක්තියක් වුණා.ඔබේ පියා ධර්ම ශ්‍රී වික්‍රමසිංහ අපේ රටේ දැවැන්ත නිවේදකයෙක්.නමුත් මම නිවේදකයකු වීමේ දී තාත්තාගේ නමින් ප්‍රයෝජන ගත්තේවත් තාත්තාගේ උදව්වෙන් නිවේදකයෙක් වුණේ වත් නැහැ. ඒ නිසා තවමත් රටේ හුඟ දෙනෙක් මම ධර්ම ශ්‍රී වික්‍රමසිංහගේ පුතා කියලා දන්නේ වත් නැතුව ඇති.”ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=av11022018</link>
    <topic>ජීවිත කතාව ඇතුළේ තවත් අයගේ කතා</topic>
    <author>සුනිල් මිහිඳුකුල</author>
    <content>ජීවිත කතාව ඇතුළේ තවත් අයගේ කතානව පරපුරේ නිළියන්ගෙන් අනෝමා ජනාදරි මං බොහෝම අගය කරන නිළියක්. ඒ; ඇය ‘තනි තටුවෙන් පියාඹන්න’ චිත්‍රපටයේ අමු නිරුවතින් රඟපෑමට තරම් නිර්භීත වුණු නිසා නෙමේ. ඇය දක්ෂ චරිතාංග නිළියක් නිසා.ඇය රඟපෑම් සඳහා අන්තර්ජාතික සම්මාන පවා ලබා තිබෙනවා. ‘තනි තටුවෙන් පියාඹන්න’ චිත්‍රපටයේ රඟපෑම් වෙනුවෙන් ඇය 2003 සිංගප්පූරු අන්තර්ජාතික චිත්‍රපට උළෙලදී හොඳම නිළිය සඳහා වන සම්මානය දිනා ගත්තා.ඒත් මාලිනිලට, අනෝජලට, නීටාලට ඒ වගේ සම්මාන ලැබෙද්දී සලකපු විදියට නෙමෙයි අපේ රට අනෝමාට සැලකුවේ. එතැනදි ඇය බලවත් අසාධාරණයට ගොදුරු වුණා.මට අනෝමාව හදිසියේ මතක් වුණේ ඇය දැන් තම ජීවිත කතාව ලියලා පළකරන්න සූදානම් වන බව දැනගන්ට ලැබුණු නිසයි. ඇය එය නම් කර ඇත්තේ ‘පුනරුක්තිය’ කියායි. පොත එළිදකින්නේ ලෝක කාන්තා දිනය යෙදෙන මාර්තු 8 වැනිදා.අමෝමා ලියපු කවියක් ද පසුගියදා මට කියවන්න ලැබුණා. ඇය එය නම් කරලා තියෙන්නේ ‘යුග පුරුෂයාට පණිවුඩයක්’ යනුවෙන්. එය තම ජීවිත කතාවේ සාරාංශයක් බව අනෝමා මා හා කියා සිටියා. කවිය හරි දිගයි. එහි එක් තැනක අනෝමා මෙසේ ලියා තිබුණා.”තමුසේ ගෑනි නම් මං කියන විදියට ඉන්න ඕනෑ මේ ගෙදර...”උඹ එහෙම කිව්ව දවසේ මට උඹ ගැන හිතුණේතුඞ නොදකිං, කාන්තා විමුක්තිය ගැන චිත්‍රපට හදාපු හැම එකාම මේ රටේ කාන්තාව සූරාගෙන කෑවා, විකුණගෙන කෑවා නේද කියලා...අනෝමාගේ ජීවිත කතා පොත තවත් අයගේ ජීවිත කතා පොතම වෙන්න පුළුවන් කියලා මම හිතනවා.චිත්‍රකතාවේ නූතනවාදය හඳුන්වාදීමමීට අවුරුදු 25 කට විතර කලින් ගුණසේන පොත් සාප්පුවේදී මට අහම්බෙන් වගේ ඇස ගැටුණ පොතක් මා සුළු මුදලක් දී මිලට ගත්තා. පොතේ නම නූතන චිත්‍ර කලාවේ රසික සංකල්ප’. පොත ලියලා තිබුණේ කුලනාථ සේනාධීර කියලා කෙනෙක්. දවසක් ප්‍රවීණ චිත්‍ර ශිල්පී ශාන්ත කේ. හේරත් අපේ ගෙදර ආපු දවසක මම මේ පොත වඩාත් වටින්නේ ශාන්තට කියලා හිතලා ඔහුට තිළිණ කළා.”මචං මං මේක හොය හොය හිටිය පොතක්. උඹට කොහොම ස්තුති කරන්නද මන්දා.”ශාන්ත පොත අතට ගනිමින් කිව් හැටි මට මතකයි. ඒ පොත පසුගියදාක ‘විභවි’ ලලිත කලා ඇකඩමියෙන් නැවත පළකර තිබෙනවා.මං පස්සේ කාලෙක කුලනාථ සේනාධීර ගැන ටිකක් හෙව්වා. ඔහු අපේ ගම්පළාතේ (මීගමුවේ) කෙනෙක් බවත් ඔහු පේරාදෙණි විශ්ව විද්‍යාලයේ ඉගෙනගද්දි මහාචාර්ය සිරි ගුනසිංහත් එක්ක එකතුවෙලා චිත්‍ර ප්‍රදර්ශනයක් පවත්වපු බවත් මට දැනගන්න ලැබුණා.ඇත්තටම චිත්‍ර කලාවේ නූතනවාදය ගැන සිංහලෙන් ලියැවුණු මුල්ම පොත මේ ‘නූතන චිත්‍ර කලාවේ රසික සංකල්ප’ කියන පොතයි. පෝල් ගොගෑන්, වින්සන්ට් වැන්ගෝ, උපස්ථිතිවාදය ගැන අපි මුලින්ම දැනගත්තේ මේ පොතෙන්.කුලනාථගේ පරම්පරාවෙන් පස්සේ බිහිවුණු දක්ෂතම චිත්‍රකලා විචාරකයෙක් ලෙස හැඳින්විය හැකි එරික් ඉලයප්ආරච්චි (ඔහුත් මීගමු පුත්‍රයෙක්) තමන්ගේ ‘චිත්‍රකලාව සහ විචාරය’ පොත පිළිගැන්වා ඇත්තේ කුලනාථ සේනාධීරගේ ශ්‍රී නාමයට.වැඩිහිටියන්ගේ හුදකලාවයසුජිරෝ ඔශු ශ්‍රේෂ්ඨ ජපන් සිනමාකරුවෙක්.DVD තාක්ෂණයේ පිහිටෙන් අද අපිට ඔශුගේ චිත්‍රපට නැරඹීමේ අවස්ථාව ලැබී තිබෙනවා. ඔශුගේ චිත්‍රපටයක් දෙකක් මීට ඉහත මම ජපන් චිත්‍රපට උළෙලක දැක තිබුණත් ඔහුගේ විශිෂ්ටතම සිනමා කෘතිය ලෙස පිළිගැනෙන ‘ටෝකියෝ ස්ටෝරි’ නැරඹුවේ DVD එකකින්.ඔශුගේ තවත් චිත්‍රපටයක් පසුගිය දිනෙක මා නැරඹුවා. එහි නම ’ලේට් ස්පි‍්‍රන්ග්’ (LATE SPRING). එය ඔශු 1949 දි හදපු චිත්‍රපටයක්.නොරිකෝ විවාහ වන අවදිය මඳක් ඉක්මවූ තරුණියක්. ඇය ජීවත් වන්නේ තම වැන්දඹු පියාත් සමඟ. ඇය විවාහයට අදිමදි කරන්නේ තමා විවාහ වුවහොත් පියා තනිවන බැවින්. මේ අතර තමා නැවත විවාහවන්ට අදහස් කරන බව පියා නොරිකොට කියා සිටිනවා. මින් කලබලයට පත්වන නොරිකෝ තම විවාහයට කැමැත්ත පළකරනවා. ඇය විවාහ වෙනවා.ඊට පස්සේ පියා කියා සිටින්නේ තමා තුළ නැවත වරක් විවාහ වීමට බලාපොරොත්තුවක් නොතිබුණ බවයි. ඒ අනුව අපිට පේන්නේ දුවගේ විවාහය ඉක්මන් කරවීම සඳහා ඔහු බොරුවක් ගොතා ඇති බවයි. කෙසේ වෙතත් දියණියගේ විවාහයෙන් පසුව පියාගේ හුදකලා ජීවිතය ආරම්භ වෙනවා.ජපන් බසින් පැවතුණ ඔශුගේ ‘ලේට් ස්පි‍්‍රන්ග්’ චිත්‍රපට තිරනාටකය මහාචාර්ය ආරිය රාජකරුණා ඉංගී‍්‍රසියට පරිවර්තනය කර තිබෙන බවත් මෙහිලා සඳහන් කිරීම මගේ යුතුකමක්.ජපන් සිනමාව පිළිබඳ ප්‍රාමාණිකයකු වන ඩොනල්ඩ් රිචි ‘ද ජපන් ටයිම්ස්’ පුවත්පතට විචාරයක් ලියමින් මුල් කෘතිය හොඳින් වටහාගෙන ඉතා සැලකිල්ලෙන් මෙය ඉංගි‍්‍රසියට පරිවර්තනය වී තිබෙන බව සඳහන් කර තිබෙනවා.නුඹ සියපත් පිපෙන මනරම් විල සුනිලඅපේ පත්තරේ’(සිළුමිණ)’ අතට ගත් ගමන් මම මුලින්ම කියවන්නේ සුනිල් අයියාගේ (සුනිල් මාධව ප්‍රේමතිලක) ‘ජීවිතය සුන්දරයි’ කොලම් එක. ඒක ඇතුළේ ඇත්තටම ජීවිතය කියලා දෙයක් තියෙනවා. ඒ ජීවිතය ද්වි විධාකාරයි. ඉතාම සරලව කිව්වොත් එහි එක් අර්ධයක් සාහිත්‍යවේදියා; අනිත් අර්ධය විප්ලවවාදියා. ‘ජීවිතය සුන්දරයි’ කොලම් එක මේ දෙකේම එකතුවක්. එතකොටයි පරිසමාප්ත ජීවිතයක්, භාවික හා බුද්ධිමය ජීවිතයක් නිර්මාණය වෙන්නේ.තමන්ගේම පියා වන මීමන ප්‍රේමතිලක ගැන, මොහොමඩ් අලි ගැන, ස්ටිව් බීකෝ ගැන, ජෝර්ජ් ජැක්සන් ගැන, චේ ගැන, කැස්ත්‍රෝ ගැන සුනිල් අයියා දක්වන මත චින්තා ඔස්සේ දිගින් දිගටම ගියාම ඔවුන් මොනතරම් තම වර්ගයට, තම පන්තියට ආදරය කරපු මිනිසුන්දැයි අපට වටහාගන්න පුළුවන් වෙනවා.’ජීවිතය සුන්දරයි’, මනුෂ්‍යත්වයේ උත්තරීතර භාවය පිළිබිඹු කරන අති විශිෂ්ට තීරු ලිපි පෙළක්.සුනිල් අයියගේ තීරු ලිපි ඇතුළත් පත්තර කොළය කියවලා අහක දාන්න පුළුවන් මට්ටමේ එකක් නෙමෙයි; ඊට පස්සේ පාන් ගෙඩියක් ඔතන්න ගන්න පුළුවන් මට්ටමේ එකක් නෙමෙයි.ඒවා කපලා අරන් තියලා වරින්වර කියවන්න, කියවලා ජීවිතයේ ගැඹුරු අරුත් පසක් කරවන්න අපට අනුබල දෙන මාහැඟි ලේඛන සටහන් එකතුවක්. කොටින්ම එය සාහිත්‍ය පිළිබඳ සාර සංග්‍රහයක්. දේශපාලනය පිළිබඳ, විප්ලවය පිළිබඳ ඥාන කෝෂයක්.කියවන්න, ඇවිදින්න ඉගැන්වූ බෙන්සිනමා ලේඛනයට හා විචාරයට, පුළුල් අර්ථයෙන් ගත්තොත් සිනමා සංස්කෘතියට විශිෂ්ට මෙහෙවරක් ඉෂ්ට සිද්ධ කළ සිරිල් බී පෙරේරා, පියල් සෝමරත්න, නීල් අයි. පෙරේරා, ලෙස්ලි බොතේජු, මහාචාර්ය ඒ.ජේ. ගුණවර්ධන මෙන්ම බෙනඩික්ට් දොඩම්පෙගම වැනි එක පැත්තකින් සිනමා කලා ප්‍රාඥයන්, අනිත් පැත්තෙන් සුන්දර මිනිසුන් ඇසුරු කරන්න ලැබීම මගේ වෘත්තීය ජීවිතයේ මා ලද පරම භාග්‍යයක්.මිස්ටර් දොඩම්පෙගම ඉහත නම් සඳහන් අය අතරින් සුවිශේෂ වන්නේ ඔහු අති දක්ෂ පුවත්පත් කලාවේදියකු ද වූ නිසයි. ඔහු තරම් විශේෂාංග රචනයේ සුවිශද ප්‍රතිභාවක් පෑ අන් මාධ්‍යවේදියෙක් ඔහුගේ සමකාලීනයන් අතර සිටියේ නැහැ.2002 දී සරසවිය සම්මාන උළෙල හඳුන්වා දුන් රණපාල බෝධිනාගොඩ අනුස්මරණ සාහිත්‍ය සම්මානය පළමුවරට ප්‍රදානය කෙරුණේ මිස්ටර් දොඩම්පෙගමට.(එහි ගෞරවය එවක ‘සරසවියේ’ ප්‍රධාන කර්තෘව සිටි අනුර බණ්ඩාර රාජගුරුට හිමි වෙන්න ඕනැ) සම්මානය ගත්තයින් පස්සෙ මිස්ටර් දොඩම්පේගම සමඟ ‘සරසවිය’ පත්‍රයේ මැද පිටුවට විශේෂ සම්මුඛ සාකච්ඡාවක් කොට සකස් කෙරුණු ලිපිය ලිව්වේ මම.සම්මුඛ සාකච්ඡාව අවසානයේ මම අපේ අලුත් පරපුරට කිසියම් උපදේසයක් දෙන යමක් කියන්නැයි මිස්ටර් දොම්පෙගමට කියා සිටියා. ඔහු කිව්වේ මේ දෙයයි.”පුළුවන් තරම් කියවන්න. ඒ වගේම පුළුවන් තරම් ඇවිදින්න. මිනිහෙකුට මේ ලෝකේ ජීවත් වෙන්න ලැබෙන්නේ එක වතාවයි.මිනිහා ඒ ඉපදුණු ලෝකය දකින්න ඕනැ; එතකොටයි තමන්ගේ දැක්ම – විෂන් එක පුළුල් වෙන්නේ.”සුනිල් මිහිඳුකුලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=av11022020</link>
    <topic>බොලිවුඩ් රස කතා</topic>
    <author>සුජීව තේවහෙට්ටිගේ</author>
    <content>බොලිවුඩ් රස කතා‘කෙදිනද කූඩු හදන්නට එන්නේ?’ කියලා කරීනා කපූර් ඇයගේ පෙම්වතා සාහිෆ් අලිඛාන්ගෙන් කෙදිනක ඇසුවාදැයි කවුරුන්වත් දන්නෙ නැහැ. 2007 දී යාෂ් රාජ් චිත්‍රපට සමාගම නිෂ්පාදනය කළ ‘ටෂාන්’ චිත්‍රපටය රූපගත කළ කාලයේදී ආදරයෙන් බැඳුණු මේ දෙදෙනා කවදා හෝ විවාහ විය යුතු ය කියලා හිතන්න ඇත්ද? ඒ ගැනත් කවුරුවත් දන්නෙ නැහැ. නමුත් හිත්වල ගලේ කෙටූ අකුරු ලෙසින් සටහන් වෙලා තියෙන්න ඇති, කවදා හෝ විවාහ වෙනවායි කියා. 2007 සිට 2011 ලබනතුරුම විවාහය ගැන කිසිදු ‘නිල’ ප්‍රකාශයක් නොකළ ‘සායිෆීනා’ හෙවත් සායිෆ් - කරීනා යුවළ පසුගිය සතියේ ඒ ප්‍රකාශය සිදුකළා. ඔවුන් දෙදෙනාම මුළු ලොවටම හඬ නඟා ප්‍රකාශ කළේ ‘ළඟදීම අපේ විවාහ ගිවිස ගැනීම සිදුවෙනවා’ ය කියලයි.මේ ප්‍රකාශය සිදුකිරීමත් එක්කම බොලිවුඩ්පුරයේ විතරක් නොවෙයි. මුළු ලොවම රසික රසිකාවියන් කවුරුත් සායිෆ් - කරීනාගේ විවාහ මංගල්‍යය සිදු කෙරෙන්නේ කවදා ද කියලත් විමසනවා. ඒ ගැන තවම තීරණයක් ගෙන නැහැ. කොහොම වෙතත් ‘සායිෆීනා’ විවාහ ගිවිස ගැනීම ඉතාම ඉක්මනින් සිදු කෙරෙන බවයි දෙදෙනාගේම හිතවතුන්, හිතවතියන් පවසන්නේ. “සායිෆ්ටත් කරීනාටත් ඕනැවෙලා තිබුණා, එයාලගේ එන්ගේජ්මන්ට් එක ඉක්මනින්ම ගන්න. ඒ ගැන මුළු ලෝකයටම කියන්නත් ඕනෙකම තිබුණා. මේ කාරණා කටයුතු ගැන දෙන්නාම හැම වෙලාවෙම කතාබහ කළා. අන්තිමේදී එයාල තීරණය කළා, එන්ගේජ්මන්ට් එක ඉක්මනටම අරගන්න.” මෙලෙස පවසා සිටියේ සායිෆ් ගේ හිතවතෙක්.සායිෆ් සහ කරීනා තමන් දෙදෙනාගේ විවාහ ගිවිස ගැනීම හෝ මංගල උත්සවය ගැන කිසිවක් ලොවට හෙළි නොකිරීමට වග බලා ගෙන තිබූ බව පැවසෙනවා. පසුගිය කාලය පුරාම මේ ගැන කරීනාගෙන් විවිධ මාධ්‍යවේදින් විමසූ විට ඇය එම ප්‍රශ්නවලට පැහැදිලි පිළිතුරක් නොදුන්නේ ඒ නිසයි. කෙසේ වෙතත් විවාහ ගිවිස ගැනීමෙන් පසුව ටික කාලයක් ගත වනතුරු විවාහ මංගල්‍යය නොපැවැත්වීමටයි සායිෆ් සහ කරීනා තීරණය කර තිබෙන්නේ. ඒ, කරීනා ගේ අවශ්‍යතාව මතයි. මේ මොහොතේදී විවාහ මංගල උත්සවය වෙනුවෙන් කාලය මිඩංගු කිරීමට කරීනාට නොහැකි වීම ඊට හේතුවයි.සායිෆ් - කරීනා දෙන්නා අද කාලය ගෙවන්නේ විවාහ වූ යුවළකටත් වඩා දැඩි සතුටකින්. දෙන්නාම හිතන්නෙ මංගල උත්සවය ටිකක් කල් දැම්මට කමක් නැහැ කියලයි. ‘බෙබෝ’ (කරීනාගේ සුරතල් නාමය) නම් නිතරම කියන්නෙ මංගල උත්සවයකින් පස්සෙ ඕනෑම නිළියකගේ ජනපි‍්‍රයත්වය අඩු වෙනවාය කියලයි.” ඒ අදහස කරීනාගේ සමීප හිතවතියකගෙන්. මේ වන විට සායිෆ්ටත් කරීනාටත් තවත් පුංචි ප්‍රශ්නයක් මතු වෙලා. ‘එන්ගේජ්මන්ට් එක වෙනුවෙන් ග්‍රෑන්ඩ් පාටි එකක් දානවද, එහෙමත් නැත්නම් නිකන් ඉන්නවද?’ මෙන්න මේ ප්‍රශ්නය ගැන තමයි සායිෆ් - කරීනා දැන් කල්පනා කරමින් සිටින්නේ.“ඒ ගැන තීරණයක් ගන්න ඕනෙ එයාලා දෙන්නම තමයි. මුළු ලෝකෙම දන්නවා මේ දෙන්නා කොයිතරම් ආදරයෙන් ඉන්නවද කියලා. එන්ගේජ්මන්ට් එකකින් කරන්නෙ සායිෆ් - කරීනා ආදර කතාවට ‘නිල මුද්‍රාවක්’ තැබීම විතරයි. විවාහය යථා කාලයේදී ඒ දෙන්නට හොඳ විදිහකට කෙරේවි.” සායිෆ් ගේත් කරීනා ගේත් තවත් හිතවතියක් ඒ අදහස ප්‍රකාශ කළා. ඉතාම විශ්වාස කටයුතු ආරංචියකින් දැනගන්න ලැබුණේ, සායිෆ් ගේත් කරීනා ගේත් දෙමව්පියන් මේ විවාහ ගිවිස ගැනීම ඉක්මනින්ම පවත්වන්නට දැඩි උනන්දුවක් දක්වන බවයි.‘සායිෆීනා’ යුවළට උපදෙස් දෙන අයගෙනුත් දැන් හිඟයක් නැහැ. ඒ අතරින් කැපී පෙනෙන්නේ අජේ දේව්ගන්. ජනපි‍්‍රය නිළි කාජල් සමග දශකයකටත් වඩා වැඩි කාලයක් සතුටෙන් විවාහ ජීවිතය ගත කරන අජේගෙන් සායිෆ්ටත් කරීනාටත් එක උපදේශයක් ලැබී තිබෙනවා. එය නම් කවුරුන්වත් කිසිසේත් බලාපොරොත්තු නොවූ උපදෙසක්. ඔහු පවසන්නේ සායිෆ් සහ කරීනා විවාහ නොවිය යුතු ය කියලයි. අපේ මේ උපදේශය දුන්නේ මෑතකදී විකාශය වූ ‘කොෆි විත් කරන්’ නම් වූ ජනපි‍්‍රය සාකච්ඡාමය වැඩසටහනේදීයි. (මේ වැඩ සටහන මෙහෙයවන්නේ ජනපි‍්‍රය චිත්‍රපට අධ්‍යක්ෂ කරන් ජොහාර්) අජේ ගේ මේ ප්‍රකාශය කාගේත් පුදුමයට හේතු වුණා.“කාජල් එක්ක අවුරුදු දහයකටත් වඩා වැඩි කාලයක් තිස්සෙ සතුටෙන් දීග කන අජේ ඒ වගේ දෙයක් කිව්වෙ ඇයි?” කවුරු කවුරුත් නැඟුවේ මේ ප්‍රශ්නයයි. මේ ගැන අදහස් දැක්වූ ‘කොෆි විත් කරන්’ වැඩසටහනේ සහායක ශිල්පියකු පැවසුවේ අපේ එවැන්නක් පැවසුවේ හිතාමතා නොව ඒ මොහොතේ විනෝදයට බවයි. මාධ්‍යවේදීන් කිහිප දෙනකු ද මේ ගැන විමසීම් කළා. එයට නිල වශයෙන් පිළිතුරු දෙන්නැයි වැඩසටහනේ නිෂ්පාදක, ෆසීලා අලානා ගෙන් මාධ්‍යවේදීන් ඉල්ලීම් කළත් ඔහු මුනිවත රැක්කා. නමුත් වැඩ සටහනේ ජනපි‍්‍රයත්වය පතාගෙන එවැනි ප්‍රකාශ කිරීම අනුචිත බවයි සමහරු ප්‍රකාශ කර තිබුණේ.කවුරුන් මොනවා කීවත් මේ ගතවෙමින් තිබෙන්නේ සායිෆ් සහ කරීනා ගේ හොඳම කාලය බව නම් කිසිදු සැකයක් නැහැ. ඒ නිසා තමයි මේ යුවළ පමාවී හෝ එක්තැන් වන්නට තීරණය කරන්නට ඇත්තේ.ඒ නිසා, ‘බාලගිරි දෝෂයට’ හසුවී තිබුණු ‘සායිෆීනා’ මංගල්‍යය මේ වතාවේදී නම් නිසැකවම සිදු වේවි.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=am1102201</link>
    <topic>දන්ත විකෘතිතාවට මුල් කාලයේම පිළියම් කරන්න</topic>
    <author>සාගරිකා දිසානායක ජයසිංහ</author>
    <content>දන්ත විකෘතිතාවට මුල් කාලයේම පිළියම් කරන්නකොළඹ සෞඛ්‍ය අධ්‍යාපන කාර්යාංශයේප්‍රජා දන්ත වෛද්‍ය විශේෂඥදිලුම් පෙරේරානිරෝගී පුද්ගලයකුගේ මුඛයෙහි දත් දෙපෙළ එක පෙළට ප්‍රසන්න ආකාරයට පිහිටා තිබීම සාමාන්‍යය තත්ත්වයයි. එසේ එක පෙළට සමව දත් නොපිහිටා ඇද වී පිහිටීම ඉදිරියට නෙරා පිහිටීම දන්ත විකෘතිතාවයි.දන්ත විකෘතිතාව ඇති වීමට හේතු කිහිපයක් බලපායි.* මව හෝ පියාගේ දත් විකෘතිව පැවතීම, (උඩු හනුව සහ යටි හනුවේ පිහිටීම)* තොල් කම්මුල් තල්ල සහ දිව ආශ්‍රිත හේතු.* දත්වලට අදාළ හේතු.* දත් දෙකක් බද්ධ වී තිබීම.* ඇතැම් විට ස්වභාවයෙන් ම දත් අඩුවෙන් පිහිටීම. ඇතැම් විට දත් වැඩිපුර පිහිටීම.* දත්වල ප්‍රමාණය හනුවලට අනුරූප නොවන ලෙස ප්‍රමාණයෙන් විශාල හෝ කුඩා වීම.* අකලට කිරිදත් ගැලවීම.* ඇඟිලි ඉරීම, සූප්පු ඉරීම වැනි පුරුදු.මේ ආබාධවලින් ඇතැම් ඒවා අපට වළක්වා ගත හැකි දේය. අකලට කිරි දත් ගැලවීම, ඇඟිලි ඉරීම, සූප්පු භාවිතය වැනි පුරුදු වළක්වා ගත හැකිය. ඇතැම් හේතු අපට වළක්වා ගන්නට නොහැකි ස්වභාවික හේතු මේ කවර ආකාරයකට ඇති වුවත් දන්ත විකෘතිතාවට ප්‍රතිකාර කළ යුතු ය. ප්‍රතිකාර සඳහා විශේෂයෙන් ම අවුරුදු දහය වැනි මුල් අවස්ථාවේදී හෝ විවාහ වෙන අවස්ථාවේදී යොමු වේ. දන්ත විකෘතිතාව හේතුවෙන් පාසල් දරුවන් වන යොවුන් දරුවෝ සමකාලීන මිතුරන් අතරේ උසුළු විසුළුවලට ලක් වෙති. පිරිසක් ඉදිරියට ඒමට පසුබැසීමට හේතු වේ. මෙම තත්ත්වය පෞරුෂත්වයට අහිතකර ලෙස බලපායි. එවැනි අඩු පාඩු හේතුවෙන් යොවුන් හා තරුණ වියෙහි පසුවන්නෝ මානසික අපහසුතාවන්ට ලක් වෙති.ඇතැම් විට දන්ත විකෘතිතා හෝ අවලස්සන දත් දෙපෙළ හේතුවෙන් මංගල යෝජනා පවා ප්‍රතික්ෂේප වූ අවස්ථා පවා අසන්නට ලැබේ.මෙම ගැටලුවලට විසඳුම මුල් අවදියේදීම ප්‍රතිකාර කිරීම ය. යොවුන් විය හෝ තරුණ වියට පත් වූ විට ප්‍රතිකාර කිරීම අපහසු මෙන් ම වඩාත් සාර්ථක ද නැත.දත්වලට සිදුවන අනතුරුවලින් ද දන්ත විකෘතිතාව ඇති විය හැකි ය. කිසියම් අනතුරකදී දත්වලට හානියක් වුවහොත් වර්තමානයෙහි ඒ සඳහා නවීන ප්‍රතිකාර ක්‍රම බහුලව අති හෙයින් නොපමාව වෛද්‍ය උපදෙස් පැතීමටත් දන්ත විකෘතිතා ඇතිවීම වළක්වා ගත හැකි ය. කිසියම් දන්තාබාධයක් හඳුනාගත් මුල් අවස්ථාවේදි ඊට ප්‍රතිකාර ඇරැඹිය යුතුය. ඊට හේතුව පුද්ගලයකුගේ වර්ධනය සිදුවන්නේ අවුරුදු 20 ක් දක්වා පමණක් සිදුවන හෙයිනි. දත්වලට සිදු කරනු ලබන ප්‍රතිකාර ක්‍රමවේද මුහුණේ වර්ධනයත් සමඟ ගැළපෙන ආකාරයට කරගෙන යන්නට හැකි හෙයිනි. වයස අවුරුදු 10 - 11 පමණ වන වර්ධන අවධියේදී සිදු කරනු ලබන ප්‍රතිකාර වඩාත් සාර්ථක වේ.දත්වලට සිදුවන අනතුරුයොවුන් විය හා තරුණ විය පුද්ගල ජීවිතයේ ක්‍රියාශීලීවීම අවධියයි. එහෙයින් ම අනතුරුවලට ගොදුරු වීමට ඇති ඉඩකඩ ද වැඩි ය. ක්‍රීඩා කරන විට වැටීමෙන්, එකිනෙකා සමඟ පොර බැඳීමෙන්, මෝටර් බයිසිකල් හෝ බයිසිකල්වලින් අනතුරුවලට ලක්වීමටත් දත්වලට අනතුරු සිදු විය හැකි ය. දත්වලට සිදුවන අනතුරුවල ස්වභාවය විවිධාකාර වේ. ඇතැම් විට දත වැටීමක් හෝ දතෙහි පැත්තකින් කොටසක් කැඩී යාමේ සිට දතක් බාගයකට වැඩි කොටසක් කැඩී යාමට ඉඩ තිබේ.දත මුලින් ම කැඩී යාම හෝ අනතුරු හේතුවෙන් දත මුළුමනින් ම ගැලවී පිටතට ඒම පුළුවන. හදිසි අනතුරකදී දත් ආශ්‍රිත පටකවලට හා හනුවේ හෝ මුහුණට හානි සිදු විය හැකි ය. ඇසට පෙනෙන තරම් වූත්, වේදනා සහිත වූත් අනතුරක් සිදු වූ විට බොහෝ දෙනා ඉක්මනින් වෛද්‍ය උපදෙස් ලබති. එහෙත් ඇසට නොපෙනෙන, දැඩි වේදනාවක් නොදැනෙන හානියක් සිදු වූ විට ඒ පිළිබඳ දක්වන සැලකිල්ල අඩු ය.එහෙත් දිනකට ඉතා සුළු හෝ ලොකු අනතුරක් සිදු වූ විට දන්ත වෛද්‍ය උපදෙස් පැතීම සුදුසු ය. මන්ද පිටතින් හානි සිදු නොවුණත් ඇතුළතින් දතේ මුලට හෝ හකු ඇටයේ අනතුරක් හෝ වෙනස්වීමක් සිදු වී තිබීමට ඉඩ ඇත. එවැනි අනතුරක් හඳුනා ගත හැක්කේ එක්ස් රේ කිරණ පටයකින් පමණි. එවැනි අවස්ථාවල මතුපිටින් හානියක් නොපෙනුණත් වැඩි දුර පරීක්ෂණවලින් දතට හානි සිදු වී ඇති දැයි සොයා ගත හැකි ය. අනතුර කුඩා වුවත් විශාල වුවත් දත් පිළිබඳව ද පරීක්ෂා කර බැලීම සුදුසු ය.සුළුවෙන් සිදුවන අනතුරුවලින් ඒ අවස්ථාවේ දත්වලට සිදුවන හානියක් නොවුණත් මාස හයක් හෝ වසරක් පමණ කල් ගත වන විට දතේ පැහැය වෙනස් වේ. එසේ වන්නේ දත මිය යාම නිසා ය. එසේ අවපැහැ ගත් දත් පෙළට ප්‍රතිකාර කිරීම පහසු නැත.අනතුරු වළක්වා ගැනීමක්‍රීඩා කරන විට ඒ සඳහා භාවිතා කළ යුතු ආරක්ෂිත මෙවලම් කරන විට ලොකු දිය යුතු වුණ සහ හිස් ආවරණ යතුරු පැදි සඳහා නියමිත හිස් ආවරණ පැලැදීම දත් හෝ මුව අනතුරට ලක්විය හැකි අවස්ථා මග හැරීම වඩාත් සුදුසු ආරක්ෂිත උපක්‍රමය වේ.සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=am1102202</link>
    <topic>අමතක වීම ලෙඩක් නොවේ; ඒත් අමතක වීමේ ලෙඩේ ඩිමෙන්ෂියාව මානසික රෝගයක්</topic>
    <author>ගාමිණී සුසන්ත</author>
    <content>අමතක වීම ලෙඩක් නොවේ; ඒත් අමතක වීමේ ලෙඩේ ඩිමෙන්ෂියාව මානසික රෝගයක්මානසික රෝග පිළිබඳ විශේෂඥ වෛද්‍යහරිස්චන්ද්‍ර ගාම්භීරඅමතකවීම හැමෝටම තිබෙන ගැටලුවකි. ඇතැමෙකුට අමතක වීම සුළුවෙන් පැවතියද ඇතැමෙකුට එය බරපතළ ගැටලුවක් ලෙස පැවතිය හැකිය.සාමාන්‍යයෙන් ඇසෙන පෙනෙන සෑම දෙයක්ම අපගේ මතකයේ රැඳෙන්නේ නැත. එය ස්වභාවිකයි. අපට ඇසෙන පෙනෙන සෑම දෙයක්ම මතකයේ රැඳුණහොත් එයද ගැටලුවක් වනු ඇත. බොහෝවිට අපගේ මතකයේ රැඳෙන්නේ අපට අවශ්‍ය හෝ අප කැමතිදේය.එහෙත් සාමාන්‍ය තත්ත්වයෙන් ඔබ්බට ගොස් මෑතදී තමන් මුහුණ දුන් විශේෂ සිදුවීම් පවා අමතක වීම, තමන් ඇසුරු කරන පුද්ගලයන් අමතක වීම, තමන් සිටින ස්ථානය පවා අමතක වීම මානසික රෝගයකි. එය හඳුන්වන්නේ ඩිමෙන්සියාව ලෙසය. ඩිමෙන්ෂියාව තේරුම් ගැනීම සඳහා සාමාන්‍ය අමතක වීම සහ ඩිමෙන්ෂියාව නිසා ඇතිවන අමතක වීම යන අවස්ථා දෙක අතර වෙනස හඳුනාගත යුතුය.සාමාන්‍ය අමතක වීම කරුණු කීපයක් නිසා සිදුවන්නකි. යම් සිදුවීමක් මතක හිටීමේදී පළමුවෙන්ම කෙටිකාලීන මතකය අවස්ථාවට පත්විය යුතුය. මෙම අවස්ථාවේ ස්වල්ප වේලාවක් තිබී එම සිදුවීම දීර්ඝකාලීන මතකය අවස්ථාවට පත්විය යුතුය.යම් සිදුවීමක් දීර්ඝකාලීන මතකයට ළඟාවීම සඳහා සාධක රාශියක්ම බලපැවැත්වේ. ඉන් එකක් වන්නේ එම සිදුවීම කෙටිකාලීන මතකයට ගැනීමට දරනු ලබන අවධානයේ ප්‍රමාණයයි. යම් සිදුවීමක් කෙටිකාලීන මතකයේ සිට දිගුකාලීන මතකයට ඉබේ ගමන් කරන්නේ නැත. ඒ සඳහා එම සිදුවීම නැවත නැවත ආවර්ජනය කිරීම අවශ්‍යවේ. පාසල් සිසුවකුට කිසියම් පාඩමක් මතක සිටින්නේ ඒ ආකාරයෙනි.ඊළඟ සාධකය වන්නේ දීර්ඝකාලීන මතකයේ ඇති දෙයක් නැවත එළියට ගන්නේ කෙසේද (මතකයට නංවා ගන්නේ කෙසේද) යන්නය. දීර්ඝකාලීන මතකයේ තිබෙන යමක් නැවත එළියට ගැනීම සඳහා කිසියම් ඉඟියක්, හෝඩුවාවක් අවශ්‍යවේ.උදාහරණයක් ලෙස යමෙකුට තම හිතවතෙකු හමුවූ දිනයක් මතකයට නංවා ගැනීමට අවශ්‍ය වූවා යැයි සිතන්න. එම හිතවතා හමුවූයේ තවත් හිතවතෙකුගේ විවාහ මංගල උත්සවයකදී නම්, පළමුව මතකයට නැගෙන්නේ මංගල උත්සවයේදී හමුවූ අවස්ථාවය. මංගල උත්සවය පැවති දිනය මතකයට නංවා ගත හැකි වන්නේ ඉන් පසුවය. එහිදී මිතුරා හමුවූ දිනය මතකයට නංවාගත හැකිය.යම් සිදුවීමක් දීර්ඝකාලීන මතකයට ළඟාවීම සඳහා හේතුවන අනෙක් සාධකය වන්නේ එම සිදුවීම මතකයේ රඳවා ගැනීම අපට කෙතරම් තෘප්තියක්, කෙතරම් මිහිරක්ගෙන එන්නේ ද යන්නය.ඉහත සඳහන් සාධක දුර්වල නම් සාමාන්‍ය මතකයත් දුර්වලවේ. එසේම මන්දබුද්ධික තත්ත්වයෙන් උපදින දරුවන්ගේ මතකය අඩුය. ඒ ඔවුන්ගේ ස්වභාවයය. එසේම ඇතැම් රෝග නිසාද සාමාන්‍ය මතකය අඩුවන අවස්ථා ඇත. විෂාදය ඉන් එක් රෝගයකි.විෂාදයේදී අවධානය අඩුවීම නිසා යම් සිදුවීමක් කෙටිකාලීන මතකයෙන් දිගුකාලීන මතකයට ගමන් කරන්නේ නැත. ඇතැම් විටෙක එසේ ගමන් කළද කිසියම් ඉඟියක් හෝඩුවාවක් මඟින් එම සිදුවීම මතකයට නංවා ගැනීමේ හැකියාව නැත.කාංසාව සාමාන්‍ය මතකය අඩු කරනු ලබන තවත් එක් රෝගී තත්ත්වයකි. එම රෝග නිසා අමතක වන්නේ යම් කරුණක් සඳහා යෙදවිය යුතු අවධානය අඩුවීම නිසාය.මන්දබුද්ධික තත්ත්වය හැර අනෙකුත් රෝග තත්ත්වයන් හඳුනාගෙන ප්‍රතිකාර කිරීමෙන් එම රෝග නිසා ඇතිවන සාමාන්‍ය අමතකවීමේ තත්ත්වය මඟහරවා ගත හැකිය. සාමාන්‍ය අමතකවීම යන්න එලෙස අපට හඳුනාගත හැකිය. ඩිමෙන්ෂියාව නම් රෝගී තත්ත්වය සාමාන්‍ය අමතකවීම නොවේ.පංචේන්ද්‍රියන්ගෙන් ගනු ලබන සංඥාව මොළයේ පමණක් පවතින ‘නියෝකෝටෙස්’ නම් කොටසේ තැන්පත්වී පවතී. මතකය, හැඟීම්, වචන, තර්කනය, නර්තනය, ගණිතමය යන හැකියාවන් අප වෙතින් පෙන්නුම් කරන්නේ ඉහත දැක්වූ නියෝකෝටෙස් නම් මොළයේ විශේෂිත කොටසේ තැන්පත් වී ඇති දෑ අනුවය. මතකය ඇතුළුව ඉහත සඳහන් කළ හැකියාවන්ගෙන් දෙකක් එන්න එන්නම වර්ධනය වෙමින් අඩුවේ නම්, එය “ඩිමෙන්ෂියා” නම් රෝග තත්ත්වය ලෙසට හඳුනාගැනේ. මෙම රෝගයේදී අදට වඩා හෙට මතකය අඩුවේ. ඒ සමඟම හැඟීම්, වචන, තර්කය, නර්තනය, ගණිතමය වැනි හැකියාවන් ද අඩුවේ. ඩිමෙන්ෂියා රෝගයේ ස්වභාවය එයයි.ඩිමෙන්ෂියා රෝගය බහුල වශයෙන්ම හටගන්නේ වයස අවුරුදු 65 ඉක්මවූ පසුවය. තරුණ අවධියේ දී මෙම රෝගය හටගැනීම ඉතාම අල්පය. වයස අවුරුදු 70 ඉක්මවූ ජනගහනයෙන් සියයට 10කටත්, වයස අවුරුදු 75 ඉක්මවූ සියයට 15 ක පිරිසකටත් මෙම රෝගය ඇති බව හෙළිවී ඇත. එමෙන්ම ඩිමෙන්ෂියා රෝගයට ගොදුරු වූවන්ගෙන් 50%කට පමණ එම රෝගය ඇතිවන්නේ ඇල්ෂයිමර් රෝගය නිසා බව ද හෙළිවී ඇත.මොළයට රුධිරය සපයන රුධිර නාළ අවහිර වීම, තයිරොක්සින් ඌනතාවය ඇතුළු ශරීරයේ හෝමෝන වල ඇතිවන අඩුපාඩුකම්, ෆෝලික් ඇසිඩ්, විටමින් බී 12 වැනි විටමිනවල ඌනතාව, ආසාදන රෝග, දියවැඩියාව, මත්ද්‍රව්‍ය භාවිතය වැනි හේතූන් නිසා ද ඩිමෙන්ෂියා රෝගය ඇතිවන බව සොයාගෙන ඇත.ඩිමෙන්ෂියා රෝගීන්ගෙන් 30%ක් පමණ දෙනාට රුධිර නාළවල රුධිරය ගැලීම අවහිර වීම නිසා එම රෝගය හටගෙන ඇති බව හෙළිවී ඇත. ඩිමෙන්ෂියා රෝගය හට ගන්නේ ඉහත දැක්වූ හේතූන් නිසා සිදුවන මොළයේ සෛල මියයාම නිසාය.ඩිමෙනෂියා රෝගීන්ගේ පළමුවෙන්ම අහිමිවන්නේ ළඟම මතකයයි; මෑතදී සිදුවූ සිදුවීම්ය. උදාහරණයක් ලෙස මෙම රෝගීන්ට මීට වසර 10කට 12කට පෙර සිදුවූ යමක් මතකයට නගා ගැනීමට හැකිවන අතර ඊයේ හෝ අද ආහාරයට ගන්නා ලද දේ අමතක වී යා හැකිය. එයට හේතුව වන්නේ මෑතදී සිදුවූ සිදුවීම් අවධානයෙන් මතකයේ සටහන් නොවීම සහ දීර්ඝකාලීන මතකයට එම සිදුවීම් ගමන් නොකිරීමය.මතකය යනු මොළයේ තිබෙන ස්නායු තන්තු එකිනෙකට සම්බන්ධ වීමෙන් ඇතිවන ව්‍යූහයක ප්‍රතිඵලයකි. ඩිමෙන්ෂියා රෝගයේදී එම ස්නායු තන්තු මියයාමෙක් සිදුවේ. ඉක්මනින්ම මිය යන්නේ අලුත්ම මතකයන්ට අදාළ ස්නායු තන්තුය. රෝගය දරුණු වූ පසුව සියලු ස්නායු තන්තු මියයාමෙන් අතීත මතකයන් ද නැතිවී යාම මෙම රෝගයේ ස්වභාවය වේ. දියවැඩියාව, අධිරුධිර පීඩනය, ඇල්ෂයිමර් වැනි රෝග තත්ත්වයන් ඇතිවීමට ජානමය තත්ත්වයන් හේතුවන බව දැන් තහවුරු වී ඇත. ඩිමෙන්ෂියා රෝගයට ඉහත රෝග තත්ත්වයන් හේතු සාධක වන නිසා ඩිමෙන්ෂියාවට ජානමය බලපෑමක් තිබෙන බව පැහැදිලිවේ.අපගේ මතකය අඩුවීමට මොළයේ තිබෙන ඇසටයිල්කෝලීන් නම් රසායනිකය අඩුවීම හේතුවේ. ඩිමෙන්සියා රෝගීන්ගේ ද ඇසටයිල්කෝලීන් රසායනිකය අඩුවීම වෙනත් මාසකික රෝග කීපයකම ලක්ෂණයන් පෙන්නුම් කිරීමට හේතුවේ. විෂාදය ඉන් එක් මානසික රෝගී තත්ත්වයකි. විෂාදය, ඩිමෙන්ෂියාව නිසාම හටගන්නා තවත් රෝගී තත්ත්වයක් ලෙස හැඳින්වීම නිවැරැදිය.එසේම භින්නෝන්මාදය රෝගයේ රෝග ලක්ෂණ ද ඩිමෙන්ෂියා රෝගීන්ට ඇතිවනු දැකගත හැකිය. සැකය, අසාමාන්‍ය කටහඬවල් ඇසීම, හැබැහින් නැති දේ පෙනීමට පටන් ගැනීම වැනි රෝග ලක්ෂණ ද ඩිමෙන්ෂියා රෝගීන් වෙතින් දිස්වේ. එමෙන්ම තමාට හෝ තම පවුලේ අයට වෙනත් අයකු කිසියම් හෝ අනතුරක් කරාවි යැයි යන හැඟීම ඇතිවීම ඩිමෙන්ෂියා රෝගීන්ට ඇතිවන බහුල මානසික තත්ත්වයකි. එසේම තමාගේ බඩුබාහිරාදිය වෙනත් අයකු පැහැරගෙන යා හැකි යැයි ඔවුහු නිතර සිතති. ඒ නිසා ඔවුහු තමන්ට අයත් බඩුබාහිරාදිය පොදි බැඳ ආරක්ෂා කිරීමට පෙලඹෙති. රාත්‍රියේදි නිදිවර්ජිතව ඔවුන් කරන්නේ එවැනි ක්‍රියාවන්ය.මොවුන් වෙතින් පෙන්නුම් කෙරන තවත් අවදානම් සහගත ලක්ෂණයක් වන්නේ සමාජ ආචාර ධර්ම පිළිබඳ හැඟීම ගිලිහී යාමය. එයට හේතුව වන්නේ මොළයේ සෛල මිය යාමය. එහි ප්‍රතිඵලයක් ලෙස ඔවුහු ලිංගික වශයෙන් හික්මීමක් පාලනයක් නැතිව හැසිරේ. උදාහරණයක් ලෙස රෝගයට ගොදුරු වී ඇති වැඩිහිටි පිරිමියෙක් තම පවුලේම දියණියක හෝ ලේලියක කෙරෙහි වුවද ලිංගික උනන්දුවක් දැක්වීමට පෙලඹිය හැකියි. මෙය එම පවුල විශාල වශයෙන් අපහසුතාවයට පත්වීමට හේතුවන කරුණකි. මෙම තත්ත්වය කාන්තාවකට වුවද පොදුය.ඊට අමතරව ආහාර ගැනීම අඩුවීම, රාත්‍රී කාලය අවදියෙන් ගත කර දිවා කාලයේ ස්වල්ප වේලාවක් නිදා ගැනීම, නිතරම නිවසින් පිටවීමට උත්සහ ගැනීම, ප්‍රසිද්ධියේ පරුෂ වචන කියා අන්‍යයන්ට බැණ වැදීම වැනි රෝග ලක්‍ෂණයන් ද ඩිමෙන්ෂියා රෝගීන් වෙතින් පෙන්නුම් කෙරේ. මෙම රෝගය උත්සන්න වන විට මලපහ, මුත්‍රා නොදැනීම පිට වීම වැනි තත්ත්වයන් ද ඇතිවේ.ඩිමෙන්ෂියා රෝගීහු මහගෙදර ජීවත්වීමට විශේෂ පි‍්‍රයතාවක් දක්වති. නිවසේ සිටින දරුවන් රෝගී පියාට හෝ මවට කෙතරම් හොඳ ආහාරපාන දී සැලකුවද තමාට ආහාර නොදෙන බව නිවසට පැමිණෙන අමුත්තන්ට පවසනු දැක ගත හැකිය.ඩිමෙන්ෂියා රෝගීන් වෙතින් පෙන්නුම් කෙරෙන තවත් බරපතළ ලක්‍ෂණයක් වන්නේ ඇඳුම් ඇඳීම ප්‍රතික්ෂේප කිරීමයි. ඇඳ සිටින ඇඳුම් ගලවා දමා සිටීමට මොවුහු පෙලඹෙති.ඩිමෙන්ෂියා රෝගීන් වෙතින් පෙන්නුම් කෙරෙන මූලිකම රෝග ලක්‍ෂණයන් වන්නේ මතකය අඩුවීම සහ විෂාදය වැනි රෝගි ලක්‍ෂණ මතුවීමය. මෙම රෝගය උත්සන්න වූ අවස්ථාවේ මොළයේ සෛල විශාල ප්‍රමාණයක් මිය යාම නිසා මොළය හැකිළීමට පටන් ගනී. එසේම මොළය තුළ තිබෙන දියර පිරි කුහර ප්‍රසාරණය වේ. ඒවා ජලයෙන් පිරීමට පටන් ගනී.පෝෂණ ඌනතාවය, විෂාදය වැනි හේතූන් නිසා ඇති වන ඩිමෙන්ෂියා රෝග තත්ත්වයන් හැරුණු විට අනෙක් හේතූන් නිසා හට ගන්නා ඩිමෙන්ෂියා රෝග තත්ත්වය එන්න එන්නම උග්‍ර අතට පත්වේ. පරීක්‍ෂණ මඟින් මෙම රෝගය හඳුනාගත හැකිය. කලින් හඳුනා ගත්තද ඩිමෙන්ෂියාව සඳහා ප්‍රතිකාර කිරීමේ හැකියාව ඉතා අල්පය. මෙම රෝගය නිසා මොළයේ සෛල මිය යාම නවතාලිය නොහැකිය.ඩිමෙන්ෂියා රෝගයේදී මතකය අඩු වන්නේ මොළයේ මතකය ආශි‍්‍රත සෛල මියයාමට අනුපාතිකවය. ඩිමෙන්ෂියාවට ප්‍රතිකාර කිරීමේදී බලාපොරොත්තු වන්නේ මොළයේ ඇසටයිල්කෝලීන් රසායනිකය වැඩි කර රෝගය නිසා පහත් තත්ත්වයට වැටෙන ජීවන මට්ටම උසස් මට්ටමකට ගෙන ඒමය; ජීවත් වන කාලය තුළ වඩාත් යහපත් අයුරින් ජීවත් වීමට රෝගියාට ඉඩ සැලසීමය. එසේ වුවද මෙම රෝගයට ඖෂධීය ප්‍රතිකාර කිරීම ඉතාම දුෂ්කරය. එයට හේතුව වන්නේ එම ඖෂධ මඟින් ලැබෙන්නාවූ ප්‍රතිඵල වලට වඩා හානිය වැඩිවීමට ඉඩකඩ තිබීමය. ඇතැම් විටෙක ඖෂධීය ප්‍රතිකාර මඟින් තිබෙන මතකය තවදුරටත් අඩුවීමට ද ඉඩ තිබේ.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=ay1102201</link>
    <topic>ජීවිතය ජය ගන්න ඉගෙනීම හැර අන් මඟක් නැති බව දැන හිටියා</topic>
    <author>සාගරිකා දිසානායක ජයසිංහ</author>
    <content>පුංචි කාලේ මතකය අවදි කරමින් අප හා පිළිසඳරට එක් වුණේ රජරට විශ්ව විද්‍යාලෙ උපකුලපති මහාචාර්ය කේ.ඒ. නන්දසේන මහතා. මාතර වෙලේගොඩ සුදර්ශන විද්‍යාලය, අකුරැස්ස තිබ්බොටුවාව කනිෂ්ඨ විද්‍යාලය, ගොඩපිටිය මහා විද්‍යාලය හා තෙලිජ්ජවිල මධ්‍ය මහා විද්‍යාලය යන විදුහල්වලින් මූලික හා ද්විතීය අධ්‍යාපනය ලත් ඒ මහතා පේරාදෙණිය විශ්ව විද්‍යාලයේ කෘෂි විද්‍යා අංශයෙන් පාංශු විද්‍යාව පිළිබඳ ගෞරව උපාධියක් දිනා ගත්තේය. පේරාදෙණියේ කෘෂිකර්‍මය පිළිබඳ පශ්චාත් උපාධි ආයතනයෙන් පශ්චාත් උපාධිය ලත් ඒ මහතා බෙල්ජියමේ ලර්වන් කතෝලික විශ්ව විද්‍යාලයෙන් පාංශු විද්‍යාව පිළිබඳ ආචාර්ය උපාධිය ද ලබා ගත්තේය.මාතර නූපේ ගමේ පුංචි නිවහනකදි ඔහු මෙලොව එළිය දුටුවෙ නවසිය පනස් හතරේ දෙසැම්බර් මාසේ තුන්වැනිදා. “කලහේ ආචාරිගේ නන්දසේන.” ඒ මවුපියන් ඔහුට දුන් නම. ඔහුගේ පියා කලහේ ආචාරිගේ ජෝතිපාල. රැකියාව කළේ රියැදුරු මහතෙකු ලෙස. ඒ වගේම ඔහු දක්‍ෂ කාර්මිකයෙක්. අම්මා දීයගහ වඩුගේ ඇඩ්ලින්. ඒ කාලේ හැටියට ගුරු පත්වීමක් ගන්න තරමට ඉගෙන ගත්තත්, ඇගේ පියා ඈට රැකියාවකට යන්න දුන්නේ නෑ. ඈ බීරලු රේන්ද ගොතන්න, අලංකාරෙට ඉදිකොළ හැඹිලි වියන්න, මැහුම් ගෙතුම් අත්කම් හොඳින් දැන හිටියා. ඒ විතරක් නොවෙයි ඈ ගමේ දැරියන්ට බීරලු ගොතන්න හැඹිලි වියන්න කියා දුන්නා. ඒ අත්කම් භාණ්ඩ අලෙවි කරලා යමක්කමක් උපයා ගත්තා.නන්දසේනගේ පවුලෙ සහෝදර සහෝදරියො අට දෙනයි. වැඩිමලා අයියා. නන්දසේන දෙවැනියා. ඔහුට බාල මල්ලිලා තුන්දෙනයි. නංගිලා තුන්දෙනයි. තාත්තා රැකියාවෙන් හම්බකළ දේ ඔවුන්ගේ පවුලේ නඩත්තුවට සෑහුණේ නෑ. කොයි තරම් ආර්ථික ප්‍රශ්න තිබුණත් දරුවන්ට හොඳට උගන්නා ගන්නට ලොකු වුවමනාවක් තිබුණා. තාත්තාට ඒ ගැන ඒ හැටි වගක් තිබුණේ නෑ. නන්දසේනට හොඳ වේලාවක් බලලා අකුරු කියෙව්වෙත් අම්මාමයි.නන්දසේන මුලින්ම ඇතුළු වුණේ වෙල්ගොඩ සුදර්ශන විද්‍යාලෙට. නන්දසේනලා පදිංචි වෙලා හිටියේ මාතර මාතර නිල්වල් ගඟ මූදට වැටුණු තැන පිහිටි තොටමූණ ආසන්නයේ. හවසට පාසල ඇරිලා ඇවිත් අම්මත් එක්ක ඔවුන් නාන්න ගියේ මේ තොටමුණටයි. පුංචි කාලෙදිම වතුරට බය නැතිව පිනන්නට නන්දසේන පුරුදු වුණේ මේ තොටමුණේ නාන්න යාමෙන්. පාසලේ හතරේ පන්තියට සමත් වුණාම නන්දසේනලා අම්මාගේ ගම වූ අකුරැස්සේ නිවෙසක්තනාගෙන එහෙ පදිංචියට ගියා. නන්දසේන එවර ඇතුළු වුණේ අකුරැස්සේ තිබ්බොටුවාව කනිෂ්ඨ විද්‍යාලෙට.පුංචි කාලෙ පටන්ම ඔහු ඉගෙනුමට දක්‍ෂයි. අම්මා තාත්තාගේ බල කිරීමකින් තොරවම ඔහු පොතපතේ වැඩ කළා. අකුරැස්සේ ඔවුන් පදිංචිව සිටි වත්ත පහළින් නිල්වලා ගඟ ගලා ගියා. ඒ කාලෙ නිල්වලා ගඟේ කිඹුල්ලුන් හිටියේ නෑ. නන්දසේනලා පාසල ඇරිලා ගෙදර ගිය ගමන්ම දුවන්නේ ගඟේ වැල්ලට. ගං වැල්ලට පැන ගත්තාම අයියා මලෝලා ඇති තරම් සෙල්ලම් කරලා පීනලා නාලා පැය දෙකතුනක්වත් විනෝද වෙලායි ආපහු ගෙදර එන්නේ.නන්දසේන හැමදාම පන්තියේ පළවැනියා. මතක ඇති කාලෙටම ඔහු දෙවැනියා වුණේ වරක් හෝ දෙවරක් පමණයි. ඔහුගේ අයියාත් මල්ලිලාත් නංගිලාත් ඉගෙනුමට හපන්. ඒ වුණත් ආර්ථික අපහසුකම් නිසාම අයියාත්, මල්ලිත්පාසල් ගමන නවත්තලා පුංචි පුංචි රැකියාවලට යොමු වුණා. ඒ කාලෙ දරුවන්ට උගන්නාගෙන බඩකට පුරවන්නට අම්මා අනේක විධ දුක් වින්ඳා ඔහුට මතකයි.අම්මා බීරලු රේන්දු ගෙතුවා. ඉදිකොළ හැඹිලි වියුවා - පොල් අතු වියුවා. ගේ දොර වත්ත පිටියේ එළවළුවක් කොළ වර්ගයක් වගා කළා. නන්දසේනත් අම්මාගේ උදව්වට බීරළු ගෙතුවා. ඒ වගේම මුල පුරලා දුන්නම රටා දාලා හැඹිලි වියුවා. ඒවා විකුණලා කීයක් හරි හොයාගෙන පාසලට අවශ්‍ය වූ යමක් පොතක් පතක් මිලදී ගත්තා. අම්මා දරාපු උත්සාහයට සහයක් වෙන්න ලොකු මල්ලිත් අයියාත් පාසල් ගමන නැවැත්වුවා. පවුලේ හැමෝටම වඩා හොඳින් ඉගෙනගත් නන්දසේනගේ ඉගෙනීම නතර කරනවාට කවුරුවත් කැමති වුණේ නෑ. නන්දසේනට ඉගෙන ගන්න උදව් කරන්න අයියා ගරාජයක කාර්මිකයෙක් විදිහට රැකියාව කළා. මල්ලි රත්‍රන් බඩු හදන්න පුරුදු වුණා.මොන දුෂ්කරතාව මැද වුණත් ඉගෙන ගෙන තැනකට ඇවිත් නංගිලා මල්ලිලා ගොඩ දාගන්නවාය යන දැඩි අධිෂ්ඨානෙන් යුතුව නන්දසේන පාසල් ගියා.1971 දි ඔහු සාමාන්‍ය පෙළ පන්තියේ. දේශපාලන පෙරළියක සිහිනය මවන විමුක්තිකාමී සහෝදරයන් පාසල් සිසුන් ග්‍රහණයට හසු කරගත්තේ ඒ කාලේ. නන්දසේනත් විමුක්තිකාමී අයියලාගේ උපදෙස් පිළිඅරන් අම්මා තාත්තාට හොරෙන් රෑට රෑට කැලෑ මණ්ඩිවල පැවැත්වුණු පන්තිවලට සහභාගි වුණා. මිරිඟු දැලෙහි පැටලිලා එතෙක් පොතපතට දැක්වූ සෙනෙහස විප්ලවය වෙත යොමු කළා. පළමු වතාවේ සාමාන්‍ය පෙළට පෙනී හිටියා විතරයි. 1971 අප්‍රේල් කැරැල්ල ඇරැඹුවා.හැන්දෑවට හැන්දෑවට යාළු මිත්‍රයො කීප දෙනෙක් එක්ක පුතණ්ඩියා වහංගු වෙන්නේ හොඳකට නොවෙන බව අම්මාට ඉව වැටිලා තිබුණා. අම්මාගේ් දරු සෙනෙහසට දිව්‍ය ඥානයත් එක්වෙලා ලොකුමාමාත් එක්ක නන්දසේන ගමෙන් පිටමං කළා.”ගිය නුවණ ඇතුල් ලවා වත් අද්දවන්න බැරි” වග නන්දසේනට තේරුණේ පුංචි කාලෙ ඉඳලා හැමදාම වගේ පළමුවැනියා වුණු තමා පළමු වතාවෙ සාමාන්‍ය පෙළ වැඩ හතරක් විතරක් සමත් වෙලා විභාගේ්අසමත් වෙලා ප්‍රතිඵල ලැබුණාමයි. ඒ වන විට අම්මාගේ මල්ලි ජයතිලක මාමා වැඩකළ ගරාජයේ ගෝලයෙකු විදිහට වැඩකළ නන්දසේන ඉගැනිල්ල අතහැරලා කවදාහරි දවසක දක්‍ෂ කාර්මිකයෙක් වෙලා හොඳ වැඩපොළක් දාගන්න හිත හදාගෙනයි හිටියේ. ප්‍රතිඵල කොලෙත් අරන් අම්මා ගරාජයට නන්දසේන සොයගෙන ආවේ ආයෙමත් වතාවක් විභාගෙ ගන්න කියන්නයි.නන්දසේනගේ අදහස කීවාම අම්මාත් මාමාත් එක හඬින්ම කියා හිටියෙ නන්දසේන නැවතත් විභාගය ගත යුතු බවමයි. අම්මාගේත් මාමාගේත් කීම අහක දාන්න බැරිකමට ඔහු එදා එකඟ වුණා. එදා තමයි නන්දසේනගේ ජීවිතේ ඉරණම තීරණය කළ දවස. විභාගෙට ඉල්ලුම්පත්‍ර දාන්න ඕනෑ කළ රුපියල් තිස් පහත් ජයතිලක මාමා අම්මාට දීලයි පිටත් කළේ. ගමෙනුත් ලෝකයෙනුත් වහංගු වෙලා නන්දසේන අම්මාලවා වරින්වර තමාගේ පොත් පත් ටික ගරාජයට ගෙන්නා ගත්තා.දෙවැනි සැරේ හොරෙන්ම ගිහින් විභාගෙට ලියලා ආවා. ප්‍රතිඵල පිට වූ දා සරමකුයි කමිසෙකුයි ඇඳගෙන පාසලට ගියා. ඒ යනවිට පාසලේ රැස්වීම. ළමයි අමතා විදුහල්පතිතුමා ප්‍රතිඵල කියවනවා. නන්දසේනත් පිටුපසින් හිටගෙන අසා සිටියා. පාසලේ විභාගෙට ඉඳගත් සිසුන් අසූ දෙනා අතරින් වැඩ හතකටම සම්මාන ඇතුව විභාගෙ සමත් වූ එකම ශිෂ්‍යයා නන්දසේන. ඔහුගේ් දෙසවන් ඔහුටම අදහන්නට බැරි තරම්’විදුහල්පතිතුමා නම අඬ ගැහුවා. ඔහු බය නැතිව ඉදිරියටම ගියා. “මොකද මේ සරම පිටින්. හෙට උදේම කලිසමක් ඇඳගෙන ඉස්කෝලෙට වරෙන්!”ඒ කාලෙ ගුරුවරු කතා කරන්නෙ එහෙමයි. ප්‍රතිඵල අහගත්තු නන්දසේන පිම්මෙ දිව්වෙ ගෙදරටමයි. හොඳම ප්‍රතිඵල නිසා කැමති පාසලකට ඉල්ලුව හැකි.ඔහු තෙලිජ්ජවිල මධ්‍ය මහා විද්‍යාලෙ ඉල්ලුවා. කැඳවීම ලැබුණා. උසස් පෙළ ජීව විද්‍යා අංශයෙන්ම ඇතුළු වුණා. ගමේ ඉඳලා පාසලට කිලෝ මීටර දහයක් විතර දුරයි. මල්ලි නන්දසේනට පාපැදියක් අරන් දුන්නා. උදේ හවා පාපැදියෙන් පාසලට ගියා. විභාගේ ළං වුණා. නන්දසේන තවත් මිතුරන් තුන් දෙනෙක් එක්ක පාසල අසල පිහිටි ‘පෙටි මහත්තයා’ ගෙ ගෙදර කාමරයක් අරන් නැවතුණා. තුන් වේලම බත් කාලා මාසෙට රුපියල් 55 ක් දුන්නා. නන්දසේනට උදව් කළේ අයියයි මල්ලියි.පළමු වතාවෙම යාළුවො හතර දෙනාම විශ්ව විද්‍යාලෙට තේරුණා. නන්දසේනට වෛද්‍යවරයකු වීමේ ආශාව තිබුණා. ඒත් ඔහුට ලකුණු ලැබුණේ කෘෂි විද්‍යා අංශයට යන්නයි. දෙවැනි වර විභාගෙ ලියන්න හිටියොත් ගෙදර නංගිලා මල්ලිලාට උගන්නාගන්නත් වියදම මදි වෙනවා. නන්දසේන දොස්තර හීනයට සමු දීලා පේරාදෙණිය විශ්ව විද්‍යාලෙ කෘෂි විද්‍යා පීඨයට ඇතුළු වුණා. ඒ 1975 දි. ඔහුගේ කාමර සගයන්ගෙන් ඊ.ආර්.එන්. ගුණවර්ධන මිතුරාත් නන්දසේන එක්කම කෘෂි විද්‍යා පීඨයට ඇතුළත් වුණා. ඔහු අද පේරාදෙණිය විශ්ව විද්‍යාලයේ කෘෂි විද්‍යා පීඨයේ මහාචාර්යවරයකු ලෙස කටයුතු කරනවා.පාලිත දහනායක සහ ආතර් හීනටිගල මිතුරන් වෛද්‍ය පීඨයට ඇතුළත් වුණා. වෛද්‍ය පාලිත දහනායක දැන් කුරුණෑගල පළාත් සෞඛ්‍ය අධ්‍යක්‍ෂවරයා ලෙස කටයුතු කරනවා. වෛද්‍ය ආතර් හීනටිගල එංගලන්තයේදී අභාවප්‍රාප්ත වුණා.නන්දසේන විශ්ව විද්‍යාලෙට ඇතුළු වුණේ නවක වදේ උග්‍ර ලෙස පැවතුණු කාලෙ. ඔහුගේ සමකාලීන මිතුරියක් වූ රූපා රත්නසීලි නවකවදය නිසා අතිශය පීඩාවට පත් වූ හැටි ඔහුට තවමත් මතකයි.විශ්ව විද්‍යාලෙ හිල්ඩා ඔබේසේකර සහ මාස් ශාලාවල නැවතුණු නන්දසේන සමකාලීන ශිෂ්‍යයන් අතර ජනපි‍්‍රය වුණේ “ජොල්ලා” නමින්. ඒ ඔහු නිතරම ජෝතිපාලගේ සින්දු කියමින් හැමදෙනා සමඟම මිතුරුව විනෝදයෙන් කල් ගෙවූ නිසයි. විශ්ව විද්‍යාල ජීවිතේදි ඔහු ඉගෙනුමට මිස ප්‍රේමයට හෝ දේශපාලනයට තමාගේ ලෝකයේ දොරගුළු විවෘත කළේ නෑ.පුංචි කාලෙ පටන් පැවැති සිතුවම් ඇඳීමේ දස්කමත් ඔහුට විශ්ව විද්‍යාලෙදි ප්‍රයෝනවත් වුණා.විද්‍යා, කලා, වෛද්‍ය, ඉංජිනේරු, වාණිජ ඕනෑම පීඨයක කලා උලෙළක්, වර්ණ රාත්‍රියක් හෝ සාදයක් වෙතොත් එහි වේදිකා අලංකරණය බාර වුණේ් නන්දසේනට.ගමේදි මාමලා අයියලා මල්ලිලා එක්ක එකතු වෙලා වෙසක් එකට වීදි නාට්‍යය හදාගෙන පැට්‍රෝල් මැක්ස් ලාම්පු පත්තු කරගෙන එළිවෙන කල් ගම වටේ ගිය හැටි ඔහුට මතකයි.වරක් ඉල්ලීස ජාතකය නාට්‍ය පිටපතක් ලියා අධ්‍යක්‍ෂණය කළ නන්දසේන විශ්වවිද්‍යාලයෙන් ලද තාක්‍ෂණික දැනුම යොදාගෙන ගමේදි විවෘත වේදිකාවක ඉතා අලංකාර ලෙස එම නාට්‍යය ගම්මුන්ට පෙන්වන්නට සමත් වුණා.අවසාන වසරේ විභාගෙන් ද්විතීය පන්ති ඉහළ ගෞරව සාමාර්ථ්‍යයක් ලබාපු නන්දසේනට කෘෂි විද්‍යා පීඨයේ සහකාර කථිකාචාර්ය තනතුරක් ලැබුණා.ආධුනික කථිකාචාර්යවරයකු ලෙස කටයුතු කළ ඔහු 1981 දි පේරාදෙණියේ පශ්චාත් උපාධි ආයතනයෙන් පාංශු විද්‍යාව පිළිබඳ පශ්චාත් උපාධිය ලබා ගත්තා.1984 වසරේදි දර්ශනපති උපාධිය ලබා ගත් නන්දසේනට 1984 දිම බෙල්ජියමේ බ්‍රසල්ස් නුවර ලර්වන් කතෝලික විශ්ව විද්‍යාලෙන් අධි ශිෂ්‍යත්වයක් හිමි වුණා.1984 නන්දසේනගේ ජීවිතේ කඩඉම් වසරක්. කොළඹදි ඔහු හඳුනාගත් කපු මහත්තයෙක් ඉදිරිපත් කළ යෝජනාවක් අනුව ඒ අවුරුද්දෙම ඔහු දෙහිවල ඉÁදිරා විජයනාරායන මෙනෙවිය හා සමඟ විවාපත් වුණා. විවාහය ලියාපදිංචි කොට බෙල්ජියමට ගිය නන්දසේන මාස තුනකට පස්සෙ බිරියත් බෙල්ජියමට ගෙන්වා ගත්තා. ඔවුන්ගේ ලොකු පුතා ඉන්දික උපන්නේ 1986 දි බෙල්ජියමෙදි. ඔහු දැන් පේරාදෙණිය වෛද්‍ය පීඨයේ තෙවැනි වසර ශිෂ්‍යයෙක්. දෙවැනි පුතා හසිත 1989 දි පවුලට එක් වුණා. ඔහු පිලිපීන විශ්ව විද්‍යාලයේ පළමු වසර වෛද්‍ය ශිෂ්‍යයෙක්. 1992 දි පවුලට එක්වූ බාල දියණී ජයනි මහනුවර මහාමායා බාලිකාවේ උසස් පෙළ ශිෂ්‍යාවක්. ආචාර්ය උපාධිය ලබා 1990 දි යළිත් ලංකාවට පැමිණි නන්දසේන පේරාදෙණිය විශ්ව විද්‍යාලයේ ජ්‍යෙෂ්ඨ කථිකාචාර්යවරයකු ලෙස කටයුතු කළා.පසෙහි සාරවත්භාවය සහ පසෙහි විස මූලද්‍රව්‍ය පසෙහි අඩංගු ශාඛ පෝෂක, පසෙහි ජල ගුණාත්මකභාවය මෙන්ම ජල දූෂණය පිළිබඳ සාර්ථක පර්යේෂණ රාශියක් සිදුකළ ආචාර්ය නන්දසේන ඒ පිළිබඳ ශාස්ත්‍රීය පත්‍රිකා රාශියක් ලියා පළකොට තිබෙනවා. 2006 වසරේදී රජරට විශ්ව විද්‍යාලයේ උපකුලපති තනතුර සඳහා පත්වූ ආචාර්ය නන්දසේන මහතාට 2007 වසරේ මහාචාර්ය පදවිය පිරිනැමුවා. වසර 2006 රජරට සරසවිය බාරගත් පසු අද දක්වා ඔහු එහි උපකුලපති තනතුරෙහි කටයුතු කරනවා.රජරට විශ්ව විද්‍යාලයේ වෛද්‍ය පීඨය ඇරැඹීමට පුරෝගාමීව කටයුතු කළ මහාචාර්ය නන්දසේන වර්තමානය වන විට විශ්ව විද්‍යාලයේ භෞතික සම්පත්, මානව සම්පත් මෙන්ම අධ්‍යාපන කටයුතු උසස් මට්ටමක පවත්වාගෙන යන්නට සමත්ව සිටිනවා. අධ්‍යාපනයට මුල් තැන දෙමින් නවක වදය හා ඊනියා ශිෂ්‍ය අරගල මැඬපවත්වන්නට මහාචාර්යතුමා දැඩි විනයානුකූල පියවර ගෙන තිබෙනවා. ඔහුගේ ධුර කාලය තුළ විශ්ව විද්‍යාලයේ භෞතික සම්පත් සංවර්ධනය, මානව සම්පත් සංවර්ධනය මෙන්ම අධ්‍යාපන කටයුතුද ප්‍රශස්ථ මට්ටමින් වර්ධනය වී ඇති බවට රජය ඇතුළු බොහෝ දෙනා අතර පිළිගැනීමක් තිබීම එතුමාට සතුටක්.මහාචාර්යතුමා වර්තමානයෙහි උතුරු මැද පළාතේ පොළොවෙහි පස්වල ෆ්ලෝරයිඩ් විෂ වීම් සහ කැඩ්මියම් අන්තර්ගතය පිළිබඳ පර්යේෂණවල නියැළෙමින් සිටිනවා.එතුමා යටතේ පශ්චාත් උපාධි අධ්‍යයන පර්යේෂණවල නියැලෙන විද්‍යාර්ථීන් හා එක්ව නුවරඑළිය හා බදුලු දිස්ත්‍රික්කවල පසෙහි පාංශු හා ජල පෝෂක එක් රැස්වීම හා දූෂණය පිළිබඳ අධ්‍යයනවලට සහභාගි වෙනවා.පසුගිය සමයේ යාපනයේ චෙම්මනි සමූහ මිනීවල ආශි‍්‍රත පාංශු විද්‍යාඥයා ලෙස අපක්‍ෂපාතී තීරණ ලබාදීමට හැකි වීම පිළිබඳ එතුමා තුළ ඇත්තේ සියුම් සතුටක්.පරිසර අමාත්‍යාංශයේ පාංශු ඛාදනය හා ඒ වැළැක්වීම පිළිබඳ කටයුතු භාර කමිටුවෙහි උපදේශකවරයකු ලෙස කටයුතු කරන මහාචාර්යතුමාගේ ඊළඟ අපේක්‍ෂාව කෘෂිකර්‍මයේදී මෙරට පස් ඒකකයකින් ලබාගන්නට හැකි අස්වැන්න වර්ධනය කරගැනීමෙහිලා පසෙහි අඩංගු පාංශු පෝෂක කොටස් කාර්යක්‍ෂම ලෙස භාවිතා කරන්නේ කෙසේද යන අධ්‍යයනය හරහා මෙරට ගොවීන්ගේ අනවශ්‍ය පොහොර භාවිතය අවම කිරීමට මගක් සොයා ගැනීමයි.සාගරිකා දිසානායක ජයසිංහඡායාරූපය - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=ay1102202</link>
    <topic>මේ දැන් අල්ලපු මාළු</topic>
    <author>බුද්ධිකා බ්‍රාහ්මණගේ</author>
    <content>දකුණු ආසියාවේ ලොකුම ධීවර වරාය දික්ඕවිට ඉදිවෙයිධීවර වරාය නීතිගත සංස්ථාවේ කළමනාකාර අධ්‍යක්‍ෂක ලාල් සමරසිංහඅපේ රටේ සමන්ත භූමි ප්‍රමාණය මෙන් තෙගුණයක් විශාල සාරගයක් අපගේ මුහුදු සීමාවට අයිතියි. ත්‍රස්තවාදය අවසන් කිරීමෙන් නිදහස් වූයේ ගොඩබිම පමණක් නොවේ. මේ සුවිසල් මුහුදු ප්‍රදේශයේ නිදහස්ව කටයුතු කරමින් එහි සම්පත් උකහා ගැනීමේ අවස්ථාව දැන් උදාවී තිබෙනවා.” යනුවෙන් ජනාධිපති මහින්ද රාජපක්‍ෂ මහතා පැවසුවේ එල්.ටී.ටී.ඊ. ත්‍රස්තවාදය මුළුමනින්ම පරාජය කිරීමෙන් අනතුරුවයි.අප අවට ඇති මුහුදු තීරය නිසැක සම්පත් ආකාරයකි. ඛනිජ තෙල්, ඛනිජ සම්පත් එහි පිරී තිබේ. නව සොඳුරු වෙරළ තීරය මෙන්ම මත්ස්‍ය සම්පත මහසයුරකට උරුමකම් කියති.මේ සියල්ල අතරින් මත්ස්‍ය අස්වැන්න වඩාත් ප්‍රධාන වන්නේ අපගේ පෝෂණය පූර්ණ කිරීම නිසා මෙන්ම බත රසකරවන නිසාය.සාගර මත්ස්‍ය අස්වැන්න නෙළා දෙන ප්‍රධානම කර්මාන්තය ධීවර කර්මාන්තයයි. රටවටා ඇති මුහුදු සීමාවේ ධීවර කටයුතු සඳහා උපයෝගී කරගන්නා ධීවර වරායන් ගණන 17 කි.”මහින්ද චින්තනය” ඉදිරි දැක්මේ සඳහන් වන්නේත් දැනට ක්‍රියාත්මක ධීවර වරායවලට අමතරව ධීවරයන් මේ වනවිටත් ධීවර කටයුතු සඳහා යොදාගන්නා වෙරළ තීරයන් පිළිබඳ අධ්‍යනය කර එම ප්‍රදේශ ධීවර වරායන් බවට පත්කිරීමට පියවර ගන්නා බවයි.ඩොල්ෆීන් මසුන් නැරඹීමට දෙස් විදෙස් සංචාරකයන්ට පහසුකම්නව ධීවර වරාය ඉදිකිරීමෙන් රජය ඉටුකර ගැනීමට උත්සාහ කරන අපේක්‍ෂා කීපයකි.1. මත්ස්‍ය අස්වැන්න වැඩි කර පාරිභෝගිකයාට අඩුමුදලට මාළු ලබාදීම.2. ධීවර ක්ෂේත්‍රයේ රැකියා අවස්ථා පුළුල් කිරීම.3. ධීවර වරායන් ආශි‍්‍රතව සිදුකරන අනෙකුත් ව්‍යාපාර (මුහුදු වැලි පිරිසුදු කර ඉදිකිරීම් කටයුතු සඳහා ලබා ගැනීම.) ආදිය පුළුල් කිරීම.4. ධීවර ක්‍ෂේත්‍රය ආශි‍්‍රත ද්විතික රැකියා අවස්ථාවන් වැඩි කිරීම.උතුරු නැඟෙනහිර මුහුදු සීමාවේ නිදහසේ කටයුතු කිරීමට ඉඩ ලැබීමෙන් එම ප්‍රදේශවල සාගර සම්පත උකහා ගැනීමේ බාධා ඉවත්විණි.මේ අනුව ජනාධිපතිතුමාගේ උපදෙස් පරිදි වත්මන් ධීවර ඇමති රාජිත සේනාරත්න මහතාගේ මූලිකත්වයෙන් නවතම ධීවර වරායන් හතරක් ඉදිකිරීම සඳහා මූලික කටයුතු අරඹා තිබේ.මන්නාරම දිස්ත්‍රික්කයේ සිලාවතුර ප්‍රදේශයේත්, යාපනය ගුරුනගර් ප්‍රදේශයේත්, මාතර ගන්දර වෙරළ තීරයේත්, අලුත් ධීවර වරාය 3 ක් ඉදිකිරීමේ කටයුතු අරඹා ඇත.යුරෝ මිලියන 44.97 ක වියදමින් ඉදිවන එම ධීවර වරායන් තුන සඳහා සහන පොලී පදනමකින් මුදල් ලබාදී ඇත්තේ ඩෙන්මාර්ක් කක්ස් පෝර්ටි ක්‍රෙඩිට් ෆොන්ඩර් ආයතනයයි.ජගත් ඉදිකිරීම් ආයතනයක් වන ඩෙන්මාර්ක් එම්.ටී. හෝර්ගාඩ් සමාගම ඉදිකිරීම් කටයුතු සිදුකරයි. ජනවාරි මාසයේ මේ වරාය ඉදිකිරීමේ මූලික කටයුතු ආරම්භ කළ අතර 2014 වන විට ඉදිකිරීම් කටයුතු අවසන් කිරීමට අපේක්‍ෂා කරයි. ඒ අනුව ලංකාවේ පළමු වරට ධීවර වරාය තුනක එකම කාලයකදී ඉදිකිරීම් කටයුතු කෙරෙන අවස්ථාව මෙය වෙයි.දැනටමත් ඉදිකිරීම් කටයුතු අරඹා ඇති ධීවර වරායන් අතර පෑලියගොඩට නුදුරින් ඉදිවන දික්ඕවිට ධීවර වරාය ප්‍රමුඛවෙයි. කෝටි 850 ක වියදමින් ඉදිවන මෙම වරාය මේ වර්ෂය අවසන් වීමට පෙර ධීවර කටයුතු සඳහා ප්‍රයෝජනයට ගතහැකියි ධීවර අමාත්‍යාංශය පවසයි.හෙක්ටයාර් 11.7 ක බිම් ප්‍රමාණයක විහිදුණු දික්ඕවිට වරාය ජැටි 11 කින් සමන්විත වේ.මෙම වරාය ඉදිකිරීමෙන් අනතුරුව දකුණු ආසියාවේ ඇති විශාලතම ධීවර වරාය බවට පත්වන්නේද දික්ඕවිටයි.ධීවර ඇමැති රාජිත සේනාරත්න මහතා දික්ඕවිට ධීවර වරායේ ඉදිකිරීම් නිරීක්ෂණය කරමින්බහුදින යාත්‍රා 20 ක් එක් වර නැවැත්විය හැකි තරම් ඉඩකඩකින් යුතු දික්ඕවිට, ධීවර යාත්‍රා නවතා තැබීම සඳහා මීටර් 1150 ක දුරකින් යුතු නැංගුරම් ප්‍රදේශයකින් ද සමන්විත වෙයි.එසේ ඉදිවන ධීවර වරාය සහ දැනට ක්‍රියාත්මක වරාය 17 ත් නැංගුරම් පොළවල් 22 ත් පාලනය කරන්නේ ශශ්‍රී ලංකා වරාය නීතිගත සංස්ථාව විසිනි.ධීවර අමාත්‍යංශයේ හිටපු ඇමති ෆීලික්ස් පෙරේරා මහතා පාර්ලිමේන්තුවේ ප්‍රකාශයක් කරමින් දෙදහස් නමයේ අගෝස්තු මස දහඅට කියා තිබුණේ් ධීවර සංස්ථාවේ පාඩුව කෝටි 16 ක් බවයි.ධීවර කර්මාන්තයේ සැබෑ දියුණුවක් ඇතිවීම ලෙස හැඳින්විය හැක්කේ තවදුරටත් පොදුජනතාවගේ බදු මුදල්වලින් යැපෙන කර්මාන්තයක් නොවූවිට යැයි වත්මන් ඇමති රාජිත සේනාරත්න මහතා පවසයි.ඒ අනුව ධීවර වරාය නීතිගත සංස්ථාව මනා කළමනාකරණයකට ලක් කරමින් මාස හයක් වැනි කෙටි කාලයකදී ආදායම මිලියන 17 කින් වැඩි කිරීමට එහි පාලනාධිකාරිය සමත්වීම වැදගත් පියවරකි.පසුගිය වසරේ ජනවාරි මාසයේ මිලියන 17.44 ක්ව පැවති ආදායම එම වසරේ නොවැම්බර් මාසය වනවිට මිලියන 31.91 බවට වැඩිවී ඇත. වියදම පිළිබඳව සලකන විට ජනවාරි මාසයේ වියදම මිලියන 15 කි. නොවැම්බර් මාසයේ වියදම මිලියන දහසයකි. ආදායම මිලියන දාහතකින් වැඩිවන විට වියදම වැඩි වී ඇත්තේ මිලියනයකින් පමණි.එසේම මෙම ආයතනය වියදම ඉක්මවා මෙපමණ ඉහළ ආදායමක් වාර්තා කර ඇත්තේ වසර 39 ක ඉතිහාසයේ පළමු වරටය. ලංකා ධීවර වරාය නීතිගත සංස්ථාව පිහිටුවා ඇත්තේ 1972 දීය. ආයතනයේ දියුණුව සඳහා ගනු ලැබූ ක්‍රියාමාර්ග පිළිබඳව එහි කළමනාකාර අධ්‍යක්‍ෂක ලාල් සමරසිංහ මහතා පවසන්නේ මෙසේයි.”ධීවර වරාය නීතිගත සංස්ථාව රාජිත සේනාරත්න ඇමතිතුමාගේ පාලනය යටතට ගැනීමෙන් පසුව අප මුලින්ම කළේ අඩුපාඩු හා වැරදී ඇති තැන් හඳුනා ගැනීමයි. ඒ සඳහා විමර්ශන කණ්ඩායමක් පත්කර අපි අක්‍රමිකතා හඳුනා ගත්තා. ඉන් අනතුරුවයි ගැටලු නිරාකරණය කිරීම ආරම්භ කළේ.සංස්ථාවට ආදායම් ලැබෙන ක්‍රම කීපයක්ම පවතිනවා. සංස්ථාව සතු දේපළ බදු දීම, වරාය පරිශ්‍රයට පිවිසීමේදී ටිකට්පතක් ලබාදීම, ධීවර බෝට්ටුවලට ඉන්ධන ලබාදීම, බෝට්ටු අලුත්වැඩියා කිරීම, මුහුදු වැලි පිරිසුදු කර අලෙවි කිරීම, ඩොල්ෆීන්, තල්මසුන් ආදී මුහුදු ජීවීන් නැරඹීමට දෙස් විදෙස් සංචාරකයින්ට පහසුකම් සැලසීම ඇතුළු සේවා රැසකින් ආදායම් ලැබෙනවා.යාපනයදේපළ බදු දීමේදී ක්‍රියාත්මක වූයේ යල්පැනගිය ක්‍රමයක්. සාමාන්‍ය වෙළෙඳපොළ වටිනාකම්වලට වඩා අඩු මුදල්වටලයි බදු දීම් සිදුවී තිබුණේ. අපි එය නිවැරැදි කළා. දොරටු අවසර පත්‍රය මෙතෙක් කල් නිකුත් කරනු ලැබුවේ වරාය ආරක්‍ෂක අංශය විසින්. එහි වගකීම ගිණුම් අංශයට පැවරීම නිසා අවසර පත්‍ර ආදායම කැපී පෙනෙන වෙනසකින් වර්ධනය වූවා.ඉන්ධන ණයට දීම නිසා සංස්ථාවට මිලියන ගණනක මුදල් අයකරගත යුතුව තිබුණා. වරාය කළමනාකරුවන් දැනුවත් කර එම ණය අයකර ගැනීමට අප පියවර ගත්තා.අපගේ පරීක්‍ෂණවලට අනුව තහවුරු වූයේ පිරිසුදු කළ වැලි අලෙවියෙන් රජයට අයවිය යුතු මුදල් නිසි ලෙස ගිණුම්ගත නොවන බවයි. පසුගිය වසරේ ජනවාරි මාසයේ වැලි ආදායම මිලියන 1.82, පෙබරවාරි 1.35, මාර්තු 1.50, අප්‍රේල් 0.96 තත්ත්වයකට එය පහළ බැස තිබුණා.මැයි මාසයේදී 2.41 වූ ආදායම නොවැම්බර් මාසය වනවිට මිලියන 13.48 බවට වර්ධනය වී තිබෙනවා. අද සිදුකළ එකම වෙනස නම් වැලි අලෙවිය පිළිබඳ විශේෂ විමර්ශනයක නිරතවීම පමණයි.ගාල්ලඅපි සෑම අංශයකින්ම ආයතනයට ලැබෙන ආදායම නියම ආකාරයෙන්ම ලබා ගැනීමටත් අනවශ්‍ය වියදම් කපා හැරීමටත් හැකි සෑම පියවරක්ම ගත්තා.ධීවර වරායවල පාලම් තරාදි ඉදිකරන්නේ ඒ ඒ වරායන්ගෙන් දිනකදී පිටකරන මාළු ප්‍රමාණයේ බර නිශ්චය කර ගැනීම සඳහායි. සෑම ධීවර වරායකම පාලම් තරාදි ස්ථාපිත කිරීමේ වැඩසටහනක් මේ වනවිටත් ක්‍රියාත්මකව පවතිනවා. දිනකදී ලබාගන්නා මාළු ප්‍රමාණය නිශ්චය කර ගැනීමෙන් මාළු මිල අනවශ්‍ය ලෙස ඉහළ පහළ යාම වැළැක්විය හැකියි.එසේම බර කිරනු ලබන එක් මාළු කිලෝවකට රුපියලක මුදලක් අය කිරීමෙන් ධීවර සංස්ථාව පාඩු ලබන තත්වයෙන් මිදී භාණ්ඩාගාරයට මුදල් ඉතිරි කර දිය හැකි ආයතනයක් බවට පත්කරගත හැකියි.”බුද්ධිකා බ්‍රාහ්මණගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=ay1102203</link>
    <topic>තොරතුරු තාක්ෂණ කර්මාන්තයේ රැකියා</topic>
    <author>යසස් විශුද්ධි අබේවික්‍රම</author>
    <content>බොහෝ තරුණ තරුණියන් අද පරිගණක තාක්ෂණය ඉගෙන ගන්නා බව ඇසෙන නිසා ඔබ බොහෝ වාරයක් කල්පනා කරන්න ඇති ඉන් ලැබෙන රැකියා පිළිබඳව.දෘඪාංග නිපදවීම, එකලස් කිරීම. රෙපයාර් කිරීම හා විකිණීම ආදී අනේක විධ දෘඪාංග ආශ්‍රිත ව්‍යාපාර එක් අංශයක්. ශ්‍රී ලංකාවේත් දෘඪාංග නිපදවීම හැරුණු කොට අන් ඒවා දැන් ඉතා ප්‍රචලිතයි. දෘඪාංග නිපදවීම තවමත් කරන්නේ විශාල අන්තර්ජාතික සමාගම් කිහිපයක්.මෘදුකාංග පැකේජ නිපදවීම තවත් අංශයක් එක් කොටසක් වින්ඩෝස් වැනි මෙහෙයුම් පද්ධති නිපදවනවා. අනෙක් කොටස තමයි කාර්යාල, ව්‍යාපාරික හා පුද්ගලික කටයුතු සඳහා මෘදුකාංග පැකේජ නිපදවීම, MS office, Addobe, Photoshop, Ilustrater, Statistica, Dream viewer ඊට උදාහරණය යි.මෘදුකාංග සම්බන්ධ කර්මාන්තයේ අනෙක් අංශය වන්නේ පාරිභෝගිකයන්ගේ අවශ්‍යතා අනුව නවතම මෘදුකාංග නිපදවීම හා පදනම දැමුණු මෘදුකාංග ඔවුනට ගැලපෙන පරිදි වෙනස් කිරීමයි. (Customization)ඉහත සියලු ඒවා කෙළින් ම තොරතුරු තාක්ෂණයට සම්බන්ධ එය මුල් කරගත් අංශ යි. තවත් පැත්තක් තිබෙනවා. එය තොරතුරු තාක්ෂණය පදනම් කරගෙන කරන සේවායි.උදාහරණයක් ලෙස ඔබේ නගරයේ ඇති කම්පියුටර් ටයිපින් සේවාව එවැන්නක්. මෘදුකාංග භාවිතයෙන් ලබාදෙන සේවාවන් වන රූප නිර්මාණය, සංගීත නිර්මාණය, යතුරු ලියනය හා මුද්‍රණ තවත් උදාහරණ වේ.විවිධ කාර්යයන් සඳහා භාවිතා වන පරිගණක මෘදුකාංග හැසිරවීමත් (Computer operating) , දත්ත ඇතුළු කිරීම, පරිගණක භාවිතයෙන් දැනුම කළමනාකරණය, ආරක්ෂක සේවා සම්බන්ධ පරිගණක සේවා, පාරිභෝගික සේවා පහසුකිරීම සඳහා තොරතුරු තාක්ෂණය යොදා ගැනීම ආදී විවිධ ක්ෂේත්‍රයන්හි තොරතුරු තාක්ෂණය කර්මාන්තය පැතිර තිබෙනවා.ඉන්ටර්නෙට් හා ඊමේල් භාවිතය පැතිර ගොස් ඇති ආකාරයෙන් අද මෙම ක්ෂේත්‍රය නිසා ලෝකය වඩාත් ළංවී තිබෙනවා.අපේ ජීවිතයේ හැම පැත්තකටම වාගේ මෙම කර්මාන්තය අද බලපාමින් තිබෙනවා. මේ බලපෑම ධනාත්මක එකක්. ඉන්ටර්නෙට් නිසා ඇතිවන සොරකම් නුසුදුසු පින්තූර හා සඋ;යී පැතිරීම හා වීඩියෝ පැතිරීම හා තාක්ෂණය භාවිතා කොට කරන අපරාධ නැතිවාම නොවේ.ඒවා අවමකර ගැනීමට හැකිවන්නේ අවබෝධය වැඩිකිරීම මගිනි.යසස් විශුද්ධි අබේවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=ay1102204</link>
    <topic>ඉන්දියාව සහ ශ්‍රී ලංකාව ඔට්ටුවල පෙරමුණේ</topic>
    <author>සුනිල් අභයවර්ධන</author>
    <content>ලෝක කුසලාන ක්‍රිකට් තරගාවලියේ සමාරම්භක උළෙල ඉකුත් 19 වැනි දින බංග්ලාදේශයේ බංගාබන්දු ක්‍රීඩාංගණයේදී පැවැත්වුණු අතර තරගාවලියේ මංගල තරගය ඊයේ (19) බංග්ලාදේශය සහ ඉන්දියාව අතර බංග්ලාදේශයේ ඩකා නුවරදී පැවැත්විණි.ශ්‍රී ලංකාව, ඉන්දියාව සහ බංග්ලාදේශය තුළ රටවල් 14ක් තරගවැදීමට නියමිත ලෝක කුසලාන තරගාවලියේ තරග දෙකක් අදත් (20) පැවැත්වෙයි. ශ්‍රී ලංකාව තරගාවලියේ ප්‍රථම තරගයට මුහුණ දෙමින් අද කැනඩාව සමඟ හම්බන්තොට සූරියවැව ක්‍රීඩාංගණයේ දී තරග වදින අතර නවසීලන්තය, කෙන්යාව සමඟ අද ඉන්දියාවේ චෙන්නායි නුවරදී තරග වදිති.මෙවර තරගාවලියේ තරග සටහන සකස් කිරීමේදී තරගාවලිය පුරාම උසස් තරගකාරී තත්ත්වයක් ලැබෙන අයුරින් තරග කාල සටහන සකස් කළ බව තරගාවලියේ තරග අධ්‍යක්ෂක රත්නකාර් ෂෙට්ටි ප්‍රකාශ කර තිබේ.බටහිර ඉන්දීය කොදෙව් දූපත්වලදී පැවැති නව වැනි ලෝක කුසලාන ක්‍රිකට් තරගාවලියේදී ඉන්දියාව සහ පාකිස්තානයට අවසන් පූර්ව වටයටත් පෙර තරගාවලියෙන් ඉවත්වීමට සිදුවීම නිසා අවසන් වටයේදී තරගාවලිය ඇල්මැරුණු ස්වභාවයක් ගෙන තිබූ බව ඔහු කියයි.එම සිදුවීමත් සමඟම තරග සංචාරක මෙහෙයුම් අංශ ගුවන්විදුලි සහ රූපවාහිනී විකාශන සමාගම් සහ සත්කාරක බටහිර ඉන්දීය කොදෙව් ක්‍රීකට් පාලක මණ්ඩලය ප්‍රබල මූල්‍යමය පාඩුවකට ගොදුරුවූ බව ද තරගාවලි අධ්‍යක්ෂවරයා වැඩිදුරටත් කියයි.ඒ නිසා ප්‍රබල යැයි සැලකෙන රටවල් ඒ සහ බී කාණ්ඩ දෙකට ඇතුළත් කර එම රටවල් අර්ධ අවසන් පුර්ව වටය දක්වා ගෙනඒමට සැලසුම් කර ඇති බව තරග සංවිධායකයෝ පවසති.මෙවර තරගාවලියට සහභාගිවන රටවල් අතරින් ශ්‍රී ලංකාව, ඕස්ට්‍රේලියාව, පාකිස්තානය, නවසීලන්තය, ඉන්දියාව, එංගලන්තය, දකුණු අප්‍රිකාව සහ බටහිර ඉන්දීය කොදෙව් කණ්ඩායම් අවසන් අට තුළට ඇතුළත් වනු ඇතැයි ක්‍රිකට් ක්ෂේත්‍රයේ බොහෝදෙනෙක් අනාවැකි පළකර සිටිති.ඒ අතුරින් ඉන්දියාව පළමු තැනටද ශ්‍රී ලංකාව දෙවැනි තැනට ද ඕස්ටේ‍්‍රලියාව තෙවන තැනටද, එංගලන්තය සිවුවැනි තැනට ද යොමු කරමින් ජාත්‍යන්තරව ඔට්ටු අල්ලන බුකි සමාගම්, රටවල් පෙළගස්වා තිබේ.මේ අතර ජාත්‍යන්තර මාධ්‍ය හෙළිකර සිටින්නේ ඉන්දියාව සහ ශ්‍රී ලංකාව ඉදිරියෙන් තබමින් ඔවුන් ලන්සු නියම කරන බවය.මෙවර තරගාවලියට සහභාගිවන කණ්ඩායම් කීපයකම මුල් පෙළේ සිටි ක්‍රීඩකයින් කීපදෙනකු විවිධ ආබාධවලට ලක්වී ඇති බැවින් මුල් එකොළොස් දෙනා අතරට එක්කිරීමට නොහැකිවෙනු ඇතැයි එම කණ්ඩායම්වල කළමනාකරුවෝ ප්‍රකාශ කළහ.මේ අතුරින් ඕස්ට්‍රේලියානු පිලේ ප්‍රබල මැද පෙළ පිතිකරුවෙකු වූ මයික් හසි, දඟපන්දු යවන නේතන් හවුරිස්ට්, ඉන්දියා පිලේ වේගපන්දු යවන ප්‍රවීන් කුමාර් ද මේ දිනවල විවිධ ශාරීරික ආබාධ නිසා ප්‍රතිකාර ලබමින් සිටින බව වාර්තාවෙයි.මේ අතර පාකිස්තානු කණ්ඩායමේ හිටපු නායක සල්මන් බට්ට ජාත්‍යන්තර ක්‍රිකට් කවුන්සිලය විසින් දීර්ඝකාලීන තරග තහනමක් පනවා ඇති අතර ඔහු මෙවර ලෝක කුසලාන ක්‍රිකට් තරගාවලියේ විශේෂඥ ක්‍රිකට් විචාරකයකු ලෙස පාකිස්තානු, රූපාවහිනී චැනලයකින්, ලෝක කුසලානය සමඟ එක්වෙන බව වාර්තාවෙයි.මෙවර ලෝක කුසලාන ක්‍රිකට් තරගාවලියට එක්වී සිටින ජ්‍යෙෂ්ඨතම ක්‍රීඩකයා ලෙස හැඳින්වෙන්නේ ඉන්දීය පිලේ සචින් තෙන්ඩුල්කාර්. දැනට ක්‍රිකට් විචාරකයින් සඳහන් කර සිටින අයුරින් සචින් තෙන්ඩුල්කාර්, කුමාර් සංගක්කාර, විරේන්ද්‍ර ෂෙවාග් ලකුණු රැස් කිරීමේදී ද, ලසිත් මාලිංග, උමාර්ගුල්, හර්බජන්සිං පන්දු යැවීමෙන් ද බ්‍රැඩ් හැඩ්න්, විලියර්ස් සහ කුමාර් සංගක්කාර විකට් රකින ක්‍රීඩකයින් ලෙස ද, මේ දිනවල ඔට්ටු අල්ලන්නන් ඉදිරියෙන්ම කියැවෙන නම් කීපයක් බව වාර්තා වෙයි.ශ්‍රී ලංකා කණ්ඩායමට එක්ව සිටින ලොව වැඩිම එක්දින කඩුලු ලාභියා වූ මුත්තයියා මුරලිදරන් පිළිබඳව ද මෙවර තරගාවලියේ වැඩි අවධානයක් යොමුවී තිබෙන අතර මේ ඔහුගේ අවසන් ලෝක කුසලාන සහභාගිත්වය වීම තවත් විශේෂත්වයක් වෙයි.සුපිරි පිතිකරුවෙකු ලෙස ජගත් ක්‍රිකට් ඉතිහාසයට එක්වී ඇති සචින් තෙන්ඩුල්කාර් ද මේ සහභාගිවන්නේ තම අවසන් ලෝක කුසලාන තරගාවලියටය.මෙවර ලෝක කුසලාන ක්‍රිකට් තරගාවලියට සහභාගිවන කණ්ඩායම් දහහතරක ක්‍රීඩකයින් 210 දෙනෙක් අතුරින්. ජගත් ක්‍රිකට් විචාරකයින් ඔවුන්ගේ අංශවලින් සුපිරි දස්කම් දක්වනු ඇතැයි සඳහන් කර ඇති ක්‍රීඩකයින් කීපදෙනෙකි.ඉන්දියාවේ සචින් තෙන්ඩුල්කාර්, දකුණු අප්‍රිකාවේ පිතිකරු හසීම් අම්ලා ශ්‍රී ලංකාවේ වේගපන්දු යවන ලසිත් මාලිංග, එංගලන්ත පිලේ දඟපන්දු යවන ග්‍රෙහැම් ස්වෝන්, ශ්‍රී ලංකා පිලේ තුන් ඉරියව් ක්‍රීඩක ඇන්ජිලෝ මැතිව්, ඉන්දීය පිලේ නායක මහේන්ද්‍ර සිං දෝනි, බංග්ලාදේශ කණ්ඩායමේ වැඩිම කඩුලු ලබාසිටින සකීබ් අල්හසන්, දකුණු අප්‍රිකාවේ පිතිකරු විලියර්ස්, වේගපන්දු යවන ඩේල්ස්ටයින් සහ ඉන්දියාවේ විරුද් කොහලි ද එම ප්‍රමුඛතා ලේඛනයේ ඉදිරියෙන් සිටින ක්‍රීඩකයෝ වෙති.මෙවර ලෝක කුසලාන ක්‍රිකට් තරගාවලියේදී ප්‍රදානය කෙරෙන අයි.සී.සී. කුසලානය රන් , රිදී සහ ගිල්ඩ් නම් වූ ලෝහ මිශ්‍රණයක් වන අතර එය බරින් කිලෝ ග්‍රෑම් 11ක් ද උසින් සෙන්ටි මීටර් 60ක් ද වෙයි.මුල්ම තරගාවලියේ දී පෘඩන්ෂල් කුසලානය නමින් පිරිනැමුණ ද , 1999 වසරේ සිට එය අයි.සී.සී. කුසලානය නමින් ප්‍රදානය කෙරිණි. කණු තුනක් මත රැඳවී ඇති, ලෝක ගෝලයක හැඩ රුවක් සහ ක්‍රිකට් පන්දුවක හැඩයක් ලෙසින් එය නිර්මාණය වී තිබේ.කණු තුනක් ලෙස දිස්වෙන ආකෘතියෙන් ක්‍රිකට් ක්‍රීඩාවේ පන්දු යැවීම, පන්දු රැකීම සහ පිතිකරණය සංකේතවත් වන බව, ලෝක කුසලානය පිළිබඳව දත්ත සටහන් සඳහන් කර සිටී. මෙම සුපිරි කුසලානය විශේෂිත නිර්මාණයක් ලෙස හැඳින්වෙයි.ලොව සුප්‍රසිද්ධ නිර්මාණ ක්‍රමයක් වන ෆ්ලේටොනිත් ක්‍රමයට නිර්මාණය කර ඇති එම සුවිශේෂ කුසලානය කුමන කෝණයකින් බැලූව ද එකසේ දිස්වන අයුරින් නිර්මාණය වී තිබේ. එම කුසලානය පතුලේ මේ දක්වා පැවැති තරගාවලි නවයේම ජයග්‍රාහකයින් සඳහන් කර ඇති අතර තවත් ඉදිරියට ද තරගාවලි දහයක ජයග්‍රාහකයින් සටහන් කිරීමට ඉඩ තබා ඇති බව සඳහන් වෙයි.මේ සුවිශේෂ සුපිරි ලෝක කුසලානය ජගත් ක්‍රිකට් කවුන්සලයේ ප්‍රධාන මූලස්ථානයේ තැන්පත් කෙරෙන අතර ජයග්‍රාහී කණ්ඩායම්වලට පිරිනැමෙනුයේ එම කුසලානයේ අනුරුවක් බවද අනාවරණය වෙයි.මෙවර අයි.සී.සී. කුසලානය සඳහා පිරිනමනු ලබන ත්‍යාග මුදල් පසුගිය වරට සියයට තිහකින් වැඩිකර ඇති බවද සංවිධායකයෝ කියති. මෙවර තරගාවලියේ ශූරතාව දිනන කණ්ඩායමට ඇමෙරිකන් ඩොලර් මිලියන තුනක් පිරිනැමෙන අතර අනුශූරතාව දිනන පිලට ඇමෙරිකානු ඩොලර් මිලියන 1.5ක් ද අවසන් පූර්ව තරගවලදී පරාජය ලබන කණ්ඩායම් දෙකම ඇමෙරිකන් ඩොලර් හත්ලක්ෂ පනස්දහසක් බැගින් ද, පස්වැනි ස්ථානයේ සිට අට වැනි ස්ථානය දක්වා තේරෙන කණ්ඩායම්වලට ඇමෙරිකන් ඩොලර් තුන්ලක්ෂ හැත්තෑදහසක් බැගින් ද පිරිනැමෙන බව ද කියැවේ.මීට අමතරව තරගාවලියට සහභාගිවෙන සෑම කණ්ඩායමකටම ඇමෙරිකන් ඩොලර් එක් ලක්ෂ පනස් දහසක් බැගින් ද පිරිනැමීමට නියමිතය.එවැනි දර්ශනීය කුසලානයක් සහ සුපිරි තෑගි මල්ලක් මෙවර දිනාගන්නේ කවුදැයි සියලු දෙනා තම අවධානය යොමුකර සිටිති. රේස් බුකිවල මේ දිනවල ඔවුන්ගේ පුවත්පත් සහ වෙබ් අඩවි මඟින් මේ පිළිබඳව ක්‍රීඩාලෝලීන් අතර මහත් ආන්දෝලනයක් ඇති කර තිබේ.බොහෝදෙනකු ශූරතාව කාටද අනුශූරතාව කාටදැයි සිතුවද රේස් බුකිවල ඔට්ටු ඇල්ලීම තරගයෙන් තරගයට විවිධ කෝණ හරහා සිදුකරනු ලබන බව වාර්තාවෙයි. ජයග්‍රාහී කණ්ඩායම මෙන්ම ඉනිමකදී ලබන ලකුණු, ලබාගන්නා කඩුලු, වැඩිම ලකුණු ලබන්නා, කඩුලු ලබන්නා තරගයේ වීරයා ලෙසින් විවිධ අංශවලින් කුඩා පරිමාණයේ ඔට්ටු පවතින බවද වාර්තාවෙයි.තරගාවලියට සහභාගිවන ඇතැම් රටවල් දැනටම ද විවිධ වහසි බස් තෙපලීමට යොමුව සිටී. මේ අතුරින් පාකිස්තාන ක්‍රිකට් නායක සහිඩ් අෆ්රිඩ් සඳහන් කර ඇත්තේ මෙවර තරගාවලියේ අවසන් මහා තරගයට ඉන්දියාව සමඟ පාකිස්තානය පැමිණෙන බවත් එහිදී තම ප්‍රධාන ප්‍රතිවාදී රට වන ඉන්දියාව පරදවා නැවත වරක් තමන් ලෝක කුසලානය දිනාගන්නා බවත්ය.1982 වසරේදී පාකිස්තානය ලෝක කුසලානය දිනා ගනිද්දී එහි නායකයා වශයෙන් කටයුතු කල ඉම්රාන් ඛාන්, මෙවර තරගාවලියට පිවිසෙන ඉන්දීය ක්‍රිකට් කණ්ඩායම දක්ෂතා අතින් පරිපූර්ණ කණ්ඩායමක් වන අතර දැනට ජනප්‍රියතම කණ්ඩායම ලෙස ලොව බොහෝදෙනෙක් ඉන්දියාව ගැන කථාකරන බවද සඳහන් කර තිබේ.මේ අතර පසුගිය දින කීපය තිස්සේ තරගවලදී ද ශ්‍රී ලංකාව හමුවේද පරාජය පිට පරාජය ලැබූ බටහිර ඉන්දීය කොදෙව් පිලේ ක්‍රිස්ගේල් පවසා ඇත්තේ මෙවර ලෝක ක්‍රිකට් කුසලානය රැගෙන එනතෙක් කැරිබියන් දූපත් වාසීන් ඉමහත් ආශාවෙන් බලා සිටින බවත් ඔවුන්ගේ බලාපොරොත්තු එලෙසින්ම ඉටු කිරීම තම කණ්ඩායමේ ඒකායන බලාපොරොත්තුව බවත් කොදෙව් පිලේ නායක ඩැරන් සමී පසුගියදා පැවැති මාධ්‍ය හමුවකදී සඳහන් කර සිටියේය.ලෝක කුසලානය පිට පිටම සිවුවරක් සතුකර ගැනීමේ බලාපොරොත්තුවෙන් සිටින ඕස්ට්‍රේලියානු පිලේ නායක රිකී පොන්ටින් පසුගියදා පැවැති එක්දින තරගාවලිය ජයගැනීම මෙවර ලෝක කුසලානය හිමිකර ගැනීම සඳහා මහඟු පිටිවහලක්වී ඇති බව සඳහන් කර සිටියි. ඒ අතර මෙවර අවසන් පූර්ව වටයේදී ශ්‍රී ලංකාව, ඕස්ට්‍රේලියාව, ඉන්දියාව සහ පාකිස්තානය හමුවනු ඇතැයි පොන්ටින් තව දුරටත් අදහස් දක්වා තිබේ.එංගලන්තය සහ නවසීලන්තය මෙවර ලෝක කුසලාන ගැන එතරම් උදම් ඇනීමක් නොකළ අතර පසුගිය ජාත්‍යන්තර තරගවලදී ලැබූ අත්දැකීම් අනුව තම කණ්ඩායම ද සුපිරි අට ඇතුළට පැමිණීමට බලාපොරොත්තු රඳවාගෙන ඇති බව සඳහන් කරයි.විශේෂයක් වන්නේ ආසියානුවන් වැඩි දෙනෙක් බලාපොරොත්තු රඳවා තිබෙන ශ්‍රී ලංකාව හෝ ඉන්දියාව තමන් ලබාගන්නා ස්ථාන කෙළින්ම සඳහන් කර නොසිටීමය. ඉන්දීය පිලේ නායක දෝණි පවසන්නේ තම පිල මෙවර යෞවනයන් නවකයන් ඇතුළත් ශක්තිමත් කණ්ඩායමක් ලෙස තරගාවලියට පිවිසෙන අතර අවසන් තරගය දක්වාම ජයග්‍රහණයේ බලාපොරොත්තු රඳවාගෙන සිටින බවය. දකුණු අප්‍රිකාව ද ලෝක කුසලානය ගැන එතරම් ආඩම්බරකාරී වදන් පිට නොකළහ. තම කණ්ඩායම ගැන ද සැහැල්ලුව නොසිතිය යුතු බව සඳහන් කර තිබේ.මේ සියලු කරුණු අතරේ පසුගිය වර අවසන් තරගයේදී අනුශූරතාවය දක්වා පැමිණි ශ්‍රී ලංකා කණ්ඩායමේ ප්‍රවීණයන් කියා සිටින්නේ තම මූලික අභිප්‍රාය මුලින්ම සුපිර අවසන් අටට පැමිණීම බවය. ශ්‍රී ලංකා නායක කුමාර් සංගක්කාර අදහස් දක්වා සිටින්නේ ශ්‍රී ලංකාවේදී තරග වදින සෑම කණ්ඩායමකටම ඛෙත්තාරාම ක්‍රීඩාංගණය හුරු වුවද සූරියවැව ක්‍රීඩාපිටිය අලුත් අත්දැකීමක් වනු ඇති බවය.මුල් වටයේදී – තම මව්බිමේදීම ප්‍රබල ඕස්ට්‍රේලියාව සහ පාකිස්තානය හමුවන අතර එම තරග දෙක ජයගැනීම පිළිබඳව මුලින් සැලසුම් කරන බව ද සඳහන් කර සිටී. නායකයෙක් වශයෙන් තමා කිසිම කණ්ඩායමක් පිළිබඳව අවතක්සේරු නොකරන අතර තරගයෙන් තරගයට ජයගැනීම සඳහා තම කණ්ඩායම මෙහෙයවන බව ද සඳහන් කර සිටී.ශ්‍රී ලංකා කණ්ඩායමේ උප නායක මහේල ජයවර්ධන සඳහන් කර සිටින්නේ මුල් පෙලේ පිතිකරුවකු ලෙසින් තම කණ්ඩායමට තමන්ගෙන් ඉටුවිය යුතු සේවය ඉටුකිරීම තමාට පැවරී ඇති ප්‍රධාන වගකීම බවය. “අපි නිතරම අපි තරග කරන ප්‍රතිවාදී පිලේ ක්‍රීඩකයින් තේරුම් ගත යුතුයි. කොහොම නමුත් අපේ කණ්ඩායමට ඇතුළත් කර ඇති පහළොස් දෙනා අතර සමතුලිත තත්ත්වයක් දකිනවා. දඟපන්දු වේග පන්දු යවන, ලකුණු ලබන කට්ටිය තමයි අපිට ඉන්නේ. ක්‍රීඩකයින්ගේ දක්ෂතා අනුව අවස්ථානුකූලව කණ්ඩායම මෙහෙයවීමට නායකයාට සහාය ලබාදෙනවා” ඒ උපනායක මහේල ජයවර්ධනගේ අදහස්ය.මෙවර ලෝක කුසලානයට සහභාගිවෙන ශ්‍රී ලංකා පිලේ ජ්‍යෙෂ්ඨතම ක්‍රීඩකයා ලොව සුපිරි දඟපන්දු යවන්නා ලෙස මුරලි මෙවර කණ්ඩායමට මහත් ශක්තියක් වී ඇති බව ජගත් ක්‍රිකට් විචාරකයින් සඳහන් කර සිටී.”අපේ කණ්ඩායම ප්‍රබල කණ්ඩායමක්. කණ්ඩායම් හැඟීමෙන් කටයුතු කළොත් අපිට බැරිවෙන්නේ නැහැ අවසන් තරගය දක්වා පිවිසෙන්න. 1996 අපි කුසලානය ජය ගනිද්දී හිටිය කණ්ඩායම ඒ කාලයේ හැටියට හොඳ සමබර කණ්ඩායමක්. අද අපිට ලැබිල තියෙන කණ්ඩායමත් ඒ වගේ තමයි. මෙවර අපිට හොඳ අත්දැකීම් ලැබුණා. අන්තිමට බටහිර ඉන්දීය කොදෙව් පිල සමඟ පවත්වපු එක්දින තරගාවලිය අතිශයින්ම වැදගත්. අපි මේ තරගාවලියේ මුල් වටයේදී තරග හතරකටම සහභාගිවෙන්නේ අපේ රටේදී. ඒක අපිට ලොකු ධෛර්යයක්.ජනාධිපතිතුමාගේ ඉඳලා සැම කෙනෙකුගෙන්ම අපිට ආශිර්වාද තියෙනවා. ඒක අපට හයියක්.” මුත්තයියා මුරලිදරන් දැක්වූයේ ඒ වාගේ අදහසක්.සුනිල් අභයවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=ay1102205</link>
    <topic> ජගත් තරුව</topic>
    <author>ඉඳුනිල් වීරරත්න</author>
    <content>ඔහු සැබැවින්ම වාසනාවන්තයෙකි. ධනය බලය මෙන්ම ජනප්‍රියත්වය ඔහු කරා ආවේ නිරායාසයෙනි. ලෝකයේ ධනවතුන්ගේ ක්‍රීඩාවක් ලෙස සැලකෙන ගොල්ෆ් පිත්ත සහ ඉවසීම ඔහු ලොව ධනවත්ම ක්‍රීඩකයා බවට පත්කළේය.ඔහු එල්ඩ්රික් ටොන්ට් වුඩ්ස්ය. එහෙත් ඔහු ලොව පුරා සැවොම දන්නේ ඔහුගේ අන්වර්ත නාමය වූ ‘ටයිගර්’ නමිනි.1975 දෙසැම්බර් 3 වැනිදා කැලිෆෝනියාවේ ඉපදුණු වුඩිස් ගේ පියා කල්ටිඩා වුඩ්ස්ය. මව අර්ල් වුඩ්ස් වූ අතර පියාගේ පළමු විවාහයේ දරුවන් වූ ජූනියර් අර්ල්, කෙවින් සහ රොයිස් ඔහුගේ සොයුරු සොයුරියෝ වූහ.බෞද්ධයකු වූ වුඩ්ස් කුඩා කාලයේ ඉතා භක්තිමත් ලෙස බෞද්ධ ආගම ඇදහූ අතර, එම ශ්‍රද්ධාව ඔහුගේ ජිවිතයට නව මාවතක් විවෘත කර දුන්නේය. එය සිය වෘත්තිය ජීවිතයේ සාර්ථකත්වයට ඉවහල් වූ බව ඔහු ප්‍රකාශ කර තිබුණේ ඒ නිසාය.”ළමා කාලයේ මා බෞද්ධ අභ්‍යාස මඟින් ලබාගත් හික්මීම, කැපවීම ක්‍රීඩා කිරීමේදී මගේ ආවේග පාලනය කිරීමටත්, සිතාමතා කටයුතු නොකිරිමෙන් මාව පාලනය කරගැනීමට ඉවහල් වුණා” වුඩ්ස් කියයි.ග්‍රෑන්ඩ් ස්ලෑම් ජයග්‍රහණය කළ ළාබාලම වෘත්තීය ක්‍රීඩකයා වන වුඩ්ස් එක් සංචාරයකදී එකදිගට ශූරතා 50ක් දිනූ ළාබාලම සහ වේගවත්ම ක්‍රීඩකයා ලෙස ද වාර්තා පොතට එක්විය.ජැක් නිකලස්ට පසුව ග්‍රෑන්ඩ් ස්ලෑම් ශූරතාව තෙවරක් දිනාගත් ක්‍රීඩකයා ද වන වුඩ්ස් 2010 ජූලි ‘ෆෝබස්’ සඟරාව මඟින් ලොව ධනවත්ම ක්‍රීඩකයා ලෙස නම් කළේය.2009 වසරේ ඩොලර් 10948054 ඉපයූ වුඩ්ස්, 2010 වසරේ ඇමෙරිකානු ඩොලර් මිලියන 90.5 ඉපැයීය. 1998 වසරේ ගොල්ෆ් ක්‍රීඩාවේ අංක 1ට පත්වූ ඔහු 2003 වසර දක්වාම කිරුළ රැකගත්තේය. 2004 වසරේ විජය සිංග්ට දෙවැනි වූ නමුත් යළිත් 2005 වසරේ අංක 1ට පත්වෙමින් 2009 වසර දක්වා එක දිගට කිරුළ රැකගත්තේය.එහෙත් 2010 යළිත් ලී වෙස්ට් වුඩ් අතින් පරාජය විය.2003 නොවැම්බරයේ ස්වීඩන් ජාතික නිරූපිකාවක වූ එලින් නෝඩග්‍රන් සමඟ විවාහ ගිවිසගත් අතර, 2004 ඔක්.5 වැනිදා කැරබියන් දූපතේ බාබඩෝස් ඛ්ඹ්දී විවාහය සිදුකෙරිණි.2007 ජූනි 18 වැනිදා ඔහුගේ දියණිය සෑම් ඇලෙක්සිස් ඉපදුණු අතර, ඉන් දවසකට පසුව ඇමරිකාව විවෘත ගොල්ෆ් ශූරතාව සමකිරීමට වුඩ්ස්ට හැකිවුණා. පුතා චාලී ඇක්සල් ඉපදුණේ 2009 පෙබරවාරි 8 වැනිදාය. වසර 6ක විවාහ දිවියකින් පසු 2010 අගෝස්තු 23 වැනිදා ඔහු එලින්ගෙන් නීත්‍යානුකූලව වෙන්විය.1994 වසරේ සිරුරේ හටගත් ගෙඩියක් ඉවත් කිරීමේ ශල්‍යකර්මයකට භාජනය වුණු වුඩ්ස් 2008 වසරේ වම් දණහිසේ ශල්‍යකර්මයක් හේතුවෙන් ක්‍රීඩාවෙන් මාස 2ක් පමණ ඉවත්ව සිටියා.අපරීක්ෂාකාරී ලෙස රිය පැදවීම හේතුවෙන් සිය නිවස අසලදී සිය මෝටර් රථය අනතුරකට ලක්කරගත් වුඩ්ස් ඒ නිසා මුහුණේ තුවාල සිදු කරගත්තා. ඒ නිසාම උසාවියට කැඳවනු ලැබූ අතර ඩොලර් 164ක දඩ මුදලක් ගෙවීමට ද සිදුවුණා.ඔහු පොලීසියට කටඋත්තර ලබාදීම ප්‍රතික්ෂේප වීම හේතුවෙන් විවිධ කටකතා පැතිර ගිය අතර තම වෙබ් පිටුව මඟින් ඊට ප්‍රතිචාර දැක්වීමටත් වුඩ්ස්ට සිදුවුණා.එහිදී ඔහු තම පෞද්ගලිකත්වයට හානි නොකරන ලෙස ඉල්ලා සිටි අතර, ඔහු මෝටර් රථයෙන් එළියට ගැනීම පිළිබඳව බිරිය එලින්හට බොහෝ ප්‍රශංසා කර තිබුණා.2010 වසරේ අහිමි වුණු ගොල්ෆ් කිරුළ 2011 වසරේ යළිත් හිමිකර ගන්නට වුඩ්ස්ට හැකිවේවිද? ඒ සඳහා වුඩ්ස් සිය උපරිමයෙන් ක්‍රීඩා කරන අපට හෙට දවසේ දැකගත හැකිය.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=ay1102206</link>
    <topic>මුරලිගේ චරිතාපදානය එළි දකී</topic>
    <author/>
    <content>මාධ්‍යවේදී සම්පත් බණ්ඩාර විසින් ඉංග්‍රීසි බසින් රචනා කරන ලද මුත්තයියා මුරලිදරන්ගේ චරිතාපදානය “Murali - THE GREATEST AMONG THE GREAT” ග්‍රන්ථය කතුවරයා විසින් මුත්තයියා මුරලිදරන් වෙත පිළිගැන්වූ අවස්ථාව.ලෝක කුසලාන තරගාවලියෙන් පසු ජාත්‍යන්තර ක්‍රිකට් ක්‍රීඩාවෙන් විශ්‍රාම යෑමට නියමිත මුත්තයියා මුරලිදරන්ගේ සියලුම ජීවන තොරතුරු, ක්‍රිකට් දිවියේ හා පෞද්ගලික ජීවිතයේ විශේෂ අවස්ථා, තරග වාර්තා හා සියලුම දත්ත ඇතුළු වර්ණ ඡායාරූප 60 කින් මේ පොත සමන්විත ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=ay1102207</link>
    <topic>ඉහළ අගයකින් යුත් කොටස්වල පිඹිදීමක්</topic>
    <author>- තාරක වික්‍රමසේකර</author>
    <content>පසුගිය සතිය අවසාන දින දෙකේදී (11 වැනි බ්‍රහස්පතින්දා සහ 12 වැනි සිකුරාදා) කොටස් වෙළෙඳ පොළේ දක්නට ලැබුණු කැපී පෙනෙන වෙනස වූයේ ඉහළ අගයකින් යුත් කොටස් අලෙවියේ ඇති වූ වර්ධනයයි. වැඩිම අගයකින් කොටස් අලෙවි වූ එම සමාගම්වල කොටස් අලෙවිය දින කිහිපයක් ම පැවතුණි. 10 වැනිදා බ්‍රහස්පතින්දා ගාර්ඩියන් කැපිටල් සමාගමේ කොටසක මිල රුපියල් 8499.60 සිට රුපියල් 10010.30 ක් දක්වා රුපියල් 1510. 70 කින් වැඩි විය. මෙය පසුගිය වකවානුවේ සමාගමක කොටසක් වැඩි වූ ඉහළම අගයන් අතරට එක් වේ.මෙසේ ඉහළ ගිය ගාර්ඩියන් කැපිටල් සමාගමේ කොටසක මිල පසුදින ද 10012.50 ක් දක්වා තවත් ඉහළ ගියේ ය. එහෙත් පසුගිය සඳුදා වනවිට එම සමාගමේ කොටසක මිල යළිත් 8750.00 ක් දක්වා රුපියල් 1262.50 කින් පහළ ගියේ ය.මෙහිලා විශේෂයෙන් ම කිව යුත්තේ 10 වැනිදා විශාල අගයයන් සහන කොටස් සහිත සමාගම් සියල්ලම පාහේ කොටස් මිල වැඩි වූ බව ය.ඒ අතර එලායන්ස් සමාගමේ කොටසක මිල රුපියල් 700 සිට 850 ක් දක්වා ඉහළ යාමත් ඔටෝ ඩ්‍රොම් සමාගමේ කොටසක මිල රුපියල් 690 සිට 800 ක් දක්වා ඉහළ යාමත් සෙන්ට්‍රල් ෆිනෑන්ස් සමාගමේ කොටසක මිල රුපියල් 984.10 සිට රුපියල් 1050 ක් දක්වා ඉහළ යාමත් දැක්විය හැකි ය. මීට අමතරව කලම්බු ෆාමසිහි කොටසක් 1600.00 සිට 1869.90 ක් දක්වාත් ඊ.බී. ක්‍රෙසි සමාගමේ රුපියල් 3895 සිට 4000 ක් දක්වාත් ඉහළ ගියේ ය. කලම්ෂෝ හි කොටසක මිල ද රුපියල් 1000 සිට 1300 ක් දක්වාත් මොරිසන්ස් සමාගමේ කොටසක් රුපියල් 1800 සිට 2700 ක් දක්වා ඉහළ යාම ද දැක්විය හැකි ය. මොරිසන්ස් ඡන්ද බලය රහිත කොටසක මිල ද රුපියල් 1475 සිට 2200.00 ක් දක්වා ඉහළ ගියේ ය.මේ ඉහළ යාමේ ප්‍රවනතාව සිකුරාදා ද බොහෝ විට ඒ අයුරින් ම පැවතුණි. ඒ අනුව එලායන්ස්, බුකිට් ඔරා, ඩිමෝ, ගුඩ් හෝප්, හන්ටරිස්, කළම්ෂෝ, මොරිසස් සෙලිසින්ග් සමාගම්වල මිල ඉහළ ගිය අතර ඊ.බී. ක්‍රෙසි සමාගමේ කොටසක මිල පමණක් පහළ ගියේ ය.සඳුදා දිනයේ දී බොහෝ විට එම තත්ත්වයම දැකගත හැකි විය. මෙසේ විශාල අගයයන්ගේ මිල ඉහළ ගිය සමාගම අතරට සඳුදා දිනයේ දී ඉන්දු මැලේ නෙස්ලේ, සතොස මෝටර්ස්, ෂරිමිලාර් සමාගම් ද එක් විය. අඟහරුවාදා දිනයේ දී මේ තත්ත්වය අනෙක් පිට හැරුණි. වැඩි අගයෙන් කොටස් අලෙවි වන සමාගම් බොහොමයක කොටස් මිල අඩුවීමක් දක්නට ලැබුණි. ඩිමෝ, කලම්බු ෂෝ, ලංකා අශෝක් ලේලන්ඩ්, මොරිසන් හන්ටර්ස් සමාගම්වල කොටස් මිල පහළ ගියේය.කළම්බු ෆාමසි සමාගමේ කොටසක මිලත් ඩිමෝ සමාගමේ කොටස් මිලත් අඟහරුවාදා දිනයේදීත් ඉහළ නැංවී තිබුණි.බ්‍රහස්පතින්දා දින නවලෝක රෝහලේ කොටස් දෙකෝටි විසි පන්ලක්ෂ පනස් දහස් පන්සීයක් (22550500) අලෙවි වීම මෙහිලා කැපී පෙනෙන අතර අඟහරුවාදා එම්.වී.ඒ. ෆුඩ්ස් සමාගමේ කොටස් 19889500 ක් අලෙවි වීම ද කැපී පෙනිණ. එම සමාගමේ කොටසක මිල රුපියල් 16.00 සිට රුපියල් 26.30 ක් දක්වා ඉහළ ගියේ ය.ඩිමෝ, කැලණි වැලි, ඊ.බී. ක්‍රේසි ඩයලොග්, අවිවා එන්ඩීබී, ලාභාංශ ගෙවන බවට දන්වා තිබුණි.අමානා ටකාෆුල් කොටසක් හිමි අයකුට රුපියල් 1.50 බැගින් කොටස් නිකුත් කරන බව ද නිවේදනය කෙරුණි. 10% මිල පරාසය ද ගෙවී ගිය සතියේ සමාගම් රැසකට පනවා තිබූ අතර අඟහරුවාදා සමාගම් 7 ක් එම ලැයිස්තුවේ විය.සඳුදා දින මිලංකා මිල දර්ශනය දැක්වුණේ ඒකක 7248.81 වූ අතර එය පෙර දින පැවතිය ද (සිකුරාදා) ඒකක 7259.81 ක් ලෙසත් අඟහරුවාදා එය ඒකක 7224.67ක් ලෙස දැන්විණි. සමස්ත කොටස් මිල දර්ශකය පෙර සතිය සිකුරාදා දැක්වූයේ ඒකක 7586.63 ක් ලෙස වන නමුත් එය සඳුදා දිනයේදී ඒකක 7811.82 ක් දක්වා ඉහළ ගියේ ය. අඟහරුවාදා දිනය වනවිට එම සංඛ්‍යාව 7607.79ක් දක්වා ඉහළ ගියේ ය.- තාරක වික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=aj1102201</link>
    <topic>සිටි ස්කූල් ඔෆ් ආකිටෙක්චර් ආයතනයට බ්‍රිතාන්‍ය වාස්තු විද්‍යාඥයන්ගේ අනුමැතිය</topic>
    <author/>
    <content>සිටි ස්කූල් ඔෆ් ආකිටෙක්චර් ආයතනයට බ්‍රිතාන්‍ය වාස්තු විද්‍යාඥයන්ගේ අනුමැතියසිටි ස්කූල් ඔෆ් ආකිටෙක්චර් ආයතනය බ්‍රිතාන්‍ය වාස්තු විද්‍යාඥයන්ගේ රාජකීය ආයතනයේ (RIBA) අනුමැතිය ලැබීය. මේ හේතුවෙන් මෙම ආයතනයට සහ එහි සිසුන්ට ජාත්‍යන්තර පිළිගැනීමක් හිමිවෙයි.සිටි ස්කූල් ඔෆ් ආකිටෙක්චර් ආයතනයේ අධ්‍යක්ෂ මණ්ඩලයේ සභාපති හා ශ්‍රී ලංකා වාස්තු විද්‍යාඥයින් ගේ ආයතනයේ සභාපති, වාස්තු විද්‍යාඥ චන්දන එදිරිසූරිය මහතා එහිදී අදහස් දක්වමින් බ්‍රිතාන්‍ය වාස්තු විද්‍යාඥයන්ගේ රාජකීය ආයතනයේ අනුමැතිය ලබා ගැනීමට බොහෝ පාසල් උත්සාහ කරනවා. ආයතනයේ අධ්‍යයන වැඩසටහන්වලට ජාත්‍යන්තර පිළිගැනීමක් මෙන් ම පාඨමාලාවන්ට වටිනාකමක් එක් කිරීමටත් මෙය ඉතා වැදගත්” යැයි පැවසීය.ශ්‍රී ලංකාවේ දැනට වාස්තු විද්‍යාව සම්බන්ධයෙන් අධ්‍යයන කටයුතු සිදු කිරීමට ඇති ආයතන දෙකෙන් එකක් වනුයේ සිටි ස්කූල් ඔෆ් ආකිටෙක්චර් ආයතනයයි. 1986 වසරේ ශ්‍රී ලංකා වාස්තු විද්‍යාඥයින්ගේ සංගමය මගින් මෙම ආයතනය ආරම්භ කරන ලදී. වාස්තු විද්‍යාව සම්බන්ධව නියාමන ආයතනය ලෙස ද මෙම ආයතනය කටයුතු කරනු ලබයි.අ.පො.ස උසස් පෙළ විභාගය සමත් සිසුනට අවශ්‍ය වාස්තු විද්‍යා අධ්‍යාපනය සහ පුහුණුව මෙම ආයතනය විසින් ලබා දෙනු ලබයි. එහිදී සංගමය මගින් පවත්වනු ලබන විභාගයේ තෙවැනි අදියර සමත් වීමෙන් අනතුරුව, ශ්‍රී ලංකා වාස්තු විද්‍යාඥයින්ගේ සංගමයෙහි වරලත් සාමාජිකයෙක් ලෙස ලියාපදිංචි වීමට සුදුසුකමක් සහ ශ්‍රී ලංකාව තුළ වාස්තු විද්‍යා කටයුතුවල නියැළීමටත් ඒ මගින් අවස්ථාව සැලසේ.  ස්කූල් ඔෆ් ආකිටෙක්චර් ආයතනයේ ප්‍රධානී, වාස්තු විද්‍යාඥ ඒෂානි මහේසන්, ආයතනයේ අධ්‍යක්ෂ සහ ශ්‍රී ලංකා වාස්තු විද්‍යාඥයන්ගේ සංගමය හිටපු සභාපති, වාස්තු විද්‍යාඥ ජයන්ත පෙරේරා, සභාපති සහ ශ්‍රී ලංකා වාස්තු විද්‍යාඥයන්ගේ සංගමයේ සභාපති වාස්තු විද්‍යාඥ චන්දන එදිරිසූරිය, ප්‍රධාන විධායක නිලධාරි සහ අධ්‍යක්ෂ වාස්තු විද්‍යාඥ අශෝක විදානපතිරණ, අධ්‍යක්ෂ, වාස්තු විද්‍යාඥ රජීව් සේනානායක.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=aj1102202</link>
    <topic>යූනියන් බැංකුවේ ගම්පහ ශාඛාව ඇරේ</topic>
    <author/>
    <content>යූනියන් බැංකුවේ ගම්පහ ශාඛාව ඇරේයූනියන් බැංකුවේ නවතම ශාඛාව ආර්ථික සංවර්ධන අමාත්‍ය බැසිල් රාජපක්ෂ මහතා අතින් ගම්පහ කොළඹ පාරේදී පසුගියදා විවෘත විය. ඇමැතිවරයා සහ යූනියන් බැංකුවේ සභාපති අජිත් ද සොයිසා මහත්වරුන් විසින් නව තැන්පතු බාර ගනිමින් එහි වැඩකටයුතු අරඹන ලදි. යූනියන් බැංකුව මේ වන විට ශාඛා 22 ක් ඇති අතර ඉන් දෙකක් ගම්පහ දිස්ත්‍රික්කයේ වත්තල සහ ජාඇළ ක්‍රියාත්මක වේ.දේශීය ව්‍යාපාරිකයන් ආරක්ෂා කර ගනිමින් ඔවුන්ට අවශ්‍ය මුල්‍ය පහසුකම් ලබාදෙමින් ඔවුන් නඟා සිටුවීමට බැංකුව කටයුතු කරන බවද, ගනුදෙනුකරුවන් ආරක්ෂා කර ගනිමින් විශිෂ්ට සේවාවක් සැපයීමට නව බැංකු ශාඛාව කටයුතු කරනු ඇතැයිද යූනියන් බැංකුවේ ප්‍රධාන විධායක නිලධාරි අනිල් අමරසූරිය මහතා එම උත්සවයේදී පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=aj1102203</link>
    <topic>යාපනයේ ප්‍රථම ආදර්ශ පෙර පාසල හේමාස් පියවර</topic>
    <author/>
    <content>යාපනයේ ප්‍රථම ආදර්ශ පෙර පාසල හේමාස් පියවරහේමාස් හෝල්ඩින්ස් සමාගම යාපනයේ නව හේමාස් පියවර ආදර්ශ පෙර පාසල විවෘත කරමින් යුද්ධයෙන් විනාශ වී ඇති උතුරේ කුඩා දරුවන් ගේ දිවි පෙවත වර්ණවත් කිරීමට දායක විය. නල්ලූර්හි නගර සභා සංකීර්ණයේ පිහිටි මේ හේමාස් පියවර ආදර්ශ පෙර පාසල වෙනුවෙන් රුපියල් මිලියන 8 ක් වැය වූ අතර අරමුදල් ලබා දුන්නේ හේමාස් හෝල්ඩින්ස් සමාගමයි. එක්සත් ජාතීන්ගේ ව්‍යාපෘති සේවා කාර්යාලය විසින් ක්‍රියාත්මක කරන ලද එය මෙරට පිහිටුවා ඇති 33 වැනි හේමාස් පියවර ආදර්ශ පෙර පාසලයි.මෙම ව්‍යාපෘතිය හේමාස් සමාගම යුද්ධයෙන් පසුව අරඹා ඇති සංවර්ධන ක්‍රියාවලියේ දෙවන අදියරයි. අවතැන්ව සිටි ජනතාවට සැලසූ කෙටි කාලීන සහනයක් වශයෙන් හේමාස් සමාගම 2009 වසරේ පෙබරවාරි මාසයේදී වවුනියාවේ මැණික් ෆාම් සහන ගම්මානයේ පෙර පාසල් මෙන් ම ළමයින්ට ක්‍රීඩා කිරීමට ප්‍රදේශ රැසක් පිහිටුවීය. එම පහසුකම් ලබාදීම නිසා අවතැන්ව සිටි පවුල්වල දරුවන් දහස් ගණනකට පෙර පාසල් අධ්‍යාපනය ලබා ගැනීමට හැකි විය. මෙම වැඩසටහනේ දෙවැනි අදියර යටතේ මෙම පළාතේ යුද්ධය පැවති සෑම දිස්ත්‍රික්කයකම ආදර්ශ පෙර පාසල් පිහිටුවීම හේමාස් සමාගමේ අරමුණ වී ඇත.  පෙර පාසල විවෘත කිරීමේ උත්සවයට පැමිණි ළමා සංවර්ධන සහ කාන්තා කටයුතු ඇමැති තිස්ස කරල්ලියද්ද මහතා හේමාස් සන්නිවේදන කළමනාකාරිනි ශිරෝමි මාසකෝරාල මහත්මිය විසින් පිළිගනු ලැබූ අයුරු. ළමා මහලේකම් කාර්යාලයේ අධ්‍යක්ෂ යමුනා පෙරේරා, අමාත්‍යාංශ ලේකම් නාමිනි ගුණසේකර මහත්මීහු ද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=aj1102204</link>
    <topic>සංචාරක ඉල්ලුම සපුරාලීමට ‘රේණුකා සිටි’ නවීකරණය වෙයි</topic>
    <author/>
    <content>සංචාරක ඉල්ලුම සපුරාලීමට ‘රේණුකා සිටි’ නවීකරණය වෙයිකොළඹ රේණුකා සිටි හෝටලයෙහි අලුත්වැඩියා කරන ලද කාමර පසුගියදා විවෘත කරන ලදී. ඒකාබද්ධ කළමනාකරණ අධ්‍යක්ෂිකා ශිහානි තම්බිඅයියා මහත්මිය ප්‍රකාශ කළේ, රජය විසින් හෝටල් කාමර විකිණීමේ මිල පාලනය කර ඇති බැවින් හා ඉදිරි මාස කිහිපය තුළ සංචාරකයින්ගේ පැමිණීම වැඩි වීම අපේක්ෂා කරන බවයි.“වසර හතළිහක් පුරා කාර්යක්ෂමව සිය සේවාවන් ලබාදෙන රේණුකා හෝටලය සහ රේණුකා සිටි හෝටලය ව්‍යාපාර අවශ්‍යතා සඳහා සහ විවේකය ගත කිරීමට එන සංචාරකයින්ට විශිෂ්ට ගණයේ සේවාවන් ලබා දෙයි. ’Rediscover Renuka’ යන තේමාව යටතේ කළ ප්‍රතිසංස්කරණ කටයුතු මගින් හෝටලයේ බාහිර පෙනුම සහ සේවාවන්ගේ කාර්යක්ෂමතාව විශිෂ්ට ලෙස වැඩි දියුණු වී ඇත. නිරන්තරයෙන් පැමිණෙන්නන් සහ වැඩිහිටි පරම්පරාව අතර රේණුකා සිටි හෝටලය විශාල ජනප්‍රියත්වයක් ලබා ඇති අතර මෙම නැවත ඉදිකිරීමේ ප්‍රධාන ඉලක්කය වන්නේ නව තරුණ පරපුර ආකර්ෂණය කර ගැනීම යැ” යි ද ඒ මහත්මිය කීවා ය.හෝටලය නැවත නිර්මාණයකර ඇත්තේ, වැඩි වෙමින් පවතින සංචාරකයින් සහ ඔවුන්ගේ වෙනස් වන අවශ්‍යතා සපුරාලීමට බවත් රේණුකා සිටි හෝටලය විවිධ අන්තර්ජාතික මට්ටමේ පහසුකම් සහ සේවා හොඳම මිලට ලබා දෙන බවත් තම්බිඅයියා මහත්මිය කියයි.මෙම අලුත්වැඩියාවත් සමඟම ww.renukahotel.com වෙබ් අඩවිය ද යාවත්කාලීන කර තිබේ. ඒ අනුව වෙබ් අඩවිය හරහා අමුත්තන්ට වඩාත් පහසුවෙන් කාමර වෙන් කරගැනීමේ කටයුතු සිදු කරගැනීමට හැකිවන අතර කාඩ්පත් මගින් ගෙවීම් සිදු කිරීමේදී වඩාත් ආරක්ෂිත අයුරින් එය සිදු කිරීම ද තහවුරු කරයි. මෙකී අඩවිය මගින් විවිධ තොරතුරු සහ උත්සව පැවැත්වීම සඳහා අවශ්‍ය මිල ගණන් සහ තොරතුරු ද දැන ගැනීමේ අවස්ථාව ද උදා වේ.නවීකරණය කරන ලද රේණුකා සිටි හෝටලයට අමතරව හොටෙල් රේණුකා මගින් ද සුපිරි කාමර පහසුකම් සලසා තිබේ.  වමේ සිට දකුණට පිළිවෙළින් එෆ්.එච්. පුවිමානසිංහ මහතා, ආර්.එස්. තිස්සනායගම් මහතා, එන්.ඒ. තම්බිඅයියා මහත්මිය, ආර්.එන්. ආසිර්වාදම් මහතා, ඒ.එල්. තම්බිඅයියා මහත්මිය, ආර්.බී. තම්බිඅයියා මහතා, එස්.ආර්. තම්බිඅයියා මහත්මිය, යූ. නානායක්කාර මහතා, එම්.ඒ. ජයවර්ධන මහත්මිය, එස්. නාගේන්ද්‍ර මහතා, එස්. විජයරත්න මහතාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=aj1102205</link>
    <topic>පේෂ කර්මාන්ත සහ ඇඟලුම් ක්ෂේත්‍රයේ අන්තර්ජාතික ප්‍රදර්ශන 3 ක් කොළඹ දී</topic>
    <author/>
    <content>පේෂ කර්මාන්ත සහ ඇඟලුම් ක්ෂේත්‍රයේ අන්තර්ජාතික ප්‍රදර්ශන 3 ක් කොළඹ දීඇමෙරිකාවේ CEMS හි ශ්‍රී ලංකා ආයතනය රෙදිපිළි සහ ඇඟලුම් ක්ෂේත්‍රයේ අන්තර්ජාතික ප්‍රදර්ශන 3 ක් සංවිධානය කරයි. එන මස 3 දා සිට 5 දක්වා එම ප්‍රදර්ශන කොළඹ දී පවත්වයි.නිරන්තරයෙන් පවතින ලෝක වෙළෙඳපළේ තරගකාරිත්වය සමඟ ශ්‍රී ලංකාවේ නිෂ්පාදනයන්හි දායකත්වය විදේශීය වෙළෙඳපළේ ව්‍යාප්ත කරගැනීමට හා පේෂ කර්මාන්ත සහ ඇඟලුම් කර්මාන්තයට අවශ්‍ය විදේශ ආයෝජන විශාල වශයෙන් ඇද ගැනීමට අරමුණු කරගෙන එම ප්‍රදර්ශනය පැවැත්වේ.එම ප්‍රදර්ශන සඳහා රටවල් 10 ට වැඩි ප්‍රමාණයක් සහභාගි වීමට නියමිත යි. එම ප්‍රදර්ශන 3 ක් මගින් එකම අවස්ථාවේදී සමස්ත ව්‍යාපාරික ප්‍රජාවට අවශ්‍ය වන ජාත්‍යන්තර තාක්ෂණය යන්ත්‍රෝපකරණ සහ අමුද්‍රව්‍ය නිෂ්පාදකයන්, ශ්‍රී ලංකාවේ නිෂ්පාදකයන්ගේ පාමුලට ගෙන ඒමට හැකි වන අතර ජාත්‍යන්තර වෙළෙඳපළේ වැඩි තරගකාරිත්වයෙන් යුක්තව තරග කිරීම හැකිවන ආකාරයේ නවීන තාක්ෂණය හා වැඩි දියුණු කිරීම් සම්බන්ධව ජාත්‍යන්තරය දැනුවත් කිරීමටත් හැකිවන අන්දමේ වැදගත් කාර්ය භාරයක් මේ ප්‍රදර්ශන මඟින් ඉටුවේ.ප්‍රදර්ශන පිළිබඳ මාධ්‍යයට කරුණු පැහැදිලි කිරීමට එක්වූ CEMS ඇමෙරිකා සහ ආසියා පැසිපික් කලාපයේ අන්තර්ජාතික මෙහෙයුම් අධ්‍යක්ෂ එස්.එස්. සර්වාර්, ශ්‍රී ලංකා සම්මුති කාර්යාංශය සාමාන්‍යාධිකාරි විපුල වනිගසේකර මහත්වරු එම කරුණු අනාවරණය කළහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=aj1102206</link>
    <topic>ගංවතුරෙන් විපතට පත් වූවන්ට මෝර්ටීන්</topic>
    <author>ඡායාරූපය - විමල් කරුණාතිලක</author>
    <content>ගංවතුරෙන් විපතට පත් වූවන්ට මෝර්ටීන්ගංවතුරෙන් විපතට පත් වූවන්ට සැපයෙන මෝර්ටීන් සහනාධාර්, ආපදා කළමනාකරණ අමාත්‍ය, මහින්ද අමරවීර මහතාට රෙකිට් බෙන්කීසර් ලංකා සමාගමේ අලෙවි අධ්‍යක්ෂ, සින්ක්ලෙයාර් කෲෂ් මහතා විසින් බාරදුන් අවස්ථාව. සමාගමේ භාණ්ඩ සමූහ කළමනාකාරිනි, සුරංගී ප්‍රනාන්දු මෙනෙවිය හා භාණ්ඩ සමූහ කළමනාකාරිනි, ෂමීනා පල්ලි මහත්මිය ද මෙහි වෙති.සීමාසහිත ඩ්‍රීම්ලයින් පෞද්ගලික සමාගම ඩැස්ලින් - නෙහාරා නමින් රුව වඩන ෂැම්පු වර්ගයක් වෙළෙඳ පොළට හඳුන්වා දුන්නේ ය. රුව වඩන ෂැම්පු නිෂ්පාදන පෙළට සොෆ්ට් ඇන්ඩ් නරිෂිං සහ ස්ට්‍රෝං ඇන්ඩ් සිල්කි නමින් දෙවර්ගයක ෂැම්පු අයත් වෙයි.ඒ වෙනුවෙන් පැවැති මාධ්‍ය හමුවේදී කිංඩම් ඔෆ් රයිගම් ආයතනයේ සභාපති ආචාර්ය රවි ලියනගේ ඩැස්ලින් සන්නාම තානාපතිනි නෙහාරා පීරිස් සමඟ ගිවිසුම් හුවමාරු කරගනී. ඩ්‍රීම් ලයින් විකුණුම් අධ්‍යක්ෂ අමරසිරි වික්‍රමගේ, ප්‍රධාන විධායක නිලධාරි ප්‍රශාන්ත නානායක්කාර, රයිගම් කළමනාකාර අධ්‍යක්ෂ ගණක අමරසිංහ මහත්වරු ද මෙහි වෙති.ඡායාරූපය - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=aj1102207</link>
    <topic>LOLC ශාඛා ජාලය 111 දක්වා විහිදෙයි</topic>
    <author/>
    <content>LOLC ශාඛා ජාලය 111 දක්වා විහිදෙයිලංකා ඔරික්ස් ලීසිං සමාගම (LOLC) තවත් ශාඛා දෙකක් පසුගියදා විවෘත කළේ ය. LOLC සමාගමේ 110 වැනි සහ 111 වැනි ශාඛා එසේ හෝමාගම සහ පිටකොටුවේදී විවෘත වූයේ LOLC සමූහ ව්‍යාපාරයේ කළමනාකරණ අධ්‍යක්ෂ කපිල ජයවර්ධන මහතාගේ අතිනි.එහිදී කපිල ජයවර්ධන මහතා සඳහන් කළේ ගනුදෙනුකරුවන්ට මූල්‍ය සේවා පහසුවෙන් ලබා ගැනීම වෙනුවෙන් මනා ප්‍රවේශයක් ලබාදීම කෙරෙහි සමාගම ප්‍රමුඛත්වයක් ලබාදෙන බවයි.ඒ සඳහා ශාඛා ජාලය උපක්‍රමීය ලෙස හා වේගවත් අන්දමින් පුළුල් කිරීම අතිශය වැදගත්. අප සමාගමේ ඇතැම් දිගු කාලීන ගනුදෙනුකරුවන් එම ප්‍රදේශවල අයයි. නව ශාඛා විවෘත කිරීමත් සමඟ සියලු ගනුදෙනුකරුවන්ට අපගේ සේවය පහසුවෙන් ලබා ගැනීමට පහසු ප්‍රවේශයක් හිමිවේ යැයි ද ඒ මහතා කීය.47, හයිලෙවල් පාර, හෝමාගම සහ අංක 333, මහවීදිය, පිටකොටුව යන ස්ථානයන්හි නව ශාඛා පිහිටා තිබේ.  පිටකොටුවේ ශාඛාව විවෘත කළ අවස්ථාවේදී LOLC සමූහ ව්‍යාපාරයේ කළමනාකාර අධ්‍යක්ෂ කපිල ජයවර්ධන මහතා, සමාගමේ පුරෝගාමී ගනුදෙනුකරුවෙකු වන යුනියන් ට්‍රේඩිං පුද්ගලික සමාගමේ කළමනාකාර අධ්‍යක්ෂ බර්ට්‍රම් පෙරේරා මහතා වෙතින් පළමු ගනුදෙනුව පිළිගත් අවස්ථාව.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=aj1102208</link>
    <topic>නින්ජා මදුරු දඟර වියළීමට පරිසර හිතකාමී දහන ක්‍රමයක්</topic>
    <author/>
    <content>නින්ජා මදුරු දඟර වියළීමට පරිසර හිතකාමී දහන ක්‍රමයක්නින්ජා මදුරු දඟර වැඩි දෙනාගේ විශ්වාසය දිනාගෙන ඇති බව ඩාර්ලි බට්ලර් සමාගමේ හෝම් කෙයාර් වෙළෙඳ කළමනාකරු අයිවන් ජේසුමනී මහතා කියයි.සමාගමේ හෝම් කෙයාර් අංශයේ ප්‍රධාන විධායක නිලධාරි තනතුර දරන සංජීව ගුණවර්ධන මහතා පැවසුවේ මදුරු දඟර නිෂ්පාදනයේ දී දඟර වියළීම සඳහා ඛනිජ තෙල් ඉතා වැඩි වශයෙන් අවශ්‍ය වෙනවා.මෙම ක්‍රමය මිල අධික ක්‍රමයක් වගේ ම ඒ හරහා අපට විශාල විදේශ විනිමය ප්‍රමාණයක් අහිමි වෙනවා. ඒ නිසා අපි රුපියල් මිලියන ගණනාවක යන්ත්‍ර සූත්‍ර ආයෝජනය කර ඛනිජ තෙල් දහනය කර මදුරු දගර වියළන ක්‍රමය වෙනස් කර ජෛව ඉන්ධන දහනය කරන පරිසරයට හිතකාමී දහන ක්‍රමයක් ඇති කළා” යනුවෙනි.මෙහිදී ජෛව ඉන්ධනයක් ලෙස ගෘහ භාණ්ඩ නිෂ්පාදනයේදී ඉවත ලන ලී කුඩු භාවිතයට ගැනේ.නින්ජා කර්මාන්ත ශාලාව එම අමු ද්‍රව්‍ය එකතු කරගැනීම සිදු කරන්නේ අප රටේ ම විවිධ ප්‍රදේශවලිනි.මේ හරහා නිෂ්පාදනයේ දී සිදු වන වියදම අවම කෙරෙන අතර වඩාත් වැදගත් ප්‍රතිඵලය නම් ඉහත අමුද්‍රව්‍ය සැලැස්මකින් තොරව ඉවත දැමීමේ දී සිදුවන පරිසර දූෂණය අවම වීමයි.අති නවීන තාක්ෂණය යොදාගෙන ඇති නින්ජා කර්මාන්ත ශාලාව කළුතර දිස්ත්‍රික්කයේ මිල්ලෑව ප්‍රදේශයේ පිහිටා ඇති අතර ඒ මගින් ඍජු රැකියා අවස්ථා 125 කට වඩා සපයා ඇත.එසේ ම කර්මාන්ත ශාලාව වෙත ;පාල් කටු සහ ලී කුඩු සපයන අයට ද වක්‍ර රැකියා අවස්ථා උදාකර දී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=aj1102209</link>
    <topic>ගංවතුරෙන් අවතැන්වූවන්ට GSK ඖෂධ</topic>
    <author/>
    <content>ගංවතුරෙන් අවතැන්වූවන්ට GSK ඖෂධග්ලැක්සෝස්මිත්ක්ලයින් සමාගම ගංවතුරින් විපතට පත් ජනතාව සඳහා රුපියල් මිලියන 2 ක් වටිනා අත්‍යවශ්‍ය ඖෂධ ද්‍රව්‍ය තොගයක් පරිත්‍යාග කරයි.සමාගමේ කළමනාකාර අධ්‍යක්ෂක ස්ටුවර්ට් චැප්මන් මහතා විසින් ඖෂධ ද්‍රව්‍ය තොගය සෞඛ්‍ය ඇමති මෛත්‍රිපාල සිරිසේන මහතා වෙත පිළිගැන්වූ අවස්ථාව. සමාගමේ වෛද්‍ය අධ්‍යක්ෂක වෛද්‍ය ලූෂන් ජයසූරිය මහතා මෙහි වෙයි.ලීමා ක්‍රියේෂන්ස් සමාගම, එහි කාර්ය මණ්ඩලයේ සාමාජිකයන්ගේ දරු - දැරියන්ට පාසල් වාරයට අවශ්‍ය සියලුම පොත් සහ ලිපි ද්‍රව්‍ය නොමිලේ බෙදාදීම පසුගියදා සිදු කළේය.පොත් බෙදාදීමේ උත්සවයට ප්‍රදර්ශනාගාර කළමනාකාරිනී මනීෂා වීරසූරිය, කර්මාන්ත ශාලා කළමනාකරු පි‍්‍රයන්ත අබේසුන්දර, ව්‍යාපෘති කළමනාකරු මනෝහර ද සිල්වා, පරිපාලන කළමනාකාරිනී අමාලි රාජපක්ෂ, අලෙවි විධායක දිල්කා සේනාරත්න, ගණකාධිකාරිණී මල්කා ඇල්විටිගල, ප්‍රධාන සැලසුම් ශිල්පි දුෂාන්ත වීරසිංහ, ප්‍රධාන විධායක නිලධාරි ශමික විජේසේකර යන මහත්ම මහත්මීහු ද සහභාගි වූහ. එහිදි කළමනාකාර අධ්‍යක්ෂ චන්න විජේසේකර මහතා පොත් සහ ලිපි ද්‍රව්‍ය බෙදා දෙන අවස්ථාවක්.සෙලින්කෝ හෙල්ත් කෙයාර් සර්විසස් හි සභාපති ආර්. රෙන්ගනාදන් සහ විෂන් කෙයාර් හි ප්‍රධාන විධායක නිලධාරි දසන්ත ෆොන්සේකා මහත්වරුන්, සෙලින්කෝ ඩයබිටීස් සෙන්ටර් හි නව විෂන් කෙයාර් ශාඛාව විවෘත කරන අවස්ථාව. වෛද්‍ය අධ්‍යක්ෂක මහාචාර්ය රොහාන් ජයසේකර මහතා ද මෙහි වේ.සෙලින්කෝ ඩයබිටීස් සෙන්ටර්, විෂන් කෙයාර් ආයතනය සමඟ එක්ව එම මධ්‍යස්ථානය වෙත පැමිණෙන අයට ඇස් කන්නාඩි ලබා ගැනීමට පහසුකම් සලසා ඇත.ලංකා අයිඕසී සමාගමට නොකඩවා තෙවන වසරටත් එල්එම්ඩී 50 ශ්‍රේණිගත කිරීමෙහි දී පළමු ස්ථානය හිමි විය.කළමනාකාර අධ්‍යක්ෂක කේ.ආර්. සුරේෂ් කුමාර් මහතා පැවසුවේ, කොටස් වෙළෙඳපොළේ ලයිස්තුගත විශාලතම සමාගම් අතරින් එල්එම්ඩී 50 ශ්‍රේණිගත කිරීමෙහි පළමු තැනට පැමිණීමට හැකිවීම පිළිබඳව සමාගම ආඩම්බර වන බවයි.පසුගිය වසර ඛනිජ තෙල් ක්ෂේත්‍රයට යහපත් වසරක් වූ බවත් එම වසරේදී ඛනිජ තෙල් පාරිභෝජනය සියයට 6 සිට 7 දක්වා වර්ධනය වූ බවත් අනාවරණය කළ ඔහු මෙම වර්ධනය ඒ ආකාරයෙන් ම පවත්වා ගැනීමට සමාගම බලාපොරොත්තු වන බව පැවසුවේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>20</day>
    </date>
    <link>http://www.silumina.lk/2011/02/20/_art.asp?fn=aw1102201</link>
    <topic>ගේ අයිතිකර ගන්න තමයි මං මේ දේ කළේ මට සමාවෙයන් නංගියේ</topic>
    <author>මතුගම මහින්ද විජේතිලක</author>
    <content>හේතු ඵල ධර්මතාවට අනුව කර්මය හා විපාකය ක්‍රියාත්මක වේ. මෙය බුදු දහමට පමණක් සීමා වූ දෙයක් නොවේ. විශ්ව ධර්මතාවයකි. යම්කිසි යහපත් හෝ අයහපත් ක්‍රියාවක් සිදුවන විට පාර්ශව දෙකක් ක්‍රියාත්මක වේ.පළමුවැනි පාර්ශවය ක්‍රියාවේ යෙදෙන්නා වූ “මම” හෙවත් තමා ය. දෙවැනි පාර්ශවය සඳහා මුළු විශ්වයම සෑදී සිටී. ඒ දෙවැනි පාර්ශවයට මිනිස්සු, තිරිසන් සතුන්, අමනුෂ්‍යයන් හා ගස්, ගල්, ඇළ, දොළ, යාන වාහන, ගේ දොර, ජලය, වාතය, ඉර හඳ ආදී සියලු ජීවී අජීවි වස්තු අයත් වේ.පියදාස ජයසේනට පාඩුවක්, අපහාසයක්, රිදවීමක් කළොත් ඒ වරදට දඬුවම හෙවත් විපාකය ලබා දෙන්නේ ජයසේන ම යැයි නියමයක් නැත. ඊට විපාක වශයෙන් වෙනත් මිනිසෙකුගෙන් පියදාසට වඩා බරපතළ පාඩුවක්, අපහාසයක් හෝ රිදවීමක් විය හැකි ය. ගොනෙක් අනින්නට පුළුවන. සර්පයෙක් දෂ්ට කරන්නට පුළුවන. වාහනයක හැපෙන්නට පුළුවන.පොල් ගෙඩියක් හිසට වැටෙන්නට පුළුවන. යමෙක් වරදක් කරන විට ඒ දෙස විශ්වය බලා සිටි, අවස්ථාව ලද සැණින් ඊට ප්‍රතිප්‍රහාරය එල්ල වේ. පියදාස ජයසේනට වරදක් කළා යැයි ජයසේනගෙන් ම ප්‍රතික්‍රියා එල්ල වන තුරු බලා නොසිට විශ්ව ශක්ති ක්‍රියාදාමය නිසි යුතුකම ඉටු කරයි.එය මේ භවයේ හෝ ඊළඟ භවයක දී සිදු වීමට ද පුළුවන. භවයෙන් භවයට ගියාට පියදාස ඕලාරික ශරීරය හැර දමා ගියා පමණි. ඔහු ගේ පුද්ගල භාවය හෙවත් උපාදානස්කන්ධ සංයුතිය එකක් ම ය. වරදේදී පමණක් නොව යහපත් ක්‍රියාවේදී ද ඊට සුදුසු ප්‍රතිඵල ලබා දීම සිදු වේ. එයට ආගම්බේදයක් නැත.මේ කතාව අප වෙත දන්වා එවූයේ හක්මන කොටුගොඩ, කෲස්වත්තේ බී. ඩබ්ලිව්. සමරසිංහ මහතාය. ඒ මහතා ගේ වචනයෙන් ම කතාව මෙසේ ය.“ඒ 1972 අවුරුද්ද. හක්මන, බේරුවේවෙල, බදුවත්ත කියන ස්ථානයේ දී ලංකා සමසමාජ පක්ෂයේ ශාඛා සමිතියක් ආරම්භ කරන්නට අපට අවශ්‍ය වුණා. 1971 භීෂණ සමය නිසා රටේ පැවති තත්ත්වයට අනුව අපි ඊට සහභාගි වන දස දෙනෙකුගේ නම් සහ ලිපිනයන් සඳහන් කොට අසවල් දින අසවල් ස්ථානයේ, අපේ සහභාගිත්වයෙන් මෙවැනි සමිතියක් පිහිටුවන බව ප්‍රදේශය බාර පොලීසියේ ස්ථානාධිපති වරයාට ලිඛිතව දැනුම් දුන්නා. ස්ථානාධිපතිවරයාගේ නිල නිවස පිහිටා තිබුණෙත් මේ රැස්වීම සිදු කළ ස්ථානයට ඉතා ම ආසන්නවයි.මා පදිංචිව සිටි නිවස පිහිටා තිබුණෙත් පොලීසිය ඉදිරිපිටයි, අලුතින් පිහිටුවන ලද සමසමාජ ශාඛා සමිතියේ සභාපති ධුරයට සාමාජිකයන් විසින් පත් කැර ගනු ලැබූවේත් මම යි. මේ සියලු දේ සත්‍ය වශයෙන් ම දන්නා ස්ථානාධිපතිවරයා ටික දිනකට පසු අපට බොරු චෝදනාවක් නගා අත් අඩංගුවට ගත්තා. ඒ තරු පටි ලබා ගැනීමේ අදහසින් විය හැකියි. චෝදනාව වුණේ පොලීසිවලට පහර දී ආචාර්ය ඇන්. ඇම්. පෙරේරා සහෝදරයා අගමැතිකමට පත් කර ගැනීමට කුමන්ත්‍රණය කළ බවයි.ලංකාවේ සුප්‍රසිද්ධ කීර්තිමත් කවියෙකු වූ හක්මන බැන්ටිස් රණවීර මහා කවියා ගේ පුතෙකු වූ උපුල් රණවීර මහතාත්, ශාඛා සමිතියේ සභාපති වූ මාත්, තවත් කීප දෙනෙකුත් පොලීසියෙන් අත්අඩංගුවට ගත්තා. අනෙකුත් අයත් අත්අඩංගුවට ගැනීමට බලවත් උත්සාහයක් ගත්තා. ඒ අය ආරක්ෂිත ස්ථානවල සැඟවුණා.අප අත් අඩංගුවට ගත් දවසේ එවකට වයෝවෘධව සිටි හක්මන බැන්ටිස් රණවීර මහා කවියා අභාවප්‍රාප්ත වුණා. ඒ ප්‍රභූවරයාට, අපේ වැඩිහිටි ඥාතියාට, හිතවතාට, අවසන් ගෞරව දක්වන්නටවත් අපට අවසර ලැබුණේ නෑ.ඊට ඉඩ ලැබුණේ උපුල් රණවීර මහතාට පමණයි. පොලීසිය අප රාජද්‍රෝහී කුමන්ත්‍රණකරුවන් ලෙස හංවඩු ගසා තිබුණා. බැන්ටිස් රණවීර කවියාගේ මළ ගෙදරට පැමිණි දේශපාලනඥයන් පවා පොලීසියට පැමිණ අප නිදහස් කරන ලෙස ඉල්ලීම් කළත් ස්ථානාධිපතිවරයා ඊට ඇහුම්කන් දුන්නේ නෑ. කෙසේ නමුත් ඉහළ නිලධාරීන් මෙහි සත්‍ය තේරුම් ගෙන තිබුණා.මේ පොලිස් ස්ථානාධිපතිවරයා ද අවංක දක්ෂ නිලධාරියෙක් ලෙස එවකට ප්‍රසිද්ධව සිටියා. අප රක්ෂිත බන්ධනාගාර ගත කොට මේ සිද්ධිය පිළිබඳ වැඩි දුර පරීක්ෂණ පැවැත්වුණා. ඒ පරීක්ෂණ අපක්ෂපාතව සිදුවිය යුතු නිසා, ඇන්. ඇම්. පෙරේරා සහෝදරයාගේ ඉල්ලීමක් අනුව, මේ ගැන පරීක්ෂා කොට වාර්තා කිරීමට මාතර දිසාපතිවරයාට පැවරුවා. මාස හතරකට පසු අප නිදොස් කොට නිදහස් කළා.මේ අතර, හක්මන පොලිස් වසමේ අරඹේවත්තේ තිලක් සේදර නම් පුද්ගලයකුගේ මරණය සම්බන්ධයෙන් සැකපිට මේ ස්ථානාධිපතිවරයා අත්අඩංගුවට ගැනුණා. ප්‍රශ්න කිරීමෙන් පසු ඔහුට විරුද්ධව නඩු පැවරුණා. ඒ නඩුවෙන් ඔහුට මරණීය දණ්ඩනය නියම කළා. මේ නඩුව පවත්වා ගෙන යන අවස්ථාවේ ඔහුගේ පියාත් මිය ගියා. එහෙත් ඔහුට ඒ මළ ගෙදරට පැමිණ පියාගේ අවමංගල්‍යයට සහභාගි වෙන්නට අවසර ලැබුණේ නැහැ.අපේ නඩුව ඒ කාලයේ මහත් ප්‍රසිද්ධියට පත් නඩුවක් වුණා. මෙය බොරු නඩුවක් බවත් බොහෝ දෙනෙක් දැන සිටියා. දිසාපතිවරයාගේ පරීක්ෂණය අපක්ෂපාතීව සිදුවුණා. මෙය බොරුවට ගොතන ලද නඩුවක් බව අනාවරණය වුණා. මේ අතර ම ස්ථානාධිපතිට විරුද්ධව මිනීමැරීමේ චෝදනා එල්ල වී නඩු පැවරෙන විට මෙය දිට්ඨධම්ම වේදනීය පාප කර්ම විපාකයක් බව කා අතරත් ප්‍රචලිත වුණා.”අනුන්ට කරදරයක් විපතක් සිදු කර හෝ තමන් වෙත වාසියක් හෝ උසස් වීමක් ලබා ගැනීම සඳහා සැලසුම් සහගතව සිදු කළ කර්මයක විපාකයක් තමන් කරා පැමිණි ආකාරය ඒ සිද්ධියෙන් අනාවරණය වේ. එහි විපාක දීමේ දී තමන්ගේ ජීවිතය පවා හානියට පත්වන තත්ත්වයට ක්‍රියාත්මක වීම කොයි තරම් බරපතළ තත්ත්වයක් දැයි සිතා ගත හැකි ය.මෙහි දී පළමු කර්මයට ලක්වූ පිරිසත්, ඔවුන්ගේ පවුල්වල අයත්, මෙය සම්පූර්ණ අසත්‍ය නිර්මාණයක් බව දන්නා ඔවුන්ගේ ගමේ උදවියත් “අනේ! අපොයි!” කියන විට ඔවුන්ගෙන් නිකුත් වන චිත්ත තරංග පවා විශ්ව ධර්මතාවයට යම් බලපෑමක් පෙළඹවීමක් සිදු කරන බව පෙනේ. එසේ ම එය සිදු කළ තැනැත්තා ගේ යටි හිත පවා තමන් මේ කරන්නේ වරදක් බව පිළිගනී. ඔහුගේ ම යටි හිත ඔහුට විරුද්ධව අවි අමෝරා නැගී සිටින විට විපාක දීමේ ශක්තිය ඉක්මන් වේ. කර්මයට වඩා විපාකය බලවත් වේ.මේ කන්ද උඩරට ප්‍රදේශයේ එක්තරා ගමක සිදු වූ දෙයකි. පේ‍්‍රමරත්නත් සුමනදාසත් සහෝදරයෝ ය. දෙදෙනා ම විවාහ වී මහ උරුමයෙන් අයිති වූ හවුල් ඉඩමක ආසන්නයේ ඉදි කැර ගත් නිවාස දෙකක පදිංචිව සිටියහ. පේ‍්‍රමරත්න ගේ බිරිය ඊර්ෂ්‍යාකාර ගැහැනියක වූ අතර සුමනදාස ගේ බිරිය අහිංසක එහෙත් උත්සාහවන්ත කාන්තාවක් වූවාය. පේ‍්‍රමරත්න ගොවියෙකි. සුමනදාස රියැදුරෙකි. පේ‍්‍රමරත්නට දරුවන් සිවු දෙනෙකු සිටි අතර සුමනදාසට සිටියේ එක් දියණියක් පමණි.සුමනදාස හදිසි රිය අනතුරකින් මියගිය අතර බිරියත් දියණියත් තනි වූහ. පේ‍්‍රමරත්න ගේ බිරිය ඔවුන් දෙදෙනා ඉඩමෙන් පන්නා දමා ඒ නිවස අයිති කැර ගන්නට කල්පනා කළාය. මේ ගැන සිය සැමියා සමඟ කුමන්ත්‍රණය කොට ඇදුරකු ලවා කොඩිවිනයක් කරන්නට සූදානම් කළාය. කෙනකුට විපතක් කිරීමට විනයක් කරන්නට මන්ත්‍ර දපන විට ඊට අමනුෂ්‍යයකු බන්ධනය වේ.මේ වන විට බිරියටත් දියණියටත් ඇති දැඩි ඇල්ම නිසා සුමනදාස භූතාත්මයක ඉපිද සැරිසරමින් සිටියේය. පේ‍්‍රමරත්නගේ නිවසේ රහසිගතව විනයක් කරන්නට සූදානම් වන බව දැනගත් සුමනදාස ගේ භූතාත්මය තමන්ගේ බිරියත් දියණියත් රැක ගැනීම සඳහා ඒ මන්ත්‍ර දපන විට වෙනත් භූතයකුට එන්නට නොදී ඔහු ම ඊට බැඳුණේය.ඒ විනය කළ ඇදුරා පේ‍්‍රමරත්නගෙන් රුපියල් පහළොස් දහසක් ද ගෙන ගමට යන්නට පිටත් වූයේය. කලින් රියැදුරෙකුව සිටි සුමනදාසගේ භූතාත්මය ඒ වන විට මහමඟ ගමන් කරමින් සිටි ලොරි රථයක රියැදුරෙකුගේ කරට නැග වාහනයේ සුක්කානම මෙහෙයවන්නට විය.විනය කළ ඇදුරා මහ මඟ ගමන් කරමින් සිටිය දී ඔහු ඉදිරියෙන් ආ ලොරි රථය ඔහු යට කැර ගෙන ගියේය. රෝහල් ගත කළ ඇදුරාගේ කකුල් දෙක කපා දමන්නට වෛද්‍යවරුන්ට සිදු විය. තම නිවසට පැමිණ ගිය ඇදුරා හදිසි අනතුරකට ලක් වූ බව පේ‍්‍රමරත්නට හා බිරියට ආරංචි වූ අතර ඔවුහු ද ඉන් තරමක් තැති ගත්හ.දිනක් රාත්‍රී දොළහට පමණ නින්දෙන් අවදි වූ පේ‍්‍රමරත්න අසිහියෙන් මෙන් දොර ඇර ගෙන ගෙයින් පිට වී ගියේය. බිරිය තද නින්දේය. පේ‍්‍රමරත්න කෙළින්ම ගියේ සුමනදාස ගේ නිවස ඉදිරිපිටය. මීට දෙදිනකට පෙර ඒ ගෙය ඉදිරිපිට තමන් අතින් ම වැළලූ කොඩිවිනය හාරා ගොඩ ගත් පේ‍්‍රමරත්න එය ගෙන ඇවිත් තමන් ගේ මිදුලේ ගේ දොරකඩ වළලා ගත්තේ ය.පසු දින පාන්දර පේ‍්‍රමරත්න ගේ බිරිය මිදුල අමදින විට ගේ දොරකඩ යමක් වළලා ඇති බව දැක සිය සැමියාට ඒ බව පෙන්වීය. පේ‍්‍රමරත්න වියරුවෙන් මෙන් ඇගේ අත තිබූ ඉදල උදුරා ගෙන එයින් ම ඇයට පහර දෙන්නට විය.ඉදල් පහර කමින් විලාප තබමින් ගේ වටා දුවන්න වූ මේ දුෂ්ට කාන්තාව දුවගත නොහැකිව මිදුල මැද්දේ වැටුණාය. මෙය දුටු සුමනදාසගේ බිරිය වහා දුවගෙන ඇවිත් පහර දීමෙන් වළකාලන්නට උත්සාහ ගත් අතර පේ‍්‍රමරත්නගේ දරුවෝ ද පැමිණ පියා බදාගෙන අඬන්නට වූහ. මේ අවට නිවෙස්වල අය ද එතැනට පැමිණියහ. පේ‍්‍රමරත්න අසිහියෙන් දොඩවන්නට විය.“අනේ! බුදු නංගියේ මට සමාවෙයන්! මගේ මල්ලී මළාට පස්සෙ උඹවයි දරුවවයි ගෙදරින් පන්නලා ඒ ගේයි ඉඩමයි අයිති කැර ගන්න මේ ගෑනිට වුවමනා වුණා. කට්ටඩියෙක් ගෙන්නලා උඹලට කොඩිවිනයක් කළා.ඒක උඹලගේ ගේ දොරකඩ වළ දැම්මා. ඊයේ මල්ලි සුමනදාස ඇවිත් මට තර්ජනය කළා. “වහාම ඒක අරගෙන ඇවිත් උඹේ දොරකඩ වළලා ගනින්” කියලා. ඉතින් මම ඒක ආපහු ගෙනැත් මේ මෙන්න මෙතන වළලා ගත්තා. මේ ගෑනි ඉරිසියාකාරි, මේකිගෙ ඕනෑකමට තමයි මේක කළේ. මට සමාවෙයන් නංගියේ” යි ඇගේ පාමුල වැඳ වැටුණේය.ගම්මුන් ඉදිරියේ ලැජ්ජාවට පත් දරුවෝ අම්මා ඔසවා නිවස තුළට ගෙන ගියහ. ගම්වැසියෝ ද මේ අහිංසක අසරණ කාන්තාවකට හා දරුවෙකුට කොඩිවින කිරීම පිළිබඳ ඇයට ම ශාප කරමින් යන්නට ගියහ.වේගවත් ඉදල් පහර හැට හැත්තෑවක් වැදීමෙන් දුර්වල වූ කාන්තාව රෝහල් ගත කරන්නට යෙදුණු අතර ඉදලේ ඉරටු ඇනීමෙන් ඇගේ ඇසක් අන්ධ විය. පේ‍්‍රමරත්න තවමත් අසිහියෙන් මෙන් විකාර කියවමින් උමතුවෙන් ජීවත් වෙයි. ඇඟලුම් සේවිකාවන් දෙදෙනෙකු වූ වැඩිමහල් දියණියෝ දෙදෙනා දැනට යම්තමින් පවුල ජීවත් කරවති.මතුගම මහින්ද විජේතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aa1102271</link>
    <topic>අර්බුදය දැන් හමාරයි කියා සිතන්නට තරම් අප මෝඩ නොවිය යුතුය - ජනපති</topic>
    <author>සුනිල් දයා අල්විස්</author>
    <content>පීඩනයෙන් ගොඩ ඒමට ආසියානු ආර්ථිකයන් ගත් පියවර ලෝකයටම ආදර්ශයක්සුනිල් දයා අල්විස්ලෝක ආර්ථික අර්බුදය අවසන්ව ඇතැයි සිතීමට තරම් අප මෝඩ නොවිය යුතු බවත් මීට කලින් පැවති ආකාරයේ අර්බුද ඇතිවීම වැළැක්වීමට තිරසාර ප්‍රතිපත්ති ඉතා පරෙස්සමෙන් ක්‍රියාවට නැංවිය යුතු බවත් මහින්ද රාජපක්ෂ ජනාධිපතිතුමා පවසයි.ජනාධිපතිතුමා මේ බව සඳහන් කෙළේ අග්නිදිග ආසියාවේ මහ බැංකු අධිපතිවරුන්ගේ 46 වැනි සම්මේලනය අමතමිනි.ලෝක ආර්ථික අර්බුදයට හේතු ලෙස පෙනෙන්නේ නිර්ලජ්ජිත දෙබිඩි පිළිවෙත් ක්‍රියාත්මක කිරීම, ප්‍රතිපත්තිමය පරස්පරතාවන්, යථාර්ථයට මුහුණ දීමට ඇති මුරණ්ඩු අකැමැත්ත සහ බහු පාර්ශ්වීය මූල්‍ය ආයතන දේශපාලනීකරණයට ලක්වීම යනාදිය බවත් මේ දේශනයේදී මහින්ද රාජපක්ෂ ජනාධිපතිතුමා විසින් පෙන්වා දෙනු ලැබීය.නැඟී එන ආසියානු ආර්ථිකයත් බටහිර ආර්ථිකයන්ට වඩා හොඳින් මේ පීඩාකාරී කාල සීමාවෙන් ගොඩ ආ බව ඉතිහාස ගත වනු ඇතැයි පෙන්වා දුන් එතුමා; තවදුරටත් අවධාරණය කෙළේ ආසියානු ආර්ථිකයන් විසින් යොදා ගනු ලැබූ පියවර මඟින් ගැටලුව විසඳීමට අවශ්‍ය නම්‍යශීලීත්වය, ශක්තිය හා බුද්ධිය ලබාගැනිමට හැකි වූ බවයි.සාර්ථ ආර්ථික මූලධර්ම හා ශක්තිමත් මූල්‍ය ක්‍රමයක් හා පෙර සුදානමක් ඇති රටකට ඕනෑම මූල්‍ය කම්පන තත්ත්වයකට මුහුණ දීමට වැඩි හැකියාවක් ඇති බවත් ජනාධිපතිතුමා කීය.ලෝක ආර්ථිකය යළි නඟා සිටුවීමටත් ජාත්‍යන්තර මූල්‍ය පද්ධතිය සාර්ථක ලෙස ප්‍රතිසංස්කරණය කිරිමටත් ඔබ කණ්ඩායමට මූලිකත්වය ගැනීමට හැකි වේවි යැයි අප අපේක්ෂා කරනවා. අපගේ කලාපයට විශාල අත්දැකීම් සහ දැනුම් සම්භාරයක් ලොවට ලබා දෙන්නට හැකියාව තියෙනවා. අපි කෙරෙහි තබා ඇති බලාපොරොත්තු ඉටුකිරීමට අප සැවොම එක්වෙමු. අද ලෝකයට අයත් විශාල චනුමත් තාක්ෂණයත් දැනුවත් භාවයත් සමඟ මේ ආකාරයේ වූ විශාල ආර්ථික අර්බුදයකට ඉදිරියේ දී මුහුණ නොදීමට අප හැකි සියලු ශක්තීන් යෙදවීමට ප්‍රතිඥා දෙමු යැයි ද ජනාධිපතිතුමා මේ සමුළුව අමතමින් පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aa110227_4</link>
    <topic>ආසියානු ආර්ථිකයේ දිදුලන තරුව ශ්‍රී ලංකාවයි</topic>
    <author/>
    <content>ඇමෙරිකන් FOX NEWS සේවාව කියයිශ්‍රී ලංකාව ආසියානු ආර්ථිකයේ දිදුලන තාරකාව බවට පත්ව ඇතැයි ෆොක්ස් නිවුස් ඇමෙරිකානු රූපවාහිනී සේවාව කියයි. කොටස් වෙළෙඳ පොළේ ක්‍රියාකාරිත්වය අතින් ඇමෙරිකාවට වඩා පෙරමුණට ඒමට ශ්‍රී ලංකාව සමත්ව සිටින බව එම වාර්තාව සඳහන් කරයි. ගෝලීය ආර්ථිකයේ පසුබෑම් මධ්‍යයේ වුව ද අන්‍ය රටවල් වලට ආදර්ශයට ගත හැකි ආකාරයට ආර්ථිකය හැසිරවීම අතින් ශ්‍රී ලංකාව පෙරමුණේ සිටින බව එහි දැක්වෙයි.එල්ටීටීඊ සංවිධානය පරාජයට පත් කිරීමෙන් ශ්‍රී ලංකාව ලද සාර්ථකත්වය ද එබඳු ත්‍රස්ත සංවිධානයක් මැඬ පැවැත්වීමේ දුර්ලභ අවස්ථාවක් ලෙස ෆොක්ස් නිවුස් රූපවාහිනී සේවාව හඳුන්වයි.ශ්‍රී ලංකාව සාමය අතරින් සංවර්ධන ඉලක්ක කරා පිය ඔසොවමින් සිටින අතර උතුරේ සහන ගම්මානවල ජනතාවගේ සුබ සිද්ධිය උදෙසා විශාල වශයෙන් මුදල් යොදවන බවත් පෙන්වා දෙයි. ෆොක්ස් නිවුස් ශ්‍රී ලංකාව හඳුන්වා දෙන්නේ ආසියාවේ ආගමික සංහිදියාව මුල් තැන ලා සලකන පැරැණිම ප්‍රජාතන්ත්‍රවාදී රාජ්‍යයක් ලෙස ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aa1102272</link>
    <topic>ලොව දස දෙසින් එන සංචාරක සංඛ්‍යාව තවත් 46% කින් ඉහළට</topic>
    <author>සාගරිකා දිසානායක</author>
    <content>සාගරිකා දිසානායකශ්‍රී ලංකාවට පැමිණෙන සංචාරකයන් ගේ සංඛ්‍යාව තවදුරටත් වේගයෙන් ඉහළ නඟිමින් පවතින බැව් අලුත් ම සංඛ්‍යා ලේඛන වලින් අනාවරණය වෙයි. ඒ අනුව පසුගිය ජනවාරි මාසයට සාපේක්ෂව මේ වසරේ ජනවාරි මාසයේදී සංචාරක පැමිණීමේ ප්‍රතිශතය සියයට හතළිස් හයකින් වර්ධනය වී ඇතැයි ශ්‍රී ලංකා සංචාරක සංවර්ධන අධිකාරිය පවසයි.2010 ජනවාරි මාසයේ දී සංචාරකයන් 50,757 ක් පැමිණි ඇති අතර මේ වසරේ ජනවාරි මාසයේ දී එම සංඛ්‍යාව 74, 197 දක්වා ඉහළ ගොස් ඇත. මේ අතරින් වැඩිය සංචාරකයන් පැමිණ ඇත්තේ ද. ආසියා රටවලිනි.පසුගිය වසරේ ජනවාරි මාසයේ දී 12, 524 ක් වූ එම සංඛ්‍යාව මේ වසරේ දී 17,900 දක්වා (43% කින්) වර්ධනය වී ඇත.බටහිර යුරෝපීය රටවලින් පැමිණ ඇති සංචාරකයන්ගේ සංඛ්‍යාව 21, 230 සිට 32, 627 දක්වා (54% කින්) වර්ධනය වී ඇති අතර නැඟෙනහිර ආසියාතික රටවලින් පැමිණ ඇති සංචාරකයින් සංඛ්‍යාවෙහි 54% ක වර්ධනයක් පෙන්නුම් කරයි.උතුරු ඇමෙරිකානු රටවලින් පැමිණි සංචාරකයන්ගේ සංඛ්‍යාවේ 58% ක වර්ධනයක් දක්නට ලැබෙන අතර ඇමරිකා එක්සත් ජනපදයෙන් පැමිණ ඇති සංචාරකයන්ගේ සංඛ්‍යාව 62% කින් වර්ධනය වී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aa1102273</link>
    <topic>ක්‍රෙඩිට් කාඩ් හොරුන් ගැන තව තවත් තොරතුරු හෙළිවෙයි</topic>
    <author>විජයානි එදිරිසිංහ</author>
    <content>විජයානි එදිරිසිංහරටින් රට ගොස් මහා පරිමාණ ක්‍රෙඩිට් කාඩ් වංචාවල යෙදී කෝටි ගණනින් මූල්‍ය වංචාවල යෙදුණ මහා මොළකරු වූ රුමේනියන් ජාතික සිපියොන්ට මෙරටදී සහාය වූ පිරිස පිළිබඳ වැදගත් තොරතුරු රැසක් රහස් පොලීසිය විසින් අනාවරණය කරගනු ලැබ තිබේ.ක්‍රෙඩිට් කාඩ් වංචා තොරතුරු හෙළිවීමත් සමඟ සිපියොන් නැමැති පුද්ගලයා මීට මාස කිහිපයකට පෙර ඔහුගේ භාර්යාව ද සමඟ මෙරටින් පලාගොස් තිබිණි. මොහු අත්අඩංගුවට ගැනීම සඳහා රහස් පොලීසිය අන්තර්ජාතික පොලීසියේ සහාය ද ඉල්ලා තිබිණ.මේ අතර මීට සතියකට පෙර මොහු යළිත් හොර රහසේ ශ්‍රී ලංකාවට පැමිණෙමින් සිටියදී කටුනායක ගුවන් තොටුපලේදී රහස් පොලිස් අත්අඩංගුවට පත්විය. එම අවස්ථාවේදී මොහු ළඟ තිබී ඒ.ටී.එම්. යන්ත්‍රවලින් හොර රහසේ මුදල් ගැනීමට යොදා ගන්නා උපකරණ ද සොයා ගැනීමට හැකිවී තිබේ.සිපියොන් මෙවර මෙරටට පැමිණ ඇත්තේ තවත් රුමේනියන් ජාතිකයන් දෙදෙනකු සමඟය. මොවුන් දෙදෙනා පිළිබඳ තොරතුරු හෙළිකැර ගත් රහස් පොලීසිය ඔවුන් අත්අඩංගුවට ගැනීමට පෙර ඔවුන් පසු පස ලුහුබඳිමින් දීර්ඝ නිරීක්ෂණයක යෙදී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aa110227_1</link>
    <topic>මාල දිවයිනේ ජනපති ශ්‍රී ලංකාවේ සංචාරයක</topic>
    <author/>
    <content>පෞද්ගලික සංචාරයක් සඳහා දිවයිනට පැමිණි මාලදිවයින් ජනාධිපති මොහමඩ් නෂීඩ් මහතා ඊයේ (26) අරලියගහ මන්දිරයේ දී ජනාධිපති මහින්ද රාජපක්ෂ ජනාධිපතිතුමා හමු වී සුහද පිළිසඳරක නිරත විය.අරලියගහ මන්දිරය වෙත පැමිණි මාලදිවයින් ජනාධිපතිවරයා ඇතුළු දූත පිරිස උණුසුම් ලෙස පිළිගත් ජනාධිපතිතුමා ඔවුන් වෙනුවෙන් විශේෂ දිවා භෝජන සංග්‍රහයක් ද පැවැත්වීය.මාලදිවයින් ජනාධිපතිවරයා සමඟ එරට ඇමැති මහමුද් රාසි, පා.මන්ත්‍රී මූසා මනික්, ඉබ්‍රාහිම් මොහමඩ්, ශ්‍රී ලංකා මාලදිවයින් මහ කොමසාරිස් හුසේන් ෂිහාබ් යන මහත්වරුන් ද පැමිණ සිටි අතර, අමාත්‍යවරුන් වන සුසිල් ප්‍රේමජයන්ත, දිනේෂ් ගුණවර්ධන, පවිත්‍රා වන්නිආරච්චි, ප්‍රියංකර ජයරත්න, රාජිත සේනාරත්න, බන්දුල ගුණවර්ධන, ජොන්ස්ටන් ප්‍රනාන්දු, ජනාධිපති ලේකම් ලලිත් වීරතුංග යන මහත්වරුන් ඇතුළු පිරිසක් මෙම අවස්ථාවට එක්ව සිටියහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aa110227_2</link>
    <topic>ලේක්හවුස් ආදි කර්තෘ සමරා දානමය පින්කම්</topic>
    <author/>
    <content>ලේක්හවුස් නිර්මාතෘ ඩී.ආර්. විජයවර්ධන ශ්‍රීමතාණන් ගේ 125 වන ජන්ම දින සමරුව වෙනුවෙන් ඊයේ (26) රාත්‍රි ලේක්හවුස් ආයතනයේදී සර්ව රාත්‍රික පරිත්‍රාණ ධර්ම දේශනාවක් පැවැත්විණි.කොටුව සම්බුද්ධාලෝක විහාරාධිපති ශ්‍රී ලංකා බෞද්ධ හා පාලි විශ්ව විද්‍යාලයේ මහෝපාධ්‍යාය මහාචාර්යඉත්තදෙමළියේ ඉන්ද්‍රසාර නාහිමියන්ගේ ප්‍රධානත්වයෙන් පැවැති මෙම පරිත්‍රාණ ධර්ම දේශනය ශ්‍රවණය කිරීමට ලේක්හවුස් අධ්‍යක්ෂ මණ්ඩලය හා ලේක්හවුස් ආයතනයේ ඉහළ නිලධාරීහු ද සේවක සේවිකාවෝ ද එක්වූහ.ඩී.ආර්. විජයවර්ධන ශ්‍රීමතාණන් ගේ ජන්ම සමරුව වෙනුවෙන් අද (27 වැනිදා) පෙරවරුවේ සපිරිකර සංඝගත දක්ෂිණාවක් ද පැවැත්වේ.ලේක්හවුස් ආයතනයේ සභාපතිතුමා අධ්‍යක්ෂ මණ්ඩලය හා බෞද්ධ සංගමයේ මෙහෙයවීමෙන් ලේක්හවුස් ආයතනයේ සේවක සේවිකාවන්ගේ සහාය ඇතිව මෙම පින්කම් මාලාව සංවිධානය කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aa110227_3</link>
    <topic>චීන ප්‍රදර්ශනය හෙට</topic>
    <author/>
    <content>ශ්‍රී ලංකා චීන මිත්‍ර සංගමය, ශ්‍රී ලංකාවේ චීන තානාපති කාර්යාලය සහ කොළඹ රාජකීය විද්‍යාලයේ සංයෝගය ඇතිව ‘චීනයේ තිස් වැනි අංශකයේ අසිරිය’ නමින් පවත්වනු ලබන ඡායාරූප ප්‍රදර්ශනය හෙට (28) උදේ 9.30 ට සිවිල් ගුවන් සේවා ඇමැති ප්‍රියංකර ජයරත්න මහතාගේ ප්‍රධානත්වයෙන් රාජකීය විද්‍යාල නව රඟහලේදී පවත්වනු ලැබේ.චීන වැඩබලන තානාපති හැන්ටාවෝ මහතා සහ රාජකීය විද්‍යාලයේ විදුහල්පති ද මෙම අවස්ථාවට සහභාගි වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aa1102274</link>
    <topic>නොරොච්චෝලේ වැඩ අවසන් විවෘත කිරීම ළඟදීම</topic>
    <author>නිහාල් පී අබේසිංහ</author>
    <content>නිහාල් පී අබේසිංහමෙරට විදුලි බල පද්ධතියට මෙගා වොට් 300 ක විදුලි ධාරිතාවක් සපයන නොරොච්චෝලේ ගල් අඟුරු විදුලි බලාගාරය ඉදිරි සති කිහිපය ඇතුළත විවෘත කෙරේ. මෙහි ඉදිකිරීම් සියල්ලම දැන් අවසන් වී ඇත.රුපියල් කෝටි 4653 ක වියදමින් මහින්ද චින්තනය යටතේ ඉදිකර ඇති මෙය ශ්‍රී ලංකාවේ ප්‍රථම ගල් අ¼ගුරු බලාගාරය වෙයි. වසරකට විදුලි ඒකක මිලියන 2200 ක් උත්පාදනය කරන මේ බලාගාරයෙන් රුපියල් 9 – 10 අතර මුදලකට විදුලි ඒකකයක් ලබාදීමට අපේක්ෂා කෙරේ.අක්කර 272 ක ප්‍රදේශයක ඉඳිවන මේ බලාගාරය පරිසර සංරක්ෂණ ක්‍රම අනුව ඉදිවෙන අතර මෙහි දෙවැනි අදියරේදි තවත් මෙගා වොට් 600 ක් නිපදවෙන බව විදුලිබල හා බලශක්ති ඇමැති පාඨලී චම්පික රණවක මහතා සිළුමිණට කීය.මුළු ව්‍යාපෘතිය සඳහා රුපියල් කෝටි 13765 ක් වැය කරන අතර නිපදවන විදුලිබල ජනන ප්‍රමාණය ඒකක මිලියන 6600 කි. දෙවැනි අදියරේ විදුලිය නිපදවීම 2014 දි ආරම්භ කිරීමට කටයුතු සැලසුම් කර තිබේ. දෙවැනි අදියරේ කටයුතු ද දැන් ආරම්භ කර ඇත.සම්පූර්ණ බලාගාරය මඟින් නිපදවන මුළු විදුලි බලය සලකා බලන විට එක් ඒකකයක් රුපියල් 10 ගණනේ මිල කළ විට වසරකදි මේ බලාගාරයෙන් රුපියල් කෝටි 6600 ක ආදායමක් ලබාගත හැකිය.ඒ අනුව බලාගාරය ඉදිකිරීමට යන මූලික වියදම වසර දෙකහමාරක කාලය තුළ සපුරා ගැනීමට හැකි බවත් ඒ අනුව ඉදිරියේදි කොතරම් ජල හිඟයක් ඇති වුවද විදුලි කප්පාදුවක් ඇති නොවන බවත් විදුලිබල අමාත්‍යාංශය පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aa1102275</link>
    <topic>ගුවන් හමුදා 60 වැනි සංවත්සර උළෙල මාර්තු 02</topic>
    <author/>
    <content>ලබන මස 02 දිනට යෙදෙන සිය 60 වැනි සංවත්සර උළෙල ඉතා උත්කර්ෂවත් ලෙස සැමරීමට ශ්‍රී ලංකා ගුවන් හමුදාව සූදානම් වෙයි.එදින උදෑසන ගුවන් හමුදා නිලධාරීන් හා සෙසු නිලයන් 1400ක් දෙනා සහභාගීවන හමුදා ආචාර පෙළපාළියක් රත්මලාන ගුවන් හමුදා පරිශ්‍රයේදී පැවැත්වීමට නියමිතය. ඊට අමතරව ගුවන් යානා හා වසර 60ක් පුරා භාවිත කළ යුද රථ ප්‍රදර්ශනයක් ද පැවැත්වේ. මෙහිදී ගුවන් හා පැරෂුට් සංදර්ශනයක් ද පැවැත්වෙයි.ලබන 02 දා සිට 8 දා තෙක් පෙරවරු 10 සිට රාත්‍රි 11 දක්වා අධ්‍යාපනික ප්‍රදර්ශනයක් හා සැණකෙළියක් පැවැත්වීමට කටයුතු යොදා ඇත. ගුවන් හමුදාපති එයාර් චීෆ් මාර්ෂල් රොෂාන් ගුණතිලක මහතාගේ සංකල්පයක් අනුව පැවැත්වෙන මේ ප්‍රදර්ශනයේ දී ශ්‍රී ලංකා ගුවන් හමුදාව සතු සියලුම ගුවන්යානා, යුද උපකරණ දැකබලා ගත හැකි අතර යුද මෙහෙයුම් සංදර්ශන සරඹ හා සුනඛ ප්‍රදර්ශන, සංගීත සංදර්ශන හා ගිනිකෙළි සංදර්ශන ද දිනපතා පැවැත්වෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aa1102276</link>
    <topic>සක්‍රීය කාබන් රට සල්ලි උල්පතක්</topic>
    <author>රූපාන්ති බුලත්සිංහල</author>
    <content>රූපාන්ති බුලත්සිංහලපොල්කටු අඟුරු රට යැවු අප දැන් සක්‍රීය කාබන් රට යවන බවත් ඉන් විශාල විදේශ විනිමය ප්‍රමාණයක් උපයා ගැනීමට හැකිව තිබෙන බවත් පොල් සංවර්ධන අධිකාරියේ සභාපති සුගත් හඳුන්ගේ මහතා කියයි.මුළුතැන්ගෙයින් සහ කොප්පරා කර්මාන්තයෙන් පොල්කටු මිලියන 2000 ක් පමණ දිනපතා අපතේ යන බව පැවැසු ඒ මහතා එම ප්‍රමාණය ද සක්‍රීය කාබන් නිෂ්පාදනයට යොදා ගැනීමට ගෘහිණියන් සහ කම්හල් හිමියන් දැනුවත් කරන බව ද පවසයි.පොල් සංවර්ධන අමාත්‍ය ජගත් පුෂ්පකුමාර මහතාගේ ‘කප්රුක ගම්මාන’ වැඩසටහන ඒ සඳහා දායක කරගැනීමට ද කටයුතු යොදා තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aa1102277</link>
    <topic>සිවිල් ආරක්ෂක බළකායෙන් මහා වගා සංග්‍රාමයක්</topic>
    <author>සුභාෂිණී ජයරත්න මහඔය සිට....</author>
    <content>සුභාෂිණී ජයරත්න මහඔය සිට....ත්‍රස්තවාදය පරාජය කිරීමෙන් අනතුරුව ආර්ථික සංග්‍රාමය ජයගැනීමේ රජයේ වැඩපිළිවෙළට සහයවීම සඳහා සිවිල් ආරක්ෂක බළකාය දැනටමත් අක්කර 5000ක භූ®මි ප්‍රමාණයක බඩඉරිඟු, වී ඇතුළු බීජ වර්ග රැසක් වගාකර ඇති අතර එහි පළමු අස්වැන්න නෙළීමේ උත්සවය මහඔය බෝගමුයායේ දී සිදුකෙරුණි.දැනටමත් බෝගමුයාය ඇතුළු මහඔය ආශ්‍රිත ප්‍රදේශ රැසක සිවිල් ආරක්ෂක බළකාය විසින් අක්කර 600ක වී හා බඩඉරිඟු වගාකර ඇති අතර ඉදිරියේදී මේ ප්‍රදේශය ආශ්‍රිතව අක්කර 1300ක් වගාකිරීමට අපේක්ෂා කෙරේ.සාමය උදාවීමෙන් අනතුරුව පසුගිය මැයි මාසයේදී වගා කටයුතු ආරම්භ කැර ඇති අතර මහඔය ආශ්‍රිත ප්‍රදේශයේ වගා කටයුතුවලින් පමණක් සෑම වසරකම රු. ලක්ෂ 600ක් උපයා ගැනීමට බලාපොරොත්තු වේ. ලබන ජනවාරි මාසය වන විට රුපියල් මිලියන 60ක ආදායමක් රජයට ලබාදීමට බලාපොරොත්තු වනබව එහි අධ්‍යක්ෂ ජනරාල් රියර් අද්මිරාල් ආනන්ද පීරිස් මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aa1102278</link>
    <topic>සන්ධානයේ දිස්ත්‍රික්ක සමුළු වැඩ සටහන ඇරඹෙයි</topic>
    <author/>
    <content>ශ්‍රී ලංකා නිදහස් පක්ෂය ප්‍රමුඛ එක්සත් ජනතා නිදහස් සන්ධානය පළාත් පාලන මැතිවරණය වෙනුවෙන් සංවිධානය කරන දිස්ත්‍රික්ක සමුළු වැඩ සටහන අනුරාධපුරයෙන් හෙට (28) ආරම්භ කරනු ඇත.මහින්ද රාජපක්ෂ ජනාධිපතිතුමාගේ ප්‍රධානත්වයෙන් මේ සමුළු වැඩ සටහන ආරම්භ වන අතර අනිකුත් පළාත්වලත් සන්ධානයේ මෙවැනි සමුළු වැඩසටහන් ජනාධිපතිතුමාගේ් ප්‍රධානත්වයෙන් පැවත්වෙන බව ශ්‍රී ලංකා නිදහස් පක්ෂයේ මහ ලේකම් සෞඛ්‍ය ඇමැති මෛත්‍රීපාල සිරිසේන මහතා පැවසීය.සන්ධානයේ දිස්ත්‍රික් සමුළු අවසන් වැඩසටහන මාර්තු 14 වැනිදා හම්බන්තොට දී පැවැත්වෙනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aa1102279</link>
    <topic>ආර්ථික මධ්‍යස්ථාන හසුරුවන්න ජාතික මෙහෙයුම් කමිටුවක්</topic>
    <author>දයා ඩී. ෆොන්සේකා</author>
    <content>දයා ඩී. ෆොන්සේකාවිශේෂිත ආර්ථික මධ්‍යස්ථානවල කළමනාකරණය හා සුපරීක්ෂණය සඳහා ජාතික මෙහෙයුම් කමිටුවක් අමාත්‍ය මණ්ඩලය විසින් පත් කර ඇත.ආහාර මිල වැඩිවීම සම්බන්ධව කරුණු සොයා බැලීමත් පහසු මිලට පාරිභෝගිකයන්ට ආහාර ලබාදීම සඳහා ක්‍රියාත්මක වීමත් එකී කමිටුවට පැවැරෙන වගකීමයි.සමූපකාර හා අභ්‍යන්තර කටයුතු ඇමැති ජොන්ස්ටන් ප්‍රනාන්දු මහතා විසින් ඇමැති මණ්ඩලය වෙත ඉදිරිපත් කරන ලද යෝජනාවක් අනුව මේ මෙහෙයුම් කමිටුව පත්කර තිබේ.නාරාහේන්පිට - දඹුල්ල - මීගොඩ - වේයන්ගොඩ - රත්මලාන සහ පිළියන්දල පිහිටි විශේෂිත ආර්ථික මධ්‍යස්ථානවල කළමනාකරණ හා සුපරීක්ෂණ කටයුතු මේ කමිටුවේ විමර්ශනයට ලක්වන අතර කමිටුව භාණ්ඩ මිල ගණන් ද සලකා බලනු ඇත.කැබිනට් තීරණ දැනුම් දීමේ ප්‍රවෘත්ති සාකච්ඡාවේදී ජනමාධ්‍ය හා තොරතුරු ඇමැති කෙහෙළිය රඹුක්වැල්ල මහතා මේ පිළිබඳව කරුණු දක්වමින් පැවසුවේ වෙළෙද ඒකාධිකාරිය මැඩපවත්වා වෙළෙඳ වාසිය මහජනතාවට ලැබෙන පරිදි කටයුතු යෙදීම මේ කමිටු පත්කිරීමේ අරමුණ බවය.ප්ලාස්ටික් ඇසුරුම්වල අවශ්‍යතාවෙන් 400000 දේශීය නිෂ්පාදකයන්ගෙන් මිලදීගෙන ප්‍රවාහනය කරන්නන් වෙත ඒවා සියයට 50 සහනදායි මිලකට ලබා දීමට ද අනුමැතිය ලබා දී ඇත.මේ අතර ශීඝ්‍රයෙන් ඉහළ යමින් පවතින එළවළු මිල මීළඟ සති දෙක ඇතුළතදී පහළ බසිනු ඇතැයි සමූපකාර හා අභ්‍යන්තර වෙළෙඳ අමාත්‍යාංශය කියයි.මේ වන විට මීගොඩ, මීපේ හා දඹුල්ල ප්‍රදේශවලින් කොළඹ තොග වෙළෙඳපොළට ලැබෙන එළවළුවලට අමතරව යාපනයෙන් ද එළවළු තොග ලැබෙමින් පවතී.තොග ලැබීමට පටන්ගත් පසු ඉහළ ගිය එළවළු මිල පහළ බසිනු ඇති බවට සමූපකාර හා අභ්‍යන්තර වෙළෙඳ අමාත්‍යාංශයේ ලේකම් සුනිල් සිරිසේන මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aa110227_5</link>
    <topic>රොෂාන් ගුණතිලක ඒකාබද්ධ මාණ්ඩලික ප්‍රධානී ධූරයේ ස්ථිර කෙරේ</topic>
    <author>දයා ඩී. ෆොන්සේකා</author>
    <content>දයා ඩී. ෆොන්සේකාශ්‍රී ලංකා ගුවන් හමුදාවේ 13 වැනි ගුවන් හමුදාපති ලෙස එයාර් වයිස් මාර්ෂල් හර්ෂ දුමින්ද අබේවික්‍රම මහතා හෙට (28) වැඩ බාර ගැනීමට නියමිත ය.දැනට ගුවන් හමුදා නියෝජ්‍ය මාණ්ඩලික ප්‍රධානී ලෙස කටයුතු කරන ඒ මහතා කොළඹ රාජකීය විද්‍යාලයේ ආදි ශිෂ්‍යයෙකි. 1980 අප්‍රියෙල් 19 දින කැඩෙට් නිලධාරියකු ලෙස ගුවන් හමුදාවට බැදුණු ඒ මහතා ගුවන් හමුදාවේ වසර 30 ක සේවය සපිරූ දක්ෂ ගුවන් නියමුවෙකි.රණවික්‍රම, රණසූර හා උත්තම සේවා ආදී පදක්කම් රැසකට උරුම කම් කියන හර්ෂ අබේවික්‍රම මහතා එෆ් - 7 හා කෆීර් ප්‍රහාරක ජෙට් බලඝණයේ දක්ෂ ගුවන් නියමුවෙකි. එමෙන් ම ත්‍රස්තවාදයට එරෙහි මානුෂීය මෙහෙයුමේදී ගුවන් හමුදා මෙහෙයුම් අධ්‍යක්ෂ ලෙස ද උදාර මෙහෙවරක් සිදු කළ අභීත නිලධාරියෙකි.ඒ මහතා ඇමෙරිකාවේ ඇලබාමා හි ගුවන් සරසවියේ උපාධිධාරියෙකි. නව ගුවන් හමුදාපතිවරයා පිළිගැනීමේ සාම්ප්‍රදායික ගුවන් හමුදා ආචාර පෙළපාලිය කොළඹ ගුවන් හමුදා මූලස්ථානයේදී පැවැත්වේ.මේ අතර ගුවන් හමුදාපති ධූරයෙන් ලබන සඳුදා (28) විශ්‍රාම ලබන වැඩ බලන ආරක්ෂක මාණ්ඩලික ප්‍රධානී ලෙස කටයුතු කළ එයාර් චීෆ් මාර්ෂල් රොෂාන් ගුණතිලක මහතා ආරක්ෂක මාණ්ඩලික ප්‍රධානී තනතුරේ වැඩ බාර ගැනීමට නියමිත ය.වසර 32 ක සේවා කාලයක් නිමා කරන ගුණතිලක මහතා 1978 ජනවාරි 13 දා කැඩෙට් නිලධාරියකු ලෙස ගුවන් හමුදාවට පත් විය.ශ්‍රී ලංකා ගුවන් හමුදාවේ පස් වැනි ගුවන් හමුදාපති වූ එයාර් චීෆ් මාර්ෂල් හැරී ගුණතිලක මහතාගේ පුත්‍රයකු වන රොෂාන් ගුණතිලක මහතා 1995 ත්‍රස්ත ප්‍රහාරයකින් දිවි පිදූ එයාර් කොමදෝරු ශිරන්ත ගුණතිලක මහතාගේ සොහොයුරා ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aa11022710</link>
    <topic>දුම්රිය සොරුන් දුටුවොත් 011 3134757 - 011 2421281 ට කියන්න</topic>
    <author>තාරක වික්‍රමසේකර</author>
    <content>තාරක වික්‍රමසේකරසංවිධානාත්මක සොර කණ්ඩායම් විසින් ධාවනය වන දුම්රියවල විදුලි පංකා, විදුලි පහන්, ජල කරාම ඇතුළු මඟීන් ගේ පහසුව සඳහා යොදා ඇති උපකරණ ගලවා ගෙන යන බව දුම්රිය සැලසුම් අධ්‍යක්ෂ විජය සමරසිංහ මහතා පවසයි.මෙසේ ගලවාගෙන යන උපකරණ වල වටිනාකම රුපියල් මිලියන ගණනාවක් බව පවසන සමරසිංහ මහතා බලවේග කට්ටල දුම්රියයන්ගේ පරිගණක කේබල් පවා ගලවාගෙන ගොස් ඇතැයි ද පවසයි. මෙසේ මහජන දේපළ ගලවාගෙන යන පිරිස් සඳහා අධිකරණය හරහා දැඩි දඬුවම් පමුණුවන බව ද ඒ මහතා පවසයි.තමන් දුම්රිය සේවකයන් බව අඟවා මෙම සොරා ගැනීම් සිදු කරන බවත් කිසිදු දුම්රිය සේවකයකුට ධාවනය වන මඟී දුම්රියවල උපාංග අලුත්වැඩියාවට හෝ ගලවා ගැනීමට අවසර දී නොමැති බවත් එවන් අවස්ථාවක් දුටුවහොත් වහාම දුම්රිය ආරක්ෂක අංශයට දුරකතන අංක 0113134757 හෝ 0112421281 දිගුව 399 ට දන්වන ලෙස විජය සමරසිංහ මහතා ඉල්ලා සිටී.විශේෂයෙන් ම දුර සේවා දුම්රියකින් හා මුහුදු බඩ මාර්ගයේ දුම්රියයන්ගේ මෙම සොරකම් වැඩියෙන් සිදුවන බවත් ඒ පිළිබඳව අවධානයෙන් සිටින ලෙස මගීන්ගෙන් ඉල්ලා සිටින බවත් ඒ මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aa11022711</link>
    <topic>අනාරක්‍ෂිත දරුවන් සඳහා විශේෂ නිවාස ක්‍රමයක්</topic>
    <author>රමණී සුබසිංහ</author>
    <content>රමණී සුබසිංහමෙරට අනාරක්‍ෂිතව සිටින සියලුම වීදි දරුවන් සහ අපරාධ නඩුවල සාක්‍ෂිකරුවන් ලෙස පෙනී සිටින දරුවන් සඳහා විශේෂ පුනරුත්ථාපන නිවාස ක්‍රමයක් හඳුන්වා දෙන බව ජාතික ළමා ආරක්‍ෂක අධිකාරියේ සභාපතිනි අනෝමා දිසානායක මහත්මිය පවසයි.මෙම නිවාස ක්‍රමය ආරම්භයේ දී පළාත් මට්ටමින් ද පසුව දිස්ත්‍රික් මට්ටමින් ද ක්‍රියාත්මක කිරීමට යෝජිතය. නිවාසවලට දරුවන් ඇතුළත් කිරීමෙන් පසු පුරා මාස හයක කාලයක් ඔවුන් සමාජයට අනුගතවන ආකාරයට පුනරුත්ථාපනය කැරේ. පසුව අධිකරණය මඟින් මවුපියන්ට හෝ භාරකරුවන්ට භාරදීමට පියවර ගැනේ. දරුවන් රැක ගැනීමට වත්කමක් නොමැති මවුපියන්ට ඒ සඳහා ආධාර ජාතික ළමා ආරක්‍ෂක අධිකාරියෙන් සැපයෙන අතර හැකියාව තිබියදී දරුවන් නොසලකා හරින මවුපියන්ට එරෙහිව නඩු පැවරීමට ද කටයුතු යොදනු ලැබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aa11022712</link>
    <topic>ජනාධිපතිතුමන්ගේ ජීවිත කථාව දෙමළ බසින් මුල්වතාවට</topic>
    <author/>
    <content>\ලේක්හවුස් තිනකරන් පුවත්පතේ ප්‍රධාන කර්තෘ එස්. තිල්ලෙයිනාදන් මහතා විසින් දෙමළ බසින් මුල්වතාවට රචිත මහින්ද රාජපක්ෂ ජනාධිපතිතුමන්ගේ ජීවිත කථාව ඇතුළත් කෘතිය පසුගියදා කර්තෘවරයා විසින් ජනාධිපතිතුමන්ට පිළිගැන්වීමෙන් පසු ඡායාරූපයට මුහුණ දුන් අවස්ථාව. තිල්ලෙයිනාදන් මහතාගේ භාර්යාව නිරංජලා, දියණිය ශිවරාණි අමුගොඩ, පුෂ්ප කුමාර අමුගොඩ, හා මිනිබිරියන් වන මල්ෂා ලාවණ්‍යා සහ ශක්ති තාන්‍යා යන අය ඡායාරූපයේ සිටිති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=aa11022713</link>
    <topic>හිටපු පාර්ලිමේන්තු මන්ත්‍රී ධනපාල වීරසේකර අභාවප්‍රාප්ත වෙයි</topic>
    <author/>
    <content>රත්නපුර සහ දෙහිඕවිට පාර්ලිමේන්තු මන්ත්‍රීවරයා ලෙස හා පාර්ලිමේන්තු කටයුතු පිළිබඳ උප ඇමැතිවරයකු ලෙස ද කටයුතු කළ ධනපාල වීරසේකර මහතා අභාවප්‍රාප්ත විය.1960 රත්නපුර අසුනට මුලින් තේරී පත් වූ ඒ මහතා 1966 දෙහිඕවිට අසුනින් තරග කොට 1977 දක්වා පාර්ලිමේන්තුව නියෝජනය කළ මන්ත්‍රීවරයකු ලෙස කටයුතු කළේ ය.1924 මැයි 24 වැනිදා උපත ලබා ඇති ඒ මහතා අභාවප්‍රාප්ත වන විට 87 වැනි වියෙහි පසුවිය.දශක හතරක පමණ කාලයක් දේශපාලනයේ නිරතව සිට ඉන් ඉවත්වීමෙන් පසු හෙතෙම ශ්‍රී ලංකා සාගර දූෂණ වැළැක්වීමේ අධිකාරියේ සභාපතිවරයා ලෙස ද තවත් සමිති සමාගම් රැසක ක්‍රියාකාරී තනතුරු ද හොබවමින් සමාජ සේවා කටයුතු වල ද නිරතව සිටියේ ය.වීරසේකර මහතා දියණියන් දෙදෙනකුගේ පියෙකි. එක් දියණියක් වන රමණී මහත්මිය විවාහ වී සිටින්නේ ආයතන රැසක සභාපති ධූරය හෙබවු ලංකා පුත්‍ර බැංකුවේ වත්මන් සභාපති උපාලි ලියනගේ මහතා සමඟය. අනෙක් දියණිය වන රුවනී විවාහ වී නවසීලන්තයේ පදිංචි වී සිටින්නීය.ඒ මහතාගේ අවසන් කටයුතු හෙට (28) සවස 5.30 තලවතුගොඩ සුසාන භූමියේදී සිදු කෙරේ. දේහය තලවතුගොඩ වීරසේකර මාවතේ අංක 15 දරන නිවසේ තැන්පත්කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=ab1102271</link>
    <topic>විපක්ෂය එක්ක ගැටුමක් නෑ... අපේ අයගෙ මනාප ගැටුම් තමයි තියෙන්නේ</topic>
    <author>කරුණාදාසසූරියආරච්චි</author>
    <content>ජනාධිපතිතුමා සමඟ උදේ ආහාරය ගැනීමටත් සුහද කතා බහකට සහභාගිවීමටත් අරලියගහ මන්දිරයට එන්නැයි ජනාධිපති මාධ්‍ය අධ්‍යක්ෂ ජනරාල් වශයෙන් නව පත්වීමක් ලබා ඇති බන්දුල ජයසේකර මිතුරාගෙන් කතුවරුන් අප කාටත් සුහද ඇරයුමක් ලැබුණා. කොහොමටත් ජනාධිපති මහින්ද රාජපක්ෂ මැතිතුමා සහ පත්තර කාරයන් අතර ඇතිවෙන කතාබහ හැමවිට ම සුහදයි. කෙතරම් බැරෑරුම් ප්‍රශ්න ගැන කතා කළත් සමස්තයක් වශයෙන් ගත් කළ එය කවදත් හාස්‍යය, උපහාසය පිරි කතාබහක් ලෙසට තමයි දිග හැරෙන්නේ.පසුගිය අඟහරුවාදාත් එහෙම ම තමයි. ඇත්තම කිව්වොත් වෙනදාටත් වඩා සුහද එකක්. ඒත් කතුවරුන්ගේ ප්‍රශ්නත් ඒවාට ලැබුණු උත්තරත් ඒ අර්ථයෙන් ගත් කළ ගැඹුරු දේශපාලන හා සමාජයීය කරුණු කාරණා වලින් පිරී තිබුණා. ඒ ඇතැම් ප්‍රශ්න සහ ජනාධිපතිතුමා ලබා දුන් පිළිතුරු පෙළගැස්වුවහොත් ඇති වූයේ මෙවැනි කතාබහක්.පළමු ප්‍රශ්නය මතු වුණේ ඉන්දිය ධීවරයන් ශ්‍රී ලංකාවේ මුහුදු තීරයට ඇතුළුව මසුන් මැරීමත් ඒ නිසා විශේෂයෙන් උතුරුකරයේ ධීවර ජනතාව අතර ඇති වී තිබෙන නොසන්සුන්තාව පිළිබඳවයි.“ඇත්තටම දැන් ඒ තත්ත්වය සමනය වෙලා. පහුගිය තිස් අවුරුද්ද තිස්සේ ත්‍රස්තවාදී පසුබිම නිසා උතුරු නැඟෙනහිර ධීවරයන්ට මුහුදු යන්නට ලැබුණේ නැහැ. නමුත් ත්‍රස්තවාදයෙන් රට නිදහස් වුණාට පස්සේ උතුරුකරේ ධීවරයන්ටත් මුහුදු යන්ඩ නිදහසක් ලැබුණා. නමුත් ඒ වන විට ඉන්දීය ධීවරයන් කලක සිට ශ්‍රී ලංකා මුහුදු සීමාව ආක්‍රමණය කර තිබුණා. ත්‍රස්තවාදය නිසා ඒ ගැන වැඩි අවධානයක් උතුරේ ධීවරයන්ගෙනුත් ඇති වෙලා තිබුණේ නැහැ. නමුත් දැන් ඔවුන්ට නිදහස් ව නිදහසේ මසුන් මැරීමට සුදුසු වාතාවරණයක් ඇතිවී තිබෙන නිසා තමයි මේ තත්ත්වය ඇතිවෙලා තියෙන්නේ.හැබැයි ඒ කාලෙ, ඒ කියන්නෙ නිදහසේ මුහුදු ගිය කාලෙ අපේ ධීවරයනුත් ඉන්දීය සීමාව පසුකරගෙන ගිහින් ඒ රජය විසින් අල්ලා ගත් අවස්ථා තිබෙනවා. ඒ නිසා ඔය ප්‍රශ්නය දෙපැත්තෙන්ම හැමදාමත් තිබුණා.මේ අවස්ථාවේදී ඒ කතාබහට එක්වන්නට පැමිණ සිටි ජී. ඇල්. ඇමැතිතුමා මේ කාරණය පිළිබඳව ඇති අලුත්ම තත්ත්වය කතුවරුන්ට පැහැදිලි කළා.“ඒ ප්‍රශ්නය ස්ථිර සාර ලෙසින් සමනය කිරීම සඳහා යාන්ත්‍රණයක් අවශ්‍යයි. ඒ යාන්ත්‍රණය දැන් සකස් වී තිබෙනවා. ඒ අනුව එධපඬඪදඨ ට්පධභන එකක් සකස් වී තිබෙනවා.”කාටත් මඳ සිනාවක් නැඟෙන ප්‍රශ්නයක් නැඟුණේ ඒ එක්කම වගේ.“මනාප යුද්ධයක් ඇතිවී තිබෙනවා. සමහර වෙලාවට මේ යුද්ධය සදාචාර සීමා මායිම් කඩා බිඳ ගෙනත් යනවා. අංකය සහිත පිරිත් පොත් බෙදනවා. ඔබතුමා මේ ගැන අවධානය යොමු කරලා තියෙනවා ද?”ජනාධිපතිතුමාටත් ඒ ප්‍රශ්නය ඇසෙන විට ම දෙතොලට උපහාසාත්මක මඳ සිනාවක් නැඟුණා.“මම ඕක අපේ අයට නිතරම කියන දෙයක්නේ. මනාපෙට පොරකන්ඩ එපා කියලා. ඒත් මේ ක්‍රමය හින්ද ඒ පොරකෑම ඇති වෙනවා. පොරකන්නෙ අපේ ම කට්ටිය. විපක්ෂයෙ එහෙම පොරකෑමක් වැඩිපුර දකින්ඩ ලැබෙන්නෙ නැහැ. විපක්ෂයත් එක්ක ගැටුමකුත් නෑනෙ. දැන් ආණ්ඩු පක්ෂයේ කට්ටිය විපක්ෂයත් එක්ක නෙමෙයිනේ ගැටුම් ඇති කරගන්නේ. තමන්ගෙම කට්ටිය එක්ක. මොකද ආණ්ඩුවට විපක්ෂයත් එක්ක තරගයක් නෑනේ.”ගංවතුර සහනාධාර බෙදීමේදී රාජ්‍ය නිලධාරීන්ගේ ක්‍රියාකාරිත්වය ගැන සෑහීමකට පත්විය නොහැකි යැයි ප්‍රශ්නයක් මතු වුණා.“සමහර තැන්වල අඩුපාඩු වෙන්ඩ ඇති. ඒත් සමස්තයක් වශයෙන් මේ අවස්ථාවේදී රාජ්‍ය නිලධාරීන් විශාල කැප කිරීමකින් කටයුතු කළ බව මම පෞද්ගලිකව දන්නවා. මොකද මම ඒ අවතැන් කඳවුරුවලට ගියා... ඒ විනාශ වුණ ප්‍රදේශවලට ගියා.විනාශයන්ට අපි කිසියම් වන්දියක් ගෙවනවා. ඒ පිළිබඳව කැබිනට් පත්‍රිකාවකුත් ඉදිරිපත් කළා. ඒ අතර එසේ අවතැන්වූවන්ගෙන් කිසියම් සේවාවක් ලබාගෙන විනාශයට පිළියම් යොදන්නත් වැඩ පිළිවෙළක් තිබෙනවා.හැබැයි ඔය ගංවතුර නිසා ඇති වූ ගෙවල් යට වීම්... කැඩි බිඳී යාම් වැඩිපුර ඇතිවෙලා තියෙන්නේ අනවසර තැන්වල ගෙවල් හදන්නට යාම නිසයි. වැව් තාවුල්ලෙත් ගෙවල් හදාගෙන පදිංචි වෙලා තියෙනවා. ගංවතුර කිය කියා එන්නේ නැහැනේ ඒ යන්ඩ තියෙන පාරේ යනවා. ඒ නිසා අනවසර, අවදානම් තැන්වල ගෙවල් හැදීම මින්පසු කරන්නට ඉඩ දෙන්නේ නැහැ.ලොකු ප්‍රශ්නය තමයි නාය යාම. මින්පසු නාය යාමේ තර්ජනයක් ඇතිවිය හැකි අවදානම් තැන්වල ඉදිකිරීම් කරන්නට ඉඩ දෙන්නේ නැහැ. මින්පසු ඒ සඳහා රජයේ බලධාරීන්ගෙන් අවසර ලබා ගත යුතු වෙනවා.”අන්තර් ජාතික තලයේදී එල්ල වන මානව හිමිකම් චෝදනාවලට රජය මුහුණ දෙන ආකාරය පිළිබඳවත් කතුවරුන්ගෙන් ප්‍රශ්නයක් මතු වුණා.කොහොමද ආණ්ඩුව ඒ තත්ත්වයන්ට මුහුණ දෙන්නේ?අපට විරුද්ධ කණ්ඩායම් කවදත් හිටියා. බොහෝවිට මේ කණ්ඩායම්වල සිටින්නේ දේශපාලන කාරණාව ඉදිරියට දමා රටින් ගිය අය. ඔවුන් මෙහිදී පෙළපාලි සහ උද්ඝෝෂණ සංවිධානය කොට ඒවායේ ඡායාරූප පෙන්වමින් අපි මේ රජයට විරුද්ධව ක්‍රියාමාර්ග ගත් නිසා අප මර්දනය කරන්නට හදනවා කියලා තමයි ඒ කණ්ඩායම් ඒ රටවල ඉන්නේ. ඒත් දැන් ඔවුන්ට පිටරටවල සිටීමේ අයිතියක් නෑ. රටේ නිදහස් වාතාවරණයක් තිබෙන නිසා. මෙන්න මේ කණ්ඩායම් තවදුරටත් පිටරටවල රැඳී සිටීම සඳහා උපක්‍රමයක් හැටියට තමයි මේ මානව හිමිකම් ප්‍රශ්න මතු කරමින් යම් තත්ත්වයන් උද්ගත කරන්නට උත්සාහ දරන්නේ.”පෙළපාලිවලට පහරදීම ගැනත් ප්‍රශ්නයක් මතු වුණා. ඒ ප්‍රශ්නයට පිළිතුරු දීම ආරම්භ කිරීම සඳහා ජනාධිපතිතුමා පෙරළා ප්‍රශ්නයක් ඇසුවා.“පසුගිය කාලෙ පෙළපාලි කීයක් තිබුණ ද? කීයකට කරදර වුණා ද? මම පොලිසියටත් කිව්වා ඒ පළාතටවත් යන්ඩ එපා කියලා. නිදහස් දවස කියන්නෙ මගෙ උපන් දවස නෙමෙයිනේ. රටේ නිදහස උපන් දවස. සමහරු මටත් කිව්වා නිදහස් දවස වෙනස් කරන්ඩ කියලා... ත්‍රස්තවාදයෙන් රට නිදහස් කරගත් දවස අපේ නිදහස් දවස කරන්ඩ කියලත් කිව්වා. මම ඒවා මොකක්වත් කෙළේ නැහැ. සුපුරුදු නිදහස් දවස ගෞරවනීය විදියට සැමරුවා.“විපක්ෂයට ඇයි නිදහස් උත්සවයට ආරාධනා නොකරන්නේ?”“ආරාධනා කරනවා. එන්නෙ නෑනේ”“විපක්ෂය සමඟ ඇයි කිසියම් ආකාරයක සුහදතාවක් ගොඩනඟා නොගන්නේ?”“අපේ ප්‍රශ්නයක් නෑ... එන්නෙ නෑනේ... අනිත් එක අපේ විපක්ෂය ක්‍රියාත්මක වෙන්නෙ පිටරටවල. මට ඉන්දියාවේ විපක්ෂ නායකයෙක් මුණ ගැසුණා. ඔහු කිව්වා කිසිම අවස්ථාවක අපි පිටරටකදී අපේ රට සහ ආණ්ඩුව විවේචනය කරන්නේ නැහැ. මොකද අපි හිතන්නේ ඉන්දියන් ජාතිකයන් හැටියට. ඒත් අපි ඉන්දියාව තුළදී ආණ්ඩුවට හොඳට රිදෙන්ඩ ප්‍රහාර එල්ල කරනවා කියලා. අපේ විපක්ෂ නායකයො එහෙම ද? රටේ දී සද්දයක් නෑ... පිටරටදි සම්පූර්ණයෙන් රට පාවා දෙනවා.අනිත් එක ප්‍රධාන විපක්ෂයේ අභ්‍යන්තර ගැටුම නිසා ආණ්ඩුවත් සමඟ සාකච්ඡා කිරීමට වඩා වෙනම අවුලක ඔවුන් පැටලිලා ඉන්නේ. එක එක පාර්ශ්වය ගත්තොත් රජය සමඟ සිනාසුනත් අනෙක් කණ්ඩායම ඒකෙන් වාසි ගන්ඩ හදනවා. සාකච්ඡා කරන්ඩ කණ්ඩායම් වශයෙන් අපි ළඟට එන්ඩත් බයයි වගේ. ඔවුන් ඔවුන්ගේ අවුලේ පැටලිලා.”වල් අලි කරදරය ගැනත් ප්‍රශ්නයක් මතු වුණා.“වල් අලි තර්ජනය නිසා හදිසි ලෙඩකුට ප්‍රතිකාරයක් ගන්ඩවත් බැරි තත්ත්වයක් උදාවෙලා. මේක විශාල ප්‍රශ්නයක්.”කතුවරයෙක් ඒ ප්‍රශ්නය මතු කළා. ඒ ප්‍රශ්නයට පිළිතුරු දෙන්නට ඉදිරිපත් වූයේ බැසිල් ඇමැතිතුමා. ඔහුට ඒ පිළිබඳව විශේෂඥ දැනුමක් \;බන බවයි කතුවරුන්ට ඒත්තු වූයේ.“අපේ ඉස්සර මිනිස්සු හිටියෙ අලිත් එක්ක එක්තරා අන්දමක සහජීවනයකින්. එක පාරක් හේනක් වපුරලා එය අත්හැර දාලා ගියාම මතුවෙන අලුත් පැළ දලු රිකිලි අලින්ගේ රසවත් ආහාරයක්. මහ කැලෑවල අලින්ට කන්ඩ දේවල් නැහැ. අනිත් එක අලි, කැමැති ජනාවාස අසල ඉන්ඩ. උන්ට මිනිසුන් නැතුවත් බැහැ.හරියට ගණන් හදල බැලුවොත් ලංකාවෙ අලි ජනගහනය වැඩියි. අලින්ගෙන් සිදුවන මරණවලට වඩා සර්පයින්ගෙන් සිදුවන මරණ වැඩියි. ඒත් අලියා සුවිශේෂ සතෙක් නිසා අපේ අවධානය වැඩියි.අලි වැට එතරම් සාර්ථක නැහැ. අලියා බුද්ධිමත් සතෙක්. ඒ නිසා අලි වැටෙන් පරෙස්සම් වෙන්ඩ ඌ දන්නවා.”වඳුරු කරදරය ගැනත් කතා වුණා. ඒක කරදරයක් බව බැසිල් ඇමැතිතුමා පිළිගත්තා පමණක් නොව ඒ ගැන වඩා සවිස්තරාත්මකව කරුණු ඉදිරිපත් කළා.“එක දඬු ලේනෙක් ආවොත් පොල් ගෙඩි තුන්හාර සීයක් විනාශ කරනවා. වල් ඌරන්ගෙ කරදරෙත් ඒ විදියම තමයි. උන්ට වෙඩි තියන්ඩ පුළුවන්. ඒත් මස් විකුණන්ඩ තහනම්.”ගංවතුර සමයේදී ආරක්ෂක හමුදා භටයන් ලබාදුන් සහයෝගය සහ කැපවීම පිළිබඳව ජනාධිපතිතුමා පමණක් නොව කතුවරුන් ද කතා කෙළේ ප්‍රශංසා මුඛයෙන්.“ආරක්ෂක භටයන් දියේ ගිලී මැරුණා. හොයල බලපුවාම ඒ ගොල්ලන්ගේ ආරක්ෂක ජැකට් ළමයින්ට දීලා...”ඊ නිව්ස් ආයතනයට බෝම්බ ගැසූ භූතයා ගැනත් ප්‍රශ්නයක් මතු වුණා.“මාත් මේ බලාගෙන ඉන්නේ මේවා පිටිපස්සෙ ඉන්න භූතයා කවුද කියල හෙළිදරව් වෙනකල් තමයි.”ජීවන වියදම ගැන මතු වුණ ප්‍රශ්නයේදී ජනාධිපතිතුමා අපූරු උදාහරණ සහිතව තත්ත්වය පැහැදිලි කළා.“මං හොඳට දන්න කෙනෙක් කාරෙකක් ගන්ඩ ගියා. මගෙ නමත් කියලා රුපියල් ලක්ෂයක් හරි කීයක් හරි අඩුකර ගත්තා. එයාගෙ පඩිය රුපියල් විසිඅට දාහයි. දැන් මාසෙකට විසිහතර දාහක් ගෙවන්ඩ වෙලා. පඩිය හැටියට ගෙදර අරගෙන යන්නෙ රුපියල් හාරදාහයි. ඉතින් ජීවන ප්‍රශ්න...තමන්ගෙ ආදායම කළමනාකරණය කරගන්ඩ හැමදෙනාම පුරුදු වෙන්ඩ ඕනැ. අනිත් එක කරන්ඩ පුළුවන් දේවල්වත් කරන්නෙ නැහැනේ.දැන් ගිහින් බලන්ඩ පුළුවන් අරලිය ගහ මන්දිරයේ තියෙන එළවළු වගාව. බලන්ඩ ආසයි. විනෝදයි. ඒ වගෙම නොහිතන ලාභයක්. බේත් නැති එළවළු.බලන්ඩ මොනරාගල ගොවියෙක් මිරිස් කිලෝවට රුපියල් 600 ක් ගන්නවා. රබර් වලින් කිලෝවට රුපියල් 750 ක් විතර ගන්නවා. ඔවුන්ගේ අතමිට සරු වෙලා. මිලදී ගැනීමේ හැකියාව වැඩි වෙලා. මේක තමයි සංවර්ධනය කියන්නේ.අල ගොවීන්ගේ ආදායම වැඩි වෙලා. හැබැයි නගරයේ අල මිල වැඩි වෙලා. මිල අඩු කළොත් අල ගොවින් පෙළපාලි යනවා. මිල වැඩි වුණොත් නගරයේ පෙළපාලි යනවා. මේ තත්ත්වය සමබර කරන්ඩ තමයි උත්සාහ ගන්නේ.හැබැයි කාලෙක ඉඳන් දුකත් සමඟ ජීවත්වූ මොනරාගල වැනි දුෂ්කර ගම්මානවල මිනිස්සු කාලෙකට පස්සෙ හොඳ ආදායමක් ලබාගන්නා බවත් අප අමතක නොකළ යුතු දෙයක්.අපි ගෘහ ආර්ථික ඒකක දශ ලක්ෂයක් හදන්ඩ උත්සාහ කරන්නේ ඒ නිසා. පළමු ආදර්ශය අරලිය ගහ මන්දිරයෙන්...ජනාධිපතිතුමා පැතිර ගිය සිනාවකින් යුතුවයි ඒ පිළිතුර ලබා දුන්නේ. ඉස්කෝල ළමයි එනවා දැන් බලන්ඩ.”ඒ බව කතුවරුන් තමන්ගේම ඇස්වලින් දැක්කා.ඒ දවසෙත් ඈත පළාතක ළමයින් පිරිසක් ඒවා නරඹන අයුරු දැකගන්නට ලැබුණා. කතාබහට පැය දෙකක් පමණ ගිහින්.තමන් පැමිණ ඇත්තේ උදේ ආහාරයටත් එක්කයි කියන එකත් අමතක වෙලා ගිහින්. කතාබහ ඒ තරමට ප්‍රාණවත්. එකින් එක ප්‍රශ්න...එකින් එක උත්තර...අන්තිම හරියේදී තවත් වැදගත් ප්‍රශ්නයක් මතු කළා.“ද්‍රවිඩ සන්ධානය සමඟ සාකච්ඡාවකට යනවා ද? විසඳුමක් ඉදිරිපත් කරනවා ද?”“සාකච්ඡා කරනවා. ද්‍රවිඩ සන්ධානය සමඟ පමණක් නෙමෙයි අනෙක් ද්‍රවිඩ පක්ෂ එක්කත් සාකච්ඡා කරනවා.දැනටමත් අපි විසඳුම් දීලා තියෙන්නේ. ඔවුන්ට නිදහස තියෙනවා. ඡන්ද තියෙනවා... ගමන් බිමන් යනවා... පාසල් යනවා... පූර්ණ නිදහසක් ලැබිලා... තවත් විසඳුම් අපි සූදානම්. හැබැයි කොටියා ඉල්ලපු කිසිම දෙයක් දෙන්නේ නෑ...”ජනාධිපතිතුමා එසේ කියමින් හුනස්නෙන් නැගි සිටියෙ කතුවරුන්ට උදේ ආහාරය සඳහා තමන් සමඟ එන ලෙසින් ආරාධනා කරමින්.බැසිල් ඇමැති තුමා, ජී. එල්. ඇමැති තුමා, දිනේෂ් ඇමැති තුමා, නියෝමාල් පෙරේරා නියෝජ්‍ය ඇමැති තුමා සමඟ ජනාධිපති ලේකම් ලලිත් වීරතුංග, පී. බී. ජයසුන්දර සහ ඩබ්ලිව්. බී. ගනේගල යන ලේකම් වරුන් ද කතාබහට එක්වුණා.උදේ කෑම මේසය එකම පී‍්‍රති සාගරයක් වුණා. සිනාහඬ පැතිර ගියා. මහින්ද රාජපක්ෂ යනු සැබෑ පත්‍ර මිත්‍රයෙක් බව යළි යළිත් තහවුරු වුණා.කතුවරුන් සියලු දෙනාගේම අදහස වුණේ පත්තරකාරයන්ට මේ තරම් සමීප වූ සුහද වූ රාජ්‍ය නායකයෙක් ශ්‍රී ලංකාවේ එතෙක් මෙතෙක් නොසිටි බවයි.“ලෝකෙත් නැතුව ඇති” කතුවරයෙක් කිව්වා.කරුණාදාසසූරියආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=ab1102274</link>
    <topic>දේශපාලන වෛරසය හඳුනා ගනිමු</topic>
    <author>කේ.සී.ජේ.රත්නායක</author>
    <content>ලෝකයට එච්. අයි. වී. වෛරසය හඳුන්වා දුන්නේ දකුණු අපි‍්‍රකාවයි. කතාවේ එන හැටියට; එක්තරා බටහිර සුපිරි රටක පර්යේෂණාගාරයක දී මාරක වෛරසයක් නිර්මාණය කෙළේලු. එහි බලපෑම කෙසේ දැයි දැන ගැනීමට එකී වෛරසය දකුණු අපි‍්‍රකානු කොළ වඳුරාට එන්නත් කෙළේලු. අවසානයේදී කොළ වඳුරාගෙන් මිනිසාට එම වෛරසය බෝ වූයේලු. වඳුරා ගේ සිරුරේ සිට මිනිසා ගේ සිරුරට එච්. අයි. වී. වෛරසය සම්පේ‍්‍රෂණය වූයේ ශව කාමය (Zoophilia) නිසාය. මේ මුළු කතාව “ලු” යොදා කියන්නට සිදු වන්නේ මේ වනාහී පුදුම එළවන සුළු කතාවක් වන හෙයිනි. කෙසේ වෙතත් අමෙරිකා එක්සත් ජනපදයේ සුපිරි නළු රොක් හඩ්සන් ඒඩ්ස් රෝගයෙන් මිය ගිය බව නම් පැහැදිලිව කිව හැකිය. එසේම ඒඩ්ස් වසංගතය ලෝකයටම තර්ජනයක් වී ඇති බවත් ඇත්තය.වෛරසයක්දැන් අලුත් ම කතාව අසන්නට ලැබෙන්නේ උතුරු අපි‍්‍රකාවෙනි. ටියුනීසියාවෙන් පටන් ගත් “මහජන නැඟිටීම්” මේ වන විට ලිබියාව හා මැද පෙරදිග දක්වා පැතිරෙමින් පවතී. රටවල් අස්ථාවර කිරීමේ මේ මහජන නැඟිටීම් වනාහි බටහිර සුපිරි රටක නිෂ්පාදනය කළ දේශපාලන වෛරසයක් යැයි තර්ක කරන්නෝ ද වෙති. ඒ කතාවේ ඇත්ත - නැත්ත කෙසේ වෙතත් තෙල්, ඛනිජ සම්පත් බහුල උතුරු අපි‍්‍රකාව දේශපාලනිකව අස්ථාවර වීමේ සෘජු වාසිය අත්කර ගන්නේ බටහිර හා යුරෝපීය රටවල් බව නම් පැහැදිලිව කිව හැකිය. උතුරු අපි‍්‍රකාවේ පෙරළියට පෙර සූඩානය දෙකඩ කරන ජනමත විචාරණය පැවැත්විණ.තව නොබෝ දිනකින් ලෝක සිතියමට උතුරු හා දකුණු සූඩානය යන නමින් රටවල් දෙකක් එක්වනු ඇත. ඉතියෝපියාව ආසන්නයේ එරිත්‍රියාව නම් අලුත් රටක් ඇති වූයේ මීට වසර කිහිපයකට පෙරය. රුසියාවේ දැඩි විරෝධය නොතකා යුරෝපයේ කොසෙරවෝ නමින් අලුත් ම රටක් නිර්මාණය කෙරුණේ ඒ සිද්ධියෙන් වසර දෙක තුනකට පසුව ය. අග්නිදිග ආසියාවේ ද නැ. ටිමෝරය යනුවෙන් අලුත් ම රටක් නිර්මාණය කෙරුණේ කිසියම් අත්හදා බැලීමක් වශයෙනි. මෙසේ රටවල් දෙකඩ කොට අලුත්ම අලුත් රටවල් නිර්මාණය කළ සෑම තැනෙකම පුදුමයට මෙන් නෝර්වේ සාම විශේෂඥයින්, නේටෝ හමුදාව, බටහිර සුපිරි ප්‍රජාතන්ත්‍රවාදයේ ආශිර්වාදය, සහ රාජ්‍ය නොවන සංවිධාන ඉතා බලවත් කාර්යභාරයක් ඉටු කොට තිබිණ. යමක් සිදු වෙමින් පවතී. එහෙත් දැනට පෙනෙන්නේ සාගරයේ පාවෙන අයිස් කන්දක මෙන් මුදුන පමණි. දිය යට ඊටත් වඩා විශාල කොටසක් සැඟ ව පවතී.ලෝක ලජ්ජාවඉරානයේ න්‍යෂ්ඨික විශේෂඥයෙක් මහ මඟදී ඝාතනය කෙරිණ. ඉන් පසුව තැන් කිහිපයක බෝම්බ පිපිරෙන්නට ගත්තේය. ඉරාන ජනාධිපති ගෙදර යනු කියමින් මහජන නැඟිටීම් දැක ගන්නට ලැබුණේ ඊට පෙරය. එහෙත් ඒ මහජන නැඟිටීම් අසාර්ථක විය. බෝම්බ පිපිරෙන්නට ගත්තේ ඉන් පසුවය. උතුරු හා දකුණු කොරියාව අතර යුද්ධයක් ඇවිළී යෑමට ඔන්න මෙන්න කියා තිබියදී එය යටපත් වූයේ චීනයේ මැදිහත්වීම මතය. රුසියාවේ ද මරාගෙන මැරෙන බෝම්බ ප්‍රහාර දක්නට ලැබෙයි. ඊශ්‍රායලයේ හැසිරීම හෙළා දකිමින් එක්සත් ජාතීන්ගේ සංවිධානයේ ආරක්ෂක මණ්ඩලයට යෝජනාවක් ඉදිරිපත් කෙරිණ.සියලු දෙනා ඊශ්‍රායලයට එරෙහිව අත ඔසවද්දී තනි වූ අමෙරිකා එක්සත් ජනපදය තම නිශේධ බලය යොදා යෝජනාව පරාජයට පත් කෙළේය. එහෙත් එය ලෝක ලජ්ජාවක් බව අන්තර්ජාතික මාධ්‍ය විසින් වාර්තා කරනු ලැබ තිබිණ. සිදු වන්නේ කුමක් ද? දේවල් තේරුම් ගැනීමට නොහැකි වූ විට මිථ්‍යා කතා නිර්මාණය කිරීම දූරාතීතයේ සිට ම මිනිසා සමඟ පැවතෙන පුරුද්දකි. එච්. අයි. වී. වෛරසයේ නිර්මාණය පිළිබඳ කතාව ඊට එක් නිදසුනකි. එහෙත් එය ප්‍රබන්ධයක් නොව ඇත්තක් වන්නට ද පුළුවන. කාලයකදී මිථ්‍යාවන් - ප්‍රබන්ධයන් ලෙස පෙනුණ ඇතැම් දේවල් ඇත්ත සිද්ධීන් බවට තහවුරු වූ අවස්ථාවන් ද දක්නට ඇත. අද උතුරු අපි‍්‍රකාවේ ටියුනීසියාව, ඊජිප්තුවේ සිට ලිබියාව දක්වාත් එතැන් සිට මැද පෙරදිග දක්වාත් හමා යන “මහජන නැඟිටීම්” නම් සුළි කුණාටුව කාගේ නිර්මාණයක් ද? පිරිසක් තර්ක කරන හැටියට එය බටහිර රටක නිපද වූ දේශපාලන වෛරසයක අත්හදා බැලීමක් ද?කුණාටු1980 දශකයේ අගභාගයේදී නැඟෙනහිර යුරෝපය හරහා මෙවැනි ම කුණාටුවක් හමා ගියේය. පෝලන්තයෙත් ලෙග් වැලෙන්සා කෙනෙකු බිහි විය. සෝවියට් දේශයේ මිහායිල් ගෝර්බචොව්ගේ “පෙරෙස්ත්‍රොයිකාවෙන්” පසු සෝවියට් දේශය බිඳ වැටී එය සීසීකඩව ගොස් අලුත් රටවල් කිහිපයක් නිර්මාණය වූ අතර නැඟෙනහිර යුරෝපයෙන් “රතු සමාජවාදය” දිය වී ගියේ සිතා ගත නොහැකි වේගයෙනි. පසු කලෙක එහි බලපෑම මහජන චීනයට ද දැනිණ. ‘ටියන් ආන් මෙන්’ චතුරශ්‍රයේ ශිෂ්‍ය උද්ඝෝෂණ මතු වන්නට ගත්තේය. එහෙත් චීනය කුණාටුවට හසු වූයේ නැත. ඇෆ්ගනිස්ථානයේ පැවැති සෝවියට් බලයට එරෙහිව බටහිර සුපිරි ප්‍රජාතන්ත්‍රවාදයේ අනුග්‍රහයෙන් අල් කයිඩා සහ බින් ලාඩන් නිර්මාණය කෙරිණ. ඇෆ්ගනිස්ථානයේ සෝවියට් බලය ගිලිහී ගොස් තලේබාන්වරුන් බලයට පත් වූයේ ඒ ව්‍යාපෘතියේ ප්‍රතිඵලයක් වශයෙනි.එහෙත් එය අන්ත අමානුෂික පාලන තන්ත්‍රයක් විය. සියලු ස්ත්‍රීන් නිවාස අඩස්සියේ තැබු වහලියන් බවට පත් විය. පිරිමියෙක් රැවුල කැපුවොත් දරුණු වධ බන්ධනයට ලක් කෙරිණ. ලෝක උරුමයක් බවට පත් ව තිබු ඇෆ්ගනිස්ථානයේ බාමියන් බුද්ධ ප්‍රතිමා පුපුරවා විනාශ කෙළේ ද ඒ තලේබාන් පාලනයයි. පසු කලෙක අමෙරිකාව හා ලොවම සලිත කළ මරාගෙන මැරෙන 9/11 ගුවන් ප්‍රහාරය සැලසුම් කළ බින් ලාඩන් විනාශ කළ යුතු බව කියමින් ඇෆ්ගනිස්ථානයට පහර දුන් අමෙරිකාව තලේබාන් පාලනය ද අවසන් කළේය. එහෙත් ඇෆ්ගනිස්ථානය තවමත් යුද පිටියකි.ඉරාකයේ සදාම් හුසේන් රසායනික ආයුධ නිෂ්පාදනය කරන බව කියමින් ඉරාකයට පහර දුන් අමෙරිකාවට තවමත් ඉන් ගොඩ ඒමට හැකි වී නැත. ඉරාකයට මෙතරම් විනාශයක් අත් වූයේ ලෝක බොරුවක් නිසා බවත් දැන් අනාවරණය වෙයි. ඇෆ්ගනිස්ථානය හා ඉරාකය මිහිපිට අපායක් ලෙස පවතින මුත් රුසියාව නැවත නැඟී සිටියේය. ව්ලැදීමීර් පුටින් කෙනෙකු මෙතරම් ඉක්මනින් බිහිවනු ඇතැයි බටහිර රටවල් අපේත්ෂා කෙළේ නැත. අමෙරිකාව සමඟ මරාගෙන මැරෙන යුද්ධයක නිරත වූ වියට්නාමය මේ වන විට ආර්ථික අතින් ද පොහොසත් රටකි. චීනය ලොව දෙවැනි ආර්ථික බලවතාය. අද අමෙරිකාවට පවා ණය දෙන චීනය, තවත් දශකයකදී ලොව ආර්ථික බලවතා බවට පත්වනු ඇතැයි ආර්ථික විශේෂඥයෝ අනාවැකි පළ කරති. බටහිර යුරෝපීය ආර්ථික බලය අවසන් වන ලකුණු පහළ කරමින BRIC (බ්‍රසීලය, රුසියාව, ඉන්දියාව හා චීනය) යන රටවල් ලෝකයේ ප්‍රබලතම ආර්ථික බලවතා බවට පත්වීම ද නොවැළැක්විය හැකි වනු ඇතැයි පැවසෙයි. ඉතිහාසයේ එක් පරිච්ඡේදයක අවසානයත් අලුත් පරිච්ඡේදයක ආරම්භයත් දැන් එක විට දක්නට ලැබෙයි.කරුගේ විචාරයපසුගිය දා ශ්‍රී ලංකාවට පැමිණි ක්‍රිස්ටෝපර් වොරන්; ලසන්ත වික්‍රමතුංග අනුස්මරණ දේශනය පවත්වමින් චීනයට එරෙහිව අවලාද නැඟුවේය. චීනය මානව හිමිකම් කඩ කරන මර්දනකාරී පාලනයක් ගෙන යන බව කීවේය. වැඩි දුරටත් ඊජිප්තුවේ මෙන් ශ්‍රී ලංකාවේ ද මහජන නැඟිටීම් ඇති විය යුතු බවත් ඔහු අවධාරණය කෙළේය. ඊට ම අත්වැල් සැපයූ එක්සත් ජාතික පක්ෂය සහ ජනතා විමුක්ති පෙරමුණ; ශ්‍රී ලංකාව ඊජිප්තුවෙන් - ලිබියාවෙන් පාඩම් උගත යුතු බව කීය. එජාප නියෝජ්‍ය නායක කරු ජයසූරිය මහතා පුදුම එළවනසුළු දේශපාලන විශ්ලේෂණයක් ඉදිරිපත් කරමින් ඊජිප්තුව හා ලිබියාව ආදර්ශයට ගෙන ශ්‍රී ලංකාව ද වෙනසකට මුල පිරිය යුතු බව කීවේය. ශ්‍රී ලංකාවට එරෙහිව අවලාද ප්‍රචාරය කරන කූප්‍රකට කොටි ගැති වෙබ් අඩවි දෙක තුනකින් කරු ජයසූරිය මහතාගේ අනගි දේශපාලන විශ්ලේෂණයට ඉහළම ප්‍රචාරයක් ලබා දුන්නේය. මෙතැන පැහැදිලි කාරණා දෙකක් දක්නට ලැබෙයි. යුරෝපයෙන් හා බටහිරෙන් ගිලිහී යන ආධිපත්‍යය දකින ක්‍රිස්ටෝපර් වොරන් වැන්නෝ දුක වාවා ගත නොහැකිව චීනයට එරෙහිව අඳෙීනා නඟති. කිසිදා නොලැබෙන බලය පිළිබඳ සංවේගයෙන් එජාපය හා ජවිපෙ අර අඳෙීනාවට අත්වැල් සපයන්නෝ වී සිටිති.ශ්‍රී ලංකා ඉතිහාසයේ එක් පරිච්ඡේදයක් අවසන් වී අලුත් පරිච්ඡේදයක් ආරම්භ වී ඇති බව ඔවුහු නොදකිති. අතීතයට අයත් සටන්පාඨ වර්තමානයට නොගැලපෙන බව ඔවුන්ට නොවැටහෙයි. ඉතිහාසයේ පොසිල බවට පත්වූ සටන්පාඨ හා දේශපාලන න්‍යායන්ට නැවත පණ දීමට ඔවුන් දරණ වෑයම සමාන වන්නේ කෞතුකාගාරයක ඇති ඇටසැකිල්ලකට නැවත පණ දීමට ගන්නා මෝඩ ව්‍යාපෘතියකටය. දේශගුණ විපර්යාසය දේව කෝපයක් ලෙස පෙනෙන්නේත්, වොරන් ගේ අඳෙීනා විප්ලවීය හඬක් ලෙස දකින්නේත් ඒ නිසාය. නාම යෝජනාවකට අවශ්‍ය අපේක්ෂකයන් ගණනවත් සොයා ගත නොහැකිව සිටින ජවිපෙ ඊජිප්තු මොඩලයේ මහජන නැඟිටීමක් ගැන කතා කරන්නේ ය. පක්ෂයේ නායකයා තෝරා ගත නොහැකිව දෙකඩව - සීසීකඩව විසිර සිටින එජාපයය මහජන නැගිටීමකට ඊජිප්තුවෙන් - ලිබියාවෙන් ආදර්ශ ගෙන නායකත්වය දෙන බව කියන්නේ ය.අපූරු පෝස්ටරයක්ජන බලයෙන් හා දේශපාලන උපායමාර්ගයන් ගෙන් දිළිඳු වූ ඕනෑම කල්ලියක් ක්‍රියා කරන්නේ මෙසේ ය. එය අතීතයේ දී වර්තමානයේ දී හා අනාගතයේ දී පවා වෙනස් වන්නේ නැත. මීට දශක තුනකට පමණ පෙර සාමාජිකයන් පණහක්වත් නැති එක්තරා දේශපාලන කල්ලියක් අපූරු පෝස්ටරයක් ඇලෙව්වේ ය. “ඇබීසීනියාවට අත නොතබනු” යන්න එහි සඳහන් විය. අප එය දුටුවේ කොලොන්නාවේ නගර සභාවේ කුණු බක්කියක අලවා තිබෙත්දී ය,. එදා පාසල් සමයේ සිටි අප දැන ගත්තේ ඇබීසිනියාව යනු වෙන් කුමක් හෝ දෙයක් ඇති බව පමණි. අද ඊජිප්තුව - ලිබියාව ගැන කතා කරන ජ.වි.පෙ හා එජාපය ද ඇද වැටී තිබෙන්නේ යට කී ‘ඇබීසීනියා” වර්ගයේ කොලොප්පම් දේශපාලනයකට ය. පක්ෂයේ නායකයා තෝරන ඡන්දයකට යෑමට බිය වන රනිල් වික්‍රමසිංහ මහතා ලෝක ප්‍රජාතන්ත්‍රවාදී සංගමයේ සමුළුවට සහභාගි වීමට විදේශගතව සිටී. එවැනි තවත් විහිළුවක් තිබේ ද? එජාපයට හා ජ.වි.පෙට මහජන නැඟිටීමක් වුවමනා කර තිබේ නම් ඒ නැඟිටීම මීට වසර ගණනාවකට පෙර මේ මහ පොළවේ ඇත්තටම සිදුවිය. දැන් අපි ඒ ඇත්ත මහජන නැඟිටීම ගැන කියමු.පාවාදීම්2001 දී බලයට පත් රනිල් වික්‍රමසිංහ මහතා අගමැති ධූරය දැරූ එක්සත් ජාතිත පෙරමුණ ආණ්ඩුව ගෙදර යැවීමට 2003 - 2004 කාලයේදී මහජනතාව පාරට බැස්සේ ය. කොළඹ කැම්බල් පිටියේ සිට නගර සභා පිටිය තෙක් ගමන් කළ දැවැන්ත ජනතා පෙළපාලිය ඊට එක් නිදසුනකි. 2004 මහ මැතිවරණයෙන් එක්සත් ජාතික පෙරමුණ අන්ත පරාජයකට පත් කරමින් එක්සත් ජනතා නිදහස් සංධානය බලයට පත් විය. එහි කූට ප්‍රාප්තිය නම් 2005 දී මහින්ද රාජපක්ෂ ජනාධිපතිතුමා බලයට පත් වීම ය. මෙසේ කියන්නේ ඇයි? වරදින විට ස්ත්‍රෝත්‍ර ගායනයක් වශයෙන් ද? ඒ ගැනත් බලමු.රනිල් ප්‍රභාකරන් ගිවිසුම තවදුරටත් ක්‍රියාත්මක වූයේ නම් සිදුවිය හැකිව තිබුණේ කුමක් ද?? අද සූඩානය දෙකඩ වූවා සේ ම ශ්‍රී ලංකාව ද ‘ප්‍රජාතන්ත්‍රවාදී’ ලෙස දෙකඩ වීම නොවැළැක්විය හැකි වන්නේ ය. සූඩානය දෙකඩ කළ නෝර්වේ සාම විශේෂඥයින් බටහිර සුපිරි ප්‍රජාතන්ත්‍රවාදය, ස්කැන්ඩිනේවියන් නිරීක්ෂකයන් සහ කුප්‍රකට බෙදුම්වාදී රාජ්‍ය නොවන සංවිධාන ශ්‍රී ලංකාවේ ද ක්‍රියාත්මක විය.ලෝකයේ තෝරාගත් තැන්වල රටවල් දෙකඩ කිරීමේ ව්‍යාපෘතිය බොහෝ සෙයින් සාර්ථක වූ මුත් එය ශ්‍රී ලංකාවේ දී අසාර්ථක විය. දෙවැන්ත රනිල් වික්‍රමසිංහ මහතා ‘යළි පුබුදමු’ ශ්‍රී ලංකා නම් වැඩපිළිවෙළ යටතේ සමස්ත ශ්‍රී ලංකාව විදේශ රටවල් කිහිපයක සින්නක්කර බූදලයක් බවට පත් කැර තිබිණ. ගාලු කොටුවේ ඉඩම් පවා විදේශිකයන් විසින් මිලට ගනු ලැබුවේ එහි ප්‍රතිඵලයක් වශයෙනි. දැන් කාරණය පැහැදිලි විය යුතු ය. රනිල් වික්‍රමසිංහගේ ආණ්ඩුව එක් පැත්තකින් ශ්‍රී ලංකාවේ ස්වාධීනත්වය බිලිදෙන බෙදුම්වාදී ගිවිසුමකට එළඹ සිටියේ ය. අනිත් පැත්තෙන් වහල් ආර්ථික ගිවිසුමකට යටත් ව වුන්නේ ය. ශ්‍රී ලංකා ඉතිහාසයේ එක වර ද්‍රෝහී ගිවිසුම් දෙකකට යටත් ව වුන් එකම ආණ්ඩුව එක්සත් ජාතික පෙරමුණ ආණ්ඩු ව බවට වාර්තා ගත වන්නේ ය.ආර්ථික වහලුන්ඒ අනුව එක් පැත්තකින් අප ආර්ථික වහලුන් බවට පත් වන්නේ ය. අනික් පැත්තෙන් රටෙන් අඩක් අහිමි කැරගත් පරාධීනත්වයකට ඇද වැටෙන්නේ ය. රනිල් - ප්‍රභාකරන් ගිවිසුම හා යළි පුබුදමු ශ්‍රී ලංකා වැඩපිළිවෙළ නතර නොකළේ නම් අද සුඩානයේ සිදුවූ දෙය ඊට පෙර ශ්‍රී ලංකාවේ දී දැක ගන්නට හැකි වනු ඇත. රුසියාවේ බලවත් විරෝධය නොතකා නේටෝ - (නෝර්වේ) හා බටහිර සුපිරි ප්‍රජාතන්ත්‍රවාදීන් අලුතෙන් කොසෝවෝ නමින් රටක් බිහි කළා මෙන් ශ්‍රී ලංකාවේ ද උතුරු හා නැඟෙනහිර වෙනම රටක් බවට පත්වනු ඇත. එහෙත් මහජන නැගිටීමෙන් ඒ විනාශය අවසන් කෙරිණ.2005 දී මහින්ද රාජපක්ෂ ජනාධිපතිතුමා ගේ බලයට පත් වීම මඟින් මෙරට ක්‍රියාත්මක වෙමින් තිබූ බෙදුම්වාදී ගිවිසුම අවලංගු කෙරිණ. රටවල් බෙදන නෝර්වේ සාම විශේෂඥයින් ගේ බලපෑවෙන් රට නිදහස් විය. අනිත් පැත්තෙන් ‘යළි පුබුදමු ශ්‍රී ලංකා’ නම් ආර්ථික වහල් ගිවිසුම ද ආපසු හැරවිණ. ඇත්ත අර්ථයෙන් රටේ ස්වාධීනත්වය ආරක්ෂා කෙරිණ. එය සිදු වූයේ මහජන නැඟිටීමෙනි. අද එජාපය කතා කරන මහජන නැඟිටීම ශ්‍රී ලංකාවේ සිදුවූයේ මීට වසර හය හතකට පෙර දී ය. ඒ මහජන නැඟිටීම දැන් පරිවර්තනය විය යුත්තේ මහජන පිබිදීමක් බවට ය. ඒක පුද්ගල ආදායම වසර පහකදී දෙගුණයක් බවට පත් කිරීම ඒ සඳහා ඇති හොඳ පෙර නිමිත්තකි. රටේ සංවර්ධනය ඇහැට පෙනෙයි. ඇඟට දැනෙයි. ලෝකයේ සුරක්ෂිතම රටවල් අතලොස්ස අතර ශ්‍රී ලංකාව ඉහළින් ම සිටී.විප්ලවය හා ප්‍රති විප්ලවයවේගයෙන් වැඩෙන ආර්ථිකය අතින් ශ්‍රී ලංකාව පෙරමුණේ ය. ලොව හොඳම සංචාරක ආකර්ෂණය බවට පත් වෙමින් සිටින්නේ ද ශ්‍රී ලංකාව ය. එහෙත් මේ තත්ත්වය ක්‍රිස්ටෝපර් වොරන් වැනි අය දකින්නේ “ආපස්සට යෑමක්” වශයෙනි. අදෝණා නඟන විදේශිකයෙක් මොනවා කීවත් මේ පොළොවේ ජීවත්වන ශ්‍රී ලංකාවේ දේශපාලනඥයින් යටත් පිරිසෙයින් බොරු මවා පෑම් නොකළ යුතු ය. එහෙත් එජාපය හා ජ.වි.පෙ. එල්ලෙන්නේ වොරන්ගේ වලිගයේ ය. විශේෂයෙන් ම ජනතා විමුක්ති පෙරමුණ තමන්ට ම එරෙහිව අද නහය කපා ගන්නා තැනට ඇද වැටී සිටින්නේ මේ සිහි මුලාව හා පිට පොට පටලවා ැගනීම නිසා ය. ශ්‍රී ලංකාවේ මහජන නැඟිටීම සිදුවී තිබේ. දැන් දැකිය යුත්තේ මහජන පිබිදීමය. මේ දෙකෙහි වෙනස නො දකින එජාපය හා ජ.වි.පෙ දේශපාලනයේ අතීතයට අයත් පොසිල බවට පත් වෙමින් සිටින්නේ ය.රටේ සියල්ල එක ලෙස අකුරට - තිතට ඉටු කැරෙන්නේ නැත. කුසීතයෝ සහ වගකීම විරහිත ඇත්තේ රාජ්‍ය අංශයෙන් සිටිති. ඒ අඩු පාඩු විවේචනය කරමින්, ඒවා පෙන්වා දෙමින් ඇත්ත මහජන පිබිදීමට අත්වැලක් සපයන විපක්ෂයක් මෙරට නැති කම ද ලොකු අඩුවකි.මේ ළඟදී මනෝ ගනේෂන් මහතා කළ බව කියන ප්‍රකාශයෙන් එක්තරා වෙබ් අඩවියක පළ කැර තිබිණ. ඔහු එමඟින් කියා තිබුණේ ඇත්ත මහ පොළවේ දේශපාලනය නොදැන ක්‍රියා කරන විපක්ෂය පළාත් පාලන මැතිවරණයෙන් ද ඇණ ගනු ඇති බව යි.එහෙත් වඩාත් ම පුදුමය වන්නේ විප්ලවය හා ප්‍රතිවිප්ලවය යන දෙක වටහාගත නොහැකි විප්ලවවාදීන් ද මෙරට සිටීම ය.කේ.සී.ජේ.රත්නායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=ab1102272</link>
    <topic>ප්‍රශ්න 5</topic>
    <author>සංවාද සටහන සුමේධා නවරත්න</author>
    <content>එ.ජා.ප.යේ උප සභාපති ඉමිතියාස් බාකීර් මාකාර්* විවිධ හැලහැප්පීම්වලට ලක්වුණ එ.ජා.ප.යේ අනාගතය ඔබ දකින්නේ කොහොමද?ඇත්තටම පක්ෂයේ හැලහැප්පීම් තිබුණෙ නැහැ. පක්ෂ ප්‍රජාතන්ත්‍රවාදය තිබේ නම් එහි සජීවී උණුසුම් වාද විවාද ඇතිවෙනවා. ඒ මඟින් ප්‍රජාතන්ත්‍රවාදය තවත් තහවුරු වෙනවා. පසුගිය කාලය මුළුල්ලේ පක්ෂයේ පුළුල් ප්‍රජාතන්ත්‍රවාදය වෙනුවෙන් ගත් උත්සාහයන් තිබුණා. ඒ උත්සාහයන් සම්මේලනයේදී ඒකමතිකව සම්මත වුණා. ඒක අනෙක් පක්ෂවලටත් පූර්වාදර්ශයක්. පක්ෂයේ හැලහැප්පීම් ලෙස ඔබ දකින්න ඇත්තෙ එයයි. ඇත්තටම ඒ හැලහැප්පීම් නොවෙයි.* පසුගිය කාලයේ ඔබ ක්‍රියාකාරී දේශපාලනයෙන් ඉවත්වුණේ කලකිරීමෙන්. එහෙම නම් ඒ කලකිරීම පෞද්ගලික හේතුවක්ද?දේශපාලනයේ කලකිරීමක් මට තිබුණෙ නැහැ. ඒත් පක්ෂයේ ප්‍රජාතන්ත්‍රවාදය තහවුරු කිරීම වෙනුවෙන් අපි වැඩ කළා.ඒත් පාර්ලිමේන්තු මැතිවරණවලට නැවත තරග නොකරන බවට මා බේරුවල ආසන බල මණ්ඩලයේදී ප්‍රසිද්ධ ප්‍රකාශයක් කළා. එහෙම කළේ ඒ ආසනයෙන් නවකයෙකුට මතුවීමට ඉඩදීමටයි.මොකද 1946 සිට මගේ තාත්තා මැතිවරණවලට ඉදිරිපත් වුණා. 2002 වෙනතුරුම මම ඉදිරිපත් වුණා. තවදුරටත් පවුල් බලය රකින්න මට ඕන වුණේ නැහැ.* ජනතාව හා පක්ෂය ක්‍රියාකාරී දේශපාලනයට එන ලෙස නැවත ආරාධනා කළොත්?පවුල් බලය රකින්න තව දුරටත් මම කටයුතු කරන්නෙ නැහැ. මම තවමත් ක්‍රියාකාරී දේශපාලනඥයෙක්. හැබැයි මැතිවරණවලට නොයෙන බවට දුන් පොරොන්දුව කඩකරන්නෙ නැහැ.* එ.ජා.ප.යේ ඉදිරි ජයග්‍රහණ ගැන විශ්වාසයක් තියන්න පුළුවන්ද?ඇත්තටම අනෙක් කිසිම පක්ෂයක නැති ප්‍රජාතන්ත්‍රවාදයක් අපේ පක්ෂයේ තියෙනවා. වසරකට වරක් අපේ නායකයා තේරෙන්නේ ඡන්දයකින්. අපේ පක්ෂයේ ප්‍රේමදාසලා, විජේතුංගලා ජනාධිපති තනතුරට පත්වුණා. හැබැයි ජ.වි.පෙ. මනාප අරගෙන දිනන කෙනා නොවෙයි පාර්ලිමේන්තුවට එන්නෙ. ශ්‍රී.ල.නි.ප.ය හැමදාම පරම්පරාවකට යටවෙලා. ඒවායෙ ප්‍රජාතන්ත්‍රවාදයක් කෝ. අපේ පක්ෂය නම් වැඩවසම් චින්තනයෙන් මිදිලා.* ඉදිරි මැතිවරණවලදී ජනතා විශ්වාසය එ.ජා.ප.යට ලැබේවි යැයි හිතනවද?මම අනාවැකි කියන්නෙ නැහැ. ඒත් යුද බියෙන් නිදහස් වූ රටක ජනතාවගේ දුකට සංවේදී වෙන්න මේ ආණ්ඩුවට බැරිවෙලා. යුද වැය නතර වුණත් ජනතාවට සහනයක් නැහැ. එ.ජා.ප.ය කියන්නෙ හැමදාමත් ජන දුකට සංවේදී වූ පක්ෂයක්. ඒ ගැන ජනතාවට අමතක නැහැ.ප්‍රවාහන නියෝජ්‍ය ඇමැති රෝහණ දිසානායක* ඉන්දියාවෙන් පරණ බලවේග කට්ටල ගෙනා බවට චෝදනාවක් තියෙනවා?ඒක බොරුවක්. මේවා ලංකාව වෙනුවෙන්ම නිෂ්පාදිත අලුත්ම බලවේග කට්ටල.* එහෙත් මේ චෝදනාව නැඟෙන්නෙ දුම්රිය වෘත්තීය සමිතිවලින්. ඔවුන් බොරු කියන බවද ඔබ කියන්නෙ?එක් එක් වාසි බලාගෙන වෘත්තීය සමිති නායකයන් ආකර්ෂණීය කතා කියනවා. ඔය කතා කියමින් නොසිට තමන්ගෙ වගකීම් යුතුකම් ඉටු කළා නම් අපට දුම්රිය විදේශවලින් ගෙන්වන්න වෙන්නෙත් නැහැ.එන්ජින් හා මැදිරි නිසි වෙලාවට නඩත්තු කරලා අලුත්වැඩියා කළා නම් ඒවායින් මීට වඩා ප්‍රයෝජන ගන්න තිබුණා.වෘත්තීය සමිති බහුතරයක් කටයුතු කරන්නෙ තමන්ගෙ අයිතීන් වෙනුවෙන් විතරයි. ඔවුන් ජනතා අයිතීන් තකන්නෙ නැහැ.* සේවක යුතුකම් පැහැර හරින බවට ඔබ නඟන චෝදනාවෙන් ඔබටත් චෝදනාවක් නැෙඟනවා. ඒ යුතුකම් ඉටුකරවීමට තමයි විෂය භාර ඇමැතිවරු ඉන්නෙ?ඩලස් ඇමැතිවරයාත් දුම්රිය දියුණු කිරීම සම්බන්ධයෙන් උපරිම ලෙස කැපවුණු ඇමැතිවරයෙක්. එහෙත් පසුගිය ආණ්ඩුව විසුරුවා නව ආණ්ඩුවක් පත්කරන කාලය ඇත්තටම සංක්‍රාන්ති සමයක්. මාස එකහමාරක් වැනි කාලයක් ඇතුළත එන්ජින් හැටදෙක තිස් අටට බැස්සා. ඒත් නැවත කුමාර වෙල්ගම ඇමැතිවරයා පාලනය අතට ගත් පසු අපට පුළුවන් වුණා මේ එන්ජින් ගණන 68 දක්වා වර්ධනය කරන්න.ඇමැතිවරුන් නිතරම මේ කටයුතු අධීක්ෂණය කරමින් එය දියුණු කිරීමට කටයුතු කරනවා.ඒ සඳහා දුම්රියේ නිදහස් සේවක සංගමය වැනි වෘත්තීය සමිති අපට සහය දෙනවා. ඒත් බහුතරයක් ජනතාවාදී න්‍යායෙන් ඈත්වෙලයි කටයුතු කරන්නෙ.* එ.ජා.ප.ය චෝදනා නඟනවා ශ්‍රී.ල.නි.ප.ය පවුල් අතර බලය හුවමාරු වෙන, ප්‍රජාතන්ත්‍රවාදී නොවන පක්ෂයක් කියලා?ඒ ප්‍රකාශය වලංගු අපිට නොවේ එ.ජා.ප.යටමයි. පවුල් අතර බලය මාරු වෙන්නෙ එ.ජා.ප.යේ. අපේ ජනාධිපතිතුමා කියා තිබෙනවා ඕනෑම කෙනකුට පක්ෂයට එන්නත්, යන්නත් නිදහස තිබෙන බව.අනික පක්ෂ නායකත්වය නිවැරැදි නම් සෘජු නම් පරම්පරාවෙන් ආවද, හදිසියෙන් පත්වුණාද කියන එක වැදගත් නැහැ.* ආණ්ඩුව ජනතා ප්‍රශ්න ගැන සංවේදී නැති බවට එ.ජා.ප.ය චෝදනා නඟනවා?ඒ චෝදනාව කරගන්නෙත් එ.ජා.ප.යටමයි. ජනාධිපතිතුමාත්, ත්‍රිවිධ හමුදාව හා ජනතාවත් එකතුවෙලා යුද්ධය අවසන් කළා. දැන් රට සංවර්ධනය කරන්න හැම දේම මේ ආණ්ඩුව කරනවා.එ.ජා.ප.ය වගේ මේ ආණ්ඩුව නිදහස් අධ්‍යාපනය, සෞඛ්‍ය කඩා වැටෙන්න දෙන්නෙ නැහැ. වාර්ෂික ඒකපුද්ගල ආදායම ඇමෙරිකන් ඩොලර් 2200ක් වුණේ මේ ආණ්ඩුව කාලේ. ඉතිං ජනතාවට සංවේදී නැහැ කියන්නෙ කොහොමද?සංවාද සටහන සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=ab1102273</link>
    <topic>දැන් අලින්ට හොඬවැල් නැහැ ඒත් සමහර අලි රට ගියාම ටිකක් කුලප්පු වෙනවා</topic>
    <author>චන්දන බණ්ඩාර</author>
    <content>පසුගිය 20 වැනි දින හිමිදිරි උදෑසන ජනාධිපති මහින්ද රාජපක්ෂ මැතිතුමා සබරගමුව මහ සමන් දේවාලයට පැමිණියේය. සබරගමුව පළාත් සභා මාර්ග හා සංචාරක කටයුතු අමාත්‍යවරයා මෙන්ම පැල්මඩුල්ල මැතිවරණ කොට්ඨාසයේ ශ්‍රී ල.නි.ප. ප්‍රධාන සංවිධායක අතුල කුමාර රාහුබද්ධගේ ඇරැයුමින් එතුමා එහි පැමිණියේ වන්දනාකරුවන් සඳහා පළාත් සභා අරමුදලින් ඉදිකිරීමට නියමිත ව්‍යාපෘති රැසක් නිරීක්ෂණය කිරීමටය.සබරගමුව පළාත් ආණ්ඩුකාර වි.ජ.මු.ලොකුබණ්ඩාර, සබරගමුව මහ ඇමැති මහීපාල හේරත්, ඇමැතිනී පවිත්‍රා වන්නිආරච්චි, පළාත් සභාවේ සභාපති රංජිත් බණ්ඩාර සහ පළාත් අමාත්‍යවරුන් වන අතුල කුමාර රාහුබද්ධ, එම්.කරුණාපාල, භාණු මනුප්‍රිය ජනපති සමඟ දේවාල භූමිය වෙත පැමිණෙමින් සිටි අතර වන්දනා නඩයක සිටි බහ තෝරන වියේ කුඩා දැරියක අනපේක්ෂිත අයුරින් ජනාධිපතිතුමා වෙත දිව ගියාය. සියලු දෙන පුදුමයට පත් කරමින් විටෙක ඈ ජනපතිතුමාගේ සුරතේ එල්ලෙමින් ද තවත් විටෙක ජනාධිපතිතුමා ඇතුළු පිරිසට ඉදිරියෙන් යමින් ද දේවාල භූමියේ බුදුගෙය දක්වාම ගමන් කළාය.වයස අවුරුදු පහක් වත් නැති තරම් කුඩා දැරිය සුරතල් කළ ජනාධිපතිතුමා අනතුරුව බුදුන් වැඳ අවසන් වන තුරුම දැරිය ජනාධිපතිතුමා අසලට ම වී සිටියාය.අනතුරුව, ජනාධිපතිතුමා කෝ මේ දුවගේ අම්මා තාත්තා එයාලා මෙතනට කැන්දලා ඒ දැරිය ඔවුන්ට බාර දෙන්නැයි ආරක්ෂක නිලධාරීන් අමතමින් සඳහන් කළේය. කෙසේ වෙතත් කුඩා දැරිය ජනාධිපතිතුමාට දෑත් වනමින් දෙමවුපියන්ට එක්වූයේ නොසතුටිනි.මේ අතර “ජනාධිපතිතුමා දැක්කද මගේ අලි දෙන්නා” යැයි දේවාල භූ®මියේ දී බස්නායක නිලමේ සුනිල් ශාන්ත වීරසේකර විමසීමක් කළේය. ඒ අනුව හාත්පස බැලූ ජනාධිපතිතුමාට දක්නට ලැබුණේ ඇක්ටේරියා පඳුරුවලින් නිර්මාණය කළ දැවැන්ත අලි දෙදෙනෙකුගේ පිළිරූය.මට ඉන්නේ මේ අලි තමයි සර්. යැයි බස්නායක නිලමේ සඳහන් කළේ මේ අපූරු ඇක්ටේරියා අලි දෙදෙනා පිළිබඳ රූපවාහිනී වැඩසටහන් කීපයක් ද විකාශනය වූ බව සඳහන් කරමිනි. හැබැයි මේ අලින්ට හොඬ නැහැ. ඇක්ටේරියා අලි දෙස බලමින් පළාත් ඇමැති ජී.එම්.කරුණාපාල කීය.දැන් අලින්ට කොහොමත් හොඬවැල් නැහැ. එයාලා වැඩිය දඟලන්නෙත් නැහැ. හැබැයි සමහර අලි රට ගියාම නම් ටිකක් කුලප්පු වෙලා දඟලනවා. යැයි ජනාධිපතිතුමා කළ සඳහනට සියල්ලෝම සිනා සෙන්නට වූහ. ඉන් පසු සමන් දේවාලයෙන් නික්මුණු ජනාධිපතිතුමා එදිනම රත්නපුර රත්ගඟ පුංචි දඹදිව විහාරස්ථානයේ පැවැති ආගමික හමුවකට ද බළංගොඩ රත්වත්ත පරපුරට අයත් මහවලතැන්න වලව්වේ පැවැති පිංකමකට ද සහභාගි විය. ජනාධිපතිතුමා ඉන් අනතුරුව සූරියවැව මහින්ද රාජපක්ෂ ක්‍රීඩාංගණය විවෘත කිරීමේ උත්සවය සඳහා සබරගමුවෙන් නික්ම ගියේය.හම්බන්තොට වීරකැටිය මහින්ද රාජපක්ෂ විද්‍යාලයේදී දිනමිණ ශිෂ්‍යත්ව වැඩමුළුවක් ගිය සතියේ පැවැත්විණි. පාර්ලිමේන්තු මන්ත්‍රී නාමල් රාජපක්ෂ ඒ සඳහා විශේෂ ආරාධිතයකු ලෙස සහභාගි වී සිටියේය. එහිදී පාසල් දරුවන් අමතා මන්ත්‍රී නාමල් රාජපක්ෂ කතා කළේය. එම කතාව විනාඩි පහකට සීමා විය. මන්ත්‍රී නාමල් කතාවක් කළාටත් වඩා කළේ දරුවන්ගෙන් ප්‍රශ්න ඇසීමය.නංගිලා මල්ලිලා අම්මලා තාත්තලා කියන දේවල් අහනවා ද? අම්මලා තාත්තලා කියන දේවල් අහන අය අත උස්සන්න බලන්න.” මන්ත්‍රී නාමල් කියා සිටියේය. දරුවෝ සියලු දෙනාම අත ඉහළට එසවූහ. “හොඳයි. මමත් ඒ වගේම තමයි අම්මා තාත්තා කියන දේ අහනවා” මන්ත්‍රී නාමල් කියා සිටියේ දරුවන්ගේ අත්පොළසන් හඬ මැද්දේය.ඉන් අනතුරුව මන්ත්‍රී නාමල් තවත් ප්‍රශ්නයක් ඇසුවේය. “ඔයාලා නැව්වල යන්න ආස ද? ටිකක් හයියෙන් කියන්ඩ නැත්නම් ඉස්සරහ ඉන්න මාමලාට ඇහෙන්නේ නැහැ” මන්ත්‍රී නාමල් කියා සිටියේය.“ඔව් අපි කැමැතියි දරුවෝ මහ හයියෙන් කීහ. “හොඳයි එහෙම නම් ඔයාලා තව ටික කාලෙකින් මම නැවක රවුමක් එක්කගෙන යන්නම්” මන්ත්‍රී නාමල් කියා සිටියේ දරුවන්ගේ අත්පොළසන් හඬ මධ්‍යයේය.ගිය සතියේදී හම්බන්තොට සූරියවැව මහින්ද රාජපක්ෂ අන්තර්ජාතික ක්‍රිකට් ක්‍රීඩාංගණය විවෘත විය. ඒ කථානායක චමල් රාජපක්ෂ මහතාගේ ප්‍රධානත්වයෙනි. සූරියවැව ක්‍රීඩාංගණය ඉදිකිරීමට පෙර එම ක්‍රීඩාංගණ ඉදිකිරීමට සුදුසු ස්ථානයක් සෙවීම බාර වී තිබුණේ තාරුණ්‍යයට හෙටක් සංවිධානයේ සභාපති පාර්ලිමේන්තු මන්ත්‍රී නාමල් රාජපක්ෂටය. මන්ත්‍රී නාමල් සූරියවැව ප්‍රදේශයට ගොස් සුදුසු ස්ථානයක් සොයද්දී දැන් ක්‍රීඩාංගණය ඉදිවී ඇති ස්ථානයට යන මාර්ගය පෙන්වූයේ ඒ ආසන්නයේ කෙළි සෙල්ලම් කරමින් සිටි පුංචි දරුවන් පිරිසකි.සූරියවැව ක්‍රීඩාංගණය පිහිටි තැන එවකට තිබී ඇත්තේ කංසා හේනක් බව ද අනාවරණය වී තිබිණි. එමෙන්ම එම ක්‍රීඩාංගණය ඉදිකිරීමට එරෙහිව ද සූරියවැව ප්‍රදේශයේ පිරිසක් විරෝධතා මතු කර තිබිණි. කෙසේ වෙතත් ගමට සංවර්ධනය ගෙන යමින් සූරියවැවට ක්‍රිකට් ක්‍රීඩාංගණයක් ලැබිණි. සූරියවැව පැවැති මංගල ක්‍රිකට් තරගය නැරැඹීමට පසුගියදා මන්ත්‍රී නාමල් නොමිලේ ටිකට්පත් ප්‍රදානය කිරීමක් ද සිදු කළේය.මේ අතර ගිය සතියේ පැවැති ශ්‍රී ලංකාව සහ කැනඩාව අතර ලෝක කුසලාන තරගය පැවැතියේ ද සූරියවැව ක්‍රීඩාංගණයේය. එම තරගය නැරැඹීමට ජනාධිපතිතුමා ද එහි ගොස් සිටියේය. මේ අතරතුර සූරියවැව පැවැති ක්‍රිකට් තරගය නැරැඹීමට පැමිණි බොහෝ දෙස් විදෙස් මාධ්‍යවේදින්ගේ කතාබහට ලක්වූ මාතෘකාවක් විය. එනම් ක්‍රීඩාංගණය ආසන්නයටම පැමිණ සිටි අලියකු පිළිබඳවයි. දෙස් විදෙස් මාධ්‍ය මේ නිසා සූරියවැව ක්‍රීඩාංගණය හැඳින්වූයේ සුන්දර පරිසරයක පිහිටි අපූරු ක්‍රිකට් ක්‍රීඩාංගණයක් ලෙසය.ගිය සතියේ සිකුරාදා එ.ජා.ප නියෝජ්‍ය නායක කරු ජයසූරිය ඇතුළු එ.ජා.ප ජ්‍යෙෂ්ඨයෝ සිටියේ වවුනියාවේ ය. ඒ මෙවර පළාත් පාලන මැතිවරණයේ ප්‍රචාරක කටයුතුවලට සහභාගි වෙමිනි. එ.ජා.ප මහ ලේකම් තිස්ස අත්තනායක, මන්ත්‍රී ජයලත් ජයවර්ධන ඇතුළු පිරිසක් ද ඊට එක්ව සිටියහ.ගිය සිකුරාදා දින රාත්‍රියේ එ.ජා.ප නියෝජ්‍ය නායකයා ඇතුළු පිරිස නවාතැන් ගත්තේ වවුනියාව නෙල්සන් ස්ටාර් හෝටලයේ ය. ඉන් පසුව ගිය සෙනසුරාදා උදෑසනින් ම එ.ජා.ප නියෝජ්‍ය නායකයා ඇතුළු පිරිස ගියේ මන්නාරම ප්‍රදේශයට ය. ඉන් පසුව මුලතිව් සහ වවුනියාව යන ප්‍රදේශවල එ.ජා.ප අපේක්ෂකයන්ගේ රැස්වීම් කීපයකට ද එ.ජා.ප ජ්‍යෙෂ්ඨයෝ සහභාගි වුහ.ඉන් අනතුරුව එ.ජා.ප ජ්‍යෙෂ්ඨයන් පිරිස ගියේ මන්නාරම මඩු දේවස්ථානයට ය. එහිදී මන්නාරම අගරදගුරු රායප්පු ජෝශප් පියතුමා එ.ජා.ප මන්ත්‍රී පිරිසට දිවා ආහාරය ද ලබා ගැනීමට පහසුකම් සපයා තිබිණි. ඉන් පසුව මඩු දේවස්ථානයේ පැවැති ආගමික වතාවත්වලින් පසුව එ.ජා.ප ජ්‍යෙෂ්ඨයන් ආවේ වවුනියාව නගරය වෙත ය. ඒ එ.ජා.ප ජන රැළියකට සහභාගි වීමට ය.එ.ජා.ප නායකයන් පිරිස උතුරේ සංචාරය කළේ එ.ජා.ප නියෝජ්‍ය නායකයාට අයිති බස් රථයකිනි. එම ප්‍රචාරක රැලිය අවසන් වූ පසුව එ.ජා.ප නායකයන් පිරිස කොළඹ බලා පිටත් වූහ.මේ අතර ගිය සති අන්තයේ එ.ජා.ප නායකයා සිටියේ බෙල්ජියමේ ය. ඒ අන්තර්ජාතික ප්‍රජාතන්ත්‍රිකයන්ගේ සංගමයේ සැසියකට සහභාගි වෙමිනි.ගිය සතියේ කළුතර නගර ශාලාවේ දී කළුතර එ.ජා.ප අපේක්ෂකයන් සහ එ.ජා.ප ක්‍රියාකාරින්ගේ හමුවක් පැවැත්විණි. එ.ජා.ප නියෝජ්‍ය නායක කරු ජයසූරිය සහ තිස්ස අත්තනායක ඇතුළු පිරිසක් ඊට සහභාගි වී සිටියහ. කළුතර පැවැති රැලියෙන් පසුව එ.ජා.ප නියෝජ්‍ය නායකයා ඇතුළු පිරිස ගියේ මාතර නගරයට ය.එදින මාතර එ.ජා.ප දිස්ත්‍රික් නායක මංගල සමරවීරගේ නිවෙසින් දිවා ආහාරය ගැනීමෙන් අනතුරුව එ.ජා.ප නායකයෝ මාතර කැකුණදුර පැවැති මාතර දිස්ත්‍රික් එ.ජා.ප ජන හමුවකට සහභාගි වූහ.විදුලිබල සහ බලශක්ති නියෝජ්‍ය ඇමැති ප්‍රේමලාල් ජයසේකර පසුගියදා සෞදි අරාබියේ විශේෂ බලශක්ති සමුළුවකට සහභාගි වුණේ්ය. ඒ ලෝක බලශක්ති සංසදයේ පළමුවන ඇමැති මණ්ඩල සම්මන්ත්‍රණයට ය. එම සම්මන්ත්‍රණයට යාමට පෙර නියෝජ්‍ය ඇමැතිවරයාට රත්නපුර කොලොන්න පොලිසියේ ස්ථානාධිපතිවරයා කතා කර කීවේ කොලොන්න ප්‍රදේශයේ සිදුවී තිබූ විදුලිය බිඳ වැටීමක් ගැන ය.සාමාන්‍යයෙන් රත්නපුර දිසාවේ ඇතැම් පිරිස් රත්නපුරයේ විදුලි බිඳ වැටීමක් වුව ද කතා කරනුයේ නියෝජ්‍ය ඇමැතිවරයාට ය. මේ නිසා කටුනායක ගුවන් තොටුපළට යන අතරතුර ම නියෝජ්‍ය ඇමැති ප්‍රේමලාල් ජයසේකර කොලොන්න විදුලි අධිකාරිවරයාට දුරකථනයෙන් කතා කළේ ය. දුරකථනයට පිළිතුරු දුන් පුද්ගලයා කියා සිටියේ විදුලි අධිකාරිවරයා නැති බව ය. “එහෙම නම් මට එයාගේ ජංගම දුරකථන අංකය දෙන්න” මම ප්‍රේමලාල් ජයසේකර නියෝජ්‍ය ඇමැතිවරයා ඉල්ලා සිටියේ ය.“එතුමාගේ අංකය කාටවත් දෙන්න බැහැ” දුරකථනයට පිළිතුරු දුන් පුද්ගලයා කීවේ ය. මේ සමගම නියෝජ්‍ය ඇමැතිවරයා කතා කළේ රත්නපුර දිස්ත්‍රික් විදුලි අධිකාරිවරයාට ය. “පාරිභෝගිකයන් කතා කළත් විදුලිබල මණ්ඩලයේ මිනිස්සු මෙහෙමද දන්නේ නැහැ උත්තර දෙන්නේ. ඒ නිසා වහාම මේ ගැන හොයලා මට වාර්තා කරන්න” නියෝජ්‍ය ඇමැතිවරයා රත්නපුර දිස්ත්‍රික් විදුලි අධිකාරිවරයාට උපදෙස් දුන්නේ ය.ඉන් අනතුරුව රත්නපුර දිස්ත්‍රික් විදුලි අධිකාරිවරයා සහ නියෝජ්‍ය ඇමැතිවරයා ගේ සම්බන්ධීකරණ ලේකම් නිහාල් වසන්ත කොලොන්න විදුලි බල මණ්ඩල කාර්යාලයට ගොස් කොලොන්න විදුලි අධිකාරිවරයා පිළිබඳව සොයා බැලුවේ ය. “හැම විදුලි අධිකාරි වරයකුට ම ජංගම දුරකථන දීලා තියෙන්නේ විදුලිය බිඳ වැටුණොත් පාරිභෝගිකයන්ට අවශ්‍ය සේවා සපයන්න” රත්නපුර දිස්ත්‍රික් විදුලි අධිකාරිවරයා කොලොන්න විදුලි අධිකාරිවරයාට තදින් අවවාද කරමින් කියා සිටියේ ය.ගිය මාසයේ 25 වෙනිදා ඇඹිලිපිටිය පනාමුර බුලත්වැල්කන්ද හංදියේ පිහිටි බස් නැවැතුම්පලේ වහලයේ භික්ෂූන් වහන්සේ උපවාසයක නිරතව සිටියහ. ඒ කළුතර ආරියවංශ සහ බදුරලියේ ප්‍රේමානන්ද යන හිමිවරු ය.“මේ බව නියෝජ්‍ය ඇමැති ප්‍රේමලාල් ජයසේකරට දැන ගන්නට ලැබිණි. වහාම නියෝජ්‍ය ඇමැතිවරයා ගියේ බුලත්වැල්කන්ද හංදියට ය.“ඇමැතිතුමා අපේ ගම්මාන හතක දායක පවුල් 400 ක් විතර හැමදාම දේශපාලනඥයෝ රැවැටුවා. ඒ රවටපු අය ගැන රටට හෙළි කරන්නයි මේ උපවාසය කරන්නේ උන් වහන්සේ කියා සිටියහ.“හොඳයි අපේ හාමුදුරුවනේ. මට සති දෙකක් කල් දෙන්න. මම ඔබවහන්සේලා ගේ ගැටලුවලට විසඳුමක් දෙන්නම්” නියෝජ්‍ය ඇමැති ප්‍රේමලාල් ජයසේකර කියා සිටියේ ය. ඒ අනුව පසුගිය සතියේ පනාමුර බුලත්වැල්කන්ද, කරුමුල්ලගොඩ,, ලිහිණිය මණ්ඩිය ආදී ගම්මාන 7 ක පවුල් 400 කට විදුලිය ලබා දීමට කටයුතු කොට තිබිණි.ජනසෙවණ ජාතික නිවාස හා ජනාවාස සංවර්ධන වැඩපිළිවෙළ යටතේ ක්‍රියාත්මක වන වැඩසටහන් අතර “සසුනින් සෙවණ” නම් වූ විශේෂ වැඩසටහනක් ද වේ. ගමේ විහාරස්ථානයේ දායක සභාව විසින් නම් කරන ලද අසරණ පවුල් සඳහා අංග සම්පූර්ණ නිවාස ඉදිකර දීම මෙහි අරමුණයි. මේ යටතේ දිවයින පුරා විහාරස්ථාන කේන්ද්‍ර කොට ගනිමින් අසරණ පවුල් 10,200 කට අංග සම්පූර්ණ නව නිවාස ඉදිකර දීමට නියමිතය.පසුගිය සතියේදී මේ වැඩසටහන ආරම්භ විය. ඒ ඉහත කී අන්දමට තෝරා ගත් පවුල් 80 ක් සඳහා නව නිවාස ඉදි කිරීමට කොලොන්නාව පන්සල්වත්ත ගම්මානයේදී මුල්ගල් තබමිනි. මේ කටයුත්ත සිදු කෙරුණේ ජාතික නිදහස් පෙරමුණේ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් ඇමැති විමල් වීරවංශගේ ප්‍රධානත්වයෙනි. මේ අවස්ථාවට ශ්‍රී ලංකා නිදහස් පක්ෂයේ කොලොන්නාව ප්‍රධාන සංවිධායක පාර්ලිමේන්තු මන්ත්‍රී දුමින්ද සිල්වා ද එක්ව සිටියේය. පළාත් සභා මන්ත්‍රිනි අශෝකා ලංකාතිලක ඇතුළු පළාතේ දේශපාලන නායකත්වය ද එම අවස්ථාවට සහභාගි විය.උත්සව සභාවේ කටයුතු ආරම්භ වීමෙන් පසු වේදිකාවට පැමිණි ප්‍රාදේශීය දේශපාලන නායකයන් අමාත්‍යාංශ නිලධාරීන් තම අදහස් දැක්වූ අතර පාර්ලිමේන්තු මන්ත්‍රී දුමින්ද සිල්වාට ද ප්‍රදේශවාසීන් ඇතුළු ආරාධිත පිරිස් අමතා අදහස් දැක්වීමේ අවස්ථාව ලැබිණි.එහිදී මන්ත්‍රී දුමින්ද සිල්වා උද්වේගකර හා හැඟීම්බර කතාවක් සිදු කළ අතර තම හිතවතුන් ඝාතන කිරීම පිළිබඳව දේශපාලනඥයකුට දෝෂාරෝපණය කරමින් ද අදහස් දැක්වීය. සිය කතාව අවසන් කළ දුමින්ද සිල්වා මන්ත්‍රීවරයා ඉන් අනතුරුව අසුන් ගත්තේ විමල් වීරවංශ අමාත්‍යවරයාට යාබද අසුනෙහිය.“දුමින්ද ඔයා මේ වේදිකාවේදී ඔය විදිහට කතා කරන කොට මෙතැන ඉන්න මිනිස්සු හිතාවි, ඔයාගේ හිතවතුන් නැති කළේ මම කියලා.” විමල් වීරවංශ ඇමැතිවරයා දුමින්ද සිල්වා මන්ත්‍රීවරයාට කීවේය.“මම චෝදනා කළේ විමල් ඇමැතිතුමාට නොවෙයි, වෙන දේශපාලනඥයකුට. ඒ කවුද කියලා ඔබතුමාත් දන්නවානේ.” දුමින්ද සිල්වා මන්ත්‍රීවරයා ඊට පිළිතුරු ලෙස පැවසුවේය.“මම නම් දන්නවා ඔබතුමා චෝදනා කළේ කාටද කියලා. ඒත් මෙතැන රැස්වෙලා ඉන්න ජනතාව ඒ ගැන දන්නෙ නැහැනේ” වීරවංශ අමාත්‍යවරයා ඒ සංවාදය අවසන් කරමින් පැවසීය.දිවයින ඉරිදා සංග්‍රහයේ ජ්‍යෙෂ්ඨ මාධ්‍යවේදී මනෝජ් අබයදීරගේ පියාණන්ගේ අභාවය පිළිබඳව දැනගත් බොහෝ පක්ෂ, විපක්ෂ දේශපාලනඥයෝ සිය ශෝකය පළ කිරීම පිණිස දේහය තැන්පත් කර තැබු අතුරුගිරියේ පිහිටි නිවෙස වෙත පැමිණ අවසන් ගෞරව දැක්වූහ. ජනාධිපති මහින්ද රාජපක්ෂ ජනාධිපතිතුමා ද ඒ අතර විය.සඳුදා උදෑසන විමල් වීරවංශ ඇමැතිවරයා ද දේහයට අවසන් ගෞරව දැක්වීම පිණිස මනෝජ් අබයදීරගේ නිවෙසට ගියේය. එහිදී මනෝජ් අබයදීර සමඟ කතාබස් කරමින් සිටියදී බැසිල් රාජපක්ෂ, සුසිල් පේ‍්‍රමජයන්ත ඇමැතිවරු ද දේහයට අවසන් ගෞරව දැක්වීමට පැමිණියහ. අමාත්‍යවරුන් තිදෙනා සහ පැමිණ සිටි අමාත්‍යාංශ නිලධාරීන් කිහිප දෙනකු කතාබහක නිරතව සිටියදී ඩලස් අලහප්පෙරුම ඇමැතිවරයා ද එම නිවෙසට පැමිණියේය. විමල් වීරවංශ අමාත්‍යවරයා දුටු ඩලස් අලහප්පෙරුම මහතා “ඔයාගේ ජනසෙවණ තේමා ගීතය මේ දින කිහිපය තුළදී කාගෙත් සිත් ඇද බැඳ ගන්න සමත් වෙලා තිබෙනවා” යනුවෙන් කීවේය.ජනසෙවණ තේමා ගීතයට ලැබී ඇති ඉහළ ප්‍රතිචාරය නිසා එහි දෙමළ අනුවර්තනයක් ද නිර්මාණය කර ඇති අතර එය පසුගියදා මාධ්‍ය ආයතන වෙත ලබා දීමට ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍යාංශය කටයුතු කළේය.මේ වන විට ජංගම දුරකථන ජාල දෙකක්ම ජනසෙවණ තේමා ගීතය, තම පාරිභෝගිකයන්ට පෙර දුරකථන නාද රටාවක් ලෙස ලබා ගැනීමේ අවස්ථාව උදාකර දී තිබේ.එසේම පෞද්ගලික රූපවාහිනී නාලිකා කිහිපයකම ජනපි‍්‍රය ගීත තේරීමේ වැඩසටහන්වල ගීත දර්ශකයන්හි ඉහළින්ම සිටීමට “ජනසෙවණ තේමා ගීතය” සමත්ව තිබීම බොහෝ මාධ්‍යවේදීන් අතර ද කතාවට ලක්ව තිබිණි.එජාප කෘත්‍යාධිකාරී මණ්ඩල සභිකයකු වූ බෝධි රණසිංහ පසුගිය බ්‍රහස්පතින්දා අභාවප්‍රාප්ත වීය. හෙතෙම එජාපයේ ප්‍රබල ක්‍රියාකාරිකයකු වූ අතර හිටපු ජනපති රණසිංහ පේ‍්‍රමදාස මහතා සමග සමීපව කටයුතු කළ අයෙකි. 1993 වසරේ පැවැති පළාත් සභා මැතිවරණයේදී වත්මන් එජාප නියෝජ්‍ය නායක කරු ජයසූරියගේ මැතිවරණ මෙහෙයුම් ප්‍රධානියා ලෙස කටයුතු කර තිබුණේ ද ඔහුය.බෝධි රණසිංහගේ අභාවය දැනගත් වහාම එජාප නියෝජ්‍ය නායක කරු ජයසූරිය ඔහුගේ නිවෙසට ගොස් අවසන් ගෞරව දැක්වීය. ඉන් අනතුරුව සජිත් පේ‍්‍රමදාස, රවි කරුණානායක වැනි එජාප මන්ත්‍රීවරු රැසක්ම බෝධි රණසිංහගේ නිවෙසට ගොස් අවසන් ගෞරව දැක්වූහ. මේ අතරතුර එජාප කෘත්‍යාධිකාරී මණ්ඩල සභික බෝධි රණසිංහගේ දේහය ගිය බ්‍රහස්පතින්දා දහවල් 1 ට කොළඹ වෛද්‍ය විද්‍යාලයට ලබා දී තිබිණි. ඒ ඔහුගේ අන්තිම කැමැත්ත අනුවය.මේ අතර ගිය සතියේ සති අන්ත පුවත්පතක පළවූ ප්‍රවෘත්තියකින් කියවී තිබුණේ මන්ත්‍රී සජිත් වෙත මැතිවරණ කටයුතු බාර දී එජාප නායකයා විදෙස්ගත වී ඇති බවයි.මේ ප්‍රවෘත්තිය දුටු සැණින් ඒ ගැන සොයා බැලුවේ එජාප මන්ත්‍රී රවි කරුණානායකය. හෙතෙම මේ ගැන එජාප මහ ලේකම් තිස්ස අත්තනායකගෙන් ද ඒ ගැන විමසා සිටියේය. “නෑ එහෙම දෙයක් වෙලා නැහැ. ඒ ප්‍රවෘත්තිය වැරැදියි” එජාප මහ ලේකම්වරයා මන්ත්‍රී රවි කරුණානායකට කියා තිබිණි.එම ප්‍රවෘත්තිය පිළිබඳව එජාප නියෝජ්‍ය නායක කරු ජයසූරිය පවා කලබල වූයේ නැත. නමුත් ඉන් කලබලයට පත්වී සිටි මන්ත්‍රී රවි කරුණානායක මේ ගැන අදාළ ප්‍රවෘත්තිය ලියු මාධ්‍යවේදියාගෙන් පසුගියදා විමසා සිටියේ දුරකථන ඇමතුමක් ලබා දෙමිනි.“මොනවද ඔයා මේ ලියලා තියෙන්නේ. කවුද කියන්නේ නායකතුමා සජිත්ට වැඩ බාර දීලා ගියා කියලා. මෙහෙම නිවුස් ලියන්ඩ එපා” එජාප මන්ත්‍රී රවි කරුණානායක එම මාධ්‍යවේදියාට කියා සිටියේය.දින කිහිපයකින් පසුව යළිත් ගිය බදාදා පාර්ලිමේන්තුව රැස්විණි. පාර්ලිමේන්තු සභාවාරයට සුපුරුදු පරිදි ඇමැති ජොන්ස්ටන් ප්‍රනාන්දු ද සහභාගි වුණේය. සභාවාරයට සහභාගිවී ආපසු පාර්ලිමේන්තුවෙන් පිටතට එද්දී ඇමැති ජොන්ස්ටන්ට පාසල් දරුවන් පිරිසක් හමුවිය.ඇමැතිවරයා දුටු සැනින් පාසල් දරුවෝ සිනාසෙන්නටත් අත වනන්නටත් පටන් ගත්හ.”ඔයාලා කොහේද?” ඇමැතිවරයා විමසා සිටියේය.අපි දඹුල්ලේ මාමේ. දරුවෝ පිළිතුරු දුන්හ. ඒ සමඟම දරුවන් පිරිස සමඟ සිටි ගුරුවරියක් ඇමැති ජොන්ස්ටන්ට කීවේ අමුතුම කතාවකි.”ඇමැතිතුමා අපේ තාත්තාත් දඹුල්ලේ ගොවියෙක්. ඒ වුණාට එයාට ගොවිතැන එපා වෙලා හිටියේ.මොකද දඹුල්ල ආර්ථික මධ්‍යස්ථානයට එළවුළු ගෙන යන වෙළෙන්දෝ අපේ තාත්තලාගේ එළවුළු කුණු කොල්ලයට මිලට ගන්නේ. ඒත් විකුණන්නේ ඊට වඩා මිල දෙතුන් ගුණයකින් වැඩිපුර. ඒත් පසුගිය කාලේ ඔබතුමා ඒකට මැදිහත් වෙලා තිබුණා.ඉස්සරහට ගොවීන්ට වෙන මේ අසාධාරණයෙන් ඔවුන් ගලවාගෙන එළවුළුවලට හොඳ මිලක් දේවි කියලා බොහෝ දෙනා බලාපොරොත්තු තියාගෙන ඉන්නවා” ගුරුවරිය ඇමැති ජොන්ස්ටන්ට කීවේය.”අනිවාර්යයෙන්ම ඉදිරියේ දී දඹුල්ලේ ගොවීන්ට අපි සාධාරණය ඉෂ්ඨ කරනවා. දැන් ආර්ථික මධ්‍යස්ථාන වෙළෙඳ අමාත්‍යාංශයට අරගෙන තියෙන්නේ. ඒ නිසා ඉදිරියේදී එළවුළු ගොවියාටත් පාරිභෝගිකයාටත් සාධාරණය ඉටු කරනවා.” ඇමැති ජොන්ස්ටන් කියා සිටියේ සිනහසෙමිනි.ගිය සතියේ ගාල්ල දිස්ත්‍රික් එජාප පළාත් පාලන ආයතන අපේක්ෂකයන්ගේ විශේෂ රැස්වීමක් පැවැත්විණි.ඒ ගාල්ල උල්හිටියේ පිහිටි එජාප ගාලු දිසා නායක හිටපු මන්ත්‍රී වජිර අබේවර්ධනගේ නිවෙසේදීය.මේ අවස්ථාවට එජාප ගාලු දිසා අපේක්ෂකයන් 330 දෙනෙක් සහ එජාප ක්‍රියාකාරීන් රැසක් එක්ව සිටියහ.මේ එජාප විශේෂ රැස්වීමේ ප්‍රධාන ආරාධිතයා වූයේ එජාප නියෝජ්‍ය නායක කරු ජයසූරිය සහ එජාප මහ ලේකම් තිස්ස අත්තනායකය.එහිදී එජාප නියෝජ්‍ය නායකයා උපදෙස් දුන්නේ මැතිවරණය මෙහෙයවිය යුතු ආකාරය ගැනය.මේ අතරතුර ගාල්ල හිටපු මන්ත්‍රී වජිරගේ නිවෙසේ එම රැස්වීම පැවැත්වෙද්දී බෙන්තර ඇල්පිටිය ප්‍රදේශයේ එජාප මන්ත්‍රී ගයන්ත කරුණාතිලක විසින් රැස්වීමක් සංවිධානය කර තිබිණි. ඒ මන්ත්‍රී දයාසිරි ජයසේකරගේ ප්‍රධානත්වයෙනි.ගාල්ල දිසා එජාප අපේක්ෂකයන්ගේ රැස්වීමේදී එජාප ගාලු දිසා මන්ත්‍රී ගයන්ත කරුණාතිලකට යම් යම් පිරිස් දෝෂාරෝපණය කළහ. මේ අතරතුර මන්ත්‍රී වජිර ගාලු දිසා එජාප අපේක්ෂකයන් අමතමින් විශේෂ කතාවක් ද කළේය.අද ගාලු දිසාවේ ජනතාව පත් කරපු පාර්ලිමේන්තු මන්ත්‍රීවරු දෙදෙනාගෙන් කෙනෙක් ආණ්ඩුවේ ඉන්නේ.මම මන්ත්‍රී වෙලා හිටියා නම් ගියවර පළාත් පාලන මැතිවරණය වෙලාවේ වගේ මගේ වාහන බලපත්‍රය විකුණලා අපේක්ෂකයන්ට ඡන්දයට සල්ලි දෙනවා. මං අතීතයේදී එහෙම කරපු කෙනෙක්.”එජාප මන්ත්‍රී වජිර කියා සිටියේය.මේ අතර ගිය සතියේ ගාල්ල හබරාදුව ප්‍රදේශයේදී එජාප මන්ත්‍රී සජිත් පේ‍්‍රමදාසගේ ප්‍රධානත්වයෙන් විශේෂ රැස්වීමක් පැවැත්විණි. එහෙත් ඊට එජාප ගාලු දිසා නායක වජිර අබේවර්ධන සහභාගි වී සිටියේ නැත.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=ab1102276</link>
    <topic>ගමට එළිය වැටිලා</topic>
    <author/>
    <content>මේ දවස්වල ගම ගැන ඇහෙන කතා ගොඩයි. මොකද කිව්වොත් ගමේ ඡන්දය අත ළඟ හින්දයි. ගම හදන්ඩ මේ සැරේත් තරුණයෝ, තරුණියෝ මැදි වයසේ උදවිය වගේ ම තලත්තෑනි උදවියත් ජනතාවගෙන් බලය ඉල්ලනවා. ගමේ ගෙවල් ගානේ යනවා. එයාලා එක එක්කෙනාට එක එක විදියේ ප්‍රතිපත්ති වගේ ම අරමුණුත් තියෙනවා.ඒ අතරේ විවිධ පක්ෂවලට විවිධ තේමා පාඨ තියෙනවා. ඒවා අපට එයාලාගේ පෝස්ටර්වලින් දකින්ඩ ලැබෙනවා. රැවටිල්ලට නිමාවක් තියන්ඩ සමහරු බලය ඉල්නනවා. තවත් පක්ෂ කඩවුණු පොරොන්දු ගැන කියනවා. ඒ අතරේ ගමට සංවර්ධනය තව තවත් ගෙන එන්ඩ ගමේ ජනතාවගේ අත මිට සරු කරන්ඩ ආණ්ඩුව බලය ඉල්ලනවා. මේ හැම දෙනාම කරන කියන දේ ගැන ජනතාව ඇස් කන් ඇරගෙන බලාගෙන ඉන්නේ.අපේ පුංචි කාලයේ අපි අහපු කතාවක් තියෙනවා. කොළඹට කිරි - ගමට කැකිරි කියලා. එහෙම අපේ ගම්වල ඇත්තෝ කිව්වේ නිකමට නෙමෙයි. ඒ කාලේ ගමට ලැබුණු කුඩම්මාගේ සැලකිලි හින්දායි. ඇත්තටම ඇයි එහෙම වුණේ. රතු සහෝදරයන්ගෙන් ඇහුවොත් කියයි පන්ති විෂමතාව කියලා. නැත්නම් ධනේෂ්වර බලය කියලා. හැබැයි ඒකට හේතුව බර වචන නැතිව පැහැදිලි කරන්ඩ පුළුවන්.අපට ඉංගි‍්‍රසින්ගෙන් නිදහස ලැබුණට පස්සේ රට කරවපු ඇත්තෝ හැමෝම කොළඹින් බිහිවුණ අය. එස්. ඩබ්ලිව්. ආර්. ඩී. බණ්ඩාරනායක, ජේ. ආර්. ජයවර්ධන, රණසිංහ පේ‍්‍රමදාස, සිරිමාවෝ බණ්ඩාරනායක, චන්ද්‍රිකා කුමාරතුංග ඒ හැම නායකයෙක්ම එහෙමයි. හැබැයි ඒ කාටවත් හරියට ගම ගැන අදහසක් තිබුණේ නැහැ කිව්වොත් හරියටම හරි. ඒකට දොසක් කියන්ඩ බැහැ. මොකද ඒ හැමෝම කොළඹ පරිසරයේ ඉපදුණ අය හින්දායි. හැබැයි රට කරවපු නායකයන්ගෙන් වැඩි දෙනෙක් ගමට වඩා නගරයට හොඳ වැඩ කරලා තියෙන බවත් මතක් නොකර බැහැ.හැබැයි 2005 වසරට පස්සේ මේ හැම දෙයක්ම වෙනස් වුණා. ගමට එළිය වැටෙන්ඩ පටන් ගත්තා. ගමේ ගුරු පාර කොන්ක්‍රීට් වුණා. ගමේ මිනිහාගේ අත මිට සරු වුණා. 2005 වසරට ඉස්සර වෙලා රබර් කිලෝව රුපියල් 30 යි 40 යි. සමහරු ඒ කාලේ රබර් ගස් ගලවල තැනට පත් වුණා. ඒ කාලේ අමු තේ දළු කිලෝවට ලැබුණේ රුපියල් 15 යි 16 යි. පොල් ගෙඩිය රුපියල් 10 යි 12 යි. වී කිලෝවට ලැබුණේ රුපියල් 17 යි 18 යි.ඒත් අද මොකද වෙලා තියෙන්නේ. අද රබර් කියන්නේ රත්තරං වගෙයි. රබර් මිල ඒ තරමටම නැඟලා. ටිකක් නෙමෙයි රුපියල් 700 ට එහා ගිහින්. තේ දලු කිලෝව අද රුපියල් 60 යි 65 යි. වී කිලෝවට රුපියල් 28 ක් 30 ක් ලැබෙනවා. පොල් ගෙඩිය රුපියල් 50 යි 55 යි. මේ සල්ලි කාට ද එන්නේ ගමට නේද? ඒ කියන්නේ ගමේ මිනිහට අද සල්ලි තියෙනවා. එහෙම නැහැ කියලා කියනවානම් ඒක පට්ටපල් බොරුවක්.ඒ විතරක්යැ අපි අවුරුදු 30 ක් ත්‍රස්තවාදයෙන් බැට කෑවා. ඒත් දැන් එහෙම නැහැ. දකුණේ වගේ ම උතුරු නැඟෙනහිර ගම්මාන දියුණු වෙනවා. යුද්ධයෙන් සුන්නදුලි වෙලා ගිය ගම් ගොඩ නැඟෙනවා.ඊළඟට මත්තල ගුවන් තොටුපළත් හැදෙනවා. හම්බන්තොට අන්තර්ජාතික වරායත්, සූරියවැව අන්තර්ජාතික ක්‍රිකට් ක්‍රීඩාංගණයත් ඉදිවෙලා. ඉතින් මේ හැම දෙයින්ම ගම නේද සංවර්ධනය වෙන්නේ. අද යාපනයේ රතු ලුනු අර්තාපල් කොළඹට එනවා. යාපනේ ගොවියාටත් හොඳ මිලක් ලැබෙනවා. ඉතින් ගමට සංවර්ධනය ඇවිල්ලා කියලා අපට කියන්ඩ පුළුවන්. මේ හැම දෙයක්ම කළේ මහින්ද මහත්තයාගේ ආණ්ඩුව. ඒක අපට බය නැතිව කියන්ඩ පුළුවන්.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=ab1102277</link>
    <topic>යූ. ඇන්. පී. බුරියානි කමු</topic>
    <author/>
    <content>සිරිකොත හෝටලයේ කට්ටිය ලෑස්ති වෙන්නේ අලුත්ම තාලේ බුරියානි එකක් හදන්නට ය.යෝජනාව මහදැන මුත්තාගේ ය.“කං කං බූරුං”“සිං සිං නෝරුං”“දුවලා දුවලා ගිහින් හට්ටි මුට්ටි අරං දුවගෙන එනවා දෝ”මහදැනමුත්තා කෑ ගෑවේ ය. කට්ටිය වැටි වැටි දුවන්නට පටන් ගත්තෝය. තිස්සලා, දයාසිරිලා කලිසම් උස්ස උස්සා දිව්වෝය. රෝසිලා, තලතලා සාරිය උස්ස උස්සා දිව්වෝය. කරු මහත්තයා ද රෙද්ද උස්ස උස්සා දිව්වේය.මංගල සමරවීර ද හංදියේ අතරමංව සිට දුවන්නන් වාලේ දුවන්නට පටන් ගත්තේය. බුද්ධික පතිරණ ද තරමට නොගැලපෙන රෙද්ද උස්ස උස්සා දුවන විට යට ජංගි කොටය හොඳටම පෙනුණේය. ගාණක් නැත. සජිත් අඩියක් පෙරට... අඩියක් පස්සට න්‍යායයෙන් එක තැන දුවන්නට පටන්ගත්තේය.ටික වේලාවකින් හට්ටි මුට්ටි රැගෙන කට්ටිය ආවෝය. එන විට මහදැනමුත්තා පෙනෙන්නට නැත. ඒරොප්පෙ ගිහිල්ලාය.කට්ටිය අන්දමන්ද වෙලාය. කෝකියෙක් නැත.“උයමු”හැමදෙනාම කෝකියන් බවට පත්වෙන්නට වැඩි වෙලාවක් ගියේ නැත.“කං කං බූරුං”“සිං සිං නෝරුං”“දුවලා දුවලා ගිහිල්ලා මොන මොනවා හරි අරගෙන එමු ද”සාමූහිකව ගායනා කළහ. ඉන්පසු කට්ටිය දිව්වෝය.තිස්ස දිව්වේ පාතදුම්බරටය. වතුර කළයක් පුරවාගෙන පාතදුම්බර සිට සිරිකොත දක්වා ආවේය. ඇවිත් බැලින්නම් වතුර බිංදුවක්වත් නැත. බැලින්නම් කළය හිල් වෙලාය. තිස්ස ආපසු පාතදුම්බරට ම ගියේය. නැවතත් කළ ගෙඩිය වතුරෙන් පුරවාගෙන ආවේය. සිරිකොතට එන විට වතුර නැත. තිස්ස මුළු දවස ම පාතදුම්බර සිට සිරිකොත දක්වා හිල් කළගෙඩියෙන් වතුර ඇද්දේය.දයාසිරි පොල් ගේන්ඩ පොල් ත්‍රිකෝණයට ගියේය. ඒක මේ කාලයේ බොහොම අමාරු දෙයක්ය.රෝසිත් පොල් ගෙඩියක් කෙසේ වෙතත් බෑයක් හරි හොයාගෙන එන්නට පොල් ත්‍රිකෝණයට ගියාය.රෝසි ගිහිල්ලා ගිහිල්ලා ගහක් උඩ බැලුවේය. ඒක තාල වර්ගයේ ගසක් නිසා ප්‍රශ්නයක් නැත. ඒත් රෝසි උඩ බැලු ඉක්මණින්ම බිම බලා ගත්තාය. ගහ බදාගෙන දයාසිරි ගහට නගිනවාය. රෙද්දෙන් කැහිපොට ගහලාය. රෝසි ආයිමත් නිකමටවත් උඩ බැලුවේ නැත. බිම බලාගෙනම කතා කළාය. වචනත් පැටලෙනවාය.“පොල් තියෙනව ද?”“නෑ...”“ඇයි?”“කිතුල් ගස්වල පොල් නෑනෙ... තියෙන්නෙ රා...”“ඉතින් මොකටද ඕකට නැග්ගෙ?”“මේකත් තාල වර්ගයේ හින්ද මං හිතුව පොල් ඇති කියල”“ඔයා මොන වර්ගයේද අනේ?”“මාත් තාල වර්ගයේ”“ඒක ද පොල් කඩන්ඩ කිතුල් ගහකට නැග්ගෙ...? නෝටි”අන්තිමේදී පඬුවස් නුවර ආච්චි අම්මා කෙනෙක් “පුතේ උඹ ඉතින් පොල් ගැන කෑගහන හින්ද මේක අරගෙන පලයං... හැබැයි මේක මලයාලම් පොල් ගෙඩියක් නෙමෙයි. පඬුවස් නුවර පොල් ගෙඩියක්”දෙන්නා පොල් ගෙඩියත් රැගෙන එනවාය.“එතකොට ඔයාට ගෙඩියක් තියෙනව... මට නෑ... හරි නෝටි”දයාසිරි ඒ තරමට ම නෝටි නැති ය. කුලියාපිටියේ දී පොල් ගෙඩිය බිඳ බෑයක් රෝසිට දුන්නේය. රෝසි, දයාසිරි දුන් බෑය ද රැගෙන වෙනම බස් එකකින් සිරිකොතට ආවාය.“කෝ පොල්?”සජිත් ඇසුවේය.“බඩු තියෙනවා”“හැත්තෑව ද? අසූව ද?”දයාසිරි රෙද්ද පල්ලෙන් බෑයක් ගත්තේය.“තිස් පහයි... මලයාලම් බඩු”“රෝසි ඔයා?”රෝසි හැට්ටය අස්සේ සඟවාගෙන පැමිණි බෑයක් ගත්තේය.“රෝසි ඔයාගෙ බෑය කීය ද?”“තිස් පහයි...”“ඕකත් මලයාලම් බෑයක්ද ?”“නෑ... මේක කොළඹ හතේ එකක්”එතකොටම බුද්ධික මල්ලී දුවගෙන දුවගෙන... උඩ පැන... පැන... ආවේය.ජංගි කොටයෙ සාක්කුවෙන් කකුළුවෙක් ගත්තේය.“මාතර වැල්ලෙන්”“ලාබ ද?”“මේ දවස්වල ලාබයි”“කොහොමද ගෙනාවෙ?”“සාක්කුවෙ දාගෙන”“හොඳ වෙලාවට සාක්කුව ඉරිල තිබුණෙ නැත්තෙ”මංගල, කීචොක් පාරක් දැම්මේය.“මංගල එසේ කියමින්ම සන්ග්ලාස් එක කලවා තමන් ගෙනා බ්‍රීෆ් කේස් එක අතට ගත්තේය.“නියම සිංගප්පූරු බඩු”කියමින්ම බ්‍රීෆ් කේස් එක ඇරියේය.හැමදෙනාම සිතුවේ හැම්, බේකන්, චීස්, බටර්, කොලෙස්ටරෝල්, ආතරයිටිස්... වගේ සුද්දන්ගෙ කෑම ජාතියක් වෙන්ඩ ඇති කියලා ය.බ්‍රීෆ් කේස් එකේ අඩුක් කර තිබු පෙට්ටියකි. ඒක ඇතුළේ සෙලෝපේන් කවරයකි.කවරය ගෙන මංගල ඇතුළේ තිබුණ දේවල් ඇතිලියකට හැලුවේය. බැලින්නම් නියම සිංගප්පූරු මඩ තලියකි.“මඩවලින් බුරියානි උයන්ඩ පුළුවන් ද?”බුද්ධිකට යකා නැගලා ඇසුවේය.“කාල නැද්ද මඩ බුරියානි... නියමයි... තාම පැඟිරනෙ... නේද... ටික දවසක් යනකොට කන්ඩ හම්බ වෙයි. ජංගි කොටේ ගලවන කාලෙ වෙනකොට”එතකොට ම රවි පැමිණියේය. සිලි සිලි මල්ලක් උස්සාගෙනය.“මොනවද?”“මස්”“චිකන් ද... ඉන්ඩියන් ඒවනං එපා”“බූරු මස්”“ඒ මොකට ද?”“මේ දවස්වල බලු මස් බූරු මස් ලාබයි... ඒකයි”සජිත් කලිසම් සාක්කුවට අත දැම්මේය. කෝකටත් කියලා රවි එපිට මුල්ල පැත්තට ගියේය.ඒ සමගම පරණ බෙඩ් ෆෝඩ් ලොරියක් පැමිණියේය.“ජයසූරිය ගරාජ් ගම්පහ”එහෙම අකුරු ටිකක් ලොරි බොඩියේ ඇඳ තිබුණේය.“මොනවද ලොක්කා?”“පතෝල”“තාමත් පතෝල සයිස් ද?”“පතෝල බුරියානි කාල නැද්ද?”“මොනව හරි ඉව්ව නං... ඉක්මණට. වතුර ඇදලම මට මහන්සියි...”හිල් කළගෙඩිය යළිත් වතාවක් සිරිකොතේ පඩිය උඩ තබමින් තිස්ස කීවේය.“වතුර බිංදුවක්වත් නෑ...”“කොච්චර ඇද්දත් ඔච්චර තමයි. ලොක්ක මට දෙන්නෙම හිල් කළගෙඩි...”තිස්ස කීවේය.කට්ටිය මොනවා හෝ උයන්නට සැරසුණහ. එහෙත් හට්ටි මුට්ටි වල හිල්ය.බැලින්නං අර පොළොවේ ගහපු හට්ටි මුට්ටිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=af1102271</link>
    <topic>විදෙස්ගතව අපේ රටට වින කටින “Inner Circle”</topic>
    <author/>
    <content>වර්ෂ 2010 දෙසැම්බර් 19, 2011 ජනවාරි 16 සහ 2011 පෙබරවාරි 06 සිළුමිණ පුවත්පතේ පළවූ ලිපි කියවීමෙන් පසුව මෙම ලිපිය ඔබ වෙත යොමු කරන්නට තීරණය කළෙමි. මෙම ලිපි සමස්තයක් ලෙස, රාජපක්ෂ රජයට එරෙහි දෙස් විදෙස් සතුරන්ට විවෘතවම පහර දීම සඳහා තබන ලද අවස්ථානුකූල එහෙත් ප්‍රාමාණික නොවන ඉදිරි පියවරයක් බව මම දකිමි. එය ඉදිරි පියවරක් වන්නේ බොහෝ දෙනෙක් තවමත් රහසිගතව අනුකූලතාව දක්වන ඉහත කී මාධ්‍ය මාෆියාවට විවෘතවම අභියෝග කරලීමයි. නමුත් එය ප්‍රාමාණික නොවන බව කීමෙන් මා අදහස් කරනු ලැබුවේ පැහැදිලි ලෙස කරුණු දැක්වීමකින් සහ නිශ්චිත දේශපාලන ඉලක්කයකින් තොරව එම ලිපි පළ කර ඇති බැවිනි. නිදසුනක් ලෙස, පළමු ලිපියෙහි මෙම උධෘතය දෙස බලමු.සභාපතිවරයා හා හිටපු සභාපතිවරයා මේ වන විට විදේශ රටවල රැකවරණ ලබති. සංගමයේ විධායක සභාවට පත් වූ තවත් පුද්ගලයන් ගණනාවක් රටවල් ගණනාවක දේශපාලන රැකවරණ ලබති. ඒ අතරින් ඇතැමෙක් ශ්‍රී ලංකාවේ ප්‍රතිරූපය කිළිටි කිරීම සඳහා වූ එල්.ටී.ටී.ඊ.ය ප්‍රචාරක ව්‍යාපාරයට සෘජුව හා වක්‍රව දායක වී සිටිති. මොවුන් විදේශගත වුණේ ඇයි? ශ්‍රී ලංකාවේ සිටියදී සිදුකළේ මොනවාද? විදේශ රටවල සිටිමින් අද කරන්නේ මොනවාද? යන කාරණා පුළුල්ව විමර්ශනය කළ යුතු ව තිබේ.”වෘත්තීය පත්‍රකලාවේදීන්ගේ සංගමයෙහි වර්ෂ 2009 - 2011 නව නිලධාරි මණ්ඩලයට අයත් පහත නම් සඳහන් සිව්දෙනා මේ වන විට විදේශ රටවල පිටත් ව ගොස් සිටිති. නමුත් ඔවුන් කවුරුන්දැයි යන්න නිශ්චිත එහි සඳහන්ව නොතිබිණි.මේ පිරිස නම් ගම් සහිතව හෙළිදරව් කිරීමට අප පසුබට නොවිය යුතු බව මගේ අදහසයි. එහිදී ඔවුන් කවුද? ජනාධිපති මහින්ද රාජපක්ෂගේ ධනේෂ්වර ප්‍රජාතන්ත්‍රවාදී සහ ජාතික විමුක්ති වාදී ව්‍යාපෘතියට එරෙහිව ඔවුන් ස්ථානගතව සිටිනුයේ කොතැනද? ආදී කරුණු නිශ්චිත ලෙස පැහැදිලි කිරීමට අප යොමු විය යුතුය. පාඨකයා බලාපොරොත්තු වනුයේ ද එයයි. එසේ නොමැතිව වහෙන් ඔරෝ භාෂාවෙන් කොටින්... කොටින්... නැවතත් කොටින් ... යැයි කීමෙන් අත්වන ප්‍රයෝජනයක් නොමැති බව ඔබ වෙත කාරුණිකව පෙන්වා දෙමි.එබැවින් එබඳු හෙළිදරව්වකට පෙරවදනක් ලෙස මෙම ලිපිය ඔබ වෙත ඉදිරිපත් කරමි. මම මාක්ස්වාදය පිළිගෙන ඒ මත පිහිටා දේශපාලනයේ නියැලෙන්නෙක්මි. පසුගිය වසර 06ක පමණ කාලයේදී ”Inner Circle” නම් කුඩා, අතිශය රහසිගත දේශපාලන කණ්ඩායමකට සම්බන්ධ ක්‍රියාකාරිකයෙක් ලෙස කටයුතු කළෙමි. විශේෂයෙන්ම නේපාල මාඕවාදීන්ගේ(The Unified Communist Party of Nepal – Maoist) සහ කොලොම්බියාවේ FARC (The Revolutionary Armed Forces of Colombia) ගරිල්ලා ක්‍රියාකාරකම් තීව්‍ර වීමත් සමඟ වර්ෂ 2004 ජනවාරි මාසයේ මහනුවර පැවැති හමුවකදී අප කණ්ඩායම එකමුතු විණි. එහි අරමුණ වූයේ LTTE සංවිධානය සහ ජනතා විමුක්ති පෙරමුණ අතර පවතින ප්‍රතිවිරෝධයන් සමනය කොට, එම පක්ෂයේ සිටින වාම රැඩිකල් පිරිස් ඒකාබද්ධ කර ගත් විප්ලවකාරී මහජන යුද්ධයකට මුල පිරුමයි.”Inner Circle” කණ්ඩායමේ පැවැති විශේෂ ලක්ෂණයක් වූයේ එහි පැවැති ලිහිල් ස්වභාවයයි. ජනතා විමුක්ති පෙරමුණ/ LTTE හිතවාදීන් මෙන්ම විරුද්ධවාදීන් ද එහි වූහ. සම්පූර්ණ සංඛ්‍යාව 19කි. කණ්ඩායමට සම්බන්ධ ක්‍රියාකාරකම් සියල්ලම පාහේ සිදු කරනු ලැබුවේ ද ඊට සම්බන්ධ පුද්ගලයන්ගේ සහ ඔවුන් සම්බන්ධව සිටි සංවිධානවල අනන්‍යතා අපයෝගී කරගනිමිනි. ඒ නිසාම අද දක්වාත් එහි රහසිගත භාවය ආරක්ෂා වී තිබේ.ඉනර් සර්කල්ජනතා විමුක්ති පෙරමුණ වෙනුවෙන් එහි දේශපාලන මණ්ඩල සාමාජික මන්ත්‍රීවරයකු ද LTTE සංවිධානය වෙනුවෙන් එහි නැෙඟනහිර පළාත් දේශපාලන අංශ නායක කෞෂල්‍යයන් ද අනතුරුව පුලිදේවන් ද වරින් වර ”Inner Circle” සමඟ සාකච්ඡාවන්ට සහභාගි වූහ. නමුත් LTTE සංවිධානයේ අනපේක්ෂිත පරාජයෙන් පසුව වර්ෂ 2009 ජූනි මාසයේදී අප කණ්ඩායම තුළ නව දේශපාලන සංවාදයක් ගොඩනැඟිණි. ශ්‍රී ලංකාවේ ධනේශ්වර සංවර්ධනය සඳහා නව අවකාශයක් විවර වෙමින් පවතින බව එම සංවාදයෙහි මධ්‍ය ලක්ෂය විය. මාක්ස්වාදීන්ගේ කාර්යභාරය වනුයේ එය නිශ්චිත ලෙස විග්‍රහ කර ගනිමින් ඒ සඳහා උර දිය හැකි නායකයා හඳුනා ගැනීම බව මා සහ තවත් පිරිසකගේ මතය විය. අපට අනුව එම නායකයා ජනාධිපති මහින්ද රාජපක්ෂයි. නමුත් බහුතර පිරිසක් ඊට බරපතළ ලෙස එරෙහි වූහ. ඔවුහු “පැතිරුණු ගරිල්ලා යුද්ධය සමඟ ඒකාබද්ධ වන සමස්ත මහා වැඩවර්ජනය” යන ඉදිරි දර්ශනය යෝජනා කළහ. අප ඊට එරෙහි වූයෙමු. අපගේ තර්කය වූයේ ශ්‍රී ලංකාවට එයින් අත්වනුයේ පොල්පොට් කාම්බෝජයට අත්කර දුන් ඉරණමම පමණක් බවයි. දීර්ඝ සංවාදයකින් පසුව පසුගිය සතියේ දී අපගේ මතවාදය ”Inner Circle” කණ්ඩායම තුළ තීරණාත්මකවම පරාජයට පත්කරනු ලැබ ඇත. නමුත් බහුතරයේ මතය පිළිගෙන ඊට අවනත වුවහොත් සිදුවනුයේ රට නැවතත් පොල්පොට් පන්නයේ ප්‍රචණ්ඩ අරාජිකත්වයකට ඇදවැටීම බව අප දැන් තක්සේරු කර ඇත්තෙමු.දැන් මම මගේ ලිපියෙහි තීරණාත්මක ලක්ෂයකට පැමිණ සිටිමි. සිළුමිණ පුවත්පතෙහි උක්ත ලිපි/ප්‍රවෘත්ති සහ මගේ මෙම පෙරවදන අතර සම්බන්ධය කුමක්දැයි දැන් ඔබ කල්පනා කරනු ඇති. ඔබ පමණක් නොව බොහෝ දෙනෙක් ද මවිතයට පත්වන කරුණක් මම දැන් හෙළි කරමි. මා ද සාමාජිතත්වය දැරූ”Inner Circle” කණ්ඩායමෙහි නායකත්ව මණ්ඩලයෙහි සිටියේ පහත නම් සඳහන් අයවලුන් ය.(ලේඛකයා සඳහන් කරන නාම ලේඛනය දැනට හෙළි නොකරමු)ඒ අනුව සිළුමිණ පුවත්පතෙහි ලිපි සහ මගේ පෙරවදන අතර ඇති සම්බන්ධය දැන් ඔබට ඉතා හොඳින් පැහැදිලි වනු ඇති. ඔව්! ඔබ අර්ධ වශයෙන් හෙළිදරව් කළ පිරිස සහ ”Inner Circle” කණ්ඩායමේ නායකත්ව මණ්ඩලය යනු බොහෝ දුරට එකම පිරිසකි.සබඳතාකොටි සංවිධානයේ අනපේක්ෂිත පරාජයෙන් පසු “තමන් හෙළිදරව් වේය” යන භීතිය මත ඉහත නායකත්ව මණ්ඩලයෙන් එක් අයකුª හැර සෙසු පිරිස විදේශගත වූහ. ඔවුනට සෘජුවම LTTE සංවිධානය සමඟ සබඳතා තිබිණි. විශේෂයෙන්ම එයින් දෙදෙනෙක් LTTE සංවිධානයේ සිංහල පුවත්පත වූ “දේදුන්න” පුවත්පත පවත්වාගෙන ගියහ. ඒ සඳහා ඔවුනට එම සංවිධානයෙන් චක්‍ර ලෙස ඇති තරම් දොළ පිදේනි ලැබිණි. පසුව කණ්ඩායම සම්බන්ධීකරණය කරනු ලැබුවේ වෙනත් අයෙකු විසිනි. ඔහු යටතේ අප කණ්ඩායම වඩ වඩාත් ජනතා විමුක්ති පෙරමුණ වෙත සමීප වනු දක්නට හැකි විණ. ඒ සඳහා ඔහුට පසුබිම සකසනු ලැබුවේ ඔහුගේ චිර කාලීන මිතුරා වන ජනතා විමුක්ති පෙරමුණෙහි දේශපාලන මණ්ඩල සභිකයාය. එල්.ටී.ටී.ඊ.යේ පරාජය තුළ එය හැර වෙනත් විකල්පයක් නොමැති බව විදේශගත කණ්ඩායමෙහි ද මතය විය. “පීඩිත බලවේග ජනතා විමුක්ති පෙරමුණ වටා පෙළ ගැසී සිටින තතු යටතේ එය ආරක්ෂා කිරීම අප ඉදිරියේ ඇති බරපතළ වගකීමක් බව“ තම මතය ආවරණය කිරීම සඳහා ඔවුන් ගොඩනඟා ඇති තර්කයයි. නමුත් එහි සැබෑ අරමුණ වනුයේ විසිරී සිටින LTTE සාමාජිකයන් සහ ජනතා විමුක්ති පෙරමුණ හවුල් කරගත් ප්‍රචණ්ඩ පොල්පොට් විප්ලවය ඉදිරියට දමා ගැනීම බව නොරහසකි.”Inner Circle” කණ්ඩායම මුල් වටයේදීම LTTE නැඟෙනහිර පළාත් දේශපාලන නායක කෞශල්‍යන් සහ ඔහුගේ සගයෙක් වන කුමාරන් සමඟ සබඳතා ගොඩ නඟා ගත්තේය. කෞශල්‍යන් LTTE සංවිධානයේ වාම මතධාරියෙක් ලෙස ප්‍රකටව සිටියේය. ඒ නිසාම ඔහු සාකච්ඡා සහ එකඟතා සඳහා වඩාත්ම සුදුසු පුද්ගලයා ලෙස අප කණ්ඩායම අතර අවබෝධයක් ගොඩනැඟී තිබිණි. ඔහු සමඟ සිදු කළ සාකච්ඡාවල ප්‍රතිඵලයක් ලෙස, අවස්ථා දෙකකදී රු.ලක්ෂ 11ක මුදලක් LTTE සංවිධානය අප වෙත පිරි නැමීය. ඊට ප්‍රතිඋපකාර ලෙස අප විසින් එම සංවිධානයට පක්ෂපාතී වන ආකාරයට විදෙස් ප්‍රචාරයන් ගෙන යනු ලැබීය. ඊට අමතරව, නැඟෙනහිර LTTE පරාජයත් සමඟ ආරක්ෂක හමුදා විසින් වටලනු ලැබ සිටි, ඇතැම් LTTE සාමාජිකයන් හොර රහසින් විවිධ ස්ථානවලට ගෙන යාම සඳහා විවිධ ලෙස මැදිහත් වූහ. වර්ෂ 2006 සැප්තැම්බරය්දී පමණ 06 දෙනෙකුගෙන් යුත් පිරිසක් මාධ්‍ය ලේබලය ඇලවූ වාහනයකින් ත්‍රිකෝණමඩු ආශ්‍රිත ප්‍රදේශයක සිට කොළඹ කොල්ලුපිටියේ ”Non Violent Peace Force” ආයතනය දක්වා ප්‍රවාහනය කිරීම එක් අවස්ථාවකි. තවද වර්ෂ 2009 පරාජයෙන් පසුව ජූනි මාසයේදී LTTE සාමාජිකයන් 12 කුගෙන් යුත් කණ්ඩායමක් ඉහත පරිදිම, එනම් ශ්‍රී ලංකා රූපවාහිනී සංස්ථා ලාංඡනය ව්‍යාජ ලෙස යෙදූ වාහනයක් මඟින් කුච්චවේලියේ සිට වත්තේගම, බඹරැල්ල - ලෙබනන් වතුයාය දක්වා ප්‍රවාහනය කොට, නකල්ස් රක්ෂිතයේ “කළුපහන” ප්‍රදේශයේ තාවකාලිකව සඟවා තැබීමට ද කටයුතු කළහ.මුල්‍යාධාරවර්ෂ 2010 ජනාධිපතිවරණය සම්බන්ධව මෙතෙක් හෙළි නොවූ කරුණු කිහිපයක් අනාවරණය කිරීමට ද මෙය අවස්ථාවක් කර ගනිමි. ජෙනරල් ෆොන්සේකා ජනාධිපතිවරණයෙන් ජය ගතහොත් ඔහුව නායකත්වයේ තබා ගනිමින් තම ආණ්ඩුවක් ගොඩනැඟීමට ජනතා විමුක්ති පෙරමුණ සැලසුම් කර තිබිණි. එය සාර්ථක වී නම් රාජපක්ෂවරුන් පමණක් නොව රනිල් වික්‍රමසිංහ ද අද සිටිනුයේ බන්ධනාගාරයේ ය. පූර්ව සැලසුම යටතේ ෆොන්සේකා ජනාධිපතිවරණයෙන් ජය ගත් සැණින් ඒ බව විකාශය කිරීම සඳහා ශ්‍රී ලංකා රූපවාහිනී සංස්ථාවෙහි ජනතා විමුක්ති පෙරමුණට සම්බන්ධ විශේෂ කණ්ඩායමක් ද සූදානමින් සිටියහ.අද වන විට “සුපිරිසිදු මාධ්‍ය කලාවක්” වෙනුවෙන් පෙනී සිටින බවට පාරම්බාන ”Lankaenews” වෙබ් අඩවිය පිළිබඳ විශේෂ හෙළිදරව්වක් කිරීමට ද මම මෙය අවස්ථාවක් කර ගනිමි. එය වර්ෂ 2010 ජනාධිපතිවරණයේ දී එම වෙබ් අඩවිය කටයුතු කරනු ලැබුවේ එහි අපේක්ෂකයෙකු වූ ජෙනරල් ෆොන්සේකාගේ නිල නොවන හොරණෑවක් මෙනි. එයට ප්‍රති උපකාරයක් ලෙස ජනාධිපතිවරණය ආසන්නයේදී එනම් 2010 ජනවාරි 21 දින රු. ලක්ෂ 10ක මූල්‍ය ප්‍රදානයක් කිරීමට ෆොන්සේකා අමතක නොකළේය. අදාළ මුදල ”Lankaenews” වෙබ් අඩවියේ ප්‍රධාන කර්තෘ වන සඳරුවන් සේනාධීර වෙත භාර දෙනු ලැබුවේය. අනතුරුව ඉන් රු. ලක්ෂ 02ක මුදලක් ෆොන්සේකාට පක්ෂපාත වූ රාජ්‍ය මාධ්‍යවේදීන් ගේ අත්සන් සහිත දැන්වීමක් පළකරනු පිණිස පුවත්පතකට යොමු කළ ද එය ප්‍රතික්ෂේප විය. අවසානයේදී එම දැන්වීම”Lankaenews” හි පළ කළ අතර අදාළ මුදල සඳරුවන් සේනාධීරගේ ගිණුමට බැර විය.අවසානයේදී ”Inner Circle” මෙහෙයුම් මණ්ඩලයේ අවසන් සාමාජිකයා ද Non Violent Peace Force හිGuido Gabelli සහ Ali Palh යන අයගේ උපදෙස් සහ සහාය මත 2010 ජූනි 17 දින ස්විට්සර්ලන්තය බලා පිටත් විය. එදින Guido Gabelli සහ AliPalh ඇතුළු කණ්ඩායමක් ඔහුගේ ආරක්ෂාව වෙනුවෙන් ඔහු සමඟ කටුනායක ගුවන් තොටුපළ දක්වා ගමන් කළ අතර ඔවුනට කිසියම් බාධාවක් එල්ල වුවහොත් වහාම ඉදිරිපත් වනු පිණිස ශ්‍රී ලංකාවේ එක්තරා තානාපතිවරයකු ද සූදානම් ව සිටියේය.මෙහිදී තවත් කරුණක් සඳහන් කරනු කැමැත්තෙමි. ඇතැම් තානාපති අංශයන් සෑම විටම කටයුතු කරනුයේ රාජපක්ෂ රජයට යුද අපරාධ චෝදනා එල්ල කොට එය අවශ්‍ය ලෙස හසුරුවා ගැනීමේ මූලික අරමුණෙනි. ඒ නිසාම ඔවුහු ”Inner Circle” කණ්ඩායම සහ තවත් එවැනි කණ්ඩායම්වලට විවිධ රැකවරණ සහ වරදාන සපයමින් සිටිති. ආසන්නම නිදසුන වනුයේ මාධ්‍යවේදීන්ට සහ එම සංවිධානවලට එල්ල වී ඇති තර්ජන සම්බන්ධ තොරතුරු විමසීම සඳහා වර්ෂ 2011 ජනවාරි 20 දින යුරෝපා සංගමය සහ මාධ්‍ය සංවිධාන අතර පැවැති සාකච්ඡාවයි. මීට අමතරව, ඉදිරියේදී එක්තරා තානාපති කාර්යාලයක් ඒ කරුණ අරභයා ශ්‍රී ලංකා වෘත්තීය පත්‍ර කලාවේදීන් ගේ් සංගමයට විශේෂ සාකච්ඡාවක් ලබාදී තිබේ.LTTE සංවිධානයේ පරාජයෙන් පසුව”Inner Circle” කණ්ඩායමෙහි එක් මූලික අරමුණක් වී ඇත්තේ රාජපක්ෂ රජය ජාතික සහ අන්තර්ජාතික තලයේදී අපහසුතාවට සහ අපකීර්තියට පත්කරලීමයි.ඒ යටතේ යුද අපරාධ පිළිබඳ චෝදනාව පෙරට ගැනීමට ඔවුහු පියවර ගත්හ. ”Journalists, Democracy for Sri Lanka” සංවිධානය හරහා සුප්‍රකට ”Chanel 4” වීඩියෝ පටය ඉදිරිපත් කිරීම එහි පළමු පියවර විය. අනතුරුව තවත් ඡායාරූප සහ වීඩියෝ පට රැසක් ”Al Jazeera”, “Chanel 4” ආදී නාලිකා මඟින් විදේශ මාධ්‍යයන්ට ඉදිරිපත් කළහ. ඒ සඳහා කෞශල්‍යන් හරහා ”Inner Circle” සමඟ සම්බන්ධව සිටින කුමාරන් විශේෂ මෙහෙයක් කළ බැව් මම පෞද්ගලිකවම දනිමි. සැබැවින්ම යුද අපරාධ පිළිබඳ මාතෘකාව ජගත් තලයට හඳුන්වා දෙනු ලැබුවේ ඔවුන් විසිනි. ඔවුන්ට මේ කාර්යයන් සඳහා පහත සංවිධාන 04 සෘජුවම සහය ලබා දුන්හ.01. Amnesty International 02. Human Rights Watch 03. International Crisis Group 04. Sri Lanka Campaign for Peace and Justice”Inner Circle” කණ්ඩායම ලබා දුන් තොරතුරු උපයෝගී කර ගනිමින් ඉහත සංවිධාන ශ්‍රී ලංකා රජයට එරෙහි වෛරී ප්‍රකාශන මාලාවක් එළිදැක්වීය. ඒ අතරම එක්සත් ජාතීන්ගේ සංවිධානයේ මහ ලේකම්වරයා විසින් පත් කරන ලද ඊනියා උපදේශක කමිටුව ස්විට්සර්ලන්තයට පැමිණ ශ්‍රී ලංකාවෙන් පලාගිය තිදෙනකු පෞද්ගලිකව හමුවී සාක්ෂි සටහන් කර ගැනීමෙහි ද යෙදිණි. ඊට අදාළ හමුව වර්ෂ 2010 ඔක්තෝබර් 30 දින Zurich හි පැවැති අතර එය සංවිධාන කරනු ලැබුවේ International Crisis Group හි David Sawage විසිනි. ඔහු බටහිර විරෝධී විවිධ රාජ්‍ය නායකයන්ට එරෙහිව යුද අපරාධ චෝදනා ගොනු කිරීම සම්බන්ධ කුප්‍රකට පුද්ගලයෙකි.දේශපාලන රැකවරණඒ අතරම දැනට ස්විට්සර්ලන්තයේ දේශපාලන රැකවරණ අයදුම්කර සිටින එක් මාධ්‍යවේදියකුගෙන් ආරක්ෂක ලේකම් ගෝඨාභය රාජපක්ෂට එරෙහිව, කුප්‍රකට “සුදු කොඩි සිද්ධිය” සම්බන්ධ දිවුරුම් ප්‍රකාශයක් ලබාගැනීමට ද ඉහත තිදෙනා උත්සාහ දැරූ බව මම දනිමි. නමුත් අනපේක්ෂිත ලෙස ඔහු එය ප්‍රතික්ෂේප කර සිටියේය. ඔහු දැනට ස්විට්සර්ලන්තයේ සරණාගත කඳවුරක රැඳී සිටී.”ශ්‍රී ලංකාවේ ප්‍රජාතන්ත්‍රවාදය සඳහා වන මාධ්‍යවේදීන්” ගේ ක්‍රියාකාරිකයෙකුව සිටි එක් පුද්ගලයකු මේ වන විට මේ කණ්ඩායම සමඟ විරසකව සිටින බවද අතිරේක කරුණක් ලෙස සඳහන් කරමි. දිනෙන් දින වර්ධනය වන එහි රහසිගත ක්‍රියාකාරකම් ශේෂ වූ LTTE සාමාජිකයන් සමඟ ගොඩ නඟා ගනිමින් සිටින සබඳතා සහ රජයට එරෙහි යුද අපරාධ චෝදනා එල්ල කිරීම ඊට පාදකවී ඇති හේතු සාධකයන්ය. ඒ අනුව ඔහු ”Net Working for Rights” යනුවෙන් ඔහුගේ නායකත්වයෙන් යුතු නව සංවිධානයක් පිහිටුවාගෙන තිබේ. ඔහු කිසියම් මොහොතක රාජපක්ෂ රජය සමඟ සුහදතාවන් වර්ධනය කරගැනීම සඳහා ඉදිරිපත් වනු ඇත. ඔහු දැනට ස්විට්සර්ලන්තයේ දේශපාලන රැකවරණ අයදුම් කර ඇත.මෙහිදී අප අවධානය යොමු කළ යුතු තවත් වැදගත් කරුණක් තිබේ. එනම් ජනතා විමුක්ති පෙරමුණ මතුපිටින් යුද අපරාධ චෝදනාවන්ට විරෝධය දක්වමින් ඉහත කී කණ්ඩායම හරහා ඒවා අන්තර්ජාතික තලයට ඉදිරිපත් කිරීමේ ද්විත්ව රංගනයක යෙදී සිටියි. ඔවුන්ගේ අරමුණ වී ඇත්තේ දේශප්‍රේමී ජන සහය තබා ගනිමින් ම රාජපක්ෂ රජයේ බලවතුන් යුධ අපරාධ උගුලට හසු කරලීමයි.උමතු වෛරයඅප ඉදිරියේ පවතින ප්‍රධාන ගැටලුවක් වනුයේ “විප්ලවීය පංති යුද්ධය” ආත්මය කර ගත් මේ මිනිසුන් ඉහත කී අධිරාජ්‍යවාදී සංවිධාන තම පෙරටුගාමී බළ ඇණි ලෙස තෝරා ගත්තේ කවර පදනමක් මත ද යන්නයි. ඊට ඇති එකම පදනම ජනාධිපති මහින්ද රාජපක්ෂ කෙරෙහි ඔවුන් තුළ ඇති උමතු වෛරයයි. සැබැවින්ම බැන් කී මූන් ද ද්‍රෝහියෙකු වී ඇත්තේ වෙන අන් කිසිවක් නිසා නොව, රාජපක්ෂවරුන් දඬුකඳේ ගැසීම සඳහා තමන්ට ඇති හදිසියේ ප්‍රමාණයට ඔහු හදිසි නොවන බැවිනි.මේ විදේශගත කණ්ඩායම යුරෝපය කේන්ද්‍ර කර ගනිමින් ලොව පුරා විවිධ ස්ථානවල ක්‍රියාත්මක වාම ගරිල්ලා සංවිධාන සමඟ සබඳතා ගොඩනඟා ගැනීමේ නව කාර්යයකට ද අත ගසා සිටිති. ඒ යටතේ දැනටමත් ඔවුන් පහත දැක්වෙන සංවිධාන සමඟ සාකච්ඡා ආරම්භ කර තිබේ.01. The Communist Party of India – Maoist 02. The Unified Communist Party of Nepal - Maoist New People’s Army (The military wing of the Communist Party of the Philippines) 04. Kurdistan Worker’s Party (PKK) 05. The Revolutionary Armed Forces of Colombia (FARC) The National Liberation Army (ELN) Colombiaමෙහි අරමුණ වනුයේ නිසි සම්බන්ධීකරණයකින් තොරව අරගලයන්හි යෙදී සිටින ගරිල්ලා සංවිධාන ඒකාබද්ධ කොට පොදු න්‍යෂ්ඨියක් ගොඩනැඟීමයි. විශේෂයෙන්ම ආසියානු කලාපය සඳහා ශක්තිමත් සංවිධාන ජාලයක් ගොඩනඟා තිබිණි නම් වර්ෂ 1987 – 1989 කාල වකවානුවේදී ජනතා විමුක්ති පෙරමුණ සහ වර්ෂ 2009 දී LTTE සංවිධානය අත්විඳින ලද බිහිසුණු විනාශයන් වළක්වා ගත හැකිව තිබූ බව එම පිරිසෙහි මතයයි. ඒ අනුව පූර්වයෙහි සඳහන් කර ඇති සාකච්ඡාවන් යටතේ අද වන විට ඉන්දීය මාඕවාදීන් සමඟ වඩා පුළුල් අවබෝධයක් සහ එකඟතාවක් ගොඩනඟා ගැනීමට ඔවුනට හැකිවී තිබේ. මෙහි ඇති බරපතළ අනතුර වනුයේ දැඩි මාඕවාදී මූලධර්ම මත පිහිටමින් කලාපයම ආවරණය වන පොල්පොට් වර්ගයේ සන්නද්ධ අරගලයකට ඔවුන් විසින් පිඹුරුපත් සකසමින් සිටීමයි. ඒ සඳහා දැනටමත් ශ්‍රී ලංකාව තුළ සැඟව සිටින එල්ටීටීඊ සාමාජිකයන් සැලකිය යුතු ප්‍රමාණයකගේ අනුමැතිය පළව ඇති බව මම පෞද්ගලිකවම දනිමි. අනෙක් පසින් අවශ්‍ය අවස්ථාවේදී ජනතා විමුක්ති පෙරමුණ ද ඊට එක්වන බව නිසැකය. ඒ අතරම ජනතා විමුක්ති පෙරමුණ තුළ එම මතයට බාධකයක්ව සිටින සෝමවංශ අමරසිංහ එහි නායකත්වයෙන් නෙරපා හැරීමේ වැඩපිළිවෙළක් ද ආරම්භ වී තිබේ. පළමු වටයේ දී ඒ සඳහා නායකත්වය දෙමින් සිටිනුයේ දැනට එක්සත් රාජධානියේ පදිංචිව සිටින කරුණාවතී ගමනායකයි. ඇය පෙරහරෙහි කසකාරියක් පමණි. නැට්ටුවන් සහ නිළමේ වරුන් තවමත් සිටිනුයේ පිටුපසිනි. (මේ පිළිබඳව පසු ලිපියකින් තොරතුරු අනාවරණය කරමි.)පොල්පොට් විප්ලවයඅද වනවිට ”Inner Circle” කණ්ඩායමෙහි ප්‍රධාන අරමුණ/කාර්යභාරය වී ඇත්තේ ජනාධිපති රාජපක්ෂ මහතා බලයෙන් ඇද දැමීමයි. “රාජපක්ෂ ඇද වැටීමෙන් පසු රට අරාජික වනු ඇත” “මන්ද යත් රනිල් දුර්වලයෙකි” එම තත්ත්වය තුළ පරාජිත LTTE කොටස් හා ජනතා විමුක්ති පෙරමුණ සමඟ එක්ව පහසුවෙන්ම තමන්ගේ ප්‍රචණ්ඩ පොල්පොට් විප්ලවය සාක්ෂාත් කර ගැනීමට හැකි වන බව ඔවුනගේ ගණන් බැලීම වී තිබේ. ඒ නිසාම ඔවුහු අතට අසුවන කවරකින් හෝ රාපක්ෂ රජයට දමා ගසති. ඒ සඳහා ආසන්නම නිදසුන ගාලු සාහිත්‍ය උත්සවයයි. ඔවුහු ගාලු සාහිත්‍ය උත්සවය වර්ජනය කරන ලෙස ඉල්ලා සිටිමින් ලොව පුරා ප්‍රචාරයක් ගෙන ගියහ. එහි පෙරමුණෙහි සිටියේ ඉන්දීය මාඕවාදීන්ට විවෘතව ම සහය පළ කර සිටින අරුන්දතී රෝයි සහ තවත් එබඳුම පිරිසකි.මා දැන් මගේ ලිපියෙහි අවසානයට පැමිණ සිටිමි. ”InnerCircle” යනු මුහුදේ පාවෙන අයිස් බර්ගයකි. මා දැක ඇත්තේ ද එහි කුඩා මුදුනත පමණි. එබැවින් පවතින තත්ත්වය මීටත් වඩා භයානක විය හැකිය. කෙසේ වුවත් මම එක් දෙයක් නිශ්චිතව කියමි. එනම් ඉන්දීය මාඕවාදීන් Chhattisgarh ඇතුළු තම වනගත කඳවුරු තුළදී ශ්‍රීී ලංකාවේ අනාගත කැරලිකරුවන්ට අවි පුහුණුව ලබා දෙන දිනය ඉතා ඉක්මනින්ම එළඹෙනු ඇත.එබැවින් අපගේ අදහස වනුයේ ඔවුන් තීරණාත්මකව, දේශපාලනික ලෙස පරාජය කළ යුතු බවයි. එහි පළමු පියවර ලෙස ඔවුන් කවුරුන්දැයි යන්න රටට නිශ්චිතව හෙළිදරව් කළ යුතුය. විශේෂයෙන්ම ඔවුනගේ ක්‍රියාකාරිත්වය පිළිබඳ පුරවැසියන්ගේ මෙන්ම දේශපාලනඥයන්ගේ, බුද්ධිමතුන්ගේ අදහස් උදහස් ද සංයුක්ත කරගත් විධිමත් පුවත් සම්පිණ්ඩනයක් ඊට අවශ්‍ය වනු ඇති බව මගේ අදහසයි. එමඟින් මහජනයා අතර පුළුල් විරෝධයක් ජනනය කළ හැකි වනු ඇත. ගිනි තැබීම් හෝ පැහැර ගැනීම්වලින් සිදු වනුයේ ඔවුන් පිළිබඳ සමාජ අනුකම්පාවක් ගොඩනැඟීම පමණි. මාධ්‍ය නිදහස යටතේ සිදුවන අවස්ථාවාදී කුමන්ත්‍රණ එවිට ජනතාවට නිරාවරණය වනු ඇත.තවද, ශ්‍රී ලංකාව තුළ නීත්‍යානුකූ®ලව පත් වූ රජයකට එරෙහිව “ත්‍රස්ත කුමන්ත්‍රණයන්හි” යෙදීම සම්බන්ධව ”Inner Circle” කණ්ඩායමට එරෙහිව කිසියම් අධිකරණමය ක්‍රියාමාර්ගයකට යාහැකි ඉඩක් පවතී ද යන්නත් සොයා බැලීම වැදගත්ය. එමඟින් ඔවුන් යම් ප්‍රමාණයකට නිහඬ කරලීමට සහ මහජනයා තුළ ඔවුන් කෙරෙහි පවතින කිසියම් ම හෝ සුබවාදී ආකල්පයන් ඛණ්ඩනය කිරීමට හැකි වනු ඇත. මම මගේ ආරක්ෂාව වෙනුවෙන් මේ මොහොතේ නිර්නාමිකව සිටිමි. ඉදිරියේදී විවෘතවම අදහස් දැක්වීම සඳහා අප කණ්ඩායම සූදානම්ව සිටින බව ද, මෙම අවස්ථාවාදීන් පිළිබඳව ඔබ කරන හෙළිදරව් කිරීම් ඒ සඳහා මහත් පිටුබලයක් වනු ඇති බව ද අවසන් වශයෙන් සඳහන් කරමි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=af1102273</link>
    <topic>අපේ ගුවන් යුද උපක්‍රම ගැන ලෝක බලවතුන්ගේ අවධානය</topic>
    <author/>
    <content>ශ්‍රී ලංකා ගුවන් හමුදාව මාර්තු 2 වැනි දිනට සිය 60 වසර සපුරයි. 1949 දී එවකට සිටි ආරක්ෂක විදේශ ඇමැතිවරයාගේ ලේකම් වූ ආර්. ජී. සේනානායක මහතා විසින් පාර්ලිමේන්තුවට ඉදිරිපත් කළ පනත එවක ලංකාවේ 30 වැනි ආණ්ඩුකාරවරයා වූ සෝල්බරි සාමිවරයා විසින් අනුමත කරනු ලැබීමේ ප්‍රතිඵලයක් ලෙසින් ශ්‍රී ලංකාවට උරුම වූ රාජකීය ගුවන් හමුදාව 1972 දී කරන ලද ආණ්ඩුක්‍රම ප්‍රතිසංස්කරණවලින් පසු ශ්‍රී ලංකා ගුවන් හමුදාව නමින් හඳුන්වනු ලැබීය.ගෲප් කපිතාන් පී. සී. බ්ලේඩන්ගේ නායකත්වයෙන් එදා ඇරැඹු ශ්‍රී ලංකා ගුවන් හමුදාවේ 12 වැනි ගුවන් හමුදාපතිවරයා වන්නේ එයාර් චීෆ් මාර්ෂල් රොෂාන් ගුණතිලකයි. ශ්‍රී ලංකා ගුවන් හමුදාපති තනතුරට අමතරව ආරක්ෂක මාණ්ඩලික ප්‍රධානි තනතුර ද හොබවන ඒ මහතා සමඟ කරන ලද පුවත්පත් සාකච්ඡාවකින් මේ ලිපිය සැකසිණි.“අද ශ්‍රී ලංකා ගුවන් හමුදාව පිළිබඳව අපට මහත් අභිමානයෙන් කතා කළ හැකිව තිබෙනවා. ඒ ශ්‍රී ලංකාවට පිළිලයක්ව පැවැති ත්‍රස්තවාදය මුළුමනින්ම තුරන් කිරීමේ සටනට අපටත් දායක වන්නට ලැබීම නිසා ඒ සටනේ ප්‍රධාන භූමිකාවක් ඉටුකළ ශ්‍රී ලංකා ගුවන් හමුදාව කොටි ගුවන් බලය විනාශ කළා. ඔවුන්ගේ බලකොටු ඉලක්ක කොට ප්‍රහාර එල්ල කළා. ත්‍රස්තවාදය සුන් කිරීමට විශාල දායකත්වය ලබා දුන්නා. ගුවනින් ශ්‍රී ලංකා භූමිය ආරක්ෂා කළා.”“දැන් යුද්ධය අවසානයි. ඒත් ගුවන් හමුදාවේ කාර්යභාරය තාම අවසාන නැහැ. යුද්ධය නැති වුණත් ගුවනින් රට රැකීම මෙන්ම අපේ ගුවන් නැවියන්ගේ පුහුණු කටයුතු එදා වගේම අදත් අද වගේම හෙටත් සිදු කෙරෙනවා. අපි නතර කළේ ප්‍රහාරක ජෙට් හා හෙලිකොප්ටර්වල ක්‍රියාන්විත පමණයි. ගුවන් නැවියන් පුහුණු කිරීමත් අපේ තාක්ෂණික පර්යේෂණ කටයුතුත් දිගටම කෙරෙනවා.”“ඒ වගේම දැන් අපි රටේ අභ්‍යන්තරයේ ක්‍රියාත්මක වෙනවා. ආපදා අවස්ථාවලදී මහජනතාව බේරා ගැනීම සිදු කෙරෙනවා. පසුගිය ගංවතුර අවස්ථාවේදී යුද හමුදාවට නාවික හමුදාවට මෙන්ම වෙනත් අයට යා නොහැකි ස්ථානවලට ගොස් ජනතාව බේරාගත්තේ හා ජනතාවට අවශ්‍ය ආහාර වර්ග ගුවනින් ගෙන ගොස් දුන්නේ ගුවන් හමුදාවයි.”“මා ගුවන් හමුදාවට බැඳුණේ 1978 දී. එහෙත් වයස මාස දෙකේ සිටම මං දැක්කේ ගුවන් යානා. ඇසුණේ ගුවන් යානා හඬ. ඒ මගේ පියා ගුවන් හමුදාවේ සිටි නිසා. අපි ඒ දවස්වල හිටියේ කටුනායක ගුවන් කඳවුරේ.කුඩා කාලේ ඉඳලම ගුවන් හමුදාව විකාශනය වූ අයුරු සංවර්ධනය වූ අයුරු මං හොඳට බලාගෙන හිටියා.”“ශ්‍රී ලංකා ගුවන් හමුදාව රාජකීය ලංකා ගුවන් හමුදාව නමින් 1951 මාර්තු 2 දා පටන්ගන්නා කොට එහි පිරිස් බලය 1400 ක් පමණයි. දැන් එය 35000 දක්වා වැඩි වෙලා. අපිට මුලින් තිබුණේ ගුවන් යානා 3 යි. දැන් එය 110 දක්වා වැඩි වෙලා. ඒ අතර විවිධ ගුවන් යානා තිබෙනවා.යුද ගුවන් යානා ප්‍රහාරක ගුවන් යානා හෙලිකොප්ටර්, නියමුවන් රහිත ගුවන් යානා මගී ගුවන් යානා ආදි විවිධ ගුවන් යානා දැන් අප සතුව තිබෙනවා.අපේ ගුවන් නියමුවන් අතිදක්ෂයි. ලෝකයේ කිසිම රටක ගුවන් නියමුවන් නොලද අත්දැකීම් හා පළපුරුද්ද ත්‍රස්තවාදී අරගලය නිසා අපේ ගුවන් නියමුවන් ලැබුවා.”එයාර් චීෆ් මාර්ෂල් රොෂාන් ගුණතිලක“අපේ ගුවන් හමුදාව දැන් පොඩි ගුවන් හමුදාවක් කියලා කියන්න බැහැ. දක්ෂ ගුවන් නියමුවන් ගුවන් තාක්ෂණ ශිල්පීන් මෙන්ම දක්ෂ නිලධාරීන් හා ගුවන් භටයන්ගෙන් ද සමන්විත අපේ ගුවන් හමුදාව ලෝකයේ අනෙක් රටවල ගුවන් හමුදා හා සම තත්ත්වයේ පසුවන බව කියන්න පුළුවන්. අපේ ගුවන් නියමුවන් කෙතරම් දක්ෂ ද කිවහොත් ඔවුන් සිවිල් වැසියන් අතර සිටින ත්‍රස්තවාදීන්ට ප්‍රහාර එල්ල කළේ ඔවුන්ගේ ඉලක්ක සුනු විසුනු කළේ සිවිල් වැසියන්ට කිසිදු අනතුරක් නොකර.”“ශ්‍රී ලංකා ගුවන් හමුදාව දැන් වාණිජ පැත්තටත් යොමු වෙලා. අපි හෙලි ටුවර්ස්’ නමින් සමාගමක් පටන් අරගෙන දැන් සංචාරක ව්‍යාපාරයටත් දිරි දෙනවා. චීනයෙන් වඩා විශාල ඇම්. ඒ. 60 මගී ගුවන් යානයක් ගෙන එය වැඩි දියුණු කරන්නටත් සැලසුම් කොට තිබෙනවා. ලබන මාසයේදී ඒ ගුවන් යානය අපට ලැබෙයි. ත්‍රිකුණාමලය යාපනය වැනි ප්‍රදේශවලට දැන් අපේ හෙලිකොප්ටර් මඟින් වාණිජ ගුවන් සේවා අරඹා තිබෙනවා.ත්‍රිකුණාමලයට ගොස් ආපසු පැමිණීමට අප අය කරන්නේ රු. 9200 යි. එය ඉතා සාධාරණ අඩු මුදලක්. සංචාරක ව්‍යාපාරයට යොමු වූ ශ්‍රී ලංකා ගුවන් හමුදාව අවුරුද්දකුත් මාස දෙකක් ඇතුළත රුපියල් මිලියන 240 ක් රජයට සොයා දුන්නා. එයින් සියයට හතළිහක්ම අප ලද ලාභයයි. යුද මෙහෙයුම් නොකළත් විවිධ සංචාරක කටයුතු සඳහා දැන් අපේ ගුවන් යානා නිරත වෙනවා. රටට ඒ මඟින් ආර්ථික වාසියක් ලබා ගැනීමයි අපේ අරමුණ.”“ඒ වුණත් ගුවනින් අපට තර්ජනයක් එල්ලවීමට නොදී ශ්‍රී ලංකා ගුවන් හමුදාව සීරුවෙන් සිටිනවා. රටට ආර්ථික වාසියක් ලබාදීමට කටයුතු කරන ශ්‍රී ලංකා ගුවන් හමුදාවෙ දක්ෂ නිර්මාණ ශිල්පීන් තාක්ෂණික ඉංජිනේරුවන් සැලසුම් ශිල්පීන් දැන් ගුවන් යානා අමතර කොටස් පවා පිටරටවලින් විශාල මුදල් යොදවා ආනයනය කිරීමට ඉඩ තබන්නේ නැහැ. හැකි හැම උපකරණයක්ම අමතර කොටසක්ම අපේ පර්යේෂණ හා සංවර්ධන අංශයේ දී අපිම නිපදවා ගන්නවා. සමහරවිට ඉවත දමන කොටස්වලින් පවා අමතර කොටස් නිර්මාණය කිරීමට අපේ ශිල්පීන්, ඉංජිනේරුවන් දක්ෂයි.”“දැනට අපේ පර්යේෂණ හා සංවර්ධන අංශය මඟින් මිනිසුන් රහිත ගුවන් යානයක් හා කුඩා ගුවන් යානයන් නිපදවා තිබෙනවා. ඒවා ගුවන් හමුදා ප්‍රදර්ශනයේදී මහජනතාවට දැකගන්නට පුළුවන් වේවි. ඊළඟට වඩා විශාල මගී ගුවන් යානයක් දැනට ශ්‍රී ලංකා ගුවන් හමුදාව විසින් නිපදවාගෙන යනවා. එයත් අනාගතයේ දී මහජනතාවට දැකගන්නට පුළුවන්. ගුවන් යානයක් අලුත්වැඩියා කර පර්යේෂණ ගුවන් ගමන් යොදවා කළ යුතු පරීක්ෂණ සඳහා අවශ්‍ය මෙවලම් අපේ පර්යේෂණ අංශය මඟින් නිපදවා තිබෙනවා. ඒ නිසා ගුවන් යානයක් ගුවන් ගතකොට ඒ පරීක්ෂණ කිරීමට යන වියදම් අඩු වෙනවා.”“අනාගතයේ අලුත්ම තාක්ෂණයත් සමඟ කටයුතු කරන්නට අපි අපේ තාක්ෂණ ශිල්පීන් ඉංජිනේරුවරුන් හා ගුවන් නැවියන් පුහුණු කරවනවා. ලෝකයේ අලුත්ම දියුණු තාක්ෂණික මෙවලම් සමඟ ඉදිරියට යාමටයි අපට අවශ්‍ය වන්නේ. ශ්‍රී ලංකා ගුවන් හමුදාව මඟින් ඔවුන්ට අවශ්‍ය ඒ පුහුණුව ලබා දෙනවා. මේ සියල්ල කෙරෙන්නේ ගුවන් හමුදා පර්යේෂණ හා සංවර්ධන අංශයෙන්. මේ අංශය ඉතා හොඳින් දියුණුකර අනාගතයට අලුත් තාක්ෂණයට අපි මුහුණ දෙනවා.”“ශ්‍රී ලංකා ගුවන් හමුදාව දැන් ආරක්ෂක ලේකම් තුමාගේ උපදෙස් පරිදි තවත් කටයුත්තකට අතගසා තිබෙනවා. ඒ විශාල වශයෙන් ගොවිපළවල් ඇති කිරීම. අපේ කඳවුරු ආශි‍්‍රතව ගුවන් හමුදාවට අයත් විශාල ඉඩම් ප්‍රමාණයක් තිබෙනවා. අපි දැන් අපේ භටයන් යොදවා ඒ ඉඩම්වල මහා පරිමාණයෙන් පලතුරු එළවළු වගා කිරීමට කටයුතු කරගෙන යනවා. මේ මඟින් රජයට ආදායමක් ලබා ගන්නටත් පුළුවන්. ඒ වගා කරන එළවළු වර්ග අතරමැදියන් නොමැතිව අඩු මිලට වෙළෙඳපොළ කරා ගෙනියන්නත් පුළුවන්. එය රටටත් ලාබයක් අපටත් ලාබයක් ජනතාවටත් සහනයක්.”“ශ්‍රී ලංකා ගුවන් හමුදාව කියන්නේ තනි පුද්ගලයෙක් නොවෙයි, කණ්ඩායමක් හැටියට අපි වැඩ කරන්නේ. ගුවන් හමුදාවෙන් ක්‍රීඩාව සඳහා අතහිත දෙන්නේ ජනතාව අතරත් ක්‍රීඩකයන් අතරත් කණ්ඩායම් හැඟීම් ඇති කරන්නයි. අප පාසල් ක්‍රීඩකයන් වැනි දක්ෂ ක්‍රීඩකයන් තෝරා ඔවුන්ට අනුග්‍රහය දක්වන වැඩ පිළිවෙළක් දියත් කොට තිබෙනවා. ක්‍රීඩාවෙන් කෙරෙන්නේ ජයග්‍රහණය මෙන්ම පරාජයත් හොඳින් බාර ගැනීමට පුරුදු පුහුණු කිරීමයි. ඒ මඟින් හොඳ යහපත් පුරවැසියන් බිහි වෙනවා. ඒ වගේම නායකත්වයට හුරු කිරීමත් එයින් සිදු වෙනවා. අප ක්‍රීඩාවට අතහිත දෙන්නේ ඉක්මන් තීරණ නිසි ලෙස ගත හැකි නායකයන් හා යහපත් පුරවැසියන් රටට දායාද කිරීමේ බලාපොරොත්තුවෙනුයි.”“ශ්‍රී ලංකා ගුවන් හමුදාව ත්‍රස්තවාදීන් පරාජය කළ අන්දම පිළිබඳවත් අපේ උපක්‍රම පිළිබඳවත් පිටරටවල අවධානය යොමු වී තිබෙනවා. ඒත් තවම කිසිවෙකුත් අපෙන් කෙළින්ම උපදෙස් ඉල්ලා නැහැ. යුද හමුදාවෙන් නම් ඉල්ලා තිබෙනවා. අපේ නැවියන්ගේ හා නිලධාරීන්ගේ විශේෂඥ දැනුම පිටරටවල් සමඟ හුවමාරු කරගන්නට අවස්ථාවක් ලැබුණොත් ඊට පසුබට වන්නේ නැහැ. අපි ඕනෑම රටකට අපේ විශේෂඥ දැනුම බෙදා දෙන්න ලැහැස්තියි.ශ්‍රී ලංකා ගුවන් හමුදාවේ 60 වැනි සංවත්සරය ලබන මස 2 වැනිදාට යෙදී තිබෙනවා. මුලින්ම පැවැත්වෙන්නේ ගුවන් හමුදා භටයන් 1400 ක් සහභාගිවන හමුදා ආචාර පෙළපාළිය හා සංදර්ශනයයි. මෙහිදී වසර 60 ක් පුරා භාවිත කළ විවිධ වාහන හා ගුවන් යානා ද ප්‍රදර්ශනය වෙනවා. එය පැවැත්වෙන්නේ රත්මලානේ ගුවන් හමුදා කඳවුරේදී. ඒ වගේ ම ඉන්දියානු ගුවන් හමුදා හෙලිකොප්ටර් ද එයට සහභාගි වීමට නියමිතයි. විදෙස් ගුවන් භටයන්ගේ පැරෂුට් සංදර්ශන වගේ ම විදෙස් ගුවන් නියමුවන්ගේ ගුවන් කරණම් ද මෙහිදී දැකගන්නට පුළුවන්. සංදර්ශනයෙන් පසුව 2 වැනිදා සිට 8 වැනිදා දක්වා රත්මලාන ගුවන් හමුදා කඳවුරේදී ගුවන් හමුදා ප්‍රදර්ශනය පැවැත්වෙනවා. අපි මේ උත්සවයට රුසියාව චීනය ඉන්දියාව යුක්‍රේනය බංග්ලාදේශය හා පකිස්තානයේ ගුවන් හමුදාපතිවරුන්ට ආරාධනා කොට තියෙනවා.ශ්‍රී ලංකාවේ පැරැණිම ගුවන් යානය මෙන්ම 60 වසරක් ගුවන් හමුදාව පාවිච්චි කළ විවිධ රථවාහන හා ගුවන් යානා ආදිය මෙහිදී ප්‍රදර්ශනය කරනවා. මේ ප්‍රදර්ශනය මහජනතාවට මෙන්ම පාසල් ළමයින්ටත් ඉතා වැදගත්. ප්‍රදර්ශනය පැවැත්වෙන්නේ පෙරවරු 10 සිට රාත්‍රී 11 දක්වායි. “සුරකිමු ලකඹර” යන්න ශ්‍රී ලංකා ගුවන් හමුදාවේ ආදර්ශ පාඨයයි. එය අතීතයේ වර්තමානයේ මෙන්ම අනාගතයේදීත් ශ්‍රී ලංකා ගුවන් හමුදාව විසින් අකුරටම ඉටු කෙරෙනවා ඇති.සාකච්ඡා කෙළේදයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=af1102275</link>
    <topic>සංචාරක ව්‍යාපාරයට ක්‍රිකට් බලපෑමක් කරයිද?</topic>
    <author>සාකච්ඡාකෙළේ සුභාෂිණී ජයරත්න අරුණි මුතුමලී</author>
    <content>ලෝක කුසලාන ක්‍රිකට් තරගාවලියකට ශ්‍රී ලංකාව සත්කාරක රටක් ලෙස සහභාගි වීමට ලැබීම ඉතිහාසගත කරුණකි. යුද්ධයේ නිමාවත් සමඟ උදාවූ සාමකාමී පසුබිම අපේ සංචාරක ව්‍යාපාරයේ ප්‍රවර්ධනයට හේතු විය. සංචාරකයෝ විශාල වශයෙන් දැන් අපේ රටට ඇදී එති. එවන් පසුබිමක ලෝක කුසලාන ක්‍රිකට් තරග අප රටේ පැවැත්වීමෙන් රටේ අනාගතයට අරුණැල්ලක් වැටී ඇත. මෙවර කඩුල්ලෙන් අදහස් දක්වන්නේ ලෝක කුසලාන ක්‍රිකට් තරග අප රට පැවැත්වීමෙන් සංචාරක ව්‍යාපාරයේ ප්‍රවර්ධනයන් සිදුවේ ද යන්නය.විදේශ රැකියා ප්‍රවර්ධන හා සුබසාධන ඇමැති ඩිලාන් පෙරේරාඅපි දන්නවා ඕනෑම අන්තර්ජාතික ක්‍රීඩා ඉසව්වක් අපේ රටේ පවත්වන්න පුළුවන් නම් එය අපේ සංචාරක කර්මාන්තයේ ප්‍රවර්ධනයට විශාල රුකුලක් වන බව.මේ දිනවල අපේ රට ලෝක කුසලාන ක්‍රිකට් තරගාවලියේ සත්කාරක රටක් ලෙස ක්‍රියා කරනවා. ලෝක කුසලානයට රටවල් ගණනාවක් සහභාගි වෙනවා. ක්‍රීඩකයන් මෙන්ම මේ ක්‍රීඩා කණ්ඩායම්වලට සම්බන්ධ විදේශිකයෝ වගේම සංචාරකයොත් එනවා. ඒ වගේම මේ ක්‍රීඩා තරගවලට මාධ්‍ය හරහා ලොව පුරා විශාල ප්‍රචාරයක් ද ලැබෙනවා.මෙවර විදේශීය රටවල් ද ලෝක කුසලාන තරගාවලියේදී අපේ රට දෙස අවධානය යොමු කරන්නේ වෙනස් ආකාරයකට. අපේ රට එක වරක් ලෝක කුසලානය දිනා ගත්තා. මෙවරත් ලෝක ශූරයින් වීමේ හැකියාව වැඩියි. ලංකාව සත්කාරක රටක් නිසා පමණක් නොවේ ලෝක ශූරයන් වීමේ වැඩි ප්‍රවණතාවක් තියෙන නිසා අපේ රට ගැන ජාත්‍යන්තරය දක්වන අවධානය වැඩියි. මේ නිසා ක්‍රීඩා ලෝලීන් ලංකාවට එන්න විශේෂ කැමැත්තක් තියෙනවා.ඕනෑම ක්‍රීඩාවකට ලංකාව සත්කාරක රටක් වීම හොඳයි. නමුත් ලෝක ශූරතාව දිනාගත් මෙන්ම දිනා ගැනීමේ ප්‍රවණතාව තිබෙන රටක් නිසා ලංකාවට සහයෝගය දක්වන්න එන විදේශීය පිරිස මෙවර වැඩියි. අපි දන්නවා මෙදා ක්‍රිකට් තරග හරිම උණුසුම්.තවත් පැත්තකින් ක්‍රිකට්වලට විශාල මාධ්‍ය ප්‍රචාරයක් දක්වනවා. ක්‍රිකට් ක්‍රීඩාව කියන්නෙ ගරිල්ලා මාකටින් එකක්. මුළු ලොව සියලු මාධ්‍ය ආයතනවල ප්‍රචාරය කරනවා.මේ ක්‍රිකට් තරග ඔස්සේ ලංකාවේ ශ්‍රී විභූතිය දැක්කහම ලංකාව ගැන නොදන්නා රටවල් ද ලංකාව හඳුනා ගන්නවා. අපේ රට ඉස්සර අසා තිබුණේ තේ වලට. ඊට පස්සේ ලංකාව යම් ප්‍රමාණයකට දැනගත්තේ නොබැඳි සමුළුව නිසා. ලංකාවේ ප්‍රථම අගමැතිනිය සිරිමාවෝ බණ්ඩාරනායක මහත්මිය නිසා ද ලංකාව ලොවම දැනගත්තා. ඊට පසු ලංකාව ලොවම දැන හැඳින ගත්තේ ක්‍රිකට්වලින්. පසු කාලයේ ලංකාව ලොවටම ප්‍රසිද්ධ වුණේ ත්‍රස්තවාදය වගේ කුරිරු යුද්ධයක් පරාජය කළ එකම රට ලෙස. ලොව අපේ රට දැනගත් කාරණා කිහිපයෙන්ම එකක් හැර අන් සියල්ල ක්‍රීඩාවෙන් පරිබාහිරයි.ක්‍රිකට් ක්‍රීඩාවක් පමණක් නෙමේ තේ, පොල්, රබර් වගේ රටකට ආදායම ගෙන එන ප්‍රධාන අලෙවි භාණ්ඩයක් ද වෙනවා. පල්ලෙකැලේ, සූරියවැව ක්‍රිකට් තරග පැවැත්වෙද්දී ඒ තරග වලදී ලංකාවේ සෞන්දර්යාත්මක වගේම ඓතිහාසික තැන් ද පෙන්වනවා. මෙමඟින් ලංකාව ගැන දැන හැඳින ගත්, ලංකාව ගැන වශී වූ සංචාරකයින් ලංකාවට එනවා වගේම අනාගතයේදීත් ලංකාවට සංචාරකයන් ඇද ගැනීමේ හොඳම ප්‍රවර්ධන මාර්ගයක් ද විය හැකියි. ක්‍රිකට් තරග නරඹන්න ලංකාවට එන පිරිස් ඒ රටවලට ගිහින් ලංකාව ගැන හොඳ පණිවිඩයක් දෙන්න පුළුවන්.ක්‍රිකට් තරගවලින් පසුවත් මෙහි බලපෑම කාලයක් පවතීවි. සංචාරක කර්මාන්තයේ ප්‍රවර්ධනයට අද ඉතාම හොඳ මාධ්‍යයක් තමයි ක්‍රීඩාව. එයිනුත් ක්‍රිකට් වලට හිමිවන්නේ සුවිශේෂ තැනක්.ආර්ථික සංවර්ධන නියෝජ්‍ය ඇමැති ලක්ෂ්මන් යාපා අබේවර්ධනඅපේ රට ගැන ප්‍රචාරය ලැබී තිබුණේ “අසමත් රාජ්‍යයක්” හැටියටයි. නමුත් ජනාධිපතිතුමා යුද්ධය ජය ගැනීමෙන් පසු මේ සියල්ල වෙනස් වුණා. ඕනැම ක්‍රියාකාරකමක් ක්‍රීඩා වැඩසටහන් වැනි ඕනම දෙයක් පැවැත්වීමට සුදුසු පරිසරයක් තිබෙන නිදහස් රටක් බවට අපේ රට පිළිගැනීමට ලක්වුණා.එය ආරම්භ වුණේ අයිෆා උලෙළින්. රටවල් 110 ක මිලියන ගණනක් ජනතාව මේ උත්සවය නැරැඹුවා. අල්පෙනෙත්තක් බිම වැටෙන තරමේ වැරැද්දක් සිදු නොවන ගණනට අපට එය කරගන්නට හැකි වුණා. ඉන් පසු විවිධ වැඩසටහන් අතර ක්‍රිකට් ලෝක කුසලාන තරග පැවැත්වීමටත් හැකිවීම සුබදායකයි. මොකද අපට තිබුණු ප්‍රශ්නය වුණේ ලංකාවේ ක්‍රිකට් ක්‍රීඩා කිරීම කෙසේ වෙතත් පිටරටවල පවා ක්‍රීඩා කිරීමට ඇති වාතාවරණය පකිස්තානයේ දී වූ සිදුවීමත් සමග ගැටලු සහගත මට්ටමක පැවැතුණා.නමුත් අද ශ්‍රී ලංකාවේ ගම ඇතුළට අප ක්‍රිකට් ලෝක කුසලාන තරගය පවා ගෙන ගොස් තිබෙනවා. සූරියවැව වැනි ස්ථානයක මේ තරගය පැවැත්වීමට සැලැස්වීමෙන් ලෝකයටම අවබෝධ වනවා ජනතාවට රටේ සෑම තැනකම නිදහසේ කටයුතු කළ හැකි පසුබිමක් පවතින බව. මේ සූරියවැව පැවැත්වෙන ක්‍රීඩා තරග ලෝකයම නරඹනවා. එවිට අපේ රටේ පරිසරය, වනජීවින්, වරාය, ගුවන් තොටුපළ වගේම රටේ විවිධ ප්‍රදේශ ඔවුන්ට දැක ගැනීමට ලැබෙනවා. ඒ සමඟ දියුණු වන රටක් ලෙස සංචාරක ව්‍යාපාරයට වගේම ආයෝජකයන්ට රට හඳුන්වා දීමේ අවස්ථාව ලැබෙනවා. එය ප්‍රචාරක වැඩසටහනක් පෙන්වීම මඟින් පමණක් අපට ලබා ගන්න පුළුවන් කීර්තියක් නොවේ.පසුගිය වසරේ සංචාරකයන් 684000 ක් මෙරටට පැමිණියා. නමුත් අපේ ඉලක්කය වුණේ ලක්ෂ 6 ක් පමණයි. ඒ වගේම මේ වසරේ ජනවාරි වන විට සියයට 47 ක වැඩිවීමක් සංචාරකයන්ගේ පැමිණිමේ දකින්න ලැබුණා. මෙය සමස්තයක් ලෙස ගත් විට ලෝකයේම සංචාරකයන් වැඩිවීමේ ප්‍රතිශතය වැඩිම ලංකාවේ. දෙවැනියට ඇමෙරිකාව තුන්වැනියට ජපානය.මේ ඉලක්කය අනුව ගියොත් මේ වසරේදී සංචාරකයන්ගේ පැමිණිම ලක්ෂ 7 ක් ඉක්මවයි. අප සාමාන්‍යයෙන් ඉලක්කගත කර තිබෙන වැඩිවීම ඒ කියන්නේ සියයට 26 ක වැඩිවීමක් ගැන හිතුවත් සංඛ්‍යාව ඊට වඩා වැඩි වන ලකුණු පෙනෙනවා.ඒ වගේම ත්‍රස්තවාදය පරාජය කිරීම නිසා උතුරු සහ නැඟෙනහිර ප්‍රදේශවලත් සංචාරය කළ හැකි බැවින් තවත් තත්ත්වය යහපත් වී තිබෙන්නේ. ඒකට හොඳම සාධකය තමයි අපේ රටට පැමිණීමේදී ජර්මනිය ස්වීඩනය, ස්විට්සර්ලන්තය, එංගලන්තය වගේම තවත් රටවල් මඟින් සංචාරකයන්ටත්, නාවික කටයුතු ආදියටත් අය කළ රක්ෂණ අධිභාර පවා ඉවත් කිරීම.ඕනම රටක ක්‍රීඩා, විනෝද කටයුතු ආදි ක්‍රියාකාරකම් වැඩියි කියන්නේ ජනතාවට රස වින්දනයට අවස්ථාව වැඩියි කියන එකයි. ක්‍රිකට් ක්‍රීඩාව නිසාත් ක්‍රීඩා කරන අයට අමතර ව ක්‍රීඩාව බලන්න, රටේ ඇවිදින්න සංචාරකයන් පැමිණෙනවා. ඉතින් සමහරු කීවාට ක්‍රිකට්වලට වියදම් කරනවා වැඩියි කියලා එයින් ලැබෙන ප්‍රචාරය හා වාසි දිගුකාලීනව අපට වැදගත්. මොකද ආයෝජකයන් ඇදෙන්නේ නිදහස්, ස්ථාවර රටවලටයි.මෙසේ සංචාරකයන් පැමිණීම වැඩිවීම ඔවුන්ට පහසුකම් සැපයීමේදී අපට විශාල ගැටලුවක් ලෙස පෙනුනත් ඒ සඳහාත් විවිධ පියවර අප අරගෙන තිබෙනවා. මේ වන විට ලෝකයේ ප්‍රබලම ආයෝජකයෙක් ලංකාවේ ආයෝජනය කරන්න කැමැති වී තිබීම නිසා ඒ හා සමාන තවත් පස්දෙනෙක් ආයෝජන සඳහා විමසුවා. මෙය දම්වැලක් වගේ ක්‍රියාත්මක වන්නේ. ඉතින් ඔවුන්ට වගේම අනෙක් සියලු සංචාරකයන්ට පහසුකම් සැලසීමට විධිමත් වැඩපිළිවෙළක් යටතේ අප ක්‍රියාත්මක වී තිබෙනවා.හෝම් ස්ටේ (ඩ්ධථඥ ඉබචර) ක්‍රමයට සංචාරකයන්ට ගම ඇතුළත ලැගුම් ගැනීමට අවස්ථාව සැලසීමෙන් ඔවුන් රට ඇතුළට අද්දවා ගැනීමට කටයුතු කර තිබෙනවා. අප රටට සංචාරකයන් වැඩිපුර ඇදෙන්නේ වෙරළ බලන්න පමණක්ම නොවෙයි. ගවේෂණය, පාරම්පරික උරුමය, දේශීය වෛද්‍ය ක්‍රම, භාවනා, පරිසර සුන්දරත්වය වගේ දේ සඳහාත් ඔවුන් වැඩි උනන්දුවක් දක්වන බව අප සොයාගෙන තිබෙනවා. ඒ නිසා ක්‍රිකට් තරගාවලි පැවැත්වීමෙන් ලැබෙන කීර්ති ප්‍රචාරය සමඟ එය දිගුකාලීනව ප්‍රයෝජනයට ගනිමින් සංචාරක කර්මාන්තයේ වර්ධනයට උපයෝගී කරගැනීමට අප සියලු පියවර ගෙන තිබෙනවා.ක්‍රීඩා ඇමැති මහින්දානන්ද අලුත්ගමගේමේ වන විට ලෝක කුසලාන ක්‍රිකට් තරගාවලිය අපේ රටේ පැවැත්වෙනවා. එය වාර්තා කිරීමට විදේශීය මාධ්‍යවේදීන් 700 ක් පමණ ඇවිත් සිටිනවා. ඔවුන්ට අවබෝධයක් ලැබෙනවා රටේ තත්ත්වය පිළිබඳව. ඒ සමඟම පසුගිය 20 වැනිදා තරගය දවසේ හම්බන්තොට වරාය පෙන්වන්නත් ඔවුන් රැගෙන ගියා. ඔවුන් පුදුම වුණා මේ ලංකාවේ දුෂ්කර ප්‍රදේශයක්ව තිබු ඛ්ම්බන්තොට ද කියලා. දුෂ්කර ගමක, එවැනි වටපිටාවක මාස 13 ක් වැනි කෙටි කලකින් 35000 ක් දෙනකුට ක්‍රීඩාව නැරැඹීමට හැකි පරිදි ක්‍රීඩා පිටියක් හදලා අන්තර්ජාතික මට්ටමේ තරග පැවැත්වීමට හැකි වන අයුරින් තිබීම පිළිබඳ ඉයන් බොතම් පවා ඔහුගේ සම්මුඛ සාකච්ඡාවකදී අගය කර තිබෙනවා. යුද්ධය නැති, ප්‍රශ්න නැති හොඳ පරිසරයක් සහිත රටක පැවැත්වෙන ක්‍රිකට් කුසලානය පිළිබඳ මෙරටට පැමිණි මාධ්‍යවේදීන් පවා ලෝකයටම වාර්තා කරනවා.මුහුද පමණක් නොවේ, වනෝද්‍යාන, වනජීවින්, අපේ රටේ තේ, ආදි සියල්ල පිළිබඳ පුළුල් ප්‍රචාරයක් ඔවුන් අතින් අපට ලැබෙනවා.ලංකාව ගැන ලෝකයේ මෑත කාලයේ කතා වෙන්න පටන් ගත්තේ 96 ලෝක කුසලානය හිමිකර ගැනීමත් සමඟයි. ඊට පස්සේ ඇති වූ අපහාසාත්මක ප්‍රචාර සියල්ල නතර වුණේ ජනාධිපතිතුමා ත්‍රස්තවාදය පරාජය කිරීමෙන් පසුවයි. දැන් අපේ ක්‍රිකට් කණ්ඩායමට ලෝකයම ආදරය කරනවා. ඒ වාගේම ලංකාව පිළිබඳ හොඳ නම ප්‍රචාරය වෙනවා. ඒ නිසා ලෝකය ලංකාව නිදහස් ලස්සන රටක් ලෙස හඳුනා ගන්නවා.ඉදිරි වසරේ 20 - 20 ක්‍රිකට් තරගාවලියත් පැවැත්වෙන්නේ ලංකාවේමයි. ඒ සමඟම ඉදිරි වසර 4 ක ක්‍රීඩා තරග පැවැත්වීමට ලංකාව සූදානම්.මේ කරුණු ක්‍රිකට්වලට වගේම සංචාරක ව්‍යාපාරයේ ඉහළ යෑමටත් බලපානවා.ඇත්තෙන්ම සංචාරකයන්ගෙන් ක්‍රිකට් නැරැඹීම සඳහා එන්නේ සියයට 10 ක් පමණ ප්‍රතිශතයක් විතරයි. මේ රටේ තිබෙන බොහෝ දේ ලෝකයේ වෙන කිසිම රටක නැහැ. අපේ රටේ තරම් රසවත් කෑම බීම, පලතුරු, රසවත් මාළු වර්ග, වනජීවින් වගේම වනාන්තරවල සුන්දරත්වය කෙටි දුරකදී ඇතිවන කාලගුණික වෙනස්කම් ආදිය වගේම ආගන්තුක සත්කාරයෙන් ඉහළම තත්ත්වයක් වෙන කිසිම රටක නැහැ. උදාහරණ ලෙස දකුණු අපි‍්‍රකාවේ ඇත්තේ වනාන්තර පමණයි. මාලදිවයින්වල මුහුද පමණයි. නමුත් අපේ රටේ ඒ සියල්ල ඉතා කෙටි දුරකදී බලාගන්න, විඳගන්න පුළුවන්.ඒ වගේම අපේ රට ලෝකයේ නාවික, ගුවන් ගමන් සඳහා ඉතාම ලෙහෙසි කේන්ද්‍රස්ථානයක්. මේ සියලු කරුණු සමඟ 2020 දී සංචාරකයන් ලක්ෂ 25 ක් මෙරටට ආකර්ෂණය කර ගැනීමේ අරමුණ ඉෂ්ට කරගන්නට අපට ක්‍රිකට් ක්‍රීඩාවෙන් ලැබෙන ප්‍රචාරය ද ඉතා වැදගත්.මහනුවර දිස්ත්‍රික් එජාප පාර්ලිමේන්තු මන්ත්‍රීලක්ෂ්මන් කිරිඇල්ලයුරෝපය ක්‍රිකට් ගහන්නෙත් නැහැ. ඇමෙරිකාව ක්‍රිකට් ගහන්නෙත් නැහැ. පොහොසත් රටවලින් ක්‍රිකට් ගහන්නේ බ්‍රිතාන්‍ය පමණයි. බ්‍රිතාන්‍ය සංචාරකයන් නම් බොහෝ දුරට මේ ක්‍රිකට් නිසා වැඩි වෙන්න ඉඩ තියෙනවා. ක්‍රිකට් ක්‍රීඩාව නිසාම සංචාරකයෝ වැඩි වෙනවා කියලා අපිට කියන්න අමාරුයි.අද ක්‍රිකට් ගහන රටවල් තමයි ඉන්දියාව, පකිස්ථානය, බ්‍රිතාන්‍ය, ඕස්ට්‍රේලියාව වගේ රටවල්. ක්‍රිකට් ගහන රටවල් තියෙන්නේ 10 - 15 පමණයි. නමුත් අපිට සංචාරකයන් වැඩි ප්‍රමාණයක් එන්නේ යුරෝපයෙන්. නමුත් යුරෝපය ක්‍රිකට් ගහන්නෙ නැහැ. ඒ වගේම ඇමෙරිකාවත් ක්‍රිකට් ගහන්නෙ නැහැ. මේ නිසා ක්‍රිකට් ක්‍රීඩාව නිසාම සංචාරක කර්මාන්තය දියුණු වෙනවා කියන්න අමාරුයි. නමුත් යම් දියුණුවක් තියෙනවා. මම එක් කරුණක් අවධාරණය කරනවා. සංචාරක ව්‍යාපාරයෙන්ම රටක් දියුණු කරන්න බැහැ. හොඳම උදාහරණයක් තමයි ඊජිප්තුව. ඊජිප්තුව වසරේ ඕනෑම දවසක් ගත්තොත් දවසකට සංචාරකයෝ ලක්ෂ 10 ක් ඉන්නවා. නමුත් පසුගියදා ජීවත් වෙන්න ක්‍රමයක් නැතුව මිනිසුන් පාරට බැස්සා. මේ නිසා සංචාරක ව්‍යාපාරයෙන්ම රටක් දියුණු කරන්න නොහැකි බව කිව හැකියි.සංචාරකයන් රටකට ගෙන්වන්න ප්‍රධානම අවශ්‍යතාව තමයි සාමය. ඒ වගේම නීතියේ උත්තරීතර බවත් තිබිය යුතුයි. එවැනි රටවල්වලට තමයි සංචාරකයෝ වැඩිපුර යන්නේ. සාමයත් නැතිනම්, නීතියත් නැතිනම් මානව හිමිකම් උල්ලංගනය වෙනවා නම් ඒ රටවලට සංචාරකයෝ යන්න කැමැති නැහැ. අපිත් කලබල තියන රටකට යන්න කැමැති නැහැනේ.මේ තත්ත්වය අපේ රටේ පවතිනවාද යන්න ප්‍රශ්නයක්. අපේ රටේ ප්‍රතිරූපය නංවන්න රජය විවිධ සමාගම්වලට රුපියල් මිලියන ගණනින් මුදල් දීලා සේවය බලාපොරොත්තු වෙනවා. මේ සමාගම්වලට නියම ප්‍රතිරූපය නංවන්න අමාරුයි. රටේ ප්‍රතිරූපය නැඟෙන්නේ ඒ රටේ රජයේ අභ්‍යන්තර ප්‍රතිපත්ති මතයි.වර්තමානයේ විශාල වශයෙන් සංචාරකයෝ ආයෝජකයෝ එන රටවල් තුළ අපේ රට කෙරෙහි හොඳ ප්‍රතිරූපයක් ගොඩනැඟී නැහැ. එය දවසින් දෙකකින් ගොඩ නඟන්නත් බැහැ. රජයේ ප්‍රතිපත්ති මතයි මේ ප්‍රතිරූපය ගොඩනැඟෙන්නේ. රජය නිවැරැදි ප්‍රතිපත්ති ගොඩනැඟිය යුතුයි. රජයේ ජ්‍යෙෂ්ඨ ඇමැතිවරුන්ට අද බටහිර රටවලට යන්න බැහැ. වීසා දෙන්නේ නැහැ. මෙයින් පෙනෙනවා අපේ ප්‍රතිරූපය සම්පූර්ණයෙන්ම බිඳ වැටිලා කියලා. ආණ්ඩුව පොහොසත් රටවල් සමඟ ගනුදෙනු කළ යුතුයි. එවිටයි සංචාරකයන් එන්නේ.මම ක්‍රීඩා ඇමැති කාලේ එංගලන්ත ක්‍රිකට් කණ්ඩායම අපේ රටට ආ වෙලාවේ එංගලන්තයෙන් 10,000 ක් සංචාරකයෝ අපේ රටට ආවා. ක්‍රිකට් ගහන රටවලින් ඒ වගේ සංචාරකයන් ගෙන්වා ගන්න පුළුවන්. අනිත් රටවලින් එන්නෙ නැහැ.ක්‍රිකට් මඟින් එක්තරා දුරකට සංචාරකයන් ගෙන්වා ගන්න පුළුවන් වුණත් ඊට වඩා වටින්නේ රටේ සාමය, ආරක්ෂාවයි. සංචාරකයන් අති බහුතරයක් එන්නේ රටේ ස්වභාව සෞන්දර්යය දැකලා. ලංකාවේ තියෙන විශේෂත්වය තමයි ඉතා කෙටි කාලයකින් ඕනෑම දේශගුණයකට යා හැකි වීම. මෙයින් ප්‍රයෝජන ගන්න නම් රට නීති ගරුක, යුක්ති ගරුක රටක් ලෙස ප්‍රතිරූපය ගොඩනැඟිය යුතුයි.සාකච්ඡාකෙළේ සුභාෂිණී ජයරත්න අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=af1102276</link>
    <topic>අලි කරත්ත බර අදින්ඩ මරු</topic>
    <author>සුමේධා නවරත්න</author>
    <content>කතාව දෝලාවෙන් ගමන පයින් යැයි ප්‍රසිද්ධ කියමනක් අපේ ජනවහරේ එයි. දෝලාව යනු එකල අපේ ප්‍රධාන ප්‍රවාහන විදියක් විය. මෙකල දෝලාවෙන් යන අයෙක් මෙරට නැතත් දෝලාව හේතු කොට ගෙන නිර්මාණය වූ මේ අපූරු කියමන නම් සදහටම අපට වලංගු වූ එකකි. දෝලාව, කරත්තය, තවලම, පාරු යනාදී සම්ප්‍රදායික ප්‍රාථමික ප්‍රවාහන විදි එකල අපේ ප්‍රවාහන අවශ්‍යතා ඉටු කළේ ය. එහෙත් අපට තිබුණේ එවැනි ප්‍රාථමික ප්‍රවාහන විදි පමණක් නොවන ඉතිහාසය විමසන විට පෙනී යන තවත් කරුණකි. අපේ ඉතිහාසය ගැන ලියැවුණ කෘති සහ ඒ පිළිබඳ කෙරුණ පර්යේෂණ හරහා නැව් මාර්ගයෙන් වූ ප්‍රවාහනය ගැන ද සාක්ෂි සොයා ගැනීමට ඇත.සිළුමිණේ නොමැකෙන පියසටහන් අද සොයා යන්නේ එදා මෙරට වන දුර්ග ගිරි දුර්ග හරහා වැටුණ අඩිපාර තවලම් පාර, කරත්ත පාර දිගේ ගිය දෝලා, ගැල් යනාදිය ගැන හා ඇළ, ගංගා, මුහුද මතින් ගිය පාරු, නැව් යනාදිය ගැන ය.මහාවංශයට ද පෙර ලියැවුණ සීහලවත්ථු ප්‍රකරණය එකල සිංහලේ තිබූ ප්‍රවාහන විධි කීපයක් ගැන අපට සාක්ෂි සපයයි. රජ කුමාරවරුන් ගිය රථ, ගැල් හා තවලම් යනාදී ගැන එහි කථා කීපයකදී ම කියැවේ. විශේෂයෙන් ගොනුන් යෙදි කරත්ත පිළිබඳ එහි එන කතා කීපයකම සඳහන් වේ.සීහලවත්ථුවේ එන මහා දත්තගේ කතාව (ඉතා පැරැණි සිංහල බණ කථා - අනුවාදක අග්ගමහා පණ්ඩිත පොල්වත්තේ බුද්ධදත්ත මහානායක හිමි) ඊට කදිම නිදසුනකි. මේ කථාවට නම යෙදී ඇත්තේ කරත්තයට බැඳි ගොනාගේ නමිනි.“හෙළදිව රුහුණු ජනපදයෙහි එක්තරා ගැල් කරුවෙක් සහලින් පිරවූ කරත්තයක් දක්කමින් ගැඹුරු මඩ ඇති තැනකට පැමිණියේ ය. ඔහුගේ මහාදත්ත නැමැති ගොනා එය අදින්නට අසමර්ථ විය.”යනුවෙන් මහාදත්තගේ කථාවෙහි එන මේ කොටසින් පැහැදිලිව පෙනෙන්නේ ගොන් කරත්තය එකල ප්‍රධාන ප්‍රවාහන විදියක් වූ බවය. ඊට තවත් කදිම නිදසුනක් එහි ම එන සාලි කුමරුගේ කථාවෙහි දැක්වෙයි. එය නම් මෙසේ ය.“මෙසේ සිතා වනයෙහිදීත් මේ විපාක ලැබෙත්දැයි විමසීම පිණිස... පඳුරු අස්සේ සැඟවී සුන්නේ ය. ඔහු මෙසේ හිඳින විට, රනින් කළා වූ ද රිදී, තඹ, පිත්තලවලින් කළා වූ ද භාජන පුරවා ගත් කරත්ත පන්සියයක් රැගෙන ජනපද වැසියෝ එහි ආහ..... කුමරා යම් තැනක හුන්නේ නම් ඒ ගැල් එතැන් හි නැවතුණහ....”එම කතාවේ ම මෙබඳු තැනක් ද වේ.“.... එදින සකුරු මී පැණි භාජන පුරවා ගත් ගැල් පන්සියයක් අවුත් කුමරු සමීපයෙහි නැවතුණි. ගැල් පැදවූවෝ කුමරු දැක ඒවා ඔහුට පිළිගැන්වූහ.”මෙවැනි කතා කීපයකම මේ කරත්ත ගැන යම් අවස්ථා විස්තර වේ. මේ අනුව පෙනී යන්නේ එකල මෙරට ගොන් කරත්ත ප්‍රධාන ප්‍රවාහන මාධ්‍යයක් වූ බව නොවේ ද?එදා මෙන් ම අද ද ගොන් කරත්ත අපගේ ප්‍රවාහන විදියකි. එහෙත් එකල බහුල වූයේ ගැල් කරුවන් ය. මෙකල නම් කුඩා කුරුමිණි මෙන් අතරින් පතරින් රිංගා එතැන ගෙන ඇත්තේ ත්‍රිරෝද රථ යැයි අපට සිතේ. එසේ වුව ද තවමත් කොළඹ නගරයේ පවා ඉඳහිට කරත්තයක් යනු දක්නට ලැබෙයි. එමතුද නොව, කොළඹ නගරයේ තවමත් ගොනා බැඳි භූමිතෙල් කරත්තය දක්කා යන භූ®මිතෙල් වෙළෙන්දෙක් සිටී.මීට වසර විස්සකට තිහකට පෙර එනම් විවෘත ආර්ථික සුළි සුළං පැතිරෙන්නට පෙර පිටිසර ගම්වල ප්‍රධාන ප්‍රවාහන විදිය වූයේ කරත්තය. කල්පිටි අර්ධද්වීපය ඊට එක් උදාහරණයක් පමණි. ධීවර හා ගොවි බිමක් වූ මේ ප්‍රදේශයේ ගම්වල අස්වැන්න ගමේ හන්දියට ආවේ කරත්තයෙනි. කරත්තයෙන් ආ ලූණු මිරිස් එළවුළු ගෝනි ගණන් කොළඹට පැටවුණේ නම් ලොරිවල ය.ලී රෝද කරත්තයට ක්‍රමයෙන් ටයර එකතු විය. එය අත් ට්‍රැක්ටර්, ට්‍රැක්ටර් හා වෑන්, ත්‍රිරෝද රථ, ටිපර් යනාදී ලෙස ප්‍රවාහනය වෙනස් විය. එහෙත් තවමත් කරත්තය නැත්තටම නැති වී ගොස් නැත.එහෙත් මෙකල නගර සිරි උසුලන ඇතැම් ගමක කරත්තයක රෝද හා හරකාගේ ගෙජ්ජි හඬට හුරු ඇතැම් තරුණ මවක් සිය දරුවා වඩා ගෙමිදුලට දිව එන්නේ ගොන් බැඳි කරත්තය මෙකල දරුවාට එතරම් හුරු දසුනක් නොවන නිසා ය.එකල නම් විශේෂයෙන් ගොන් කරත්තය මෙරට දරුවන්ට ඉතා හුරු වාහනය විය. අපේ සාහිත්‍යයේ ඇතැම් තැනෙක ගොන් බැඳි කරත්තය ප්‍රධාන මාතෘකාව පමා වූයේ ඒ හුරුව නිසා ය. ඇරැව්වල නන්දිමිත්‍රගේ ‘ස්ත්‍රී’ කතාව ගොඩ නැඟුණේ ද ඒ හුරුව නිසා ය.මාර්ටින් වික්‍රමසිංහයන් ගේ උපන් දා සිට නම් සිය ස්වයං චරිතාපදාන කෘතියේ කරත්තය එකල ප්‍රධාන ප්‍රවාහන විදියක් වූ හැටි විස්තර වන්නේ ඔහුගේ ම අත්දැකීමකිනි. ලොකු තාත්තා ගේ අස් රිය එන තුරු බලා සිටි ඔහුට එය වැරැදී යාමෙන් මුහුණ පාන්නට වූ අකරතැබ්බය ගැන ද කරත්ත හා තිරික්කල මගී ප්‍රවාහන සේවාව ගැන ද ඔහු තබා ඇති සටහන මෙබඳු ය.අපේ ගමේ සිට මගීන් පටවා ගෙන ගාල්ලට එන තිරික්කල කාරයන් ගේ ගාල වූ කලී රූමස්සල කඳු පාදයත් පාලමත් අසළ වූ කඩවතයි. පාලමෙන් එගොඩ වී ගාල්ලේ කොටුව තෙක් යනු කැමැති තිරික්කලකාරයා නාගරික සභාවට ගාස්තුවක් ගෙවා විශේෂ අවසර පතක් ලබා ගත යුතු ය. ඒ සඳහා මුදල් ගෙවන්නට වත්කම් නැති ගැමි තිරික්කලකාරයෝ කඩවත තමන්ගේ ගාල්පළ කර ගත්හ. නගරයේ තිරික්කලකාරයෝ නාගරික සභාවට මුදල් ගෙවා අවසරපත් ගෙන කඩවත තමන්ගේ ද ගාල් පළ කරගත්හ. ගැමි තිරික්කල කාරයන් ගෙන එන මගීන් නගරයේ තිරික්කලකාරයෝ කොටුව තෙක් ගෙන යති. ගැමියන්ගෙන් වැඩි දෙන කඩවතින් බැස පයින් නගරයට යති... ඉතා දුකසේ මුදල් සැපයූ ගැමියෝ බොරු මානය නොදත්හ.ඔවුන් එකකු තමාගේ ගමේ සිට මයිල දහයක් දුර කඩවතට ගමන් කරනු සඳහා කරත්තකාරයාට ගෙවන්නේ සත විසි පහකි. කඩවත සිට මයිල තුනක් පමණ ඈතින් වන ගාල්ලේ කොටුවට යනු පිණිස ද සත විසි පහක් ගෙවිය යුතු ය. නාගරිකයන්ගේ මේ ගාස්තුව මංකොල්ලයකැයි සිතූ නිසා දෝ ගැමියෝ ඒ මයිල තුන පයින් ගමන් කළෝ ය.”ගාල්ලෙහි නැවැතී පාසල් ගිය වික්‍රමසිංහයන් සෑම සති අන්තයකම සිය ගම බලා ගියේ සිය ලොකු තාත්තාගේ අශ්ව කරත්තෙනි. එහෙත් එය නොපැමිණි දිනෙක ඔහුට ගම බලා යන අන්තිම තිරික්කලය ද වැරැදී ගියේ ය. නාගරික තිරික්කලකරුවන්ගේ ඉහළ ගාස්තු නිසා ඒ තිරික්කලයකින් ගම බලා යාමට ද ඔහුට නොහැකි විය. එබැවින් මයිල අටක් දුරැති සිය ගෙදරට ඔහුට යන්නට වූයේ පයින් ම ය.එකල මිනිසුන් නගරයට ගමට පමණක් නොව වන්දනාවේ ගියේ ද කරත්තයෙනි. වෙළෙඳාම සඳහා වෙළෙන්දෝ ද, වෙදකම සඳහා වෙදැදුරෝ ද රාජකාරි සඳහා නිලධරයෝ ද ගියේ එක්කෝ ගොන් කරත්තෙනි. ඉහළ නිලධරයෙක් නම් හෝ යම් ප්‍රභූ මට්ටමේ අයකු නම් අස් රියකිනි.බෞද්ධයෝ මෙන් ම කතෝලිකයෝ ද සිය වන්දනා ගමන් ගියේ ගැල්වලිනි. කතෝලිකයන් ගේ පුද බිම්වන මඩුපල්ලිය, තලවිල සන්තානා පල්ලිය මෙන් ම කට්ටිමහන යනාදී පල්ලිවල වාර්ෂික මංගල්‍යය උත්සව සඳහා බැතිමතුන් ගියේ කරත්තවලිනි. විශේෂයෙන් ම එකල හලාවත ප්‍රදේශයේ පිහිටි කට්ටිමහන පල්ලියේ මංගල්‍යයට කරත්ත සිය ගණනක් සහභාගි විය. අදටත් කරත්ත පනහකට ආසන්න සංඛ්‍යාවක් ඊට සහභාගි වේ. ඇතැමෙක් මේ පල්ලියේ මංගල්‍යය හඳුන්වන්නේ ‘කරත්ත මංගල්‍යය’ නමිනි. මර්සලින් ජයකොඩි පියතුමාගේ ‘ඉස්සර කාලේ’ නැමැති කෘතියෙහි කරත්තයෙන් ගිය වන්දනා ගමනක විස්තරයක් වේ. ඒ මෙබඳු ය.“ගමනට සූදානම් වීම සිත ප්‍රිය උපදවන මුත් එපමණ පහසු දෙයක් නොවී ය..... ගෙදර වැඩට, පොළට, ගමනා ගමනයට පවා යෙදැවූ ගමන් කරත්තය දුර ගමනක් යන තරමට සවි ශක්ති කර ගැනීම, හොඳම හරකා නාවා කවා පොවා ලාඩම් ගසා, කරට ද ගෙජ්ජි වැලක් බැඳ සූදානම් කර ගැනීම.... හැළි වළං වාහනයේ එල්ලා ගැනීම ආදියයි.”මර්සලින් ජයකොඩි පියතුමා මේ තබා ඇත්තේ සිය වසරකට පමණ පෙර වූ සිය මතකයයි. ළමයින්ගේ අම්මා නැමැති ඡේදයේ ඔහු සඳහන් කර ඇත්තේ ලෙඩුන් පවා ගෙන යාමට ගොන් කරත්ත සොයා ගැනීම පහසු නොවූ බව ය.වික්‍රමසිංහයන් ගේ හා ජයකොඩි පියතුමාගේ මේ පැහැදිලි කිරීම් වලින් පෙනී යන්නේ එකල තිබූ ප්‍රවාහන දුෂ්කරතාවයන් ය.කෙසේ වුවත් ගමනා ගමනයට මෙන් ම වෙළහෙළදාමට ගොන් කරත්තය බෙහෙවින් ප්‍රයෝජනවත් විය. එහෙත් ගොනා මෙන් ම කරත්තකරුවා ද ඉන් විඳි පීඩාවන් අපමණ ය. කරත්තකරුවන් ගැයූ ඇතැම් කවියකින් ඒ බව මැනැවින් ප්‍රකාශ වේ.“දුප්පත්කමට ගොන් බැඳගෙන දක්කනවා”කන්ට නැතිව දිව රෑ දෙක වෙහෙසෙනවාගොන්ටත් නොයෙක් වද දී අපි ගෙනියනවාදැන්වත් අපට දෙවියෝ පිහිටක් වෙනවාඑකල රජ සමයේ සතුන් මගින් වූ ප්‍රවාහනයට ගොන් කරත්තය හැරුණ විට අශ්වයන් හා ඇතුන් ද උන් විසින් ඇඳගෙන යනු ලැබූ අස් රිය හා ඇත් රිය ද විය. අශ්වයන් හා ඇතුන් බොහෝ විට වෙන් වූයේ රජ පෙළපත හෝ ප්‍රභූ® පැළැන්තිය උදෙසා ය. සීහලවත්ථුවේ එන බඳිනු ලැබූ ඇතාගේ කථාව මඟින් පැහැදිලි වන්නේ රජුගේ ප්‍රවාහන කටයුතු සඳහා ඇතුන් යොදා ගත් බව ය.“....ඒ පර්වතය ආශ්‍රය කොට වසන එක්තරා ඇත් රජෙක් ද හැමදා ඒ තෙරුන්ට උපස්ථාන කරයි. එක් වැද්දෙක් ඒ ඇතු දැක උදේනි රට රජුට “දේවයන් වහන්ස, ශුභ ලකුණුවලින් යුත් රජතුමකුට යෝග්‍ය වූ ඇතෙක් අසවල් වනයෙහි ඇතැ” යි දැන් වීය....”සීහලවත්ථුප්‍රකරණය - ඉතා පැරණි සිංහල බණ කථා)කෙසේ වුවද ලංකාවේ කැලෑවල අලි ඇතුන් බොහෝ සිටිය ද බුරුමයෙන් අලි ඇතුන් ගෙනා බව ද ඉතිහාස පත පොත සඳහන් කරයි. විල්හෙල්ම් ගයිගර් මෙරට විවිධ පැතිකඩ ගැන මහාවංශය මූලික කරගෙන රචනා කළ “මධ්‍යකාලීන ලංකා සංස්කෘතිය” නැමැති ග්‍රන්ථයේ මෙවැනි තැනක් වේ.“... 12 වැනි ශත වර්ෂයේ දී රාමඤ්ඤ රජු අලි වෙළෙඳාම තම ඒකාධිකාරයක් කර ගැනීමට තැත් කොට මිල ද අධික ලෙස වැඩි කිරීම රාමඤ්ඤ යට විරුද්ධ ව පරාක්‍රමබාහු යුද්ධයට පෙළඹවීමට එක් හේතුවක් විය.”හීලෑ කරගත් අලි විසින් අඳිනු ලැබූ කරත්ත ද පසු කලෙක විය. මේ පිළිබඳ අ. චන්ද්‍රාස මහතා විසින් රචිත “මැකී ගිය අතීතය” නැමැති කෘතියේ මෙබඳු සටහනක් වේ.“... කරත්ත දෙක තුනක බරක් ඇදීමට අලියාට හැකි වේ. අලියා මෙහෙය වන ගොව්වා පිට උඩ නැග හෝ බිම ඉඳ අලියා මෙහෙයවයි. අලි හිමියෝ අලි කරත්ත මඟින් තම බඩු බාහිරාදිය එහා මෙහා ගෙන ගියහ. කොළඹ වරායෙන් බඩු බාහිරාදිය ගෙන යාමට මෙබඳු කරත්ත යොදා ගන්නා ලදී.”මෙකල කොළඹ වරායේ නැව් බඩු භාණ්ඩ අඳින්නේ කන්ටේනර් රථය. එකල ක’න්ටේනරය වූයේ අලි කරත්තය.ඇලේ ඇතිව බර වැඩට ම වෙහෙසෙනවාරාලේ ඉතින් බලනුය ඇත් රජයනවාබුදු පෙරහරේ හැම තැන පෙරමුණ යනවාදෙවි පෙරහර හැම තැන පෙරමුණ එනවාඅලි බලන ඇත් ගොව්වෝ ද කවි ගැයූහ. ඇත්ගොව්වන් ගැයූ කවියක් ජනකවි ලෙස ඉතිහාසගත වූයේ මෙලෙස ය.(ජනකවිය හා ජන සමාජය කෘතියෙනි)අලි ඇතුන් බර ඇදීම මෙන් ම පෙරහරේ යාමට යොදා ගැනීම ගැනත් ඇත් ගොව්වා පවසන සැටියකි ඒ.අලි ඇතුන් මෙන් ම අශ්වයන් ද මෙරට ට ආවේ විදේශයෙන් ය. විශේෂයෙන් ම ඉන්දියාව අපට අවශ්‍ය අසුන් සපයා තිබිණි. මෙරටට අසුන් වෙළඳාම් කළ ඉන්දීය වෙළෙඳුන් කෙතරම් ප්‍රබල වූයේ ද යත් වරෙක මෙරට බලය අල්ලා ගැනීමට ද ඔවුන්ට හැකි විය. මේ බව මධ්‍ය කාලීන ලංකා සංස්කෘතිය කෘතියෙහි සටහන් වන්නේ මෙලෙසිනි.“එවැනි අශ්ව වෙළෙන්දෙකුගේ (අස්ස - නාවික) පුත්‍රයින් වූ දමිළයින් දෙදෙනෙක් ක්‍රි.පූ. දෙවැනි ශත වර්ෂයේදී ලක් රජය පැහැරගෙන දිවයිනයෙහි රාජ්‍ය කළෝ ය...”ඒ සහෝදරයන් වූයේ සේනා ගුත්තික නම් දෙදෙනා ය.තවද දුටුගැමුණු රජුගේ රාජකීය රථය අඳින ලද්දේ සුදු අශ්වයන් විසින් බව ද සඳහන් ය.දුටුගැමුණු රජුගේ පුත් සාලිය, රථයක ගමන් ගත් වග සීහලවත්ථුවේ එන සාලි කුමරුගේ කථාවේ එක් තැනක සඳහන් වේ. බොහෝ විට මෙය අශ්වයන් යොදනු ලැබූ රථයක් විය හැකි බවට අනුමාන කළ හැකි ය. එසේ නොමැති නම් එය දෝලාවක් ද විය හැකි ය.දුටු ගැමුණු රජතුමාගේ අස්රියට සුදු අශ්වයො සිටි බව නම් හැබෑවකි. ඒ අස් රියේ රජතුමා සුවපහසුව ගමන් කරන්නට ද ඇත. එහෙත් පසුකාලීනව අපේ පොදු ප්‍රවාහයට එකතු වූ අස්රිය නම් එහෙම සැපතක් ගෙන දුන් අස්රියක් නොවූ බවට සටහන් තබන්නේ පර්යේෂණයක් වෙනුවෙන් 1895 දී මෙරට පැමිණි මහාචාර්ය විල්හෙල්ම් ගයිගර් ය. ඔහුගේ ‘ගයිගර් දුටු ලංකාව‘ (පරිවර්තක - සුදන්තක පී.විජේතුංග) නැමැති කෘතියේ එන තොතුරුවලින්, මීට වසර එකසිය පහළොවකට පෙර මෙරට ප්‍රවාහනයේ තරම කොතරම්දැයි මැන ගැනීම අසීරු නැත.එකල අධිරාජ්‍යවාදී පාලනය යටතේ මාර්ග පද්ධතිය දියුණු වෙමින් පැවැති බවත් එබැවින් ගමනාගමනය එතරම් අපහසු නොවූ බවත් කෘතියේ එක් තැනක ඔහු සඳහන් කරයි. දුම්රිය ගමන් නොගන්නා ප්‍රදේශවල ගවයන් හෝ අශ්වයන් යොදවනු ලැබූ කරත්ත යොදා ගත් බවද ඔහුගේ කෘතියේ සඳහන්ය. එහෙත් මේ අස්රියේ ගමන්ගත් ඔහුට මහත් දුෂ්කරතාවයන්ට මුහුණ පෑමට සිදු වූ ආකාරය ද ඔහු තවත් තැනක පැහැදිලි කරයි.කොළඹ සිට රත්නපුරයට අස්රියෙන් ගිය ගමන පිළිබඳ ඔහු කර ඇති විස්තරය එකල ප්‍රවාහනයේ තිබූ අසීරුතා මැනැවින් පසක් කරන්නේය. කොළඹ සිට රත්නපුරය දක්වා දිවෙන තැපැල් අස්රියේ ගමන් කළ හැකි වූයේ හය දෙනකුටය. එහෙත් ගයිගර් ගමන් ගැනීමට ගිය දිනයේ මේ ආසන හය දාහතර දෙනෙකුට වෙන්කර තිබුණේ ද අදාළ බලධාරීන්මය.”ගමනාරම්භයේදී වූ අධික ප්‍රමාදයකින් පසුව තැපැල් කරත්තය දීර්ඝ ගමනට පිටත් විය. ...... මේ අශ්ව කරත්තය සිංහලයේම නිෂ්පාදනයකි. .... මෙවන් අවස්ථාවකදී වරක් කරත්තයේ පිටුපස රෝදයක් හෙලකට නොවැටී බේරුණේ අනූනවයෙනි. ... මේ දකින විට ස්වදේශිකයන්ට කෙසේ වෙතත් විදේශිකයන්ට නම් ඇතිවන්නේ මරණය තමා අසලටම පැමිණ ඇති සෙයකි. ... මගේ ශරීරයේ රෝමකූප පමණක් නොව ඇටකටු ද කෙළින් වූ ඉතා වෙහෙසකර ගමනකින් පසු රත්නපුරයට ළඟා වීමු.(ගයිගර් දුටු ලංකාව)මේ ගමනේදී මහත් වෙහෙසට පත් ගයිගර් නැවත රත්නපුරයේ සිට කළුතරට පාරුවකින් හා එතැන් සිට කෝච්චියෙන් කොළඹට පැමිණියේ ය. ලංකාවේ කළ සියලුම ගමන් අතරින් මේ පාරු ගමන ඔහු සිත තදින් ඇද බැඳගත් බව ගයිගර් පවසයි.”මෙවැනි දීර්ඝ ගමනකට ඉතා සුදුසු ලෙසත් සුව පහසු ලෙසත් පාරුව තනා තිබුණි. .... පාරුවේ මැද කොටස පොල්අතුවලින් නිමවන ලද හුරුබුහුටි කූඩාරමක් වූ හෙයින් මගීන්ට අවුවෙන් හෝ වැස්සෙන් බේරී සිටීමේ ගැටලුවක් නොවීය. පොල් අතු ආවරණය තුළ පැදුරු එළා ඉතා පිරිසිදුවට ඇති හෙයින් අප ගමන් මලු පිළිවෙළකට තැබීමට ද අවශ්‍ය විටෙක හාන්සි වී මඳක් ගිමන් හැරීමට ද එම ස්ථානය යොදා ගතිමු.”ගයිගර් පවසන පාරු මෙන්ම තවත් ආකාර කීපයකම යාත්‍රා ජලයේ ප්‍රවාහන කටයුතු කර දුණි. ඔරු, පාරු, පඩව්, හම්බන් තෝනි, සුලුප්පු, කප්පර, ලාංච් ඔරු වැනි යාත්‍රා ඒ අතර වූ බව ජේ.බී.දිසානායකයන් ගේ සිංහල සිරිත් විරිත් කෘතියේ සඳහන් වේ.එකල කොළඹ නගරය පුරා අනතුරු දැකීමට තිබූ බව ද ගයිගර් සිය කෘතියේ එක් තැනක සඳහන් කරයි. ඒ මාර්ග නීති කඩකරන කරත්ත රියැදුරන් නිසාය. ඒ අතින් බලන විට මෙකල මෙන්ම එකල ද රියැදුරෝ මාර්ග නීති කඩ කරන්නෝ වෙත්.ගයිගර් කොළඹ නගරයේ කරත්ත වර්ග කීපයක්ම දුටුවේය. ඒ මෙලෙසය.”ස්වදේශිකයන්ගේ ගමනා ගමනය සඳහා බහුලව භාවිතා කරනු ලබන්නේ තිරික්කලය නම් වාහනයකි. එහි ගමන ඉතා සරල පහසු මෙන්ම නිදහස්ය. .... තවත් එහි බහුලව දැකිය හැකි වාහනයක් වන්නේ බර කරත්තයයි. වියළි පොල්අතුවලින් අලංකාර ලෙස තනා ඇති වහලය සූර්ය රශ්මියෙන් ද වර්ෂාවෙන් ද ආරක්ෂා වීම සඳහා ඉදිරියටත් පසුපසටත් වඩා දිගු කොට තනා ඇත.”මේ කියන බර කරත්තය ඇදගෙන ගියේ කඩිසර ගොනුන් දෙදෙනකු විසිනි. ඊට අමතරව තනි ගොනකු විසින් ඇදගෙන යනු ලබන බරබාගෙ කරත්තය ද රට පුරාම මගීන් ප්‍රවාහනය කළ බව නොරහසකි.ගයිගර් දුටු මේ සියලු වර්ගයේ කරත්ත හැත්තෑව දශකයේ අග මෙන්ම අසූව දශකයේ මැදක් වනතුරු බොහෝ ප්‍රදේශවල යහමින් දකින්නට ලැබුණ ප්‍රවාහන ක්‍රමයන්ය. ක්‍රමයෙන් අඩුව ගිය ද මෙවැනි කරත්ත සහමුලින් ම අපට නැතිවී නැත.කරත්ත පමණක් නොව තවලම ද අපට තවම නැතිවී නොමැත. කරත්තයකට තබා පා පැදියකට යා නොහැකි අතිමහත් දුෂ්කර ගම්මානවල තවමත් මෙරට වැසියෝ දිවි ගෙවති. එවැන්නන්ට පිහිටවන එකම ප්‍රවාහන මාධ්‍යය තවලමයි. සිහලවත්ථුප්‍රකරණයේ ඇතැම් කතාවක පවා මේ තවලම ගැන කියැවේ. මෙකල විශේෂයෙන් මධ්‍යම කඳුකරයේ අතිදුෂ්කර ගම්මානවලට ඇති එකම පිහිට තවලමය. ගෙදරකට අවශ්‍ය කරන ලුණු, කරවල යනාදී සියලු දෑ ගෙන යන්නේ තවලම් වෙළෙන්දෝය.තවලම මෙන්ම පැරණි වූ තවත් ප්‍රවාහන මාධ්‍යයක් වන්නේ දෝළාවය. මේ ලියන්නට අප පටන් ගත්තේ ද දෝළාව සම්බන්ධ කරගෙන තැනූ ප්‍රකට කියමනකින්ය.අතීතයේ ජනතාව හැමවිටම පාහේ ගමන් ගියේ තම දෙපයට පින්සිදුවන්නටය. වෙනකත් තබා එකල රජවරු පණිවුඩ යැවූ එක් ක්‍රමයක් වූයේ වේගවත්ව දිවීමට හැකි පුද්ගලයන් ඒ සඳහා යොදා ගැනීමය.එහෙත් රජවරුන් මැති ඇමැතින් හා ප්‍රභූ®වරුන් එකල ගමන් ගත් එක් වාහනයකි දෝළාව. දුටුගැමුණු රජු මියැදෙන්නට පෙර රුවන්මැලිසෑය බැලීමට එහි ආවේ දෝළාවකින් බව ඉතිහාසයේ සඳහන්ය.දෝළා වර්ග කීපයක් ම එකල භාවිතයට ගැණිනි. මහාචාර්ය ජේ.බී.දිසානායකයන් සිය සිංහල සිරිත් විරිත් (තුන්පත් රටා - 3) නැමැති ග්‍රන්ථයේ මේ දෝළා ගැන තබන සටහන මෙබඳුය.ධාතූන් වහන්සේලා ගෙනගිය දෝළාව “රන්සිලිගේ” නමින් හැඳින්විණ. දේවාභරණ ගෙන යන ලද්දේ “රන් දෝළියෙන්” ය. රජතුමාත් භික්ෂූන් වහන්සේත් සඳහා වෙන් වූයේ “පල්ලැක්කියයි”. රජුගේ අග බිසවට වෙනම දෝළාවක් වෙන් විණ. එය “දෝළිය” නම් විය. වෙනත් බිසවුන් සඳහා “ඉදෝළිය” භාවිත විණි. දෝළාව යන පදය යෙදුණේ නිලධාරීන් හා පුභූන් ගමන් කළ දෝළාව සඳහාය.මිනිසුන්ගේ සමාජ තත්ත්වය, තාන්න මාන්න, උස් පහත් වන අයුරින් ඔවුන් සඳහා වෙන්වුණු දෝළාවේ ප්‍රමාණය, නිමාව, එය සදීමට ගත් දැව හා ලෝහ වර්ග ද වෙනස් විය.”දෝළාවෙන් ගමන් ගත්තෝ කුලීනයන් වූ අතර එය ඔසවාගෙන ගියෝ කුලහීනයෝ වූහ. ඇතැම් අවස්ථාවල තමා අකමැති කෙනෙකු ඔසවාගෙන යාමට වූ අවස්ථාවල ගඟ මැදදී දෝළාව අතැර පලා යන්නෝ ද වෙත්. එසේ වුවත් ඔවුන්ට පසුව නිසි බලධාරීන්ගේ දඬුවමට බොහෝවිට යටත්වීමට වූ බව පත පොතේ සඳහන්ය.ඇතැම් දෝළාවක වහළයක් නොමැති වූ බැවින් කුඩයක් අල්ලාගෙන යෑමට තවත් කව්රු හෝ ඒ සමඟ ගිය බව ද සිංහල සිරිත් විරිත් ග්‍රන්ථයෙහි සඳහන්ය. ඒ අනුව මුතුකුඩ එසවුණේ රජුට සෙවණ තනන්ටය. තල්අතු එසවුණේ භික්ෂූන්ගේ විඩා නිවන්නටය.මෙරට ඉතා ජනප්‍රිය වූ තවත් වාහනයක් වූයේ රික්ෂෝවයි. එය අපේ බොහෝ සාහිත්‍ය කෘතිවල පවා කියැවෙන්නකි. මහාචාර්ය ගයිගර් මේ රික්ෂෝ ගැන තබා ඇති සටහන මෙබඳුය.”මෙය පහසුවෙනුත් අඩු වියදමෙනුත් එක් අයකුට ගමන් කළ හැකි රෝද දෙකේ සරල වාහනයකි. යමෙක් නිවෙසින් එළියට බැස රික්ෂෝ යන නම හඬ ගැසීමෙන් පමණක් රික්ෂෝ කීපයක්ම ඔබ අසලට දිව එනු ඇත.”ගයිගර් මේ පවසන්නේ කොළඹ අවට ප්‍රදේශ ගැනය.රික්ෂෝකරුවන් ගැන ගයිගර් පවසන මෙවදන් ද අපූරුය.”... ඔබ රික්ෂෝකරුට, ඔබට යෑමට අවැසි ස්ථානය ගැන පැවසූ විගස ස්ථානය දන්නා බව හඟවා ගමන් අරඹයි. එහෙත් සත්‍ය වශයෙන් ම ඔවුහු දරුණු ලෙසම උපන් මෝඩයෝ වෙති.”ගයිගර් පවසන ලෙසට ඔවුන් මෙලෙස මෝඩයන් බවට පත්වන්නේ ගොඩනැඟිලි හෝ මාර්ග, නමින් කිසිවක් ඔවුන් නොහඳුනන නිසාය.1911 දී පැවැත්වූ ජන සංගණනයකදී මෙරට රික්ෂෝ 6370ක් තිබූ බව සඳහන් කර ඇත්තේ අ.චන්ද්‍රදාස සිය ‘මැකී ගිය අතීතය’ නමැති කෘතියේය. මෝටර් රථ හෙවත් ටැක්සි පැමිණීම රික්ෂෝ අතුරුදන්වීමට බලපෑ ප්‍රධාන හේතුවක් විය.ලංකාවේ විදුලියෙන් දිවූ ට්‍රෑම් රථ මුලින්ම ගමන් අරඹා ඇත්තේ ද කොටුවෙන් බව ‘මැකී ගිය අතීතය’ කෘතියේ සඳහන් ය. කොටුවේ සිට තොටළඟ දක්වා වූ ගමන එහි මංගල ගමන විය. මෙය සිදුව ඇත්තේ 1899 ජනවාරි 12 වැනි දිනය.අඟුරු කකා වතුර බිබී කොළඹ දුවන යකඩ යකා ගැන ද යමක් නොකීවොත් එය වරදකි. කෝච්චිය හෙවත් දුම්රිය මෙරට ප්‍රවාහන සේවයට එකතුවූයේ 1867 දී බව කියැවේ. එකල කොටුවෙන් කෝච්චියට නගින්නකුට ඉන්දියාවේ මදුරාසියට වුවද ප්‍රවේශපත් ගත හැකිය. කොටුවෙන් මන්නාරමට කෝච්චියෙන් යන මඟියා එතැන් සිට ධනුස්කොඩියට යන්නේ කුඩා නැවකිනි. එතැන් සිට නැවතත් මදුරාසියට කෝච්චියෙන් යන තෙක් කොටුව දුම්රිය පළෙන් නිකුත් කරන ප්‍රවේශ පත්‍රය වලංගුය.එලෙස කොටුවෙන් ගත් ප්‍රවේශපත්‍රවලින් ඉන්දියාවේ පැවැති සාහිත්‍ය රැස්වීමකට ගියෝ කේ.ජයතිලක, එදිරිවීර සරච්චන්ද්‍ර, මාගම් තෙන්නකෝන් වැනි සාහිත්‍ය වේදියෝය. ඒ 1956 වසරේදීය.මෙකල කොටුවෙන් මදුරාසියට යෑමට ප්‍රවේශපත් ලැබෙන්නේ නැත. ඒ සඳහා ප්‍රවේශපත්‍රයට අමතරව තවත් අවශ්‍යතා රැසක් සම්පූර්ණ කළ යුතුය. එක අතකට බලන කල මෙකල එකලට වඩා ප්‍රවාහනය විද්‍යාත්මකව දියුණු වී තිබුණ ද ඒ නිසාමදෝ මතුවී ඇති ප්‍රායෝගික ගැටලු එමටය.අස්ව කෝච්චියට, පාරුවට, රික්ෂෝවට ප්‍රමාද වෙන්නට බලපෑ ප්‍රධාන හේතුව වූයේ තාක්ෂණයෙන් නොදියුණු ප්‍රාථමික ප්‍රවාහන විදි වූ බැවිනි. මෙකල විශේෂයෙන් කොළඹ සහ නාගරික ප්‍රදේශවල මාර්ග තදබදය හේතුවෙන් පැය ගණන් මහමඟ ගෙවීමට අපට සිදුවී තිබේ.සුමේධා නවරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=af1102277</link>
    <topic>මහලු මඩම්වල තනිකම... පාළුව අපට දැනෙනවා ... දුවේ... පුතේ...</topic>
    <author>අරුණි මුතුමලී</author>
    <content>උදේ මීදුම බෑවාම පායනවා කීවට මොකද ඊයෙත් රෑ හොඳටම වැස්සා. වෙනදා වගේ බංකුව උඩට වෙලා අලුත් හුළං ටිකක්වත් විඳගන්න නෑ, බංකුව හොඳටම තෙමිලා. ඒත් ඉතින් උදේ ඉඳන් ම කුරුල්ලන්ගේ කිචි බිචියේ නම් ඉවරයක් නෑ. කොච්චර මිහිරි වුණත් මොකද එක වෙලාවකට මහා කංකරච්චලයක් කියලත් හිතෙනවා.“මෙන්න මෙන්න ඉක්මනට එන්න ඉක්මනට....,”අම්මාගේ කෑගැහිල්ලට මම මිදුල දිහාට දිව්වේ අනතුරක් වත්ද කියලා හිතුනු නිසා.කීචි බී...චි කී... චි... ට්‍රක්...ට්‍රක් .... කී ... චිහොඳ භාෂාවකින් වගේ බට්ටිච්චො දෙන්නෙක් රත්මල් ගහේ ඉඳන් හරිම උනන්දුවෙන් මොනවාදෝ කියනවා.ඉර එළියෙන් ලෝකෙම පාට වෙලා කෝපි මල් සුවඳේ බැරුවා. රෑ වැස්සට තෙමිච්ච ගහකොළට අලුත් ජීවයක් ලැබිලා වගේ. අලුත් ලෝකයක් අලුත් දවසක් නේද කියලා මට හිතුණා. ගේ අස්සේ ගැන්නිලා ඉන්නවාට වඩා එළි පෙහෙළියේ ඉන්නකොට හරිම ප්‍රබෝධයක් දැනෙනවා. හැබැයි ඊට වඩා මොකක් හරි මෙතන නම් සිද්ධ වෙනවා.“සද්ද නැතිව ඔහොම ටිකක් බලාගෙන ඉන්නකෝ” අම්මා රහසින් වගේ කීවා.සිද්ධිය බලන්න නම් හොඳම තැන මගේ බංකු පොඩිය තමයි. ඒත් ඒක අද මට අයිති නෑ. ලේන්නුයි දෙමළිච්චොයි බදු අරගෙන. හරියට නැරඹුුම් මධ්‍යස්ථානයක ඉන්නවා වගේ හොඳට වටපිට බල බලා ඉන්නවා. පොල් කිච්චෙකුත් පෙඳේ උඩ දම දමා පහළ අඹ අත්තට වෙලා හරි කලබලයක්. මම පඳුර දිහා හොඳට බැලුවා.හා අර පැටවුන් දෙන්නා එබී කූඩුවෙන් ඉන්නා දෙමාපියන් සතුටින්නා අසළ ගසක නද දෙන්නාඅප්පේ ඒක තමයි මෙච්චර කෑගැහිල්ල. පුංචිකමට නෙමෙයි බට්ටිච්චගෙ සද්දෙ.කීචි... පීචි... කී... කී.. චී... කීච්... නැකත හොඳයි කීය පියා මව ඉන් ඉදිරියට ගියා මඟැ හැම වස් දොස් හැරියා එක පැටියෙක් හැඹී පියාඅයි... ආ... හප්...මම අහක බලා ගත්තා. මූණ අත් දෙකෙන් වහගන්න ගමන්. අඩි දෙකත් වත් ඉගිල ගන්න බැරුව මීවන අත්තක කෙරවලේ එල්ලිච්ච චූටි පැටියා පෙරළිලා හොටේ බිම ඇනිලා බෙල්ලත් පැත්තකට කැරකුණා.අනේ! මට නම් බෑ අනිත් පැටියත් මැරිලා යනවා බලන්න. එහෙම හිතුණත් හිමීට ඇහැ ඇරලා බැලුවේ උදව්වක්වත් වෙන්න පුළුවන් ද හිතාගෙන. මෙන්න! අර චූටි දඟයා මගේ බංකුව උඩ අම්මත් එක්ක ඉන්නවා. දෙවැනියා නම් චණ්ඩියෙක් වගේ කෙළින් ම පැන්නෙ බිමට. හැබැයි දිග ඇරපු චූටි පිහාටුව අකුලගන්න තාම හරියට බෑ වගේ.ඒ කිසි දේකින් බට්ටිචි අම්මයි තාත්තයි සැලුණේ නෑ. කොහොම හරි ලෝකේ ජය ගනින් පුතේ කියන්නා වාගේ හරි උනන්දුවෙන් කෑ ගහ ගහ පැටවුන්ට ධෛර්යය දුන්නා.තව ටිකකින් නැත්නම් දවසකින් දෙකකින් පුහුණුව ඉවර වෙයි. එතකොට මේ පැටවුන් ඈතින් ඈතට ම ඉගිලිලා යයි. දුර තියෙන ලොකු ගහක කූඩුවකුත් හදා ගනියි. එතකොට මේ අම්මයි තාත්තයි? අර සොල්දර ගෙදර ආච්චි සීයයි වගේ වෙයි ද?මගේ හිතට අමුත්තක් වගේ දැනුණා.ඒ කාලේ මේ පැත්තට ම තිබිලා තියෙන්නේ මේ තට්ටු දෙකේ ගෙදර විතරයි. මේ කුරුලු සද්දෙට වඩා ගම හොල්ලන සද්දෙන් නෑදෑ හිතවතුන් එක්ක සින්දු කීවාලු. බාල් නැටුවාලු. අපේ සීයලාටත් ඒ උත්සවවලට ආරාධනා ලැබිලා තියෙනවා.ළමයි ටිකෙන් ටික ලොකු වෙලා ලොකු ලොකු විභාග පාස් කරලා රට රටවල පදිංචියට ගියාමත් ඒ අය හුඟක් සතුටින් ඒ ගැන කතා කළාලු.දරුවන් යහපත් මඟට යොමු කරලා, සුදුසු කාලෙදි උගන්වලා, සුදුසු විවාහයක් කරලා දීලා, තමන්ගේ දායාද සුදුසු පරිදි පවරලා රැක බලාගත්තා වගේ ම අනාගතය හැඩ ගැස්සීමට අවශ්‍ය සියලු ම දේ කළේ සිඟාලෝවාද සූත්‍රයට අනුව ය කියලා ඒ ගොල්ලෝ විහිළුවට වගේ කියනවාලු ඒ කාලේ.ඒත් කාලය ගෙවෙද්දී අතපය වාරු නැති වෙද්දී දරුවෝ ළඟ නැති අඩුව පුරවන්න අර බාල් නටාපු නෑදෑ හිතමිත්‍රයෝ කවුරුත් ඇවිත් නැහැ. ඒ අයත් වයසට ගිහින් නිසා වෙන්නැති.සොල්දර ගෙදර පාලුවට යන්න කලින් දවසක් අපේ ආච්චි මාවත් එක්කගෙන ඒ ගෙදර දෙමහල්ලෝ බලන්න ගියා ම “අපේ කුරුලු පැටව් දෙන්නා ලෝකේ එහා කෙරවලට ම ඉගිලිලා ගිහින්” කියලා ඒ ආච්චි කියද්දී ඇස් දෙක දිලිසුණු හැටි මට තාම මතක් වෙනවා.නුඹලගේ තාත්තා ඇත මග බලාගෙන කවදා දූ පුතුන් ඒ දැයි පතාගෙන වේවැල් කැඩුණු පුටුවේ වක ගසාගෙන මං ඉන්නවා නෙත කඳුළැලි දරාගෙනපීප්... පීප්... එදා ලොකු වාහනයක් එහෙමත් ආවා. ආච්චිටයි සීයටයි සතුªට දරාගන්න බෑ. ඉංගිරිසියෙන් හුරතල් වෙන මුණුපුරන් වඩාගෙන ඒ දෙන්නා එහෙ මෙහෙ ගියා. ආච්චියි සීයයි ගෙදර හිටියේ හරිම පිරුණු ගතියකින්. සතියක් විතර ඒ අය රට තොට බලන්න එහෙ මෙහෙ ගියා. ඊළඟ දවසේ අර කට්ටිය අපේ ගෙදර ආවා උදව්වක් ඉල්ලගෙන.“අපේ ගේ පැත්තත් ටිකක් බලන්න පුළුවන් ද? මුරකාරයෙකුත් එනවා. ඒත් අදින් පස්සේ අම්මලාත් මෙහෙ නෑනේ”“ඇයි?” රට එක්කන් යනවාද? අනේ හොඳයි ඒ අයටත්” අපේ අම්මයි ආච්චියි කියාගෙන යද්දී“මේ... අම්මලාට ඉතින් තනියම වැඩ කරගන්නත් බෑනේ. සර්වන්ට්ස්ලාත් සැරෙන් සැරේ මාරු කරන්න වෙනවා. ඒ නිසා අපි එල්ඩර්ස් හෝම් එකක ගෙවන කාමර දෙකක් වෙන් කරගත්තා”ඒ කතාවට වැඩියෙන් ම මූණ වෙනස් වුණේ අපේ ආච්චිගේ. ඒ අය ගියාට පස්සේ ආච්චි තනියම අහසට බැන්නා. “ඔය තියෙන්නේ සිඟාලෝවාද සූත්තරේටම හරියන්න කොරලා. දෙමවුපියෝ මහලු වුණහම හොඳින් රැක බලාගෙන. ඒ අයගේ ජාතික ආගමික මෙහෙවර පවත්වාගෙන, කුලය වංශය රැකගෙන, දේපළ ආරක්ෂා කරගෙන ඉන්න වෙන්නැති. අම්ම අප්ප මහලු මඩම් ගානේ ගාල් කරන්නේ. බැරිස්ටර් විභාග පාස් කෙරෙව්වත් මොටද මංගල සූත්තරේවත් කඩ පාඩං නැතුව...”චිං... චිං... චිං.... චිං ක්‍රීක් කී...ච්එකපාරට ම කුරුල්ලෝ ලේන්නු ඔක්කොම කෑගහන්න ගත්තමයි ආපහු මට කල්පනා වුණේ බට්ටිච්චන් පැටව් දෙන්නා ගැන. බට්ටිචි ජෝඩුව වටේ කැරකි කැරකි පියාඹලා කොහොම හරි පැටවුන් දෙන්න රත්මල් පඳුර අස්සට රිංගවලා හංගා ගත්තා. ඊට පස්සේ පෙඳේ උඩ දම දමා කෑගහන්න පටන් ගත්තා. අපේ බළල් තඩියා ඒ කිසිදෙයක් නෑහුණු ගානට තාප්පේ දිගේ ගිහිං එහා වත්තට පැන්නේ අපි දැකපු හින්දා වෙන්නත් ඇති.කුරුල්ලොයි ලේන්නුයි හරියට එක ම පවුලක අය වගේ අනතුරක් දැක්ක ගමන් එකතු වෙලා පොදු හතුරාට විරුද්ධව එන්නේ ඔක්කොම වෙනස්කම් අතහැරලා. ඒ දවස්වල අපේ ගම්වලත් එහෙමයි.පවුලේ සාමාජිකයන් අතර මොන ප්‍රශ්න තිබුණත් පිටින් කෙනෙක් ආපු ගමන් ඒකා වගේ එළියට එනවා. අපේ ගමේ ගෙදර වුණත් අපි පුංචි කාලේ නැන්දලා මාමලා වැඩ ඇරිලා ගෙදර ඇවිත් තේ බිබී කන්තෝරුවල වුණ රස කතා කිය කියා හිනාවෙන කොට හන්දියටත් සද්දෙ ඇහෙනවාලු. මටත් හීනෙන් වගේ මතකයි, හොඳ නැන්දගේ ඔඩොක්කුවට පැනලා හුරතල් වෙන්න පුංචි අපි ඔක්කොම පොර කනවා. එකට රණ්ඩු වෙනවා. ආයේ සෙල්ලං කරනවා.ඒත් බාල මාමා ගේ කසාදෙන් පස්සෙ ගමේ ගෙදර ඒ හිනාව තැන් තැන්වලට විසිරුණා. එකම වත්තේ වැට මායිම් හැදුණා. අපිත් ගමෙන් මෙහාට ආවා. උස තාප්ප දාපු ගෙවල්. එහා ගෙදරින් මරලතෝනියක් ඇහුණත් නෑහුණ ගානට ඉන්නේ.හැබැයි ආච්චි නම් හොරෙන් කන් දෙනවා. ඒ වුණාට යන්න බයයි ඒ පැත්තට. තනි තනි ලෝකවල කොටු වෙච්ච තනි තනි ගැහැනු මිනිස්සු, ළමයි. ඒ අය වැඩිපුර කතා වෙන්නේ කාර්, වෑන්, කම්පියුටර්, ඩොලර් ගැන විතරයි. සමහරු ආච්චිලා සීයලා දැකලාවත් නෑ. සමහරුන්ගේ නම් මහලු මඩම්වල ඉන්නවාලු. ඒ ඇයි ඇහුවාම කියන්නේ වයසට යද්දී මුරණ්ඩුකම් කරන නිසා ගිහින් දැම්මා කියලා.සමහරු කියන්නේ වැඩට යන්නයි ඒ අය බලාගන්නයි ගියාම එකක්වත් හරියට කර ගන්න බැරි නිසා හොඳට සලකන්න පුළුවන් විදිහ ඒකලු. එක සීයා කෙනෙක් දරුවන්ට බැන බැන පාරෙ දුවපු හින්දත් එහෙම ගෙනිහිල්ලා තියෙනවා. ගෙදරට වඩා මඩම හොඳයි කියන අයත් ඉඳලා හිටලා ඉන්නවාලු. කොයික හරිද කොයික වැරදිද කියන්න පුළුවන් වෙන්නේ තමන්ට ඒ දේවලට මුහුණ දෙන්න වුණාම ගන්න තීරණ එක්කයි. ඒත් මේ පැත්තේ වුණත් තාම ආච්චිලා සීයලා එක්ක සතුටෙන් ඉස්කෝලෙ යන පොඩිවුන් ඉන්න පවුල් නැතුවා නෙවෙයි.ක්‍රිං ක්‍රීං... ක්‍රීං... ක්‍රීං... ඇමතුමක්!අම්මා ඒක බලන්න ගියා.චූටි බට්ටිච්චන් පැටවුන්ටත් හරි මහන්සි ඇති. ඒ නිසා වෙන්නැති කෑගැහිල්ල නතර කරලා විවේක කාලයක් දීලා තියෙන්නේ. ඒ මදිවට පැටවුන්ගේ තටු පිහදානවා. හොටෙන් ඔලුව බලනවා සැලකිලි ගොඩයි. අම්මයි තාත්තයි එහාට මෙහාට පනින්නේ හරියට දරුවන්ව බෙදා ගන්න බැරුව වගේ. සතා සීපාවා වුණත් තමන්ගේ දරුවන්ට කොච්චර ආදරේ ද? ඒ දරුවන්ට ඒ සෙනෙහස තේරෙන්නේ ඒ අයත් අම්මලා තාත්තලා වුණාම වෙන්න ඇති.අපේ අම්මා යතුරු කැරැල්ලක් ගෙනත් සාලේ මේසේ උඩින් තිබ්බා. “සොල්දර ගෙදර කට්ටියගෙන් කෝල් එක. ලබන සතියේ ඉඳන් මෙහෙ පදිංචියට එනවලු. ගෙවල් අස් කරන කෙනාට අද යතුර දෙන්න කිව්වේ.”“ආච්චියි සීයත් ආපහු ගේනවලුද?”“ඒ වගේ තමයි තේරුණේ” අම්මගේ උත්තරේ පොඩි සතුටක් තිබුණා.”“හාපෝ එහෙනම් ආයෙත් මට බංකුවේ වාඩිවෙලා වෙන මුකුත් නෑ අර කවිය ම තමයි අහගෙන ඉන්න වෙන්නේ.”“මොකක්ද?”මගෙ පුතා මගෙ දෑතට එන්න මේ ඇති ද රෝස මලේ අගයෙක් ඉතින් දැක ඔබේ මුහුණේ සුරතල් සිනා මැලැවුණේ මෙ මල යි පිපුණෙම් මම යිඅරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=af1102278</link>
    <topic>එලොව පොල් මෙලොව දකින දවස...</topic>
    <author>රූපාන්ති බුලත්සිංහල</author>
    <content>මොනවා වුණත් මේ ප්‍රශ්නෙ හිසරදයක් වෙලා කොට්ටෙ මාරු කළා කියලා වැඩක් වෙන එකක් නැහැ. දේශපාලන වේදිකාවල එක එක විදියේ යෝජනා වුණත්, දේශපාලන පොර පිටියට නම් මෙය හොඳ මාතෘකාවක් වී හමාරයි.මෙච්චර වෙලා අටුවා ටීකා කිව්වෙ වෙන මුකුත් ගැන නොවෙයි. පොල් ගැන. පොල් කියන කොට සමහරුන්ට එලොව පොල් පේනව. ඒත් ඉතින් එහෙම කියල අමතක කර දාන්න බැරි ආහාර බෝගයක් පොල්. හොද්ද රස කරන්න පොල් නැතුව බෑ. එදා ඉඳලා පොල්වලට පුරුදු වුණු අපේ මිනිස්සු කුසගිනි නිවාගන්න පොල් සම්බෝලයි බතුයි වුණත් කෑවේ සතුටින්.කිරි හොද්දක් කැටි නොවී හදාගන්න හොඳ ගෘහණියකට පුළුවන්. ඒත් කිරි කැටි ගැහෙන්න හොද්දෙ හොඳට කිරි තියෙන්න එපායැ. පොල් ගෙඩියක් අමාරුවෙන් ගන්න පිරිස මේ වෙන කොට ලංකාවෙ කොච්චර ඉන්නව ද? මුළුතැන් ගෙයකට දෙකට එබිලා බැලුවොත් නැඟෙන අවලාද නිමක් නෑ.වරද කාලෙ ද? වරද කොතැන ද කියන එක හොයාගන්න එක හොඳයි. ඒත් ඉතින් එක එක්කෙනාට ඇඟිල්ල දික්කරලා ප්‍රශ්න විසඳන්න බෑ.කොහෙද අඩුවට පොල් තියෙන්නෙ? දේශපාලන වේදිකා හරි හරියට පොර පිටි බවට පත් වෙද්දි පොර පොල් ගෙඩියක්වත් හොයාගන්න බැරි වෙලා. කොහොම වුණත් දොස් පැවැරීම ප්‍රශ්නයට විසඳුමක් වෙනවානම් ඒ කාලෙ තිබුණු හැම ප්‍රශ්නයක් විසඳන්න මේ වෙනකොට හැකි වෙනවා.අස්සයා පැන ගියාට පස්සෙ ඉස්තාල වහලා දැමීමේ ප්‍රයෝජනයක් තිබේ ද? කොහොම වුණත් පොල් ප්‍රශ්නයේ සැබෑ සුලමුල සෙවීම කාලෝචිතයි.පොල් ප්‍රශ්නය වෙනුවෙන් තවත් කරන්න ඉතුරු වී ඇති බොහෝ දේ තිබේ. ඉතුරු වී ඇති දෙයින් කළ හැක්කේ කුමක් දැයි තේරුම් බේරුම් කර ගැනීම වටී. ප්‍රථමයෙන් ප්‍රශ්න ඇතිවීමට තුඩු දුන් ගැටලුව නිරාකරණය කරගැනීම නුවණට හුරුයි.ඇත්ත ඇති සැටියෙන් අවබෝධ කරගැනීම මතු යහපතටත් හොඳයි.අතීතය අමතක කර වර්තමාන ප්‍රගතිය දෙස බැලීමට බොහෝ දෙනා පුරුදු වුවත්, මුල අමතක කිරීම නොවටී. මේ නිසා 1970 වසර පිළිබඳව කල්පනා කර බැලීම සුදුසුයි. මේ වකවානුවේදී මෙට්‍රික් ටොන් 60000 ක් තරම් පොහොර භාවිත කළත් 2005 දී මෙට්‍රික් ටොන් 30000 දක්වා අඩුවීම පොල් ගසට දරා ගැනීමට නොහැකි විය. පොහොර නැතිව සරු පලදාවක් බලාපොරොත්තු වීම විහිළුවකි.නිවාස සෑදීම, කර්මාන්තශාලා සෑදීම වැනි අවශ්‍යතා නිසා පොල් ඉඩම් කැබැලි විය. සරුසාර පොල් ගස් මිනිස් අවශ්‍යතා හමුවේ බිමට පතිත විය.පොල් ඉඩම් කැබැලි වූයේ කාගේ වුවමනාවට ද? පොල් පලදාව අඩු දෙසැම්බර් සිට මාර්තු දක්වා කාලවකවානුවේ දේශීය පරිභෝජනයවත් සපුරාලීමට තරම්වත් පොල් සැපයුමක් නොමැත. ඒ නිසා මේ කාලයේ පොල් මිල ඉහළ යාම සාමාන්‍ය දෙයකි.පොල් ආශ්‍රිත නිෂ්පාදනවෙසක් කාලයේ ඇරැඹුම වසන්තයට ඇරැයුමකි. ගස්වැල් පල බර වෙයි. කප්රුක ද පල දරමින් සරු කාලයට සැරසෙයි. පාරිභෝගිකයන් මිල පහළ යාමෙන් අමන්දානන්දයට පත්වෙද්දී පොල් ඉඩම් හිමිකරුවෝ චිත්ත ව්‍යාකූලත්වයට පත්වෙති.පොල් අතිරික්තය කොප්පරා කිරීමටවත්, තෙල් සිඳ ගබඩා කිරීමටවත් සුදුසු තත්ත්වයක් වර්තමානයේ නොමැත. අතීතයේ තිබුණ ගබඩා කිරීමේ විවිධ පහසුකම් අනවශ්‍ය පරිදි පෞද්ගලීකරණය කිරීමේ ප්‍රතිවිපාක විඳින්නේ පොල් වගාකරුවන්ය. වගාකරුවන්ගේ දහසක් සෝ සුසුම් මත පොල් මිල අඩු වේ. ගසේ පලදාව ඇති වෙසක් කාලයට නිසි මිලක් නොලැබෙන බවට මැසිවිලි නඟති. ප්‍රමාණවත් ගබඩා පහසුකම් නොමැති වීම නිසා සම්පූර්ණ අස්වැන්න වෙළෙඳ පොළට මුදා හැරීම මෙයට ප්‍රධාන හේතුවයි.සිදුවූ විපත ගැන සිතා කිඹුල් කඳුළු සළන්නන්ගෙන් නම් අඩුවක් නැත. මෙවැනි තත්ත්වයකදී පොල් වගාව මුහුණ දෙන ගැටලු සොයා බැලීමට පවා අමතක වේ.එහෙත් පරාජය ජයග්‍රහණයේ එක් පියවරක් සිතා කරුණු විමසීම මතු යහපත සඳහාම වන්නේය.අනතුරක් වෙන්නට මත්තෙන් එය වළක්වා ගැනීම වටිනා බව සැබෑය. කවුරු හරි වගා කොට දෙන තුරු බලා සිටිනවා ද නැතිනම් අත සෙලෙව්වොත් කට සොලවනවාදැයි ඔබට තීරණය කළ හැක. ඔබේ අලසකම නිසා දිරා යන කොළරොඩු පොහොර ටිකවත් ඔබ පොල් ගහ මුලට ළං කෙළේ නැහැ නේද? පොහොර මිල වැඩියි. අනේ අපිට පොහොර ගන්න වත්කමක් නෑ. මේ මැසිවිලි නිසා අද පීඩාවට පත් වුණේ ඔබම නේද?කනාටු පොල් ගස් හොඳ සරු අස්වැන්නක් ලබා දෙන්නේ කෙසේ ද? පසේ තෙතමනය වගේම පසේ සරු බවත් හොඳ අස්වැන්නකට හේතු වෙයි. සරු අස්වැන්නකට ක්‍රමවත් ජල සැපයුමක් ද අවශ්‍යය. පාංශු සංරක්ෂණයෙන් කරන්නේ වර්ෂාව මඟින් පස මත වැටෙන ජලය පස මත රඳවා ගැනීම හා වාෂ්පීකරණය අවම කිරීමයි.මේ සඳහා ඔබ එතරම් මහන්සි වීම අවශ්‍ය නොවේ. පොල් අතු යොදාගෙන වසුන් කිරීම කළ හැකිය. පොල් අතු කැබැලි දෙකට තුනට කපා පොල් ගස වටා කවාකාරව දැමිය හැකිය. වසුන් දිරා ගියහොත් නැවතත් ඔබට මෙලෙසම කළ හැකිය. මුතුන්මිත්තන්ට නම් මේවා අරුමයක් නොවූවත් ඔබට මේ සඳහා හුරුවීමට කාලයක් යනු ඇත.මහාචාර්යඑච්. පී. එම්. ගුණසේනමෙය අලුත් ක්‍රමයක් යැයි කලබල විය යුතු නැත. අලුත් වේවී එන්නේ පරණදේමය. පොල් ලෙලිවලින් වසුන් යෙදීමෙනුත් ගස් පේළි අතර වළවල් කපා පොල් ලෙලි වළලෑමෙනුත් තෙතමනය රඳවා ගත හැකිය.කොහොම තෙතමනය ආරක්ෂා වුණත් පොහොර භාවිතය නිසි ලෙස යෙදිය යුතුයි. ඉහමොළ රත්වෙන පොහොර මිල දරාගන්න බැරිව වගාකරුවෝ කන්කෙඳිරි ගාති. රජය පොහොර සහනාධාරය ලබා දුන්නේ මීට සහනයක් ලෙසය.කනාටු වුණු පොල් ගස්වලට කඩිනමින් පොහොර දැමුව ද හදිසි අස්වැන්නක් බලාපොරොත්තු වීම අනුවණකමකි.පොල් වගාව සඳහා ඇති මෙරට බිම් ප්‍රමාණය අක්කර දසලක්ෂය ඉක්මවයි. සාමාන්‍යයෙන් වාර්ෂික නිෂ්පාදනය ගෙඩි මිලියන 2700 - 2900 පමණ වුවත් වාර්ෂික අවශ්‍යතාව ගෙඩි මිලියන 4000 කි. මේ ප්‍රමාණය නොමැති වීම මේ සියලු අර්බුදවලට මුල බව සක්සුදක් සේ පැහැදිලිය.පොල් ගසකින් ආර්ථික පලදාවක් ලබාගැනීමට වසර පහළොවක් ගත වේ. පහළොස් වසරක් තබා එක මිනිත්තුවක් හෝ බලා සිටීමට වර්තමාන ආර්ථික රටාවෙන් අවසරයක් නොමැත.ක්ෂණික දේ සඳහා හුරු වූ අපේ ඇත්තෝ පොල් පලදාව ද ක්ෂණිකව බලාපොරොත්තු වෙති. මේ සඳහා ඇති පොල් ප්‍රභේද ද කීපයකි. රතු කුන්දිරා, කහ කුන්දිරා, කොළ කුන්දිරා, දුඹුරු කුන්දිරා අලෙවිය සඳහා ඇති විශේෂිත පොල් ප්‍රභේදයන්ය.ආචාර්යචිත්‍රාංගනී ජයසේකරඅලෙවිය සඳහා වැඩි දියුණු කළ පොල් පැළ වර්ග ද ඇත. මේ පොල් පැළ වර්ග ලුණුවිල පොල් පර්යේෂණාගාරයෙන් ලබාගැනීමට පුළුවන.ඉක්මන් අස්වැන්නක් සඳහා CRIC 60, CRIC 65, CRIC 98, කප්රුවන පොල් ප්‍රභේද වලින් හැකිය.වැඩි පලදාවක් සහ ඉක්මන් අස්වැන්නක් සඳහා මේ ප්‍රභේද ඔබේ ගෙවත්තේ ද වගා කිරීමට හැකියාව ඇත. එදා වවන්නෝ දිනන්නෝ යැයි කිව්වේ කට කහනවට නොවන වග සිහියට ගැනීම වටී. කුඩා ගෙවත්තක වුවත් නව දෙමුහුම් ප්‍රභේදයක් වගා කර ගැනීමට ඕනෑම අයකුට හැකියාව ඇත.පසුගිය වසරවල මහත් ආන්දෝලනයකට තුඩු දුන් පොල් ඉඩම් කැබලි කිරීම 2005 ජුලි 22 දින සම්මත කර ඇති තේ, රබර්, පොල් ඉඩම් කැබලිකරණ පාලනය වන පනතට අනුව ක්‍රියාත්මක වෙයි. පොල් මිල වැඩියි කීමෙන් පලක් නැත.මිල අඩු කිරීමට ඔබ කර ඇත්තේ කුමක් ද? කුඩා ගෙවත්තක පොල් වගාව එදිනෙදා ගෙදර පරිභෝජනයට වැදගත් වන්නා සේම අක්කර 5 ට වැඩි පොල් ඉඩම් පොල් කර්මාන්තය සඳහා පොල් සැපයීමට බෙහෙවින් වැදගත්ය.පනත අනුව යම් හෙයකින් කැබලිකරණය සඳහා අවසර ලබන පොල් ඉඩම් සඳහා අවම තරමින් අක්කරයට රුපියල් ලක්ෂ තුනක බද්දක් ලබාගෙන, නව වගාකරුවන් දිරිමත් කිරීමට ලබා දෙයි. මෙවැනි සම්බාධක නිසා පොල් ඉඩම් කැබැලිකරණ ක්‍රමයෙන් සීමා විය.මහත් ඛේදවාචකයකට තුඩු දුන් වැලිගම විල්ට් රෝගය තුරන් කිරීමට අපොහොසත් වුවත් එය පැතිරී යාම වැළැක්වීමට රජය ගෙන ඇති පියවර අගේ කළ යුතුය. පොල් ගස් කැපීම අපරාධයකි. එදා වේල හරිහම්බ කරන් කන පොල් ගස් කට්ටි පිටින් බිම හෙළා බඩ වියත සරි කරගැනීම හරි ද? ගසක් වෙනුවෙන් වන්දි ගැනීමෙන් පලක් වේ ද? එය හරියට හදා වඩාගත් දරුවන් මරා වන්දි ගැනීමක් බඳුය. නිශ්චිත බෙහෙතක් සොයාගෙන නැතිවා සේම පොල් ගස් කපා බිම හෙළන කඳන් විසිතුරු භාණ්ඩ තැනීම සඳහා ගැනීමට රජය තීරණය කළේ ඒ නිසාවෙනි.සෑම අංශයකින්ම පොල් පලදාවට වූ අවනඩුව ඇසීමටත් එය යථා තත්ත්වයට පත් කිරීමත් කඩිනමින් කළ නොහැකිය. නමුත් උචිත පරිදි සකස් කැර ගත හැකිය.ඉදිරි මාස කීපය ඇතුළත පොල් පලදාව යථා තත්ත්වයට පත්වීමට අවකාශ ඇත.අපගේ පොල් පරිභෝගිකයා අසීරුතාවකට පත් නොකළ යුතුය. පොල් අපේ දෙවැනි ආහාර බෝගය වන නිසා ජාතික ආහාර සුරක්ෂිත කිරීමේ වැඩ පිළිවෙළ යටතේ පොල් වගා කිරීමේ මෙහෙවරින් හැම කෙනෙකුටම පොල් වගාවට දායක වීම උචිතය.ස්තූතිය - පොල් පර්යේෂණ ආයතනයේ සභාපතිතුමා මහාචාර්ය එච්. පී. එම්. ගුණසේන, අධ්‍යක්ෂිකා - ආචාර්ය චිත්‍රාංගනී ජයසේකර, ශෂ්‍ය විද්‍යා අංශයේ අංශ ප්‍රධානී ආචාර්ය ජයන්ත ගුණතිලක.රූපාන්ති බුලත්සිංහලසේයාරූ - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=af1102279</link>
    <topic>ක්‍රිකට් ගැහිල්ලේ තවත් ගැහිල්ලක්</topic>
    <author>සටහන විජයානි එදිරිසිංහ</author>
    <content>ලෝක ක්‍රිකට් තරගාවලියේ තරග ගණනාවක් අප රටේ විවිධ ස්ථානවල පැවැත්වෙයි. මෙම තරග නැරඹීම තරම් සතුටක් මෙරට ක්‍රීඩා ලෝලීන්ට තවත් නොමැත. කෙසේ හෝ තරගය සජීව දැක බලා ගැනීම සඳහා එම තරග පැවැත්වෙන ක්‍රීඩාංගණය ඇතුළට ඇතුළුවීමට අවස්ථාව ලබාගැනීමට බොහෝ දෙනා උත්සාහ කරති. එහෙත් ඒ සඳහා මුදල් තිබිය යුතු යි.දුප්පතුන්ගේ ටිකට් පතට විදිල්ලඅපේ රටේ සෑම පුද්ගලයෙකු ධනපතීහු නොවෙති. දුගී දුප්පත් වූ පමණින් සිතැඟි ආසාවන් පාලනය කළ නොහැකි තවමත් තම දෙමාපියන්ගෙන් යැපෙන තරුණ දූ දරුවන් පවා ලෝක ක්‍රිකට් තරග නැරඹීමට අවස්ථාව ලබා ගැනීමට බොහෝ උත්සාහ කළ බව අපි දනිමුª. රුපියල් 50 වැනි සුළු මුදලකට ටිකට් පතක් මුද්‍රණය කළේ ඒ පොඩි මිනිසුන්ට ද ක්‍රිකට් තරග නැරඹීමට අවස්ථාව සලසා දෙනු පිණිස ය.රුපියල් 50, 100, 250, 500, 1000, 2000, 5000, 10000, පමණක් නොවේ විශේෂ වරප්‍රසාද යටතේ තරඟ නැරඹීම සඳහා රුපියල් ලක්ෂ 10 ක් වටිනා ප්‍රවේශපත් ද මුද්‍රණය කර තිබුණි.ක්‍රිකට් පත් අලෙවියපසුගිය මාස ගණනාවක් තිස්සේ ක්‍රිකට් ක්‍රීඩා ප්‍රවේශපත් අලෙවි කළ බවත් දැනට මාස දෙකකට පමණ පෙර එම ප්‍රවේශපත් සියල්ල විකිණී අවසාන බවත් ක්‍රිකට් පාලක මණ්ඩලය දැනුම් දී සිටියේය. මේ දැනුම් දීම සමඟම ක්‍රිකට් තරගාවලිය සජීව දැක බලා ගැනීමට බලාපොරොත්තුව සිටි බොහෝ දෙනාගේ සියලු බලාපොරොත්තු සිඳී ගියේ රූපවාහිනි හරහාවත් එය දක බලා ගැනීමේ සිතිවිල්ල ඇතිවය.එහෙත් ප්‍රවේශපත් නොමැතිකම නිසා ඒ ගැන කතා නොකළ තරුණයන් ප්‍රමාණය බොහෝ ය. ප්‍රවේශපත් නැති බව දැන දැනත් බොහෝ දෙනා ක්‍රිකට් ආයතනය වෙත ගොස් තව තවත් විමසීම් කළහ. විවේචනය කළහ. තවත් පිරිස් ප්‍රවේශපත් ඉල්ලා අරගල කර ගැනීමට පවා උත්සාහ කළහ.ක්‍රිකට් ලෝලීන් වැඩි දෙනකු ගේ අවධානය යොමු වූ ප්‍රධාන තරගය වූයේ ශ්‍රී ලංකාව සහ පාකිස්ථානය අතර තරගයයි. එය 26 වැනිදා කොළඹ ආර්. ප්‍රේමදාස ක්‍රීඩාංගණයේදී පැවැත්විණි. එම ක්‍රීඩාංගණයේ භූමියට ක්‍රීඩා නැරඹීම සඳහා පහසු කම් තිබුණේ තිස් දහසකට පමණි.මේ අතර පෙරේදා (24) තරුණ පිරිසක් ක්‍රිකට් ආයතනය වෙත ගොස් නැවතත් ප්‍රවේශපත් තිබේ දැයි විමසා බයැලූහ.ඒ අවස්ථාවේ එම ආයතනයෙන් ලැබුණ පිළිතුරු ප්‍රවේශපත් නොමැති බව වුවත් එම ස්ථානයට යාබදව සිටි පුද්ගලයෙක් ඉහත කී තරුණ පිරිස හමු වී ප්‍රවේශපත් අවශ්‍ය දැයි විමසීය. ඔවුන් පැවසුවේ ප්‍රවේශපත් පහක් අවශ්‍ය බව යි. එසේ නම් ඔවුන් කියන ස්ථානයට පැමිණෙන්නැයි පැවසීය. අදාළ පුද්ගලයා කීවේ මාලිගාවත්තේ කිරිහලක් වෙත එක් අයෙක් පමණක් පැමිණෙන ලෙස ය. දැනුම් දුන් පරිදි එක් අයෙක් කිරිහල වෙත ගියේ ය. ක්‍රිකට් ආයතනය අසලදී හමු වූ පුද්ගලයා එහි සිටිනු දක්නට ලැබිණි. “මහත්තයා 50 ටිකට් තියෙන්නේ. හැබැයි එකක් එක්දාස් පන්සීයයි.” “ප්‍රශ්නයක් නැහැ. අපට ටිකට් එකක් දෙන්න. කොපමණ මුදලක් දී හෝ ප්‍රවේශපතක් ලබා ගැනීම තරම් සතුටක් නොවූ නිසා තරුණයා රුපියල් පනහේ ටිකට් පතකට 1500 බැගින් ගෙවා ලබාගත්තේ ය.මේ ආකාරයට ප්‍රවේශ පත් ලබාගත හැකි ක්‍රමයක් ඇති බව රහසිගත ව එකිනෙකා අතර කතාබහට ලක් වෙන්නට විය.මේ අතර තවත් පස්දෙනෙක් ඉහත කී ක්‍රිකට් ආයතනයේ පුද්ගලයා හමුවී ප්‍රවේශපත් පහක් ලබා ගත්හ.පොලීසියට තොරතුරුමේ ආකාරයෙන් තරුණ පිරිස් වැඩි මුදලට ප්‍රවේශපත් ලබා ගන්නා ක්‍රමයක් ඇති බව කොළඹ ප්‍රදේශය බාර නියෝජ්‍ය පොලිස්පති මෙන්ම කොළඹ අපරාධ කොට්ඨාසය බාර නියෝජ්‍ය පොලිස්පති අනුර සේනානායක මහතාට දැන ගැනීමට ලැබුණේ ඔත්තුකරුවකු මඟිනි. මේක මහා අපරාධයක්. රුපියල් 50 ප්‍රවේශ පත්‍රයක් 1500ට හොරෙන් විකුණනවා යැයි සිතූ නියෝජ්‍ය පොලිස්පතිවරයා කොළඹ අපරාධ කොට්ඨාසයේ අධ්‍යක්ෂ පොලිස් අධිකාරි රණවීර මහතාට කතාකොට වහාම මේ පිළිබඳව සොයා බලා එම නීතිවිරෝධී වංචාවේ යෙදෙන පුද්ගලයන් අත්අඩංගුවට ගන්නා ලෙසට උපදෙස් දුන්නේය.පොලිස් අධිකාරි රණවීර මහතා පොලිස් පරීක්ෂක ජනක කුලරත්න මහතා ඇතුළු කණ්ඩායමක් මේ සඳහා පිටත්කැර යැවීය. පෞද්ගලික රූපවාහිනී නාළිකාවක මාධ්‍යවේදීන් කිහිපදෙනකු ද ඊට සහභාගිකර ගැනීමට ඔවුන් කටයුතු කළේ එම වැටලීම් සජීවීව පටිගත කර ගැනීමට ද හැකි නිසාය. සිවිල් ඇඳුමින් ඇඳගත් මෙම කණ්ඩායමේ පිරිස ක්‍රිකට් ආයතනය සහ තවත් තැන්වල ගැවසෙමින් ප්‍රවේශපත් හොරට විකුණන පුද්ගලයන් කොටු කර ගැනීමේ මෙහෙයුම ආරම්භ කළහ. නියෝජ්‍ය පොලිස්පතිවරයාට ලැබුණ ඔත්තුව නිවැරැදි විය.හොරු අල්ලන්න රඟපෑමක්ප්‍රවේශපත් ලබාගැනීමට පැමිණි තරුණයකු මෙන් කටයුතු කළ පොලිස් නිලධාරියකුටත්, රූපවාහිනී මාධ්‍යවේදියකුටත් හොරට ප්‍රවේශපත් විකුණන පුද්ගලයකු සමඟ කතා කිරීමට අවස්ථාව ලැබුණි. “මහත්තයලාට ටිකට් ඕනෑනම් මාලිගාවත්ත කිරිහල ළඟට එන්න. ඔවුන් දැනුම් දුන් ස්ථානයට ගියහ. රුපියල් පනහේ ප්‍රවේශ පත්‍රයක් රුපියල් 1500ට ලබාගැනීමට හැකි විය. ඔවුන් ද එහිදී ප්‍රවේශපත් පහක් මිලදී ගත්හ.“තව වැඩි මිල ප්‍රවේශපත් ගන්න බැරිද” සිවිල් ඇඳුමින් සරසුණු පොලිස් නිලධාරියා විමසුවේය. මහත්තයා දාහේ ඒවා තියෙනවා. ඒවා ටිකක් මිල වැඩියි. මේ අතර පොලිසියේ තවත් කිහිප දෙනකුට මෙසේ ප්‍රවේශපත් විකුණන තවත් තැනක් සොයා ගැනීමට හැකිවිය.පොලිසියට ප්‍රවේශපත් විකුණූ පුද්ගලයා ඇතුළු සිවු දෙනෙකු අත්අඩංගුවට පත්වූයේ ඒ මොහොතේයි.”සර් මේක අපේ වැඩක් නෙමෙයි. මේක වෙන මහත්තුරු කීපදෙනකුගේ වැඩක්. අපි කරන්නේ විකුණනවා පමණයි.” අත්අඩංගුවට පත් එක් පුද්ගලයෙක් පැවසීය.”හරි ඒ සේරම අපිට කියන්න දැන් යමු පොලීසියට”. පොලිස් නිලධාරීන් ඔවුන් සතුව තිබූ තවත් ටිකට් පොත් කීපයක් ද සමඟ අත්අඩංගුවට ගෙන පැමිණ ප්‍රශ්න කිරීම ආරම්භ කළහ.ඔවුන් සතුව තිබී සොයාගත් ප්‍රවේශපත් අතර රුපියල් දහසේ ප්‍රවේශපත් 60ක් ද විය. මේ වනවිට මොවුන් විශාල පිරිසකට වැඩි මිලට ප්‍රවේශපත් විකුණා ඇති බවද හෙළි විය.රටේ කීර්තිය විකුණාගත් පිරිසක්අත්අඩංගුවට පත් පුද්ගලයන් ක්‍රිකට් ආයතනයේ සේවකයෝ බව ද ප්‍රවේශපත් අලෙවි කිරීමේ කවුන්ටරවලට යොදා සිටි අය වන බව පොලිසිය කියයි. මෙම ප්‍රවේශපත් වංචාව මහා පරිමාණ සැලසුමක් මත කල්තියා සූදානම් වී සිදු කළ එකක් බව පොලිසියේ විශ්වාසයයි.මේ තොරතුරු අනුව රුපියල් 50 සිට 250 දක්වා ප්‍රවේශ පත් සහ රුපියල් දහසේ ප්‍රවේශපත් ඉල්ලුම්කරුවන්ට අලෙවි කරනවා වෙනුවට සඟවාගෙන තිබේ. මෙම සැලසුම ක්‍රිකට් ආයතනයේ සුළු සේවකයන්ගේ එනම් ප්‍රවේශපත් අලෙවි කරන කවුන්ටරවල සිටින පුද්ගලයන්ගේ තනි තීරණයට සිදුවූ දෙයක් නොවේ.මේ වංචාවට එම ආයතනයේ ඉහළ නිලධාරීන්ගේ සහාය ලැබී ඇති බවට පොලීසියට තොරතුරු ලැබෙමින් පවතී. ඊට හේතුව තවත් තහවුරු වෙන්නේ සැඟවූ ප්‍රවේශපත් විකුණූ බවට මුදල් ගනුදෙනු අවසන් කර තිබීමයි. සැඟවූ ප්‍රවේශපත් සඳහා මුදල් යෙදවීමට මුදල් තිබිය යුතු පිරිසක් සිටිය යුතුමය. පොලිසිය ප්‍රකාශ කරන්නේ එවැනි ඉහළ නිලධාරියකුගේ හෝ පිරිසකගේ මුදල්වලින් ආයතනයේ ගනුදෙනු අවසන් කර තිබිය හැකි බවයි.එසේ සැඟවූ ප්‍රවේශපත් මෙසේ වැඩිමිලට විකිණීම ආරම්භ කර ඇත්තේ මීට සතියකට පමණ පෙර සිටය. මේ වන විට වැඩි මිලට ප්‍රවේශපත් විශාල ප්‍රමාණයක් විකුණා ඇති බවට තොරතුරු ලැබී තිබේ.මේ සියලු තොරතුරු හෙළිකර ගැනීම සඳහා පොලීසිය පරීක්ෂණ සිදුකරමින් සිටියි. එම පරීක්ෂණවලදී මේ ජාවාරමේ සියලු තොරතුරු ඊට සම්බන්ධ සෙසු පුද්ගලයන් සියල්ල කොටුකර ගැනීමට හැකිවනු ඇත.මේ රටේ ක්‍රීඩා ලෝලීන් අතර සිටින පුංචි මිනිසුන් වෙනුවෙන් මුද්‍රණය කළ රුපියල් පනහේ සියයේ ප්‍රවේශපත් සඟවාගෙන ඒවා වැඩි මිලට විකුණමින් හම්බකරගෙන කන්නට කටයුතු කළ පුද්ගලයන් මේ රටේ කීර්තිය විකුණාගෙන කන තවත් පහත් මිනිසුන් කොටසක් බව අනිවාර්යයෙන් සඳහන් කළ යුතුමය.සටහන විජයානි එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=af1102272</link>
    <topic>අධි ආරක්ෂක කලාප දේපළත් අයිතිකරුවන්ටම ලබාදෙයි</topic>
    <author/>
    <content>ආරක්ෂක කටයුතු සඳහා අත්‍යවශ්‍ය අවස්ථාවක හැර අධි ආරක්ෂක කලාප යටතට ගැනුණ ඉඩම් හා නිවාස නැවත ඒවායේ මුල් පදිංචිකරුවන් අතට පත් කිරීමට කටයුතු කෙරේ. පලාලි අධිආරක්ෂක කලාපයේ නිවාස 256 ක් දැනටමත් ඒවායේ අයිතිකරුවන්ට පවරා දී ඇති අතර තවත් නිවාස 2392 ක් එසේ පවරා දීමට හඳුනාගෙන ඇත.උගත් පාඩම් හා ප්‍රතිසංවිධාන ජනාධිපති කොමිසම ජනාධිපතිතුමාට ලබාදුන් අතුරු වාර්තාව අනුව මෙලෙස උතුරේ ඉඩම් ගැටලු විසඳීමට පියවර ගැනෙන අතර රඳවා ගැනීම්, නීතිය සාමය ඇති කිරීම හා භාෂා ගැටලු විසඳීමට ද පියවර ගනිමින් සිටී.උගත් පාඩම් හා ප්‍රතිසංවිධාන කමිටුවේ අතුරු වාර්තාව ක්‍රියාත්මක කිරීමට නීතිපතිවරයා ප්‍රධාන අමාත්‍යාංශ ලේකම්වරුන් ගේ කමිටුව රැස්වී ගත් තීන්දු අනුව මෙම පියවර ගෙන තිබේ.අත්අඩංගුවේ පසුවන එල්ටීටීඊ සැකකරුවන් සම්බන්ධ නීතිමය කටයුතු ඉක්මන් කිරීම සඳහා නියෝජ්‍ය සොලිසිටර් ජනරාල් වරයාගේ ප්‍රධානත්වයෙන් හතර දෙනකුගෙන් සමන්විත කමිටුවක් ද නීතිපති දෙපාර්තමේන්තුව මගින් පත් කර ඇත.එම කමිටුව බූස්ස රැඳවුම් කඳවුරට ගොස් එම සැකකරුවන් 262 දෙනකු හමුවී ඇති අතර ඕමන්ත කඳවුරට ද ගොස් ඇත.අතුරු වාර්තාව ක්‍රියාත්මක කිරීමට නීතිපතිවරයා ගේ ප්‍රධානත්වයෙන් පත් කළ කමිටුවට ආරක්ෂක අමාත්‍යාංශය, රාජ්‍ය පරිපාලන හා ස්වදේශ කටයුතු අමාත්‍යාංශය, අධිකරණ අමාත්‍යාංශය, ආර්ථික සංවර්ධන අමාත්‍යාංශය, පුනරුත්ථාපන හා බන්ධනාගාර ප්‍රතිසංස්කරණ අමාත්‍යාංශය, විදේශ කටයුතු අමාත්‍යාංශය හා ජනාධිපති කාර්ය සාධක බලකායේ ලේකම්වරු ඇතුළත් වෙති.දශක තුනක ගැටුමෙන් පැන නැඟී ඇති ඉඩම් ගැටලු මුළුමනින් විසඳීමට රාජ්‍ය පරිපාලන තීන්දු ගනු ඇති අතර ඉඩම් කච්චේරි පැවැත්වීමට පියවර ගනු ඇත. මේ බලවත් ගැටලුව මුළුමනින් විසඳීම සඳහා උගත් පාඩම් හා ප්‍රතිසන්ධාන කොමිසමේ අවසන් වාර්තාව රජය බලාපොරොත්තුව සිටී.බෝම්බ ඉවත් කිරීමේ කටයුතු ඉක්මන් කෙරෙන අතර මේ අනුව වැඩි ඉඩම් ප්‍රමාණයක් නැවත පදිංචි කිරීමේ කටයුතු සඳහා යොදා ගනු ඇත. රජය ලබාගත් ඉඩම් වල හිමිකරුවන් සිටී නම් ඔවුන්ට කුලී ගෙවීමට පියවර ගැනේ.රටේ ඕනෑම පුරවැසියකුට ඕනෑම තැනක තම කැමැත්ත පරිදි පදිංචි වීමේ අයිතිය ව්‍යවස්ථාවෙන් ම පිළිගෙන ඇති අතර කිසිවකු බලෙන් පදිංචි කිරීමේ ප්‍රතිපත්තියක් රජය අනුගමනය නොකරයි. ඕනෑම අයකුට රටේ ඕනෑම තැනක ඉඩමක් මිලදී ගැනීමට හා අයත් කර ගැනීමට ඇති අයිතිය ද රජය පිළිගනී. ඇතැමුන් චෝදනා කර ඇති පරිදි අධි ආරක්ෂිත කලාප තවදුරටත් පුළුල් කිරීමේ ප්‍රතිපත්තියක් ද ක්‍රියාත්මක නො කෙරේ.ආරක්ෂක හමුදා ආරක්ෂාවට අත්‍යවශ්‍ය භූමි හැර අධිආරක්ෂ කලාප යටතේ තිබුණ ඉඩම් මුදා හැරීම කෙරෙන අතර පලාලි අධිආරක්ෂක කලාපයේ දැනටමත් මේ ප්‍රතිපත්තිය ක්‍රියාත්මක කෙරේ. යාපනය මහාධිකරණ, විනිසුරුවරයාගේ ප්‍රධානත්වයෙන් යුත් කමිටුවකින් මේ වැඩපිළිවෙළ ක්‍රියාත්මක කෙරේ.නිවාස ප්‍රශ්නය ලිහිල් කිරීම පිණිස රජය නිවාස ඒකක ලක්ෂයකින් යුත් නිවාස ව්‍යාපෘති දෙකක් ද ක්‍රියාත්මක කරනු ඇත.රජය සියලු පුරවැසියන්ගේ භාෂා අයිතිවාසිකම් ආරක්ෂා කරන අතර විශේෂයෙන් දෙමළ කතා කරන ප්‍රදේශවල එම අයිතිය ආරක්ෂා කරනු ඇත.උතුරු නැඟෙනහිර දෙමළ ජනතාව සඳහා අලුතෙන් විවෘත කර ඇති පොලිස් ස්ථාන සඳහා පොලිස් කොස්තාපල්වරුන් හා කොස්තාපල්වරියන් 335 ක් පසුගිය වසරේ බඳවාගෙන ඇත. ඉදිරියේදී තවත් දෙමළ කතා කරන පොලිස් නිලධාරීන් 475 ක් බඳවා ගැනීමට කටයුතු කෙරේ.නීතිය හා සාමය රැකීම යටතේ එල්ටීටීඊයෙන් මුදාගැනීමෙන් පසුව නැඟෙනහිර පළාතේ කළ පරිදි රජය නීත්‍යානුකූ®ල නොවන අවි රජයට බාරදීම සඳහා අවසාන දිනයක් නියම කරනු ඇත. නිත්‍යානුකූ®ල නොවන අවි සන්තකයේ තබාගන්නට ඇප දීම සීමා කිරීම සඳහා ගිනි අවි පනත සංශෝධනය කිරීමට ද පියවර ගැනේ.අතුරුදහන් වූ පුද්ගලයන් පිළිබඳව කොමිසමට ලැබී තිබෙන සාක්ෂි අනුව ඔවුන් අවසානයට දැකීමට හැකි වී ඇත්තේ එල්ටීටීඊ ය සමඟ ය.එක්කෝ ඔවුන් වෙඩි හුවමාරුවේදී මියයාමට හෝ ආරක්ෂක හමුදා රැකවරණ පතා පැමිණීමේ දී එල්ටීටීඊ ය විසින් වෙඩි තබා මරා දැමීමට ලක් වූ අය විය හැකි ය. ශ්‍රී ලංකා තොරතුරු තාක්ෂණ ආයතනය පුනරුත්ථාපනය ලබන පුද්ගලයන් පිළිබඳව දත්ත පවත්වාගෙන යන අතර මෙම විස්තර මානව අයිතිවාසිකම් කොමිසමට ලබාදෙනු ඇත. අතුරුදන් පුද්ගලයන්ගේ ප්‍රශ්නය නිමා කිරීම සඳහා මෙම දත්ත ගබඩාව ප්‍රයෝජනයට ගැනීමට නියමිත ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=as1102271</link>
    <topic>සද්දන්තයන්ටම ලියා දුන් ගමක්</topic>
    <author>ඉනෝකා සමරවික්‍රම</author>
    <content>සද්දන්තයන්ටම ලියා දුන් ගමක්නුවර සිට මහියංගන පාරේ ගොස් හුන්නස්ගිරි කඳු වළල්ල පෙනෙන මානයෙන් දකුණට හැරී දේවින්නේ ගම, බඹරබැද්ද හරහා පිටිගොඩට ගමන ඇරැඹීමු. මාර්ගය පැහැදිලිය. තාර දැමු පාරේ කිලෝමීටර හයක් ගිය තැනදී හමුවන්නේ පසෙකින් තේ වතුය. අනෙක් පසින් ඇත්තේ හෙළය. ඈත කඳු පන්තිය පිස හමන සුළඟ මඳ සීතලක් එක්කරයි. දේවින්නේ ගම බඹරබැද්ද පසුකර අපි පිවිසෙමින් සිටියේ පිටිගොඩට ය.මෙතන ඉඳලා කිලෝමීටර හයක් හතක් විතර තියෙනවා පිටිගොඩට. අපට මඟ පෙන්වන්නට පැමිණි උඩුදුම්බර ප්‍රාදේශීය ලේකම් කාර්යාලයේ සංවර්ධන නිලධාරී මංජුල පැවැසීය.අතකින් භූමිතෙල් කුප්පියක් ද උරයේ මල්ලක් ද දැරු ගැමියෙක් අපට ඉදිරියෙන් ගමන් ගනී. අපි ඔහු රථයට නග්ගවා ගත්තෙමු.ඔහු පහළ ගෙදර සෙනෙවිරත්න ය.සෙනෙවිරත්න මාමා පදිංචිව සිටින්නේ බඹරබැද්ද ගමේය. එහෙත් ඔහුගේ වගා ඉඩම් ඇත්තේ පිටිගොඩ ගමේය.අට්ටාලයට නඟින සෙනෙවිරත්න“මේ ගමට අලින්ගෙන් කරදර තියෙනවා. හැන්දෑවේ හයහමාරෙන් පස්සේ පාරේ යන්න බයයි. දෙයියන්ගේ පිහිටෙන් තාම නම් ජීවිත අනතුරක් වෙලා නැහැ. මේක දළදා හාමුදුරුවෝ වැඩ සිටිය ගමක්. රෑට ඉන්නේ අට්ටාලේ. ගෙදරින් එනකොට බත්මුලක් අරගෙන එනවා. අලි ආවොත් පන්දම පත්තු කරලා එළවනවා. කෑගැහුවහම යනවා. උන් දැන් රතිඤ්ඤාවලට එහෙම බය නැහැ.”සෙනෙවිරත්න මෙන්ම ඒකනායකත් බඹරබැද්දේ සිට පිටිගොඩට ගොවිතැන් කටයුතු සඳහා යන්නෝය. ඔවුන් ගෙන යන මල්ලේ අඩුම කුඩුම රැසකි. භූමිතෙල් වලට අමතරව ඒ අතර බාම් වර්ගයක් ද තෙල් බෙහෙත් ද බුලත් පහේ ද වේ.“මම සමහර දාට උදේ හවහා මේ දුර යනවා එනවා. මගේ කුඹුරු තියෙන්නේ ඔයෙන් එගොඩ. මම කිලෝමීටර් හයහමාරක් විතර යන්න ඕන. සතියක් විතර ඉඳලා තමයි එන්නේ. අට්ටාලෙට වෙලා ඉන්නවා. උයාගෙන කනවා. මේ දවස්වල බෝංචි, බටු, මිරිස් හිටවලා තියෙනවා. පිටිගොඩට ලයිට් නැහැ. මේ ගමට එන්න බස් එකකුත් නැහැ. උඩුදුම්බර ඉඳලා එන බස් එක එන්නේ බඹරබැද්දට විතරයි. එතැන ඉඳලා පිටිගොඩට කිලෝමීටර් හතහමාරක් පයින් තමයි එන්න යන්න ඕනැ.”පිටිගොඩට යන අතරමඟදි හැත්තෑ එක් හැවිරිදි ලොකු බණ්ඩාර ඇතුළු පිරිස අපට හමුවිය. ඔවුහු දුංකොළ මිටි බැඳ ලොරියට ගෙන යමින් සිටියහ.“මම අවුරුදු පහළොවේ වගේ ඉඳලා හේන් ගොවිතැන කරන්නේ. මේවා අරගෙන යන්නේ බඹරබැද්දට. එතැනින් උඩුදුම්බරට අරගෙන යන්න ලොරිය එනවා.” ඔවුන්ගේ ජීවිත හේනට කුඹුරට, ගම්මානයටම පමණක් සීමා වී ඇත්තේය. එහෙත් සතා සිවුපාවාට බියෙන් ගෙවෙන ජීවිත නීරස යැයි කියා ඔවුහු නොසිතති.රාජවංශ 500, 600 අතර කාලයේදී භික්ෂුන් වහන්සේ නමක් කෙවුල්ගම ගල්ලෙනේ වැඩ සිටි දළදා වහන්සේ සඟවාගෙන මා ඔය දිගේ කිතුල්පේ ගමට යන අතරමඟදි දහවල් දානයට පිටිගොඩ ගමට පැමිණියේය.එහිදී සියඹලා ගසක බෙනයක දළදා වහන්සේ ආරක්ෂාවට සඟවා මා ඔය කෝවිල්මඩිත්තේ දී දන් වැළදු සේක. එවකට රජ කළ ශ්‍රී විජේන්ද්‍රසිංහ රජතුමා විසින් පිටිගොඩ ගමට අයත් අක්කර 4453 ක ඉඩමක් දළදා වහන්සේට පූජා කර තිබේ. අදටත් මෙම පිටිගොඩ ගම්මානය අයත් ව ඇත්තේ දළදා මාලිගාවටය.උදෑසන සිට, හේනේ වැඩකර රෑට බතට තැම්බේරියා පලා මිටක් ද කඩාගෙන ගෙදර එමින් සිටි මල්ලිකා අපට හමුවූයේ අතරමඟදීය.ජර්මන් පාලමමේ ගමට පිටින් අය එනවා බොහොම අඩුයි. අපේ ගම දුෂ්කර නිසා ගමේ ඉස්කෝලෙට ගුරුවරියක්වත් එන්න කැමැති නැහැ. ගමට ඉස්කෝලයක් තියෙනවා. ඒ ඉස්කෝලේ ළමයි විසිපස් දෙනයි ඉන්නේ. මුල් ගුරුවරයත් එක්ක තවත් ස්වෙච්ඡා ගුරුවරියක් ඉන්නවා.ප්‍රවාහන පහසුකම් නැති නිසා දුව තෙල්දෙනියේ නතර කරලා තෙල්දෙනියේ ඉස්කෝලෙට යවනවා. ගෙදර එන්නේ මාසෙකට සැරයක් විතර. දරුවා ළඟ නැති එක හිතට දුකක්. අපේ මේ ඉස්කෝලේ දියුණු කරලා දෙනවනම් අපිට අපේ දරුවන්ට උගන්න ගන්න පුළුවන්.”පිටිගොඩ දරුවන්ගේ ලෝකය සීමිතය. ඔවුහු ජීවිතයට ම රූපවාහිනියක් දැක නැත. ගුවන්විදුලියක් අසා නැත. වෛවාරණ මෝස්තර ඇඳුම් ඇද නැත. තුන් වේලටම කන්නේ බත්ය. මුහුදු මාළු නැත. වැව් මාළු කන්නේ ද ඉඳහිටය. ‘පාන්’ දැක නැති පොඩිත්තෝ ද ඒ අතර වූහ. හුන්නස්ගිරියේ සිට පිටිගොඩට පැමිණෙන ඥාතින් කේක් වෙනුවට ගෙනෙන්නේ පාන් ය. මේ දරුවෝ බත් හැරුණු විට ඉංගිරිසි පන්නයේ කෑම හඳුනන්නේ නැත.දහවලට වඩා පිටිගොඩ ගැමියෝ රාත්‍රියට බයය. කැලේ දැවැන්තයෝ නිවස අද්දරටම පැමිණෙති. වගා පාළු කර ආපසු යති. උන් එළවන්නට රාත්‍රියේදී කිසිවෙකු එළියට බසින්නේ නැත.“හැන්දෑවේ හයහමාර හත වෙනකොට අලි පාරට එනවා. හේන් පාළු කරනවා. දුංකොළ හේන්වලට නම් කරදරයක් නැහැ. උදේටත් හත අට වනතුරු අලියා පාරේ ඉන්නවා.මේ පාරේ යනකොට වංගුවෙන් වංගුවට බයයි. කොතැන ඉන්නවද දන්නේ නැති නිසා. ළඟදි දවසක් උදේ අටට විතර බවලත් කෙනෙක් අලියා දැකලා බිම වැටුණා. අලියා ළඟටම ඇවිල්ල කකුල උස්සලා පාගන්න ගිහිල්ලා ආයෙම හැරිලා කැලේට ගියා. මේක දළදා හාමුදුරුවන්ගේ අඩවිය. දළදා හාමුදුරුවන්ගේ පිහිටෙන් තාම නම් කරදරයක් නැහැ.” ගැමියෙක් පැවැසුවේ දෑත් එකතු කර වඳිමිනි.පවුල් හැටක් ජීවත්වන පිටිගොඩ ගමේ සිටින්නේ එක් රජයේ සේවකයකු පමණි. ඒ සමෘද්ධි නියාමකය. ඔවුන්ගේ දුක සැප බලන්නට ද රජයේ පණිවිඩ ගමට රැගෙන එන්නේ ද බොහෝ විට ලියුම් බෙදන්නාගේ රාජකාරිය කරන්නේ ද බඹරබැද්ද නැඟෙනහිර වසම බාරව සිටින පි‍්‍රයන්ත හේරත් ග්‍රාම නිලධාරී මහතා ය.ගම්මුන් ඔහු හඳුන්වන්නේ ආරච්චිල ලෙසය.“පිටිගොඩ ගමේ වැඩ බලන්නෙත් මම. මේ ඉඩම් දළදා මාලිගාවට අයිතියි. පිටිගොඩ ගමේ එක් මායිමක් වන්නේ රන්දෙනිගල ජලාශය. ගමට ලියුම් බෙදන්න කෙනෙක් නැහැ. ඉස්කෝලේ ගුරුවරු නැහැ. අඩුපාඩුකම් බොහොමයි. ගමේ කිහිප දෙනෙක් ඉන්නවා ආධාර ලබන. ඒ අයට මාසිකව රුපියල් 100 ක් 120 ක් ලැබෙනවා. ඒක ගන්න බඹරබැද්ද උප තැපැල් කාර්යාලයට කිලෝමීටර් හයක් හතක් දුර පයින් යන්න ඕනැ.”ඔවුහු බොහෝ දුෂ්කරතාවලට මුහුණ දෙන්නාහ. ඔවුන්ට ඇති බලවත්ම ප්‍රශ්නය නම් අලි ප්‍රශ්නයයි.“අපිට ප්‍රවාහන පහසුකම් නැහැ. බස් එකක් නෑ ගමට එන්න. සමහර දවස්වල උඩුදුම්බර ඉඳලා ලොරියක එනවා. එතැන ඉඳලා ගමට එන්නේ පයින්. කොහේ ගියත් රෑ කළුවර වැටෙන්න කලින් ගමට එන්න ඕන. සද්දන්තයා කොහෙ ඉඳීද කියන්න බැහැ. අපි දැන් කාලයක් තිස්සේ අලි වැටක් ඉල්ලනවා. තාමත් ඒක ඉටු වුණේ නැහැ. ගමට විදුලිය තිබුණනම් ප්‍රශ්න හුඟක් විසඳෙනවා. අපි දළදා මාලිගාවට බදු ගෙවනවා. අපි කියන්නේ ගමට අලි එන ප්‍රශ්නය විසඳලා දෙන්න බැරි නම් අපිට වෙන කොහෙන් හරි ඉන්න ඉඩමක් දෙන්න. එතකොට කැලේ සතාට මේවා දීලා අපට යන්න පුළුවන්.” අබේරත්න පවසන්නේ දෑසේ නැඟි කඳුළු පිස දමමිනි.උපන් දා සිට ජීවත්වන ගම හැරදා යන්නට තරම් ඔවුහු සිත එකඟ කරගෙන ඇත. ගමේ ඇත්තන්ගේ කුඹුරු ඉඩම් ඇත්තේ ඔයෙන් එගොඩය. කලක් ඔවුහු පාලමක් නැති නිසා දුක් වින්දාහ. එහෙත් ජර්මන් ජාතිකයන් කිහිප පොළක් එක්ව ගමට පාලමක් තනා දුන්හ. එය අබේරත්න මහතාගේ ඉල්ලීමක ප්‍රතිඵලයකි.අපේ ගමේ හේනක අට්ටාලේ රැයක් ඉන්න ජර්මනියේ පදිංචි ශ්‍රී ලාංකික තරුණයෝ දෙන්නෙක් ආවා. මං ඔවුන් රෑ තනි කළේ නැහැ. පසුව ඔවුන් මගෙන් ඇහුවා මොනවද ඕන කියලා. මම කිව්වා අපේ ගමට පාලමක් නැහැ කියලා. ඒ අනුව තමයි ජර්මන් ජාතික ශිෂ්‍ය පිරිසක් ඇවිල්ලා මේ පාලම හදලා දුන්නේ.”පිටිගොඩ ගමේ පාලම පාසල බලන්නට මෙන්ම ගම්මානයට කිලෝමීටර් තුනක් හතරක් අපි පා ගමනේ යෙදුණෙමු. වාහනයක යා නොහැකි තරමටම පාර අබලන්ය. තැනෙක ගලාගෙන යන දිය පහරය. තැනෙක උඩට මතු වූ කළුගල් ය. දුෂ්කර වුවද ගම හරහා යාමට, ගමේ තොරතුරු කියන්නට ගැමියෝ අප හා එක්ව ගමනේ යෙදුණහ.වේලාව සවස පහ පසු වී ඇත. හුන්නස්ගිරි කඳු වළල්ල මීදුමෙන් වැසී ගොස්ය. ඈතින් පෙනෙන කඳු වළල්ලෙන් වට වූ පිටිගොඩ ගමට අඳුර ගලා එමින් තිබිණි.අපි නැවත එන්නට පය ඉක්මන් කළෙමු. ඒ එන ගමනේදී අපට හමුවූයේ බැරි අමාරුවෙන් බඹරබැද්දට යන අසූ අට හැවිරිදි මුදියන්සේය. ඔහු සතියට දෙතුන් වතාවක් බඹරබැද්දේ සිට පිටිගොඩට බුලත්, පුවක්, හුනු, දුංකොළ රැගෙන එන්නේය.දුංකොළ මිටි ඔසවාගෙන යන ගැමියෝඅවුරුදු පනහකට වැඩියි මම මේ ගමන යන්න එන්න පටන් ගෙන. තෙල්දෙනියට ගිහිල්ලා බුලත් පුවක් අරගෙන පිටිගොඩට එනවා. උදේ ඇවිල්ලා හවසට බඹරබැද්දට යනවා. පුවක් ගෙඩි පන්සියක් විතර ගේනවා. බුලත් අත් පනහක් විතර ගේනවා. තරුණ කාලෙනම් අඩිය ඉක්මන් කරලා මේ පාරේ ගියා. දැන්නම් යන්න අමාරුයි.”මුදියන්සේ හිතින් තරුණය. පිටිගොඩ ගමට එන ඔහු ගමේ ගෙදරකින් දිවා ආහාරය ගන්නේය. ගමේ කවුරුත් ඔහුට ආදෙර්ය. කැලේ දර කපා ගන්නා ගැමිලියෝ සැතපුම් ගණන් දර මිටි හිස තබාගෙන යති.ඔවුන්ගේ ජීවිත සරලය. එහෙත් ඔවුන්ට ද හෙට ගැන බලාපොරොත්තු ඇත. ඒ සියලු බලාපොරොත්තු රැඳී ඇත්තේ ඔවුන්ගේ දරුවන්ගේ හෙට දවස යහපත් කිරීම සඳහාය. රැයේ අඳුරට ගෙට වැදෙන, පැලේ අට්ටාලයට ගොඩවන ගැමියන් යළිත් දවස ආරම්භ කරන්නේ පසුදා උදෑසන අටට දහයට පමණය. ඉඳහිට වනජීවි කාර්යාලයෙන් ලබා දෙන අලි වෙඩි රැයෙහි බිය යම් තරමකට තුරන් කළ ද ප්‍රමාණවත් තරම් අලි වෙඩි නොලැබෙන බවට ගැමියෝ මැසිවිලි නඟති.පරිසරය අඳුරේ ගිලෙමින් පවතී. දැඩි සීතල සුළඟක් අවට හමා යයි. ගැමියෝ අපට සමු දුන්හ. එහෙත් ඔවුහු නෙත වෙන්වීමේ කඳුළක්... දිලිසෙනු අපි දුටුවෙමු.ඉනෝකා සමරවික්‍රමඡායාරූප -විමල් කරුණාතිලකවිශේෂ ස්තුතිය - උඩුදුම්බර ප්‍රාදේශීය ලේකම් කාර්යාලයේ සංවර්ධන නිලධාරී මංජුල සෙනෙවිරත්න මහතාට.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=as1102272</link>
    <topic>තාත්තාගේ මළගම දා අම්මා සැනසූ විජේ එදාම මාරයාට බිලිවුණා!</topic>
    <author>උපාලි සමරසිංහ</author>
    <content>තාත්තාගේ මළගම දා අම්මා සැනසූ විජේ එදාම මාරයාට බිලිවුණා!ප්‍රවීණ නිළි නීටා ප්‍රනාන්දුළඳක මහිම චිත්‍රපටියෙන් සිනමාවට පායා ආ ඒ උදා තරුව තමා සතු උදාර ළඳක මහිමය කදිමට කියා පෑවේ දිගුකාලීන රංගන ඉසව්වකින් පසුවය. 1999 සිංගප්පූරු අන්තර් ජාතික සිනමා උලෙළේ හොඳම නිළිය ලෙස ‘පවුරු වළලු’ චිත්‍රපටයෙන් කිරුළු පළන් මේ සුවිශේෂ නිළිය නීටා ප්‍රනාන්දුය. ළඳක මහිම, හදවත් නැත්තෝ, කේසර සිංහයෝ, ළසදා, දුහුළු මලක් ඇගේ රංග ඉසව්වේ තවත් දිදුළ කඩඉම් කීපයකි.“වාසනා” චිත්‍රපටයේ කටකාර එමෙන්ම හැඩකාර විස කුඩිච්චියක වූ නීටා අරුණ ගුණරත්නගේ “සූර්ය විංශති” ඒකාංගික ටෙලි නාට්‍යයේ ද විචාරක අවධානයට ලක්වූ චරිතයක් නිරූපණය කළාය. එමතු ද නොව දැන් විකාශය වන රන්තලිය වලව්වේ ද නීටා අපූරු රඟපෑමක් කරයි. රංගනය සතතාභ්‍යාසයෙන්ම හැදැරූ නීටා තමා එතැනට මෙහෙයැවූ තම මෑණියන් ගැන කාටවත් නොකී රහස් රැසක් මෙහිදී හෙළි කරයි.මහගුරුගේ ඇග්නස් සිල්වා කියන්නෙ මගේ ආදරණීය අම්මා. කටුනේරිය ඒ කාලෙ අද මෙන් පුංචි ඉතාලිය වගේ නොවෙයි. ඇළ වේලි බැත, කෙත, නියර, පිරි ගම් මැද වෙල් එළිය රාත්‍රියට හඳපාන සහිත සුන්දර ගමක්. අදටත් ඒ ගමේ සිරියාව මැකී නෑ. අම්මගෙ ගම මේ කටුනේරිය. තාත්තා පෝරුතොටගේ හියුබට් ප්‍රනාන්දු. ගුරුවරයෙක්. තාත්තා ගුරු පවුලකින් පැවැත එන්නෙ. කටුනේරිය ගමේ පාසලේ පළමු විදුහල්පති තාත්තගෙ තාත්තා. අපේ සීයා. ඒ පවුලෙ හිටි එකම පිරිමි දරුවා තාත්තයි.මේ සීයා තමන්ගෙ ගෙදරත් පංති දාගෙන අකුරු කරන්ඩ අමාරු ළමයිනට උගන්වපු කෙනෙක්. අද වගේ ටියුෂන් ක්‍රමයකට නොව නොමිලයේ උගන්වන ක්‍රමයක් තිබුණේ. අපේ අම්මා සීයාගේ මේ පංතිවලට ඉගෙන ගන්ඩ ආපු ළමයෙක්. අම්මා වැඩියෙන්ම සීයා ගෙදර දාපු පංතිවලට ආවෙ තාත්තත් ගෙදරම ඉන්ඩ නිසාම වෙන්නත් ඇති. කොහොමහරි දෙන්නා අතර ආදර හැඟුම් මෝදු වෙලා කසාද බැන්දා. පවුල් දෙකේම වැඩිමාල්ලො මේ සම්බන්ධයට මුලදි කැමැති වෙලා නෑ.තාත්තා ගුරුවරයෙක් නිසා තැනින් තැනට මාරු වී යන්ඩ සිද්ධ වෙනවා. අම්මගෙ පවුලෙ දරුවන් 8 දෙනෙක්. සියලු දෙනාම ගැහැනු. අම්මා පස්වැන්නා. තාත්තයි - අම්මයි කසාද බැඳලා මුලින්ම පදිංචි වෙලා තියෙන්නෙ හලාවත මාදම්පේ. අපේ පවුලෙ මට බාල සහෝදරයන් දෙන්නෙක් හා නංගියෙක් ඉන්නවා.අපේ සතුටු කැදැල්ල මේ විදියට ඒ කුලී නිවසෙ මෝරන කාලෙ තමයි මට අකුරු කරන්ඩ යන්ඩ වෙන්නෙ. ඔන්න! මුල්ම දවසෙ මට අම්මා කිරිබත් කවලා ලස්සන ගවුමක් අන්දලා නර්සරි එක්කාසු කරන් යනවා. මාදම්පෙ තැනකට මේ යන්නෙ.මේ පන්තියෙ ඉන්නවා සුදු තෝපිපයක් දාලා එන වස පිරිමි ළමයෙක්. අම්මා මේ ළමයගෙ හැසිරීම මුලින්ම තේරුම් ගත්තා. ඈ තුළ පුංචි බයක් ඇතිවුණා. නමෝ විත්තියෙන් පාසල් යන දරුවට පාසල එපා වේවිද කියලත්. ඒත් ඈ දරුවන්ට කරුණාවයි. පුදුමය කියන්නෙ අර තොප්පිය දාපු ළමයා මාව දැක්ක ගමන් මාත් එක්ක යාළු වුණා.එයාගෙ නම “පෝල්”, පෝල් කොහේ හරි හිටියොත් මේක කියවාවි. මට ඒ ළමයා කොයිතරම් කැමැති ද කියනවානම් මාත් එක්කමයි පංතියෙන් එළියට එන්නෙත්. ඇතුළට යන්නෙත්. අම්මා සැනසුම් සුසුමක් හෙළුවා මතකයි. ටික දවසකින්ම අපට ඒ කුලී ගේ බාර දීලා මාරවිලට එන්ඩ සිද්ධ වුණා තාත්තගෙ රැකියාව නිසා.මෙහෙ ඉඳන් නර්සරි යන එක ටිකක් අසීරු ගමනක්. පාළු වත්තක් මැදින් ගිහින් පාළු ගෙයක් ළඟින් හැරිලා සෑහෙන දුරක් යන්ඩ ඕනෑ. රාක්ෂසයන්ගෙ කතා අහලා පුරුදු මට පුංචි බයක් හිතට එනවා. අම්මා එක්ක ගියත් මේ බය කාලයක් යනකම් තුරන් වුණේ නෑ. කොයි වෙලාවෙ අර නපුරු ළමයින් අල්ලා ගන්නා රාක්ෂසයා අපේ දිහාට කඩා පනී ද කියලා හිතුණා.ජීවිතේ බොහොම වැදගත් ගති සිරිත්, උගත යුතු දේ, අවවාද අපට අම්මගෙන් ලැබුණේ බයිබලයේ එන ඇතැම් කතා ආශ්‍රයෙන්. පල්ලියෙදි හෝ ළමා කතා ආශ්‍රයෙන් අප තුළ ඇතිවූ මේ ජනශ්‍රැතික විශ්වාස නිසා එහෙම වුණත් මගේ අම්මා මට යෝධ ශක්තියක්.ඇය මා එක්ක ඉන්නවානම් මට ඒ හැම දෙයක්ම බිය යුතු දේවල් නොවේ.අපේ තාත්තා අපිව වට කරගෙන කතන්දර කියනවා. ඒ කතාවල ඒ ගුඪ රූපය තිබුණා. පංතියෙ කොයි වැඩයට දක්ෂ වුණත් මැහුම්වලට මට හැමදාම තිබුණෙ බිංදුව. අම්මා මේ ගැන ටිකක් අමනාපයි. දරුවො කෙල්ලො වුණාම උයන්න පිහන්න,අත්තම්, ගෙත්තම් මැහුම් දැනගන්ඩම ඕනෑෑ. අම්මා ඒ වෙලාවට කියනවා. තරමක් උස් මහත් වන විට ම අම්මා මේවා මට උගැන්වූවා. අදත් මට රසට උයන්න පුළුවන් අම්මා හින්දයි. ඇය තරම් හොඳ සුපවේදිනියක් මට තවම හමුවීත් නෑ. මං තරමක් ලොකු වෙන කොට අම්මගෙ පැත්තෙන් හා තාත්තගෙ පැත්තෙන් තිබුණු විරෝධතා සමනය කරලා අපේ පවුල බාරගත්තා මතකයි.මේ අතර අපට ආරාධනාවක් ආවා කටුනේරියේ පදිංචි වෙන්න. අම්මා කීවෙ එක කතාවයි. මුලින් ඒ අප වෙනස්ව හිටි හින්දද දන්නෙත් නෑ. තාත්තගෙ නමට අපට බාර දෙන ගෙය ලියනවානම් අපි එන්නම් අම්මා කීවා. මේ විදියට මං නමෝ විත්තියෙන් පාසල් යන්නෙ කටුනේරියෙ ස්කෝලෙට. 1 පන්තියෙ ඉඳන් 4 පන්තිය දක්වා මං ඒ විදියට ශුද්ධ වූ පවුලේ කන්‍යාරාමයට කටුනේරියෙ ඉස්කෝලෙට ගියා.අපේ අම්මා කතෝලික දැඩි භක්තිමත් කාන්තාවක්. උදේ පහට නැගිටින්න ඕනෑ. ඊට පස්සෙ පල්ලියෙ පහේ පූජාවට සහභාගි වෙන්නම ඕනෑ. අම්මත් එනවා නින්ද ගියොත් ඉතින් බැනුම් තමයි. තාත්තා නැගිට්ටොත් කෝටු පහර ලැබෙයි කියලත් ඈට බයයි. අම්මා තුළ මා දුටු විශේෂිතම ලක්ෂණය වීර්යවන්තකම. මොනම අභියෝගයකින්වත් සැලෙන්නෙ නෑ. කළ යුත්ත නොපිරිහෙළා ඉටු කරන්න ඇය නිතරම කීවා. කරන්ඩ ගත් දෙයක් කල් දැම්මෙත් නෑ. පමාවට කරුණු අහන්නෙත් නෑ.නිමා කරනු මිස වැඩ ඇති තමා අත පමාවට කරුණු මට උවමනා නැතජවහල්ලාල් නේරු තුමන්ගේ මේ කියමන අපේ අම්මට හොඳටම ගැලපෙනවා. අම්මාගේ සත්ත්ව කරුණාවත් හරිම ඉහළයි. හැම තිස්සෙම මං අහලා තියෙන්නෙ ගමේ මිනිස්සු බළල් පැටවුන් ලැබුණහම ඒ සතුන් අත්හැර දමන්නෙ එක්කෝ පන්සලේ. නැත්නම් පල්ලියෙ. අපේ ගමේ නම් ඒක තරමක් වෙනස්. ඒ අය පැටවු අත්හැරියෙ අපෙ වත්තෙ.කාටත් හොරෙන් කරන මේ ක්‍රියාව ගැන අම්මා කම්පා වුණත් මේ සතුන් බඩගින්නෙ ඇඟේ දැවටෙන කොට, අඬන කොට අම්මා කියනවා, අනේ මේ සතුන්ට කතා කරන්ඩ බෑ. උන් බඩගින්නෙ හාමත් වෙලයි මේ අඬන්නෙ කියලා ඒ අයටත් එක්කමයි උයන්නෙ. මේක කරදරයක් වුණත් අම්මගෙ පහන් හැඟීම ඒකෙන් දුරු වුණෙත් නෑ. අපේ වත්තෙ කිරි හරක් හිටියා. එළුවො හිටියා. මේ කිසිම සතෙක් බැරි කාලෙට විකුණන්න මරාගෙන කන්ඩ ඇය කාටවත් ඉඩ දුන්නෙත් නෑ. කතෝලික වුණත් ඇය මස් මාංශ පසුපස ගියෙත් නෑ.ඇගේ කරවිල තෙල් දැමිල්ල හරිම අපූරුයි. පුදුමාකාර රසයක්. සිනමා ක්ෂේත්‍රයේ ඇතැමුන් මේක දන්නවා. උදේ රැයින් නැඟිටලා දරුවන්ට ඉඳියාප්ප හදන මේ අම්මා හදන පරිප්පුව වුණත් පුදුමාකාර රසයක්.තාත්තගෙ ගුරු වැටුපට අමතරව පවුල සරි කරන්න අපේ කටයුතු කරන්න ඇඳුම් අලුතෙන් මසන්න අම්මා ගොඩාක් මහන්සි ගත්තා. වත්තෙ කැඩෙන පොල් කරත්ත ගෙන්වලා ගණන් කතා කරලා විකුණනවා වගේම තෙලිජ්ජවලින් පැණි උණු කරවලා මිනිස්සු දාලා හකුරු හැදෙව්වා. ඒ අම්මගෙ ආභාසය නිසාම මටත් ඕනෑම අභියෝගයක් ආවම තවත් දිරිමත් වෙනවා හැරෙන්නට පස්සට යන්ඩ හිතෙන්නෙ නෑ. අම්මා හැම ආගමකටම සමාන ගරුත්වයක් දැක්වූවා. ඒත් කතෝලික දහම දැඩි කොට වැළඳගත්තා.අම්මත් වත්තෙන් ආදායම ලබන නිසා අපට එතරම් අඟහිඟකම් ආවෙත් නෑ. මල් වවන්න ඇය තරම් සූරියක් තවත් නෑ. අදත් අවුරුදු 85 ක් වෙලත් කටුනේරියේ ඒ වත්තෙ අම්මා මල් උයනක් කරවලා තියෙනවා. තවමත් ඇගේ වැඩ කරගන්නෙ කාටවත් යටත් නැතිවයි. අපේ වත්තෙ උදව්වට ඉන්න ලුසිහාමි පෝයට පන්සල් යන මහ උපාසිකාවක්. මේ උපාසිකාවට තෙල්, මල්, පහන් හඳුන්කූරු පූජා කළේ මගේ අම්මා.මෙන්න! ලුසිහාමි නුඹ සතර පෝයටම සිල් ගන්නවානම් ඒත් මං මගේ දායකත්වය දෙනවා... නෝනට කරදර ද මගෙන් කියා ලුසිහාමි අසන විට අම්මා පිළිතුරු දුන්නෙ එහෙමයි. අම්මගෙ අරපරෙස්සමත් ඉහළයි. පොල් කෑලි වේලලා කොප්පරා හදනවා.දෙල් අටුකොස්, කොස් අටුකොස් හදනවා. බත් වේලනවා. අපේ ගමේ ගැහැනුන් අතර අම්මාගේ සුවිශේෂයක් තිබුණේ මේ අපූරු අරපරෙස්සම හින්දයි. ඒත් වියදම් කළ යුතු තැනට කළ යුතු දෙයට අත දිග හැරලා කටයුතු කරන්න ඈ සූදානම්.දවසක් ගමේ අහිංසක දුප්පත් පවුලක් දැකලා අම්මා ඒ ගැහැනු දරුවෙක් හදාගන්ඩ බාරගත්තා. ගැහැනු ළමයි කීප දෙනෙක් හිටපු ඒ දරුවන්ගෙන් අම්මා ඇහුවා. දැන් කවුද? අපේ ගෙදර නවතින්න කැමැති කියලා. අත මුලින්ම ඉස්සුවෙ පොඩිම ගැහැනු දරුවා. ඇය මේ දරුවා දරුකමින් හැදුවා විතරක් නොවේ විවාහ කටයුතුත් කර දුන්නා.අද ඇය නර්ස් කෙනෙක්. කඳානෙ ඉතාම ලස්සනට මේ අය ඉන්නවා. ඇය විවාහ වූ මහත්මයා නම් හමුදාවෙ.පහුගිය කාලෙ යුද්දෙන් බෝම්බයක් වැදිලා මළා. අපේ ගෙවල් දොරවල් ගේ ඉදිරිපිට තිබුණු වෙනම බිල්ඩිමක් අලුත්වැඩියා කළේ වෙනස් කළේ අම්මා.ඒ සල්ලි ඇය හොයා ගත්තෙ තාත්තට කරදර කරලා නොවෙයි. පරිස්සමට ඉතිරි කරලයි. තාත්තා ඉඳහිට හීන් අඩියක් ගහනවා. අම්මගෙන් තහංචි නෑ. තාත්තා බීවට කරදරයක් නැති හින්දා ඇය “බයිට්” එක පවා ආදරයෙන් දයාවෙන් හදලා දෙනවා. අපේ කටුනේරියෙ ගෙදරට තාත්තා කාරයක් ගත්තෙත් අම්මාගේ දහිරියවන්තකමට. මේ කොළ පාට කාරය පදවන්න අම්මා මුලින්ම උත්සාහයක් ගත්තා. ගේ ළඟ තිබුණු ගහක් කඩාගෙන ගිහින් යම්තම් කාරය නවතාගත්තෙ. එතැනින් පස්සෙ ඇය කාරය එළවන්න නම් ගියෙම නෑ. ජනවාරි 01 දා හා නත්තල අම්මා මහ ඉහළින් සැමරුවා.මට යම්තම් අවුරුදු 17 පිරෙද්දි සිනමා ශිල්පියෙක් වන ජෙරාඩ් ප්‍රනාන්දු මගෙ මාමා හරහා මට චිත්‍රපටයක රඟපාන්න ලැබුණා. ඒ වෙලාවෙ මං ජ්‍යෙෂ්ඨය සමත් වෙලා හිටියෙ. තාත්තගෙ එතරම් කැමැත්තක් තිබුණේ නෑ. අම්මා වුණත් එහෙමයි. ඒත් “ළඳක මහිම” කියන මේ චිත්‍රපටයේ රඟපාන්න යන්ඩ මං කරන උත්සාහය ගැන හිතලා අම්මා අන්තිමේ සතුටු වුණා. ඩබ්ලිව්. එම්. එස්. තම්පෝ (රොබින් තම්පොගෙ තාත්තා) ඒ චිත්‍රපටය කළේ. අම්මට අලුත්ම වගකීමක් ආවා. ඒ මාව පරිස්සම් කරගෙන දර්ශන තලවලට යන එක. මේ නිසා නංගිලගේ වගකීම් යම් තරමකින් හෝ අතපසු වුණාදැයි අද මට හිතෙනවා.ඒත් රිදී තිරයේ ඒ රංගන දැක්කාම අම්මගෙ ඇස් කාන්තියෙන් බැබළුණා. ඒත් අම්මගෙ හොඳම නිළිය මං නොවෙයි. ස්වර්ණා මල්ලවආරච්චි. ඇගෙ හොඳම නළුවා ටෝනි රණසිංහ. ඔවුන්ගේ රංගන ගැන ඇය හැමදාම බොහොම සතුටින් කතා කළා.“දුහුළු මලක්” මගේ රංග ජීවිතය එකලු කළ චිත්‍රපටියක්. එදා සමාජ තහංචි ඉදිරියෙ ඒ චිත්‍රපටය තිරගත වුණාම මට ප්‍රශ්නයක් ඒවිද කියලා හිතුණත් අම්මා බොහොම ප්‍රායෝගිකව මේ ගැන කල්පනා කළා. ඇතැම් ගම්මැදි ගැහැනුන්ගේ දෙබිඩි චර්යාව ගැන ඈ හොඳින් දැන හිටියා. ඒ නිසා චරිත නිරූපණය ගැනයි ඇය කතා කළේ නෑ.අපෙ අම්මා පලා මැල්ලුම් එහෙම හැදුවත් ඇයට අවශ්‍ය ශක්තිය විටමින් හරහා ගන්නා ගැහැනියක්. මං චිත්‍රපටි කීපයකින්ම ජනපි‍්‍රය වුණා. මං පිටරට ඉන්නකොට තාත්තා ලෙඩ වුණා. ඒ සියලු කටයුතු කළේ අම්මා.අම්මා බැංකු යන්ඩ මාර්කටිං යන්ඩ වෙනම ස්කූටරයක් පවා අරගෙන තිබුණා. තාත්තා ස්පිරිතාලෙ ඉන්නකොට කටුනේරියෙ ඉඳන් අර කරවිල තෙල් දමාගෙන බත් උයාගෙන තාත්තා බලන්ඩ දවසට දෙවරක් ම ගිහින් තියෙනවා. 1975 දී මං රටින් පිටවෙලා කැනඩාවට යනකොට මා රඟපෑ ඇතැම් චිත්‍රපට තිරගත වෙලත් තිබුණෙ නෑ. ඊලියන් මගෙ මහත්තයා නීතිඥයෙක්. එයාව කසාද බැඳලා මං තරමක් චිත්‍රපට ජිවිතයෙන් ඈත් වුණා.පස්සෙ එයත් සමඟ කැනඩාවෙ පදිංචියට යනවා ය කීවාම අම්මා ඉතාම තදින් කම්පා වුණා. වැඩියෙන්ම අම්මා කම්පා වෙච්ච මොහොතක් හැටියට ඒ අවස්ථාව මට සිහිපත් වෙනවා. මගෙ අම්මගෙ නෙත් කඳුළින් එදා බොර වෙලා තිබුණා. ඊට ඉස්සෙල්ලා අම්මගෙ ඇහේ මා කඳුළු දැක්කෙ 1971 දී මල්ලිව පොලිසියෙන් අල්ලගත්ත වෙලාවෙ විතරයි. එයා එතකොට හිටියෙ කටුබැද්ද ඉංජිනේරු පීඨයෙ. ‘දුටු වහාම වෙඩි තබන්න’ කියලා තිබුණු නීතිය වෙනස් වෙලා තිබුණු වෙලාවෙ මල්ලි අහුවුණෙ. එයා පංති පහට ගිහින් තිබෙන බව ගෙදර අය දන්නෙ ඒ වෙලාවෙයි. මල්ලිව අරන් ගිහින් හිරේ දැම්මා. අම්මා ඒ වෙලාවෙ පල්ලියෙමයි හිටියෙ. උදේ පාන්දර ඉඳලා යාච්ඥාවෙ යෙදුණා. සමහර දිනක වැලිකඩ හිරගෙදර ඉදිරිපිටට ගිහින් නිකම් බලා ඉඳලා ගෙදර එනවා. දරු සෙනෙහස මොන තරම් ප්‍රබල බැඳීමක් ද? කියලා මට මගෙ අම්මගෙන් තේරුණා. ඇය පල්ලියෙ ‘පුබුදුව‘ කණ්ඩායමේත් සාමාජිකාවක්.“අනේ! මගේ පුතා වේලක්කන්නි දේව මෑණියෝ බේරා දෙන්ඩ ඕනෑ. නොදන්නාකමට තරුණ දරුවො මේවා කළාට වැඩිහිටියන්ගෙන් සැදුම් ගත් ආණ්ඩු වගකීමකින් කටයුතු කරන්ඩ ඕනෑ.” අම්මා හැමදාම කීවෙ ඒ විදියට.ඇය වන්දනාවෙ ගියා නම් ඒ වේලක්කන්නි දේව මෑණියන්ගේ දේවස්ථානයට තමයි. ශාපකාරි මේ යුද්ධය ගැනත් ඇය ළඟ තිබුණේ පුදුම ධර්මයක්. දෙපැත්තෙම මැරෙන්නෙ දරුවො. අප කළ යුත්තේ දුප්පත්කම තුරන් එකන යුද්ධයයි. ඇය හරිම සංවේදීයි. පූස් පැටියෙක් වෙනුවෙන් වුණත් ඇගෙ හදගැස්ම කකියනවා. සතෙකුට තුවාල වුණත්, උන් බඩගින්නෙ ඇඬුවත් අම්මා කම්පා වෙනවා.කළ යුතු දේ කරනවා. මල්ලි යම්තම් හිරේ ඉඳලා ජීවිතේ බේරිලා ආවා.ඒ අම්මාගේ යාච්ඥා බල මහිමය නිසාමයි. මං නැවත ලංකාවට එන්නෙ 1995 දී. මට හිතුණෙ මාව මිනිස්සු හඳුනාගන්නෙ නැති වේවි කියලයි.ඒත් එතකොටත් මගෙ චිත්‍රපට බලලා මිනිස්සු මාව හඳුනාගත්තා. ‘සූර්ය කාන්ත’ චිත්‍රපටය කරද්දි අපෙ අම්මා තමයි නිෂ්පාදන පාර්ශ්වයේ ඉවුම් පිහුම් කටයුතු සියල්ල කැර දුන්නෙ.විජය කුමාරතුංග පුදුමාකාර ආදරයක් අපේ අම්මට දැක්වූවා. අම්මත් එහෙමයි. ඊට ඉස්සෙල්ලා 1988 දී මං ලංකාවට ආවෙ තාත්තා අප අත්හැර ගියාම. ඒ වෙලාවෙ මා ලංකාවෙන් ගිහින් අවු. 13 - 14 ක් විතර පහුවෙලා.ඔබ දන්නව ද? ඒ මානවවාදී රත්රන් මිනිසා මං පිටරට ඉඳන් එන්නත් කලියෙන් අපේ තාත්තගේ මළගෙදර ගියා. ගිහින් අවසන් ගෞරව දක්වලා අම්මට කියලා තියෙනවා “අද හවසට මට රැස්වීමක් තියෙනවා අම්මෙ. මං යන්ඩම ඕනෑ.නැත්නම් මේ කටයුතු අහවර වෙනකම්ම ඉන්නවා කියලත්” එහෙම කියලා 1988 පෙබරවාරි 16 දා තාත්තගේ මළගෙදරින් පිටත්වෙලා ගෙදර ආවාමයි සාහසිකයන් විජයව මරා දැම්මෙ.මේ සිද්ධිය ගුවන් විදුලියෙන් විශේෂ ප්‍රවෘත්තියක් හැටියට විකාශය වෙද්දි අම්මා කලබල වෙලා නෑ. “මේ මොන පිස්සුවක් ද? මේ ගහක් ගලක් වගේ හිටි රත්තරං මනුස්සයා දැන් මෙහෙ ඇවිත් ගියානෙ. ඒ මනුස්සයාට කවුරුත් වෙඩි තියාවිද? අම්මා එහෙම කීවලු. ඒත් මුහුණත් නැතිවෙන්නම වෙඩි තියපු සිද්ධිය අහලා ඇත්ත තේරුම් ගත්තාම අම්මා හොඳටම අඬලා.මං ලංකාවෙන් ගිහින් අවුරුදු ගණනාවක් ගියත් විජයට අපෙ අම්මව අමතක වෙලත් නෑ. තාත්තව අමතක වෙලත් නෑ. මං එන්නත් කලින් මළගෙදර ගියේ ඒ නිසයි. මේ පෙබරවාරි මාසෙට අවුරුදු 23 කට පස්සෙ වුණත් එතුමන්ට උපහාරය සඳහා මේ කතාව කීවෙ.අම්මා අදත් මහ රැජිනක් වගේ කටුනේරියේ ජීවත් වෙනවා. ගෙදර උයාගන්ඩ පොල් ගානවා. මිදුල් හැඩ කරනවා. මල් වවනවා. අපි කවුරුත් අම්මව හොඳින් බලාගන්නව. නංගියි මමයි ගොඩක් කැපවීම් කරන්නෙ අම්මා වෙනුවෙන්. කැනඩාවෙ ඊළියන් හා මං පදිංචි වෙලා හිටපු නිවස අපට විකුණපු කට්ටියටම ඒ මුදලටම දීලා මං ආවෙ.ඊළියන් වගේම තාත්තත් නැතිවුණාට පස්සෙ. මගෙ රත්තරං අම්මව බලාගන්ඩ.තාත්තත් ඉන්නකොට මං ඒ අය ඒ ගෙදර එක්කරගෙන ගියා. තාත්තයි මහත්තයයි නැතිවුණාම මං එහි ඉඳලා මොකට ද? “පවුරු වළලු” ලෝක ජයග්‍රහණයේදීවත් අම්මා උදම් වුණේ නෑ.ඈ සතු නිහතමානී ගුණය වගේම උත්සාහවන්තකම අද පරපුරටත් අදර්ශයක්.මගේ ජීවිතයේ මා සතු සියලුම දේවල් අම්මගෙන් ගත් දේවල්. ඇයට තරහා එන්නෙ නම් නෑ. ඒ ගතිය මට ආවානම් ඒ තාත්තගෙන් වෙන්න ඇති.උපාලි සමරසිංහඡායා-සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=as1102273</link>
    <topic>යව්වන උයන</topic>
    <author/>
    <content>යව්වන උයනසිනාසුණේ කෙලෙසද ඔබ කඳුළු මගෙන් වැටුණා සුවඳ ගත්තෙ කෙලෙසද ඔබ මල පරවී වැටුණා බලා හිටියේ කෙලෙසද ඔබ සිතම මගේ දැවුණා නොහඬා හිටියේ කෙලෙසද ඔබ මා තනිවී හැඬුවා...සිනාවෙන්නෙ කොහොමද මං ඔබව මතක් වෙනවා සුවඳ ගන්නෙ කොහොමද මං මලේ තරහා වෙනවා බලා ඉන්නෙ කොහොමද මං හදවත පිච්චෙනවා නොහඬා ඉන්නෙ කොහොමද මං නෙතින් කඳුළු එනවා...  මමමංජරී කුමාරගේ(කඳුළු බිංදුව)ශ්වේත කඩුපුල් පාට තැවරුණු නීල නිල්මිණි දෑස සිහිවුණු පේ‍්‍රම මන්දිර අහසේ ඉදිවුණු සිහින අද බොඳ වෙලා...ඔබට මා හිමිවුණ මට ද ඔබ හිමිවුණ අපේ ලොව අහිමි වී හදේ දුක් එක්වෙලා...ඔබත් නැත මා ළඟින් සිහින මැඳුරු බිඳී ගිහින් පැතු ලොව ගිනි අරන් මා දැන් තනිවෙලා...මුළු ලොවක් පෙම් කළ ඔබව මට අහිමි සඳ මට ම මා අමතක ව මහද ගිලන් වෙලා...  හර්ෂිශ්‍රී ජයවර්ධනපුර විශ්ව විද්‍යාලයයමල් පිපුණු සුන්දර මාවත තුළ වසර ගණනක් ගෙවා ගෙන ගොඩනැඟුණු නොබිඳ හඬවන, ඉතා ශක්තිමත් ආදරයක් අප ළඟ ඇත. නමුත්, අපේ ආදරය අපට අහිමිවේද? හිමිවේද? එයට බලපාන කරුණු ඉතාමත් ගැඹුරුය. අපටවත් විසඳාගත නොහැකිය. ආදරයට කුල – මල, මිල – මුදල්, ජාති – ආගම්, ඉඩම් – කඩම්, යාන – වාහන, දුප්පත් - පොහොසත් අවශ්‍යයද? මා සිතනුයේ එවන් දේවල් කිසිවක් ආදරයට අත්‍යවශ්‍ය දේවල් නොව ආදරය බිඳ දමන දේවල් ලෙසටය. ඇතැමුන් මාගේ ආදරය දිනා ගැනීමට කොතරම් වෙහෙසුණත් ඵලක් නොවීය. එසේ වූයේ, මා ඔබටත්, ඔබ මටත් ආදරය කරන නිසාවෙනි.පාසල් ජීවිතයේ මගේ ළඟම සිටි මිතුරකු වශයෙන් ඔබ සමඟ ගෙවූ කාලය සුන්දරය. එම මිත්‍රත්වය අසල ගොඩනැඟුණු ආදරය ද මිත්‍රත්වයකි. ගෙවී ගිය කාලය තුළ මා ඔබට බැන වැදී ඇත. විටෙක මිත්‍රකම බිඳ වැටී කෝප වී සිටි වාරයන් තවම මගේ හදවත තුළ ඉකිබිඳින බව ඔබ නොදන්නවා විය හැකිය. ඔබ නිවැරැදි මාර්ගයේ යැවීමට මා මහත් වෙහෙසක් දැරීමට, එසේ ඔබ හා තරහා වුණෙමි. වසර ගණනක් ආදරය කළ මා එම ආදරය කඩා දැමීමට කවදාවත් කැමති නොවෙනු ඇත.මම දුක් විඳිමින් අපේ බැඳීමත්, මගේ අධ්‍යාපනයත් සරලව ගෙන යාමට උත්සාහ දරමි. එසේ කරනුයේ ආදරයත්, අධ්‍යාපනයත් මගේ ජීවිතයේ කොටස් දෙකක් බැවිනි. ඔබ මිතුරන් සමඟ ගෙවන කාලයන් වල දී බොහෝ මගේ හිත රිදෙන දේවල් කර ඇති වාරයන් අනන්තය. බලාපොරොත්තු පොදි බැඳගෙන සිටින අප, එම බලාපොරොත්තු සිහිනයක් සේ පෙනී ඇති වාරයන් කියා නිමකළ නොහැක. ඔබට මා ආදරය කරනුයේ අවංකත්වයට හා ගුණවත් කමකටම නොවේ. “දෛවය කියයි නම් මහ මඟ සිඟන්නට” හිමිකම් කිව හැකිද රජගෙයි ඔටුන්නට.ඔබ එක දවසක එසේ කවියක මා තුළ සටහන් කිරීමෙන් අදටත් මගේ දෙනෙතින් කඳුළැලි කඩා හැලෙනුයේ දරාගත නොහැකි වේදනාවකිනි. අද වන විටත් මා තුළ ඇත්තේ එක් වාක්‍යයක් පමණි. “සියල්ල හිමිකරගෙන හෝ අහිමිකරගෙන ලබාගත යුත්තේ ජයග්‍රහණයයි” එය සදහටම මගේ සිත තුළ ඇත. එසේම ආදරය ද සදා අමරණීයයි. කොතරම් බාධක මැද ඔබ මා සොයාගෙන ආ මාර්ගය කටුක බව මම දනිමි. සෑම කෙනාටම විටෙක “බැඳීම්” අමිහිරිය. මේ ආදරය මගේ සිත රිදවන, යළිත් සතුටු කරවන බැඳීමකි. ඔබට පැවසීමට දාහක් දේවල් මගේ සිත තුළ තිබුණත් ඵලක් නොමැත.ලෝකයේ මිනිසුන් බලාපොරොත්තුවක් නොමැතිව ජීවිතය ගොඩනඟා ගැනීමට වෙර දරයි. එසේ වෙරදරන කෙනෙකු වශයෙන් ඔබද හැඳින්විය හැකිය. ඔබට ආදරයක් ද ඇත. ඒ තුළින් ඉදිරියට යාමට ඔබට තීරණ ගැනීමට නොහැකි වී ඇත. මම ද එසේ වූ කෙනෙක් නම් “ආදරය” සදාකල්ම මුහුදු පතුලේ තැම්පත් වී යන බව ඔබට කිව යුතුය. මගේ පා පැකිළී වැටුණු විට මා උත්සාහ දැරුවේ සදහටම නැගී සිටීමට ය. දුක් පීඩා විඳිමින් ජයග්‍රහණය ලබා ගැනීමට මා වෙහෙස දරනුයේ ඔබ වෙනුවෙනි. හැම ප්‍රශ්නයකටම ඔබ බොරු කීමෙන් ඵලක් නැත. ඇත්ත තිත්ත බව මම දනිමි. අවසාන වරට මා ඔබට ආදරෙයි කියා පැවසුවත් මෙයත් ඔබට කිව යුතුය.”බෝතලයත්, ආදරයත් දෙකම ඉදිරියෙන් තැබූ විට බෝතලය තුළ ඇති ද්‍රව්‍ය මට නොපෙනේ. බෝතලය මා හට පෙනෙනුයේ වැලි කැටයක් තරම් කුඩාවටයි.”  ජී.ඩබ්ලිව්. කුමාරිකෑගල්ලමම තවමත් ඔබට සිතින් ගෞරව කරමි. ආදරය කරමි. ඒ ඔබ මට ආදරය හඳුන්වා දුන් ගුරුතුමා වූ බැවිනි. ඒ සුන්දර අතීතය සිහිනයක් දෝ? යි විටෙක මට සිතෙයි. හිමිදිරි උදෑසන පොත් ගොන්න තුරුලු කරන් මා පන්තියට එන්නේ ඔබගේ සුන්දර ගෞරවාන්විත මුහුණ දැක ගැනීමේ බලාපොරොත්තුවෙනි. ඔබත් එහෙමමයි කියා දිනක් මට කීවා මතකද? අපි ඔවුනොවුන් දැක සිත් පුරා සතුටු වන්නෙමු. එදා ඔබ මගේ පොත් පිටු අතර පළමු වරට සඟවා දුන් “කැලෑමලේ” නිසැදැස් පෙළින් කියුවේ ඔබේ ආදරය මට කියා පෑමක් නොවේද? අහිංසක මම ඒක කියවල පුදුමයට වගේම අසරණ කමකට පත් වුණා.ඊට පස්සෙ ඔබේ අදහස් නිසැදැස් බවට හරවා මගේ පොත් පිටු අතරට නිතර එක්වූ අයුරු. ඔබට කියා ගන්නට බැරි වූ ආදර හැඟුම් මට දැන්වූයේ එහෙම නේද? මම අදත් ඒවා සුරැකිව තබාගෙන ඉන්න බව ඔබ දන්නෙ නැතුව ඇති. ඒවාට පිළිතුරක් ලියාගන්නවත් මගේ පුංචි හිත එදා දැනුවත් වෙලා හිටියෙ නැහැ. මට සමාවෙන්න සර්. ඇත්තමයි! මගේ පුංචි හිතට ආදර හැඟුමක් ඇතුළු කළේ ඔබයි. ඔබත් මමත් නොදැනුවත්වම අහිංසක ආදරයකින් බැඳුණු හැටි මට තාම මතකයි.”මම උදව් කරන්නම්. හොඳට විභාගෙ පාස් කරගන්නකො. විටෙක ඔබ මට කීවා මතකයි. ගමේ ගිහින් එන හැම ඉරිදාවකම අන්තිම බසය අපේ ගේ පහුකරගෙන යනවා මා බලා හිටියා. ඒ හැම දවසකම ඔබ අත වනාගෙන බසයේ යනහැටි මා බලා උන්නා. ඒ හැම දිනකම වාගේ ඔබගේ සටහන් පොත පත මට ගෙනත් දුන්නා මතකයි. මගේ යහළු යෙහෙළියන් අප දෙදෙනාගේ නම් දෙක කළු ලෑල්ලේ ලියා තිබියදී ඔබට අසුවූ දිනයේ ඔබේ මුහුණේ වූ වෙනස මට අද වාගේ ම මතකයි.එයින් මා බොහෝ අපහසුතාවකට ලක්වුණා සර්. අපේ ගෙදර ආ දිනයේ මා ලැජ්ජාවටත් දුකටත් පත්වුණේ ඔබ මට කවදා හෝ නැතිවේවියයි හිතලා. මගේ තාත්තා ඔබ දුන් පොත පත දැකලා මට අවවාද කළා. ඒකයි මට එහෙම හිතුණේ. ඇත්තෙන්ම ඔබත් මමත් හිතූ ලෙසටම අපට වෙන් වෙන්න සිද්ධ වුණා. මගේ හිතේ බලාපොරොත්තු ඇති කළේ ඇයි දැයි මා අසන්නේ නෑ. ඒ ඔබ අන්තිමට ලියූ නිසඳැස් පෙළේ අපට කවදාවත් එක්වෙන්නට නොහැකි බව ලියා තිබූ නිසායි.ඒත් සදා මියෙනතුරු මගේ මතකයේ ඔබගේ සුන්දර සිනාව රැඳී තියේවි. දැන් ඔබත් මමත් වැඩිහිටි මවු පියන් වෙලා. මාව හොඳින් රැක බලා ගන්නා සැමියෙක් මට ලැබිලා ඉන්නවා. ඔහු දෙවියෙක් වැනියැයි කීවොත් එය වැරදි නැහැ. ඒත් සර්: ඔබ මගේ හිතට ඇති කළ ඒ සොඳුරු පිවිතුරු ආදරය සදා අමරණීය බව සිතන්න. ඔබ කොහේ හරි සිට මෙය කියවනවා නම් ඔබේ ඒ මතක සටහන යව්වන උයනෙහි සටහන් කරන්න. මේ නිර්මාණය ඔබ අතීතය කරා ගෙන යාවි.නිල් උපුල් නන්දනී නිල් සිසිල් චන්දනී නිල් කැළුම් නෙත්මිණී දෑස පවසන රහස දනිමි සුසුම් වැල් මම හඳුනමි දහස් වර සියක්වර සිහිනයෙන් පවා මම නිල් උපුල් නිල් මැණික් ඔය දෑස දැක්කෙමි කිසිදාක ඔබ වෙතට ළංවෙන්න නොහැක මට ලස්සන සුදු කැලෑමලේ නිල් උපුල් නන්දනී නිල් සිසිල් චන්දනී  සඳා“නවතින්න... අනේ... මම කියන දේත් චුට්ටක් අහන්න. ඔය විදියට හිතුවක්කාර වෙලා යන්න එපා.”මේ වචන මම මගෙ මෝඩ හිතට කී පාරක් කියල ඇතිද, මට මතක නැහැ. ඒත් කියන කිසිම දෙයක් නාහන හිතුවක්කාර හිත දුවන්නෙම, හිත රිදවගත්ත තැන් හොය හොයාම විතරයි. ඒ ඇයිද කියල කියන්න දන්නෙ නැහැ මම. ඔයා වෙනුවෙන් ගොඩ ගැහුණු හීන බලාපොරොත්තු එක්ක ජීවිතේ ඉස්සරහ මම කොහොම ගොඩනඟා ගන්න ද, මට තේරෙන්නෙ නැහැ. ඔයා කියනවා මට ඔයාව අමතක කරන්න කියලා. ඒත් මම ඒක කරන්නෙ කොහොම ද? මගෙ මුළු ආත්මෙම ඔයා විතරක්, ඔයා විතරක්ම වෙලා ඉද්දි. මම කොහොමද එහෙම කරන්නෙ. මේ ඇස්වල කඳුළු විතරයි වැඩිපුර තිබුණෙ. මගෙ ඇස් හිනාවුණ කාලයක් තිබුණා මේ ජීවිතේ. ඒත් දැන් එහෙම නැහැ.ඒ හිනාව උදුරගත්තෙ කවුද කියල මම කාගෙන් අහන්න ද? ලස්සනට හැඩ දාපු සුදු සාරියක දැවටිලා, ඔප වැටුණු කැටයම් කරපු පෝරුවක ඔයාගෙ සුලැඟිල්ලෙ පැටලිලා, අෂ්ඨක කියවන වෙලාවට ඔය ඇස් දෙක දිහා මම අදත් හරි ආසාවෙන් බලන් ඉන්නවා. හැබැයි! ඒ පින්තූරයක්වත්, වීඩියෝ පටයක්වත් දිහා නෙවෙයි, මගෙ සිතිවිලි දිහා බලාගෙන. ඔයා නොදන්නව වුණාට, මගේම කියල පුංචි පැටියෙක් එක්ක ඔයා ළඟ ඉන්න සුන්දර ලෝකයක සිතිවිලි ගොඩක් ළඟ මම පැලපදියම් වෙලයි ඉන්නෙ. ඔයා කියන විදියට මම කොහොමද මගෙ සිහින මරල දාන්නෙ. මට කියල දෙන්න මම කොහොමද ඒක කරන්නෙ.එක අවුරුද්දෙ බක්මහ ගෙවෙද්දි ඔයා තව කෙනෙකු ළඟ නවතින වඟ හිතට දැනෙන කොට මාව හිරි වැටෙනවා. මගෙ ඇටමිඳුළු පවා එක තත්පරයට ගල් ගැහෙනවා. ඔයාට, ඔය හිතට නොදැනුණට මම මේ තරම් ආදරේ කරපු බව, කමක් නැහැ ඒ මගේ දෛවය වෙන්න ඇති. හීන දැක දැක ඉන්න හිත පුරුදු වෙලා ඉවරයි. ඔයා යන්න. ඔයාගෙ ලෝකය ගොඩනඟා ගන්න. ඒ ළඟම මුල්ලක මගේ මතකයන් මිහිදන් කරල දාන්න. ඔව්, ඔයාට පුළුවන්. මට වගේ බොළඳ හිතක් ඔයාට නැති විත්තිය මම දන්නවා.මම දැවටුණු පැටළුණු හිත ගොඩට වෙළා මුළු ජීවිතය පුරාවටම ඔයාව බල බල ඉන්න පුළුවන්. ඔව් මට පුළුවන් හැබැයි! මේ ආත්මෙදි විතරයි. ඔයාව තව කෙනෙකුට අයිති වෙන්න දීලා මම ඈත්වෙලා යන්නම්. ඒත් එහෙම හිතන හිත අනෙක් අතට ඔයාගෙ අංකයට ඇමතුමක් අරගන්න කියල බල කරනවා.මිස් කෝල් දහය පහළව ගියාම කරදරය දරාගන්න බැරිවුණාම ඔයාගෙ උත්තරය වෙන්නෙ නපුරුම නපුරු වචන පේළියක්. දන්නවද? ඒ වචනයක් පාසා මම හරි ආසාවෙන් අහගන ඉන්නවා.හිතට දුක නැතුව නෙවේ. අවුරුදු ගණනක අතීතයක් අපට තියෙනවා. හැබැයි වර්තමානයක්වත්, අනාගතයක්වත් නැහැ. ඒක මම දන්නවා. මට ඔයාව කොයිතරම් වටිනවද. මතකද දවසක මම ඔයාට කිව්වා,“ඔයා එයාව බැඳල යන්න. අඩු තරමෙ වයසට ගියාමවත් මගෙ ළඟට එන්න”මම ඒ තරම් ඔයාට ආදරෙයි. හිතේ තෙරපුණු දුක වාවගන්න බැරිවයි එහෙම කියවුණෙ. ඒ වචනවල තිබුණු හැඟීමට ඔයා මහ හයියෙන් හිනාවුණා. ඒක බොල් වචන පේළියක් විතරක්ම වුණා. මට බයයි ඇත්තටම මගෙ බොළඳකම නිසා ඔයාගෙ ජීවිතේ දෙදරල යාවි කියල ඉස්සරහට. අනේ... එහෙම වෙන්නෙපා කියල තුන් හිතින්ම මම පතනවා. නැත්නම් ඔයා මට ශාප කරාවි. ඔයාගෙ ජීවිතේ විනාශ කළේ මම කියල.නිසල විල්තෙර ළඟින් මං නික්ම යන්නට ළඟයි දැන් තුරුලු කරගෙන පේ‍්‍රමයේ නිසල දේහය තදින්... ස්නේහය සිඳ බිඳ දමා නික්ම ගිය නුඹ නමින් වැටෙන කඳුළැලි නෙතින් වළකන්නෙ නැහැ මෙමංමේ මම ඔයා වෙනුවෙන් ලියපු එක කවියක් විතරයි.මේ වගේ කවි කොයිතරම් නම් මම ලියන්න ඇති ද? මම අහල තියෙනවා දෙන්නෙක් ආදරෙන් එකතු වෙනකල් ආත්ම හතක් මුණගැහෙනවලු. අපි මේ මුණ ගැහෙන අන්තිම ආත්මය වෙන්න ඇති. මම ආදරේ කළාට එක තත්පරයකට හරි ඔයා මට ආදරේ කළා ද කියල කියන්න දන්නෙ ඔයාම විතරයි. හැම ආත්මයකදීම මේ විදියට මාව ළං කරගෙන අතරමඟදී දාලා යන්න ඇති. මට එහෙම හිතෙනවා.මම අදත් මැරෙන මොහොතෙත් ප්‍රාර්ථනා කරන්නෙ මේ සංසාරෙ කිසිම දවසක අහම්බයෙන්වත් මට ඔයාව ආයෙමත් අහන්න දකින්න ලැබෙන්න එපා කියලයි. මෙහෙම කිව්වට හිතන්නෙපා ඔයාට ඒ තරමටම වෛර කරනව ඇතියි කියල මම. තරහකට නෙවෙයි, එදාටත් අද වගේම දුක් විඳින්න වෙයි කියන සිතුවිල්ල නිසයි එහෙම කිව්වෙ. එහෙම වුණොත් අද තරමටවත් හයියට දරාගන්න ඉන්න බැරි වේවි දුර්වල හිතට. බොළඳ හිත රිදුණ රිද්දව ගත්ත තැන් වැඩිය කියල හිතෙන්නෙ නැද්ද ඔයාට. නිකමටවත් මතකයට ළං කර ගන්න එපා මාව. මතකයට ආවොත් ඔයා දැකපු නපුරුම හීනය ඒකයි කියල හිතන්න. සංසාරෙ කිසිම දවසක මට දැනුණු වේදනාවෙන් අංශු මාත්‍රයක්වත් ඔයාට දැනෙන්න එපා කියල මම පතන්නම්.  සාරංගිකා ශ්‍රීමාලි ජයසිංහකොළඹ - 10ආලෝකයට පිටුපාන කොට තිත්තම තිත්ත කළු පාට හෙවණැලි වැටෙන්නේ ඉස්සරහට... නුඹේ නම් අනාගතයට කියලා කොච්චරක් නම් කිව්වද? අමතක වුණාද අමතක කළා ද මම නම් හරියටම දන්නෙ නෑ පූරුවේ පවකට මම කියලා මොනවා කරන්න ද?  සෞම්‍යා පිනිදියදෙණියාය(සත්‍ය අත්දැකීමක් ඇසුරිනි.)මම ඔහුගෙන් ඉවතට පියවර තබා පහළ වීදිය ඔස්සේ ඈතට පියවර තැබුවෙමි. මා කෙතරම් දෑ කියා සමුගෙන ආවද ඔහුගෙන් මිදුණු බවට ඇතිවන සැනසුමක් මා හට නොවීය මගේ දිවියේ වසන්තය වූ ඔහුගෙන් ඉවතට පියවර තබන මොහොතයි මේ... “ජීවිතය තුළම ජීවිතෙන් ඈතට යන්නා සේ මට දැනිණ” මට ඔහුගෙන් වෙන්වීමට නොහැක සියල්ල අතීතයෙහි වළලා ඔහු ලබා ගැනීමට ද මට නොහැක තාරුණ්‍යයේ ඉපදුණු කුළුදුල් ආදරයට ආදරය කළ තරමටම ඉන් වෙන්වීමට ද ඒ තරම්ම අපහසුය මා සිතේ වූයේ දුකකි මන්ද? ගෙවුණු අතීතයේ ඒ සුරකුමරු මගේ හදවතේ එක් ක් බඳු විය මේ සමුගැනීම දරා සිටින්නට නොහැකිම වූ මොහොතේ මම ඔහු දෙස හැරි බැලුවෙමි ඔහු...බදුල්ලෙන්නිලු (සසිගේ කලා)තාරුණ්‍යය සොඳුරුයි. උසස්පෙළ බර කරින් බිම තියපු අප හැමෝම ගතකරමින් ඉන්නෙ නෑඹුල් තරුණ විය. සරුංගෝල වගේ හිටපු කාලය දැන් ඉවරයි. ඉස්සර අපව පාලනය කළේ අපේ දෙමාපියෝනෙ නේද? ඔන්න දැන් අපිට අපේ ජීවිතයේ යතුර (Life key)ලැබිලා. වඳුරට දැලි පිහිය හම්බ වුණා වගේ නැතිව එය නිවැරැදිව භාවිතා කරන්න තරම් බුද්ධියක් අප ළඟ තියෙන්න ඕන.මේ වයසෙ අපේ ගොඩක් යාළුවන්ගේ එකම බලාපොරොත්තුව සරසවි සිහිනය සැබෑ කර ගැනීම. සමහර අපේ වයසේ යාළුවෝ නම් මේ වන විටත් රැකියාවල නිතර වෙනවා. ඒ අතරෙ තවත් අය විවිධ පාඨමාලා හදාරනවා. මේ කාගෙත් එම ඉලක්කය වෙලා තියෙන්නෙ ජීවිතය ජය ගැනීම. ජීවිත නෞකාව එක් ප්‍රධාන සුක්කානමක් තමා ආදරය.එනම් ජීවිතය ජයගන්න ගමනට විශාල ශක්තියක් ආදරයෙන් ලැබෙනවා. මේ සියලු සිහින යටි සිතේ සිත්තම් කරගත් අපට මුහුණ දෙන්න වෙලා තියෙන සමාජය හැම අතින්ම කැලතිච්ච කැකෑරිච්ච සමාජයකට. මේ සමාජයෙන් තමා අපිට සහකාරියක් හරි සහකරුවෙක් හරි සොයාගන්න වෙන්නෙ. ඒ ගොඩක් අය ඉන්නෙ සැබෑ ස්වරූපයෙන් නෙමෙයි. වෙස් මුහුණු දාගෙන. ආනන්ද රාජ කරුණා මහතාගේ ගඟ පද්‍ය පන්තිය මීට කදිම නිදසුනක්.දණ්ඩි කූනි පෙතියෝ ගොඩයෝ ඉස්සෝ පැන්නො කටිල්ලෝ කාවයියෝ කොස්සෝ එහෙන් මෙහෙන් පීනන ලස්සනක හැටී කිඹුලා මිනී කන්නෙකි සැඟවිලා සිටීවත්මන් සමාජයේ ජීවත් වීමත් මේ වගේම අවිනිශ්චිතයි. මෙයා හොඳයි, මෙයා නරකයි කියලා අපිට එකපාරටම කියන්න බෑ. මිනිසුන්ගේ බාහිර ස්වරූපයෙන් නම් ඒ ගැන කොහෙත්ම තීරණය කරන්න බැහැ. මොකද එයාලගෙ දෙමාපියෝ කවුද? පවුල් පසුබිම කොහොමද? පවුල් පරිසරය කොහොමද කියලා අටුවාටීකා හොයන එක හරිම අපහසුයි. දෙමාපියො හොඳ නම් ඒ දෙමාපියන්ගෙ දරුවෝ කොහොමත් හොඳට හැදෙනවා. ගුණයහපත්. හරියට නෙළුම් මලේ වහපු සමනළයන් වගේ.ඒත් ගැටලුව තමයි ඒවා දැනගන්න තරම් අපිට ඥානයක් නොවීම. ඒකට තමයි වාසනාව කියන්නෙ. දෙයක් කරන්න පෙර ඒ ගැන හිතින් හිතලා ප්‍රතිඵල මොනවද? හොඳ ද? නරක ද? බලන එක තමයි මට හිතෙන විදියට අපිට කරන්න තියෙන්නෙ. නැතිව කරපු දෙයක් හරි කියපු දෙයක් හරි නැවත පස්සට ගන්න බැරි වේවි.දිල්මිණි වින්ධ්‍යා ඕපනායකවැලිපත, බැල්ලපිටිය, හොරණ,- ශි‍්‍රයානි අමරසේනමගේ යෞවන කාලෙ ඉතාමත් සුන්දරයි. හැම අතින්ම නිරවුල්. අද වගේ නෙවෙයි හොඳ නිදහසක් තියෙනවා. පරිසරයත් එක්ක සංවේදී වෙන්න අපිට කාලයක් තිබුණා. මුලින්ම මංගියේ මීතොටමුල්ල මධ්‍ය මහා විද්‍යාලයට. ඊට පස්සේ මියුසියස් විද්‍යාලයට ගියා. ඊට පස්සේ ගෝතමී විද්‍යාලයට ගියා. ඉස්කෝලෙ යන කාලයේදි මං චිත්‍ර විෂයට ගොඩක් ආසයි. මං දැකපු දර්ශන නිදහසේ චිත්‍රයට නැගුවා. ඒ වගේම සංගීතයට ආසයි. මට මතකයි මං මියුසියස් විද්‍යාලයේ ඉගෙන ගන්නා කාලයේ. ඒ කාලේ මං කෙළේ බටහිර සංගීතය.අපට සංගීතය උගන්නන්න ආපු ටීචර් හරිම ලස්සනයි. පියානෝව වාදනය කර කර අපිට සිංදු උගන්නනකොට අපිට දැනුණු සංතෝෂය කියලා නිම කරන්න බෑ. ඇගේ ලස්සන හිනාව වගේම ගායනය අපේ හිතේ රැඳුණ. සංගීතයට වගේම සිංහල සාහිත්‍යයටත් මං ආසයි. ළමයිත් එක්ක එකට එකතුවෙලා විනෝදගමන් යනවා. සෙල්ලම් කරනවා. මං හිතන්නෙ අපේ යෞවන කාලෙ වගේම ළමා කාලෙත් අපි හොඳට වින්ඳා. ඒ රසවත්කම නිසාම අපිට ඉස්කෝලෙ යන්න කැම්මැලි වුණේ නැහැ. මට මතකයි අපේ පන්තියෙ දිගම කොණ්ඩෙ තිබුණ ළමයා මම. අනිත් හැම ළමයාගේම කොණ්ඩෙ කොටයි. ඉස්කෝලෙ ගවුම ඇඳලා කොණ්ඩ දෙක ගොතලා දැම්මහම හරිම ලස්සනයි.ඒ කාලෙ ගොඩක් ළමයි බටහිර පන්නයට හුරුවුණු අය. ඒත් මං කැමැති වුණේ සිංහල ක්‍රමයට ඉන්න. ඒ කාලෙ හරිම සුන්දරයි. එදා දරුවන්ට සිංහලකම හුරුකරන්න දෙමව්පියෝ ගොඩක් උත්සහා කළා. අවුරුදු කාලෙට අවුරුදු සිරිත් විරිත් ඒ අය කියලා දෙනවා. අපි ඒවාට හරිම ආසයි. අවුරුද්ද දවසට කෑම පිඟන් අරගෙන ගෙවල්වලට යන්න මං හරි ආසයි. එදාට තියෙන සතුට මට කවදාවත් අමතක වෙන්නෙ නැහැ.දෙමව්පියන්ට වගේම ගුරුවරුන්ටත් අපි ගෞරව කරනවා. එදා වගේම අදත් දරුවෝ ගුරුවරුන්ට සලකනවා. ඒත් අපේ කාලෙ වගේ නෑ. මං හිතන්නෙ ඒ බැඳීම නැති වුණේ ටියුෂන් නිසාවත් ද කියලත් හිතෙනවා. දරුවෝ හැමදේටම හිරවෙලා කොටුවෙලා. තරගකාරී මානසිකත්වය විතරයි. මගේ සිතුවිල්ලෙ විදිහට මේ තරගය නිසාම දරුවෝ වෛරකාරයෝ බවට පත්වෙනවා. තරගයට දරුවන් හුරු කරවීම මහා අපරාධයක්. අපි නම් ටියුෂන් ගියේ ඉංගිරිසි විෂයට විතරයි. ඒ අපිට නුහුරු භාෂාවක් නිසා. නැත්නම් හැම දේම ඉගෙන ගත්තේ ඉස්කෝලෙන්.අද ළමා මනසට දෙන වධය නිසාම මනස දුර්වල වෙනවා. ළමා කාලය කටෝරත්වයෙන් පිරිලා. මං හිතන්නෙ දරුවන්ට හුස්මක් ගන්නවත් වෙලාවක් නෑ. ටියුෂන් නිසා දරුවෝ වල්මත් වෙලා. ඇත්තෙන්ම සමනල කාලෙ දරුවෝ ළමා වැඩිහිටියො බවට පත් වෙලා. මට මතකයි අපිට බුද්ධ ධර්මය ඉගැන්නූ සුධර්මා සිල් මාතාව, ඇය ටික වෙලාවක් අපිට භාවනා කරන්න කියලා දුන්නා. ඒකෙන් අපේ මනස පාඩම් කරන්නත් එකම තැනකට සමාධි ගතකරගන්න පුළුවන් හැකියාව ලැබෙනවා. මං හිතන්නෙ ඒක තමයි අවශ්‍ය වෙන්නෙ.අපි පුංචි අය නිසා ඒ දවස්වල ඒක අමාරු වුණා. ඒත් දැන් හිතෙනවා එහෙම කරපු එක හොඳයි කියලා. යාළුවෝ හැමෝම අතර හොඳ බැඳීමක් තිබුණා. සාමූහිකත්වය අපි හැමවිටම අගේ කළා. අද නම් මිනිස්සු තරගය නිසාම ආත්මාර්ථකාමී වෙලා. එදා එහෙම නෑ. මං හිතන්නෙ ඒක වාසනා ගුණයක් කියලා. එදා හැමෝම අතරේ ආදරණීයත්වයක් තිබුණා.ඒ කාලෙ තරුණ තරුණියන් අතර ආදර බැඳීම් තිබුණා. නමුත් අද වගේ නෙවෙයි. තනිපංගලමේ මුණගැහෙන්න බයයි. හැමදේම සිතුම් පැතුම් හුවමාරු කර ගත්තේ ලිපිවලින්. පෙම් හසුන් ලියවුණේ ඉතාමත් නිර්මාණශීලීව. මං හිතන්නේ නිර්මාණශීලීත්වයට එදා තරුණ තරුණියන් හුරු කළේ පෙම්හසුන්. අද වගේ එදා එස්.එම්.එස්. පණිවිඩ යවන්න හැකියාව තිබුණෙ නැහැ. නමුත් නිර්මාණශීලීව යමක් හුවමාරු කරගන්න හැකියාව තිබුණා.හැබැයි ඉතින් හරිම සුන්දරයි. ජීවිතයේ සොඳුරුපැත්ත අපි වින්ඳා. මං හිතන්නේ ඒක ඉතාමත් පවිත්‍ර අත්දැකීමක්. ආදරේ හිතුණත් කියා ගන්න බැරි වෙන්නෙ ලැජ්ජාශීලීත්වය නිසා. මං හිතන්නෙ එදා තිබුණ හික්මුන සමාජයේ ප්‍රතිඵල තමයි මේ හැම එකක්ම. තාරුණ්‍යයේ හික්මුන බව අදට වඩා එදා දකින්න තිබුණා. ඒ වටිනාකම තරුණ තරුණියන්ගේ පවුල්වලටත් සමාජයටත් ලැබෙනවා.  සිතුවිලි පෙළ ගැස්ම රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2011</year>
      <month>02</month>
      <day>27</day>
    </date>
    <link>http://www.silumina.lk/2011/02/27/_art.asp?fn=as1102274</link>
    <topic>නෙළුම් විල</topic>
    <author/>
    <content>නෙළුම් විලසංස්කාරක සටහනකලක සිට සිළුමිණ නෙළුම්විලට විශේෂාංග සැපයූ සුමනසිංහ වෙලගෙදර මහතා ගේ හදිසි වියෝව ගැන අපි කම්පා වෙමු. ඔහු විසින් නෙළුම්විලට යොමු කරන ලද කතා කිහිපයක් තවමත් සංස්කරණය වී නැත. ඉන් එකක් පහත පළ කරමු.ගුණසිංහ හෙට්ටිආරච්චිඅම්පාර නගර සීමාවේ පැවති මා සොහොයුරකු ගේ අකල් මරණයක අවසන් කටයුත්තට සහභාගි වු අපි සැතපුම් එකසිය ගණනක දුරක් ආපසු ඒමට පිටත් වීමු.පහුදා නොයෙක් රාජකාරි යෙදී තිබුණෙන් අතරමග නාස්ති කිරීමට කාලයක් නොවී ය.අපි මහඔයට ආසන්න වෙමින් සිටියෙමු.කාන්තාවකට ත්‍රිරෝද රිය පුහුණුවක් දෙමින් සිටි ත්‍රිරෝද රථ කරුවකුට රිය පාලනය කර නොගත හැකි ව පාර අයිනේ පෙරළිණ. අප රිය ඔවුන් පහු කර ඉදිරියට ඇදුණේ ය. එහෙත් අපට යා ගත හැකි වූයේ මාර්ග බාධකය දක්වා පමණි.අප නැවැත්වූ නිලධාරිහු ‘බස් එක ත්‍රීවිලර් එකේ වද්දවා ගෙන ආව නේදැ’යි අසමින් අප ගේ බසයේ බඳ දැඩි සෝදිසියකට ලක් කරන්නට වූහ.අප පහුකර ගෙන ආ වෑන් රියක සිටියකු අප ගැන වැරදි තොරතුරක් දී ඇති බව අපට වැටහිණ.ත්‍රිරෝද රිය පැදවූ අය ද අප ද පොලිසියට කැඳවිණි. ත්‍රිරෝද රිය පැදවූ අය බීමතින් සිටි බව ද සනාථ විණි.අතක පිටි අල්ල තුවාල වී සිටි කාන්තාවත් පොලිසියෙහි සිටියා ය. ඇතැම් නිලධාරින් කීවේ ඔවුන්ට ඉතා අසාධ්‍ය බව ය. එහෙත් ඔවුහු හොඳින් සිටියහ.අප බසය ත්‍රිරෝද රියෙහි ගැටුණේ නැත. ත්‍රිරෝදකරු බීමතින් සිටි නිසා එය පාලනය කර නොගත හැකිව පෙරළෙන්නට ඇත. එහෙත් සිදු වූයේ නිරවද්‍ය අපට සාපරාධ චෝදනා එල්ල වීම ය.අප බසය මුදා හළ නොහැකි බව නිලධාරීන් ගේ දැඩි තීරණය වූයේ ය. බසයට යෑමට අවසර නොලැබීම අප ඥාතීන් ගේ බලවත් කනස්සල්ලට හේතුවක් විය. රෑ නවය පමණ වන විට අපි දැඩි ලෙස තෙහෙට්ටුවට පත් ව සිටියෙමු.ත්‍රිරෝදකරුටත් කාන්තාවටත් රුපියල් තුන් දහසක්දී සමතයකට පත්විය හැකි බව නිලධාරීහු අපට කීහ. අවස්ථාවේ හැටියට අපි ඊට එකඟ වීමු.අවස්ථාවාදීන්ට අහිංසකයන් ගොදුරු වූයේ අද ඊයේ නොවේ. එහෙත් පොලිස් නිලධාරීන් සාධාරණ හා යුක්තිගරුක විය යුතු ය. මේ සිද්ධියේ දී තමන් කළේ කුමක් දැයි හද සාක්කියට අනුව කල්පනා කරන ලෙස නිලධාරින් ගෙන් ඉල්ලා සිටිමු.  උඩිස්පත්තුවේ සුමනසිංහ වෙලගෙදර මහතා විසින් යොමු කරන ලද ලිපියක් ඇසුරිනි.අපේ මිදුලේ දාස් පෙති මල් ගොමු කිහිපයක් විය. ඒවා වවා තිබුණේ අම්මා ය.විසිතුරු සමනල්ලු සහ බත් කූරෝ මේවායේ සරන්නට වූහ. පුංචි මම හිස් යෝගට් කෝප්පයක් සහ වීදුරුවක් ගෙන උන් අල්ලන්නට වීමි.වීදුරුව තුළ දඟලන සමනලුන් සහ බත් කූරන් දැක මා වින්දේ අසීමිත සතුටකි. ‘සීබ්‍රා’ සහ ‘ටයිගර්’ සමනලයා අල්ලා ගැනීමට මට හැකියාවක් නොවී ය. අම්මා ගේ ඉරටු මිටිය ගෙන මම එක පහරින් ඌ දමනය කරමි.“එපා පුතේ පව්!” ඒ අප්පච්චී ගේ කටහඬ ය.ඔහු කඩදාසියක් ගෙන එය ඒ මේ අත කිහිප වරක් නමා ගුවන් යානයක් තැනුවේ ය. එය අහසට විදිණ. තාලයකට රවුම් පියාඹා ගිය එය අවසානයේ බිම වැටිණ. එය මගේ අවධානය දිනා ගත්තේ ය. මට සමනලුන් අමතක විය... එතැන් පටන් එම කඩදාසි දුසිම් ගණනක් ඉරා ගුවන් යානා තැනීමි. ඒ කඩදාසි යානය අද මා පදවන ගුවන් යානයට මඳක් සමාන යැයි මට සිතේ.ඉකුත් වසර කිහිපය පුරා පැවති ක්‍රියාන්විත රාජකාරි සමයේ දී දිවා රෑ කුමන අවස්ථාවක වුව ද මා ගුවන් ගත වී බිමට පැමිණෙන තුරු බලා සිට මට ඇමතුමක් දීම අප්පච්චිගේ සිරිත වූයේ ය.අප්පච්චි ගේ කඩදාසි ගුවන් යානයේ ආකෘතියක් අදත් මගේ මේසයේ කෙළවරක තිබේ.අප්පච්චිගේ අකුරු මුදල් නෝට්ටුවල අකුරුවලටත් වඩා ලස්සන යැයි මට සිතේ. ඔහු ලියූ අකුරු තරම් ලස්සන අත් අකුරු දැක නැත.හැම වසරකම පළමු පාසල් වාරයේ ලැබුණු පොත්වලට කවර දමා දෙන්නේ අප්පච්චි ය. ඔහු ගේ ම අකුරින් පිට කවර හැඩ වැඩ වෙයි. පාසල් වාරයේ පළමු දින පන්තියේ ලස්සන ම පොත් මිටියේ හිමි කාරයා වන්නේ මා ය.“අප්පච්චි ද කවර දැම්මේ? හැමෝ ම ඇසූහ.ඉබ්බා සහ හාවා ගැනත්, නරියා සහ මිදිවැල ගැනත්, ‘බිම් ගෙයි සිරකරුවා’ ගැනත් අප්පච්චි මට කියා දුන්නේ ය. ඒබ්‍රහම් ලින්කන්, ලෙනින්, හිට්ලර් ආදී ජන නායකයන් ගැන මෙන් ම වියට්නාම් යුද්ධය, රේගන් ගේ තාරකා යුද්ධය ආදි ලෝක තත්ත්වයන් ගැනත් ඔහු කී කතාවලට මම සවන් දුනිමි. අප්පච්චිගේ එක් ඡායාරූප ඇල්බමයක පිටු කිහිපයක් වෙන්ව තිබුණේ සුවිශේෂ චරිත කිහිපයක් වෙනුවෙනි. මාර්ටින් වික්‍රමසිංහ, මහගම සේකර, අමරදේව ආදී සාහිත්‍ය ධරයෝ, ගාන්ධර්වයෝ ඒ අතර වූහ.“පුතේ මෙතුමා තමයි අර නවකතාව ලිව්වේ! මෙතුමා තමයි අර සින්දුව ලිව්වේ! මෙතුමා තමයි අර සින්දුව කියන්නෙ!”කාලය ඉහළ ගියේ ය.දෙසොහොයුරියනුත්, සොහොයුරාත්, මාත් ගමෙන් නුවරටත් නුවරින් එහා ලෝකයටත් පියමං කරවන්නට අප්පච්චි දැරුවේ අපමණ වූ පරිශ්‍රමයකි. ඒ තබා, සිය රැකියාවෙන් විවේක ලද හැම අවස්ථාවක ම ඔහු සුවිශාල සමාජ මෙහෙවරක් වෙනුවෙන් යෙදවී ය. ඉකුත් තිස් වසරක කාලය පුරා අසල්වැසි, ගම්වැසි සහ ඥාති පිරිස් අරභයා, ඔහු කළ සේවාව කැපී පෙනෙයි. සමාජ සංවිධාන කිහිපයක් ඔහු ගේ ශ්‍රමයෙන් පණ ලැබුවේ ය.මෑත එක් ඉරිදා දවසක අප්පච්චි රතු පේර කඩමින් සිටියේ ය. දහම් පාසල නිම වී දරු පිරිසක් පාරේ ගියහ.“පුතාල, පේර ඕනැ ද?” අප්පච්චි ඇසුවේ ය. හඬ සවන් වැකුණු මොහොතෙහි ම දරු පිරිස ගෙමිදුලට ආහ. ගෙඩි විසි ගණනක් දරුවන් අතර බෙදී ගිය පසු අප්පච්චි අත ඉතිරි වූයේ එක පේර ගෙඩියකි. ඔහු එය මා අත තැබුවේ ය.අප්පච්චි විසින් වත්තේ තැන තැන රෝපණය කරන ලද පලතුරු ගස් අද පලබර වී තිබේ. කුරුල්ලෝ, ලේන්නු ඒවායේ සරති.අප්පච්චි අතින් නිමැවුණ කාව්‍ය රචනා සිය ගණනින් ද වෙයි. ඔහු පුවත්පත්වලට ලියූ කව් සහ ලිපි ඇතුළත් පොතක් ද අප අතර සැරිසැරුවේ ය.උඩිස්පත්තුවේ සුමනසිංහ වෙලගෙදර හෙවත් මගේ අප්පච්චි මින් පසු නෙළුම්විලෙන් ඔබ හමුවට නොඑයි. අප්‍රතිහත උත්සාහයේ සියලු මල්ඵල අපට උදාකර දී ඉකුත් දා හදිසියේ ම අපෙන් සමුගත්තේ ය.“පුතේ, අප්පච්චි නෙමේ මැරුණේ! අපේ ගම තමයි මැරුණේ!” මළගමට සහභාගි වූ බොහෝ දෙනා කී ඒ දේ මසිතෙහි තැන්පත්ව තිබේ.මා දුටු උදාර මිනිසාණනි, ඔබට නිවන් සුව පතමි.  උඩිස්පත්තුවේ, උඩුමුල්ලේ, එස්. වෙලගෙදර මහතා විසින් යොමු කරන ලද ලිපියක් ඇසුරිනි.මා සේවාව කරන්නේ සංචාරක ආරක්ෂක නිලධාරියකු ලෙස ය.මම සුපුරුදු ලෙස වැටුප් ගෙවීම සඳහා රාගම ඇක්වයිනාස් ගොවි පුහුණු මධ්‍යස්ථානයට යතුරු පැදියෙන් ගියෙමි. එහි අදාළ නිලධාරීන්ට වැටුප් ගෙවූ මම ඉන්පසු කඳානේ දි මැසනඩ් විදුහලේ ආරක්ෂක නිලධාරීන්ට වැටුප් ගෙවීමට ගියෙමි.බෑගය අතට ගනිද්දී හිතෙහි කුකුසක් ඇතිවිය. එහි සිප් එක ඇරී තිබිණි. බෑගය ඒ මේ අත පෙරළා බැලුවත් වැටුප් මුදල සොයා ගැනීමට බැරි විය.මම වහාම ආපසු හැරී රාගම ඇක්වයිනාස් ගොවි පුහුණු මධ්‍යස්ථානයට පැමිණ මුදල් එහි වැටී ඇද්දැයි බැලීමි. එය එහි නොවීය. මගේ හද ගැස්ම වේගවත් විය.මා ගෙදර ගියේ සුන් වූ පැතුමින් යුතුවය. එහෙත් මා ගෙදර ගිය විට රාගම පොලිස් ස්ථානයෙන් දුර ඇමතුම් කිහිපයක් ලැබී ඇති වග දැනගතිමි.කිසියම් බලාපොරොත්තු සහගත සිතුවිල්ලකින් යුතුව මම රාගම පොලිස් ස්ථානයට ගියෙමි. මා සහකාර පොලිස් අධිකාරිවරයා වෙත යොමුකැරිණි. කරුණු කාරණා විමසූ පොලිස් අධිකාරිවරයා මගේ නැතිවූ වැටුප් බෑගය මා අතට දී මුදල හරියට තිබේදැයි පරීක්ෂා කර බලන ලෙස කීවේය.මම එය පිරික්සීමි. තිබූ මුදල ඒ ආකාරයෙන්ම තිබිණ.පොලිස් නිලධාරි මහතාට තුති පිදූ මම මුදල් බෑගය ලැබුණේ කෙසේදැයි විමසීමි.”ඕක අපට බාරදුන්නෙ ත්‍රීවීල් ඩ්‍රැයිවර් කෙනෙක්!” ඔහු කීය.ඉන්පසු මම මේ කාරුණික ත්‍රිරෝද රථ රියදුරු සොයන්නට වීමි. අවසානයේ ඔහු මට හමුවිය.මා දුරකථනයෙන් සම්බන්ධ කර ගැනීමට නොහැකි වූ නිසා මුදල් බෑගය පොලිසියට දුන් බව ඔහු කීවේය.රාගම, දුම්රියපොළ අසල ත්‍රිරෝද රථ ගාලේ අංක QE1979 ත්‍රිරෝද රථයේ නීල් සිල්වා මහතාණනි, ඔබ වන් පුතුන් ලක්මවට සම්පතකි.  කඩවත, සූරිගම, ලෙනින් වික්‍රමසිංහ මහතා විසින් යොමු කරන ලද ලිපියක් ඇසුරිනි.මේ කවකටු පෙට්ටිය ඔයාට! ආ.. මේකත් ගන්නකෝ. ...පුතේ, ඔයාට තමයි මේ ඉංග්‍රීසි ඩික්ෂනරිය! අනේ අක්කෙ, මං ඉතිං වැඩියමක් ගෙනාවෙ නෑ. පොඩි පොඩි තෑගි තියනව. තෝරල බලල ගන්නකෝ!’ආදරණීය පොඩි බාප්පාගේ ඒ වදන් නොමැකෙන සිහිවටනයක් පරිදි අපේ සවන්පත් අතර අද ද රැව් දෙයි. ඒ, ඔහු හමුදා පුහුණුවකට පාකිස්ථානයට ගොස් ආ අවස්ථාවකි.අපේ පොඩි බාප්පා ඉගෙන ගන්නා දරුවන්ට බෙහෙවින් ආදරය කළේය. නිවාඩු දිනවල අප හමු වූ විට ඔහු මුලින් ම ඇසුවේ පාසල් වැඩ ගැනය.’මේ සැරේ පන්තියෙ කී වෙනිය ද? හා! හා! ගණන්වලට තවත් උනන්දුවෙන්න ඕනෑ හොඳද?ඔහු ගේ වැඩිමල් සොහොයුරා ගේ දරුවන් වන අප තුළ ඔහු කෙරෙහි වූයේ ගෞරවසම්ප්‍රයුක්ත බියකි. මගේ උපාධි උත්සවයට පසුදා ඔහු තකහනියේ ම අපේ ගෙදර ආවේ ය.’පුතේ, ඔයා තමයි අපේ අයියට ගෞරවයක් ගෙනාවෙ. අනිත් අයටත් ඔයා ආදර්ශයක්’ ඔහු මගේ හිස පිරිමැද ආශිර්වාද කළ හැටි මට මතකය.අප පවුලේ සොහොයුරියෝ දෙදෙනක් සරසවි පිවිසුම සමත්ව සිටියදීත් එහි ඇතුළු නොවූහ. බාප්පාට එය රිස්සුවේ නැත. එය නොරිස්සුවේ ඔහු අපට ආදරය කළ නිසාය.වර්ණ සැරයන් එම්.ජී.චන්ද්‍රසිරි නමැති අපේ පොඩි බාප්පා සිය සේවා කාලය නිමවීමට දින කිහිපයක් තිබිය දී අප සෝ සයුරක ගිල්වමින් සදහටම අපෙන් සමුගෙන ගියේ ය.අවසන් කටයුතු හමුදා ගෞරව සහිතව සිදු කැරිණ.පොඩි බාප්පා රටටත්, ගමටත්, පවුලටත් කළ සේවාව විශිෂ්ට ය.ඔහු සුදු නෙළුමක් සේ අපේ මතකයේ පිපී අප සුවඳ ගන්වයි.මානව හිතවාදියාණනි, ඔබේ ආත්මය සුවපත් වේවා!  මාතලේ, මාදිපොළ නිරෝෂා දයානන්ද මෙණෙවිය විසින් යොමු කරන ලද ලිපියක් ඇසුරිණි.මම අත්තම්මා කෙනෙක්මි. වයස අවුරුදු හැත්තෑ හතකි.මට හුරුබුහුටි මුණුබුරෝ දෙදෙනෙක් වෙති.ගිය සතියේ දිනෙක මම පාදයක ආබාධයකට ප්‍රතිකාර ගනු පිණිස වෛද්‍යවරයකු හමුවීමට ගොස් සිටියෙමි.තරුණ යුවළක් සමඟ ඔවුන් ගේ පොඩි පුතු ද එහි රැඳී සිටියහ. ඒ දරුවා ගේ වයස අවුරුදු පහක් පමණ ඇත. දරුවා මගේ මුනුබුරකු ගේ රූපයට සමාන ය. එහෙයින් මගේ ඇස විශේෂයෙන් ඔහු වෙත ගියේ ය.දරුවා හැඳ සිටියේ කළු සුදු මිශ්‍ර ටී ෂර්ට් එකකි.මගේ දෑස ඔහු ගේ ටී ෂර්ට් එකෙහි මුද්‍රණය කර තිබූ ඉංග්‍රීසි අකුරු කිහිපය වෙත ද ගියේ ය.‘RASCAL’මම පුදුමයට පත්වීමි. එසේ වූයේ මා එහි අරුත දැන සිටි හෙයිනි. වැඩි හොඳට ගෙදර ගිය හැටියේ ම මලලසේකර ඩික්ෂනරිය පෙරළා බැලීමි.එහි මෙසේ තිබිණි.‘rascal (රා’ස්කල්), තක්කඩියා, හොරා, දුර්ජනයා, නීචයා, කපටියා...’ මෙය දරුවා ගේ ජීවිතයට වස් කවියක් නොව් ද?දරුවන්ට ඇඳුම් තෝරන විට වස්කවිවලින් දුරු වීමට තරුණ මාපියන්ට ඥානය පහළ වේවා!  අළුබෝමුල්ලේ, පමුණුගම, ඩී. රණවක මහත්මිය විසින් යොමු කරන ලද ලිපියක් ඇසුරිනි.නෙළුම් විල, සිළුමිණ, ලේක්හවුස්, කොළඹකර්තෘට ලියන්න | මුද්‍රණය සඳහා</content>
  </post></root>