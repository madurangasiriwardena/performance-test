<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2013</year>
      <month>10</month>
      <day>20</day>
    </date>
    <link>http://www.silumina.lk/2013/10/20/_art.asp?fn=av13102014</link>
    <topic>ශ්‍රී ලාංකේය දේශපාලනයට ගාන්ධි ආදර්ශය</topic>
    <author>සු. මි.</author>
    <content>ශ්‍රී ලාංකේය දේශපාලනයට ගාන්ධි ආදර්ශයමහත්මා ගාන්ධි ගැන මගේ හැදෑරීමක් ඒතරම්ම තිබ්බෙ නැහැ. ඒත් ප්‍රවීණ මාධ්‍යවේදියකු හා දේශපාලන විශ්ලේෂකයකු වන වික්ටර් අයිවන් මහතා ගාන්ධි අළලා ලියූ ලිපි කීපයකින් ගාන්ධි පිළිබඳ කරුණු සෙවීමේ විශේෂයෙන් ඔහුගේ සමාජ දේශපාලන චින්තනය හා භාවිතය පිළිබඳ කරුණු විභාග කර බැලීමේ උනන්දුවක් මා තුළ ඇතිවුණා. ඒ අතරවාරයේ තමයි ආචාර්ය ඩබ්ලිව්. ඒ. අබේසිංහයන් ලියු ‘ශ්‍රී ලාංකේය දේශපාලනයට ගාන්ධි ආදර්ශය’ නම්වූ කෘතිය මට කියවන්ට ලැබුණේ.මේ පොතට ලිපි හතරක් ඇතුළත්. එයට අමතරව එහි පරිශිෂ්ටයක් ද තිබෙනවා.ගාන්ධි හින්දු භක්තිකයකු වුණත් කිසිම දවසක ජාතිවාදි, ආගම්වාදි, කුලවාදී හා ගෝත්‍රවාදි වුණේ නැහැ. හින්දු - මුස්ලිම් ගැටුම්වලදි ඔහු ක්‍රියා කළේ මේ වාර්ගිකයන්ගේ සහජීවනය වෙනුවෙන්. ඔහුට ජීවිතය පවා පුදන්ට සිදුවුණේ එහි ප්‍රතිඵලයක් වශයෙන්. ඉන්දියාව දෙකඩ වීම නොවැළැක්විය හැකි වුණත් ගාන්ධි නොසිටින්න එය රටවල් දෙකකට නොව රටවල් ගණනාවකට කැඩි බිඳී යන්න ඉඩ තිබුණු බවයි විචාරක මතය.ඉන්දියාව මූලධර්මවාදවලින් උන්මත්තක වුණු රටක්. එබඳු පසුබිමක ගාන්ධි ආගම්වාදියකු නොවීම ඔහුගේ ප්‍රගතිශීලී දෘෂ්ටිවාදය ප්‍රකට කරවන්නක්. ආගම පෞද්ගලික දෙයක් ලෙස සලකපු ගාන්ධි කතා කළේ අනාගාමික රාජ්‍යයක් (SECULAR STATE) ගොඩනැංවීම ගැනයි. ඔහු වරක් මෙසේ කියා සිටියා.“මුළු මහත් ජනතාවම අයත් වන්නේ එකම ආගමකට වුණත් රාජ්‍ය ආගමක් ගැන මගේ විශ්වාසයක් ඇත්තේ නැත.මේ කාරණය සම්බන්ධයෙන් රාජ්‍යයේ මැදිහත්වීම, හැම විටෙකම අප්‍රියජනක කාර්යයක් වනු ඇත්තේය. ආගම සම්පූර්ණයෙන්ම පෞද්ගලික කාරණයකි.”ගාන්ධි කුල විරෝධියෙක් ද වුණා. ඉන්දියාවේ ජීවත්වන ඉතාම අඩු කුලයේ ජනයා (හරිජනයන්) කෙරෙහි ඔහු තුළ තිබුණේ දැඩි මානව දයාවක්.ඔහු එය ක්‍රියාවෙන්ම පෙන්නුම් කළා. ඔහු අඩු කුලේ දැරියක් හදාවඩා ගත්තා.ගාන්ධි යටත්විජිත විරෝධියකු වශයෙන් විජාතිකත්වය ප්‍රතික්ෂේප කොට දේශීයත්වයට දුන්නේ ප්‍රමුඛ තැනක්. ඔහු තම ඇඳුම් තමාම පිළියෙල කරගත්තා. චරකයෙන් වියාගත් කපු රෙදිවලින් තමයි ඔහු තම වස්ත්‍රය නිර්මාණය කර ගත්තේ. තමන්ගේ පරිහරණයට අවශ්‍ය ලුණු ඔහු මුහුදු වතුරින් තනා ගත්තා. එකල ලුණු සම්බන්ධයෙන් පැවතුණු නීතිය ගාන්ධි උල්ලංඝනය කළ බව මෙහිදී අප සිහියට නැඟිය යුතුයි.අවිහිංසාවාදයත් පාරිශුද්ධ චරිතයත් ගාන්ධිගේ ජීවිතයේ වැදගත් ගුණාංග වුණත් මා වඩාත් වැදගත් කොට සලකන්නේ ඉහත කී කාරණා. ඒවා අතිශයින්ම ප්‍රගතිශීලියි; මානව හිතවාදියි.මෙබඳු ලක්ෂණවලින් අපේ රට ආදර්ශයක් ගත යුතු බව ආචාර්ය අබේසිංහයන් තම පොතෙන් කියා සිටිනවා. අද අපේ රට අමු ජාතිවාදියි; ආගම්වාදියි; (මූලධර්මවාදියි) කුලවාදියි; ගෝත්‍රවාදියි.රට භෞතිකව සංවර්ධනය වුණාට ආධ්‍යාත්මික වශයෙන් පිරිහි යමින් පවතිනවා. ඒ නිසා අප යළිත් පුනරුජ්ජීවනයක් ලබන්න නම් ගාන්ධි වැනි ශ්‍රේෂ්ඨ පුරුෂයන් ගෙන් නොමඳ ආදර්ශයක්, ආභාසයක් ලබන්න ඕනැ. ඒ සඳහා වන චින්තන පසුබිමක් පූර්වෝක්ත ග්‍රන්ථයෙන් සපයනවා.සු. මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>20</day>
    </date>
    <link>http://www.silumina.lk/2013/10/20/_art.asp?fn=av13102015</link>
    <topic>රණවිරු සින්දු කියපු කාලේ මං හිටියේ ප්‍රාණ බයෙන්</topic>
    <author>ඉනෝකා පෙරේරා බණ්ඩාර</author>
    <content>රණවිරු සින්දු කියපු කාලේ මං හිටියේ ප්‍රාණ බයෙන්ධනපාල උඩවත්තමෙරට ප්‍රථම රණවිරු ගීතය ගැයූ ධනපාල උඩවත්ත සිය සංගීත ජීවිතයේ 45 වැනි වසර පසු කරමින් සිටියි.තවමත් ප්‍රසංග වේදිකාවේ කාර්ය බහුල ඔහුගේ ගායනය, පෙර මෙන් ම ජවසම්පන්නය. අසන්නට ප්‍රියය. මේ කතාබහ පෙළ ගැසෙනුයේ ඔහුගේ ගායනය ජීවිතය අරභයාය.අඩසියවසකට ආසන්න ඔබේ සංගීත ජීවිතයේ, ඔබ අදත් වැඩ වැඩිම ගායකයෙක්...ඔව්. ඒ ගැන හරි සතුටුයි. ‘සිරස සාජ්ජය’ නම් අලුත් ප්‍රාසාංගික වැඩසටහන සඳහාත් මේ දිනවල සහභාගි වෙනවා. සාමාන්‍යයෙන් මං රූපවාහිනි වැඩසටහන්වලට සහභාගි වෙනවා අඩුයි. අපේ ගීත ඒවායේ ප්‍රචාරය වනවාත් අඩුයි.හැබැයි මට හරියට විදෙස් ප්‍රසංග සඳහා නම් ආරාධනා ලැබෙනවා. ඩුබායිවලටම එකොළොස් වතාවක් ගිහින් ආවා. සයිප්‍රස්, කොරියාව, ප්‍රංශය, ජර්මනිය ඔය වගේ කොහේ හරි රටකින් නිරතුරු ආරාධනා ලැබෙනවා.නමුත් අපේ රටේ මාධ්‍යවලට මගේ ගීත වටිනවා අඩුයි. ප්‍රසංග වේදිකාවේ මට තවමත් ඉල්ලුමක් තියෙන්නෙ මිනිස්සු අපේ ගීත හොයන නිසා. අහන නිසා. මගේ ගීත ප්‍රචාරය කරගන්න නම් දැන් මටම කියලා ‘චැනල්’ එකක් හදාගන්න වෙලා. 1500 කට ආසන්න ගීත එකතුවක් මං ගායනා කර තිබුණත් අපේ ගීතයක් ඉඳහිටවත් ඇහෙනව ද? හුඟ දෙනෙකුට අමතක වුණාට මං තමයි මේ රටේ පළමු රණවිරු ගීතය ගයපු ගායකයා. ඒ වාර්තාව කාටවත් බිඳින්න බැහැ.ඇයි ඔබ ඔහොම කියන්නේ. මේ රටේ ඔබට හොඳ පිළිගැනීමක් තියෙනවනේ...මේ රටේ තියෙන ඔය රණවිරු ප්‍රසංගවලදී නිකමටවත් ඔවුන්ට මාව මතක් වෙනව ද. යුද්ධෙ දරුණුම කාලෙ රණබිමේ සොල්දාදුවන්ට තනි රැක්කෙ මං. හිතට දිරි දුන්නේ මං. රණවිරුවන්ට යමක් කරනවා නම් මං එතැන ඉන්නම ඕනෙ කෙනෙක්.ඒ කොහොම ද...‘මා ආදරණීය මගේ අම්මා වෙතටයි මේ ලියන්නේ ආරක්ෂක කඳවුරේ සිටයි...’ බංකරේ තල් කොටේට, තුවක්කු බඳට තට්ටු කර කර රණවිරුවෝ මේ ගීය මුමුනපු කාලයක් තිබුණා. මාස ගණනාවක් ගෙවල් දොරවල් නොදැක අම්මා තාත්තා නොදැක දුක් විඳපු ඔවුන් ගමට ලියුමක් ඇරියේ මේ ගීයේ පද කිහිපයක් උඩින් ලියලා.හම්බ වෙන පුංචි විවේකයකදී ඔවුන් මේ ගීතය ඇහුවා. එයින් හිත හදාගත්තා. ඒ වෙනකොට අපේ රණවිරුවො වෙනුවෙන් කිසිම රණවිරු ගීතයක් බිහිවෙලා තිබුණෙ නැහැ.සුනිල් එදිරිසිංහගේ “රන් මලක් ලෙස...” ආවේ 1993 දී. චන්ද්‍රිකාගේ ‘රණබිම මැරුණේ සිංහලයකු නම්...’ ගීතය ආවේ ඊටත් පස්සේ, ‘ඔබේ බාල පුතත් හමුදාවට බාර කරන්න...’ මගේ ගීතය ඉවර වෙන්නේ එහෙම. ඒ වාක්‍යය හිතට වැදුණු අම්මලා කී දෙනෙක් තමන්ගේ පුතාලා දෙතුන් දෙනා හමුදාවට දුන්න ද. ඔය ලොකු පුටුවල ඉන්න සංගීත උපදේශකවරුන්ට අමතක වෙච්චි අතීතයක් ඕක. හමුදාවට යමක් දුන්නා නම් එය මටත් දෙන්න ඕනේ. ඒකට මං සුදුස්සෙක්.‘මැරුණාද - මැරුවාද - වීරයා හසලකකඳවුර බේරගන්නට...’ අදත් ප්‍රසංග වේදිකාවට නැග්ගම ඔය ගීත දෙක ගයන්න ඉල්ලීම් ලැබෙනවාමයි. රණවිරුවන්ව පොදුජන හිත්වල පැලපදියම් කරන්න මේ ගීත මොන තරම් හේතු වෙලා තියෙනව ද කියන්න මේවා හොඳ සාක්ෂි. ඒකයි මට තියෙන වේදනාව.අනික මේ ගීත මං ගැයුවේ මගේ ජීවිතය පරදුවට තියලා. හමුදාවට සහය දෙන මේ ගීතවලට විරුද්ධ පිරිස්, එදා මාව නොමැරුවා විතරයි. ‘උඹ හමුදාවේ උන්ව උඩ තියනවා...’ ඔවුන් මට තර්ජනය කළේ එහෙමයි. ප්‍රසංග වේදිකාවට ගිහින් ඇවිත් මං ජීවත් වුණේ ප්‍රාණ බයෙන්. වෙලාවකට මං හිටියෙ ඇඳ යට. ලෙබනන්වලදි මං ඔය ගීත දෙක ගයද්දි ඇතැම් දෙමළ පිරිස් මට වීදුරු බෝතල්වලින් දමලා ගැහුවා. ඒත් මං ගායනය නැවැත්තුවේ නැහැ. අන්තිමේ මට, හමුදාවෙන් කෙරෙන කිසිම දේකදීවත් ආරාධනාවක් නැහැ. කවදාවත් ඔවුන් වෙනුවෙන් නොගයපු දිරියක් නොදුන් අය ඔය උත්සවවල, රියැලිටි වැඩසටහන්වල වීරයෝ වෙලා.ඔබේ බොහෝ ගී තවමත් රසිකයන්ට අමතක නැහැ...1970 මං ගැයූ, ‘ඈ නීල වරළ පීරලා...’, ‘කියයි මිහිරි කතා නිතර රසට ගොතා...’ ‘පායලා සඳ ගුවන් ගැබේ...’, ‘රංග නදීකා...’, ‘එංගලන්තේ රාජවංශෙ...’ වගේ ගීත තවමත් ප්‍රසංග වේදිකාවේ නොගයා බහින්න බැහැ. ඒ වගේම විවිධ පුද්ගල චරිත, විවිධ අතීත සිදුවීම් අළලා ගැයූ ගීතත් රසිකයන්ට තවම මතකයි.මං මගේ ගායන ජීවිතය අරඹන්නේ 1968 මාර්තු 11 වැනිදා ගුවන් විදුලියේ පැවැත්වූ බයිලා පරීක්ෂණයෙන් සමත් වෙලා. එදා පරීක්ෂණ මණ්ඩලයේ හිටියේ එච්. ඩබ්ලිව්. රූපසේන මාස්ටර්, සී. ටී. ප්‍රනාන්දු සහ රුක්මණී දේවි. අද වගේ හුඟක් දියුණු සංගීත භාණ්ඩ එදා අපිට තිබුණේ නැහැ. සර්පිනාව, තබ්ලාව සහ ඩොල්කිය වගේ සරල සංගීත භාණ්ඩ කිහිපයක් පමණයි තිබුණේ. ඒ නිසා ගායනාව හොඳින් ඉස්මතු වුණා.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>20</day>
    </date>
    <link>http://www.silumina.lk/2013/10/20/_art.asp?fn=av13102016</link>
    <topic>තවත් සියවසකට නවීකරණය වන එල්ෆින්ස්ටන් රඟහල</topic>
    <author>ඉඳුනිල් වීරරත්න</author>
    <content>තවත් සියවසකට නවීකරණය වන එල්ෆින්ස්ටන් රඟහලමීට ශතවර්ෂයකටත් එහා අතීතයේ කොළඹ නගරය කේන්ද්‍ර කොට ගනිමින් ටකරන් සහ පොල් අතු සෙවිලි කළ රංග ශාලා 20කට අධික ප්‍රමාණයක් තිබූ බව වාර්තා වෙයි.මෙරට නූර්ති ඉතිහාසයේ ස්වර්ණමය යුගය ලෙස සැලකිය හැකි එම යුගයේ ඇතිවුණු ප්‍රේක්ෂක උද්යෝගය, නාට්‍ය ප්‍රබෝධය නිසාවෙන් 1911 දෙසැම්බර් 16 වැනිදා මරදානේ ටවර් රඟහල ජාතියට තිළිණ කෙරුණා.ඉන්පසු 1925 ඔක්තෝබර් 19 වැනිදා එල්ෆින්ස්ටන් රඟහල ඉදිකිරීමට මුල්ගල තැබුණේ මෙරට නාට්‍ය කලාවේ නව ගමනක ආරම්භය සනිටුහන් කරමින්.එදා මෙදා තුර ගෙවීගිය වසර 88 පුරාම එල්ෆින්ස්ටන් රංග ශාලාව මෙරට නාට්‍ය ක්ෂේත්‍රයේ කැපී පෙනෙන ඓතිහාසික කාර්ය භාරයක් ඉටු කර ඇති අතර තවත් සියවසක් පුරාවට එම කාර්යය ඉටු කිරීම සඳහා එය නවීකරණය කිරීමේ ජාතික කර්තව්‍යය මේ දිනවල සිදු කෙරෙමින් පවතිනවා.ගොඩනැඟිලි දෙපාර්තමේන්තුවත්, සිවිල් ආරක්ෂක දෙපාර්තමේන්තුවත් එක්ව මෙහි නවීකරණ කටයුතු සිදු කරන අතර මේ සියලු කටයුතු අධීක්ෂණය කරන්නේ ටවර් හෝල් රඟහල පදනමේ වත්මන් සභාපති නීතිඥ ඩග්ලස් සිරිවර්ධන මහතා විසින්.“එල්ෆින්ස්ටන් රංග ශාලාව අපේ රටේ නාට්‍ය ඉතිහාසයේ දෙවැනි පැරැණි රංග ශාලාව. මේ වනකොට අවුරුදු 88ක් වයසයි. ඒත් තාමත් හොඳින් පවතින්නේ මෙය සම්පූර්ණයෙන්ම යකඩ සැකිල්ලකින් ශක්තිමත් කර නිර්මාණය කර තිබෙන නිසයි. පසුගිය යුද සමයේ මරදානේ බෝම්බය පිපිරුණු වේලාවේවත් මීට හානියක් සිදු නොවුණේත් ඒ නිසයි.1982 රණසිංහ ප්‍රේමදාස ජනාධිපතිතුමා මෙය නවීකරණය කර තිබෙනවා. නමුත් කාලයත් සමඟ ක්‍රමයෙන් මෙය විශාල වශයෙන් විනාශ වෙලා ගරා වැටීමකට ලක්වෙමින් තිබුණා.වත්මන් ජනාධිපති මහින්ද රාජපක්ෂ මැතිතුමා හොඳ කලාකරුවෙක්. එතුමා ටවර් හෝල් රඟහල පදනමේ හිටපු සභාපතිවරයෙක්.එතුමා බලයට පත්වන විට මහින්ද චින්තන ප්‍රතිපත්ති ප්‍රකාශනයේ පැහැදිලිවම කියල තිබුණා. ‘කලාකෙත අස්වැද්දීම සඳහා ටවර් රංග ශාලාව ඇතුළු රංග ශාලා නූතන අවශ්‍යතාවන්ට අනුව ගැළපෙන ලෙස නවීකරණය කර මෙරට ප්‍රසාංගික කලාවේ සුවිශේෂී යුගයක් නිර්මාණය කරනවා’ යන කාරණය.ඒ අනුව ටවර් රඟහලට වසර 100ක් පිරෙන දා නෙළුම් පොකුණ රංග ශාලාව ජාතියට තිළිණ කළා.ඒ වගේම මහින්ද චින්තනය යථාර්ථයක් බවට පත්කර එතුමාගේ සංකල්පය ක්‍රියාවට නැංවීමට අපි කලාකරුවන් ලෙස කටයුතු කරනවා.මෙම රංග ශාලාව සම්පූර්ණයෙන්ම නවීකරණය කිරීම සඳහා රුපියල් කෝටි 28ක් ජනාධිපතිතුමා වෙන්කර දී තිබෙනවා.”ඩග්ලස් සිරිවර්ධන මහතා මේ නවීකරණ කටයුත්තේ අරමුණ පැහැදිලි කරමින් එසේ කීවේය.පැරැණි රංග ශාලාවේ ඇති ඓතිහාසික ඊටම අනන්‍යවූ පෙනුමට කිසිදු හානියක් සිදු නොවන අයුරින් ඉතාමත් සීරුවට එහෙත් අනාගත අවශ්‍යතාවන්ට සරිලන ලෙස ලහිලහියේ ඉදිකිරීම් කටයුතු සිදුවන භූමිය පුරා අපි ඇවිද ගියෙමු.ඔබ පෙර දවසක මෙහි පැමිණ නාට්‍යයක් හෝ ප්‍රසංගයක් නරඹා තිබේ නම් මෙහි පිහිටීම සිහියට නඟාගන්න. කොළඹ හදවත බඳු තැනෙක පිහිටා ඇති මේ බිම් ප්‍රමාණයෙන් උපරිම ප්‍රායෝජන ලබාගත හැකි ලෙස මෙහි නවීකරණ කටයුතු සිදුවනවා. මේ ඩග්ලස් මහතා ඒ පිළිබඳව කළ පැහැදිලි කිරීමයි.“අපි පළමුවෙන්ම කළේ මෙහි යකඩ සැකිල්ල කොන්ක්‍රීට් යොදා ශක්තිමත් කරල මේ ගොඩනැඟිල්ල තවත් වසර සියයකටත් වඩා ඔරොත්තු දෙන ලෙස සකස් කිරීමයි. ඉන්පස්සෙ මෙහි වහළය නවීකරණය කළා. ඉස්සර තිබුණු වතුර බැස යාමේ ක්‍රමයට සමහර තැන්වලින් ඇතුළට වතුර ගලා ආවා. අපි එය වෙනස් කරල වහළයෙන් එන වතුර කොන්ක්‍රීට් කාණුවලට අරගෙන එළියට බැහැර කිරීමේ ක්‍රමයක් සකස් කළා.මෙහි සෑම බිම් අඟලකින්ම උපරිම ප්‍රයෝජන ලැබෙන ලෙස ඇතුළත සැලසුම් කරල තිබෙනවා. ඉස්සර ඇතුල් වෙන කොට වම් පැත්තේ තිබුණේ වැසිකිළිය. නමුත් දැන් එතැන කළමනාකාරවරයාගේ කාර්යාලයත් දකුණු පැත්තේ කාමරය ආරාධිත අමුත්තන්ගේ කාමරයත් (VIP Room) සකස් කළා. මෙහි තිබුණු වැසිකිළි වම්පස කොරි‍ඩෝවේ කෙළවරට වන්නට විශාල පිරිසකට එකවර භාවිතා කළ හැකි ලෙස ඉඩකඩ වැඩි කරල සකස් කළා.මේ වැසිකිළිය තට්ටු දෙකකින් සමන්විතයි. ඉහළ තට්ටුව බැල්කනියේ සිටින ප්‍රේක්ෂකයන්ට වැසිකිළි පහසුකම ලබාදීමට වෙන්කළා. පහළ වැසිකිළියේ වෙනම කොටසක් ආබාධිතයන්ට හෝ රෝද පුටුවෙන් එන අයට භාවිතා කිරීමට වෙන්කරල තිබෙනවා.මෙහි ප්‍රධානම කොටස වන්නේ රංග ශාලාවේ අභ්‍යන්තරයයි. එදා රංග ශාලාවට ඇතුළුවීමට දොරටුව තිබුණේ හරි මැදින්. අපි එම පිවිසුම පැත්තකින් යොදල මැද පේළියෙත් ආසන සවි කිරීමට කටයුතු කළා. ආසන සවිකිරීමේ දී ප්‍රේක්ෂකයාට හොඳින් වේදිකාව දර්ශනය වන ලෙස තල කීපයකට ප්‍රේක්ෂකාගාරය සකස් කරල කෙළවර ආසනයකට වුවත් පහසුවෙන් ගමන්කළ හැකි ලෙස, ආසන පේළි අතර ඉඩකඩ වැඩි කරල ආසන සකස් කිරීමට සැලසුම් කළා.වාදක කණ්ඩායම සඳහා වේදිකාව ඉදිරිපස ඇති පීඨිකාව කොටස් 3කින් සකස් කර තිබෙන අතර එය ඉහළට පහළට ගත හැකි ලෙස යන්ත්‍රානුසාරයෙන් ක්‍රියාත්මක වන ලෙස සකස් කළා.නවීකරණ කටයුතු සිදුකරන විට මෙහි පැරැණි පෙනුම ආරක්ෂා කරගත යුතු නිසා මෙහි බිත්තිවල පැරැණි බදාම ඉවත් කරල ශක්තිමත් කරල නිවැරැදි ක්‍රමවේදයකට ප්‍රතිසංස්කරණය කිරීම කිරීමට සැලසුම් කළා. මෙහි කැටයම් ආදිය එදා තිබුණු ඒ පෞරාණික බවට හානියක් නොවන ලෙස එම කාර්යය කෙරෙන්නෙ සිවිල් ආරක්ෂක දෙපාර්තමේන්තුවේ චින්තක නවරත්න අතින්. එල්ෆින්ස්ටන් රංග ශාලාවේ තිබුණ සරස්වතී දේවී ප්‍රතිමාව පුද පූජා පවත්වන්නට හැකි ලෙස නැවත ප්‍රතිෂ්ඨාපනය කිරීමත් මෙහි තවත් විශේෂත්වයක්.ප්‍රේක්ෂකයින් නාට්‍යයක් නරඹන්නට පැමිණි විට ලාභදායී ප්‍රණීත ආහාරයක් ගත හැකි ලෙස ආපන ශාලාව වැඩිදියුණු කිරීමත්, නාට්‍ය කලාව මෙන්ම අනිකුත් කලාවන් පිළිබඳව ලියැවුණු පොත්පත් ලබා ගත හැකි පොත් සාප්පුවක් සඳහාත් ඉඩ වෙන්කර තිබෙනවා.‍මම නාට්‍ය කරුවෙක් හැටියට නාට්‍ය දර්ශනයකදී, ශිල්පීන්ට ශිල්පිනියන්ට ඇතිවන ගැටලු හොඳින් හඳුනනවා. ඒ නිසා පිරිමින්ට සහ කාන්තාවන්ට වෙනමම ඇඳුම් මාරු කිරීම සඳහා යාබද නාන කාමර පහසුකම් සහිත කාමර දෙකක් වේදිකාව පිටුපස දෙපස පිහිටන ලෙස අංග රචනා කාමරය සඳහා ඉඩ වෙන්කර තිබෙනවා.වේදිකාවේ දර්ශනයක් පෙන්වද්දී නළු නිළියන්ට පහසුවෙන් වේදිකාවට පිවිසීමට සහ පිටවීමට හැකි ලෙස දොරවල් යොදා තිබෙනවා.ආලෝකකරණය, ශබ්ද පරිපාලනය සඳහා නවීන තාක්ෂණය භාවිතා කරමින් නරඹන්නන්ට හොඳ සංදර්ශනයක් විඳීමට අවස්ථාව සලසා දෙනවා.මෙම නවීකරණයේ අරමුණ තමයි වසර 88ක ඉතිහාසයක් තිබෙන මෙම රංග ශාලාව ජාතියේ අභිමානවත් රංග ශාලාව මෙන්ම 2016 වන විට ‍ෙම් රටේ ජාතික නාට්‍ය මධ්‍යස්ථානය බවට පත්කිරීම. (The National Centre of Sri Lankan Drama).එදාට වඩා අද වාහන නැවතීමේ ඉඩකඩ අත්‍යාවශ්‍යයි. මේ නිසා රංග ශාලාවේ වම්පස ඇති පැරැණි ගොඩනැඟිල්ල ඉවත් කර එහි තට්ටු 6ක ‍ගොඩනැඟිල්ලක් ඉදිකිරීමේ සැලසුමක් තිබෙනවා. එයින් මහල් 3ක් වාහන නැවතීම සඳහාත් ඉතිරි මහල්වල නාට්‍ය පුහුණු ශාලා, දේශන ශාලා මෙන්ම නවාතැන් ගත හැකි ලෙස ‍ෙන්වාසික පහසුකම් සමඟ නාට්‍ය කලාවේදී සියලුම පහසුකම් සහිත මධ්‍යස්ථානයක් බවට එය පත් කිරිමට අදහස් කරනවා.තව නොබෝ දිනකින් ජාතියට තිළිණ කෙරෙන මේ රංග ශාලාවේ නවීකරණ කටයුතු සඳහා සංකල්පය සමඟ මඟ පෙන්වීම කරන ජනාධිපතිතුමාට මෙරට සමස්ත නාට්‍යකරුවන් වෙනුවෙන් අප ස්තුතිවන්ත වනවා. ඒ වගේම ටවර් හෝල් රඟහල පදනමේ වත්මන් සභාපති අග්‍රාමාත්‍ය දි.මු.ජයරත්න, සංස්කෘතික කටයුතු අැමැති ටී.බී.ඒකනායක, ලේකම් වසන්ත ඒකනායක මැතිතුමන්ලාටත් ස්තුතිවන්ත ‍වනවා.සිවිල් ආරක්ෂක දෙපාර්තමේන්තුවේ අධ්‍යක්ෂ ජනරාල් රියර් අද්මිරාල් ආනන්ද පීරිස්, ගොඩනැඟිලි දෙපාර්තමේන්තුවේ අධ්‍යක්ෂ ජනරාල්තුමිය, ව්‍යාපෘති ඉංජිනේරු සත්‍යකුමාර, සිවිල් ආරක්ෂක බළකායේ අශෝක රත්නායක, ගොඩනැඟිලි දෙපාර්තමේන්තුවේ චන්දිමා අධිකාරි, ව්‍යාපෘති අධ්‍යක්ෂ කර්නල් කරුණාපාල, ටවර් රඟහල පදනමේ අසංකා ‍ෙපරේරා, ටවර් රඟහල පදනමේ සාමාන්‍යාධිකාරි නාමල් අලගොඩ, සහකාර අධ්‍යක්ෂ නිපුන දිසානායක ඇතුළු සියලුම මහත්ම මහත්මීන්ට මේ ව්‍යාපෘතිය සාර්ථකව නිමකිරීමට වෙහෙසීම ගැන මම ස්තුතිවන්ත වෙනවා.”තව නොබෝ දිනකින් ජනතාවට තිළිණ කෙරෙන නවීකරණය කරන ලද එල්ෆින්ස්ටන් රඟහල තුළ සිට ඉතාමත් සතුටින් නාට්‍යයක් සංදර්ශනයක් නැරඹීමට ඔබ සැමට ආරාධනා කරනවා.”ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>20</day>
    </date>
    <link>http://www.silumina.lk/2013/10/20/_art.asp?fn=av13102022</link>
    <topic>සිකුරාදා</topic>
    <author>සු. මි.</author>
    <content>සිකුරාදානූතනවාදි සාහිත්‍යකරුවකු, භාෂාවේදියකු හා චිත්‍රපට තිරකතා රචකයකු වන අජිත් තිලකසේනයන්ට පසුගියදා අවුරුදු 80 පිරුණා. (හපුආරච්චිගේ අජිත් තිලකසේන උපන්නේ 1933 දී.)අජිත්ගේ ප්‍රධානම ආත්ම ප්‍රකාශන මාධ්‍යය වුණේ කෙටිකතාව. (ඔහු පසුගිය අවුරුදු 55 තුළ එකම නවකතාවක්වත් ලියා නැහැ) කෙටිකතාව හැරුණුකොට ඔහු සංයුක්ත කවි ද නිර්මාණය කර තිබෙනවා. එයත් ඔහුගේ ආත්ම ප්‍රකාශන මාධ්‍යයක්.අජිත්ගේ කෙටිකතා කියවන්න මා යොමු කළෙත් ඔහුව පෞද්ගලිකව මට හඳුන්වල දුන්නෙත් මා මිත්‍ර ගුණසිරි සිල්වා. අජිත්ගේ කෙටිකතා පළමුවරට කියවද්දි සාහිත්‍ය යනුවෙන්, විශේෂයෙන් කෙටිකතාව යනුවෙන් අපි අදහස් කරගෙන හිටපු හුඟක් දේවල් උඩුයටිකුරු වෙන්න පටන්ගත්තා.සාමාන්‍යයෙන් අපි හුරුවෙලා තිබුණේ යථාර්ථවාදි ආඛ්‍යානයකින් යුතු කෙටිකතාවලට. ඒ කියන්නේ අමරසේකර, කේ. ජයතිලක වගේ ලේඛකයන්ගේ කෙටිකතාවලට. එහෙත් අජිත්ගේ කෙටිකතාවල අධි යථාර්ථවාදි මාදිලියක් තිබුණා. ලෝකය තුළ විවිධ සාහිත්‍ය කලා රිතීන් තියෙන බවට අපට පසක් වුණේ ඔහුගේ මේ කෙටිකතා ඔස්සේ. අනිත් සුවිශේෂ කාරණය තමයි අජිත්ගේ පොත්වල පෙරවදන්, පසුවදන් තිබුණේ නැහැ. ඔහුගේ ලිපිනයක් ඡායාරූපයක් තිබුණේ නැහැ.අජිත්ගේ සාහිත්‍ය නිර්මාණවල බලපෑම ටෙනිසන් පෙරේරා, බර්ටි බී. කුඩාහෙට්ටි, කපිල කුමාර කාලිංග, කේ. කේ. සමන් කුමාර වැනි ලේඛකයන් තුළ මා දකිනවා. ඔවුන්ගේ නවකතා හෝ කෙටිකතා අසම්මත නිර්මාණ බවට පත්වන්නේ එහෙයින්.අජිත් සමඟ සම්මුඛ සාකච්ඡා කොට ඒ. ඩී. රන්ජිත් කුමාර සකස් කරපු ‘කලාවයි - හුදෙකලාවයි’ පොත් පිංචත් අපේ පරම්පරාවට හුඟක් බලපාපු පොතක්. එතෙක් අපේ මුල්බැහැගෙන තිබුණු සාහිත්‍ය මතවාද බරපතළ ලෙස වෙනස් කළේ ඒ පොත. කලාව දෙස අලුත් දෘෂ්ටිකෝණයකින් බලන්න අප තුළ පෙලඹවීමක් මේ පොත ඇතිකළා යැයි කියන්න පුළුවන්.සංයුක්ත කවි අපේ රටට හඳුන්වා දීමට පුරෝගාමි වුණේ අජිත්. මේ නිර්මාණ රැගත් පොත් දෙකක් ඔහු පළකර තිබෙනවා. එකක් ‘මල් වැනි ගල්'. අනික ‘රැලි සුලි'. දෘශ්‍ය කවි කලාවක් ඔස්සේ පරිකල්පනය විහිදුවමින් කරපු නිර්මාණ විදියට මේවා හඳුන්වන්න පුළුවන්.ඒ ආභාසයෙන් වෙනත් අය සංයුක්ත කවි නොලීවේ ඒ සඳහා වන සුවිශද ප්‍රතිභාව, ඔවුන් තුළ පිහිටා නොතිබුණු නිසා යැයි මා සිතනවා.සාහිත්‍යකරුවකු වීම හැරුණුකොට අජිත් භාෂාවේදියෙක් ද වෙනවා. ඔහු කාලයක සිටම භාෂාවේ නවීකරණය වෙනුවෙන් දැඩි වුවමනාවකින් යුතුව පෙනී සිටිනවා. ඒවා සම්මතය බවට පත් නොවන්නේ අපේ උගතුන් භාෂාවේ සිරකරුවන් බවට පත්ව සිටින බැවින්.මා අජිත් හඳුනාගත්තේ හැත්තෑව දශකය අගභාගයේදී විතර බවයි මගේ මතකය. ඒ වන විට ඔහු අධ්‍යාපන ප්‍රකාශන දෙපාර්තමේන්තුවේ ශබ්දකෝෂ සහකාරවරයකු ලෙස කටයුතු කළා.‘පාරදිගේ’ චිත්‍රපටය අජිත්ගේ තිරරචනයක්. එය අපේ භාව ලෝකය කැළඹූ සිනමා පටයක් වුණා. අපි ඒ වෙනුවෙන් එකල සම්මන්ත්‍රණයක් ද සංවිධානය කළා. ඒකටත් අජිත් ආව වගෙ මට මතකයි.තමා ලියපු පොතක අත්පිටපතක් අප ඉදිරියේ කියවා අපේ අදහස් දැනගන්න අජිත් බලවත් කැමැත්තකින් හිටියා. ඒ 1984 දී විතර. ඔහු ඒ පිටපත පිටකෝට්ටේ නිමල් ඒකනායකගේ නිවෙසේ අපි (ගුණසිරි, නිමල්, සත්‍යපාල ගල්කැටිය, මම) ඉදිරියේ කියැව්වා. පසුව ‘සංස්කෘතික කාන්තාරයක් කරා’ යන නමින් පළවුණේ ඒ පොත.‘නවයුගය’ හැරුණුකොට එකල පළවූ කිසිම පුවත්පතක, සඟරාවක අජිත්ගේ සම්මුඛ සාකච්ඡාවක් පළවුණේ නැහැ; ඡායාරූපයක් පළවුණේ නැහැ. අජිත් ප්‍රතිපත්තියක් වශයෙන් එබඳු සාකච්ඡා නොදීම ඊට හේතුවයි. කෙසේ වෙතත් මගේ බලවත් ඉල්ලීම මත ඔහු 1985 දී ‘දෙසතිය’ සඟරාව වෙනුවෙන් මට සම්මුඛ සාකච්ඡාවක් දුන්නා. එහෙත් ඒ ලිපිය පළවුණේ අජිත්ගේ පින්තූරයක් නැතිව. ඒ වෙනුවට සෝමසිරි හේරත් ඇඳපු චිත්‍රයක් තමයි පළවුණේ.පෞද්ගලිකව ගත්තමත් අජිත් සුවිශේෂ පෞරුෂත්වයකින් හෙබියා වූ චරිතයක්. අනිත් හැම කෙනකුටම ඔහු ආදර්ශයක් යැයි මා සිතනවා.සු. මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>20</day>
    </date>
    <link>http://www.silumina.lk/2013/10/20/_art.asp?fn=av13102017</link>
    <topic>මා ලියූ ‘කන්‍යාවි’ ගීතය අමරසිරිගේ දේපළක් නොවේ</topic>
    <author>ජෝජ් රොබ්සන් ද සිල්වා</author>
    <content>මා ලියූ ‘කන්‍යාවි’ ගීතය අමරසිරිගේ දේපළක් නොවේ“මීට පස්සේ මං ලූෂන්ගේ සින්දු කියන්නේ නෑ” මැයෙන් පසුගිය ඔක්. 06 වැනිදා “රසඳුන” පළ කළ ගායන ශිල්පි සහ සංගීතඥ විශාරද අමරසිරි පීරිස්ගේ අදහස් ඇතුළත් වූ ලිපියේ මාතෘකාවට අදාළ කරුණ පිළිබඳව ප්‍රවීණ ගී පද රචක ලූෂන් බුලත්සිංහල අප සමඟ කරුණු පැහැදිලි කිරීමක් කරනු ලැබූ අතර ඔහුගේ අදහස් ප්‍රකාශ කිරීමේ අයිතියට ගරු කරමින් අපි එම අදහස් මෙසේ අකුරු කරමු.“ලූෂන් බුලත්සිංහලගේ සින්දු මීට පස්සේ මං කියන්නේ නැහැ කියලා අමරසිරි පීරිස් මහත්මයා කියලා තිබුණු අයුරින් මේ ගැන උසක් හෝ පළලක් හෝ නොදන්නා කාට වුවත් වැරදි අවබෝධයක් ඇති වෙනවා. මොකක් හරි මං කරපු වැරැද්දක් හින්දා එහෙම කියන්නේ කියලා කෙනෙකුට හිතෙන්න පුළුවන්. තවත් කෙනෙකුට හිතෙන්න පුළුවන් මම මහා අපරාධයක් කරලා වෙන්න ඇති කියලා. මොකද ඇත්තම කතාව මෙතැනදී කියැවෙලා නැහැනේ. ඒ නිසා මං මෙහෙම ඒ කාරණය ගැන පැහැදිලි කරන එක හොඳයි.”“අමරසිරි පීරිස් මහත්මයා මගේ සින්දු දෙක තුනක් කියලා තියෙනවා. ඒ හුඟාක් ඒවා කිව්වේ ප්‍රේමසිරි කේමදාසයන් සංගීතය අධ්‍යක්ෂණය කළ චිත්‍රපට වලදීයි. එහෙම නැතුව කවදාවත් ‘අනේ මගේ සින්දුවක් කියන්න’ කියලා මං අමරසිරි පීරිස් මහත්මයාට කියලා නැහැ. (“මම ඔහුට විතරක් නෙමේ, මේ රටේ ඉන්න කිසිම ගායකයෙකුට හෝ ගායිකාවකට මගේ ගීත කියන්න කියලා නැහැ කිසිදාක” යයි සිහිපත් කරමින්...) මොකක් හරි අහම්බයකින් ප්‍රේමසිරි කේමදාසයන්ගේ තේරීම අනුව මගේ ගීත කියන්න අමරසිරි පීරිස් මහත්මයාට අවස්ථා සැලසුණා.”“මට මතකයි පළවැනි ගීතය ‘ගිනි අවි සහ ගිනි කෙළි’ චිත්‍රපටයේ තේමා ගීතය. අමරසිරි මහත්මයා ප්‍රධාන කොට ගායකයින් තුන්දෙනෙකු එය කිව්වා. ඒ ගීතය හොඳම ගීතය හැටියට සම්මානයට පාත්‍ර වුණා. මං හිතන්නේ එහිදී අමරසිරි මහත්මයාටත් සම්මානයක් හිමි වුණා. ඊළඟට ‘සිරි මැදුර’ චිත්‍රපටයේ තේමා ගීතයට එයාටයි මටයි දෙන්නාටම සම්මාන ලැබුණා. එහෙම සම්මාන ලැබුණු මගේ ගීත අමරසිරි මහත්මයා කිව්වේ මගේ අනුදැනුමක් ඇතුව හෝ මෙහෙයවීමකින් නෙමෙයි. ඒ අනුව දැන් ඇත්තටම අමරසිරි මහත්මයා ‘ලූෂන්ගේ සින්දු කියන්නේ නැහැ’ කියන එකමනේ. මොකද මගේ පදමාලා වල තනු නිර්මාණය කර සංගීතවත් කරලා තියෙන්නේ කේමදාසයන් නිසා. කෙසේ හෝ මගේ ගීත නොකියන එක මට ප්‍රශ්නයක් නොවේ. ඒත් මේ කතාවේ ඇත්ත අපි පැහැදිලි කළ යුතුයි.”“ඇත්තටම වුණේ මේකයි. ‘කන්‍යාවී’ කියලා සංගීත ප්‍රසංගයක් පවත්වන්න යෙදුණා. ඒ සම්බන්ධව අපට කිසිඳු දැනුම් දීමක් හෝ අපෙන් අවසර ගැනීමක් හෝ කෙරුණේ නැහැ. මෙය බුද්ධිමය දේපළ පිළිබඳ ප්‍රශ්නයක්. මේ අද එදා වගේ නෙමේ, කාගේ හරි බුද්ධිමය දේපළක් තමන්ගේ පෞද්ගලික දෙයක් සඳහා පාවිච්චි කරනවා නම් වාණිජ ලාභ ප්‍රයෝජන ලැබීමේ පරමාර්ථයෙන් යොදා ගන්නවා නම් නිර්මාණකරුවන්ට හිමිවිය යුතු අයිතීන් තියෙනවා. ඒ අයිතීන් ලබා දීමට අපේ කලාකරුවන් හෝ එම නිර්මාණ නිෂ්පාදන (ප්‍රකාශන) සමාගම් පුරුදු වෙන්න ඕනේ.අමරසිරි මහත්මයා ගී ගැයූ ‘කන්‍යාවී’ නමින් හැඳින් වූ ප්‍රසංගයේ දී ඒ ගීතය ඇතුළුව තවත් ගීත ගායනා කෙරුණා. මෙහිදී මගේ බුද්ධිමය අයිතීන් වෙනුවෙන් මමයි, ප්‍රේමසිරි කේමදාසයන්ගේ බුද්ධිමය දේපළ අයිතීන් වෙනුවෙන් ලතා කේමදාසයි අමරසිරි මහත්මයාට එන්තරවාසියක් යැව්වා - ‘අවසර නැතුව අපේ නිර්මාණ කියන්න එපා’ කියලා. ඉතින් ඒ හින්දා අමරසිරි මහත්මයාට සිද්ධ වෙලා තියෙනවා ඒ ගීත නොකියා ඉන්න.”“මේවා මෙහෙම සිද්ධ වෙන්නේ මේ රටේ බුද්ධිමය දේපළ වලට කිසි කෙනෙකුගේ සැලකිල්ලක් නැතිකම නිසායි. විශේෂයෙන්ම බුද්ධිමය දේපළ පිළිබඳ නීතියට ගරු කිරීමක් නැතිකම. ගායක ගායිකාවන් බොහෝ දෙනෙකු ‘ගීත’ ගැන හිතන්නේ තමන්ගේ දේපළ හැටියටයි. මෙහිදී අමරසිරි මහත්මයා විතරක් නෙමේ තවත් ගායක ගායිකාවන් බොහෝ දෙනෙකු ද මේ අපයෝජනයේ යෙදෙනවා. මෙය අපි ලැජ්ජා විය යුතු කාරණයක්. මේ ආසියා කලාපයේ කර්තෘ භාග හිමිකම් එහෙම නැත්නම් බුද්ධිමය දේපළ හිමිකම් නිර්මාණකරුවන්ට නොලැබෙන එකම රට මේ ශ්‍රී ලංකාවයි.”“මෙය අමරසිරි මහත්මයා සැලකිල්ලට අරගෙන තියෙන්නේ පෞද්ගලිකවයි. ඇත්තටම මේක පෞද්ගලික ප්‍රශ්නයක් නෙමෙයි. කොටින්ම ලූෂන් බුලත්සිංහලගේ සින්දු ගැන ප්‍රශ්නයක් නෙමෙයි. තව ඉදිරියට ලූෂන් බුලත්සිංහල විතරක් නෙමේ, තවත් බොහෝ දෙනෙක් මේ පියවර ගනීවි - ‘අපේ ගීත අවසර නැතුව ගයන්න එපා’ කියලා. අපිට කරන්න තියෙන්නේ එයට එරෙහි වන එක නොවේ. අවසර ඇතුව මේ ගීත ගයමින් ඒවාට නිසි තැන සහ අයිතිවාසිකම් ලබා දීමයි. එතකොට කිසි නිර්මාණකරුවෙකුට අසාධාරණයක් සිදු වෙන්නේ නැහැ. අන්න ඒක පුරුදු වෙන්නයි අපි මේ එන්තරවාසිය පවා යැව්වේ.”“ගීතයක් නිර්මාණයේ දී දායක වෙන සිය සහෝදර නිර්මාණකරුවාගේ බුද්ධිමය දේපළ මනුස්සයෙකුගේ දේපළක් හැටියට සලකන්න මේ රටේ ගායක ගායිකාවෝ පුරුදු වෙලා නැහැ. බුද්ධිමය දේපළ කියන්නේ පෞද්ගලික දේපළකටත් වඩා පොදු දේපළකටයි. එය ජාතිය සතු දේපළක්. එම දේපළ පරිහරණය කරන්න අපි හැමදෙනාම ජාතික වශයෙන් කිසියම් ආචාර ධර්ම පද්ධතියකින් සහ විනය ධර්ම පද්ධතියකින් බැඳිලා කටයුතු කරන්න පුරුදු වෙන්න අවශ්‍යයි. එහෙම නැතුව ‘මම අරයගේ සින්දු කියන්නේ නෑ. මෙයාගේ සංගීතයට ලියන්නේ නැහැ’ කිව්වොත් ඒක මෝඩකමක්.දැන් මම කිව්වොත් අමරසිරි මහත්මයාට ගීත ලියන්නේ නෑ කියලා ඒක මගේ මෝඩකමක්. මොකද මං ලියන ගීතයක් සංගීතඥයෙක් අතට පත්වෙලා එතුමා එය ගයන්න අමරසිරි මහත්මයාව තෝරා ගත්තොත් සිදුවන්නේ කුමක් ද. අපි මේ කලා ක්ෂේත්‍ර‍යේ රැඳී ඉන්න දර්ශනයක් ඇති කලාකරුවෝ. පැහැදිලි දර්ශනයකින්, ප්‍රතිපදාවකින් යුතුව අපි අපේ මේ පොදු ප්‍රශ්නය විසඳාගන්න ඕනේ. අන්න ඒ ටිකයි මම කියන්නේ. අමරසිරි පීරිස් මහත්මයාට කිසිම චෝදනාවක් කරන්නේ නැහැ. මම මේ පැහැදිලි කරන්නේ ප්‍රශ්නය කුමක් ද කියන එක පමණයි.”ඔබ පවසන්නේ ‘කන්‍යාවී’ නම යොදා ගෙන ප්‍රසංගය පැවැත්වීම නිසා මේ තත්ත්වය උදා නොවුණු වග ද...?“එහෙම වෙන්න ‘කන්‍යාවී’ වචනය මගේ වචනයක් නොවේනේ. එය සිංහල භාෂාවට අයිති වචනයක්. මේ තත්ත්වය උදා වුණේ ඊට වඩා වැදගත් කාරණයක් නිමිති කරගෙනයි. ඒ තමයි බුද්ධිමය දේපළ අයිතිය. එයා මොන ප්‍රසංගය කළත් අපේ ගී එයට යොදා ගන්නවා නම් එතැන ආචාර ධර්මයක් තියෙනවා අපේ බුද්ධිමය දේපළ භාවිත කරන කොට අපි සමඟ ගිවිසුමකට එන්න. ගායක ගායිකාවන් බොහෝ දෙනෙක් ගැයුවට පස්සේ හිතනවා ‘ගීතය’ තමන්ගේ පෞද්ගලික දේපළක් කියලා. එය වැරදියි.”එහෙත් අමරසිරි පීරිස් මහත්මයාට අනුව “ගායනය” යනු බුද්ධිමය දේපළක් නේද...?“ඒක එයා හදා ගත්ත එකක්නේ. ගායනය බුද්ධිමය දේපළක් නම් මුළු ලෝකයේම එහෙම පිළිගැනීමක් තියෙන්න එපායෑ. මේ ජාත්‍යන්තර පිළිගැනීම අනුව එහෙම කිසිම හිමිකමක් ගායක ගායිකාවන්ට නැහැ. ඒ අයට තියෙන්නේ සදාචාරාත්මක අයිතියක් පමණයි. ඒ අය මහ මෝඩයි - ‘ගායනය බුද්ධිමය දේපළක්’ කියා කියනවා නම්. අමරසිරි මහත්මයා සංගීතය නිර්මාණය කර ගායනා කළ ගීත තියෙනවා නම් අන්න ඒවා එයාගේ බුද්ධිමය දේපළ වෙනවා. අමරසිරි මහත්මයාගේ ජනප්‍රිය වෙච්ච එහෙම නිර්මාණයක් මම නම් දැක්කේ නැහැ තවම. පණ්ඩිත් අමරදේව, ආචාර්ය වික්ටර් රත්නායක, විශාරද ගුණදාස කපුගේ මහත්වරුන් නම් එහෙම නිර්මාණ ගායනා කරලා තියෙනවා. ඒ නිසා ඒ ගොල්ලෝ බුද්ධිමය දේපළ හිමිකරුවන් වෙනවා. අමරසිරි මහත්මයාට එහෙම කියන්න බැහැ. ඒක තමයි ලෝකය ගැන නොදන්නාකම. ලෝකය පුළුල් විදිහට අධ්‍යයනය නොකර තම තමන්ගේ ලෝකවල ඉඳගෙන නීති හදන්න ගියාට හරි යන්නේ නැහැ.”“බුද්ධිමය දේපළ පිළිබඳ නීතිය” නොදන්නා හෝ එම නීතිය නොසලකා හෝ කටයුතු කරන ගායක ගායිකාවන් කරන්නේ ආචාර ධර්ම උල්ලංඝනයක් බව ඔබ තවදුරටත් පවසනවා ද...?“ඔව්. විශේෂයෙන්ම ඔවුන් බුද්ධිමය දේපළ අපයෝජනයේ යෙදෙනවා. ‘කන්‍යාවී’ ගීතය අමරසිරි මහත්මයා වගේම ගයන්න හැකියාව ඇති තව දක්ෂ ගායකයින් දහස් ගණනක් ඉන්න පුළුළුන් මේ රටේ. ඒ කවුරු ගායනා කළත් මේ ගීතය හොඳ ගීතයක් බවට පත් වෙනවා. කේමදාස මහත්මයා එහෙමයි මේ ගීත නිර්මාණය කරලා තියෙන්නේ. ඒ බුද්ධිමය දේපළ අපයෝජනයේ යෙදීම ආචාර ධර්ම උල්ලංඝනය කිරීමක්. ගායක ගායිකාවන් විසින් මෙන්ම ගී තැටි නිෂ්පාදන සමාගම් සහ විද්‍යුත් මාධ්‍ය ආයතන ද මෙම අපයෝජනයේ යෙදෙනවා. මේ පිළිබඳ කටයුතු කිරීමට සමාගමක් ළඟදීම ක්‍රියාත්මක වීමට නියමිතව තිබෙනවා. එය ක්‍රියාත්මක වීමේ දී මේ ප්‍රශ්න සියල්ලම නිරාකරණය වේවි කියා අපි බලාපොරොත්තු වෙනවා.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>20</day>
    </date>
    <link>http://www.silumina.lk/2013/10/20/_art.asp?fn=av13102018</link>
    <topic>නමක් හදා ගන්න හුඟක් දුක් වින්දා කියලා තාත්තා මට කියලා තියෙනවා</topic>
    <author>ඉනෝකා පෙරේරා බණ්ඩාර</author>
    <content>නමක් හදා ගන්න හුඟක් දුක් වින්දා කියලා තාත්තා මට කියලා තියෙනවාකාලය මොන තරම් ගතවෙලා ගියත් නොමැකෙන මතයක් රැන්ඳූ ගී, අපි අතරෙ මොන තරම් තියෙනවද...බී.එස්. පෙරේරා යනු එවැනි සුමියුරු ගී ගොන්නක හිමිකරුවෙක්. සංගීතවේදියෙක්. මතකද ඔබට මේ ගීත...  පැලේ වසන රන් මලීමගේ සොඳුරු සිරිමලී...ඔබේ මිහිරි ගී ඇසි ඇසීසොයා එමී රන්මලී...(ගායනය - සිඩ්නි ආටිගල)එපමණක්ද,සෝබන සැන්දෑවේ සීතල මද පවනේඔබ එනතුරු සිටියාසුවඳ මලේ පෙම් කුසුමේකිම අහො ඔබ නාවේ...  (ගායනය - රෝහිත ජයසිංහ)වැනි, කලෙක ගුවන් විදුලියේ රැව් දුන් ඒ ගී ගොන්න අතරෙ තව බොහොමයක් ගීත තිබුණ‍ා. දුර පෙනෙන තැනිතලා - අනුරාධපුර දිහා...., බයිසිකලේ - බයිසිකලේ - දුප්පත් අපගේ බයිසිකලේ..., සිරිපාදේ සමනල කන්ද පෙනේ - ආලෝකය සමන් කුළේ...., ආදර නදිය ගලා ආවා දෙගොඩතලා..., සුදු සඳ රැස් - එයි නැග දැන්..., කාසි මැව්වෙ කවුද දෙවියනේ..., කුල්ලෙන් පොළා පොළා.... වැනි මනරම් ගී, ඉන් කිහිපයකි.බී.එස්. පෙරේරා නම් සිනමාවේ විකට නළුවකු පිළිබඳ දැන සිටියද බොහෝ දෙනකු බී.එස්. පෙරේරා නම් අති දක්ෂ සංගීතඥයා පිළිබඳ නොදන්නා තරම්.බඹරැන්දගේ බුද්ධදාස ශ්‍රීනාත් පෙරේරා හෙවත් බී.එස්. පෙරේරා 1914 දෙසැම්බර් 25 වැනිදා උපත ලැබූයේ, දරු අට දෙනකු සිටි පවුලේ පස්වැනියා ලෙසිනි.බී.ඇස්. ගේ පියා ජෝර්ජ් පෙරේරා යනු නාට්‍ය ක්ෂේත්‍රය සහ සංගීත ක්ෂේත්‍රය මෙන් ම ව්‍යාපාරික ලෝකයේ ද සබඳතා ඇත්තෙක් විය. ඔහු වෘත්තියෙන් දොන් කරෝලිස් සමාගමේ සංගීත භාණ්ඩ අලෙවි අංශයේ ප්‍රධානියා වූයේය. මේ රැකියාව ඔහුට ලැබුණේ දොන් කරෝලිස් පවුලේ ඥාති සබඳතාව නිසාය.1908 පමණ සිංහල ග්‍රැමෆෝන් තැටි නිෂ්පාදනයට එළැඹුණු ප්‍රථම දේශීය වෙළෙඳ සමාගම වූයේ දොන් කරෝලිස් සමාගමයි. තාත්තා වැඩ කළ මේ ආයතනයේ සංගීත භාණ්ඩ අංශයට යෑම එදා කුඩා බී.ඇස්. ගේ ප්‍රියතම චර්යාව විය.බී.ඇස්. ගේ මව, ග්‍රේස් මාග්‍රට් ද සිල්වා වර්ණකුලසූරිය, ග්‍රැමෆෝන් තැටියකට ගීයක් ගැයූ ප්‍රථම කාන්තාව වූවාය. එවිට ඇගේ වයස අවුරුදු 24 කි. දොන් කරෝලිස් මුදලිඳුගේ පුතු අනගාරික ධර්මපාල තුමා, වරක් 13 හැවිරිදි බී. ඇස්. ව පැවිදි කිරීමට ඉන්දියාවට රැගෙන ගිය බවත්, පැවිද්දට අකැමැතිවූ බී.ඇස්. එහිදී උත්තර භාරතීය සංගීතය ඉගෙන ගෙන පෙරළා ලංකාවට පැමිණි බවත් 1978 මාර්තු 04 වැනිදා ‘දිනමිණ’ පුවත්පතේ සඳහන් වූ බව, මහාචාර්ය සුනිල් ආරියරත්න සිය ‘ගාන්ධර්ව අපදාන - 1’ කෘතියේ සඳහන් කරයි.සිය පුතුගේ නැවත පැමිණීම පිළිබඳ උද්දාමයට පත් බී.ඇස්. ගේ පියා, ඔහු බටහිර සංගීතය හැදෑරීම සඳහා ක්ලෙමන්ට් බුලත්සිංහල නම් සංගීතවේදියා වෙත යැවූ බව තවදුරටත් එහි සඳහන් වේ.පසුගියදා ස්වාධීන රූපවාහිනියේ විකාශය වූ බී.ඇස්. පිළිබඳ ‘සංහිඳ’ වැඩසටහනේ ඔහුගේ ළඟම ඥාතියකු සේ පැමිණ සිටියේ ලක්ෂ්මන් ලොකු පුතුගේ බිරියයි. බී.ඇස්. ගේ ලේලිය මේ වැඩසටහන නියෝජනය කළ ද, පුතකු එහි නාවේ මන්දැයි කුහුලක් ප්‍රේක්ෂකයන්ට තිබිණි.පානදුර හිරණ පාරේ, ඒජන්ත වංගුව පසු කළ විට ඇති කොස්ලන්ද පාරේ, බී.ඇස්. ගේ බාල පුතු රන්ජන් පෙරේරා පදිංචිව සිටියි. සිය පියා පිළිබඳ කියන්නට බොහෝ ‍දේ ඔහුට තිබෙයි.“ඇත්තටම ඒ වැඩසටහනට සහභාගි වෙලා හිටි අය අතරින් තාත්තා පිළිබඳ සැබෑ යථාර්ථය කියැවුණාදැයි මට ගැටලුවක් තිබෙනවා. මොකද බී.ඇස්. ගේ ජීවත්ව සිටින සමීපතම ඥාතියා මං. ඊළඟට නංගී.ඉතින් අපි දෙන්නාගෙන් කවුරුත්ම නැතිව පිටස්තරයො ටිකක් තමයි අපේ තාත්තා ගැන කතා කළේ. හුඟ දෙනෙක් මේ ගැන මගෙන් අහනවා. මට දෙන්න තියෙන්නෙ එක උත්තරයයි. ‘ආරාධනාවක් නැතිව අපි කොහොමද එතැනට යන්නෙ? බී.ඇස්. කියන මගේ තාත්තා ගැන මට වඩා හොඳට දන්නෙ වෙන කවුද? මේක අපේ පවුලටම කළ මදි පුංචිකමක්...”පුතකුගේ ඒ සිත් තැවුල සිය පියා වෙනුවෙනි.කෙසේ වුවද තාත්තා සමඟ ගත කළ ඒ පුංචි සන්ධිය අදටත් ඔහුට අමතක නැත. තාත්තා සමඟ එක්ව ගත කරන්නට ලැබුණේ ටික කලක් වුවද ඒ අතීතයේ නොදන්නා බොහෝ දේ පියා පුතුට කියා තිබිණි.“සිංහල සිනමාවේ ආරම්භයේ මේ රටේ චිත්‍රපට හැදුවේ ඉන්දියාවෙන් ආ දෙමළ ජාතිකයෝ. සිංහල නිර්මාණකරුවෝ හැටියට හිටියේ මිනර්වා නාට්‍ය කණ්ඩායම හෙවත් ජයමාන්න පවුලයි. මගේ තාත්තට ඒ අය එක්ක නෑකමක් තිබුණා. නමුත් තාත්තට ඒ අයගෙන් අවස්ථාවක් ලැබුණෙ නැහැ. හේතුව බී.ඒ. ඩබ්ලිව් ජයමාන්නට තිබුණෙ ඉන්දියානු හින්දි තනු සංගීත රසයක්. ඒ නිසා එයා සිංහලයෙක් වුණාට වැඩි අවස්ථාව දුන්නෙ පාණ්ඩුරංගන් වගේ දෙමළ සංගීත ශිල්පීන්ට.හැබැයි තාත්තව එයා සහයකයෙක් විදියට බඳවා ගත්තා. තාත්තට භාෂා තුනම පුළුවන්. පාණ්ඩුරංගන්ලා එක්ක තාත්තා බොහොම හිතවත් වුණේ භාෂාව හොඳින් හසුරවපු නිසා. හැබැයි පාණ්ඩුරංගන් තාත්තගේ හැකියාව දැකලා බොහොම උදව් කළා. පාණ්ඩුරංගන් බී.ඒ. ට බලකළා මේ දක්ෂ මනුස්සයාගෙන් වැඩක් ගන්න කියලා.‘පෙරළෙන ඉරණම’ තනියම සංගීතයක් කරන්න තාත්තට අවස්ථාව ලැබුණෙ ඉන් පස්සේ. හැබැයි පළමුවතාවට ‘ඇසිස්ට්’ කරපු චිත්‍රපටය තාත්තගේ නමවත් බී.ඒ. දැම්මෙ නැහැ. තාත්තා නමක් හදාගන්න හරි දුකක් වින්දා කියලා තාත්තා මට කිව්වා.හින්දි තනු කොපි කරපු කාලෙක මගේ තාත්තා ස්වතන්ත්‍ර නිර්මාණ කළා. අමරදේවයන් ගයන ‘පීනමු‍කෝ කළු ග‍ඟේ’, ‘ශාන්ත මේ රෑ යාමේ’ ගීතවල සංගීතය, රෙකෝඩ්ස්වල තියෙන්නේ තාත්තගේ නම, නමුත් අපි වාදවලට ගියේ නැහැ.වැරැදුණු කුරුමාණම, පෙරැළෙන ඉරණම, පෙරකදෝරු බෑණා, හදිසි විවාහය, කවට අන්දරේ, ජීවිත පූජාව, හදිසි විනිශ්චය, ගංතෙර, සංසාරේ වැනි චිත්‍රපට රාශියක සංගීත අධ්‍යෂණය කළා. අර මුලින්ම කියූ ගුවන් විදුලි ගීත ගණනාවත් ඒ වගේ තාත්තා අතින් නිමැවූ සොඳුරු නිර්මාණ.තාත්තා කොයි තරම් සොඳුරු නිර්මාණ කළත් තාත්තගේ ජීවිතේ එහෙම වුණේ නැහැ. බියට්‍රිස් ගමගේ අපේ අම්මා. අම්මා මොරටුවේ.සුජාතා පෙරේරා අපේ අක්කා. තරුණ කාලෙම ඈ මිය ගියා. ලක්ෂ්මන් පෙරේරා මගේ අයියා. ඔහුත් මෑතක මිය ගියා. මම තුන්වැනියා. නංගි කමලා ජූතිකා. අපි දෙන්නා විතරයි දැන් ජීවතුන් අතර ඉන්නේ. ළමයි ටිකත් අරන් අම්මයි තාත්තයි ඉන්දියාවේ හිටි‍යේ. අම්මගේ බඩේ ලෙඩක් තිබිලා ලංකාවට ආවේ සනීප කරගන්න. නමුත් අම්මා නැතිවුණා.අම්මාගේ අකල් වියෝවෙන් අපි හුදෙකලා වුණා. මට අවුරුද්දයි. නංගිට හයමාසයයි. තාත්තා හරියට දුක් වුණා. මධුවිතට ඇබ්බැහි වුණා. අපිව නේවාසිකාගාරයක නතර කෙරුණා. ඒක පුංචිම ළමයි බලාගන්නා තැනක්. ආපහු අපි ලොකු වුණාම තාත්තා අපි හතර දෙනාවත් ළං කරගෙන එක ගෙදරක ජීවත් වුණා. අපිට එහෙම එකට ඉන්න ලැබුණෙ අවුරුදු දෙකයි. මට අවුරුදු 15 යි තාත්තා හෘදයාබාධයකින් නැති වෙනකොට. අපි හතර දෙනා ආපහු ඥාතින්ගේ ගෙවල්වලට බෙදිලා ගියා. අපේ පවුලම හරියට දුක් වින්ඳා. අපි හතර දෙනාටම අම්මා තාත්තා ලැබ‍ුණෙම නැති තරම්. ඒ අතින් හරි අවාසනාවන්තයි.1960 මාර්තු 4 වැනිදා තාත්තා මිය ගියාට අදත් තාත්තගේ සංගීතයෙන් ඔප වුණු ගීත රැව් දෙනවා.ඒත් එදා ව‍ෙග්මයි අදත් තාත්තාට ලැබිය යුතු සැලකිල්ල - ගෞරවය ලබා දෙන්න මේ රටේ අදාළ අංශවලින් කෘතවේදීබවක් නම් පේන්නෑ.ඒ ගැන තියෙන්නේ බොහොම කනගාටුවක්...”ඉනෝකා පෙරේරා බණ්ඩාරඡායාරූප - සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>20</day>
    </date>
    <link>http://www.silumina.lk/2013/10/20/_art.asp?fn=av13102019</link>
    <topic>රාජකීය විදුහලේ ස-ග ප්‍රසංගය දා කලාකරුවන් තිදෙනකුට උපහාර</topic>
    <author>ගාමිණී සුසන්ත</author>
    <content>රාජකීය විදුහලේ ස-ග ප්‍රසංගය දා කලාකරුවන් තිදෙනකුට උපහාරමෙම ඔක්තෝබර් 19 සහ 20 යන දින දෙකෙහි රාත්‍රී කොළඹ රාජකීය විද්‍යාලයීය සිසු දරුවන්ට, ගුරුවරුන්ට, ආදි සිසුන්ට මෙන්ම දරුවන්ගේ දෙමවුපියන්ට ද ඉතා සුන්දර රාත්‍රීන් වනු නොඅනුමානය. ඒ; රාජකීය විද්‍යාලයට සම්බන්ධ පිරිස් අතර පමණක් නොව මුළු රටේ ම කතාබහට අවධානයට ලක්වී ඇති “ස-ග” ප්‍රසංගය ඉහත දෙදින තුළ පැවැත්වීමයි.මෙවර ප්‍රසංගය පැවැත්වෙන්නේ කොළඹ රාජකීය විද්‍යාලීය නව රඟහල් ශාලාවේදීය. “ස-ග” ප්‍රසංගය පාසලක දරුවන් පිරිසක් ඉදිරිපත් කරන ප්‍රසංගයක් වුවද, එය මේ වන විට ජාතික මට්ටමේ කලා උලෙළක් බවට පත්වී හමාරය. ඒ; මෙම ප්‍රසංගයෙන් කුසලතා පිරි දරුවන් රැසක් රටට හඳුන්වා දෙනවා සේම, ප්‍රවීණ කලාකරුවන් කීප දෙනෙකුම ඇගැයීමට ලක්වීම, ඉහළ රසාස්වාදයක් නරඹන්නන්ට ලබාදීම ද ඒ මඟින් සිදුවන බැවිනි.“ස-ග” ප්‍රසංගයේ ආරම්භය සිදුවූයේ 2004 වසරේදීය. ඒ නව විදුහල්පති උපාලි ගුණසේකර මහතා විදුහලට පැමිණීමත් සමඟය. උපාලි ගුණසේකර මහතා විදුහලට පැමිණීමට පෙර විදුහලේ ආදි සිසු දරුවන්ගේ දායකත්වය මත පාසල් දරුවන්ගේ කලා කුසලතා ඔප්නැංවීමේ අදහසින් “මියැසි - මිහිරාවය” නම් වූ කලා උලෙළක් සංවිධානය කෙරිණි. ඒ එවකට විදුහල්පතිව සිටි එච්. එල්. ගෝමස් මහතාගේ අදහසකට අනුවය.එම ප්‍රසංගය සංගීතවත් කිරීමට කැඳවූයේ රටේ ප්‍රවීණ වාද්‍ය ශිල්පීන්ය. ප්‍රසංගය සඳහා වාද්‍ය ශිල්පීන් ලෙස පාසලේ දරු දැරියන් පුහුණු කිරීමේ වැදගත්කම මුලින්ම පෙන්වා දුන්නේ හිටපු විදුහල්පති ගෝමස් මහතාමය. එම භාරදූර කාර්යය පැවරුණේ රාජකීය විදුහලේ සංගීත ආචාර්ය අශෝක පුෂ්පකුමාර මහතාටය. සංගීතයට දක්ෂ පාසල් දරුවන් පිරිසක් එක්කරගෙන සංගීත ආචාර්ය තුමා නිර්මාණය කළ වාද්‍ය වෘන්දය ඉතා සාර්ථක විය.එම වාද්‍ය වෘන්දයට ඇතුළත් වූයේ පාසලේ සංගීතය විෂය හදාරන දරුවන් පමණක් නොවේ. ජීව විද්‍යාව, භෞතික විද්‍යාව, වාණිජ වැනි විෂයන් හදාරන දරුවෝ ඒ සඳහා ඇතුළත් වූහ.එම දරුවන් ගෙන් නිර්මාණය වුණු 2004 වසරේ පැවැත්වුණු පළමු “ස - ග” ප්‍රසංගය ඉතා සාර්ථක විය. වසර 178 ක කොළඹ රාජකීය විදුහල් ඉතිහාසයේ මෙවර පැවැත්වෙන්නේ 8 වැනි “ස - ග” ප්‍රසංගයයි. මෙම කාලය තුළ ජාතික මට්ටමේ මෙන්ම ජාත්‍යන්තර මට්ටමේ දක්ෂ වාදකයින් කීපදෙනෙකුම රාජකීයයන් අතරින් බිහි කිරීමට “ස - ග” ප්‍රසංගයට හැකියාව ලැබී ඇත.පොත පතට පමණක් සීමා නොවී සංගීතය නර්තනය වැනි කලා අංශයන්ට ද සිත යොමු කරන සංවේදී දරු පරපුරක් බිහි කිරීමට “ස - ග” වැනි කලා ප්‍රසංග ප්‍රයෝජනවත් වන බව වත්මන් රාජකීය විදුහල්පති උපාලි ගුණසේකර මහතාගේ අදහසයි. එසේම විදුහල්පතිතුමා පවසන්නේ පාසලේ අධ්‍යාපන කටයුතු සාර්ථකව කරගෙන යාමට මෙවැනි කලා කටයුතුවලට යොමුවීම දරුවන්ට ප්‍රබල ලෙස බලපාන බවයි.මෙම “ස - ග” ප්‍රසංගය දෙතුන් දෙනෙකුගේ උත්සාහයෙන් එළිදැක්වෙන්නක් නොවේ. විදුහලේ සංගීතය නර්තනය වැනි කලා විෂයන් භාර ආචාර්යවරු මෙන්ම උසස් පෙළට ජීව විද්‍යාව වැනි වීෂයයන් උගන්වන ගුරුවරුන්ගේ ද සහාය නොමඳවම මෙම ප්‍රසංගය සාර්ථක කරගැනීමට ලැබේ. මෙම ප්‍රසංගය දරුවන් අතර සුහදතාව වර්ධනය වීමට මෙන්ම පාසලේ දරුවන්ගේ දෙමවුපියන් අතර සුහදතාව වර්ධනය වීමට ද හේතු වී ඇති බවයි විදුහල්පති තුමා පවසන්නේ.පාසල් දරුවන්ගේ නර්තන, ගායන අංශයන්ට අමතරව ආරාධිත විදුහල් කීපයකම නර්තනයන් ගායනයන් ද ඇතුළත්ය. එසේම වෙනත් වසරවල මෙන් මෙම වසරේදී ද ප්‍රවීණ ගායක ගායිකාවන් තිදෙනෙකුගේ දායකත්වය ද ලැබේ.විශාරද එඩ්වඩ් ජයකොඩි, විශාරද දීපිකා ප්‍රියදර්ශනී, ඉන්ද්‍රචාප ලියනගේ වැනි ශිල්පීන් මෙවර ප්‍රසංගයේ දී ගීත ගායනා ඉදිරිපත් කිරීමට නියමිතය. එසේම මෙවර “ස - ග” ප්‍රසංගයේ දී තිස්සසිරි පෙරේරා, කළණි පෙරේරා සහ හේමපාල පෙරේරා යන කලාකරුවන් වෙත උපහාර පිදීමක් ද සිදු කිරීමට නියමිතය.ගාමිණී සුසන්තඡායාරූප-සුලෝචන ගමගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>20</day>
    </date>
    <link>http://www.silumina.lk/2013/10/20/_art.asp?fn=av13102020</link>
    <topic>සිහින සැඳැල්ල</topic>
    <author/>
    <content>සිහින සැඳැල්ලආයුබෝ ආයුබෝවන් ආයුබෝ /// ආයුබෝවන් මැරෙන දවස කවුරුද දන්නේ අපි මැරෙන දවස කවුරුද දන්නේ //ආ දවස දන්නවා - යන දවස දන්නෙ නෑ //ඉන්න ටිකේ ඉඳිමු ප්‍රීතියෙන් ගලේ කොටා පොතේ ලියා අච්චු ගසා නෑ අඩු ගාණේ එස්. එම්. එස්. එකක් නෑ ආපහු යනකං //සතුට බෙදා ගනිමු ඉන්නකං තොල් සඟලට අඟුල් දමා ඇයි ද ඉඹින්නේ බලන්න හොඳ හිනා කටක් අපට තියෙන්නේ ඒකයි ඒකයි හිනාව දුන්නේවිඳවන්ට නොවෙයි මෙහෙම ලැබුණෙ ජීවිතේ එකතු වෙන්න විඳින්න මේ ජීවිතේ රසේ එතකොට එතකොට හිත සපිරෙන්නේ ප්‍රේම කරන්නයි ලෝකෙට ප්‍රේමය ආවේනටන්නටයි නැටුම් ගැයුම් මෙහේ ගෙනාවේ නැටුමක් නැටුමක් ප්‍රේමය වාගේ දුකට කියන සින්දු වලත් මිහිර තියේවී සෝක නිවී ඒ මිහිරෙන් සතුට ගලා වී නැටුවම නැටුවම දුක දිය වේවී  පද රචනය - සමන් චන්ද්‍රනාත් වීරසිංහසංගීතය - ආචාර්ය රෝහණ වීරසිංහගායනය - උරේෂා රවිහාරි, රොඩ්නි වර්ණකුල සමඟ මාරියෝ ආනන්ද  විචිත්‍ර පවිත්‍ර ආදරේ පූජනීය ප්‍රේමාදරේ සුරම්‍ය සුගන්ධ ආදරේ ප්‍රේමණීය ආරණ්‍යයේඒ මගේ - ඒ මගේ - ඒ අපේ ආදරේආත්මයෙන් ආත්මයට අපි මියැදී යළි උපදින්න ඇතී ඒ හැමදාකම අවසන් හුස්මෙන් සසර පුරුද්දට ඔබ ළඟමයි මමවිශ්වාසයි ඉර පායන සේ //දෑස් අඟින් වත් වෙනත් දිහාවක බලන්නෙපා ඉරිසියා සිතෙයි පෙම් සිත් ඇති දා නිම්හිම් නැති වෙයි ආදරයේ එහෙම තමයිසමුදෙන්නට බැරි සමුගන්නට බැරි මගෙ හදවත ඔබ ළඟම ඇති //  පද රචනය - සමන් චන්ද්‍රනාත් වීරසිංහසංගීතය - ආචාර්ය රෝහණ වීරසිංහගායනය - උරේෂා රවිහාරි සමඟ මාරියෝ ආනන්ද  මගෙ පොඩි යාළු මගෙ පොඩි යාළු නෙළමුද ඕලූ //ගඟට යමු ඔරු පදිමු මල් නෙළමූ කවි කියමූ මගෙ පොඩි යාළු නෙළමුද ඕලූ //හඳ වැටිලා - වතුරේ බොඳ වෙනවා - මිතුරේ තරු ඉහිලා - අඳුරේ හිනැහෙනවා - ඉවුරේකිරල ගොමු වෙත වැදෙමු ගෙඩි කඩමූ ගොඩට යමූපිනි වැහලා - මුතු සේ මල මුදුනේ - දිලිසේ මා වවුලෝ - රහසේ ඉගිලෙනවා - අහසේකිරල ගොමු වෙත වැදෙමු ගෙඩි කඩමූ ගොඩට යමූ  පද රචනය - මහාචාර්ය සුනිල් ආරියරත්න සංගීතය - සරත් වික්‍රම ගායනය - ඒෂාන් ගමගේ  දේදුනු දස දහසක් දේදුනු දස දහසක් සෝදා ගෙන බිමට වැටෙන වැස්සට මං තෙමුණා රන් තරු මාල පොටක් ගෙල වට රැඳුණා බලන්න මං ඒ කුමාරි නොවේ ද කියලා //නම නොදන්න කුරුලු රෑන් පියඹා ගෙන ආවා ඔබට දෙන්න ගෙනා ගී සීපද කුරුලු හොටෙන් වැටුණා බලන්න මේ ඒ ගීතය නොවේ ද කියලා //දුර ඉඳලා සුළඟ ඇවිත් මගේ කනට කොඳුරා ඔබට දෙන්න කියා මල් සුවඳක් මගේ අතට දුන්නා බලන්න මේ ඒ සුවඳම නොවේ ද කියලා //පද රචනය - රත්න ශ්‍රී විජේසිංහසංගීතය - එච්. එම්. ජයවර්ධනගායනය - සුභානි හර්ෂණීසංයුක්ත තැටිය - “රත්න ශ්‍රී උල්පත පාමුල”  උම්බෑ කිය කියා මරණ බයේ // කිරි ටික මුලදී බොයි - පස්සෙ මරා කයි මිනිසා දරුණු ඇයි - මේ එළදෙන අසයි උම්බෑ කිය කියා මරණ බයේ //බැරි බර පටවලා - කෙවිටෙන් තල තලා කුර ගෙවෙනා තුරා - මැරෙනා තෙක් දිරා රෑ දහවල් උදේ - විඳ විඳ දහවදේ නිරයේ දුක දකී - දරු පවුලම රකීඅන්තිමෙ මේ ගොනා - මස්කර විකුණනා කඩයට පවරනා - මිනිසයි තිරිසනා කවදාදෝ මිනිසාගේ අනුකම්පා ඇතිවන්නේ උම්බෑ කිය කියා මරණ බයේ //දරුවට මව නැති - දෙවරුවෙ කිරි දෙතී ගොම ටික පොහොර වෙයි ගොඩමඩ සරු කෙරෙයි මැරුණත් නොනවතී - හමට ද බැට දෙතී // කවදාදෝ මිනිසා මේ තිරිසන් ගති දුරලන්නේ උම්බෑ කිය කියා මරණ බයේ //  පද රචනය - කරුණාරත්න අබේසේකරසංගීතය - පී. එල්. ඒ. සෝමපාලගායනය - මිල්ටන් පෙරේරාචිත්‍රපටය - “හතර මහා නිධානය” (1965 දී හොඳම ගායකයා ලෙස මිල්ටන්ට සම්මාන හිමි වුණේ මේ ගීතයටයි.)සිහින මනමාලි මා ගාව ඉන්නේ ඔයා මගෙ ලෝකේ ආලෝකෙ ‍වන්නේ සසරෙ හැමදාම දෙන්නාට දෙන්නා එකට හමු වෙන්න පැතු සේම උන්නාපියඹනා විහඟුනේ අපිට කිව්වාලු පෙම් හීන ජීවිතේ සඳක් ආයෙ එන් නෑලු පායා ඔබයි මාගෙ ආකාසේ ඉන්නේමැණික් දෝතක් සේ ආදරේ කරුණාව මිහිරාවි ඔබමයි ළ‍ඳේ මලක් වාගේ ඔබෙ දෝතෙ ඉන්නයි ගුවන් යහනෙ සැතපීලා ඉන්නයිරුවන් විමානේ මේ සාදලා සුර හීන ගෙන දුන්න සුවඳයි මගේපද රචනය - උපාලිබණ්ඩාර වීරසේකරසංගීතය - ලස්සන ජයසේකරගායනය - සුරේෂ් ගමගේ  අරුණි අරුණි සමන් මල් හඬනවා තාමත් හීනෙන් //අරුණි ඉර නැගෙද්දී තාමත් සඳ සොයනවා මං //සමන් මල් හඬනවා තාමත් හීනෙන් අරුණි දුක දැනෙද්දී තාමත් තරු සොයනවා මං //  සමන් මල් හඬනවා තාමත් හීනෙන් පද රචනය - සමන් විජේසූරිය සංගීතය සහ ගායනය - ලක්ෂිත මාතරආරච්චිබෝපත්තේ - නිම්මි අයේෂා, කොට්ටාවේ - තරින්ඳුනි, මිනුවන්ගොඩ - ශෂිනි, තිළිණ, ශෂිකලා, සංසලා, කළුතර - මානෙල් පෙරේරා, උපාලි, දොඩම්ගස්ලන්දේ - ලලිතා, එලමල්දෙණියේ - නදීශා මධුෂානි, වල්ගම්මුල්ලේ - දිනේෂා, මාතර - ශාක්‍යා, රඹුක්කන - දැහැමි ලසන්තිකා, මීගමුවේ - දිනූෂි ලියනගේ, රත්නපුර - කසුන් දිල්ෂාන්, කහහේනේ - දිමුතු රාජපක්ෂ, කෑගල්ලේ - තාරුකා, කුලීගොඩ - චාමර උදයංග, බඩල්ගස්හන්දියේ - තිළිණි මධුෂානි, අම්පාරේ - තිළිණි, පයාගල - දීප්තිකා, ග්‍රෑන්ඩ්පාස් - විමල් රණසිංහ, අම්බලන්ගොඩ - විරාජ්, හපුතලේ - වත්සලා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>20</day>
    </date>
    <link>http://www.silumina.lk/2013/10/20/_art.asp?fn=av13102021</link>
    <topic>Bollywood News</topic>
    <author/>
    <content>Bollywood Newsලන්ඩන් නුවරට බොලිවුඩ් පුරයෙන් චිත්‍රපට කණ්ඩායමක් පිටත්ව ගියේ සැප්තැම්බර් 12 දා. ‘හම්ශකල්’ නමින් හැඳින්වෙන චිත්‍රපටයක දර්ශන කිහිපයක් රූගත කරන්නයි ඔවුන් ලන්ඩනයට පා තැබුවේ. චිත්‍රපටයේ අධ්‍යක්ෂ සජිද් ඛාන් සහ එහි ප්‍රධන චරිත දෙකක් රඟන ජනප්‍රිය නිළි බිපාෂා බාසු සහ නවක නිළි ඊෂා ගුප්තා ඇතුළු තවත් කිහිප දෙනෙකුම මේ ගමනට එක්වී සිටියා. චිත්‍රපටයේ කාර්මික ශිල්පීන් ඇතුළු අනෙකුත් අයගෙන් අධ්‍යක්ෂ සජිද්ට ප්‍රශ්නයක් ඇතිවුණේ නැහැ. ප්‍රශ්නයක් වුණේ බිපාෂා සහ ඊශායි. ඒ කොහොමද?බිපාෂා සහ ඊශා අතර නිතර නිතර උණුසුම් වාග් ප්‍රහාර මතුවුණා. මේ නිසා අධ්‍යක්ෂවරයාට ඔවුන් මහා වදයක් බවට පත්වුණා. චිත්‍රපටයක් රූගත කෙරෙද්දි අධ්‍යක්ෂවරයා ගේ සිත නිස්කලංකව තිබිය යුතු වුණත් බිපාෂාවත් ඊශාවත් ඒ ගැන කිසිම සැලකිල්ලක් දැක්වූයේ නැහැ. චිත්‍රපටයේ දර්ශන නිර්මාණාත්මකව රූගත කරනවා වෙනුවට මේ දෙදෙනාගේ බළල් පොරය සන්සිඳවන්නට කාලය වැය කරන්නයි අධ්‍යක්ෂ සජිද් ඛාන්ට සිදුවුණේ. බිපාෂාවත් ඊශාවත් අමනාප කර නොගෙන දෙදෙනාම නිහඬ කරවාගෙන චිත්‍රපට දර්ශන ඔහු රූගත කළේ දැඩි වෙහෙසක් දරමින්.බිපාෂා සහ ඊශාගේ මේ ‘කුඩමිටි හරස්කර ගැනීමට’ හේතුව කුමක්ද? ‘හම්ශකල්’ චිත්‍රපට කණ්ඩායමේ ශිල්පීන් පැවසුවේ ‘ජ්‍යෙෂ්ඨත්ව මේනියාව’ මේ ගැටුමට ප්‍රධාන හේතුව වූ බවයි. මේ ගැන පැහැදිලි කළේ චිත්‍රපට කණ්ඩායමේ ශිල්පියෙක්.“බිපාෂාගෙ හිතේ හැමවෙලාවෙම තිබුණේ එයා ඊශාට වඩා ජ්‍යෙෂ්ඨ නිළියක් කියන ආකල්පයයි. ඒ නිසා බිපාෂාට ඕනෑවුණා එයාට ලැබුණු චරිතය ඊශාට ලැබුණු චරිතයට වඩා මතුකරලා පෙන්වන්න. ඊශා සිනමාවට ආවෙ මෑතකදි. බිපාෂා කැමැති වුණේ නැහැ, ඊශාගෙ චරිතය චිත්‍රපටය තුළ වැඩි වෙලාවක් නිරූපණය වෙනවට. ඒත් බිපාෂා කියන විදියට චරිතවල කාල වේලාව වෙනස් කරන්න පුළුවන්ද? මේ දෙන්නට ලැබුණෙ එකිනෙකට වෙනස් චරිත දෙකක්. ඒත් එක්කම තවත් හේතුවකුත් නිසා බිපාෂාට කේන්ති ගිහින් තිබුණා. සජිද් ඛාන් ගෙ ළැදියාවක් තිබුණෙ ඊශාටයි. ඒක බිපාෂාට ඇල්ලුවේ නැහැ.”බිපාෂා සහ ඊශාගේ මේ බළල් පොරය චිත්‍රපටයේ රූගත කරද්දි බාහිර අයට පෙනුණේ නැහැ. රූගත කිරීම් සිදුවෙද්දී ඔවුන් දෙදෙනා හැසිරුණේ සැබෑ මිතුරියන් දෙදෙනෙකු විලසින්. ඒත්, කැමරාවෙන් පිටුපස තිබුණේ පුංචි යුද්ධයක්. මේ යුද්ධය නිසා සජිද් ඛාන් ‘හම්ශකල්’ චිත්‍රපටයේ රූගත කිරීම් බකල් කර ගත්තාදැයි තවම දැනගන්න නැහැ.මීට දශක කිහිපයකට පෙර හින්දි සිනමා නිර්මාණයන්ට අඩ නිරුවත් දර්ශන ඇතුළත් වුණේ දැඩි ආන්දෝලනයක් මතු කරමින්. අද වන විට ඒ තත්ත්වය වඩාත් බරපතළ වෙලා. මේ බොලිවුඩ් යුගයේ ඇතැම් චිත්‍රපටවලට ලිංගික දර්ශන පවා ඇතුළත් වෙලා. ඉන්දීය රැඟුම් පාලක මණ්ඩලයට මෙවැනි චිත්‍රපට වැඩිහිටියන්ට පමණක් සීමා කරන්නට සිදුවුණෙත් ඒ නිසයි. කාමුක දර්ශන රැගත් මේ චිත්‍රපට චන්ද්‍රිකා රූපවාහිනී චැනල්වලින් මිලට ගෙන විකාශය කිරීමේ තත්ත්වයකුත් මතු වුණා. මේ චිත්‍රපට එම චැනල්වලින් විකාශය වූයේ රාත්‍රි 11න් පසුවයි.ඒ වුණත් මෙවැනි චිත්‍රපට විකාශයෙන් තම රූපවාහිනී ආයතනවලට හිතූ තරම් ලාභයක් නොලැබෙන බව ඉන්දීය චන්ද්‍රිකා රූපවාහිනී ආයතන පවසනවා. ඔවුන් දැන් සූදානම් වන්නේ මෙවැනි වැඩිහිටි චිත්‍රපට මිලදී නොගන්නටයි. මේ චිත්‍රපට රාත්‍රී 11න් පසුව විකාශය කෙරෙද්දී ඒවා නරඹන ප්‍රේක්ෂක පිරිස අඩු නිසා එම කාලය තුළ විකාශයට ලැබෙන්නේත් අඩු වෙළෙඳ දැන්වීම් ප්‍රමාණයක්. මේ චිත්‍රපට මිලදී නොගන්නට හේතුවී ඇත්තේ එම කාරණයයි.චන්ද්‍රිකා රූපවාහිනී චැනලවලින් නිකුත් වූ මේ ‘රතු එළිය’ බොලිවුඩ් චිත්‍රපට නිෂ්පාදකවරුන්ගේ දැඩි අවධානයට ලක්වෙලා. ඔවුන් දැන් තීරණය කර ඇත්තේ තම තමන්ගේ වැඩිහිටි චිත්‍රපටවල ඇතුළත් නිරුවත් දර්ශන කපා දැමීමටයි. ඔවුන් ඒ වාරණය ක්‍රියාත්මක කරන්නේ වෙන කිසිවක් නිසා නොවෙයි. එවැනි දර්ශන ඉවත් කළ චිත්‍රපට චන්ද්‍රිකා රූපවාහිනී චැනල් ඔස්සේ විකාශය කිරීමට මිලදී ගැනෙන නිසයි.‘ප්‍රයිම් ටයිම්’ හෙවත් ප්‍රේක්ෂකයන් වැඩි දෙනෙකු නරඹන කාල‍ වේලාවන්හිදී මේ චිත්‍රපට විකාශය කරන අතරතුරදී වෙළෙඳ දැන්වීම්වලින් හොඳ ආදායමක් ද ලද හැකියි. මේ කාරණය මත ‘නිරුවත කපා දැමූ’ චිත්‍රපට මිලදී ගන්නට රූපවාහිනී ආයතන සූදානම්.මෑතකදී බොලිවුඩ් සිනමාවෙන් බිහිවූ වැඩිහිටියන්ට සිමාවූ චිත්‍රපට දෙකක් වන්නේ ‘බී.ඒ පාස්’ සහ ‘ග්‍රෑන්ඩ් මාස්ටි'යි මේ චිත්‍රපටවල ඇතුළත් නිරුවත් දර්ශන ඉවත් කරන්නට ඒවායෙහි නිෂ්පාදකවරුන් පියවර ගෙන තිබෙනවා. ඒ විතරක් නොවෙයි. මේ චිත්‍රපටවල ඇතුළත්වන ග්‍රාම්‍ය දෙබස් ඛණ්ඩ පවා ඉවත් කරන්නට තීරණය වෙලා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>20</day>
    </date>
    <link>http://www.silumina.lk/2013/10/20/_art.asp?fn=am1310201</link>
    <topic>කොලෙස්ටරෝල් නැති අලුත් බිත්තරේ</topic>
    <author>නිහාල් පී. අබේසිංහ</author>
    <content>කොලෙස්ටරෝල් නැති අලුත් බිත්තරේබිත්තර කන්න ගොඩක් අය බයයි. බිත්තර දෙකක් දවසකට කන්න එපායි කියලත් මතයක් තිබෙනවා. ඒකට ප්‍රධාන හේතුව බිත්තරවල කොලෙස්ටරෝල් තිබෙනවයි කියලා අපේ ජනතාව බය වෙලා තිබීමයි. එහෙත් බිත්තර ගුණ කෑමක්.ඔන්න ඔය වගේ විවිධ කතාබහ නිසාම දැන් අපේ කාර්මික තාක්ෂණ ආයතනයේ ආහාර තාක්ෂණ අංශයේ විද්‍යාඥයන් පිරිසකගේ මෙහෙයවීම යටතේ ශරීරයට අහිතකර කොලෙස්ටරෝල් අඩුකරන ශරීරයට අත්‍යවශ්‍ය මේද අම්ල ලබාදෙන මොළයේ වර්ධනය හා ස්නායුවල ක්‍රියාකාරිත්වය වැඩි කරන පෝෂණ ගුණයෙන් වැඩි බිත්තරයක් රටටම හඳුන්වා දී තිබෙනවා.මේ පිළිබඳව අපට කරුණු පැහැදිලි කළේ කාර්මික තාක්ෂණ ආයතනයේ ආහාර තාක්ෂණ අංශයේ පර්යේෂණ විද්‍යාඥ සමන්ත මැදගේ මහත්මය.ලෝකයේ සමහර රටවල් කිකිළියන්ට විවිධ පෝෂ්‍ය ගුණයෙන් යුත් ආහාර දීලා පෝෂ්‍ය ගුණය වැඩි ශරීරයට අත්‍යවශ්‍ය අසන්තෘප්ත මේද අම්ල ඇති බිත්තර හදනවා. ඒ අනුව මමත්, කාර්මික තාක්ෂණ ආයතනයේ තාක්ෂණික නිලධාරි දර්ශන මේදිස් පර්යේෂණාගාර තාක්ෂණවේදී ශ්‍රියානි රාජපක්ෂ හා කාර්මික සහකාරවරුන් වන ඉදුනිල් රාමසිංහ හා පුබුදු පෙරේරා යන අය සමඟ මේ අයුරින් අලුත් බිත්තරයක් අපේ රටේ හදන්න පුළුවන්ද කියලා පර්යේෂණයක් කළා. අවුරුදු දෙකක් තිස්සේ විවිධ ගොවිපළ ආශ්‍රයෙන් රටේ විවිධ පළාත්වල මේ පර්යේෂණය කළා.ඒ පර්යේෂණය අනුව අපි උත්සාහ කළේ මොන විධියේ ආහාර වේලක් කිකිළියන්ට දුන් විට ද අපට වැඩි පෝෂණයෙන් යුත් බිත්තරයක් හදාගන්න පුළුවන්ද කියලා බැලීමයි. ඒ අනුව අපිටඅපේ රටේ ම තිබෙන ද්‍රව්‍යවලින් හදන අලුත් විශේෂ ආහාර වට්ටෝරුවක් කිකිළියකට ලබාදුන් විට පෝෂණ ගුණය වැඩි ශරීරයට හිතැති මේද අම්ලවලින් පරිපූර්ණ ශරීරයේ අහිතකර කොලෙස්ටරෝල් අඩු කරන අලුත් බිත්තරයක් කිකිළියන්ගෙන් ගන්න පුළුවන් බව අපට තහවුරු වුණා. ඒ අනුව අර අලුත් ආහාර වට්ටෝරුව කාර්මික තාක්ෂණ ආයතනය මගින් තවත් පර්යේෂණ කරලා ඒවා දෙන කිකිළියන්ට අහිතකර ද කියලා හොයලා බැලුවා. නමුත් කිසි ප්‍රශ්නයක් නැති බව වැටහුණා ම ඒ ආහාර වට්ටෝරුවට අපි මේ වන විටත් පේටන්ට් බලපත්‍රයක් ලබාගෙන පවා තිබෙනවා.අපේ ශරීරයට බහු අසංතෘප්ත මේද අම්ල අත්‍යවශ්‍ය දෙයක්. නමුත් මේක අපේ ශරීරය ඇතුළත හැදෙන්නේ නැහැ. හදන්නත් බැහැ. මෙහි සත්ව ආහාර සමඟම ගත යුතුයි. බිත්තරවල ශරීරයට වඩාත් හිතකර මේද අම්ල තුනක් තිබෙනවා.ඒවාට කියන්නේ “ඔමේගා 3 - මේද අම්ල’ කියලා. නමුත් මේක බිත්තරවල ඇත්තේ ඉතා කුඩා ප්‍රමාණයක්. අලුතින් අපි සොයාගත් පර්යේෂණය අනුව නිපදවූ අලුත් ආහාර වට්ටෝරුව කිකිළියන්ට දුන්විට ලැබෙන බිත්තරයේ ඔමේගා 3 මේද අම්ල ප්‍රමාණය ඉහළ මට්ටමක පවතිනවා.ඒ ප්‍රමාණය සාමාන්‍ය බිත්තරයකට වඩා පස් ගුණයක් බව අපට පර්යේෂණ මගින් පෙනුණා. ඔමේගා 3 මේද අම්ල සහිත බිත්තරවලින් රුධිර පීඩනය පාලනය කරනවා.ඒ සමඟ ම ශරීරයට අහිතකර කොලෙස්ටරෝල් ශරීරය ඇතුළත වර්ධනය වීම අඩු කරනවා.මොළයේ වර්ධනය ක්‍රමවත් ව සිදු කිරීමටත් මොළයේ නිසි ක්‍රියාකාරිත්වයටත් මේ මේද අම්ල හේතු වෙනවා. විශේෂයෙන් මෙහිදී වැදගත් වන්නේ DHA නම් මේද අම්ල විශේෂයයි.මේ මේද අම්ල විශේෂය ශරීරයට ලැබුණු විට හෘද රෝග ඇතිවීමේ අවදානම අඩු කරනවා‍. ස්නායු සෛලවල වර්ධනය ඇස්වල පෙනුම වැඩි කරනවා. අකලට මහලුවීම අඩු කරනවා වාසි ගොඩක් තිබෙනවා.මේද අම්ල කාණ්ඩ රැසක් තිබෙනවා. ඉන් ඔමේගා - 3 මේද අම්ල හා ඔමේගා 6 මේද අම්ල අතර අනුපාතය 4:1 ක් විය යුතුයි. නමුත් එය සාමාන්‍ය බිත්තරවල තියෙන්නේ 15.1 ක අනුපාතයටයි‍.මෙම අලුත් පෝෂ්‍ය ගුණයෙන් යුත් බිත්තරවල ඇති ‍ඔමේගා 3 මේද අම්ල හා අලුත් ඔමේගා 6 මේද අම්ල අතර 4: 1 ක අනුපාතයක් තිබෙනවා.මේ බිත්තර ලබාගන්න පුළුවන් මේ ආහාර වට්ටෝරුව දැන් කාර්මික තාක්ෂණ ආයතනයේ ආහාර තාක්ෂණ අංශය මගින් දැන් පෞද්ගලික ගොවිපළකට ලබාදී තිබෙනවා.එම ගොවිපළ මගින් ඒ බිත්තර නිපදවා දැන් සුපිරි වෙළෙඳ සල්වලට දමා තිබෙනවා. ඕනෑම අයකුට මිලදී ගන්න පුළුවන්.මේ තාක්ෂණය එම පෞද්ගලික ආයතනයට ලබාදීමට සාම්ප්‍රදායික ජාතික ව්‍යවසාය සංවර්ධන අධිකාරිය සම්බන්ධීකරණ කටයුතු සිදු කරනු ලැබුවා.මේ අලුතින් නිපදවූ බිත්තර පැකට්වල කාර්මික තාක්ෂණ ආයතනයේ තාක්ෂණය අනුව නිපදවූ බව සඳහන් කර තිබෙනවා. කෙසේ වුවත් මෙම බිත්තරවල අඩංගු ඔමේගා 3 මේද අම්ල ප්‍රමාණය පිළිබඳව කාර්මික තාක්ෂණ ආයතනය නිරන්තරයෙන් මේ පිළිබඳව පර්යේෂණ පසු ඇගැයීම් සිදු කරනවා.මෙම කටයුතුවලදී කාර්මික තාක්ෂණ ආයතනයේ සභාපති මහාචාර්ය විමලධර්ම අබේවික්‍රම සම්ප්‍රදායක ජාතික ව්‍යවසාය සංවර්ධන අධිකාරියේ සභාපති එච්.එම්. සකිබ් හා අධ්‍යක්ෂ ලක්ෂ්මන් වි‍ෙජ්වර්ධන යන මහත්වරුන්ගෙන් ලැබුණු සහාය ඉතා වැදගත් වෙනවා.නිහාල් පී. අබේසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>20</day>
    </date>
    <link>http://www.silumina.lk/2013/10/20/_art.asp?fn=am1310202</link>
    <topic>පණ වගේ ඇස් දෙක රැකගන්න </topic>
    <author>සාගරිකා දිසානායක ජයසිංහ</author>
    <content>පණ වගේ ඇස් දෙක රැකගන්න ඔබ වඩාත්ම ආදරය කරන වස්තුව ඇස් දෙක වගේ රැකබලා ගන්න කියලානේ හැම විටම කියන්නේ.ඒත් ඒ තරමටම සැලකිල්ලෙන් ඔබ ඔබේ ඇස් දෙක රැක බලා ගන්නවා ද?ඒ පැනය තමාගෙන්ම අහන වැඩි දෙනෙකු ‘ඇත්තමයි අපි අපේ ඇස් දෙක ගැන ඒ තරම් හොයා බලන්නෙ නෑ’ නේදැයි සිතේවි.ඇස්වල ආබාධයක් ඇති වුණොත් ඇහැට අනතුරක් සිදු වුණොත් නැතිනම් ඉබේම පෙනීම අඩු වුණොත් නම් අපි ඉක්මනට ඇස් දොස්තර මහත්තයා ළඟට දුවනවා. ඒත් ශරීරයේ වටිනාම ඉන්ද්‍රියක් වන ඇස් දෙක ඇස් දෙක වගේ රැක ගන්නට නම් ඔබ අඩුම තරමින් අවුරුද්දකට වරක් වත් ඇස් පරීක්ෂා කර ගන්නට ඕනෑ.ඇස් රැක ගැනීම ගැන කතා කරන්නට හේතු වුණේ පසු ගිය දහ වැනිදාට ලෝක දෘෂ්ටි දිනය යෙදී තිබූ හේතුවෙන්. සෑම වර්ෂයකම ඔක්තෝබර් මාසෙ දෙවැනි බ්‍රහස්පතින්දාට ලෝක දෘෂ්ටි දිනය සමරනවා. මේ අවුරුද්දේ එහි තේමාව වුණේ “ඔබේ ඇස් පරීක්ෂා කරගන්න” යන්නයි.ඇස් පරීක්ෂා කරගන්නට විශේෂ හේතුවක් අවශ්‍ය නෑ. වයස අවුරුදු හතළිහ පැන්නාම පෙනීමේ ඇතිවන වෙනස්කම් නිසා බොහෝ දෙනෙක් “හතළිස් ඇඳිරිය” ඇවිත් කියලා ඇස් පරීක්ෂා කරවා ගන්නවා. ඒත් වයස අවුරුදු හතළිහට කලින් වුණත් ඇස්වල නිරෝගී බව ගැන ඔබ උනන්දු වෙන්නට ඕනෑ.ලෝක ජනගහනයෙන් මිලියන තිස් නවයක්ම අන්ධ භාවයට පත්ව ඇති බව ඔබ දන්නවා ද? මොවුන් අතරින් වැඩි දෙනෙක් ලංකාව වැනි දියුණු වෙමින් පවතින රටවල ජනතාව එලෙස අන්ධ භාවයට පත්වන්නට හේතු වී ඇත්තේ ඇසේ සුද, දියවැඩියාව හේතුවෙන් ඇතිවන අක්ෂි ආබාධ, ග්ලූකෝමාව, දෘෂ්ටි ආබාධ සහ ළමා වියේ අන්ධ භාවයයි. එසේ අන්ධ භාවයට පත් වූවන් ගෙන් සියයට 80 ක්ම කල් තියා ඇස් පරීක්ෂා කර ගත්තා නම් වළක්වා ගත හැකි අන්ධ භාවය වීමයි එහි ඇති ඛේදජනක තත්ත්වය.නිසි කලට ඇස් පරීක්ෂා කරනවා නම් සෑම පුද්ගලයන් පස් දෙනකුගෙන් හතර දෙනකුගේම අන්ධ භාවය වළක්වා ගන්නට පුළුවන්.අන්ධ භාවයට බලපාන ප්‍රධාන හේතු කිහිපයක්ම තිබෙනවා. ඇසේ සුද, හතළිස් ඇඳිරිය, ග්ලූකෝමාව, දියවැඩියාව ප්‍රධාන වන අතර මවුපියන් ඇස් රෝගවලින් පෙළෙන විට ඇතිවිය හැකි ජානමය බලපෑම ඇසට අනතුරු සිදුවීම හා වෙනස් ඇස් රෝග, ඇසට රසායනික ද්‍රව්‍යයක් ඇතුළුවීම, වපරය, ලේ නෑයින් අතර විවාහය සහ මන්ද දෘෂ්ටිකතාව හෙවත් අර්ධ අන්ධ භාවයත් සදාකාලික අන්ධ භාවයට හේතු වෙනවා. මේ සියලු රෝග කල් තියා හඳුනා ගතහොත් අන්ධ භාවයෙන් වැළකෙන්නට හැකි වීම එහි ඇති සුබවාදී ලක්ෂණයයි.ඇසේ සුද ඇතිවෙන්නේ සාමාන්‍යයෙන් වයස අවුරුදු හැට පමණ වූ විට. හැට ඇඳිරිය කියලත් ඇතැමුන් එය හඳුන්වනවා. ඇසේ සුද මේරීමෙන් ඇසේ පෙනීම ක්‍රමයෙන් අඩු වෙමින් සදාකාලිකව අන්ධ භාවයට පත් වීම මෙම රෝගයේ ස්වභාවයයි. සරල සැත්කමක් මඟින් ඇසේ සුද ඉවත් කොට කාචයක් ඇසට බද්ධ කිරීමෙන් සාමාන්‍ය පෙනීම ලබා ගන්නට පුළුවන්. අවුරුදු හතළිහ පැන්නාම හැදෙන්නේ හතළිස් ඇඳිරිය. පොත් පත් කියවීමේ අපහසුතාව, ඉඳිකටුවට නූල දැමීමේ අපහසුතාව ඇති වෙන විට ඇස් පරීක්ෂා කරගන්න.හතළිස් ඇඳිරියට ඇස් පරීක්ෂා කරන විට ඔබේ දෑසේ සුද මතුවී ඇත්නම් එයට ද කල් වේලා ඇතිව පිළියම් කරගන්නට ඔබට හැකි වේවි. හතළිස් ඇඳිරියට කන්නාඩි ගන්නට වෛද්‍යවරයා ඔබට උපදෙස් දුන් විට ඉක්මනින්ම අදාළ නිර්දේශ මත කන්නාඩි ලබා ගැනීම වැදගත්. ඒ වගේම මේ කන්නාඩිය ඔබ ලියන කියවන වේලාවට වෛද්‍ය උපදෙස් අනුව පැලඳීමත් වැදගත්.අවුරුද්දකට වරක් නැත්නම් අවුරුදු දෙකකට වරක්වත් ඇස් පරීක්ෂා කරවා ගෙන කන්නාඩිය වෙනස් කිරීමට අවශ්‍ය නම් එසේ කිරීමත් වැදගත්.ග්ලූකෝමාව ඇස් අන්ධ වීමට බලපාන ප්‍රබල හේතුවක්. ඇසේ පීඩනය වැඩි වී අක්ෂි ස්නායුවේ ඇති ස්නායු තන්තු විනාශයට පත් වීමෙන් ග්ලුකෝමාව ඇති වෙනවා. ක්‍රමයෙන් ඇසේ දෘෂ්ටි පරාසය අඩු වී යමින් ඔබ නොදැනුවත්වම දෑස් නොපෙනී යාම මෙහි ඇති භයානක තත්ත්වයයි. කිසියම් වස්තුවක් දෙස ඔබ නෙත් යොමු කරන විට ඇසේ දෙපස පෙනීම අඩු වී යාම මෙහි රෝග ලක්ෂණයයි. ඇසේ දෙපස පෙනීම අඩු වීම එකවර ඔබට නොදැනීම මෙහි ඇති බරපතළ තත්ත්වයයි.දියවැඩියාව ඔබේ සිරුරේ සෑම ඉන්ද්‍රියකම ක්‍රියාකාරිත්වයට අහිතකර ලෙස බලපාන බව ඔබ දන්නවා. දියවැඩියාව පාලනය නොකළහොත් ඉබේම ඇස් අන්ධ භාවයට පත් වෙන්නට පුළුවන්. ඩයබිටික් රෙටොනොපති යනුවෙන් හඳුන්වන්නේ මෙම රෝග තත්ත්වයයි. දියවැඩියාව ග්ලූකෝමාව සමඟත් සෘජු සම්බන්ධයක් තිබෙනවා.ලෝකයේ වැඩිහිටි ජනතාවගේ අන්ධ භාවයට හේතු වන ප්‍රධාන හේතුව ග්ලෝකෝමාව. ඩයබිටික් රෙමොනපති රෝගය පාලනය නොකිරීම නිසා ඇසේ දෘෂ්ටි විතානයේ සියුම් නහර පිපිරීමෙන් ඇස තුළ රුධිර පැල්ලම් ඇතිවීමෙන් හා ඇස ඉදිමීමෙන් ඇස් අන්ධ භාවයට පත් වීමයි. එ‍යින් වැළකීමට ඇති හොඳම ක්‍රමය දියවැඩියා රෝගීන් අනිවාර්යයෙන්ම වසරකට වරක් ඇස් පරීක්ෂා කරගැනීමයි.මවුපියන් ඇස් රෝගවලින් පෙළෙනවා නම්, ග්ලුකෝමා, ඩයබිටික් රෙමිනොපති වැනි රෝගවලින් පෙළෙනවා නම් මවුපියන් ලේ ඥාතීන් නම් ජානමය බලපෑමෙන් දරුවන්ටත් අක්ෂි ආබාධ ඇති වෙන්නට පුළුවන්. එවැනි අවදානමක් ඇති මවුපියන් කුඩා කාලයේ පටන්ම දරුවන් ගේ ඇස් පිළිබඳ විමසිලිමත් වෙන්නට ඕනෑ. ඇස් ආබාධයක් ඇත්දැයි නිතර පරීක්ෂා කර බැලීම වැදගත්. ආබාධ ඇති දරුවන් උපැස් පලඳිනවා නම් ඒවා නිසි කලට නැවත පරීක්ෂා කර කන්නාඩි මාරු කළ යුතුයි. නැවත වසර ගණනාවක්ම එකම කන්නාඩිය භාවිත කරන්න එපා.ඇහේ වපරයට ‘පිං වපරය’ කිව්වේ ඒ කාලේ. දැන් කාලෙ ජනතාව ‘වපරය’ අන්ධ භාවයට හෝ දෘෂ්‍යාබාධවලට හේතු වන බව දන්නවා. උපන් අලුතම බිලිදාගේ දෑසේ වපරයක් හෝ වෙනසක් දුටුවොත් වහාම අක්ෂි වෛද්‍යවරයකු හමු වන්න.‘හතළිස් ඇඳිරිය'ත් නොසලකා හැරිය යුතු නෑ. එමඟින් ඔබ අන්ධ භාවයට පත් වෙන්නට පුළුවන්. හතළිස් ඇඳිරිය තිබුණත් නැතත් වයස අවුරුදු හතළිහෙන් පසුව නම් ඔබ වසරකට වරක් ඇස් පරීක්ෂා කරවා ගන්නට ඕනෑ.අල්ප දෘෂ්ටිකතාව හෙවත් පෙනීම අඩු බව තවත් ආබාධයක්. ඇහේ සුද හෝ හතළිස් ඇඳිරිය නැතත් ඇස්වල පෙනීමේ පහත දැක්වෙන වෙනස්කම් වේ නම් ඒවා අර්ධ අන්ධ භාවයේ ලකුණු වෙන්නට පුළුවන්. සුව කළ නොහැකි අක්ෂි රෝගයක් නිසා ඔබ ඉතාම අඩු ඇස් පෙනීමකින් යුක්ත නම් විශේෂ උපකරණ මඟින් ඔබගේ ඇස් පෙනීම වැඩි දියුණු කරගන්නට පුළුවන්. ඔබගේ ඇස් පෙනීම ගැන සරල පරීක්ෂණයක් ඔබටම කරගන්නට පුළුවන්. ඒ අනුව ඔබ උපැස් පැලඳ සිටියත්, යහළුවන් හා හිතවතුන්ගේ මුහුණු හඳුනා ගැනීමට නොහැකි නම්,කියවීම, ආහාර පිසීම, මැසීම වැනි ළඟ පෙනුම අවශ්‍ය වෙන ක්‍රියාකාරකම් කළ නොහැකිනම්,ඔබගේ ඇඳුම්වල වර්ණ ගැළපීම හා වර්ණ තෝරා ගැනීම කළ නොහැකි නම්,ආලෝකය මදක් අඩු අවස්ථාවලදී සාමාන්‍ය ක්‍රියාකාරකම් කළ නොහැකි නම්,මාර්ග සංඥා, බස් පුවරු හෝ ව්‍යාපාරික ආයතනවල නම් සඳහන් පුවරු කියවීමට නොහැකිනම් ඔබ අර්ධ අන්ධ භාවයෙන් පෙළෙනවා වෙන්නට පුළුවන්. කල් ඇරියොත් රෝගය වැඩි වෙන්නට ඉඩ තිබෙනවා. එහෙයින් කල්තියා රෝග හඳුනාගෙන ඒවා වළක්වා ගන්නට කටයුතු කිරීමෙන් අන්ධ භාවයෙන් ඔබේ ලෝකය අඳුරු වීම වළක්වා ගන්නට පිළිවන්.ලංකාවේ ඕනෑම ගමක ග්‍රාමීය රෝහලක් හෝ තිබෙනවා. බොහෝ රෝහල්වල අක්ෂි සායන තිබෙනවා. ඒවායින් ඔබේ ඇස් නොමිලේ පරීක්ෂා කරගන්නට පුළුවන්. විෂන් 2020 ලේකම් කාර්යාලයෙන් ඔබේ ඇසට අවශ්‍ය ප්‍රතිකාර මෙන්ම සුද මතුවී ඇත්නම් ඒ සඳහා අවශ්‍ය කාචය නොමිලේම ලබාගන්නට පුළුවන්. වැඩි විස්තර විෂන් 2020 ලේකම් කාර්යාලයේ දුරකථන අංක 0112693744 ඇමැතීමෙන් ලබා ගන්නට පුළුවන්.සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>20</day>
    </date>
    <link>http://www.silumina.lk/2013/10/20/_art.asp?fn=am1310203</link>
    <topic>සිත් බිඳීම් සුව වෙන්න කාලයක් ගතවෙනවා</topic>
    <author/>
    <content>සිත් බිඳීම් සුව වෙන්න කාලයක් ගතවෙනවාදැඩි සිත් ‍ෙව්දනාවකට මුහුණදීමෙන් පසුව ඉදිරියේදී කුමක් කළ යුතු ද යන ප්‍රශ්නය නිතර නිතර අපගේ සිතට නැ‍ඟෙන දෙයකි. එම සිදුවීමට මුහුණ දුන් පුද්ගලයාට ඉදිරිය පිළිබඳව ප්‍රශ්න වැලක් මතුව එයි. ඒවාට පිළිතුරු සොයා ගන්නේ කෙසේද යන ගැටලුව ද නිතර මතුව එයි.එම ගැටලු සියල්ලට ම එකවර පිළිතුරු සොයා ගැනීමට නොහැකි ය. ඒවාට පිළිතුරු ලැබෙන්නේ නියම කාලය පැමිණි විට ය. එතෙක් එම ප්‍රශ්නවලට පිළිතුරු සෙවීම අසාර්ථක දෙයකි.හදිසියේ ම අනපේක්ෂිත ලෙස මුහුණ දුන් කනගාටුදායක සිදුවීම් නිසා දැඩි ලෙස සිත් පීඩාවට පත්වූ තිදෙනෙක් තමන් මුහුණ දුන් සිදුවීම් මෙසේ විස්තර කළහ.පළමු පුද්ගලයාගේ මිත්‍රයෙකු ඔහුට විශාල මුදලක් වංචාකර පලාගොස් තිබුණි. මුදල මෙන් ම මිත්‍රයාද අහිමි වීම නිසා ඔහුට කරකියාගත හැකි දෙයක් නොවී ය.දෙවන පුද්ගලයාට හදිසියේ ම තම රැකියාව අහිමි විය. එයට හේතුව වෙනත් පුද්ගලයන්ගේ කුමන්ත්‍රණයක් යැයි ඔහු පවසයි. රැකියාව අහිමි වීමත් සමඟ ම ඔහු ආර්ථික ප්‍රශ්න පවුල් ප්‍රශ්න සහ සමාජීය ගැටලු රැසකට මුහුණ දී සිටී. ඔහුට වෙනත් රැකියාවක් කිරීමට තරම් මානසිකත්වයක් ද නැත.තෙවන පුද්ගලයාගේ ගැටලුව වූයේ තමන්ගේ ආදර සම්බන්ධය හදිසියේ ම දෙදරා යාමයි. තමන්ගේ ජීවිතයේ එකම සතුට, සැනසීම වූ එය අනපේක්ෂිත ලෙස තමන්ගෙන් ගිලිහී යාම ‍ඔහුට දරා ගැනීමට අපොහොසත් වී ඇත.ඉහත සඳහන් කළ තුන් දෙනා ම සිටියේ ජීවිතය පිළිබඳව දැඩි කලකිරීමකිනි. තම ප්‍රශ්නයෙන් කිසි දිනක, කිසි ලෙසකින් වත් නිදහස්වීමට නොහැකි වෙතැයි ඔවුහු සිතූහ. ඒ නිසා කිසිවක් සිතා ගැනීමටවත් කරගැනීමටවත් නොහැකි ව තම ජීවිතය පවා එපා වන තත්ත්වයකට ඔවුහු පත්වී සිටියහ.ඉහත සඳහන් කළ ආකා‍රයේ අත් දැකීම්වලට ඔබ ද මුහුණ දී ඇතුවාට සැකයක් නැත. එවැනි අවස්ථාවලට මුහුණදීමට නොහැකිව, කළයුතු දේ කුමක් දැයි නොදැන අසරණව, රෝගී බවට පත්වී, තම ජීවිතවලින් පවා සමුගන්නා අය ද සිටිති.අපට අපගේ ජීවිත කාලයේදී සෑදෙන විවිධ අමාරු අතරින් සුලභවම සෑදෙන අමාරුව කුමක් දැයි ඔබ දන්නවාද? සැබවින් ම අපට වැඩියෙන් ම සෑදෙන අමාරුව වන්නේ හිතේ අමාරුවයි. එයට හේතුව අප එදිනෙදා කියන කරන හැම දෙයක් ම සමඟ ඍජුවම බැඳී පවතින්නේ අපගේ සිත බැවිනි.නිතර නිතර ඇතිවන හිතේ අමාරු නිසා කලක් ගතවන විට විශාදය (Depression) වැනි මානසික රෝග ඇතිවිය හැකි ය. එසේ ම සිත ලෙඩ වන විට අපගේ ගත ද ලෙඩ වීම වැළැක්විය නොහැකි ය.එහෙත් හදිසියේ, අනපේක්ෂිත ලෙස ඇතිවන සිත් තැවුල මීට වඩා වෙනස් ය. එය සිදුවන්නේ යම් කිසි සිදුවීමක් ඇසුරු කරගෙන ය. ඉහත සඳහන් කළ උදාහරණවලට අමතරව, වෙනත් හේතු ද ඊට තිබිය හැකි ය. උදාහරණ ලෙස යම් සමීපතම පුද්ගලයෙකුගේ මරණයක් හෝ දැඩි ගිලන් බවක්, යම් ජයග්‍රහණයක් අහිමි වීමක්, අධික බයට පත්වීමක් වැනි දෙයක් වුව ද විය හැකියි.එවැනි අවස්ථාවකදී අපගේ සිතත්, ගතත් දැඩි වෙනසකට භාජනය වෙයි.ඇතැම් අය එකවරම සිහිසුන් වෙති. එය එක් අතකට ආරක්ෂක ක්‍රමවේදයක් යැයි සිතිය හැකිය. දැඩි කම්පනයක් එක දිගට දරාගෙන සිටීම අපට අහිතකර දෙයකි. ඇතැම් අය හඬමින් හෝ කෑගසමින් තමන්ගේ පීඩනය එළියට මුදාහරිති. දැඩි පීඩනයක් හිත තුළ සිරකර තබාගන්නවාට වඩා එය මුදාහැරීම හොඳ දෙයකි.හිත ශක්තිමත් අයට නම් ජීවිතයේ ඕනෑම දෙයක් විඳදරා ගත හැකි ය. නමුත් එම හැකියාව සෑම කෙනෙකුටම නැත.ප්‍රබල සිත් තැවුලක් ඇතිවූ විගස බොහෝ අය කරන්නේ තම ප්‍රිය මනාප අයගෙන්, සමාජයෙන් වෙන් වී හුදකලාව සිටීමට උත්සාහ කිරීමයි. එයට හේතුව එම දුකට හේතුවූ ගැටලුව විසඳා ගැනීමට වත් හිතට ශක්තියක් නැති වීම ය. ඔවුහු කරකියා ගැනීමට කිසිවක් නැතිව අසරණ වෙති. ඉදිරියට කළ යුතු දේ පිළිබඳව කිසිවක් සිතා ගැනීමටවත් නොහැකි තත්ත්වයට පත්වෙති. ඒ නිසා සමහරු ජීවිතය එපා වී සිය දිවි නසාගන්න තත්ත්වයට පවා පත්වෙති.එවැනි තත්ත්වයට පත්වූ ඇතැම් අය කලහකාරී ලෙස ද හැසිරෙති. අධික කෝපයෙන් තමාව පීඩාවට පත්කළ අයගෙන් පළි ගැනීමට පවා පෙලඹෙති. ඇතැමුන් උත්සාහ කරන්නේ අනුන්ගෙන් නොව තමාගෙන් ම පළි ගැනීමට ය. තමන්ට ම දඬුවම් ලබාදීමට ය. මේ නිසා ඔවුහු හුදකලා වී සියලු වැඩ කටයුතු නවතා දමා නොකා නොබී සිටීමට උත්සාහ කරති.‍කිසිවෙකුටත් තමන්ට ළං වීමට ඉඩ නොදී තමන්ගේ ම හිතට ඉබි යතුරු දමාගෙන සිටිති. දුක විඳවීමම තම ජීවිතය කරගෙන සිටිති. ඇතැම් අය මත්පැන් මත්ද්‍රව්‍ය වල පිහිට පතති.ඒ දේවල් ඉතාම වැරදි ය. සිතෙන් ගතෙන් සෞඛ්‍යයට අහිතකර ය‍. එලෙස හැසිරීම නිසා ඔවුහු අනිවාර්යයෙන් ම රෝගීන් බවට පත් වෙති. නැතහොත් දැනටමත් ඔවුන් සතු රෝග ඇත්නම් ඒවා උත්සන්න වෙයි. ඒ නිසා එවැනි හදිසි සිත්තැවුලක් ඇති වූ විට ක්‍රියා කළ යුතු ආකාරය පිළිබඳව අවබෝධයක් තිබීම වැදගත් ය.පහත දක්වා තිබෙන්නේ එවැනි අවස්ථාවලදී යොදාගත හැකි උපක්‍රම කීපයකි.දුකට පත්වූ අය කළයුතු වන්නේ සමාජයෙන් හුදකලා වී තනිවී සිටීම නොව තමන්ට වඩාත් ප්‍රිය මනාප පුද්ගලයන් වැඩි වැඩියෙන් ඇසුරු කිරීම ය. එලෙස වෙනත් අය සමඟ සාකච්ඡා කිරීම මඟින් තමන්ගේ දුක තුනී වී යයි. දුක සැප බෙදා ගැනීම සඳහා ඕනෑ ම කෙනෙකුගේ ජීවිතයට හොඳ නෑදෑ හිත මිතුරන් සිටිය යුතු යැයි කියන්නේ ඒ නිසා ය.යම් නිවසක අවමඟුලක් සිදුවූ සැණින් ඒ අවට සිටින නෑදෑ හිත මිතුරන් එම නිවසට රොක් වන්නේ ඒ නිසා ය. තම ඥාතියෙකු ගේ හදිසි වියෝව නිසා දැඩි කම්පනයට පත්වී සිටින එම නිවැසියන්ට එය මහත් සහනයකි‍. තමන්ගේ ආහාර පාන ආදී මූලික කටයුතු වත් කරගත නොහැකිව සිටින අයට අන් අයගේ උදවු අත්‍යවශ්‍ය වෙයි.ඕනෑම දුක් මුසු සිදුවීමකින් පසුව ඇති වන සිත් තැවුල කාලයත් සමඟ සංසිඳී යන බව අප අත්දැකීමෙන් දනිමු. නමුත් බොහෝ දෙනෙකුට ඇති ගැටලුව එසේ තම සිත සාමාන්‍ය තත්ත්වයට පත් වන තුරු කාලය ගත කරන්නේ කෙසේද යන්නයි. ඒ සඳහා ඉහත සඳහන් කළ පරිදි තමන්ගේ නෑදෑ, හිත මිතුරන්ගේ ඇසුර පොත්පත්, පුවත්පත් කියවීම, වෙනත් ප්‍රදේශයක සංචාරය කිරීම වැනි කටයුත්තක් කළ හැකි ය.ඇතැම් අයගේ ගැටලු ඉතා පෞද්ගලික ප්‍රශ්න වන අතර ඒවා කිසිවෙකුටත් පැවසීමට අපහසු ය. ඒ නිසා ඔවුහු ඒවා තම සිත් තුළ ම හිර කරගෙන සිතින් විඳවති.එවැනි අයට මනෝ විද්‍යාත්මක උපදේශන සහ මනෝ චිකිත්සක ක්‍රමවල පිහිට ලබාගත හැකි ය. බටහිර රටවල නම් බොහෝ දෙනෙක් එවැනි මනෝවිද්‍යාත්මක උපක්‍රම වෙත නැඹුරු වෙති. නමුත් අප රටේ ඒ සඳහා ඇති නැඹුරුව ඉතා අඩු වීම කනගාටුවට කරුණකි.තමන් එම සිදුවීමට මුහුණ දුන් පරිසරයෙන් තාවකාලිකව ඉවත් වී වෙනත් තැනකට යාම ද සුදුසු උපක්‍රමයකි. පැරණි පුද්ගලයන් සහ ස්ථාන මුණ ගැසෙන විට නැවතත් තමන්ගේ සිත පෑරීමට ඉඩ තිබේ. එසේ ම ඇතැම් අය එම අමිහිරි සිදුවීම අමතක වීම සඳහා වෙනත් වැඩ කටයුතුවල නිරත වෙති. වැඩ වැඩියෙන් කරති. තම ජීවිතය කාර්ය බහුල කර ගනිති. එවිට දුක්මුසු දේ ගැන සිතන්නට හෝ සිතෙන්නට වත් වෙලාවක් නැති වෙයි.යම්කිසි අමිහිරි සිදුවීමක් බලෙන් අමතක කිරීමට ඇතැම් අය උත්සාහ කරති. එය අසාර්ථක දෙයක් බව කිව යුතු ය. අප යම් දෙයක් අමතක කිරීම සඳහා උත්සාහ දරන විට එය වැඩි වැඩියෙන් මතකයට නැඟී එයි. ඒ නිසා ඒ වෙනුවට කළ යුත්තේ එම සිදුවීම මතක් කිරීමට හෝ අමතක කිරීමට විශේෂ උත්සාහයක් නොගෙන වෙනත් වැඩ වල නිරත වීමයි. එවිට කාලයත් සමඟ සිතේ ඇති පීඩාව තුනී වී යයි. එම සිදුවීම සාමාන්‍ය දෙයක් ලෙස හැඟීමට පටන් ගනියි.දැඩි කම්පනයකට මුහුණදීමෙන් පසුව ඉදිරියේදී කුමක් කළ යුතු ද යන ප්‍රශ්නය නිතර නිතර අපගේ සිතට නැ‍ඟෙන දෙයකි.එම සිදුවීමට මුහුණ දුන් පුද්ගලයාට ඔහුගේ සිත් තුළට ඉදිරිය පිළිබඳව ප්‍රශ්න වැලක් මතුව එයි. ඒවාට පිළිතුරු සොයා ගන්නේ කෙසේද යන ගැටලුව ද නිතර මතුව එයි.එම ගැටලු සියල්ලට ම එකවර පිළිතුරු සොයා ගැනීමට නොහැකි ය. ඒවාට පිළිතුරු ලැබෙන්නේ නියම කාලය පැමිණි විට ය. එතෙක් එම ප්‍රශ්නවලට පිළිතුරු සෙවීම අසාර්ථක දෙයකි.එබැවින් එම ප්‍රශ්න යම් පොතක සටහන් කර තබා ඒවාට පිළිතුරු සෙවීම නිතර කළ යුතු ය. කාලය විසින් ඒවාට පිළිතුරු ලබාදෙනු ඇත.හදිසි සිදුවීමකදී ඇතිවන සිත් කම්පනය සඳහා ඖෂධ ප්‍රතිකාර යොදා ගත හැකි දැයි ඇතැම් අය විමසා සිටිති. ඇත්තෙන්ම ඒ සඳහා ඍජු ඖෂධයක් නැත. දැඩි කම්පනය නිසා සිතේ හා සිරුරේ ඇතිවන විවිධ අතුරු ආබාධ සඳහා යම් යම් ඖෂධ ප්‍රතිකාර නිර්දේශ කරන අවස්ථා ඇත. කෙසේ වෙතත් මේ කාරණයේදී ඖෂධවලට කළහැකි දෙය අවමය. එයට හේතුව හිත හදාගත යුත්තේ හිතෙන්ම වීමය.දුක අමතක කිරීමට මත්පැන් වල පිහිට පැතීම තරම් අනුවණ කමක් තවත් නැත. එසේ කරන්නේ ප්‍රශ්නයට මුහුණ දීමට අසමත් දුර්වල පුද්ගලයෝය. ප්‍රශ්නයට මුහුණ නොදී ප්‍රශ්නයෙන් පලායාම තවත් ප්‍රශ්න රාශියක් ඇති කරවිය හැකි දෙයකි. ‍ඉහත ආකාරයේ මානසික ගැටලු ඕනෑම කෙනෙකුට ඇති විය හැකි බැවින් ඒ සඳහා කලින් සූදානම් වී සිටීම ඉතා වැදගත්ය. ප්‍රශ්නයකට මැදිවී අසරණ භාවයට පත්වූවාට පසු එයට විසඳුම් සොයනවාට වඩා කල්තියාම ඒ සඳහා සූදානමකින් පසුවීම ද ඉතා වැදගත් වෙයි.දැඩි කලකිරීමක් ඇති වූ අය සියල්ල අතහැර දමා එක්වරම භාවනා කිරීම සඳහා යති. තවත් අය එවැනි වෙනත් ක්‍රියාකාරකම්වල නිරත‍ වෙති. එම දේවල් හොඳ දේවල් වුවද, ගැටලුවකට මැදිවුණ පුද්ගලයෙකුට එකවරම එවැනි දේවල නිරත වීම ලෙහෙසි පහසු කාර්යයක් නොවේ. උදාහරණයක් ලෙස භාවනා කිරීම සඳහා ඉතා විශාල කැපවීමක් හා උත්සාහයක් අවශ්‍යය. ඊට අමතරව ඒ සඳහා සුදුසු පරිසරයක්, ගුරුවරුන් මෙන්ම හොඳ මානසික සෞඛ්‍ය මට්ටමක් අවශ්‍ය වෙයි. එය දැඩි ලෙස කලකිරීමෙන් පසුවන අයෙකුට කළහැකි දෙයක් නොවේ.ඒ නිසා අප හොඳින් සිටින කාල සීමාවේදී යම් භාවනාවක් වැනි දෙයක් හුරු කළහොත් යම් දිනකදී ඉහත සඳහන් කළ ආකාරයේ කලකිරීමක් හෝ සිත් පීඩාවක් ඇති වූ විට හිත හදා ගැනීම පහසුය.භාවනා කිරීම අපහසු අයට නිදහස් පරිසරවල කාලය ගත කිරීම, සෞම්‍ය සංගීතය හෝ ස්වාභාවික ශබ්දවලට සවන් දීම වැනි අභ්‍යාසවල නිරත විය හැකිය. සායනික මෝහන ප්‍රතිකාර ද ඒ සඳහා ඉවහල් වෙයි. මෝහන ක්‍රමය මඟින් ඍජුවම කෙනෙකුගේ යටි සිතෙහි තැන්පත් වී ඇති පීඩාවල්, කම්පන ආදිය ඉවත් කොට ඔහුව සුවපත් කළ හැකිය.අපට ජීවිතයේ හමුවන ඕනෑම ගැටලුවකට අවසාන වශයෙන් විසඳුම පවතින්නේ ඒවා පිළිබඳව නිවැරදි අවබෝධය ලබාගැනීම තුළය. හදිසි කම්පන, සිත් තැවුල් ඇති වීම ලෝකයේ කිසිවෙකුටත් වෙනස් නොකළ හැකි ස්වභාවයකි. මේ නිසා තම ජීවිත අත්දැකීම් ඇසුරෙන් සහ වෙනත් ආකාරයෙන් ලබාගන්නා දැනුම ඇසුරෙන් තම සිත් ශක්තිමත් කරගත යුතුය. එවිට එම ඕනෑම තත්වයකට මුහුණ දීමට අවශ්‍ය ශක්තිය තමාට ලැබෙයි.ප්‍රශ්නයකට දැනටමත් මුහුණ දී සිටින අයෙකුට වුවත් නිවැරදි ක්‍රමවේදය යොදා ගනිමින් එයින් මිදුණු පසුව එම අත්දැකීම් ඇසුරෙන් ඉදිරි ජීවිතයට මුහුණදීම පහසු වෙයි. යම් සිදුවීමක් නිසා තමන්ගේ මුළු ජීවිතයම කඩා වැටෙන්නාක් මෙන්ම, එම අභියෝගය ජය ගැනීමෙන් තමන්ගේ මුළු ජීවිතයම යළි ගොඩනැඟිය හැකිය. ගැටලු සහ ප්‍රශ්න යනු තමන්ව පීඩාවට පත් කිරීම සඳහා පැමිණෙන දේ නොව, තමන්ට යමක් ඉගෙන ගෙන ඉදිරියට යාම සඳහා ලැබෙන අවස්ථා ලෙස සැලකිය යුතුය.ප්‍රශ්න වලට මුහුණ දීමට බැරිව සියදිවි නසා ගන්නේ මානසික වශයෙන් ඉතා දුර්වල පුද්ලයෝය. යම් අයෙකු සියදිවි නසාගත් විට ඔහු වටේ සිටින අනෙක් අයද කබලෙන් ළිපට වැටෙති. අනෙක් අතට සියදිවි නසාගත් පුද්ගලයාට මරණයෙන් පසුව සිදුවන දෙය හරියටම කියන්නට පුළුවන් කෙනෙකු ද නැත. දැනට විඳීමට ඇති දුක ඉවසිය නොහැකි පුද්ගලයා ඊටත් වඩා දුකක් ඉවසන්නේ කෙසේද?අමාරුවෙන් හෝ තම ජීවිතය ගැටගසා ගන්නා පුද්ගලයා සැබෑ දක්ෂයෙකි. අත් පා අහිමිව, ආබාධිතව, රෝගවලින් බැට කමින් තම ජීවිත ගැටගසාගන්නා අය කොතෙකුත් සිටීද? සිය දිවි නසා ගැනීමට හිතන අය එවැනි පුද්ගලයන් පිළිබඳව සිතිය යුතුය. ඔවුන් තම ජීවිතයට ආදර්ශයක් කර ගත යුතුය.මහනුවර මහ රෝහලේහදිසි ප්‍රතිකාර එ්කකයේ ප්‍රධානීසායනික මෝහන වෛද්‍යඑච්. දමිත් හෙට්ටිආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>20</day>
    </date>
    <link>http://www.silumina.lk/2013/10/20/_art.asp?fn=ay1310205</link>
    <topic>මගේ රහස ළැදියාවෙන් කැපවීමෙන් වැඩ කිරීමයි</topic>
    <author>ඉනෝකා සමරවික්‍රම</author>
    <content>හිත ඇත්නම් මිනිසෙකුට ලොව කළ නොහැක්කක් නැත. අවශ්‍ය උත්සාහය, ධෛර්ය කැපවීම ය. ජීවිතය ගොඩනැඟීමට තමන්ගේ ම කියා ව්‍යාපාරයක් ආරම්භ කර දියුණුව කරා යාමට අදිටන් කරගත් අවසානයේ දියුණුවේ හිණිපෙත්තට ම නැඟි ව්‍යාපාරික‍යන් අපට අතීතයේ දී ද හමුවී තිබේ.වර්තමානයේ ද එවැනි ව්‍යාපාරිකයෝ සිටිති. එවැනි එක් ව්‍යාපාරිකයෙකි පියල් ගමගේ මහතා.පියල් ගමගේ යන නාමය ඇතැමෙකුට නුහුරු වුවත් ‘ගජමුතු’ යන වෙළෙඳ නාමය ඔබට මතක ඇතැයි සිතමි.හොරණ ප්‍රදේශයේ උපන් පියල් අධ්‍යාපනය ලැබුවේ මොරටුව ශාන්ත සෙබස්තියන් විද්‍යාලයේ ය. අධ්‍යාපනය අවසන් කළ ඔහු රැකියා කිහිපයකම නිරත විය. ඒ රැකියාවල නියුතු වන අතරතුරේද ඔහුට අවශ්‍ය වූයේ කෙදිනක හෝ තමන්ගේ ම කියා ව්‍යාපාරයක් ඇරඹීමට ය. ගජමුතු යන වෙ‍ළෙඳ නාමය යටතේ ඔහු මුලින් ම ඇරඹුවේ සෝයා මීට් අලෙවියයි.“මම වෙළෙඳ ආයතන කිහිපයකම වෙළෙඳ නියෝජිතයකු ලෙස සේවය කළා. ඒ ඒ ආයනවලදී ලද අත්දැකීම් මට මගේ ම කියලා ව්‍යාපාරයක් ආරම්භ කිරීමේදී විශාල පිටිවහලක් වුණා. දෙදහස් දෙක අවුරුද්දේදි මේ ව්‍යාපාරය ආරම්භ කිරීමට යාමේ දී මට මගේ කියලා තිබුණේ රුපියල් පහළොස් දාහක මුදලක් විතරයි. ඥාතීන්ගෙනුත් මුදල් උපකාර ලැබුණා.සුළුවෙන් ඇරඹි ව්‍යාපාරයේ ගජමුතු සෝයා මීට් නිෂ්පාදන මුල් කාලයේදී බෙදා හැරුණේ අනුරාධපුර දිස්ත්‍රික්කයේ ය. ගල්නෑව එප්පාවල ආදී ග්‍රාමීය ප්‍රදේශවල වෙළෙඳසල් වලට ය.“මම සැලසුම් හදලා තමයි ව්‍යාපාරය පටන් ගත්තේ. නිෂ්පාදන බෙදා හරින කාලය වනවිට මම ගාණ අඩුවට වාහනයක් ගත්තා. ඒ වාහනෙන් තමයි මම අනුරාධපුර ප්‍රදේශයේ ගමින් ගම ගිහිල්ලා නිෂ්පාදන බෙදා හැරියේ. ඒ වෙනකොට මට තව ගෝලයෙක් හිටියා. ඔහොම ටික කාලයක් යද්දී අපි යම් මට්ටමකට ආවා. සේවකයෝ දෙන්නා තුන් දෙනා වෙලා ක්‍රමයෙන් පිරිස වැඩි වුණා.”පියල් අතීතය සිහිපත් කරන්නේ එසේ ය. තම ව්‍යාපාරයේ ‍ඉදිරි ගමන් මඟ පිළිබඳව ඔහුට ඔහුගේ සිතේ සැලැස්මක් විය. ඔහු සෝයාමීට් වෙළෙඳාම පටන් ගන්නා විටත් වෙළෙඳපළේ තවත් වෙ‍ළෙඳ නාමයන් කිහිපයකින් ම සෝයා මීට් තිබිණි. එහෙත් එය අභියෝගයක් නොකරගත් පියල් තමන්ගේ පාඩුවේ තම ගමන යන්නට ඉටා ගත්තේ ය.“මට අවශ්‍ය වුණේ නැහැ තවත් කෙනෙක් අබිබවා යන්නට. මම හැමවිට ම ආදර්ශ ලබාගත්තට කාවවත් කොපි කරන්න ගියේ නැහැ.අදටත් අපේ නිෂ්පාදන සුපිරි වෙළෙඳ සල්වල නොතිබුණාට මම දන්නවා ‘ගජමුතු’ නිෂ්පාදන වලට හොඳ වෙළෙඳ පොළක් තිබෙන බව. එය මට සතුටට කාරණයක්.”ඔහු තම ගමන් මඟ ගැන සතුටු වන්නේ එසේය. හැම විටම පාරිභෝගිකයාට හොඳම දේ ලබා දෙන්නට උත්සාහ දරන පියල් අපේ සාම්ප්‍රදායික ව්‍යංජන රස මතුවන ආකාරයෙන් සෝයා මීට් නිෂ්පාදනවල රස බැලීමට පාරිභෝගිකයාට අලුත් රස කිහිපයක් ම හඳුන්වා දුන්නේය.ඔහු රටේ සම්ප්‍රදාය, සංස්කෘතිය අගයන්නෙකි. එමෙන්ම කෘත්‍රිම රස කාරකවලින් තොර ස්වභාවික ආහාර වේලක් රස විඳින්නට කැමැත්තෙකි. මේ කැමැත්තට අනුව ඔහු තම ආයතනයේ ගජමුතු සෝයා මීට් නිෂ්පාදනවලින් ද කෘත්‍රිම රස කාරක බැහැර කළේය.“මේ මම කැමති රසය. ඒ රස තමයි අපේ නිෂ්පාදනවලත් තිබෙන්නේ. අද වෙළෙඳපළේ තිබෙන සෝයා මීට් සමඟ ඇති රසමිශ්‍රණය කෘත්‍රිම රසකාරක එක්කළ ඒවා. මම වසරක පමණ කාලයක් තිස්සේ පරීක්ෂණ කෙරුවා. ඒ අනුව තමයි තුනපහ වර්ග විසිපහක් පමණ සහ ධාන්‍ය වර්ග පහක එකතුවෙන් සෝයාමීට් සමඟ කුළුබඩු මිශ්‍රණයක් නිෂ්පාදනය කළේ.අපි එය හඳුන්වා තිබෙන්නේ “ගඟුල සෝයි” කියලා. අද ‘ගඟුල සෝයි’ වලට හොඳ ඉල්ලුමක් තිබෙනවා. ඒ හැරුණ විට අපේ කුළුබඩු එකතුවෙන් සාම්ප්‍රදායික රසමතුවන අයුරෙන් කුකුල් මස් රසට, ඉස්සන් රසට, තෝරමාළු රසට, දැල්ලන් රසට මෙන්ම පොළොස් ඇඹුල රසට සකස් කළ ගජමුතු සෝයා මීට් රස මිශ්‍රණය හඳුන්වා දී තිබෙනවා.”ගජමුතු නිෂ්පාදන වෙළෙඳපළට හඳුන්වා දී මේ වනවිට වසර දහයකට වැඩියි. එදා මෙදාතුර තම ව්‍යාපාරයත් සමඟ එක්ව ගමනක් පැමිණි සහ තවමත් එකට සිටින සේවක සේවිකාවන් පිළිබඳව පියල් සිහිපත් කරන්නේ කෘතඥ පූර්වක ස්තුතියෙනි.“මං මගේ කියලා ව්‍යාපාරයක් කරගෙන ඉදිරියට එන්න බලපෑ එක් ස්ථානයක් තමයි මා ඉගෙන ගත් පාසල. මට මතකයි අපේ පාසලේ එක් දිනක් වෙන්වී තිබුණා ‘ළැදියාවේ දිනය’ කියලා. එය කතෝලික පාසලක්. මේ දිනයේදි අපට කියලා දුන්නේ තමන්ට, තමන් අවට ඉන්න අයට ඉගෙනුමට තමන් කරන කාර්යයට ළැදියාවෙන් ඉන්න ආදරයෙන් ඉන්න. එය කරන්නේ කොහොමද කියලා. අද මම මගේ ව්‍යාපාරයට ළැදියාවෙන්, කැපවීමෙන් කටයුතු කරන්නට පාසල පිටුවහලක් වුණා කියලා මම හිතන්නේ ඒ නිසයි.ඒ වගේම මම කාලයක් එම්.ඩී.කේ ආයතනයේ වෙළෙඳ නියෝජිතයෙක් ලෙස කටයුතු කළා. ඒ ආයතනයේදි ලැබූ අත්දැකීම් මට බොහෝ ප්‍රයෝජන වුණා මේ ව්‍යාපාරය කරගෙන යාමේදි. ඒ වගේම එම ආයතනයේ අධිපති පියනන්ද කුලරත්න මහත්මාවත් මම ගෞරවයෙන් සිහිපත් කරනවා”ජීවිතය ජය ගන්නට අත්දැකීම් ලබාගැනීමට මහෝපකාරි වූවන් පිළිබඳව ඔහු ආදරයෙන් සිහිපත් කරයි. කැපවීමෙන් අභියෝග ජය ගනිමින් පැමිණි ගමගේ ඔහු අද යම් ඉමක් කරා පැමිණ සිටී. හි‍ෙත් තිබූ ආශාවට ව්‍යාපාරයක් පටන් ගත් ඔහු අද සිය දෙනෙකුට පමණ රැකියා අවස්ථා සපයයි.හොරණ මුණගම ගජමුතු කර්මාන්ත ශාලාවේ අද ඒ අවට ගම්මානවල තරුණ තරුණියන් කාන්තාවන් මෙන්ම වෙනත් ප්‍රදේශවලින් පැමිණි සේවක සේවිකාවෝ ද රැකියාව කරති. ඔහු ඔවුන්ට උපරිමයෙන් වැටුප් ගෙවයි. දිය හැකි වරප්‍රසාද ලබාදෙයි.ඒ අතරම පියල් ගමගේ මහතා සමාජ සත්කාර වලද නියැළී සිටී. රුපියල් ලක්ෂ හතළිහක පමණ මුදලක් වැයකොට ඔහු කතරගම කිරිවෙහෙර විහාරස්ථානයට දැවමය පිරිත් මණ්ඩපයක් ඉදිකර පූජා කළේය. එමෙන් ම සිතුල් පව්ව පුදබිමට පහන් ගෙයක් සාදා පූජා කළේය.තම ව්‍යාපාරය කරගෙන යන අතරතුරේ ම සමාජ සත්කාරයන් කරන අතර තුරේ ම ඔහු තම ව්‍යාපාරයේ අනාගතය ද සැලසුම් කරන්නේය.“ව්‍යාපාරයේ තව ඉදිරි පියවර කිහිපයක් ගැනීමට අදහස් කර තිබෙනවා. මගේ අදහසක් තිබෙනවා සෝයා මීට් අපිම නිෂ්පාදනය කිරීමට. තවත් නව නිෂ්පාදන කිහිපයක් ම කිරීමටත් බලාපොරොත්තු වෙනවා. දේශීය කර්මාන්තකරුවන් වන අපට රජයෙන් සහන ලැබෙනවානම් ගම්වල ශ්‍රමිකයන්ට තවත් රැකියා අවස්ථා ලබාදීමට පුළුවන්කම තිබෙනවා.”පියල් ගමගේ මහතා පවසන්නේ බලාපොරොත්තු සහගතවය.ඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>20</day>
    </date>
    <link>http://www.silumina.lk/2013/10/20/_art.asp?fn=ay1310201</link>
    <topic>දැන් කාලේ කොල්ලො කැමැති කොයි වගේ ‍ෙකල්ලන්ට ද?</topic>
    <author>අරුණි මුතුමලී</author>
    <content>කුස රජු පබවතිය ම සොයා ගත්තා වගේ සෑම තරුණයකුටම තමන්ගේ සිහින කුමරිය ගැන ඡායාවක් හිතේ තිබෙනවා. දුටු සැණින් ආත්ම ගණනාවක සිට හඳුනනවා වාගේ ආදරයක් හට ගන්නේ ඒ රූපයට සමානකම් කියන තරුණියක් හමුවූ විටයි. එසේ ඔබ සොයන කුමරියත් මේ වගේ යුවතියක් ද?පිරිමියකුගේ සාර්ථකත්වය මෙන්ම අසාර්ථකත්වය පිටුපසත් අවසානයේ බැලු විට ඉන්නේ කාන්තාවක් ය කියලයි අද කාලෙ බොහෝ දෙනා කියන්නේ. අතීතයේ වුණත් සෘද්ධියෙන් අහසින් ගිය බමුණන් වතුරට වට්ටන්න තරම් බලයක් මේ නාරී රූපයට තිබුණා කියලා සඳහන් වෙනවා. ඒ කතා බොරු ය කියන්නත් බැරි ලෝකයම දික්විජය කරන්නට තරම් පෞරුෂයක් තිබුණු අශෝක අධිරාජයා, ජුලියස් සීසර්, නැපෝලියන් බොනපාට් වගේ මහා පුරුෂයනුත් අවසානයේ මේ සියුමැලි කාන්තාව ඉදිරියේ දණගැසු බවට සාක්කි තිබෙන නිසයි. කොහොම වුණත් තම තමන්ගේ පින් පව් අනුව කෙනෙකුට දාස බාරියක් වගේම තවත් කෙනෙකුට වදක බාරියක් ලැබෙන්න පුළුවන්. පිට ඔපේට විතරක් සිත යොමු කිරීම නිසා එසේ අමාරුවේ වැටුණු පිරිමින් නැතුවාම නොවේ.එහෙම වුණත් මුලින්ම අපේ තරුණයන් බොහෝ දෙනකු තරුණියන්ගේ සමේ පැහැය ගැන හිතනවා. සියයට අනූ පහක් පමණම තමන්ගේ සිහින කුමරිය දකින්නේ සුදට හුරු තලෙළු පාටින්.සමහර ව්‍යාපාරිකයන් නම් කීවේ තමන්ට වඩා තරමක් සුදු නම් හොඳයි කියලායි. ඒත් බැංකු ක්ෂේත්‍රයේ නියැළෙන හා විශ්වවිද්‍යාල තරුණයන්ගෙන් වැඩිදෙනෙකු සුදු කෙල්ලෙකු තෝරා නොගන්නේ අනෙක් කොල්ලන්ගේ ඇස්වලින් බේරාගන්න කරදර නිසාලු. කොහොම වුණත් සියයට 40 ක් පමණ තරුණයන් කැමැති කහපාටට හුරු සමක් ඇත්තියන්ටයි.ඒ තරුණිය තමන්ට වඩා මිටි විය යුතුයි කියන මතයේ සියයට අසූවක් තරුණයින් ඉන්නවා. ඒත් සමහර තොරතුරු තාක්ෂණවේදීන්, ක්‍රීඩකයින්, ගුරුවරුන්, සරසවි සිසුන් කීවේ තමන්ට වඩා උස තරුණියක් වුණත් අකමැති නොවන බවයි. බෙහෙවින්ම මිටි වීම තරුණයන්ගේ ආකර්ෂණය අඩුවීමට හේතු වුවත් සමහර කලාකරුවන් නම් කැමැති හදිසියකට දෝතින් ඔසවාගත හැකි තරමේ යුවතියන්ටයි.උස කොහොම වුණත් මහත නම් වැඩි වුණොත් විශාල අපහසුතාවන්ට මුහුණ දෙන්න වන බව සියලුම දෙනා පාහේ කීවා. ඒ නිසා කුමන ක්ෂේත්‍රයක රැකියාව කළත් ඒ හැම තරුණයකුම වගේ පතන්නේ තරමක් කෙට්ටු එහෙත් කණාටු නැති පිරුණු සිරුරක හිමිකාරියක්. ගුරු ආරක්ෂක අංශ, ක්‍රීඩා, තොරතුරු තාක්ෂණ, වෛද්‍ය ආදී ක්ෂේත්‍රවල තරුණයන් ඊට විශේෂණ පදයක් එකතු කරමින් කීවේ “ස්පෝටි ඇඟක්” තිබීම වඩා ආකර්ෂණීයයි කියලයි.එවන් තරුණියක් පිටුපා යන විට අඩුම තරමින් පිට මැදටවත් කෙස් කලඹක් වැටී තිබීම තව තවත් සිත වසඟ කරවන්නට හේතු වෙනවා කියලයි තරුණයන් හිතන්නේ. කොල්ලෙක් වගේ කොටට කැපු කොණ්ඩය සියයට 90 ක් ප්‍රතික්ෂේප කරද්දි ක්‍රීඩකයන් වැඩි දෙනා එය පිළිගත්තේ නෑ. වෛද්‍යවරුන් ගෙන් සමහරුන් කීවේ ඇයගේ මෝස්තරය හා පහසුව එයනම් ඉවසා ගන්නා බවයි. එහෙත් ඇතැම් කලාකරුවන් රොබින්හුඩ් හි මේරියන්ගේ වැනි ලේයර් කළ කොණ්ඩයක් පතන අතර ඇතැම් ව්‍යාපාරිකයන් ගොතා හල දිග කොණ්ඩය සහිතව ළඳක් ඇවිදින විට අමුතුම ලාලිත්‍යයක් ඇති බව සිතනවා.පංච කල්‍යාණයම බලා තෝරාගත් ඒ පෙම්වතිය සමඟ පාරේ බැහැලා යද්දි අනිත් අයට අපහසුවක් නොවන විදිහේ ඇඳුමකින් සැරසී සිටිනවාට තමයි බොහෝ තරුණයින් කැමැති. සමහර ගුරුවරුන් කීවේ කඩා හැලුණු පොට සහිත ඉන්දියානු සාරිය සුන්දර බවයි. තොරතුරු තාක්ෂණවේදීන් ගෙන් ඇතැමෙක් ද සාරිය හෝ ඔසරියට කැමැති අතර “ඔෆිස් වෙයා” ලෙස හඳුන්වන දිග කලිසම හා කබාය සහිත ඇඳුම ද වඩා “ස්මාට්” යැයි කීවා.ඇතැම් ඉංජිනේරුවන්, වෛද්‍යවරුන්, කලාකරුවන් කීවේ තරමක් කොටට ඇන්දත් එය පාරේ ගෙන යා හැකි මට්ටමක තිබිය යුතුයි කියලයි. අපේ සමීක්ෂණයට අනුව හිරට කොටට අඳින තරුණියන් සමඟ පාරේ යෑමට සියයට 96 ක් පමණ තරුණයන් ලැජ්ජයි.ඒ වගේම ඕනෑවට වඩා “මේකප්” කිරීමටත් තරුණයින් සියලු දෙනාම පාහේ දක්වන්නේ අකමැත්තක්. තමන්ට සොබා දහමින් ලැබුණු ලස්සන තව ඩිංගක් ඔප මට්ටම් කරගන්නට යාන්තමින් තොල් ආලේපනයක් පවුඩර් ටිකක් ගා ගත්තාට කමක් නැති වුවත් වැඩිපුර පාට තවරගන්නේ නම් මානසික විකෘතියක් තිබෙනවා ද කියා සොයා බැලිය යුතු බව සමහර ගුරුවරුන් වගේම ව්‍යාපාරිකයන් කීවා. මෝස්තර කිරීම හොඳ වුවත් එයට තමන්ගෙන් ලැබෙන නිර්දය විවේචන ඉවස ගන්න පුළුවන් මට්ටමින් සිටිය යුතු බවයි සමහර කලාකරුවන් කීවේ. තොරතුරු තාක්ෂණවේදීන්, වෛද්‍යවරුන් අතරින් බහුතරයක් කීවේ ඔවුන්ටත් ප්‍රිය වන තරමට වගේම මේකප් ආදිය නැති විටදීත් පුද්ගලයා හඳුනාගත හැකි වන ආකාරයට ඒ දේවල් කිරීමේ සතුට භුක්ති විඳීම සාධාරණ බවයි.ඔය විදිහට ඇඳ පැලඳගෙන තැනකට ගියාට පස්සේ එතනට උචිත විදිහට හැසිරෙන්න නම් අඩුම තරමින් උසස් පෙළවත් සමත් වී සිටීමෙන් ලැබෙන දැනුම හික්මීම වැදගත් බව සියයට අනූනවයක්ම විශ්වාස කරනවා. මේ අධ්‍යාපන ක්‍රමය ගැන වැඩි පැහැදීමක් නැති සමහර ගුරුවරුන් කීවේ එය අධ්‍යාපන මට්ටමෙන් තීරණය කළ නොහැකි බවයි. ඇතැම් කලාකරුවන් කීවේ තමන්ට සමානව හෝ ඊට වැඩි උගත්කමක් තිබීම ආරවුල්වලට මුල බවයි. ඒත් බැංකු නිලධාරීන් හා තොරතුරු තාක්ෂණවේදීන් නම් තමාට වඩා උගත් තරුණියන්ට බොහෝ ප්‍රිය කරන අතරම ඔවුන්ට ඉහළටම ඉගන ගන්න හැකි තරම් සහායක් දෙන බව කීවා.ඔවුන් තම පෙම්වතිය තමන්ට වඩා ඉහළ රැකියාවක් කිරීම ගැන ද සිතන්නේ ආඩම්බරයෙන්. ගෙදර ඉඳන් අනුන්ගේ ඕපදූප සොයමින් සිටිනවාට වඩා රටේ ලෝකේ වෙන දේවත් දැනගන්න රැකියාවක් කිරීම අද කාලේ තරුණියකට වඩා යෝග්‍ය බවයි සියයට 98 ක් තරුණයන් සිතන්නේ. සමහර ව්‍යාපාරිකයන් දරුවන් ලද පසු රැකියාව නතර කරනවට කැමැත්ත දක්වනවා. ඒත් සමහර කලාකරුවන් තම පෙම්වතිය රැකියාවක් නොකරන තරමට තමයි කැමැති. තමන්ගේ සහය නැතිව හෝ යමක් කර ගත හැකි මට්ටමක කාන්තාවන් සිටිය යුතුයි කියන අදහස බොහෝ තරුණයන් දරන අතර ඇඟලුම් ක්ෂේත්‍රයේ අය පවසන්නේ එම ක්ෂේත්‍රය ඉතා පීඩාකාරී නිසා සැහැල්ලුවෙන් සිටිය හැකි වෙනත් ඕනම රැකියාවක් කළාට කම් නැති බවයි. ආරක්ෂක, ඉංජිනේරු, වෛද්‍ය, ක්‍රීඩා, ව්‍යාපාරික ආදි ක්ෂේත්‍ර ගණනාවක තරුණයන් ගුරුවරියන්ට වැඩි ඇල්මක් ඇති බවත් අපේ සමීක්ෂණයේදී හෙළි වුණා.රැකියාවක් කළත් නැතත් රජා මරා ගන්න තරමටවත් ඉංග්‍රිසි ටික නම් තිබිය යුතුයි කියා සියයට සියයක් තරුණයන් හිතනවා. විශේෂයෙන් වෛද්‍ය, ඉංජිනේරු, බැංකු, අයි. ටී. වගේ ක්ෂේත්‍රවල අයට සහභාගි වන්න සිදුවන උත්සව අවස්ථා ආදියේදී කොන් නොවී ඉන්නට නම් ටිකක් හොඳින් ඉංග්‍රිසි දැන ගැනීම වැදගත් වෙනවාලු.භාෂාව කොහොම හසුරුවා ගත්තත් උත්සවයකට ගිහින් තමන්ව අමතක කරලා නටන්න දුවන තරුණියන්ට නම් කවුරුත් කැමැති නෑ. ආරක්ෂක අංශයේ අය වගේ ම ව්‍යාපාරික, වෛද්‍ය, ඉංජිනේරු, බැංකු ආදි සෑම ක්ෂේත්‍රයකම පාහේ නියැළෙන තරුණයන් කීවේ උත්සවයකදී ඒ සතුට භුක්ති විඳීම අත්‍යවශ්‍යයි කියායි. නමුත් තමන්ගේත් තම සහකරුගේත් ගෞරවයට හානි වන පරිදි හැසිරෙන එකට කවුරුත් කැමැති නැහැ. තනියම උත්සවයකට ගියා වුණත් තමන් ජීවිත කාලයටම සොයාගත් සහකරුවකු සිටින බව මතක තබාගෙන විශ්වාසය රැකෙන පරිදි කටයුතු කරන්න මේ තරුණියන්ට හැකි විය යුතුයි කියායි තරුණයන් සිතන්නේ.විශේෂයෙන් වැදගත් පවුලක තරුණියන් ගැන සියයට අනූ පහක්ම අවධානය යොමු කරන්නේ ඔය වගේ දේවල් ගැන හිතන නිසාලු. සමාජයට වරදක් නැති, පිළිගත හැකි මට්ටමක පවතින, විවාහයෙන් පසු පවුල් දෙකේ සාමාජිකයන්ට එක්ව කතාබහ කළ හැකි සම මට්ටමේ පවුලක තරුණියක් වුණොත් නිතර දෙගොල්ලන්ගේම ගෞරවය ගැන සිතා වැඩ කරයි කියන විශ්වාසය තරුණයන්ට තිබෙනවා. එයට හේතුව හැටියට ඔවුන් කීවේ පවුල් පසුබිම පුද්ගලයාගේ ඇඟට ආරූඪ වන නිසා කියලයි. ඒත් සමහර ගුරුවරු කීවේ මොන වගේ පවුලක උපන්නත් වැරැදි නොකරන පරිසරයක ජීවත් වුණොත් පවුල් පසුබිම නොසලකන බවයි.පවුල් පසුබිම තදින්ම සලකන අයත් කුලය පිළිබඳ දක්වන උනන්දුව අඩුයි. සමහරු කීවේ ඒක බොරු දෙයක් කියලා සියයට 95 ක් එහෙම කියද්දී සමහර ව්‍යාපාරිකයන් හා ඇතැම් ගුරුවරුන් තමන් කුල සාධකය නොබැලුවත් ගෙවල්වලින් ඒ ගැන හොයන්න පුළුවන් කියන සැකයේ සිටියා.දෑවැද්දක් ඕනෑ ද? කියන ප්‍රශ්නයට නම් සමහරු පිළිතුරු දුන්නේ වැට උඩ ඉඳගෙන. අයි. ටී., වෛද්‍ය වගේම සමහර ව්‍යාපාරිකයන් දියරෙද්ද පිටින් ආවත් පෙම්වතිය පිළිගන්න ලෑස්ති වුණාට සමහර ඉංජිනේරුවන්, කීවේ ඇයට තමන්ගේ පවුලෙන් වන චෝදනා නතර කරන්න යමක් කමක් තිබීම හේතු විය හැකි බවයි. ඇතැම් කලාකරුවන්ගේ අදහස වුණේ බින්දුවෙන් පටන් ගන්නවට වඩා යම් හයියක් ඇතුව ජීවිතේ ගොඩ නගන්න ගෙයක් දොරක් වාහනයක් තිබුණොත් පහසු බවයි. අනිත් බොහෝ දෙනා දෑවැද්දක් ඉල්ලුවේ නැතුවාට දුන්නොත් එපා කියන්නෙත් නැති ගණයට අයිතියි.කොතරම් උගත් රූමත් වැදගත් යුවතියක් වුණත් පරිප්පුවක්වත් උයාගන්න බැරි නම් වැඩක් නෑ කියලයි සියයට සියයක්ම තරුණයන් කියන්නේ. ආරක්ෂක, වෛද්‍ය, ක්‍රීඩා, ගුරු ආදි ‍ක්ෂේත්‍රවල තරුණයන් නම් තමන්ටත් බතක් මාළුවක් උයාගන්න පුළුවන් නිසා උදව් කරන්නත් සූදානම්. සමහරුන්ට නම් ඕනම කෑමක් උයන්න පුළුවන් සුපවේදිනියක් ඕන වුණාට තවත් සමහර තරුණයන් කීවේ කන්න පුළුවන් ගාණට මොනවහරි උයාගන්න පුරුදු වෙනවාවත් නම් ඒ ඇති කියලයි. ඒ වගේම සමහරු නම් මහන්න ගොතන්න පුළුවන් ද කියලත් හොයනවා. කලාකරුවන් ගෙන් සමහරුන්ට මැහුම් තරමක් පුළුවන් නිසා උදව්වකුත් ලබාගන්න පුළුවන්. සමහර ව්‍යාපාරිකයන් හා ඇඟලුම් ක්ෂේත්‍රයේ අය කීවේ මහල තිබෙන ඇඳුම් අඳින නිසා මහන්න දන්නේ නැති වුණත් කමක් නෑ කියලයි. ඒත් අනිත් හැම තරුණයෙක් වගේම හදිසියට කලිසම පැලුනොත්, බොත්තමක් ගැලවුණොත්, කමිසේ ලොකු වුණොත් හරිගස්සලා දෙන්න පුළුවන් කෙල්ලෙක් බොහොම වටිනවා කියලා හිතනවා.ඔය කොයි දේ කරල දුන්නත් තිස්සෙම කියවන ගිරවියන්ට නම් බොහො දෙනකු කැමැති නෑ. එෆ්. එම්. නාළිකාවක් වගේ කියවනවට වඩා අවශ්‍ය වේලාවට කතාබහ කරලා කනහිරාවක් නැතුව ඉන්න අයට තමයි වැඩි දෙනාගේ කැමැත්ත. හැබැයි අඩුවෙන් කතා කරන එකත් වයසට ගියාම පාළු හිතෙන්න හේතුවක් කියලයි සමහර තරුණයන් කීවේ. බැංකු ක්ෂේත්‍රයේ සමහරු නම් ටිකක් රණ්ඩු වෙලා ආපහු යාළු වෙන කොට ආදරේ වැඩි වෙනවා කියලත් හිතනවා. ඒත් ඉංජිනේරු, වෛද්‍ය, ව්‍යාපාරික, කලා ක්ෂේත්‍රවල අය තරමක නිශ්ශබ්දතාවත් අගය කරනවා. තමන්ට කේන්ති ගිය වෙලාවක ඒක විශේෂයිලු. අනිත් අය නම් කීවේ තමන්ගේ වැරැද්දකදි ටිකක් තරවටු කළත් කමක් නෑ. හැබැයි තමන් කියන දේත් අහන්න ඕන කියලයි. ඒ හැමෝම සියයට සියයක් කැමැති හොඳින් කතාබහ කරල ප්‍රශ්නයක් විසඳගන්න සම සමව තීරණ ගන්න පුළුවන් විදිහේ කෙනෙක්ටයි.වෙලාවකට අම්මා වගේ හොඳින් බලාගන්න, වෙලාවකට යෙහෙළියක් වගේ විනෝද වන්න තවත් වෙලාවක බිරියගේ යුතුකම් වගකීම් ඉටු කරන මිශ්‍ර චරිතයක් තිබෙනවා නම් තරුණයන්ගෙන් සියයට අනුපහකගේම ආකර්ෂණය දිනාගන්න පුළුවන්. හැබැයි නංගි කියා ඇමතුවට නංගිලා වගේ බොළඳ වැඩ කරනවට කිසිම අයියා කෙනෙක් කැමැති නැති පාටයි. අනික පිරිසුදුකම පිළිවෙළ කියන දේවල් ගැහැනු ළමයකුට අමුතුවෙන් කියන්න ඕන නැති බවයි පිරිමි ළමයින්ගේ හැඟීම.ඒ දේවල් කොහොම වුණත් හැම කොල්ලෙකුගෙම හිතේ එකම බලාපොරොත්තුවක් තිබෙනවා. ඒ තමන්ගේ කෙල්ල අනිත් හැම දෙනාටම වඩා තමන් විශේෂ කරලා හිතන්න ඕන කියන එක.(සමීක්ෂණයට ලක් වූ ක්ෂේත්‍ර - වෛද්‍ය, ඉංජිනේරු, තොරතුරු තාක්ෂණ, ව්‍යාපාරික, බැංකු, ආරක්ෂක, ගුරු, ක්‍රීඩා, ඇඟලුම්, රංගන, විශ්ව විද්‍යාල ශිෂ්‍යය, කලා,)අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>20</day>
    </date>
    <link>http://www.silumina.lk/2013/10/20/_art.asp?fn=ay1310202</link>
    <topic>නගා මැරූ අල</topic>
    <author>ජයන්ත සේනානායක</author>
    <content>වනයේ ඇති සියලුම වෘක්ෂලතාවලින් රෝග නාශක පදාර්ථ නො අඩුව විද්‍යමාන වේ යැයි භාරතීය පඬිවරයෝ විශ්වාස කළහ. එකල තක්ෂිලා විශ්වවිද්‍යාල‍යයේ දර්ශන උපාධිය ප්‍රදානය කිරීම සඳහා විශේෂ පරීක්ෂණයක් විය. බොහෝ බ්‍රාහ්මණ පුත්‍රයන්ට මෙන් ම තක්ෂිලාවේ සිටි එක ම ක්ෂත්‍රීය මානවකයා වූ ජීවක ද මේ පරීක්ෂණයට මුහුණ දිය යුතු ව තිබිණි. ආචාර්ය ‍ෙතාමෝ සිසු කැල අමතමින්,“තෙල පෙනෙන වන ලැහැබට ගොස් අනෞෂධයක් වන කිසියම් පැළෑටියක් වේ නම් රැගෙන එව” යයි නියෝග කළහ.වන ලැහැබක් - වන ලැහැබක් පාසා චිකිත්සා කර්මයට නොගන්නා කිසියම් පැළෑටියක් වේ දැයි සියුම් ලෙස පරීක්ෂා කිරීමෙන් හෝරා ගණනාවකට පසු තමන්ට උසුලාගත නොහැකි තරම් වන අනෞෂධ උදුරාගෙන සිසුහු පැමිණියහ.තක්ෂිලා සරසවි‍ය කේන්ද්‍ර කොට ගෙන ඇති යොදුන් හතරක් තුළ ව්‍යාප්ත ව පැවැති ඝන වනාන්තරයේ සියලු වෘක්ෂලතාදිය විමසිල්ලට ලක් කළ ජීවක මානවකයාට බෙහෙතට නොගන්නා කිසිදු පැළෑටියක් සොයාගන්නට නො හැකි විය. ජීවක කුමරා හිස් අතින් ම තක්ෂිලාව වෙත පැමිණියේ ය. මෙය බ්‍රාහ්මණ මානවකයන්ගේ උපහාසයට හේතු විය. බ්‍රාහ්මණ ශිෂ්‍යයෝ තම තමා රැගෙන ආ විශාල අනෞෂධ තොග ආචාර්යතුමාට ප්‍රදර්ශනය කළහ.එවිට ආචාර්යතුමෝ සියලුදෙනාට ආයුර්වේදභෛසජ්‍ය විඥානය නොම උගත් මුර්ඛයෝ වෙත් යයි ඔවුනට පරිභව කළහ. ජීවක කුමරා පමණක් ආයුර්වේදය මැනවින් උගත් එක ම ශිෂ්‍යයා විය. ඔහු විසින් වෛදික උද්භිද විද්‍යාව මැනවින් පරිශීලනය කොට ස්වකීය පාණ්ඩිත්වය ඔබ ඉදිරියේ ප්‍රදර්ශනය කොට තිබේ. මේ විස්තීර්ණ වන පෙතේ ඇති සියලු ම වෘක්ෂලතාවෝ ස්වභාවධර්මය විසින් අපට ප්‍රදානය කොට ඇති රෝග නාශක උද්භිදයෝය. ජීවක කුමරා පමණක් සියලු උද්භිදයන්ගේ ඇති රෝග නාශක පදාර්ථ ගැන පරිඥානයක් ලබා ඇත.එබැවින් ඔහුගේ දැනීම පිළිබඳ මම අතිශයින් සතුටට පත්වෙමි. මෙම විද්‍යා පීඨයෙන් දෙනු ලබන ශ්‍රේෂ්ඨ ම උපාධිය වූ “භිෂශ්රාජ” යන නාමය ඔහුට ප්‍රදානය කරමි.“දීර්ඝායුෂය පිළිබඳ ශාස්ත්‍රය” යන අර්ථය දෙන ආයුර්වේදය පිළිබඳ ඥානය දැනුම ශ්‍රි ලංකා වාසීන්ට අත්වූයේ රාවණ රජ සමයේ සිට ය. එතුමා දක්ෂ වෛද්‍යවරයෙකි. වටපිටාවේ ඇති සියලුම වෘක්ෂලතා ගැන මනා දැනුමක් පැරැන්නන් තුළ තිබිණි. ඒ ඒ ශාකවල ඇති විවිධ ගුණයත්, ප්‍රයෝජනයත්, හැසිරීමත් සලකා ඊට ආවේණික වූ නාමයන් යෙදීමත් ඔවුන් අතින් සිදු විණි.උදාහරණයක් ලෙස “නගා මැරූ අල” නැමැති ශාකය දැක්විය හැකි ය. මේ ශාකයට ‘නගා මැරූ අල’ යයි ව්‍යවහාර වීම පිළිබඳ ජනප්‍රවාද ගණනාවක් තිබේ.ඉන් එක් කතාවකින් කියවෙන්නේ වැදි තරුණයකු සිය සොහොයුරිය හා තවත් වැදි තරුණයකු එක් ව කැළෑවේ ගමන් කරමින් සිටිය දී වූ ඇබැද්දියකි.ඔවුහු විඩාව නිවාගැනීම සඳහා ගංගාවක් අසල නතර වී බුලත් සැපීමට පටන් ගත්හ. තරුණිය බිම ඇන තිබූ ඊතලය ගෙන එහි තුඩින් හුනු ගෙන කෑවාය. ඇයගේ සොහොයුරා කැළයේ මඳක් ඈතට වන්නට දඩයමකට කුරුමානම අල්ලමින් සිටියේ ය. සොයුරිය බුලත්විට සැපීමත් සමඟ ම කාමුක අදහස් පහළ වී අසල හුන් තරුණයා ඊට පොලඹවා ගැනීමට තැත් කළා ය.දඩයමට කුරුමානම අල්ලමින් හුන් වැදි තරුණයා මෙය දැකීමෙන් කෝපයට පත් වී සිය අතැති දුන්නෙන් විද සිය නැගණිය ඝාතනය කරයි. මේ සිද්ධියෙන් කම්පනයට පත් වන අනෙක් තරුණයා සිද්ධියට හේතුව සොයා ඊතලය බිම ඇන තිබූ තැන හාරා අලයක් ගෙන වැදි තරුණියගේ සහෝදරයාට පෙන්වා සිදුවූ දේ පැහැදිලි කර දෙයි. මෙයින් සිත් තැවුලට පත්වන සහෝදරයා අසල තිබූ ගංගාවට පැන දිවි තොර කර ගනී.අනෙක් කතාවෙන් කියැවෙන්නේ සිය සොහොයුරිය සමඟ කටුවල හෑරීම සඳහා වනයට යන සහෝදරයකු පිළිබඳ සිද්ධියකි. කටුවල අල හාරන අතර, සොහොයුරිය අසල බිම හිඳගෙන බුලත් විටක් හැපීමට සූදානම් වී අසල බිම ඇන තිබූ උල්පිහිය ගෙන එහි තුඩින් හුනු ගෙන බුලත් විට හැපූ පසු සොහොයුරියට කාමුක අදහස් පහළ වී සිය සොහොයුරා ලවා විලි බිය සිඳුවා ගන්නට තැත් කළ අවස්ථාවේදී ලැජ්ජාවට හා කෝපයට පත්වන සොහොයුරා සිය සොහොයුරිය මරා දමයි.විවිධ පළාත්වල විවිධ අයුරින් කතා ප්‍රවෘත්තියේ වෙනස්කම් ඇති වුව මෙහි අන්තර්ගතය එක සමාන ය. සිය සහෝදරයා විසින් තම නැගණිය මරා දැමීමට හේතු වූ අල වර්ගය මෙතැන් සිට ‘නගා මැරූ අල’ යැයි ව්‍යවහාරයට එක් විය.බොහෝ දෙනකු නාඳුනන ඉතා දුර්ලභ මේ පැළෑටිය පිදුරුතලාගල, නමුණුකුල, නුවරඑළිය යන ශීතෝධික ප්‍රදේශවල සශ්‍රීක ලෙස වැඩෙන බව විවිධ ග්‍රන්ථවල සඳහන් වේ. අඩි එකහමාරක් පමණ උසට වැවෙන මේ ශාකයේ පත්‍ර පන්කොළවලට සමාන ය. මේ වර්ගයේ හැම පැළෑටියකට ම අල දෙකක් බැගින් තිබේ. එයින් ලොකු අලය වට ප්‍රමාණයෙන් අඟල් දෙකහමාරකට සහ කුඩා අලය අඟල් එකයි කාලකට වඩා විශාලව නො වැඩේ.ආයුර්වේද පණ්ඩිත කිරිඇල්ලේ ඤාණවිමල නායක ස්වාමීන් වහන්සේ විසින් රචිත දේශීය වෛද්‍ය ශබ්දකෝෂයේ නගා මැරූ අල ශාකය වාජීකරණ ඖෂධයක් ලෙස සඳහන් කර ඇත.රාජ වදුල නමින් දැක්වෙන ඖෂධ වදුලක ‘නත්ගලා’ යනුවෙන් ශාකය පිළිබඳ සඳහන් වන්නේ මෙසේ ය.“රුහුණේ කිරිඳිගඟ අසබඩ ‘නත්ගලා’ නැමැති වැල් වර්ගයක් තිබේ. ඒවායේ කොළ ඉඟුරු කොළ වැනි ය. වැල් නියඟලා වැනි ය. ඒ වැල් මුල එකකට එකක් ලොකු එකට බැඳී තිබෙන අල දෙකක් බැගින් ඇත. මේ අල සේදී ගඟ දියට මිශ්‍ර වූ අවස්ථාවල ඒ දිය නාන අයට පවා කාම ශක්තිය ලැබේ.ජයන්ත සේනානායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>20</day>
    </date>
    <link>http://www.silumina.lk/2013/10/20/_art.asp?fn=ay1310203</link>
    <topic>වහ කුප්පිය</topic>
    <author>යක්විල</author>
    <content>මා එන මඟ බෝක්කුවක් මත හිඳ ගෙන සිටියේ හිරිමල් වියේ කොල්ලෙකි. ඔහු අත වස කුප්පියකි. මේ වයසේ කොල්ලෙකු නිකරුණේ බෝක්කුවක් මත කාලය කා දැමීම ගණන් ගත යුතු නොවූ දෙයක් නොවුණත් අත ඇති වස කුප්පිය දුටු මම ඉබේම ඔහු අසල නතර වූයෙමි. මා දන්නා තරමින් මේ වයසේ කොල්ලෙකු ගොවිතැනක් බතක් කරන්නට වුවද ඒ තරම් කැප වීමක් නොකරයි. එසේ කරන එකෙකු නම් මෙසේ බෝක්කුවක් මත කාලය නාස්ති කරන්නේ නැත. ඔහුගේ අතේ තිබියදීම වස කුප්පියේ ලේබලය දෙස මගේ දෙනෙත් ගියේ කුමන වස වර්ගයක් දැයි දැන ගැනීමටයි.තවම මා මේ කොල්ලා සමඟ එක වචනයක් වත් කතා කළේ නැත. එහෙත් අත ඇති වස කුප්පිය පැළ ගොයමේ වල් නැසීමට යොදා ගන්නා වල් නාශකයක් බව එහි ලේබලයෙන් මම දැන ගතිමි.“මොකද මල්ලී ඔතන”“නිකම් අයියේ ඔහේ ඉඳගෙන හිටියා”“මොකටද ගොයම් තෙල් කුප්පියක්. බලන්න දෙන්න”මා තරුණයාගේ පිටට අතක් තියා ඔහු ළඟින් ඔහුගේ සිරුරේ හොඳින් ස්පර්ශ වන ලෙස හිඳගන්නා ගමන් අනෙක් අතින් වස කුප්පිය ගත්තේ ඔහුට යමක් සිතා ගැනීමටවත් වේලාවක් නැති කරමිනි.දන්නා තරමින් කෙනෙක් ස්පර්ශ කරමින් හෝ ස්පර්ශ වන අයුරින් ළඟ රැ‍ඳෙමින් යමක් පවසන විට එය වඩා සිතට කා වදියි. එමෙන්ම තවත් කෙනෙක්ට හානියක් කරන්නට හෝ තමන්ටම හානියක් කර ගන්නට හෝ කෙනෙක් අවියක් හෝ වෙනත් දෙයක් අත තබා ගෙන සිටියදී මනසේ ඇති වන චණ්ඩ බවත් කෝප සහගත බවත් එය අතින් ගිලිහෙනවාත් සමඟ සියයට පනහකින් පමණ අඩු වෙයි.“මොකටද මල්ලි ගොයම් තෙල් කුප්පිය”“වෙලට ගහන්න අයියේ”තරුණයා කිසිත් නොසිතාම කටට ආ පළියට කීවේ අමූලික බොරුවක් බව මට වැටහිණි. කල්පනාකාරීව බොරුවක් කියන්නට බැරි තරමට ඔහුගේ සිත කලබල වී ඇති බවත් මට වැටහිණි. ඒ සමය මිනිසුන් කුඹුරකට බසිනවා තියා තවම ඒ ගැන හිතලාවත් නැති කාලයකි.“බොරු කියන්න එපා මල්ලී. ඔයා මේක ගත්තේ බොන්න නේද?”තරුණයා බිම බලා ගත්තේ ඔව් කියන්නාක් මෙනි.“අම්මගේ ඇගේ තිබුණ ලේ බිංදු දෙක වැඩි හින්දාවත් ඇ‍ඟේ තියෙද්දී ඇඟට අමාරු හින්දා වත්නෙවෙයිනේ කිරි කරලා උඹට පෙව්වේ. උඹව ඔය තරම් උස මහත පුතෙක් වෙලා ඉන්නවා දකින්න ආස හින්දා නේද. ඒ අම්මගේ ලේ ටික කිරි කරලා බීපු ඔය කටින්ම වහ බොන්න උඹ හිත හදාගත්තේ ඇයි කෙල්ලෙක් උඹට බෑ කිව්වා ද? හිත රිදෙව්ව ද?”එවිට ද තරුණයා කළේ බිම බලා ගැනීමයි. ඒ ඔව් කියන්නට ඇති ලැජ්ජාවට බව මම දනිමි.“මාත් එක්ක කියපන් බලන්න කතාව. එතකොට ඔය හිතේ තියෙන බර අඩුවෙයි”“මං අවුරුදු දෙකක් විතර යාළුවෙලා හිටපු එයා මේ ළඟකදී ගාමන්ට් එකක වැඩට යන්න පටන් ගත්තා. දැන් මාව මඟ හරිනවා. මම අද මඟ රැක ඉඳලා හම්බ වුණා. හම්බ වෙලා ඇයි කියපුවම එයා කීවා අපේ සම්බන්ධෙ නවත්වමු කියලා. මට ඒක දරාගන්න බෑ.”“ඉතිං බලපන් මල්ලී උඹ ලොකු උගුලකින් කිසි කරදරයක් නැතිව ගැලවිලානේ. තව දුර ගියා නම් උඹ වහ කෑවට හපන්. වහ කෑවොත් ඒක පාරයි. ඒ වගේ ඒකියක් උඹේ ජීවිතේට එකතු වුණා නම් උඹට මුළු ජීවිතේම මැරි මැරී උපදින්න වෙනවා. දැන් ඒ කෙල්ලගේ අතේ සල්ලි කීයක් හරි ගැවසෙනවා ඇති. කෙල්ලන්ව රවට්ටන හැටි ගැන හොඳ පළපුරුද්දක් තියෙන කොල්ලොත් මුණගැහෙනවා ඇති. එහෙම කොල්ලෙකුට රැවටිලා කවදා හරි අතරමං වෙච්ච දවසක උඹ ගැන හිතලා ඒ කෙල්ල වහ බොයි. එදාට පුළුවන් නම් එයාට පිහිට වෙන්න බලපන්. උඹට ආත්ම ගාණක පිනක්. උඹ ලස්සනට ජීවත් වෙන්න ඕන. එතකොටයි ඒ කෙල්ලට උඹේ වටිනාකම තේරෙන්නෙ... අනෙක අවුරුදු දෙකට ඒ කෙල්ල උඹ වෙනුවෙන් මොනවද කළේ. උපන් දා ඉඳන් උඹේ අම්මා උඹට මොනව ද කළේ කියලා හිතපන්. උඹ මැරුණොත් පපුව පැළිලා මැරෙන්නේ ඒ කෙල්ල ද උඹේ අම්ම ද කියලා හිතපන්.”“මං මේ කුප්පිය හෙට උදේ ගෙදරට ගෙනත් දෙන්නම් උඹට හෙට උදේ වෙලට ගහපුවම ඇතිනේ.”මම එම වස කුප්පියත් අරං ගෙදර ගියෙමි. මතක ඇතිවම පසුවදා එම තරුණයාගේ ගෙදරට ගොස් වස කුප්පිය ඔහු අත තබා කිව්වේ, මේක ගහන්න තියෙන්නේ වපුරලා දින හතක් දහයත් අතර කියලයි ලේබලයේ තියෙන්නේ. ලේබලය කියවලා බලලා ඒ විදියට ගහපන්.“එපා අයියේ ඕක විසි කරන්න. මට දැන් හොඳට තේරෙනවා මං කරන්න ගියේ මෝඩ වැඩක් කියලා.”මම ඔහුට කීවේ වල් වැදිලා තිබුණ උඹේ හිත දැන් හොඳ මඟකට ගත්ත හින්දා වස ඕන වෙන්නේ නෑ කියා පමණි.යක්විලජයන්ත ඒකනායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>20</day>
    </date>
    <link>http://www.silumina.lk/2013/10/20/_art.asp?fn=ay1310204</link>
    <topic>මායාවරු</topic>
    <author/>
    <content>සිහිනෙකි මට නම්, මනුසතුන්ගේ නෙක කම්, හැ‍ඟේ මට නම් මායාවරුන්ගේ ලෝකයක් මැයි මේ නම්  මිනුවන්ගොඩ ධාරිකා පතිරණ  නොහඳුනමි නොවැටහේ නමුදු නුදුරු අනාගතයේ දී සියැසින් දැකගැන්මට සිතිවිල්ලක් ඉතිරිව ඇතදිවුලපිටියෙමල්ෂි පබසරා  “බොරුවÓට පණ දී ලැබ ගන්නා ඔල්වරසන් සිය දහස්....එක තිත්ත ඇත්තක් කෝටියක්   වටිනවා...නුඹට රිදුනාට ඔය තරම්...ශ්‍රී ලංකා රජරට විශ්ව විද්‍යාලයේඉසුරිකා සියඹලාපිටියඔබ ඉරෙහි උණුසුම වගේ ඒත් මම දැන් ඒ උණුසුමට ඔරොත්තු නෑ මට දැන් ඇවැසි ස‍ඳෙහි සිසිලසයි  පාදුක්කේදිල්හානි සොයිසාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=aa1310272</link>
    <topic>එසැණින් ඩෙංගු සොයය</topic>
    <author>සුනිල් දයා අල්විස්</author>
    <content>සුනිල් දයා අල්විස්ඩෙංගු මරණ වළක්වා ගැනීම සඳහා හා ඩෙංගු රෝග ලක්ෂණ පළකරන රෝගීන් ඩෙංගු රෝගීන්දැයි සැක හැර දැනගැනීම පිණිස ලේ පරීක්ෂා කිරීමට විශේෂ තාක්ෂණික උපකරණයක් රෝහල්වලට සැපයීමට සෞඛ්‍ය අමාත්‍යාංශය කටයුතු යොදා ඇත.මේ උපකරණයෙන් ලේ සාම්පල පරීක්ෂා කර ස්වල්ප වේලාවක් තුළදීම ඩෙංගු දැයි තහවුරු කර ගැනීමට හැකිය. මේ නිසා රෝගීන්ට ඉක්මන් ප්‍රතිකාර ලබා දීමට ද පුළුවන.ඩෙංගු කාර්ය සාධක බළකායක් පිහිටුවා විශාල වැඩපිළිවෙළක් ක්‍රියාත්මක කරන්නේ ශ්‍රී ලංකාවේ යැයි ද පැවසු ඇමැතිවරයා සෑම රෝහලකම ඩෙංගු ප්‍රතිකාර සඳහා විශේෂ ඒකක පිහිටුවා වෙනම වෛද්‍ය කාර්ය මණ්ඩලයක් ද යොදවා ඇතැයි කීය.දැන් පවතින වැසි සහිත කාලගුණ තත්ත්වය නිසා මේ මාසය හා ඉදිරි මාස දෙක තුළ ද ඩෙංගු තර්ජනය රටේ පැවැතිය හැකි බව වසංගත රෝග මර්දන අංශය පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=aa1310273</link>
    <topic>ඉදිරි මාස දෙකේදී සුළි සුළං තර්ජන?</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහඉදිරි මාස දෙක ඇතුළත ශ්‍රී ලංකාවට සුළි සුළං ඇතිවීමේ වැඩි ඉඩකඩක් ඇතැයි කාලගුණ විද්‍යා අධ්‍යක්ෂ ජනරාල් එස්. එච්. කාරියවසම් මහතා පවසයි.පසුගිය වසර 100 ක කාලය ඇතුළත සිදුවී ඇති සුළි සුළං සියල්ලම ඇතිවී ඇත්තේ නොවැම්බර් හා දෙසැම්බර් මාසවල බව ද ඒ අනුව ඉදිරි මාස දෙකේ සුළි සුළං, පීඩන අවපාත ඇතිවීමේ ප්‍රබල අවදානමක් ඇතැයි ඒ මහතා පවසයි.මේ වන විට අන්තර් මෝසම් සමය ආරම්භ වී ඇති බව ද, මේ නිසා පස්වරුවේ රට මැදත් රාත්‍රිය එළඹෙන විට මුහුදුබඩ, ගොඩබිම් ප්‍රදේශවල හා නොගැඹුරු මුහුද ප්‍රදේශවලත් අධික වැසි හා අකුණු ඇතිවීමේ ඉඩකඩ ද ඇතැයි කාරියවසම් මහතා පවසයි.රටේ සියලු ප්‍රදේශවලට අන්තර් මෝසම් සමයේදී වැස්ස ලැබෙන බවත් අකුණු අනතුරුවලින් බේරීමට උපක්‍රම අනුගමනය කළ යුතු බවත් සුළි සුළං පැමිණෙන්නේනම් ඒ පිළිබඳව පැය 48 කට පෙර ජනතාව දැනුම්වත් කිරීමට කාලගුණ විද්‍යා දෙපාර්තමේන්තුව සූදානමින් සිටින බවත් කාලගුණ විද්‍යා අධ්‍යක්ෂ ජනරාල්වරයා කීය.අන්තර් මෝසම් සමය නොවැම්බර් මැද භාගය දක්වා ඇතිවෙන බවත් මේ නිසා වැස්ස හා අකුණු තව සති 2 - 3 ක් පවතිනු ඇති බවත් කාරියවසම් මහතා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=aa1310274</link>
    <topic>ඉහළ වැටුප්  රැකියා 5000ක් එතෙරින්</topic>
    <author>රමණී සුබසිංහ</author>
    <content>රමණී සුබසිංහමැදපෙරදිග රැකියා සඳහා යන කාන්තාවන් මුහුණපාන ගැටලු හා අතවරවලට විසඳුමක් ලෙස හොංකොං, සිංගප්පූරුව හා මැලේසියාව වැනි රටවල කාන්තා රැකියා අවස්ථා 5000ක් උදාකර දීමට කටයුතු කර ඇතැයි ශ්‍රී ලංකා විදේශ රැකියා ඒජන්සි සමාගමේ සභාපති සේනක අබේගුණසේකර මහතා පවසයි.මේ යටතේ ගෘහසේවිකා, සාත්තු සේවිකා, කර්මාන්තශාලා, මෘදුකාංග සකසන්නියන්ට හා හෝටල් ක්ෂේත්‍රයේ රැකියා අවස්ථා උදාකර දි ඇති අතර ආරක්ෂාව සහිතව එම රටවලට කාන්තාවන් රැකියා සඳහා යොමු කෙරෙන බව ද හෙතෙම පැවසීය.ආරක්ෂාව මෙන්ම රුපියල් 50,000ක ට ඉහළ වැටුපක් ලබාගැනීමට හැකි විදේශ රැකියාවන් කෙරෙහි වැඩි ජනතා අවධානයක් යොමු කිරීම තම අපේක්ෂාව බව ද ඒ මහතා කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=aa1310275</link>
    <topic>රටේ කීර්ති නාමය නංවාගන්න හොඳ අවස්ථාවක්</topic>
    <author>දයා ඩී. ෆොන්සේකා</author>
    <content>ආචාර්ය ප්‍රදීප් එන්. වීරසිංහදයා ඩී. ෆොන්සේකාපොදුරාජ්‍ය මණ්ඩල රාජ්‍ය නායකයන්ගේ සමුළුව ශ්‍රී ලංකාවේ පැවැත්වීම ප්‍රධාන වශයෙන් පාර්ශ්වයන් තුනකට උපායමාර්ගිකව ඉතා වැදගත් වන බව කොළඹ විශ්වවිද්‍යාලයේ ශ්‍රීපාලි මණ්ඩපයේ ජ්‍යෙෂ්ඨ කථිකාචාර්ය ආචාර්ය ප්‍රදීප් එන්. වීරසිංහ මහතා පවසයි.විශේෂයෙන් මේ සමුළුව ශ්‍රී ලංකා රජයට මෙන්ම රටට අන්තර්ජාතික ප්‍රජාව හමුවේ පෞරුෂත්වය ගොඩනඟා ගැනීමට හා ප්‍රෞඪත්වය විදහා පෑමට විශේෂ අවස්ථාවක් වන බව ඔහු පෙන්වා දෙයි.සමුළුව මෙරට පැවැත්වීම අන්තර්ජාතික ප්‍රජාවගේ අවධානය ශ්‍රී ලංකාවට යොමුවීමෙන් මෙරටට ආර්ථිකය වර්ධනය කරගැනීමටත් සංවර්ධන කටයුතු කඩිනම් කරගැනීමටත් වෙළෙඳ කටයුතු කාර්යක්ෂම කරගැනීමටත් හැකිවන බව ද කීය.රටේ සිදුවන සංවර්ධනය හා අනිකුත් වැදගත් කටයුතු සම්බන්ධයෙන් සාකච්ඡා වාද විවාද සම්මන්ත්‍රණ සිවිල් ජනතාව කරා ද ඇදීයන බව ඔහු පවසයි.සමුළුව පැවැත්වෙන කාලසීමාවේ අන්තර්ජාතික මාධ්‍යය විසින් ඒ සඳහා පුළුල් ප්‍රචාරයක් ලබාදෙන හෙයින් රටට අත්වන කීර්තිය උසස් තලයක පවතිනු ඇතැයි ඒ මහතා පෙන්වා දෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=aa1310276</link>
    <topic>ගුවන් තොටුපොළ සූදානම්</topic>
    <author>සුභාෂිණී ජයරත්න</author>
    <content>සුභාෂිණී ජයරත්නලබන මස පැවැත්වෙන පොදු රාජ්‍ය මණ්ඩලීය රාජ්‍ය නායක සමුළුව සඳහා පැමිණෙන රජ්‍ය නායකයින් පිළිගැනීම සඳහා බණ්ඩාරනායක අන්තර්ජාතික ගුවන්තොටු‍පළේ සියලු කටයුතු මේ වන විට සූදානම් බව ගුවන් තොටුපළ හා ගුවන් සේවා සමාගමේ සභාපති ප්‍රසන්න වික්‍රමසූරිය මහතා සඳහන් කරයි.රටවල් 53ක රාජ්‍ය නායකයන් ලංකාවට පැමිණීමට දැනට නියමිතව ඇත්තේ බණ්ඩාරනායක ගුවන්තොටුපළ හරහා නිසා ගුවන් සංහරණ පද්ධති‍ය ද මේ වන විට සූදානම් කර ඇති බවත් විශේෂයෙන්ම ප්‍රභූ පර්යන්ත ගොඩනැඟිල්ල මෙන්ම විවේකාගාර ද පුළුල් කර ආරක්ෂක ක්‍රමවේද වඩාත් පුළුල් කර ඇති බව කීය.බණ්ඩාරනායක අන්තර්ජාතික ගුවන්තොටුපළට අමතරව ‍ෙපාදු රාජ්‍ය මණ්ඩලීය සමුළුව වෙනුවෙන් මත්තල රාජපක්ෂ අන්තර්ජාතික ගුවන් තොටුපළ හා රත්මලාන ගුවන් තොටුපළ ද සූදානම් කර ඇත. පොදු රාජ්‍ය මණ්ඩලයීය සමුළුවට පැමිණෙන රාජ්‍ය නායකයන්ට අමතරව ‍මහජන, ව්‍යාපාරික හා තරුණ සමුළුව සඳහා තවත් 5000කට අධික නියෝජිත පිරිසක් ද ලංකාවට පැමිණීමට නියමිතව ඇති නිසා ඒ සඳහා ද අවශ්‍ය පහසුකම් මේ වන විට සූදානම් කර ඇතැයි ද සභාපතිවරයා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=aa1310277</link>
    <topic>ඇමැති බන්දුලට චීන ශිෂ්‍යත්වයක්</topic>
    <author/>
    <content>චීනයේ බීජිං විදේශ භාෂා අධ්‍යයන විශ්වවිද්‍යාලයේ දර්ශන උපාධිය සඳහා ලියාපදිංචි වූ අධ්‍යාපන අමාත්‍ය බන්දුල ගුණවර්ධන මහතාට හන්බන් ආයතනයෙන් එනම් චීන කොන්ෆියුසියස් ආයතන මූලස්ථානයෙන් හඳුන්වා දෙන නව කොන්ෆියුසියස් අධ්‍යාපන වැඩසටහන යටතේ ජාතික ශිෂ්‍යත්වයක් චීනයේ බීජිං විදේශ භාෂා විශ්වවිද්‍යාලයෙන් පිරිනමනු ලැබීය.විදේශ රටක ඇමැතිවරයකු දර්ශන විශාරද උපාධිය සඳහා, අපේක්ෂකයකු ලෙස ලියාපදිංචි වූ පළමු අවස්ථාව මෙය වන අතර 2013 සැප්තැම්බර් මස සිට 2016 ජූලි මස දක්වා කාලය සඳහා ශිෂ්‍යත්වය ලබාදීම සිදුවිය.මෙම අවස්ථාවට මහාචාර්ය LI Youwen, බීජිං විදේශ භාෂා අධ්‍යයන විශ්වවිද්‍යාලයේ කුලපති මහාචාර්ය Han Zhen මහතා ඇතුළු අධ්‍යයන කාර්ය මණ්ඩලයේ විද්වත්තු ද සහභාගි වූහ.තවද එදිනම බීජිං විදේශ භාෂා විශ්වවිද්‍යා‍ලයේ රටවල් 20කට ආසන්න විද්වතුන් පිරිසක් සහභාගි වූ ජාත්‍යන්තර සම්මේලනයේ ප්‍රධාන අමුත්තා වශයෙන් ද අධ්‍යාපන අමාත්‍යතුමා සහභාගි වූ අතර එහිදී අමාත්‍යතුමා විසින් දේශනයක් ද පවත්වන ලදී.බීජිං විදේශ භාෂා අධ්‍යයන විශ්වවිද්‍යාලයේ මහාචාර්ය Han Zhen විසින් අධ්‍යාපන අමාත්‍ය බන්දුල ගුණවර්ධන මහතා වෙත ශිෂ්‍යත්වය පිරිනැමූ අවස්ථාව 1 වැනි පිටුවේ ඡායාරූපයෙන් දැක්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=aa1310278</link>
    <topic>බස් ගාස්තු 01 වැනිදා සිට නඟී</topic>
    <author>තාරක වික්‍රමසේකර</author>
    <content>තාරක වික්‍රමසේකරලංගම හා පෞද්ගලික බස්රථ ගාස්තු ලබන මස 1 වැනිදා සිට සියයට හතකින් ඉහළ නැංවීමට කටයුතු යොදා ඇත.බස් ගාස්තු සංශෝධනයට අදාළ ජාතික ප්‍රතිපත්තිය සැලකිල්ලට ගෙන මෙසේ ගාස්තු වැඩි කිරීම සිදුවන අතර අවම ගාස්තුව වන රුපියල් 9.00 වැඩි නොකැරේ.රුපියල් 12 සිට 27 දක්වා ගාස්තු රුපියලකින් ද 30 සිට 32 දක්වා රුපියල් 2 කින් ද 34 සිට 60 දක්වා රුපියල් 4 කින් ද 62 සිට 75 දක්වා රුපියල් 5 කින් ද 76 සිට 82 දක්වා රුපියල් 6 කින් ද 83 සිට 103 දක්වා රුපියල් 7 කින් ද ආදී වශයෙන් ගාස්තු සංශෝධනය කෙරේ.අර්ධ සුඛෝපභෝගී ගාස්තු සාමාන්‍ය ගාස්තුව මෙන් 1 1/2 කින් ද සුඛෝපභෝගී බස් ගාස්තුව සාමාන්‍ය ගාස්තුව මෙන් දෙගුණයකින් ද ඉහළ නඟිනු ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=ab1310271</link>
    <topic>සන්ධානයට විවේචනයක් විනය පිරිහුණොත් එජාපයට වෙච්ච දේ ම ශ්‍රීලනිපයටත් වෙනවා</topic>
    <author>ඉන්දික ජයරත්න</author>
    <content>උතුර, මධ්‍යම සහ වයඹ පළාත් සභා ඡන්ද විමසීමෙන් මාසයකට වැඩි කාලයක් ගෙවී ගොස් තිබේ. එම පළාත් සභාවල ප්‍රධාන අමාත්‍යවරුන් මෙන්ම සෙසු අමාත්‍යවරුන් ද මේ වන විට දිවුරුම් දී අවසන් ය. වයඹ සහ මධ්‍යම පළාත් සභාවල අභිනව සැසිවාර පවත්වන ලද අතර උතුරු පළාත් සභාවේ මංගල සැසිවාරය ඉකුත් සිකුරාදා (ඔක්තෝබර් 25 දා) පැවැත්වීමට නියමිතව තිබිණි.වයඹ සහ මධ්‍යම මංගල සැසිවාරවලදී අභිනව පළාත් සභා දෙකෙහි සභාපතිවරුන් තෝරා ගැනීම දේශපාලන පිටිය උණුසුම් කරන වාතාවරණයක් නිර්මාණය කළේ ය. මධ්‍යම පළාත් සභාවේ සභාපතිවරයා ලෙස එක්සත් ජනතා නිදහස් සන්ධාන නායකත්වය යෝජනා කළේ මහින්ද අබේකෝන් මහතා ය.ඔහු එම තනතුරට පත් කර ගැනීමට මධ්‍යම පළාත් සභාවේ මංගල සැසිවාරයට යෝජනා කළ විට එක්සත් ජාතික පක්ෂය ආණ්ඩු පක්ෂයේ ම තවත් මන්ත්‍රීවරයෙකු වූ එල්. ඩි. නිමල්සිරි මහතාගේ නම යෝජනා කළේ ය. වැඩි ඡන්ද දෙකකින් සන්ධාන නායකත්වයේ යෝජනාව වූ මහින්ද අබේකෝන් මහතා සභාපති ධූරයට තේරී පත් විය. මධ්‍යමයෙන් ලැබුණු මේ සංඥාව සුබවාදී නො වන බව තේරුම් ගත් එක්සත් ජනතා නිදහස් සන්ධාන ඉදිරි පෙළ නායකත්වය වයඹදී එවැනි තත්ත්වයක් ඇති නොවීමට වග බලා ගැනීමේ අවශ්‍යතාව වයඹ පළාත් සභා එක්සත් ජනතා නිදහස් සන්ධාන මන්ත්‍රී කණ්ඩායමට අවධාරණය කළේ ය.වයඹ පළාත් සභාවේ සභාපතිවරයා තෝරා ගැනීම මධ්‍යම පළාත් සභාවේ සභාපතිවරයා තෝරා ගැනීමේ ප්‍රතිඵලයට වඩා නරක ප්‍රතිඵලයක් අත් කර දී තිබිණි. වයඹ පළාත් සභාවේ සභාපතිවරයා ලෙස ප්‍රධාන අමාත්‍ය දයාසිරි ජයසේකර මහතා යෝජනා කළ ඉන්ද්‍රාණි දසනායක මන්ත්‍රීවරිය පරාජය කරමින් එක්සත් ජාතික පක්ෂය යෝජනා කළ ආණ්ඩු පක්ෂයේ මන්ත්‍රීවරයකු වන ධර්මසිරි දසනායක මහතා වැඩි ඡන්දයෙන් සභාපති ධූරයට පත් විය.මධ්‍යම සහ වයඹ සභාපතිවරු තෝරා ගැනීමේ සිද්ධිය දේශපාලන දෘෂ්ටි කෝණයකින් කියවා ගැනීම වඩාත් වැදගත් ය. මෙහිදී අභ්‍යන්තර ප්‍රතිවිරෝධතා දේශපාලන ව්‍යාකූලත්වයට හේතු භූත වී තිබෙන ආකාරය අතීත සිද්ධීන් කිහිපයක් උපයෝගී කරගනිමින් විශ්ලේෂණය කිරීම වඩා වැදගත් ය.977 දැවැන්ත මැතිවරණ පරාජයකින් පසුව 1993 බස්නාහිර, දකුණ සහ වයඹ පළාත් සභා ඡන්ද විමසීම ජයග්‍රහණය කරන තුරු ශ්‍රී ලංකා නිදහස් පක්ෂය ප්‍රධාන පොදුජන එක්සත් පෙරමුණට පරාජයේ කටුක ප්‍රතිඵල අත්විඳින්නට සිදු විය. පරාජය වඩාත් තීව්‍ර කිරීමට එවකට විපක්ෂයේ ප්‍රධාන පක්ෂය වූ ශ්‍රී ලංකා නිදහස් පක්ෂයේ අභ්‍යන්තර ආරාවුල් ද බෙහෙවින් බලපෑවේය.අනුර - මෛත්‍රී කල්ලිය පක්ෂ නායිකා සිරිමාවෝ බණ්ඩාරනායකට එරෙහිව කැරලි ගැසු අතර විජය - චන්ද්‍රිකා කල්ලිය ද ඒ ආකාරයෙන් ම නායකත්වයට එරෙහි කැරැල්ලක නිරත වූහ. ඌරන් කැකුණ තලන විට හබන් කුකුළන්ට රජ මගුල් යන කියමන වඩාත් තහවුරු කරමින් බලයේ සිටි එක්සත් ජාතික පක්ෂය මේ දේශපාලන අර්බුදය තම පක්ෂයේ මෙන් ම ආණ්ඩුවේ පැවැත්මට ද ප්‍රබල ශක්තියක් කර ගත්තේ ය.අවසානයේ 17 වසරක එක්සත් ජාතික පක්ෂ පාලනය නිමා කිරීම උදෙසා එවකට හම්බන්තොට දිස්ත්‍රික් පාර්ලිමේන්ත්‍ර මන්ත්‍රීවරයකු වූ මහින්ද රාජපක්ෂ මහතාගේ නව ආරක ආණ්ඩු විරෝධී ක්‍රමෝපායන් බෙහෙවින් ඉවහල් විය. ජනතාව ශ්‍රී ලංකා නිදහස් පක්ෂයේ අභ්‍යන්තර ආරවුල් නො සලකා 17 වසරක එක්සත් ජාතික පක්ෂ පාලනය නිමා කරන නව ආරක ආණ්ඩු විරෝධී ක්‍රමෝපායන් සමඟ අත්වැල් බැඳ ගත්හ.හමන සුළ‍ඟේ ස්වාභාවය තේරුම් ගත් එවකට ශ්‍රී ලංකා නිදහස් පක්ෂයේ නායකත්වය තම අභ්‍යන්තර ආරවුල් සහ ප්‍රතිවිරෝධතා ක්‍රමානුකූලව යටපත් කර ගනිමින් නව දේශපාලන ප්‍රවාහය වැලඳ ගත්තේ ය. එහි අවසන් ප්‍රතිඵලය වූයේ 1994 පාර්ලිමේන්තු මැතිවරණයෙන් එක්සත් ජාතික පක්ෂ පාලනය නිමා කොට පොදුජන එක්සත් පෙරමුණ ජයග්‍රහණය කිරීම ය.2001 ආණ්ඩු පෙරැළියට එවකට පැවැති පොදුජන ‍එක්සත් පෙරමුණු ආණ්ඩුවේ දුබලතා මෙන් ම එම ආණ්ඩු අභ්‍යන්තරයේ වූ ප්‍රතිවිරෝධතා ද බලපෑවේ ය. ආණ්ඩුවේ කොටසක් ඉන් ඉවත්ව විපක්ෂයට එකතු විය. අභ්‍යන්තර ප්‍රතිවිරෝධතා, එක්සත්කම ගිලිහීම වැනි සාධක තහවුරු කළේ පොදුජන එක්සත් පෙරමුණේ පරාජය යි. 2004 දී එක්සත් ජනතා නිදහස් සන්ධානය ජයග්‍රහණය කිරීමට සන්ධාන පක්ෂ අතර වූ එක්සත්කම, අභ්‍යන්තර ප්‍රතිවිරෝධතා කළමනාකරණය සහ විනය යන සාධක බෙහෙවින් ඉවහල් වූයේ ය. එතැන් සිට ඇරඹි ගමන මේ දක්වා යම් - යම් හැලහැප්පීම්වලට යටත් ව වුව ඉදිරියට ම ගමන් කරමින් සිටී. එක්සත් ජනතා නිදහස් සන්ධානයට ජාතික නායකත්වයක් උරුම වන්නේ 2005 ඓතිහාසික ජනාධිපතිවරණ ජයග්‍රහණයත් සමඟ ය.2004 දී ජාතිකත්වය මත පදනම් වූ දේශජ දේශපාලන ව්‍යාපාරයක් ලෙස එක්සත් ජනතා නිදහස් සන්ධානය ගොඩ නැඟුණත් ජාතිකත්වයට අනුකූල වන්නා වූ ජාතික මුහුණුවරේ නායකත්වයක් ඊට නො තිබිණි. 2005 ජනාධිපතිවරණයෙන් ශ්‍රී ලාංකේය ජනයා මහින්ද රාජපක්ෂ මහතා ශ්‍රී ලංකාවේ රාජ්‍ය නායකයා ලෙස තෝරා ගන්නේ ජාතිකත්වය පදනම් වූ දේශජ නායකත්වයක් ඔහු වෙත බෞතීස්ම කරමින් ය.2005 න් පසු ශ්‍රී ලංකාවට ජාතිකත්වය මත ගොඩනැගුණු දියුණු දේශපාලන මතවාදයකින් හෙබි (ආණ්ඩු බලයක් සහිත) දේශපාලන පක්ෂයක් මෙන් ම ඊට සරිලන නායකත්වයක් ද හිමිව තිබේ. ත්‍රස්තවාදය පරාජය කිරීමේ සිට ශ්‍රී ලංකාවේ මෑත කාලීන සමාජ, ආර්ථික, සාංස්කෘතික සහ දේශපාලන ජයග්‍රහණයන්හි පසුබිම වන්නේ මෙකී දේශපාලන ව්‍යාපාරය සහ ඊට ලැබෙන නිවැරැදි දේශපාලන නායකත්වයයි.සමාජ සම්මුතිවාදයේදී ජීන් ජැක්වින් රූසෝ ප්‍රකාශ කළ පරිදි සමාජය තුළ පොදු කැමැත්තක් අපේක්ෂා කළ නො හැකි ය. ඒ වූ කලී හුදු මනෝරාජික සංකල්පයක් පමණි. මධ්‍යම පළාත් සභාවේ සභාපතිවරයා තෝරා ගැනීමේදී නූලෙන් බේරුණු සහ වයඹ දී පරාජය සටහන් කළ සිද්ධිය ද පොදු කැමැත්ත ප්‍රකාශ නො වූ ආත්මාර්ථකාමීත්වය හා වෙනත් අභිමතාර්ථ මුදුන් පමුණුවා ගැනීම සඳහා ක්‍රියාත්මක වූ අභ්‍යන්තර ප්‍රතිවිරෝධයේ ප්‍රතිඵලයකි.මධ්‍යම සහ වයඹ සභාපති ඡන්ද ප්‍රතිඵලය හඬක් නොමැති අයගේ හඬ අවදිවීමක් ලෙස අවශ්‍ය නම් කෙනෙකුට පෙන්වා දීමට ද පුළුවන. එහෙත් 1977 දැවැන්ත පරාජයේ ප්‍රතිවිපාක මෙන් ම 1994 න් පසු සහ විශේෂයෙන් ම 2004 න් පසු මේ දක්වා භුක්ති විඳින ජයග්‍රහණයේ ප්‍රතිලාභ ගැන මේ කණ්ඩායම් පියවි සිහියෙන් සහ විචාර බුද්ධියෙන් විශ්ලේෂණය කර ගැනීම නම් ඉතා වැදගත් ය. බෙදුණු සෑම විටකදීම ප්‍රතිගාමී බලවේග ස්වකීය පටු පරමාර්ථ මුදුන් පමුණුවා ගෙන තිබේ. එලෙස ම එක්සත්කම තහවුරු වූ සෑම අවස්ථාවකදී ම ජයග්‍රහණය ද සටහන් වී ඇත්තේ ය.බෙදී වෙන්වීමට හේතුව විනය පිරිහීමයි. එක්සත්කම තහවුරු වීමට විනයානුකූලව කටයුතු කිරීම ඉවහල් වී තිබේ. එක්සත් ජනතා නිදහස් සන්ධානයට මධ්‍යම සහ වයඹ සිද්ධිය සුළු සිද්ධියක් වීමට පුළුවන. එහෙත් දැන් වහා ම අභ්‍යන්තර ස්වයං විවේචනයකට යොමු විය යුතු ය.ඊට සුදුසු කාලය එළඹ තිබේ. එසේ නො වුණහොත් සිදුවන්නේ ප්‍රතිගාමීන් මධ්‍යම සහ වයඹ වැනි හුදකලා සිද්ධීන් සාමූහිකව ඇති වීමට අවැසි පරිසරය නිර්මාණය කිරීම ය. 2005 න් පසු ශ්‍රී ලංකාව නව ගමන් මගකට අවතීර්ණව සිටී. එය ජාතික මෙන් ම අන්තර්ජාතික ප්‍රතිගාමී බලවේගයන්ට රිස්සුම් නොදෙන්නකි. ඔවුන් සෑම මොහොතකම බලා සිටිනුයේ ඇති වන කවර හෝ ප්‍රතිවිරෝධතා ස්වකීය අභිමතාර්ථ වෙනුවෙන් භාවිත කිරීමට ය. එවැනි තත්ත්වයකට ඉඩකඩ ලබා නො දීම සන්ධාන නායකත්වයේ වගකීමයි.‍මධ්‍යම සහ වයඹ සභාපති ඡන්ද විමසීම සැබැවින් ම එක්සත් ජනතා නිදහස් සන්ධානයේ පළාත් මට්ටමේ දේශපාලන ධූරාවලියේ බරපතළ විනය පිරිහීමකි. එම පරිහානිය ඉන් පහළ කොටසට වූ පළාත් පාලන දේශපාලන ධූරාවලියට කාන්දු නොවීමට වග බලා ගත යුතු ය.2005 ජනාධිපතිවරණ ජයග්‍රහණයෙන් පසු මහින්ද රාජපක්ෂ ජනාධිපතිවරයාගේ දේශපාලන ගමන් මඟ ආපසු හරවන ප්‍රතිගාමී කුමන්ත්‍රණයක් එදා උඩ තලය තුළ ක්‍රියාත්මක වූ බව රහසක් නො වේ. මංගල සමරවීර, ශ්‍රීපති සූරියආරච්චි සුසංයෝගය එම දේශපාලන කුමන්ත්‍රණය ක්‍රියාත්මක කළහ. කැබිනට් මණ්ඩලය තුළ වන සාමූහික වගකීම සහ එක්සත්කම බිඳ හෙළමින් නායකත්වයට එරෙහි බලවේගයක් ආණ්ඩුව තුළ ප්‍රතිනිර්මාණය කිරීම ඔවුන්ගේ අභිප්‍රාය විය. ඒ බව නිවැරදිව කියවා ගනිමින් ජනාධිපතිවරයා සුදුසු අවස්ථාවේ සුදුසු ම ක්‍රියාමාර්ග ගැනීමත් සමඟ ප්‍රතිගාමී කුමන්ත්‍රණය පළමු අවස්ථාවේදී ම පරාජය කිරීමට හැකි විය.පසුව මේ දෙදෙනා ශ්‍රී ලංකා නිදහස් පක්ෂ (ම) පිල යනුවෙන් කණ්ඩායමක් නිර්මාණය කළහ. (ම) පිල 2007 දී එක්සත් ජනතා නිදහස් සන්ධාන ආණ්ඩුවේ අයවැය පරාජය කොට සන්ධාන ආණ්ඩුවේ ගමන්මඟ අවසන් කිරීමේ දුෂ්ට කුමන්ත්‍රණයක ද නිරත විය.එවකට ආණ්ඩු පක්ෂයේ මන්ත්‍රීවරයකු වූ විජයදාස රාජපක්ෂ මහතා ස්වාධීන මන්ත්‍රීවරයකු වීම 2007 අයවැය තෙවන වර කියවීමේ ඡන්ද විමසීමට මොහොතකට පෙර අනුර බණ්ඩාරනායක මහතා විපක්ෂයේ අසුන් ගැනීම ආදී සිද්ධීන් අහඹු ලෙස වූ සිදුවීම් ලෙස නො සැලකිය යුතු ය.එවැනි තත්ත්වයන් යළි ප්‍රතිනිර්මාණය නො කිරීමට ප්‍රතිගාමී බලවේග ක්‍රියා නො කරනු ඇතැයි කිසිවෙකුටත් සහතිකයක් දිය නො හැකි ය. එබැවින් මධ්‍යම සහ වයඹ සභාපතිවරුන් තේරීමේ ප්‍රතිඵල සුළුවෙන් හෝ එම සිද්ධීන් ලඝු කොට හෝ සැලකිය යුතු නැත. නියපොත්තෙන් කැඩිය යුතු දේ පොරොවෙන් කැපීමට ඉඩ නො තැබිය යුතු බවට ගැමි කියමනක් ද තිබේ. එලෙස ම මධ්‍යම සහ වයඹ සභාපති ඡන්ද විමසීමේ ප්‍රතිඵලය ද පුළුල් විවේචනාත්මක විශ්ලේෂණයකට ලක් කළ යුතු ය.මධ්‍යම සහ වයඹ ප්‍රතිඵලය ම මීට පෙර උතුරුමැද දී සිදු වූයේ ය. එහෙත් උතුරුමැද සභාපතිවරයා තේරීමේ දී ඇති වූ තත්ත්වය සන්ධාන ඉදිරිපෙළ නායකත්වය නිවැරදිව කියවා ගත්තේ'දැයි සාධාරණ සැකයක් උපදී. එවැනි සැකයක් ඇති වන්නේ උතුරුමැද පූර්වාදර්ශය වඩා දරුණු ලෙස වයඹ පළාතෙන් තහවුරු වීම හේතුවෙනි.උතුරුමැද සභාපතිවරයා තේරීමේදී සන්ධාන යෝජනාව අභියෝගයකට ලක් කරමින් එක්සත් ජාතික පක්ෂය එක්සත් ජනතා නිදහස් සන්ධානයේ ම වෙනත් අයෙකු සභාපති ධූරයට යෝජනා කළේය. සන්ධාන අපේක්ෂකයා පරාජය කරමින් එක්සත් ජාතික පක්ෂය යෝජනා කළ සන්ධාන අපේක්ෂකයා ජයග්‍රහණය කළේ ය.එදා එම සිද්ධිය ගැන එක්සත් ජනතා නිදහස් සන්ධානය නියමාකාරයෙන් විනයානුකූල ක්‍රියාමාර්ග ගත්තේ නම් සහ එවැනි තත්ත්වයකට සන්ධාන නියෝජිතයන් පෙලඹ වූ හේතු කාරණා සමාජ විද්‍යාත්මකව විමසා බැලුවේ නම් මධ්‍යම දී නූලෙන් බේරීමට සහ වයඹ දී දරුණු පරාජයකට හේතු වූ ප්‍රතිඵල අත් නොවීමට ඉඩකඩ තිබිණි.දේශපාලන ව්‍යාපාරයක පමණක් නොව ඕනෑ ම ප්‍රවාහයක දී පැවතිය යුතු පොදු න්‍යාය නම් එක් නායකත්වයක් පමණක් පැවතිය යුතු බවයි. බහුවිධ නායකත්වයක් හෝ නායකත්ව සභාවක් හෝ නායකත්ව මණ්ඩලයක් යනු යථාර්ථවාදී එලඹුමක් නො වේ. එබැවින් පවතින නායකත්වය සමඟ කටයුතු කිරීම දෙවන පෙළ ඇතුළු සෙසු පාර්ශ්වයන්ගේ වගකීම වන්නේය.නායකත්වයට එහෙයි කීම හෝ නායකත්වය ප්‍රකාශ කරනු ලබන ඕනෑ ම කාරණයක් ඒ ආකාරයෙන් ම පිළිගත යුතු යැයි මෙමඟින් අදහස් නො කෙරේ. සුදුසු දේශපාලන කතිකාවලදී ස්වකීය අදහස් විවෘතව ප්‍රකාශ කිරීම පිළිගත් දේශපාලන සම්මතය වන්නේ ය.එසේ නො කොට පිටුපසින් සිට පිහියෙන් ඇනීම යනු දේශපාලන තිරිසන්කමකි. උතුරුමැද, මධ්‍යම හා වයඹ සභාපති තේරීමේදී එම දේශපාලන තිරිසන්කම ප්‍රදර්ශනය කිරීමට එක්සත් ජනතා නිදහස් සන්ධානයේ ම මැද පෙළ පිරිසක් කටයුතු කළේ ද යන සාධාරණ සැකය දැන් ඇති වී තිබේ.උතුරුමැදින් ආරම්භ කොට මධ්‍යමට සහ වයඹට කාන්දු වූ වැරදි දේශපාලන පූර්වාදර්ශය ඉදිරියේදී ඌවට, දකුණට සහ බස්නාහිරට කාන්දු නො කිරීමේ වගකීම ද එක්සත් ජනතා නිදහස් සන්ධානයට පවතී. තීරණාත්මක මොහොතකදී අවස්ථාවාදී බලවේග තම අරමුණු වෙනුවෙන් දේශපාලන බිලිබා ගැනීම් සිදු නො කෙරෙනු ඇතැයි කිසිවෙකුටත් ප්‍රකාශ කිරීමට ද නො හැකිය. නිර්මාණය වන තත්ත්වය මැනවින් අවබෝධ කර ගැනීම වඩාත් වැදගත් ය.මෙහි එක් තැනකදී සඳහන් කළ පරිදි කවර හෝ සමාජ ව්‍යාපාරයකට මෙන් ම දේශපාලන ව්‍යාපාරයකට සිටිය යුත්තේ එක් නායකයෙක් පමණි.එම නායකත්වය සමඟ එක්ව ගමන් කිරීම අනුගාමික බලවේගයන්ගේ යුතුකම මෙන් ම වගකීම වන්නේ ය. එම යුතුකම සහ වගකීම උල්ලංඝනය කිරීම යනු විනය විරෝධි ක්‍රියාවකි. විනයක් නො මැතිව කවර හෝ බලවේගයකට පැවැතීමේ හැකියාවක් ද නැත. අද එක්සත් ජාතික පක්ෂය තුළ නිර්මාණය වී තිබෙන ව්‍යාකූලත්වයන්හි වස්තු බීජය නම් විනය පිරිහීමයි. ඒත් එම තත්ත්වය තවත් දේශපාලන ව්‍යාපාරයකට ආදේශ නො කිරීමේ වගකීමක් ප්‍රබුද්ධ දේශපාලන සමාජයට පවතී.දේශපාලන ව්‍යාපාරයක පැවැත්ම රඳා පවතින තවත් වැදගත් සාධකයක් වන්නේ සම්මුතියයි. කලකට පෙර ප්‍රකාශ වූ ජනප්‍රිය කියමන වන්නේ බහුතරයේ කැමැත්ත ප්‍රජාතන්ත්‍රවාදය බව ය. එහෙත් බහුතරයේ කැමැත්ත යථාර්ථය නොවීමට පුළුවන.බහුතරයේ කැමැත්ත අගතිගාමී වීමට ද පුළුවන. එබැවින් සම්මුතිය යනු තාර්කික පදනමකි. මධ්‍යම දී සහ වයඹ දී සන්ධාන සභාපති නාම යෝජනාව සම්මුතිවාදී වූයේ නම් එය වඩා තර්කානුකූල වීමට තිබිණි. බහුතරයේ කැමැත්ත යන නිර්වචනය මීට පෙර උතුරුමැද දී සහ පසුගිය දා වයඹ දී අභියෝගයට ලක් කර ඇත්තේ ය. මන්ද? යත් මේ පළාත් දෙකේ බහුතර කැමැත්ත යනු ප්‍රගතිශීලී ගමනකට එරෙහි වූ ප්‍රතිගාමී කුමන්ත්‍රණයක ප්‍රතිඵලයක් වන බැවිනි. එබැවින් තර්කානුකූල පදනමක පිහිටා සම්මුතියකට එළඹීම යනු නූතනවාදී දේශපාලන ගමනක ගැඹුරු කියවීම වන්නේ ය.ලංකාවේ පක්ෂ දේශපාලනයේ දුබලතා එම දේශපාලන ව්‍යාපාරයන්ගේ කඩා වැටීමට ඉවහල් වී තිබේ. ඇති වන ප්‍රවණතා දුරදක්නා නුවණින් කියවා ගැනීම ද ඉදිරි පෙළ දේශපාලන නායකත්වයේ වගකීම වන්නේ ය. ඇතැම් සිද්ධීන් සුළු සිද්ධීන් ලෙස නො සලකා හැරීම පසුකාලීන භයානක ප්‍රතිඵලවලට අත වැනීමක් වන්නට ද පුළුවන.මහින්ද රාජපක්ෂ ජනාධිපතිතුමා තත්ත්වය මැනවින් තේරුම් ගත් බවක් පෙනෙන්නට තිබේ. කුමන්ත්‍රණ කරමින් තීරණාත්මක අවස්ථාවකදී තීන්දු ගැනීමට කල් බලමින් සිටිනවාට වඩා එකඟතාවක් නොමැති නම් ඕනෑ ම අයෙකුට ආණ්ඩුවෙන් ඉවත් වී යාමට ඉඩ තිබෙන බව පසුගිය දිනෙක කැබිනට් මණ්ඩලය අමතමින් එතුමා ප්‍රකාශ කළ බව මාධ්‍ය වාර්තා කොට තිබිණි. මේ ප්‍රකාශය වූ කලී නායකත්වයේ සෘජු බව ප්‍රදර්ශනය කිරීමකි. එලෙස ම සම්මුතියකට එකඟ නො වන අයට තීරණයක් ගැනීමට තිබෙන ප්‍රජාතන්ත්‍රවාදී අයිතිය පිළිගැනීමකි.ජනාධිපතිතුමාගේ මේ ප්‍රකාශයත් සමඟ එක්සත් ජනතා නිදහස් සන්ධානයට අභ්‍යන්තර ස්වයං විවේචනයකට සුදුසු කාලය එළඹ තිබෙන බවක් පෙනී යයි. ප්‍රතිගාමී බලවේග ඉතා සූක්ෂ්ම ආකාරයකින් සන්ධාන අභ්‍යන්තරයට ඇතුළු වී අත්දැ'යි යන සැකය වහ - වහා දුරු කර ගත යුතු ය.වෙනත් ලෙසකින් ප්‍රකාශ කළහොත් එක්සත් ජනතා නිදහස් සන්ධානය කඩිනම් දේශපාලන සංඝායනාවක් කළ යුතු ය. එසේ කළ යුතු වන්නේ ප්‍රතිගාමී බලවේග සන්ධාන අභ්‍යන්තරයෙන් නෙරපා දමා ප්‍රගතිශීලී අභිමතාර්ථ වඩ වඩාත් පිරිපහදු කිරීම වෙනුවෙනි. මහින්ද රාජපක්ෂ ජනාධිපතිවරයා විසින් ම කෙටි කලක් ප්‍රමාද වී හෝ මිතුරු වෙසින් සිටින සතුරන්ට එළියට බැසීමට දොර විවෘත වී තිබෙන බව ප්‍රකාශ කිරීම ප්‍රගතිශීලීත්වය ලැබු ජනතාවාදී ජයග්‍රහණයකි.කඳන් පණුවාගේ න්‍යාය සිහිපත් කරමින් ඇතැම්හු කඳ කා ගෙන ජීවත් වෙමින් ගස ද විනාශ කරති. ඵල ඇති රුකට වහන වවුලන් එම රුකේ පල අහවර වන විට තවත් ඵල ඇති රුකකට ඉගිලී යන්නා සේ එක්සත් ජනතා නිදහස් සන්ධානයේ ප්‍රතිලාභ භුක්ති විඳ අවසානයේ ඉන් ඉවත්ව යාමට කුරුමාණම් අල්ලන අවස්ථාවාදීන් ද සන්ධානය තුළ වාසය කරන බව එක්සත් ජනතා නිදහස් සන්ධානයේ සියලුම වගකිව යුතු නායකයන් එළඹි සිහියෙන් අවබෝධ කර ගත යුතු ය.ඉන්දික ජයරත්න කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=ab1310272</link>
    <topic>හැමෝම ආණ්ඩුවේ ප්‍රතිරූපය රැකගන්ඩ ඕනෑ</topic>
    <author>චන්දන බණ්ඩාර</author>
    <content>ජනපති කැබිනට් මණ්ඩලයට කියයිකැබිනට් මණ්ඩලය පසුගිය බ්‍රහස්පතින්දා මහින්ද රාජපක්ෂ ජනාධිපතිතුමාගේ ප්‍රධානත්වයෙන් ජනාධිපති ලේකම් කාර්යාලයේදී රැස්වුණා.එතැනදී විශේෂයෙන්ම අවධානය යොමු වූණේ 2008 අංක 14 දරන ක්‍රමෝපාය සංවර්ධන ව්‍යාපෘති (සංශෝධන) පනත යටතේ හෝටල් ව්‍යාපෘතිවලට අදාළව ඉදිරිපත් කළ කැබිනට් පත්‍රිකාව පිළිබඳවයි.කැබිනට් මණ්ඩල රැස්වීම ආරම්භ වීමට ටික වේලාවකට ප්‍රථම මෙම කැබිනට් පත්‍රිකාවට අදාළව වැඩිදුර කරුණු සහ කොන්දේසි ඇතුළත් වාර්තාවක් කැබිනට් අමාත්‍යවරුන්ට ලබා දීලා තිබුණා. සාකච්ඡා ආරම්භ වීමත් එක්කම විමල් වීරවංශ අමාත්‍යවරයා පෙන්වා දුන්නේ, මේ ගැන තවදුරටත් අධ්‍යයනය කරන්ඩ ඕනේ කියලායි.“ආණ්ඩු පක්ෂයේ පක්ෂ නායක රැස්වීමේදී මේ ගැන සාකච්ඡා කළා නේද?” ජනාධිපතිතුමන් එහිදී විමල් වීරවංශ අමාත්‍යවරයා ගෙන් විමසා සිටියා.“නමුත් ජනාධිපතිතුමනි, මේ තොරතුරු වාර්තා අපට දැන් ලැබුණේ” විමල් වීරවංශ අමාත්‍යවරයා එහිදී සඳහන් කළා.“අධ්‍යයනය කිරීම ගැන මට ප්‍රශ්නයක් නැහැ. ලක්ෂ්මන් මේ ගැන මොකද කියන්නෙ?” ජනාධිපතිතුමන් ලක්ෂ්මන් යාපා අබේවර්ධන අමාත්‍යවරයා ගෙන් විමසා සිටියා.“එහෙම වුණොත් මේ සියලු කටයුතු තවත් කල් යනවා. කලින් ඉදිරිපත් කළ ගැසට් නිවේදන පාර්ලිමේන්තු න්‍යාය පුස්තකයෙන් ඉවත් කරගැනීමට කටයුතු කරලා තියෙනවා.” එහිදී ලක්ෂ්මන් යාපා අබේවර්ධන අමාත්‍යවරයා සඳහන් කළා.“පක්ෂ නායක රැස්වීමේ වීරකුමාර දිසානායකත් හිටියා නේද?” අමාත්‍යවරු කීපදෙනෙකුම එතැනදී විමසා සිටියා.“ඔව්! නමුත් කැසිනෝ සඳහා බදු සහන දෙනවා ද? නැද්ද කියලා අපි හරියටම දැනගත යුතුයි” විමල් වීරවංශ අමාත්‍යවරයා අවධාරණය කළා.“ඒ ගැන පැහැදිලිතාවක් නැහැනේ” චම්පික රණවක අමාත්‍යවරයා කැබිනට් මණ්ඩලයට කිව්වා.“කැසිනෝ සඳහා අපි බදු සහන දෙන්නේ නැහැ. බදු සහන දෙනවා කියන එක බොරු කතාවක්. බදු අයකර ගැනීමේදී සමහරු කරන්නේ ආදායම අඩුවෙන් පෙන්වලා අඩු බද්දක් ගෙවලා හැංගෙන එක. මෙතැනදී අපි මුළු පිරිවැටුම මත 5% ක බද්දක් පනවලා තියෙනවා.ඒ නිසා රජයට ලැබෙන ආදායම වැඩි ‍ වෙනවා” ජනාධිපතිතුමා අවධාරණය කළා.“මේ ව්‍යාපාර සඳහා තුන්වැනි පාර්ශ්වයක් ආවොත් අපි 40% ක බද්දක් අය කරනවා” එහිදී ලක්ෂ්මන් යාපා අබේවර්ධන අමාත්‍යවරයා කිව්වා.“කරුණු හොඳින් අධ්‍යයනය කරලා තමයි මේ ගැසට් පත්‍රිකා සකස් කළ යුත්තේ” ජනාධිපතිතුමන් වැඩිදුරටත් කැබිනට් මණ්ඩලයට අවධාරණය කළා.මේ පිළිබඳව මුදල් අමාත්‍යාංශයේ නිරීක්ෂණය කැබිනට් මණ්ඩල ලේකම්වරයාට ලබා දීලා තිබුණ අතර එය ඔහු විසින් ජනාධිපතිතුමන්ට ඉදිරිපත් කළා‍.“මේ ගැසට් එක කැබිනට් අනුමැතිය අනුව සකස් කළ හැකියි. , වගන්ති එකින් එක විමසා බලන්ඩ පුළුවන්.ඒක මුදල් අමාත්‍යාංශ නිරීක්ෂණ මඟින් පෙන්වා දීලා තියෙනවා” ජනාධිපතිතුමන් කිව්වා.“පළමුව ගැසට් පත්‍රය අපි බලන්න ඕනෙ, එකඟ වෙන්න බැරි නම් අපි ඒකට අනිවාර්යෙන්ම විරුද්ධ වෙනවා” විමල් වීරවංශද ඇමැතිවරයා අවධාරණය කළා.“ගැසට් පත්‍රිකාව ආපුවාම කාටත් ඒක බලාගන්න පුළුවන්. මේ රටේ ආදායම වැඩිවන විට, රටට ආයෝජන ගලා එන විට එය නවත්වන්න විපක්ෂයට දැඩි උවමනාවක් තියෙනවා. අපි කැසිනෝවලට අලුතින් බලපත්‍ර දෙන්නේ නැහැ. මෙතැනදී වෙන්නේ තිබෙන කැසිනෝහල් එක තැනකට ගැනීම විතරයිි. මේ දක්වා නියම ආකාරයට ආදායම් බදු නොගෙවපු අයගෙන් නිසි සැලසුමකට අනුව බදු අයකර ගැනීමටයි මේ කැසිනෝහල් එක තැනකට ගෙනි යන්නේ. බදු සහන දීම හෝ අලුතෙන් කැසිනෝ බලපත්‍ර ලබාදීම මෙතැනදී කිසිසේත්ම සිදු වෙන්නේ නැති බව ඉතා පැහැදිලියි” ජනාධිපතිතුමන් දැඩි සේ අවධාරණය කරමින් කිව්වා.“ක්‍රමෝපාය සංවර්ධන ව්‍යාපෘති පනත යටතට සූදුව හා ඔට්ටු ඇල්ලීම ඇතුළත් වෙනවා ද?” චම්පික රණවක අමාත්‍යවරයා ප්‍රශ්නයක් නඟමින් ඇසුවා.“ක්‍රමෝපාය සංවර්ධන ව්‍යාපෘති පනතට මේ සේරම ඇතුළත් වෙලා නැති වුණත් ඒවා වෙනත් පනත්වල සඳහන් වෙනවා” බැසිල් රාජපක්ෂ ඇමැතිතුමා ඊට පිළිතුරු විදියට කිව්වා.ඩිලාන් පෙරේරා, ජගත් පුෂ්පකුමාර යන අමාත්‍යවරු ද ද කැබිනට් මණ්ඩලයේදී අදහස් දැක්වුවා. මේ අතර මහින්දානන්ද අලුත්ගමගේ ඇමැතිතුමා කිව්වේ මේ වගේ කථාවක්.“අපේ සමහර අයගේ අදහස් පළකිරීම් නිසා තමයි මේ අවුල් ඇති වෙලා තියෙන්නෙ”“මේවා සමහර නිලධාරීන් එකපාරටම දානකොට අපි කොහොම දැන ගන්නේ. අපි කොහොම ද දකින්නෙ. මේ අවුල සිදුවන්නේ එකපාරටම සැලැස්මක් නැතිව සමහරු කරන වැඩ නිසායි.. රජයේ ප්‍රතිපත්ති ආරක්ෂා කරගෙන තමයි මේ හැම දෙයක්ම කරන්ඩ ඕනේ ” විමල් වීරවංශ පෙන්වා දුන්නා.“අපි කොහොමටත් මේකට විරුද්ධයි. කිසිසේත්ම එකඟ වන්නේ නැහැ” චම්පික රණවක ඇමැතිවරයා අවධාරණය කළා.“නිසි පරිදි සංශෝධන රැගෙන ආවේ නැතිනම් අපිත් විරුද්ධයි. අපි මේ හැම දෙයක්ම කරන්න ඕනෙ ජනාධිපතිතුමන්ගේ, ආණ්ඩුවේ ප්‍රතිරූපය රැකෙන විදියට ජනතාව අවදියෙන් සිටින බව අමතක කරන්න හොඳ නැහැ. අපි වැඩ කළ යුත්තේ ප්‍රතිපත්ති රැකෙන ආකාරයටයි” විමල් වීරවංශ දැඩි සේ අවධාරණය කරමින් කැබිනට් මණ්ඩලයේදි කිව්වා.“කැසිනෝ රට තුළ පවත්වාගෙන යාමට යමකුට අවශ්‍ය වන්නේ නම්, එය කළ යුතු නිවැරදිම ආකාරය වන්නේ විදේශිකයන් සඳහා පමණක් ඉලක්ක වන පරිදියි. ඊටම සුවිශේෂ වූ ප්‍රදේශයක දැනට පවත්නා කැසිනෝ බලපත්‍රයන්ම උපයෝගී කරගෙන කැසිනෝ ව්‍යාපාරය සිදු කිරීම කරන්ඩ ඕනේ.නමුත් ඒ කැසිනෝහල් දේශීය පුද්ගලයන්ට සපුරා තහනම් වෙන්ඩ ඕනේ . චීනය හෝ ඉන්දියාව වැනි රටවල ඉහළ ආදායම් ලබන පුද්ගලයන් ඉලක්ක කොටගෙන සිදු කෙරෙන කැසිනෝ ව්‍යාපාරයට සිදු වෙන්නේ. වත්මන් රජයේ පාළන කාලයට පෙර වෙනත් රජයන්ගේ පාලන කාලයන්වලදී අපේ රටේ ඇතිවුණ දේශීය පුද්ගලයන්ටත් සම්බන්ද වෙන්ඩ පුළුවන් විදියට පවත්වාගෙන යන කැසිනෝ ව්‍යාපාරය නිසා ශ්‍රී ලාංකික සමාජයට වැඩි හානියක් වෙනවා කියන එකයි ජා.නි.පෙ දේශපාලන මණ්ඩලයේ මතය වුණේ.ගිය සතියේදී එ.ජා.ප නායකයා සිංගප්පුරුවේ සංචාරයකට එක් වුණා. ඒ රනිල් වික්‍රමසිංහ සහ ඔහුගේ බිරිය මෛත්‍රී වික්‍රමසිංහගේ වෛද්‍ය පරීක්ෂණ කීපයක් සදහායි. ගිය සතියට පෙර සතියේ බදාදා සිංගප්පුරුවට ගිය එ.ජා.ප නායකයා ඉන් පසුව සිකුරාදා දිනයේ යළිත් මෙරටට ආවා.මේ අතරතුර සෙනසුරාදා සිට එ.ජා.ප මහ ලේකම් තිස්ස අත්තනායක නිල වශයෙන්ම සිය ආසන සංවිධායක ධුරයෙන් ඉල්ලා අස් වුණා. ඒ නිසා එදින පුරාවටම තිස්ස අත්තනායක වෙනුවෙන් විශේෂ හමුවීම් රැසක් සංවිධානය කර තිබුණා.‍ මේ අතරතුර ගිය සතියේදී එ.ජා. ප නායකයා, තිස්ස අත්තනායක සහ රවි කරුණානායක මන්ත්‍රිවරයා නුගේගොඩ නාලන්දාරාමයට ගියේ කඨීන පිංකමට සහභාගී වීමටයි. එම පින්කමට තීනියාවල පාලිත හිමි, මාදුළුවාවේ සෝභිත හිමි සහ ඉත්තෑපානේ ධම්මාලංකාර හිමියන් ඇතුළු පිරිසක් එක්ව සිටියා. එදින එ.ජා.ප නායකයා ඇතුළු පිරිස දිවා ආහාරය ගත්තේත් එම විහාරස්ථානයේදීමයි. ඉන් පසුව එ.ජා.ප නායකයා ඇතුළු පිරිස සේදවත්ත විහාරයට පැමිණ එහි කඨින පින්කමට සහභාගී වුණා.මේ අතරතුර ගිය සතියේ සඳුදා දිනයේ එ.ජා‍.ප මහ ලේකම් තිස්ස අත්තනායක , මලික් සමරවික්‍රම සහ රවි කරුණානායක ඇතුළු පිරිස මාතර මහේස්ත්‍රාත් අධිකරණයට ගියා. ඒ එ.ජා.ප මාතර ගැටුම සම්බන්ධයෙන් සුදත් චන්ද්‍රසේකර සහ කිත්සිරි කහටපිටිය අධිකරණයට බාර වෙන අවස්ථාවෙදීයි.මාතර සිට ඒ අවස්ථාවට මංගල සමරවීර සහ සාගල රත්නායකත් එක්ව සිටියා. එම පිරිස වෙනුවෙන් පෙනී සිටියේ එ.ජා.ප යේ නීති උපදේශකයකු වෙන නීතීඥ තිලක් මාරපන ඇතුළු නීතීඥවරු පිරිසක්. එදින සවස හය පමණ වෙනතුරු උසාවි භූමියේ සිටි එ.ජා.ප මන්ත්‍රීවරුන් පිරිස ඉන්පසුව සවස් වරුවේ මංගල සමරවිර මන්ත්‍රීවරයාගේ නිවෙසට පැමිණ විශේෂ සාකච්ඡාවක්ද සිදු කළා.මේ අතරතුර ගිය සතියේ අඟහරුවාදා එ.ජා.ප පාර්ලිමේන්තු කණ්ඩායම් රැස්වීම පැවැත්වුණා. ඒ එ.ජා.ප නායකයාගේ ප්‍රධානත්වයෙ න්. එදින සිදුවු විශේෂ සිදු වීම වුයේ ආණ්ඩුවේ උපාය මාර්ගික සංවර්ධන පනත ගැන සඟරුවන දැනුම්වත් කිරීමට එ.ජා.ප මන්ත්‍රීවරුන්ගෙන් යුතු කමිටුවක් පත් කිරීමයි.කරු ජයසුරිය , ජෝශප් මයිකල් පෙරේරා , ගාමිණී ජයවික්‍රම පෙරේරා , විජේදාස රාජපක්ෂ , කබීර් හෂීම් එම කමිටුවට ඇතුළත්ව සිටයා. ගිය සතියේදී මධ්‍යම පළාත් මන්ත්‍රීවරු පිරිස සිරිකොතට කැදවා තිබුණා. ඒ මධ්‍යම පළාත් සභාවේ විපක්ෂ නායක ධුරය සම්බන්ධයෙන් ඇතිවී තිබෙන ගැටලුව විසඳීමටයි.එම සාකච්ඡාවේදී ද මධ්‍යම පළාත් සභාවේ එ.ජා.ප මන්ත්‍රීවරු පිරිසට තම විපක්ෂ නායකයා සම්බන්ධව තීරණයක් ගැනීමට නොහැකි වුණා. මේ නිසා එ.ජා.ප නායකයා කියා සි‍ටියේ සියලු දෙනාම සිරිකොතේ වෙනත් රැස්වීම් ශාලාවකට ගොස් සාකච්ඡා කරන ලෙසටයි. ඒ අනුව මධ්‍යම පළාතේ එ.ජා.ප මන්ත්‍රීවරු පිරිස සාකච්ඡා කර පැමිණියත් ඔවුන්ට විපක්ෂ නායක ධුරය ගැන තීන්දුවක් ගැනීමට නොහැකිව තිබුණා. මේ නිසා අවසානයේ තීන්දු වුයේ පක්ෂයේ තීන්දුව මත මධ්‍යම පළාත් විපක්ෂ නායක ධුරය ලබා දිමටයි.එ.ජා.ප යේ නිර්මාතෘ මහාමාන්‍ය ඩී. එස් සේනානායක මැතිතුමාගේ 129 වෙනි ඡන්ම දින සැමරුම මෙවර පැවැතියේ අනුරාධපුර එප්පාවලදීයි. එදින එප්පාවල කටියාව මංසන්ධියේ ඩී.එස් සේනානායක පිළිරුවට පුෂ්පෝපහාර පැවැත්විම කළේ පාර්ලිමේන්තු මන්ත්‍රී කරු ජයසුරියයි.පාර්ලිමේන්තු මන්ත්‍රී සජිත් ප්‍රේමදාස සහ උතුරුමැද පළාත් සභාවේ එ.ජා.ප මන්ත්‍රීවරු රැසක් ඒ අවස්ථාවට එක් වෙලා හිටියා. ඊට පස්සේ කරු ජයසුරිය ඇතුළු පිරිස එප්පාවල ඛෙත්තාරාම විහාරස්ථානයට පා ගමනින්ම ගියා. ඒ අවස්ථාවේ ගිරාඹේ ආනන්ද හිමි සහ මහාමණ්කඩවල පියරතන නාහිමියන් ඇතුළු මහා සංඝයා වහන්සේ වෙත සංඝගත දක්ෂිණාවක්ද පිරිනමනු ලැබුවා. විහාරාධිපති හිමියන්ගේ උපදෙස් අනුව පළාත් සභා මන්ත්‍රී අනිල් රත්නායක ඇතුළු විහාරස්ථානයේ දායක සභාව විසින් පින්කම් සංවිධානය කරලා තිබුණා.අමරපුර ශ්‍රී සද්ධම්ම රක්ෂිත මහා නිකායේ මහා නායක වැලිගම ඥනරතන නාහිමියන්ගේ 102 වැනි ඡන්ම දිනය වෙනුවෙන් රත්මලාන මල්ලිකාරාමයේදී පැවැති උත්සවයටත් කරු ජයසුරිය එක් වෙලා හිටියා.එ.ජා. ප‍ නායකයකුව සිටි ගාමිණී දිසානායකගේ 19 වැනි ගුණ සමරුව ගිය සතියේදී කොළඹ ග්‍රීන්පාත්හි ගාමිණී දිසානායක පිළිරුව අසලදී සිදු කෙරුණා. අගමැති දි.මු ජයරත්න, ඇමැති පී දයාරත්න, කරු ජයසුරිය සහ තිස්ස අත්තනායක ඇතුළු එ.ජා.ප මන්ත්‍රීවරු මෙන්ම ඇමැති නවීන් දිසානායක සහ පළාත් සභා මන්ත්‍රී මයන්ත දිසානායක ඇතුළු පිරිසක් එම අවස්ථාවට එක් වෙලා හිටියා.මෙවර අය වැය සඳහා විවිධ පිරිස් වෙතින් අදහස් ලබා ගැනීමට ජනාධිපතිතුමා කටයුතු කොට තිබුණා. ඒ අනුව අය වැය සඳහා ආණ්ඩු පක්ෂයේ පාර්ලිමේන්තු මන්ත්‍රීවරුන්ගේ අදහස් ලබා ගැනීම සදහා වු රැස්වීම ජනාධිපතිතුමාගේ ප්‍රධානත්වයෙන් පැවැතියේ අරලිය ගහ මැදුරේදී.ඒ රැස්වීමේදී මුලින්ම අදහස් දැක්වුයේ බදුල්ල දිස්ත්‍රික් පාර්ලිමේන්තු මන්ත්‍රී රෝහණ පුෂ්ප කුමාරයි. “ජනාධිපතිතුමනි. පාසල්වල උපදේශන සේවාව මීට වඩා ඉහළට නංවා ලන්ඩ ඕනේ. හුඟාක් පාසල්වල උපදේශන ගුරුවරු හිටියත් ඒවා හරියට ක්‍රියාත්මක වෙන්නේ නැහැ. පාසල් දරුවන් හුඟ දෙනෙක් අද විවිධ මානසික අවුල් වියවුල්වලට පත් වෙලා. උපදේශන සේවාව හරියට ක්‍රියාත්මක කරනවා නම් මේ තත්ත්වය අවම කරන්ඩ පුළුවන්.” පුෂ්පකුමාර මන්ත්‍රීතුමා කිව්වා.“ ඒ වගේම තමයි ජනාධිපතිතුමනි. ලෝක ළමා දිනයේදි පහ වසර ශිෂ්‍යත්ව ප්‍රතිඵල ලබා දීම දරුවන්ට කරන අසාධාරණයක්. ඒ හින්දා පුංචි දරුවන් මානසිකව වැටෙනවා. ඒ නිසා ඒ දවසට ශිෂ්‍යත්ව ප්‍රතිඵල නිකුත් කරන එක නවත්වන්ඩ.” ඒ තවත් මන්ත්‍රීවරයකුගේ ඉල්ලීමක් වුණා.“ ඒක නම් ඇත්ත මටත් පැමිණිලි ගොඩක් ලැබුණා” ජනාධිපතිතුමා කිව්වා. “මේ විභාගයට කියන්නේ අම්මාවරුන්ගේ විභාගය කියලා. ගම්පහ පැත්තේ දක්ෂ දරුවෙක් ශිෂ්‍යත්ව ප්‍රශ්න පත්‍රය පුරාම ඉරි ඇඳලා. බෝල ඇඳලා ලියලා තිබුණාලු මං අම්මාට හොඳ පාඩමක් ඉගැන්නුවා කියලා. දරුවෝ මේ විභාගය නිසා මොන තරම් පීඩනයට පත් වෙනවද කියලා කියන්ඩ ඒක හොඳම උදාහරණයක්.” ඒ තවත් පාර්ලිමේන්තු මන්ත්‍රීවරයකුගේ අදහස් දැක්වීමක්.ශිෂ්‍යත්ව විභාගය දරුවන්ට ‍ජනප්‍රිය පාසලකට යොමු කරන හොඳ අවස්ථාවක්. මේ විභාගය පහ වසරේදී තියන්නේ නැතිව හතේ පංති‍යේදී තියන්ඩ කියලා යෝජනා ඇවිත් තියෙනවා. ඇත්තටම ප්‍රතිඵල නිකුත් කරන දිනය වගේම ප්‍රතිඵලවලත් ක්‍රමවේදයක් හදන්ඩ ඕනේ. මං මේ ගැන බන්දුල ඇමැතිතුමත් එක්ක කතා කරන්නම්” ජනාධිපතිතුමා කිව්වා.මේ අතරතුර පාර්ලිමේන්තු මන්ත්‍රිවරුන්ගේ තවත් යෝජනාවක් වුයේ උතුරු නැ‍ඟෙනහිර ස්වයං රැකියාවල නිරත කාන්තාවන්ට වෙළෙඳපළක් සැකසීම ගැන සහ උතුරු නැ‍ඟෙනහිර ඇතුළු රටේම වැන්දඹු කාන්තාවන් වෙනුවෙන් විශේෂ වැඩ පිළිවෙළක් සකස් කිරීම ගැනයි. ජනාධිපතිතුමා ඊට දැක්වු ප්‍රතිචාරය වුයේ ඒ ගැන ඉදිරියේදි වැඩපිළිවෙළක් සකසනවා කියලායි.ගිය සතියේදි ජනාධිපතිතුමා සිත්තම් ගල්ලෙන රජමහා විහාරයට ගියා. ඒ අවස්ථාවේදි ජනාධිපතිතුමාට ප්‍රශංසා කරමින් සිත්තම් ගල්ලෙන රජමහා විහාරස්ථානයේ විහාරාධිපති ශ්‍යාමෝපාලී මහා නිකායේ රෝහණ පාර්ශ්වයේ අගලබඩ පියසිරි අනුනාහිමියන් විශේෂ අනුශාසනාවක් කළා. “ මේ විහාරස්ථානයේ දියුණුවට මං පෙත් විවර වුණේ ජනාධිපතිතුමා‍ගේ පදවි ප්‍රාප්ති උත්සවයත් එක්කමයි. ඒ අපේ ජනාධිපති සම්බන්ධීකරණ ලේකම් කිත්සිරි ගංගානාත් දිසානායක මහත්තයාගේ මැදිහත් වීම මතයි.” අගලබඩ පියසිරි අනු නාහිමියන් කියා සිටියා.ඒවගේම එදිනට යෙදී තිබුණ උන්වහන්සේගේ ජන්ම දිනය වෙනුවෙන් ජනාධිපතිතුමා විසින් විශේෂ සමරු තිළිණයක්ද පිළිගන්වනු ලැබුවා. ඊට පස්සේ ජනාධිපතිතුමා සිත්තම් ගල්ලෙන රජමහා විහාරයේ සතර මහා දේවාල නැරඹුවා. එත් එක්කම ජනාධිපතිතුමා උපදෙස් දුන්නේ සතර මහා දේවාල ප්‍රතිසංස්කරණය කරන්ඩ සංස්කෘතික කටයුතු ඇමැති ටී.බි ඒකනායක අමැතිවරයා දැනුම්වත් කරන්ඩ කියලායි.ඒ වගේම ජනාධිපතිතුමා අනුනායක හිමියන්ට කිව්වේ දහනව වෙනිදා පැවැත්වෙන ඇමැති ලක්ෂ්මන් යාපා ඇමැතිවරයාගේ උපහාර උත්සවය නිසා විහාරස්ථානයේ රන්දෝලි පෙරහරට පැමිණීමට නොහැකි වෙන බවත් එදිනට නාමල් රාජපක්ෂ මන්ත්‍රිතුමන් සහභාගි කර ගැනීමට කටයුතු කරන්ඩ කියලායි.ඒවගේම සිත්තම් ගල්ලෙන රජමහා විහාරස්ථානයේ සහ වරාපිටිය ප්‍රදේශයේ මාර්ග සහ විදුලිය ආදී පහසුකම් ගැන සතුටු වු ජනාධිපතිතුමා කිව්වේ මේ ආශ්‍රිත ප්‍රදේශ තවදුරටත් දියුණු කිරීමට කටයුතු කරනවා කියලායි. එදා බැතිමතුන් විශාල පිරිසක් සිත්තම් ගල්ලෙන රජමහා විහාරය වැඳ පුදා ගැනීමට ඇවිත් හිටියා. ඒ පිරිස් එක්කත් ජනාධිපතිතුමා කතා බහ කරන්ඩ අමතක ‍කළේ නැහැ. ඊට පස්සේ ජනාධිපතිතුමා විහාරස්ථානයේ හිමිවරුන්ගේ විශේෂ ඉල්ලීම මත සමුහ ඡායාරූපයකටත් පෙනී හිටියා.ගිය සතියේ දී ජනාධිපතිතුමාගේ ප්‍රධානත්වයෙන් අරලිය ගහ මන්දිරයේ දී ආණ්ඩු පක්ෂයේ නායකයන්ගේ රැස්වීම පැවැත්වුණා. මේ රැස්වීමට ඇමැතිවරුන් වන බැසිල් රාජපක්ෂ, වාසුදේව නානායක්කාර , ඩලස් අලහප්පෙරුම, රාවුෆ් හකීම්, වීර කුමාර දිසානායක ඇතුළු ඇමැතිවරු පිරිසක් එක්ව සිටියා. මීට අමතරව මේ රැස්වීමට මුදල් අමාත්‍යාංශයේ ලේකම් පී.බී ජයසුන්දර සහ පාර්ලිමේන්තු මන්ත්‍රී සජින් වාස් ගුණවර්ධනත් එක්ව සිටියා. ජනාධිපතිතුමා පක්ෂ නායකයන්ගේ රැස්වීමට ආවේ උපාය මාර්ගික සංවර්ධන ( සංශෝධිත) පනන ගැන එතරම් සතුටින් නම් නෙවෙයි.සාකච්ඡාව පටන් ගත්තේ ජනාධිපතිතුමායි. “ මේ ගැසට් එකට ඇතුළත් කරන්ඩ එපා කියපු දේවල් පවා ඇතුළත් කරලා තියෙනවා.”ජනාධිපතිතුමා කිව්වා. ඊට පිළිතුරු දුන්නේ ආයෝජන ප්‍රවර්ධන නියෝජ්‍ය ඇමැති ෆයිසර් මුස්තාපායි.“ නෑ සර් ‍එහෙම‍ දෙයක් වෙලා නැහැ” ෆයිසර් මුස්තාපා නියෝජ්‍ය ඇමැතිවරයා කිව්වත් ජනාධිපතිතුමා ඒ ගැන සිටියේ කනස්ස‍ල්ලෙන්. ඉන් අනතුරුව ඇමැති වාසු‍දේව නානායක්කාර කියා සිටියේ ප්‍රාග්ධන ගිණුමක් විවෘතව තිබිය දී විදේශ මුදල් ගලා යාමක් හා සම්බන්ධ ප්‍රශ්නයක්. චම්පික රණවක අමැතිවරයා අදහස් දැක්වුයේ ඉන් පසුවයි. “කැබිනට් එකේදී ගත්ත තීන්දු මෙතැන නැහැ. එ නිසා හෙළ උරුමයට එකඟ වෙන්ඩ පුළුවන් විදියක් නැහැ.”ඇමැතිවරයා කිව්වා.“ පක්ෂයක් විදියට හෙළ උරුමයට තීන්දු ගන්ඩ පුළුවන්.ඒකට මං එඟකයි.” ජනාධිපතිතුමා කිව්වේ හෙළ උරුමයට පක්ෂයක් විදියට මේ ගැන තීන්දු ගන්ඩ අයිතියක් තිබෙනවා කියලායි. ඉන් පසුව ජාතික නිදහස් පෙරමුණ වෙනුවෙන් අදහස් දැක්වුයේ නියෝජ්‍ය ඇමැති වීර කුමාර දිසානායකයි. “ ජනාධිපතිතුමනි, මේ පනත ගැන රටට ගිහින් තියෙන්නේ කැසිනෝ පනතක් කියන කතාවක්. මේකේ තියෙන සමහර සංඛ්‍යා ලේඛන පිළි ගන්ඩ බැහැ. ඒ නිසා මහින්ද චින්තනය එක්ක ගැටෙන්ඩ පුළුවන්.ඒ නිසා අපේ දේශපාලන මණ්ඩලය රැස් වුණාට පස්සේ තමයි තීන්දුවක් ගන්ඩ පුළුවන් වෙන්නේ.” නියෝජ්‍ය ඇමැති වීරකුමාර දිසානායක කියා සිටියා. මේ අතරතුර පාර්ලිමේන්තු කණ්ඩායම් රැස්වීමෙන් අනතුරුව ආණ්ඩු පක්ෂයේ සියලුම පක්ෂ නායකයන්ට දැන ගන්නට ලැබුණේ උපාය මාර්ගික සංවර්ධන පනත පාර්ලිමේන්තුවට ඉදිරිපත් නොකිරීමට රජය තීරණය කර ඇති බවයි.මේ අතරතුර ගිය සතියේදී ග්‍රාමීය කර්මාන්ත හා කුඩා කර්මාන්ත නියෝජ්‍ය ඇමැති වීරකුමාර දිසානායක අනුරාධපුරයේ පැවැති රැස්වීමකට සහභාගී වුණා. ඒ රැස්වීමේදී ඇමැතිවරයා එක්තරා සැඟවුණු මතයක් රටට කිව්වා.“ උපාය මාර්ගික සංවර්ධන පනත වගේ දේවල් ගැන අපිට සැකයක් මතු වෙනවා. මේ වගේ පනත් නිසා රටට යන්නේ වෙනස්ම මතයක්. මේවා යම් උගුල් විදියට අපට පේන්නේ. හදන්ඩ අනුමැතිය දෙන්නේ හෝටලයකට. නමුත් රටට යන මතය කැසිනෝ ශාලාවක් කැසිනෝ හෝටලයක් හදනවා කියන දෙයයි. ඒ නිසා මේ ව්‍යාපෘතිය ඇතුළේ ආණ්ඩුවට සහ ජනාධිපතිතුමාට ගහන කුමන්ත්‍රණයක් තියෙනවාද කියන දෙය අපිට හැ‍ඟෙනවා.” නියෝජ්‍ය ඇමැතිවරයා කිව්වේ මේ අවස්ථාවේ ජනාධිපතිතුමා සහ රජය අපහසුතාවට පත්වන විදියට ඇතැම් අය කැසිනෝ ගැන වැරැදි මතයක් ප්‍රචාරය කරමින් ඉන්නවා කියලායි.. පොදු රාජ්‍ය මණ්ඩලයීය ක්‍රීඩා උලෙළ ලබන වසරේ ස්කොට්ලන්තයේ පැවැත්වීමට නියමිතයි. ඊට අදාළ පොදු රද මඬුලු ගිනිසිළුව හෙවත් යෂ්ටිය රටවල් ගණනක් ඔස්සේ සැරිසරමින් පසුගිය 19 වනදා ශ්‍රී ලංකාවට රැගෙන ඇවිත් තිබුණා. එය කොළඹ සිට මහනුවර දක්වා වාෂ්ප දුම්රියකින් ‍අරගෙන යන අතරතුර පින්නවල දුම්රියපොළේදී දැවැන්ත පිළිගැනීමේ උත්සවයක් සංවිධානය කරලා තිබුණා. ස්කොට්ලන්තයෙන් පැමිණි විශේෂ දූත පිරිස පිළිගැනීමට පාර්ලිමේන්තු මන්ත්‍රී කනක හේරත් කල් වේලා ඇතිව දුම්රියපොළට ගියේ සුපුරුදු සාමාන්‍ය කමිසයකින් හා කලිසමකින් සැරසිලායි. මේ යෂ්ටිය පිළිගන්ඩ දිවයිනේ බොහෝ ස්ථානවල පැවති පිළිගැනීමේ උත්සව වලට ඇතැම් උදවිය ඇවිත් හිටියේ ටයි කෝට් දාගෙනයි ඒ වගේ පසුබිමකදී කනක හේරත් පාර්ලිමේන්තු මන්ත්‍රීවරයාගේ සරල ඇවතුම් පැවතුම් ස්කොට්ලන්ත ජාතිකයන්ගේ වැඩි අවධානයක් දිනා ගත්තා.මහ ඇමැති මහීපාල මේදවස්වල දොඩම් වගාවක් කරනවා. එහි මංගල අස්වැන්නෙන් කොටසක් අපේ ජනාධිපතිතුමාට පසු ගිය දිනක පිළිගැන්නුවා. පිළිගැන්වූ වහා එතුමා අපූරු වැඩක් කලා. පිළිගන්වපු දොඩම් වලින් ගෙඩි දෙකක් තෝරාගෙන දොඩම් පානයක් පිළියෙල කරන්නැයි එතුමා කාර්ය මණ්ඩලය අමතා කීවා."දොඩම් යුෂ රසවත් බව ඒ මොහොතේ එතුමාගේ මුවට නැඟුණු ඉරියව් වලින් මට තේරුම් ගියා. ඊට පස්සේ ජනාධිපතිතුමා මොකද්ද දන්නවද මට කීවේ ? මහී අපි මේ දොඩම් ප්‍රභේදය රටට හඳුන්වා දෙමු. මේ වගේ වගාවන් ගැන උනන්දුවක් දක්වන තරුණයෝ, දුවා දරුවෝ කොතෙකුත් මාව හම්බ වෙන්න එනවා. ඒ එන අයට තෑග්ගක් විදියට දෙන්ඩ මට මහීගේ දොඩම් වගාවෙන් පැළ 100 ක් 200 ක් ගෙනත් දෙන්න”. එසේ මේ අපූරු පුවත සතිශ්චන්ද්‍රට හෙළි කළ මහ ඇමතිවරයා ඉන් පසුව සඳහන් කළේ මොන තරම් වගකීම් වැඩරාජකාරි තිබුණත් ගොවිතැන් බතට එතුමාගේ ළෙන්ගතුකම කෙතරම්ද කියලයි. මහ ඇමැතිවරයා තමන්ගේ හිතවතකුට කියලා තිබුණා.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=ab1310273</link>
    <topic>මෙහෙමත් හිතන්න</topic>
    <author>රංජිත් සියඹලාපිටිය</author>
    <content>පොදු රාජ්‍ය මණ්ඩලයීය සමුළුව අත ළඟය. ත්‍රස්තවාදයට යටවී තිබූ තිස් වසරක් පුරා බොහෝ රටවල් තම පුරවැසියන්ට උපදෙස් දුන්නේ ශ්‍රී ලංකාවට යනවා නම් ජීවිත ආසාව අතහැර යන ලෙසය. එමෙන්ම ගුවන් යානයක්, නැවක් එනවා නම් අවදානම වැඩි නිසා රක්ෂණය සඳහා එකට තුන් හතර ගුණයක් වැඩියෙන් ගාස්තු අය කළ අපේ රටට පොදු රාජ්‍ය මණ්ඩලයට අයත් රටවල් පනස් හතරක නායක කාරකාදින් එන්නට සූදානම්ය. ඇවිත් එකට වාඩි වී තම තමන් මුහුණ දෙන ගැටලු පිළිබඳ සාකච්ඡා කිරීමටත්, ඒවාට විසඳුම් සෙවීමටත්, සාමූහික තීන්දු ගැනීමටත් සූදානම්ය.අපේ විපක්ෂය මේ දවස්වල විවිධ දේ කියනු කරනු පෙනේ. එක් කණ්ඩායමක් කියන්නේ අපි දැන් පොදු රාජ්‍ය මණ්ඩලයීය සාමාජිකත්වයෙන් ඉවත් වෙන්නට කාලය හරි බවයි. ඒ බව මතක් වී ඇත්තේ ද සමුළුව පැවැත්වීමට මාසෙකට තරම් ආසන්න වූ විටය. එතෙක් මුකුත්ම නැත.අනිත් කට්ටිය දකුණු පළාතේදි තම තමන්ම ඇති කරගත් ගෝරියක් පිට දා ගෙන සමුළුවට එන්නේ නෑ කිය කියා තිබුණි. ඇත්තෙන්ම මෙවැනි අන්තර්ජාතික කටයුත්තකදි වගකිව යුතු විපක්ෂයක වගකීම ඊට වඩා පුළුල් නොවන්නේද?‍‍වරක් ලංකාවේ සංචාරයක යෙදුණු ඉන්දියානු විපක්ෂයේ ප්‍රබල මන්ත්‍රිවරියකගෙන් ඇය ඉන්දීය රජය ආරක්ෂා කරමින් දැඩිව කථා කරනු දුටු පුවත්පත් කලාවේදියෙක් ප්‍රශ්නයක් ඇස‍ුවේය.“ඔබතුමිය අද පිළිතුරු දෙන්නේ ඉන්දීය ආණ්ඩුවේ ඇමැතිවරයෙක් වගේනේ.”“ඔව් මම ඉන්දියානු විපක්ෂයේ ප්‍රබල මන්ත්‍රිවරියක්. හැබැයි මම රටින් පිටට ආවමත් අන්තර්ජාතික කටයුතු වලදිත්, ඉන්දියාවට ආදරය කරන, පොදුවේ ඉන්දියාවේ සුබසිද්ධිය ප්‍රාර්ථනා කරන ජනතා නියෝජිතයෙක්.”ඇගේ පිළිතුර කොතරම් වැදගත්ද?පොදු රාජ්‍ය මණ්ඩලය යනු, කලක් මහා බ්‍රිතාන්‍යයට යටත්ව තිබූ රටවල එකතුවක් බව සැබෑය. හැබැයි ඒ රටවල් සියල්ල අද ස්වාධීන රටවල්ය. ලෝක භූමියෙන් සියයට 37 ක් සාමාජික රටවලට අයත්ය. ලෝක ජනගහනයෙන් 32.3% ක් මේ රටවලට අයත්ය.අප රටේ මේ සමුළුව පැවැත්වූ විට එහි සභාපතිවරයා වන්නේ අපේ රාජ්‍ය නායකයාය. එය අපට කොතරම් වැදගත්වේද? මේ එන රාජ්‍යය නායකයන් ගෙන යන පණිවුඩය ශ්‍රී ලංකාවේ කීර්ති නාමයට විදේශ කටයුතු වලට, සංචාරක කර්මාන්තයට කොතරම් වැදගත් වේද.අර ඉන්දියානු මන්ත්‍රිවරිය ප්‍රකාශ කළා මෙන් හිතන්නට අපි කවුරුත් අවධාරණය කරගත යුතු නේද?රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=ab1310274</link>
    <topic>සංවාද මණ්ඩපය</topic>
    <author>සංවාද සටහන</author>
    <content>ඛනිජ තෙල් කර්මාන්ත ඇමැතිඅනුරප්‍රියදර්ශන යාපාඇමැතිතුමනි ඔබේ ආණ්ඩුව සුදානම් වෙන්නේ මේ රට සූදු පිටියක් කරන්ඩද?නැහැ, ඒ මතය සම්පුර්ණයෙන්ම වැරැදියි. ‍ මේ රටේ කැසි‍නෝ ගෙනාපු කාලයේ එය පාලනය කරන්ඩ නීතියක් තිබුණේ නැහැ. අපේ ආණ්‍ඩුව තමයි කැසිනෝ සහ සූදු පිළිබද නීතියක් ගෙනාවේ. ඒ වගේම ආණ්ඩුවේ අදහසක් තිබුණා තවත් අපි කැසිනෝ හෝ සූදු සඳහා බලපත්‍ර දෙන්නේ නැහැ කියලා. දැනට අපේ රටට තියෙනවා කැසිනෝ සමාජ ශාලා හතරක්. මේ හතරම මීට කලින් තිබුණ ඒවා.දැනට ඩී.ආර් විජයවර්ධන මාවතේ ඉදි කිරීමට යෝජිත හෝටලය ගැනයි ප්‍රශ්නයක් වෙලා තියෙන්නේ. ඒ හෝටලයේ කැසිනෝ හලක් අරිනවා නම්, දැනට බලපත්‍ර තියෙන කැසිනෝ සමාජ ශාලාවක් තමයි ගෙනියන්න වෙන්නේ. ඒ අනුව ලංකාවේ කැසිනෝ බලපත්‍ර වැඩි වෙන්නේ නැහැ. තියෙන තැන මාරු වෙන එක විතරයි වෙන්නේ.දැන් කැසිනෝ පවත්වාගෙන යන්ඩත් එක්තරා ප්‍රදේශයක් වෙන් කරලා දීලා තියෙනවා. ඒ ගැන කතා කරන අය ඇත්ත කතා නොකර ලොකු විවාදයක් කැසිනෝ ගැන ඇති කරලා තියෙනවා. දැන් තියෙන කැසිනෝ බලපත්‍ර හැර අලුතෙන් එකක්වත් දෙන්නේ නැතිනම් , නුසුදුසු ස්ථානවල තියෙන ඒවා සුදුසු තැන්වලට යනවා නම් ඒ වගේම යම් ව්‍යාපාරිකයෙකු හෝටලයක් පටන් ගන්න කොට දැනට තියෙන කැසිනෝ ශාලා එකක් හෝ හතරම එහි ගෙනියනවා නම් මොකක්ද තියෙන  ප්‍රශ්නය.මේක වැරැදි අර්ථ නිරූපනයක්. එහෙම නැතිව ආණ්ඩුව කැසිනෝ බලපත්‍ර අලුතෙන් දෙන්ඩවත් කැසිනෝ නීති ගත කරන්ඩවත් යනවා නෙමෙයි. රජයක් විදියට මේ රජය කැසිනෝ පිළිබද නියාමනයක් කරලා තියෙනවා. පසුගිය කාලයේ කැසිනෝ බදු වැඩි කරලා තියෙනවා.මොකක්ද ඔබ ඔය කියන නියාමනය ?ඔබට තේරුම් ගන්ඩ පහසු විදියට කියන්නම්‍. මේ වෙනකොට එක කැසිනෝ ශාලාවක් තියෙන්නේ පාසලක් ඉදිරිපිට. අනෙක් එක කොල්ලුපිටියේ පන්සලක් ඉදිරිපිට තියෙන්නේ. ඒවා ඒ තැන්වලින් ඉවත් කරනවා. ඉතින් මේ යථාර්ථය තේරුම් ගන්නේ නැතිව හුදු දේශපාලන තර්ක මත ඉඳගෙනයි බොහෝ දෙනා කතා කරන්නේ.සත්‍ය තර්ක මත පදනම් වෙලා කවුරුත් මේ වෙලාවේ කතා කරන්නේ නැහැ. ඒ නිසා මං අයෙත් කියන්නේ ආණ්ඩුව අලුත් කැසි‍නෝ බලපත්‍ර දෙන්ඩ යන්නෙත් නැහැ. යම් කෙනෙක් හෝටලයක් හදනවා නම් දැනට බලපත්‍ර තියෙන කෙනෙකුට එතැනට කැසිනෝ හල ගෙනියන්න ඉඩ දෙන එක විතරයි කරන්නේ. ඒ වගේ දේකට ආණ්ඩුවට විරුද්ධ වෙන්ඩත් බැහැ.නමුත් කැබිනට් එකේ කතා නොකරපු ඔට්ටු හා සූදු ඇල්ලීමේ පනතේ කොටස් මේ නව උපාය මාර්ගික සංවර්ධන පනතට ඇතුළත් වෙලා තියෙනවා නේද?නැහැ. අපි ආයෝජන අවස්ථා ලංකාවේ වැඩි කරන්ඩ ඕනේ. එහෙම ආයෝජකයන්ට තමයි අපි සහන ලබා දෙන්නේ. සහන දෙන තැන්වල සුදු හලක් පවත්වනවා නම් ඒ වෙනත් තැනක තිබෙන සූදුහලක් එතැනට ගෙන ඒමක් නම් ඒ දෙය පනතට ඇතුළත් කිරීම කියන්නේ නිතිමය විධිවිධානයක් විතරයි.කෙසේ වෙතත් ඒ පනතේ වගන්ති කීපයක් සංශෝධනය කිරීමට ඒ පනත දැනට ඉවත් කරගෙන තියෙනවා. ඒ නිසා අලුත් පනත මොකක්ද කියලා මා දන්නේ නැහැ. මා දළ වශයෙන් දන්න ටික තමයි මේ කිව්වේ.ජනාධිපතිතුමා කැබිනට් එකේදී ඉවත් කරන්ඩ කියපු කොටස් මේ ගැසට් එකට ඇතුළත් වෙලා තියෙනවා කියලා දැනගන්ඩ ලැබුණා?ඒ ගැන මා කියන්ඩ දන්නේ නැහැ.මේ උපාය මාර්ගික සංවර්ධන පනත කියලා එන්නේ සූදු හා ඔට්ටු ඇල්ලීම් ශක්තිමත් කරන්ඩ කියලා ජනාතාව අතර මතයක් ගොඩ නැඟිලා තියෙනවා නේද?මා දැන් පහැදිලිව කිව්වා. මේ රටේ කැසිනෝ බලපත්‍ර හතරයි තියෙන්නේ ඒ හතරට ඇරෙන්ඩ වෙන කිසිම එකකට බලපත්‍ර දෙන්නේ නැහැ. ඒ වගේ අවස්ථාවක කැසිනෝ බලපත්‍ර දෙනවා කියන තර්කය වැරැදියිනේ. උපාය මාර්ගික සංවර්ධනය කියන්නේ යම් යම් තෝරා ගත් ප්‍රදේශවල තෝරා ගත් ව්‍යාපෘතිවලට සහනදායි ක්‍රමයක් නිර්මාණය කරන එකයි. මතක තියා ගන්ඩ ලංකාව ඉදිරියේදී නව පරිච්ඡේදයක් ආරම්භ කරන්ඩ නම් ආයෝජන අවස්ථා වැඩි කළ යුතුයි.බොහෝ දෙනෙක් කල්පනා කරන්නේ නැහැ අපේ රටේ ජනතාවට හොඳ ජීවන මට්ටමක් තියෙනවා කියලා. ඉතින් මේ රට සංවර්ධිත මට්ටමට ගෙන එන්ඩ සංචාරක, නිෂ්පාදන සහ සේවා අංශය පුළුල් නොකර කොහො‍මද ? විපක්ෂයේ උදවිය කතා කරන්නේ කට කතා නැතිනම් හිතලු.ආර්ථික විද්‍යානුකූලව කවුද කතා කරන්න්නේ. අපේ රටට අදායම් වැඩිපුර අවශ්‍යයි. අපේ රටට ඩොලර් වැඩිපුර අවශ්‍යයි. කාර්මික අංශය මේ රටේ වැඩි විය යුතුයි. 21 ‍වැනි ශත වර්ෂයේ ඉන්න අපි ලෝකයේ පවතින ක්‍රම එක්ක ඉදිරියට යන්ඩ ඕනේ. ඒත් එක්කම සංස්කෘතිය සභ්‍යත්වය කියන දේවල් ගැනත් අපි සැලකිලිමත් වෙනවානේ. ඒ නිසා ආණ්ඩුව නොකරන දෙයකට චෝදනා කරන එක වැරැදියි.ඔබතුමාලා සංස්කෘතිය සභ්‍යත්වය ආරක්ෂා කරනවා කිව්වට කැසිනෝ නිසා වෙන්නේ ඒ සියල්ල විනාශ වෙන එක නේද?නැහැ. එහෙම වෙන්නේ නැහැ. චීනය ගත්තොත් මැකාව් දුපත සම්පුර්ණයෙන්ම කැසිනෝ සඳහා වෙන් වෙලා තියෙනවා. මෑතකදී සිංගප්පුරුවේ කැසිනෝ හලක් විවෘත වුණා. ඒකේ ස්ව‍දේශිකයන්ට සහ විදේශිකයන්ට වෙන වෙනම මුදල් අය කරනවා.ඒ නිසා තමයි ක්‍රමවේදයන් සහ නීති අවශ්‍ය වෙන්නේ. දැන් ආණ්ඩුව කරන්ඩ යන්නෙ නීතියක් නැති තැනට ක්‍රමයක්, නියාමනයක් සහ නීතියක් අතුළත් කරන එකයි. ඒ වැඩපිළිවෙළ වැරැදියි කියලා විවේචනය කිරීම සාධාරණයි කියලා මං හිතන්නේ නැහැ.කැසිනෝවලට අසීමිත බදු සහන ලබා දෙනවා කියන චෝදනාවක් තිබෙනවා?නැහැ. ඒක වරැදියි. මේ රටේ කැසිනෝවලට බදු වැඩි කරලා තියෙනවා.නමුත් පැකර්ගේ හෝටලයට විශාල බදු සහන දීලා තියෙනවා ?නැහැ‍. ඒ අයගේ පිරිවැටුමෙන් විශාල මුදලක් අය කරනවා. මා දැක්කා ඒ ගැසට් එක.ඔබ මොනවා කිව්වත් ගැසට් එකේ තියෙනවා බදු සහන ගැන?නැහැ වැරැදියි. බදු සහන දීලා තියෙන්නේ ඒ සම්පුර්ණ ව්‍යාපෘතියට මිසක් කැසිනෝවලට නෙමෙයි.ඔබතුමාලා උපාය මාර්ගික සංවර්ධන පනත කියලා කිව්වාට ඒ ගැන රටට ගිහින් තියෙන්නේ ආණ්ඩුව කැසිනෝවලට උදව් කරනවා කියලයි?මං මුලින්ම කිව්වා. මේ කැසිනෝ ශාලා නියාමනයට නීති ගෙන ඒමක් කරන්නේ කියලා. ඒ වගේම අනවශ්‍ය තැන්වල තියෙන කැසිනෝ ශාලා එක තැනකට ගේන එක වරදක්ද? එතකොට කොහොමද මේ ආණ්ඩුව සූදුවට කැසිනෝවලට උදව් කළා කියන්නේ. කැසිනෝ බදු වැඩි කිරීම පාර්ලිමේන්තුවෙන් කළා.ඒකෙන් රජයට විශාල බදු මුදල් ලැබෙනවා. එතකොට ඔය කියන පාදඩකරණය වෙන්නේ නැහැනේ. ලංකාවේ කැසිනෝ නැතිනම් පිට රට ගිහින් මිනිස්සු කැසිනෝ ගහයි. මතක තියා ගන්ඩ මේ ලෝකය තව දුරටත් කුඩා ගම්මානයක් නෙමෙයි. සමහරුන්ට තියෙන්නේ හුදකලා වු එක්දහස් නවසිය පනස් ගණන්වල චින්තනයක්‍. සුදු ගහන කෙනාට ඉන්ටර්නෙට් එකනේ සුදු ගහන්ඩ පුළුවන්. ක්‍රෙඩිට් කාඩ් එකෙන් සුදු ගහන්ඩ පුළුවන්.එතකොට මේ කැසිනෝ ගැන විපක්ෂය මවන මතය මොකක්ද?විපක්ෂය මවන මතය දේශපාලන මතයක්. එල්ලෙන්ඩ තැනක් නැති වුණාම එල්ලෙන්ඩ තැනක් විපක්ෂය හොයා ගන්නවා. පසුගිය කාලයේ ඕන කෙනෙක්ට ගිහින් කැසි‍නෝ ගහන්ඩ පුළුවන්. ඕන ගණිකාවකට ඒකට රිංගන්ඩ පුළුවන්.මේවා නියාමනය වෙන කොට යම් පාලනයක් තියෙනවා. ඒ නිසා මතක තියා ගන්ඩ අපි කරන්නේ නියාමනය සහ නීති පද්ධතියක් ඇති කිරීමත් වඩා සුදුසු තැන්වලට කැසිනෝ ගෙන යාමත් විතරයි. හුදු කැසිනෝ ශාලා ඇති කිරීම කියන මෝඩ තර්කයක් ඇතුළට දාලා සාමාන්‍ය ජනතාවගේ මනස විකෘති කරනවාට මං විරුද්ධයි.වයඹ පළාතේ සභාපති පත් කර ගැනීමේ ඡන්දයේදී එ.ජ.නි.ස මන්ත්‍රීවරු ආණ්ඩුවට රතු එළියක් දැල්වුවාද?නැහැ. නැහැ. එහෙම දෙයක් නෙමෙයි වුණේ. වයඹ පළාතේ මන්ත්‍රීවරු පිරිසක් විරුද්ධ පක්ෂයෙන් අපේම කෙනෙක් යෝජනා කළාම එයාට ඡන්දය දීලා තියෙනවා. ඒක ආණ්ඩුව දල්වපු රතු එළියක් නෙමෙයි. වරැද්ද තියෙන්නේ ඒ වෙලා‍වේ ඒ මන්ත්‍රීවරයාට තිබුණේ ඉල්ලා අස්වෙන එකයි.නමුත් ඒක වුණේ නැහැ. ඔහුට තිබුණේ එ.ජා.ප උඟුලට අසු නොවී ඉන්ඩයි. නමුත් ඔහු අහු වුණා. නමුත් පක්ෂ මධ්‍යම කාරක සභාව තීන්දුවක් අරගෙන තියෙනවා විනයානුකූලව පියවර ගන්ඩ. නැතුව රතු එළියක් දල්වලා තියෙනවා කියන කතාව බොරුවක්. ඔවුන් මෝඩ නැහැ. මේක එක සිදුවීමක් විතරයි. මනාප සටන් තිබිලා මන්ත්‍රීවරුන්ගේ මොළේ අවුල් වෙලා තියෙන වෙලාවේ වුණ එක සිදු වීමක් විතරයි මේක.පොදු රාජ්‍ය මණ්ඩලයීය සමුළුවට ආණ්ඩුවේ තියෙන සුදානම මොන වගේද?1976 නොබැදි සමුළුවටත් වගේම විවේචනයක් තිබ්බා. නමුත් ඒ සමුළුවේ ලාබ අපි තවමත් ලබනවානේ. අපේ ජනාධිපතිතුමා පොදු රාජ්‍ය මණ්ඩලයීය සමුළුවේ නායකයා වෙන එක අපේ රටට මොන තරම් ගෞරවකයක්ද? ඒ විදියට බුද්ධිමත්ව හිතන්ඩ අපේ විපක්ෂය තවම මෝරලා නැහැ.ඒකනේ ආණ්ඩුවක් ගන්ඩ බැරි. මේ රටට ලැබෙන ආර්ථික වාසි ගැන හිතන්නේ නැහැ.විශාල මාධ්‍යවේදීන් පිරිසක් එනවා. ඒ අය මේ රටේ සංචාරය කරාවි. එතකොට මේ රට ගැන තියෙන මිත්‍යා මත බිද වැටෙනවා. ඇත්තටම ඒක ඊලාම්වාදීන්ට දෙන කනේ පාරක් වෙනවා. අපේ රට ගැන මොන තරම් ප්‍රසිද්ධියක් ලැබෙනවාද?අයිෆා සිනමා සම්මාන උළෙල මේ ර‍ටේ තියලා ලැබුණු ප්‍රතිලාභ මොනවාද?අයිෆා එක අපි කළේ මොන වෙලාවේද? යුද්ධය ඉවර වුණ වෙලාවේයි. ඒ වෙන කොට ලංකාවට විදෙස් ජාතිකයන් එන්ඩ බයේ හිටියා. නමුත් ඉන්දියාවේ නළු නිළියන් සහ සිනමාකරුවන් ලංකාවට අවාම අපේ රට ගැන තිබුණු මතය වෙනස් වුණා. දැන් බලන්ඩ බොම්බේ වෙල්වට් කියන ඉන්දීය චිත්‍රපටය අද රන්මිණිතැන්න සිනමා ගම්මානයේ රූගත කෙරෙනවා. එහෙම තමයි සම්බන්ධතා ඇති වෙන්නේ.සංවාද සටහනචන්දන බණ්ඩාරකොළඹ දිස්ත්‍රික්එජාප පාර්ලිමේන්තු මන්ත්‍රීසුජීව සේනසිංහඑජාප කෘත්‍යාධිකාරී මණ්ඩලය පාක්ෂිකයන්ගේ සැබෑ නියෝජනයක් කරන්නේ යැයි තමන් නො සිතන බව ද බ්‍රයන් ලාරා මෙන් ආණ්ඩුවට තනිව පහර දුන්නත් තමන් පක්ෂයේ කොතනකවත් නැතැයි ද කොළඹ දිස්ත්‍රික් එජාප පාර්ලිමේන්තු මන්ත්‍රී සුජීව සේනසිංහ මහතා කියයි.සිළුමිණ සමඟ සම්මුඛ සාකච්ඡාවකට එක්වෙමින් මන්ත්‍රීවරයා මේ ප්‍රකාශය කළේය. එහිදී ඇසූ ප්‍රශ්න කීපයකට සේනසිංහ මන්ත්‍රීවරයා දුන් පිළිතුරු මෙසේ ය.යූඇන්පීයේ අද තත්ත්වය ගැන කියන්නේ කුමක් ද?යූඇන්පීයේ තත්ත්වය හොඳයි.හොඳ වෙන්නෙ කොහොමද? යූඇන්පීය අද අර්බුදයක නේද ඉන්නෙ...?ඒකම තමයි හොඳයි කිව්වේ. අර්බුද සෑහෙන්න තියනවා පක්ෂය තුළ. මේ අර්බුදය නිසා තියන ක්‍රමය වෙනස් කරන්නම වෙනවා. අර්බුද තියනව කියන්නේ තියන ක්‍රමය වෙනස් කරන්න මොනව හරි කරන්න වෙනව කියන එකයි. හොඳ පැත්තට දෙයක් වෙයි කියල අපි බලාගෙන ඉන්නවා.අර්බුදය විස‍ඳෙන පාටක් නැහැ. කල් මැරීමක් නේද සිදුවෙමින් තියෙන්නෙ?මේක දිගින් දිගටම ඇදගෙන යන්න බැහැනේ. පරදින්නේ දිගටම අර්බුදය තිබුණොත්. එහෙම නැතුව ප්‍රශ්න විසඳගෙන අර්බුදයෙන් එළියට ආවම පරදින පක්ෂය දිනන පක්ෂයක් බවට පරිවර්තනය කරන්න පුළුවන් වෙනවා. ජේ. ආර්. - ඩඩ්ලි අර්බුදය විසඳා ගැනීමේ අවසන් ප්‍රතිඵලය වුණේ 1977 ජයග්‍රහණය. චන්ද්‍රිකා - මැතිනි අනුර අර්බුදය නිමා වුණේ චන්ද්‍රිකාගේ 1994 ජයග්‍රහණයෙන්.අර්බුදය තුළින් සැබෑ ජයග්‍රාහකයා එළියට ඒවි.එජාපයට අනාගතයක් නැති බවට කරන ප්‍රකාශ ගැන ඔබ කියන්නේ කුමක් ද?මේ තත්ත්වය වෙනස් කරන්න පක්ෂය තුළ ලොකු වෙනසක් කරන්නම වෙනවා. ඒ වෙනස අපි යන යන තැන පාක්ෂිකයා අපෙන් ඉල්ලනවා. දැනට නායකතුමා සතු බලය යෝජිත නායකත්ව මණ්ඩලයට දීල සියලු වෙනස්කම් කිරීමේ අයිතිය මේ නායකත්ව මණ්ඩලයට දීල. කෘත්‍යාධිකාරී මණ්ඩලය සතු තනි බලය මේ නායකත්ව මණ්ඩලයට දීල පක්ෂයේ පූර්ණ ප්‍රතිසංවිධානයක් හරහා දක්ෂයාට තැන දුන්නොත් අද පවතින තත්ත්වය සම්පූර්ණයෙන් වෙනස් කරන්න පුළුවන්.පක්ෂයක එක නායකයා නේද ඉන්න පුළුවන්. එහෙම බලනකොට මේ නායකත්ව මණ්ඩල කතාවත් විහිළුවක් නොවෙයි ද. කෝකියො වැඩි වුණාම හොද්ද නරක් වෙනව කියල කතාවක් තියනවා?මේක පවතින තත්ත්වය වෙනස් කරන්න ජාතික භික්ෂු මණ්ඩලයෙන් යෝජනා කරපු හොඳ ක්‍රමයක්. ඒක අවුල් කරන්න හදන්න එපා පක්ෂ ප්‍රතිසංවිධානයට සෑම කෙනෙක්ගෙම අදහස් අරගෙන ක්‍රියා කළ හැකියි. මේක තාවකාලික පියවරක් බව හැබැයි.කොහොමත් මේ හරහා පක්ෂයට ජනාධිපති අපේක්ෂකයෙක් නම් කරන්න වෙනවා. එතකොට ඔහු තමයි පක්ෂයේ ඊළඟ නායකයා වෙන්නෙ. ඒ තුළින් නව නායකයෙක් නව වැඩපිළිවෙළක් සමඟ පක්ෂය නව මාර්ගයකට යොමුකළ හැකියි.මේ පක්ෂ නායකයා එක්ක ඉස්සරහට යන්න බැහැ කියල ද ඔබ කියන්නෙ?මම මේ ගැන ප්‍රසිද්ධියේ මේ වෙලාවේ නොකිව්වත් අපේ මන්ත්‍රී කණ්ඩායමේදී පක්ෂ අභ්‍යන්තරය තුළ මේ ගැන ඇති තරම් කතා කරල තියනවා. මම කියන්න කැමැතියි අපි කොහේ ගියත් මළ ගෙදරක ගියත්, මඟුල් ගෙදරක ගියත් වෙනත් උත්සවයකට ගියත් අපේ පාක්ෂිකයෝ පක්ෂය තුළ සැබෑ වෙනසක් ඉල්ලනවා.රනිල් ඉන්න ඕන කියන අයත් ඉන්නවනේ...?මම කියන්නේ පාක්ෂිකයන් බහුතරයකගේ මතය ගැන. පාක්ෂිකයා බලාපොරොත්තු වන වෙනස පක්ෂය තුළ නොකළොත් පාක්ෂිකයා වැටෙන්න ගහනවා. පාක්ෂිකයා ඒක තීන්දු කරල තියෙන්නෙ. පක්ෂයේ ජන පදනම එන්න එන්නම අඩුවෙමින් තිබෙන්නේ ඒ නිසයි.පක්ෂයේ කෘත්‍යාධිකාරී මණ්ඩලයනේ ඔබ කියන වෙනස ගැන තීන්දු තීරණ ගත යුත්තෙ?එතන කරන දේවල් මම දන්නෙ නැහැ.ඔබ පාර්ලිමේන්තු මන්ත්‍රීවරයෙක් වෙලත් පක්ෂ කෘත්‍යාධිකාරී මණ්ඩලයේ නැහැ...?නැහැ. මම එතන නැහැ. මම පක්ෂයේ කොහෙවත් නැහැ.මේ පක්ෂයේ කෘත්‍යාධිකාරී මණ්ඩලය පාක්ෂිකයාගේ සැබෑ නියෝජනයක් කියා ඔබ හිතන්නේ නැද්ද?මම එහෙම හිතන්නේ නැහැ. එහෙම නම් මහජන නියෝජිතයෝ මහජනයා ඡන්දය දුන්න උදවිය විදියට අපි එතන ඉඳල මහජනයා වෙනුවෙන් තීන්දු ගන්න එපායැ. මහජනයා වෙනුවෙන් ඕන මහජන පීඩාවකට අරගලයක කර දෙන ආණ්ඩු බලය නිසා මහජනයා පීඩා විඳින ඕන නඩුවකට පෙනී සිටින වැඩියෙන්ම ආණ්ඩුවට ගහන මිනිහෙක් මම. එහෙම මිනිහත් ඔය පක්ෂ කෘත්‍යාධිකාරී මණ්ඩලේ නැහැ. පක්ෂයේ කොතනකවත් නැහැ. තනියම බ්‍රයන් ලාරා වගේ ගහන්නේ.අනිත් ආණ්ඩුවට ගහපු මිනිහ දයාසිරිත් ආණ්ඩුවට ගියා...?ඔව්. දයාසිරි ගියා. ඔබ ඊළඟට අහන්නේ මමත් යනව ද කියලනේ. ප්‍රශ්නෙ අහන්නේ නැතිවම මම කියන්නම් කවුරු ගියත් මම ආණ්ඩුවට යන්නේ නැහැ. මගේ පසුබිම වෙනස්. මම වරදාන පස්සේ යන මිනිහෙක් නෙවෙයි. මම 4 වැනි පරම්පරාවේ නීතිඥයෙක්. මගේ ආච්චිත් ආච්චිගෙ නංගිත් නුවරඑළියේ නීතිඥවරියක්.මම නෙමෙයි මගේ බල්ලවත් යන්නෙ නැහැ. කියපු මිනිස්සුත් ආණ්ඩුවට එකතු වුණා.?මම ආර්ථික පසුබිම හදාගන්න නෙමේ දේශපාලනයට ආවේ. මම දේශපාලනයට ආවේ එක්සත් ජාතික පක්ෂයට ආදරේ නිසයි. අන්තිමට මට වැදගත් වන්නේ ප්‍රතිපත්තිය පමණයි. ඒ නිසා පක්ෂ මාරු කතාවක් මගේ න්‍යාය පත්‍රයේ නැහැ.ඔබ කතා කරන පක්ෂ වෙනසත් තවත් කල් මැරීමක් නොවෙයි කියන්න සාධක මොනවද?මේ වෙනස කවුරුත් පාක්ෂිකයෝ අපේක්ෂාවෙන් ඉන්නේ. මේ වෙනස නොකරනව නම් ඒ මිනිස්සු මාංශ පේශීන් වැඩ නොකරන අය වෙන්න ඕන. ඔවුන්ගේ ලේ නහර වැඩ කරනවද ස්වසනය අනෙකුත් ඉන්ද්‍රිය වැඩ කරනවද බලන්න ඕනෑ.එහෙම කළොත් හරියට සුනාමියක් ගැහුව වගේ තියේවි. එතකොට ආණ්ඩුවෙනුත් කඩාගෙන එජාපයට එන්ඩ බලන්න පුළුවන්.ඔබ හරියට සුරංගනා කතාවක වගේ කතා කරන්නේ...?ඔබ ආණ්ඩුවේ මාධ්‍යයෙන් නිසානේ ඔහොම කතා කරන්නේ. මේක සුරංගනා කතාවක් නෙවෙයි. අද මාධ්‍ය සියල්ම හීලෑ කරලා. බොරුව ඇත්ත කරල පෙන්වනවා. මේක දිගටම කරන්න බැහැ. මහජනයා ඇත්ත වටහාගන්න දිනය ළඟ ළඟ එනවා.ජයග්‍රහණයටත් පරාජයටත් වග කියන්න ඕන නායකය ද. එජාප පරාජයේ වගකීම ඔබලා එහෙම පිටින්ම පටවන්නේ පක්ෂ නායකයාට. ජයග්‍රහණයට පියවරු ගොඩයි. පරාජයට පියවරු නැතැයි කියනවා...?ඔබේ මුල් කියමන තමයි හරි. කට බොරු කිව්වත් දිව බොරු කියන්නේ නැතැයි කියනවා. දිනුමත් පැරදුමත් අයිති නායකයාට. දේශපාලනයේදි ලෝ‍ෙක කොහෙත් එහෙමයි. ඒ ක්‍රීඩාවෙදි විතරයි එහෙම නැත්තේ. ඕස්ට්‍රේලියාවේ ටෝනි ඇබොට් අගමැතිවරයා මෑතකම නිදර්ශනය. ජර්මනියේ ඇන්ජලා මර්කර්, ඇ‍ෙමරිකාවේ ඔබාමා මේ නම් වැලකට දිගට කියාගෙන යන්න පුළුවන්.ඇත්තට ම ඔබාමාට පක්ෂයේ කැමැත්ත සීයට 20 යි. ඔබාමා තමාගේ දක්ෂතාවයෙන් තමයි සීයට 55 දක්වා ආවේ. පක්ෂ නායකයා තමයි කවදත් දේශපාලනයේ ජයග්‍රාහකයාත් පරායේ හිමිකරුවාත් වන්නේ. ලංකාවෙත් එහෙමයි. ජේ.ආර්. ඩඩ්ලි, සර් ජෝන්, සිරිමාවෝ, ප්‍රේමදාස, චන්ද්‍රිකා, මහින්ද රාජපක්ෂ මේ කවුරුත් එහෙම තමයි.ඔබ කියන්නේ දිනන්න බැරි එකාට දිනන්න බැහැ කියලයි?හොඳම උදාහරණය අනුර බණ්ඩාරනායක. අගමැතිවරු දෙපළකගේ පුතා වුණත් අනුරට රටේ නායකයා වෙන්න බැරි වුණා. තව හිටියත් බැහැ කියලයි මා හිතන්නේ.අද එජාපය තියෙන්නේ ගිනි කන්දක් උඩ කියල මා කිව්වොත්?මම කියන්නේ මේ මොහොතේ අපේ පක්ෂය තියෙන්නේ ඉතාම තීරණාත්මක තැනක කියල.ගිනි කන්දක් වුණොත් පුපුරල විනාශ වෙනවනේ. බලාපොරොත්තු ‍වන වෙනස කෙරුවොත් ජයග්‍රහණයෙන් අනාගතය තීන්දු වෙයි.එජාපයේ එජාපයේ අයම ගහගත් එජාප මාතර ප්‍රජාතන්ත්‍රවාදය ගැන කියන්නේ කුමක් ද?ඒක කොයි පැත්තෙන් බැලුවත් ඉතාම නින්දිත අසික්කිත, කාන්තාවන්ට ළමයින්ටත් ගහපු සිද්ධියක්.මොකා ගැහුවත් ගහනව නම් ආණ්ඩුව පැත්තට ගහන්න එපායැ. ආණ්ඩුවට ගහන්න බැරි ගැරඩි පාක්ෂිකයන්ට ම ගහල තේරුමක් තියෙනවද.කටුනායකට අධිවේග මාර්ගය අද විවෘත වෙනවා?කටුනායකට මේ පාර හැදිල්ල හොඳයි. ප්‍රමිතියට හදල තියනවද මම දන්නේ නැහැ. ප්‍රශ්නෙ දූෂණ කොමිස් ගැහිල්ල. ඒව අමතක කළොත් පාර හැදිල්ල හොඳයි. එකට තුනක වියදමක් දරල.එජාපයේ මොන වෙනස කළත් මේක වට්ටන්න බැරි ශක්තිමත් ආණ්ඩුවක් කිව්වොත්?නැහැ. මේ ආණ්ඩුව බොරු කකුලෙන් ඉන්න ආණ්ඩුවක්. ආණ්ඩුවට වැටෙන්න පිඹින්න විතරයි තියෙන්නේ. මේ ආණ්ඩුවේ මැති ඇමැතිවරු අද පියන්ලගේ ගානට වැටිලා.සංවාද සටහනසරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=ab1310275</link>
    <topic>නිහතමානිත්වයේ සලකුණ චමල් රාජපක්ෂ</topic>
    <author>විචිත්‍ර චින්තක ගුණසේකර</author>
    <content> ශ්‍රී ලංකා පාර්ලිමේන්තුවේ කතා නායක චමල් රාජපක්ෂ මහතාගේ 71 වැනි ජන්ම දිනය ඔක්තෝබර් 30 වැනි දිනට යෙදී තිබේ. මේ ලිපිය ඒ නිමිත්තෙනි. ඒ වෙනුවෙන් එදින බණ්ඩාරනායක සම්මන්ත්‍රණ ශාලාවේදී 'හම්බන්තොටට දියවර' නම් කෘතිය එළි දැක්වෙයි.ශ්‍රීලංකාවේ දේශපාලනයේ අපට හමුවන චරිත බොහෝය. ඉන් අපට හමුවන අප ඇසුරු කරන අප දකින මිනිසුන් දෙවර්ගයකි. පළමු වර්ගයේ අය දේශපාලනය නිසා බැබළෙති. දෙවැනි ගණයේ උදවිය දේශපාලනය බබළවති. ගිරුවාපත්තුවේ වීරකැටිය මැදමුලන මහගෙදර ලොකු අයියා අද දවසේ රට කරවන මහගෙදර ලොකු අයියා වත්මන් කථානායක චමල් රාජපක්ෂ නම් පරිණත මානව හිතවාදී නායකයා වචනයේ පරිසමාප්ත අරුතින්ම අයත් වන්නේ මින් දෙවැනි වර්ගයටය.ඔහු දකුණු ලක රෝහණ පුරවරයේ ගිරුවායට පමණක් නොව සමස්ත ශ්‍රී ලංකාවේම දේශපාලන ගමන්මඟ බැබළ වූ අපේ කාලයේ අප දුටු අප හඳුනාගත් ඇති හැකි කුලකයේ උදවිය නොව නැතිබැරි පොඩි මිනිහාකේ කඳුළු පිහින්නට උපන් දේශපාලනඥයා ලෙස කට පුරා කිව හැකි ජනතා නායකයෙකි.සිය අත්තම්මලාගේ නිවෙස පිහිටි මාතර පාලටුව දිසානායක වලව්වේදී ඩී.ඒ. රාජපක්ෂ, දන්දිනා සමරසිංහ දිසානායක යුවළගේ කුළුදුල් පුතු වෙමින් 1942 වසරේ ඔක්තෝබර් මස 30 වැනිදා මෙලොව එළිය දුටු චමල් ජයන්ත රාජපක්ෂ දින දින හැදී වැඩුණේ ජයන්ති, මහින්ද, චන්ද්‍ර, ගෝඨාභය, බැසිල්, ප්‍රීති, ගාන්ධිනී සහ ඩඩ්ලි යන සහෝදර සහෝදරියන් අට දෙනකුට ආදර්ශවත් දයාබර ලොකු අයියණ්ඩිය වෙමිනි.එදා චමල්ගේ ලොකු අප්පච්චි ඩී.එම්. රාජපක්ෂයන් රාජ්‍ය මන්ත්‍රණ සභාවේ උගුර ලේ රහ වන තුරු එඩියෙන් වීරියෙන් වාග් ප්‍රහාරයේ යෙදුණේ මේ නෝක්කාඩුකම් අරියාදුකම් අසාධාරණකම්වලට එරෙහිවය.එතුමාගේ ඒ හැරවුම සහිත ඇරැඹුම උරුමයෙන් හිමිකර ගත් චමල්ගේ ආදර තාත්තා ඩී.ඒ. රාජපක්ෂයන් ගමේ ලියද්දේ වක්කඩෙන් දෑත් දෝවනය කොට නාමයෝජනා පතට අස්සන් තබා මැති සබය තරණය කළේ දුප්පතාගේ නිබඳ හිතසුව පිණිසමය.සිය නාඹර වියේදීම ශ්‍රී ලංකා පොලිස් සේවාවට පිවිසි චමල් රාජපක්ෂ 1985 දී මෙරට දේශපාලනය නව මාවතකට යොමු කරලීමේ අරමුණින් ක්‍රියාකාරී දේශපාලනයට අවතීර්ණ වූයේ රුහුණේ වමේ හදගැස්ම මැනැවින් හඳුනා ගනිමිනි. සද්දන්ත කුලයේ උදවිය කෙරෙහි පැහැර ගත් ජනතා බලය නැවත ලබාදීමේ සටනේ සෙන්පතියකු වෙමින් ඔහු 1989 දී පැවැති දුෂ්කර මහ මැතිවරණය ජයගනිමින් මුල්ගිරිගල අසුනේ මන්ත්‍රීවරයා ලෙස පාර්ලිමේන්තුවට පිවිසියේ ජන ගරුත්වයේ දේශපාලනයට නැවතත් ලංකාවේ හිමි ඉඩකඩ අත්පත් කරදීම උදෙසා යෝධ පියවරක් තබමිනි.1977 සිටම ක්‍රියාත්මක වූ එකී මර්දනකාරී දේශපාලන මාවත වෙනුවට වෙනත් මඟක් කැපීම ඇරැඹුණේ රුහුණු පුරවරයෙනි. එකල චමල් රාජපක්ෂයන්ගේත් ඔහුගේ ගමන් සගයන්ගේත් පොදු සටන් පාඨය වූයේ දකුණෙන් පටන් ගනිමු යන්නය.1994 වසරේදී නැවත වරක් පාර්ලිමේන්තුවට පිවිසි ඔහුට පැවරුණු ප්‍රධානතම අභියෝගය වූයේ ප්‍රගතිශීලී දේශපාලනය පිළිගැනීම නිසා 17 ත් වසරක් දඬුවම් විඳි හම්බන්තොට ජනතාවගේ ජීවිත යළි නඟා සිටුවීමය.චමල් රාජපක්ෂ යනු මෙරට දේශපාලනයේ නිහතමානීත්වයේ සලකුණයි. ඔහුගේ දේශපාලන භූමිකාවේ ආරම්භයේ සිට මේ දක්වා පමණක් නොව මතුවටත් ඒ නිහතමානීත්වයේ ආදරණීය ලකුණු සුරැකිව රැකෙන්නේය.බොහෝ සංකීර්ණ ප්‍රතිපත්ති ඉතා සරල බසින් පැහැදිලි කොට ජන මනසේ තහවුරු කිරීමේදී ඔහු කෙරෙන් දිස් වන්නේ හැබෑ හපන්කමකි.කථානායකතුමා පාර්ලිමේන්තුව ද ජනතාව ද අමතන භාෂාව දේශපාලන සුභාෂිතයකි. ඔහුගේ අල්පේච්ඡ ජීවිත‍ෙයන් පෙන්වා දෙන්නේ දුර්ලභ ජන නායකයකුගේ චාම් ගති ලක්ෂණයන් ය.සිය සොහොයුරු මහින්ද රාජපක්ෂයන් පෙරටුකොට ගත් චමල් රාජපක්ෂයන් හා ඔහුගේ ගමන් සගයන්ට වැඩිකල් නොගොස් ජන ‍ගෞරවය සුරකින ජනතාවාදී රජයක් බිහිකළ හැකි විය.හම්බන්තොට සයුරු තෙර රට තුළට කැඳවා ඩොලර් මිලියන 5000 කටත් අධික මුදලක් වැය කරමින් හම්බන්තොට මිරිජ්ජවිල ඉදිකර තිබෙන සුවිසල් වරාය ඔහුගේ දුර දක්නා නුවණේ මහිමය පතල කරවන්නකි.ජනපතිතුමා ත්‍රස්තවාදය නිමා කළාක් මෙන්ම හම්බන්තොට වරාය සංවර්ධනයෙන් පමණක් බිහිවන තුන් ලක්ෂයකටත් අධික ඍජු හා වක්‍ර රැකියාවන්ගෙන් ගිරුවායේ ජනතාවගේත් දුප්පත්කමට නැවතීමේ තිත තැබෙන දිනය වැඩි ඈතක නොවේ.මේ උදාවී ඇත්තේ අහස පමණක් ‍නොව අභ්‍යවකාශය ද දිනිය යුතු හෝරාවකි. එහි උරුමය හම්බන්තොට ජනතාවට උදාකර දීමට චමල් රාජපක්ෂයන් පියවර ගත්තේය.මත්තල ගුවන් තොට ලංකාවේ දෙවන අන්තර්ජාතික ගුවන් තොටුපොළ වනවා සේම ලංකාවේ එවැනි ගුවන් කේන්ද්‍රස්ථානයක් ඉදිවන්නේ යටත් විජිත යුගයෙන් පසුව වීම විශේෂත්වයකි.මේ නිසා දකුණේ සංචාරක කර්මාන්තයේ දියුණුව ආයෝජන හා සංවර්ධන කලාප සංවර්ධනය මෙන්ම විවිධ වූ අපනයන නිෂ්පාදන ඇති කිරීම මඟින් හම්බන්තොට ආර්ථිකය විජයග්‍රහණය කරවීම ද හැකිවනු ඇත.මේ දූරදර්ශී නායකයාගේ සේවය වරායට ගුවන් තොටට පමණක් සීමා වූවක් නොවේ. කෘෂිකාර්මික නවෝදය මඟින් හම්බන්තොට දිසාව ස්වයංපෝෂිත කිරීමට කෙතට දියවර සැපයී‍ෙම් අටියෙන් එතුමන්ගේ දායකත්වය සහ මඟපෙන්වීමෙන් රුපියල් මිලියන 6000 කට අධික මුදලක් වැය කොට හම්බන්තොට ඉදිකළ වෙහෙරගල ජලාශය මඟින් ගොවි පවුල් 5000 කට පමණ ප්‍රතිලාභ හිමිකර දෙමින් ඉඩම් අක්කර 12000 කට යල මහ දෙකන්නයේ ජලය සැපයේ.කුඹුරු අක්කර දහස් ගණනක් අස්වැද්දීමට හැකි පරිද්දෙන් මවුආර ජල යෝජනා ක්‍රමය ඇරැඹීමත් වලස්මුල්ල ප්‍රාදේශීය ලේකම් කොට්ඨාසයට අයත් කැකිරිඕබඩ ජල ව්‍යාපෘතිය ක්‍රියාත්මක කිරීමත් හුංගම කච්චිගල්ආර අමුණ ආඳුපැලෑන අමුණ උඩුකිරිවල වැව අට්ටික්කාව අමුණ‍ මෙන්ම උමා ඔය යෝජනා ක්‍රමය ද කැපී පෙනේ.හම්බන්තොට ගොවි රජවරුන්ගේ කෘෂිකාර්මික දැනුම ඉහළ නැංවීමට පියවර ගත් ඔහු මිද්දෙණිය පොල් පර්යේෂණ උපපොළ මිරිජ්ජවිල සූරියවැව මාර්ගයේ නව මයුරපුර ප්‍රදේශයේ ස්ථාපිත කළ පසු අස්වනු තාක්ෂණ මධ්‍යස්ථානය වැලිගත්ත මාගම්පුර කෘෂි තාක්ෂණික හා ග්‍රාමීය විද්‍යා ආයතන මෙන්ම ශ්‍රී ලංකා ඉතිහාසයේ ප්‍රථම වතාවට ගොවීන්ට කෘෂි තාක්ෂණික දැනුම ලබාදී සහතික පත්‍ර ඩිප්ලෝමාවක් පිරිනැමීම දක්වා සංවර්ධනය කොට හම්බන්තොටටට කෘෂි විශ්ව විද්‍යාලයක පහසුකම් ලබා දුන්නේය.ස්වාභාවික සම්පත් හා පරිසර අංලකරණය යටතේ පේරාදෙණිය උද්භිද උද්‍යානය වැනි සෞන්දර්යාත්මක ජෛව විද්‍යාත්මක මෙන්ම අධ්‍යාපනික වටිනාකමකින් යුත් උද්‍යානයක් මිරිජ්ජවිල ස්ථාපිත කිරීම බටඅත කෘෂි තාක්ෂණික උද්‍යානයක් ඇති කිරීම වෙරළාශ්‍රිත කඩොලාන සංවර්ධන ව්‍යාපෘතීන් දියත් කිරීම මෙන්ම හම්බන්තොට ජනතාවට සොබාදහමින් ලද අසිරිමත් දායාදයක් වන සූරියවැව - මදුනාගල උණු දිය පොකුණු සංවර්ධනය කොට වඩාත් දැකුම්කලු ප්‍රදේශයක් බවට පත් කිරීම මෙන්ම එය අනාගත පරපුරට උරුම කර දීම ද එතුමන් කළ තවත් අනාගත ආයෝජනයකි.එසේම හම්බන්තොට ධීවර ජනතාවට සහනදායි පදනම මත විශාල බෝට්ටු දැල් හා ආම්පන්න ලබාදීමෙන් නොනැවතුණු ඔහු හම්බන්තොටට තොග සහ සිල්ලර මාළු වෙළෙඳපොළක් සහ විවේකාගාරයක් මෙන්ම අයිස් නිෂ්පාදනාගාරයක් ද හිමිකර දුන්නේය.වැලිපටන්විල හා ගොඩවාය ධීවර නැංගුරම් පොළ දෙකක් ඉදිකිරීම ද සුනාමියෙන් විනාශයට පත් කිරින්ද ධීවර වරාය යළි සාර්ථකව පවත්වාගෙන යා හැකි පරිදි කඩිනමින් සංවර්ධනය කිරීම ද කුඩාවැල්ල ධීවර වරාය ඉදිකිරීම කළමැටිය ධීවර වරාය ආරම්භ කිරීම මිරිදිය ධීවරයන්ට අවශ්‍ය පහසුකම් ලබාදීම මෙන්ම ධීවර කර්මාන්තයේ නිරත වන්නන්ගේ පවුල්වල දරුවන් වෘත්තිය පුහුණුවට යොමු කිරීම සඳහා ධීවර ගම්මාන ආශ්‍රිතව බඳගිරිය වෘත්තීය පුහුණු මධ්‍යස්ථානය ඇරැඹීමට කටයුතු කළේය.ගිරුව‍ායේ ජනතාවගේ දිය පිපාසය සංසිඳුවන්නට කටයුතු කරන අතර පොල් අතු සෙවිලි කළ පැල්පත් වෙනුවට ස්ථිර නිවාස ලබාදීමේ අරමුණින් දියත් කළ ජන උදාන ගම්මාන නිවාස ව්‍යාපෘතිය මඟින් සෙත සැලසුණු හම්බන්තොට ජනතාව මෙපමණෙකැයි කිව නොහැක. සිය 67 වැනි ජන්ම දිනය වෙනුවෙන් අරඹන ලද නිවාස 67 ක් ඉදිකිරීමේ කුසුම් නිවාස ව්‍යාපෘතිය මඟින් දැනටමත් රුපියල් ලක්ෂ 50 ක වටිනාකමින් යුතු නිවෙස් 15 ක් ජනතා අයිතියට පවරා තිබේ.හම්බන්තොට අධ්‍යාපන හා වෘත්තිය පුහුණු ක්ෂේත්‍රයට ද ඔහු කළ මෙහෙය අති මහත් ය. සුචි ජාතික පාසල බෙලිඅත්ත රුහුණු විජයබා පාසල යන විදුහල් අලුතින්ම ඉදිකිරීම මෙන්ම ඒවාට අවශ්‍ය භෞතික හා මානව සම්පත් ලබාදීම ද නාකුළුගමුව ගාමිණි මහ විදුහල කිරින්ද මුස්ලිම් විදුහල ලුනම මහා විද්‍යාලය හම්බන්තොට සහිරා විදුහල ඇතුළු පාසල් රැසක් නවීකරණය කිරීම මෙන්ම උග්‍ර ගොඩනැඟිලි හිඟය හේතු කොට දෙවරු ක්‍රමයට පන්ති පැවැත්වූ සූරියවැව ජාතික පාසලට අවැසි අංග සම්පූර්ණ ගොඩනැගිලි පහසුකම් ලබාදීමේ පූර්ණ ගෞරවය හිමි වන‍ුයේ ද චමල් රාජපක්ෂයන්ටය.සාමාන්‍ය පෙළ සමත්ව උසස් පෙළ විභාගයෙන් ජය ලැබ විශ්ව විද්‍යාලයට යාමේ බලාපොරොත්තුව සැබෑවක් කරවන්නට සිය පියාණන් වූ ඩී.ඒ. රාජපක්ෂ මැතිතුමාගේ අනුස්මරණ පදනම හරහා ඇරැඹි සිසුර අධ්‍යාපන ශිෂ්‍යත්ව වැඩසටහනේ මහිමයෙන් දහස් ගණනක් හම්බන්තොට දරුවන්ට විශ්ව විද්‍යාල වරම් ලබාදීමට ඔහු සමත් ව ඇත.දිසා රෝහලක්ව පැවැති හම්බන්තොට රෝහල සියලු අවශ්‍යතා සපුරමින් මූලික රෝහලක් බවට පත් කළ අතර අද වන විට වෛද්‍යවරු 70 ක්ද ඉක්මවමින් සේවය ඉහළ නැංවීමත් ඔවුනට අවශ්‍ය නේවාසික පහසුකම් සපුරාලීමත් සෞඛ්‍ය අංශය වෙනුවෙන් කළ සේවාවන්ගෙන් සමහරකි.මේ හැරුණු විට කිරින්ද නව ග්‍රාමීය රෝහල ඉදිකිරීම දෙබරවැව අම්බලන්තොට ලුණුගම්වෙහෙර සූරියවැව බැරගම යන රෝහල් නවීකරණය කිරීම මෙන්ම හම්බන්තොට අංග සම්පූර්ණ නව හෙද විදුහලක් අරඹමින් වසරකට හෙද හෙදියන් 200 කට අධික පිරිසකට පුහුණුව ලබාදීමට කටයුතු යෙදීම ද සඳහන් කළ හැක.හම්බන්තොට ජනතාවට නීතිය ඉදිරියේ සාධාරණත්වය යුක්තිය ඉටුකර දීමේ අභිලාෂයෙන් ඉදිකළ අධිකරණ සංකීර්ණය ද තිස්සමහාරාම මහේස්ත්‍රාත් අධිකරණය සඳහා නව ගොඩනැඟිලි සංකීර්ණය ද ඔහුගේ සේවාවන්ගේ මංසලකුණු වෙයි.හම්බන්තොට කාර්මික ක්ෂේත්‍රයට ද ඔහු ලබා දුන් දේ බොහෝය. එහි තෙල් පිරිපහදු මධ්‍යස්ථානය මඟින් විශාල ලෙස රැකියා අවස්ථා මෙන්ම ආර්ථික වාසි ද සැ‍ලසෙනු ඇත. වීරවිල අරඹන ලද ඇඟලුම් කර්මාන්ත ශාලාවේ හා හම්බන්තොට කාර්මික උද්‍යානවල ප්‍රතිඵල ජනතාව දැන් බුක්ති විඳිති.ඓතිහාසික ගිරුවායෙන් බට ලොවම ප්‍රසාදයට පත් දේශයේ විශිෂ්ට නායකයාට නිරන්තර අස්වැසිල්ලක් ආදර්ශයක් ආශීර්වාදයක් වෙමින් තබන සෑම පියවරක් පාසාම සෙවණැල්ලක් වෙමින් 71 වැනි ජීවන කණුව පසු කරන නිහතමානී නායකයාණනි,ඔබේ ඒ උත්තම මෙහෙවර උදෙසා සමස්ත ජාතියේම හෘදයාංගම උත්තමාචාරය සොඳුරු මල් කලඹක් ලෙසින් ඔබතුමාට අපි මෙසේ පිළිගන්වන්නෙමු.චිරං ජයතු!විචිත්‍ර චින්තක ගුණසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=af1310271</link>
    <topic>අවුරුදු 300 ක් ජීවත් විය හැකි රත්නසේකර වාජීකරණය!</topic>
    <author>ජයන්ත සේනානායක</author>
    <content>ගෝණුස්සෝ කුණු ගොඩවල්වල බිත්තර දමති. කුණු ගොඩෙන් ගොණුස්සන් ඉපදුණේ යැයි සමහරු කියති. එහෙත් ගෝණුස්සාගේ උපතට හේතුව කුණු ගොඩ නො වේ. ගෝණුසු මව විසින් බිත්තර දමනු ලැබේ. ඒ අනුව වඩා වැදගත් වන්නේ බීජය යි. හෙවත් ජීවය යි. ජීවය ශක්තිමත් කිරීමෙන් චිරාත් කාලයක් යෙහෙන් ජීවත් විය හැකි ය. ජීවය ශක්තිමත් කරන මූලයන් ඇත්තේ අප අවට පරිසරය තුළ ය. පරිසරයේ ඇති රහස් බොහොමයක් අපේ පැරැන්නෝ දැන සිටියහ.විජය ආදි පිරිස දිවයිනට පැමිණෙන්නට පෙර මෙහි විසු යක්ෂ ගෝත්‍රිකයෝ ලෝකයා මවිත කරවන යක්ෂ වැඩ කළහ. ඔවුහු අහස උසට පැවැති මහා මන්දිර සහිත රමණිය නගර නිර්මාණ කළහ. ආකාස යාත්‍රාවලින් විවිධ රටවල් තරණය කළහ. යන්ත්‍ර මන්ත්‍ර - ඉන්ද්‍රජාල ශාස්ත්‍රයේ මෙන් ම රසායන විද්‍යාව ඇතුළු වෙදකම ද මැනැවින් දැන - උගෙන ජීවත් වූහ.ජගත් පූජිත වෛද්‍ය පරම්පරාවක ආදි කර්තෘවරයා වූ පුලතිසිපුර අශ්‍ර රාජධානිය කොට විසූ මහරජ පුලතිසි රජගේ මුණුබුරු වූ වෛද්‍ය ශිරෝමණි ශ්‍රී ලංකාධිපති රාවණා අධිරාජයා ලොව විසූ ශ්‍රේෂ්ඨ වෛද්‍යවරයන් අතුරෙන් ශ්‍රේෂ්ඨතමයා විය. මෙතුමා ජීවත් වූයේ බුද්ධ වර්ෂයෙන් වසර 1844 ක් ඉක්ම ගිය කල යැයි රාජාවලියේ සඳහන් වේ.එකල ලක්දිව යන්ත්‍ර - සූත්‍ර අතින් අද යුරෝපය පරදා සිටි ත් බව රාම - රාවණා යුද්ධයේදී භාවිත කළ නාගශර - අග්නිශර යන ආයුධවලින් පෙනී යයි.රාවණා රජතුමා දක්ෂ වෛද්‍යවරයෙකි, අනුන් අතින් නොමැරෙන වරයක් ලබා ගැනීම සඳහා බ්‍රහ්මයා සතුටු කරනු වස්; මෙතුමා ගෝකණ්ණ ආශ්‍රමයට වී තපස් රැකි බව කියැවේ. (ගෝකණ්ණ යනු ත්‍රිකුණාමලයට එදා ව්‍යවහාර වූ නමක් බව ඒ පෙදෙසෙහි තිබි සොයා ගත් සෙල් ලිපියක සඳහන් වේ.) රාවණා රජතුමා බ්‍රහ්මයා ගෙන් බලාපොරොත්තු වූ වරය ගැන සිතන විට එතුමා බ්‍රහ්මයා ගෙන් වෙදකම ඉගෙන ගත්තා පමණක් නොව ක්ෂණික තුවාල වලින් දිවි ගලවා ගත හැකි රහස් ඖෂධ ගැනත් දැනගෙන තිබෙන බව, රාම - රාවණා යුද්ධයේ දී බරපතළ තුවාල ලබා මියගිය අයට පණ දුන් පුවතින් හෙළි වේ.රාවණා රජතුමා විසින් රචනා කරන ලද දේශීය වෛද්‍ය ග්‍රන්ථ ලෙස කුමාර තන්ත්‍ර, අකීක ප්‍රකාශ, නාඩි ප්‍රකාශ, උඩිස් තන්ත්‍ර යන ග්‍රන්ථ අතරින් යන්ත්‍රානුසාරයෙන් වාෂ්ප කර ඖෂධ පෙරා ගන්නා අකීක ප්‍රකාශ ග්‍රන්ථය වැදගත් ය. ඒ ගැන සලකා බලන විට පෙනී යන්නේ දේශීය වෙදකම අද මෙකල අපරදිග වෙදකමට වඩා දියුණුව පැවති බව ය.උත්තර දක්ෂිණ භාරතීය වෙදකම ද අපගේ දේශීය වෙදකම තරම්ම පැරණි බැව් නොයෙක් සාධක අනුව පෙනී යයි. පසු කලෙක භාරතීය වෙදකම හා දේශීය වෙදකම හුවමාරු කරගෙන තිබෙන බවක් දෙරටෙහි ම ශාස්ත්‍රීය ග්‍රන්ථ පරිශීලනයෙන් පෙනී යයි. පෙරදිග ධර්ම දූතයන්ගේ, දේශීය සංචාරකයන්ගේ හා වෙළෙදුන්ගේ මාර්ගයෙන් අරාබි ජාතිකයන් ඔස්සේ අපරදිගට ගියේ ද මේ වෙදකමයි.එකල දඹදිව තිබූ නාලන්දා - තක්ෂිලා - වික්‍රමශිලා යන විශ්වවිද්‍යාලවල වෙන ම විෂයයක් ලෙස ආයුර්වේදය ඉගැන්විණි. වෛද්‍ය ශාස්ත්‍රය පිළිබඳ භාරතීය විශ්වවිද්‍යාලවල පැවති දියුණු තත්ත්වය දැනගත් ග්‍රිකයෝ ද එහි විශ්වවිද්‍යාලවලට බැඳී ආයුර්වේදය ඉගෙන ගත්හ.ග්‍රිකයෝ ඉගෙනීමට අතිදක්ෂයෝ වූහ. කුලවාදයෙන් මත් වූ ඇතැම් බමුණෝ ග්‍රිකයන්ට පරිභව කළ ද ඔවුන් ඉගෙන සිය රට බලා ගොස් ඉගෙන ගත් ශාස්ත්‍රය වඩාත් ක්‍රමානුකූල ලෙස සකස් කර අනෙක් අපරදිග රටවල බෙදා හැරීමෙන් වර්තමානයේ පවත්නා අපරදිග වෙදකම ඇතිවූ බවත් පිළිගත හැකි ය.දේශීය වෙදකම පිළිබඳ ස්වර්ණමය යුගය රාවණා යුගයයි. මින් පසු මේ ගැන තොරතුරු දැක්විය හැක්කේ විජය කුමාරයා ලංකාව ආක්‍රමණය කිරීමෙන් පසු මෙහි ලියැවී තිබෙන වංශ කථා - අට්ඨ කථා - ශිලා ලිපි හා වෙද පොත් අනුව ය. දැනට සොයාගෙන තිබෙන සෙල් ලිපිවලින් ලංකාවේ පෙර පැවැති ආරෝග්‍ය ශාලාවල පාලනය - සේවක පිරිස හා නඩත්තු කිරීම පිළිබඳවත් විස්තර කර ඇත.“දීර්ඝායුෂය පිළිබඳ ශාස්ත්‍රය” යන අර්ථය දෙන ආයුර්වේදය පිළිබඳ ශ්‍රී ලංකා වාසීනට තිබුණේ සියුම් දැනුමකි. ඔවුහු සියලු දෙනාම සුළු - සුළු අත් බෙහෙත් පිළිබඳව දැන සිටියහ. ඒ පිළිබඳ හොඳම නිදසුන වන්නේ 1660 වසරේ අප්‍රේල් මස මෙරටට අහම්බෙන් ගොඩ බැස විසි වසරක් තිස්සේ සිංහල රජුගේ සිරකාරයකු වශයෙන් ශ්‍රී ලංකාවේ විසු රොබට් නොක්ස් සිය රටට යන අතරතුරේදී ලියූ Historical Relation of Ceylon නැමති ග්‍රන්ථය යි. ඔහු ශ්‍රී ලංකාව ගැන සඳහන් කරත් දී එක් තැනෙක දක්වන්නේ,“මේ රටේ එක් විශේෂයක් ඇත. එනම් හැමෝම වෙද්දු ය යන්න ය. එසේ ම ඖෂධ පැළෑටිවලින් ලක්වැසියනට කිසිදු අඩුපාඩුවක් නැත. බෙහෙතක් ගත යුතු කල ඔහු යන්නේ කැළෑවටය. එහි ඕනෑ ම බෙහෙතක් ඇත. එහෙයින් කැළෑව ඔවුන්ගේ බෙහෙත් ශාලාව වන්නේය. කැළේ වැවෙන බෙහෙත් පැළෑටිවල, කොළ, ඉති, පොතු, මල්, පොතු යන මේවායින් පත්තු සාදා ආලේප වශයෙන් පාවිච්චි කරති යනුවෙන් ද සඳහන් කරයි.තව ද දුස්සාධ්‍ය වූ නොයෙක් ලෙඩ රෝග මේ ඔසුවලින් සුව වන බව ද සිංහලයන්ගේ සියලුම ඖෂධ පිළිබඳ විස්තරයක් කිරීම මගේ අභිලාෂය නොවන්නේ යැයි ද එහෙත් ඔවුනගේ බෙහෙත් ඖෂධ පිළිබඳ දැනීම් සම්භාරයට සාධක වන පරිදි එක් කරුණක් පමණක් දක්වන්නේ යැයි ද, එනම්; මගේ අසල්වැසි සිංහල මනුෂ්‍යයකු යම් කෙනෙකුගේ කැඩි බිඳි ගිය හා ඇටයක් හෝ අත් ඇටයක් පෑස්සීමට භාරගතහොත් බතක් හෝ ව්‍යාංජන තුනක් ඉදෙන වේලාවේදී එනම් පැය එකහමාරක් තුළ එම ඇටය පාස්සන්නේය.මෙසේ කැඩුම් බිඳුම් සුව කළ අවස්ථා මම හොඳින් දැක ඇත්තෙමි.” ඒ රොබට් නොක්ස් නමැති විදේශිකයා අපගේ මුතුන් මිත්තන් ළඟ තිබු පාරම්පරික ආයුර්වේද ඥානය පිළිබඳ තක්සේරු කළ ආකාරයයි වෘක්ෂලතා පිළිබඳ ඔවුන් තුළ තිබුණේ මහත් ඥාන සම්භාරයකි.අවුරුදු 300 ක් ජීවත්විය හැකි වාජීකරණ ඖෂධයක් පිළිබඳ කථා ප්‍රවෘත්තියක් මහනුවර සමයේ විසූ ශ්‍රී රත්නසේකර නමැති රාජ වෛද්‍යවරයකු ලියූ පොතක සඳහන් වන්නේ මේ ආකාරයටය. “පත්කෑල” නමින් ඉතා දුර්ලභ වෘක්ෂයක් වෙයි. මෙය රත්කෑල කැටකෑල යන වර්ගයට අයත් ගසකි.ගැට සහිත සුදු කඳක් ඇති වඩාත් කොළ පාට නොවූ කොළ ඇති මේ ගස. අඩි පනහකටත් වඩා උසය. මේ වර්ගයේ කොළ පොතු තැල්ම උළුක්කුව සඳහා ද ගනු ලැබේ. එකවර ගස පිරී යන අයුරින් අතු අග රතු පාටට පිපෙන මල් දින තුනක් පමණ පර නොවී පවතී. මල් පරවී වැටුණු පසු ගස යට රතු පලසක් ඇතුරුවා වැනි සොබාවක් ගනී. දුරට පෙනෙන මේ මල් මස් කැදැලි යැයි සිතා සිවල්ලු දුව එතියි කියන ජනප්‍රවාදයක් ද පවතී.විශාල ලෙස වැඩුණු පත්කෑල ගසක් මුල සිට අඩි හයක් පමණ උසින් පෙත්තට කපා ඉවත් කොට ඉතිරි වන මුල් කොටසේ මුදුනේ වංගෙඩියක් සේ විශාල සිදුරක් හාරා සිදුර තුළට ඇට ඉවත් කළ අමු නෙල්ලි පලම් හැට හතරක් දමා, ඒ වර්ගයේ ලී කැබැල්ලකින් ම, සිදුරට ඇබයක් ගසා, බිම සිට එම ලී කොටය වැසී යන තෙක් හොඳින් වියළුණු ගොම ගොඩ ගසන, ඒ වියළුණු ගොමවලට ගිනි තබා, ගොම සම්පූර්ණයෙන් ම පිලිස්සී ගිය පසු උතුරා නැග'විත් එකට පිලිස්සී තිබෙන ඒ නෙල්ලි සාරය (කල්කය) ගෙන ගිතෙලින් අඹරා, හොඳ ශරීර ශක්තියක් ඇති, පුරුෂයකු හෝ ස්ත්‍රියක හෝ නහාවා හොඳින් පිරිසිදු කොට, පිරුවට අන්දවා, මැසි මදුරුවන් ගෙන් උවදුරු නොවන ලෙස, ආරක්ෂා සහිතව ඇතුළු කාමරයක තබා මේ නෙල්ලි කල්කය උණු කළ එළකිරිත් සමඟ දිනකට තුන් වරක් මාසයක් පමණ දිය යුතුයි.මේ කල්කය එළකිරිත් සමඟ දින පහළොවක් අනුභව කරන විට ඔහුගේ හෝ ඇගේ ඉසකෙස්, නියපොතු, දත් හා සමත් ගැලවී යයි. අනෙක් දින පහළොව තුළදී ඒ ඉවත් වූ සම, නියපොතු, ඉසකෙස් සහ දත් හොඳින් වැඩි තරුණ භාවයට පත්වෙයි. මෙසේ තිරිහන් වූ පසු අවුරුදු 300 ක් පමණ ආයු වැලඳිය හැකි බව පොතෙහි සඳහන් වෙයි.කිසි කාලයක මේ වාජිකරණ ඖෂධය පරීක්ෂණයකට ලක් කළ බව අප අසා නැත. එහෙත් විජයාවතරණයට පෙර සිට යක්ෂ ගෝත්‍රිකයන් වෛද්‍ය විද්‍යාවේ දක්ෂයන්ව සිටි බැවින් ඔවුන් විසින් මේ වාජිකරණයන් අත්හදා බැලු බවට සැකයක් නැත. මෙය අත්හදා බැලීම නවීන විද්‍යාවේ හා මානව සමාජයේ ප්‍රගමනයට හේතු වනවාට කිසිඳු සැකයක් නැත.ජයන්ත සේනානායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=af13102712</link>
    <topic>සමුළුවෙන් පසු  අප කොයිබට ද?</topic>
    <author>ධම්මික සෙනෙවිරත්න</author>
    <content>ජනමාධ්‍ය අමාත්‍යාංශයේ ලේකම් ආචාර්ය චරිත හේරත්ශ්‍රී ලංකා ගුවන්විදුලි සංස්ථාවේ ‘සුභාරතී’ සංවාද මණ්ඩපයට එක්වෙමින් ජනමාධ්‍ය අමාත්‍යාංශයේ ලේකම් ආචාර්ය චරිත හේරත් දැක්වූ අදහස් ඇසුරිනි.පොදු රාජ්‍ය මණ්ඩලීය සමුළුව ශ්‍රී ලංකාවේ දී පවැත්වීමට හැකිවීම පිළිබඳ රට තුළ ධනාත්මක සංවාදයක් ඇතිවිය යුතු බව අපගේ අදහස ය. මීට වසර පහකට පෙර මෙවැනි සමුළුවක් මෙහි පැවැත්විය යුතු යැයි කිසිවකු විසින් හෝ යෝජනා කළේ නම්; එම යෝජනාව රැගෙන ආ තැනැන්තාගේ මොළය පරීක්ෂා කර බැලිය යුතු යැයි සමාජය කියනු ඇත. සාර්ක් සමුළුව පවා මෙහි පැවැත්වීමට සිදුව තිබුණේ බලවත් බියකින් හා සැකයකින් ය.වරෙක සාර්ක් සමුළුවට සහභාගිවීම සඳහා මෙහි පැමිණි අපේ කලාපයේ ප්‍රබල ම රටක නායකයකු සමුළුව ඇරඹෙන දිනයේ උදෑසන කටුනායක ගුවන්තොටුපොළෙන් මෙරටට පැමිණ කෙළින්ම බණ්ඩාරනායක සම්මන්ත්‍රණ ශාලාව කරා ‍ගොස් එදින සවස ම රටින් පිටව ගිය බව අපට මතකය. ආරක්ෂාව සම්බන්ධයෙන් පැවැති අස්ථාවරත්වය ඊට හේතුවයි. එහෙත් මෙවර පොදු රාජ්‍ය මණ්ඩලීය සමුළුව මෙහි පැවැත්වෙන විට ආරක්ෂාව පිළිබඳ ප්‍රශ්නය තවදුරටත් ගැටලුවක් නො වන තැනට පසුබිම නිර්මාණය වී තිබේ.‍ෙපාදු රාජ්‍ය මණ්ඩලීය සමුළුව පැවැත්වීමට අදාළව එම අනුකමිටු සියල්ලේ අප ද නි‍යෝජනය වෙයි. ලන්ඩනයේ දී පැවැති එම සංවිධාන කාර්යභාරයට අදාළ සාකච්ඡාවලදී වෙනත් ප්‍රශ්න ගැන අවධානය යොමු කෙරුණ ද ආරක්ෂාව ප්‍රශ්නයක් ලෙස මතුවුණේ නැත. ඇමෙරිකාවේ හුස්ටන් නගරයේ පවා මෑතකදී බෝම්බ පිපිරීමක් ඇතිවිය. ආරක්ෂාව පිළිබඳ සහතිකයක් ලබාදීම බලවත් රටවලට පවා දුෂ්කර වී තිබේ. එහෙත් ආරක්ෂාව පිළිබඳ ප්‍රශ්නය ජයග්‍රහණය කිරීමට ජනාධිපතිතුමාගේ නායකත්වය යටතේ අපේ රටට හැකිවීමත් සමඟ විශාල ස්ථාවරත්වයක් රට තුළ නිර්මාණය විය. ඒ පිළිබඳ පණිවුඩය ලෝකයට රැගෙන යාම සඳහා පොදු රාජ්‍ය මණ්ඩලීය සමුළුව කදිම අවස්ථාවකි.එවැනි සමුළුවක් පැවැත්වීමට තරම් ස්ථාවරත්වයක් මෙරට නිර්මාණය වී තිබීම මෙන්ම මෙහි පවතින දැකුම්කළු, පිරිසුදු පරිසරය පිළිබඳ පණිවුඩය ද මේ සමඟම ලෝකයට රැගෙන යා හැකිය. මේ සමුළුවට සහභාගි වන්නේ රාජ්‍ය නායකයන් හා සාමාජික රටවල ඉහළම මට්ටමේ නියෝජිතයන්ය. අපේ රට පිළිබඳ බිලියන ගණනක් වැය කර හෝ ලබාගත නොහැකි අන්දමේ සන්නිවේදනයක් එම නියෝජිතයන් මඟින් ලෝකයට ලබාදීමේ හැකියාව ද මේ නිසා සැලසෙයි. සිංගප්පූරුව වැනි රටක් පවා තව ම රට පිළිබඳ පණිවුඩය ලෝකයට ගෙනයාමට විශාල වියදමක් දරන බව සඳහන් කළ යුතු ය. එබැවින් මේ සමුළුව පැවැත්වෙන දින 7ක කාලසීමාව තුළ අපේ රට පිළිබඳ විශාල දැනුමක් ඊට සහභාගි වන නියෝජිතයන්ට ලබාදීමට හැකියාව ලැබී ඇත. මේ කාරණා විශාල ආර්ථික ලාභයන් යන්න අප බැහැර කළ යුතු නැත.අන්තර් ජාතික දේශපාලනය තුළ ඇත්තේ බරපතළ තරගකාරිත්වයකි. ලොව ඇතැම් රටවලට එම තරග බිමට ඇතුළු වීමේ හැකියාව පවා තව ම ලැබි නැත. කොටින් ම ඔවුන්ට තරගයේ ප්‍රේක්ෂකයන් වීමට පවා යා යුතු දුරක් තිබේ. එවැනි ලෝක පසුබිමක තරගකරුවකු වීමට රටක් හැටියට අපට හැකිවී තිබීම ද විශාල ජයග්‍රහණයකි. ජාත්‍යන්තර දේශපාලනය, ජාත්‍යන්තර වෙ‍ෙළඳාම ආදී ක්ෂේත්‍රවලදී අපේ මිතුරන් අතර පිළිගැනීමක් ලබාගැනිමට හැකිවීම ද විශාල කාරණයකි. එල්.ටී.ටී.ඊ. හිතවාදී ඩයස්පෝරාව වෑයම් කළේ එම පිළිගැනීම මෙරටට ලැබීම වැළැක්වීමටයි. පොදුරාජ්‍ය මණ්ඩලීය සමුළුව ශ්‍රී ලංකාවේ පැවැත්වීම වැළැක්වීම සඳහා ඔව්හු විශාල ප්‍රයත්නයක් දැරූහ. එහෙත් එය සාර්ථක වූයේ නැත. මේ සමුළුව ශ්‍රී ලංකාවේ පැවැත්වීමේ අවස්ථාව සලසාගැනීම මඟින් ම අපට ලෝකයට යාමට අවස්ථාව ලැබී තිබීම සැලකිය යුතු කාරණයකි. එය අන්තර්ජාතිකව විශාල පිළිගැනීමක් ඇතිවීමට හේතු වන කාරණයක් ද වේ.ව්‍යාපාරික සංසදය හරහා ව්‍යාපාර හා ආයෝජන අවස්ථා පුළුල්වීම, අපට මෙය කළ හැකි බවට (Yes, we can) අප තුළ ම විශ්වාසයක් ඇතිවීම වැනි කාරණා ද බෙහෙවින් ම වැදගත් ය. දසක ගණනාවක් ම අප ගෙවා දැමුවේ අපේ ජීවිත ගැන පවා දැඩි අවිනිශ්චිතතාවයකින් යුතුවයි. එහෙත්, පොදුරාජ්‍ය මණ්ඩලීය සමුළුව මෙහි පැවැත්වීමට තරම් නිදහස් - සාමකාමී හා ස්ථාවර පසුබිමක් නිර්මාණය වීම මඟින් අපට පුළුවන්! යන හැඟීමෙන් යුතු ව ලෝකය ඉදිරියට යාමේ ආත්ම ධෛර්යය දැන් අපට ලැබී තිබේ. දැන් අප කළ යුත්තේ මේ ලැබී ඇති අවස්ථාව රට තුළ විශාල වෙනසක් ඇති කිරීම සඳහා වෙහෙසවීමයි. වරෙක මහතීර් මොහොමඩ් අගමැතිවරයා මැලේසියාවට පොදු රාජ්‍ය මණ්ඩලයීය ක්‍රීඩා උලෙළක් ලබාගැනීමට දැඩි වෙහෙසක් දැරීය. පසුව එම අවස්ථාව උදාකර ගත්තේය. එතැන් පටන් රට තුළ විශාල වෙනසක් ඇති කිරිම සඳහා එය යොදාගැනීමට මැලේසියාව ක්‍රියා කළේය.පොදු රාජ්‍ය මණ්ඩලීය සමුළුව ‍ෙමහි පැවැත්වීම ගැන කෙරෙන විවේචන හුදෙක් ඊර්ෂ්‍යාසහගතව සිදු කෙරෙන ඒවා බව තේරුම් ගැනීම අපහසු නැත. අපේ ර‍ෙට් ම සිටින සමහර දෙනාට ද මේ ඊර්ෂ්‍යයාව ඇතිවී තිබේ. මෙය ඊර්ෂ්‍යයාව පිළිබඳ කාරණයක් නිසා ඒවාට දේශපාලනිකව පිළිතුරු සැපයීම ද කළ නොහැකිය. අපට කළ හැක්කේ ඊර්ෂ්‍යයාව පිළිබඳ හෙළිදරව් කිරීම පමණි.කොළඹ නගරයේ මාර්ගවල සිදුකෙරෙන පිළිසකර කිරීම්, අලංකරණ කටයුතු ගැන‍ කරන විවේචනය එක් නිදසුනකි. අපේ රටේ මාර්ග සංවර්ධනය කළේ පොදු රාජ්‍ය මණ්ඩල සමුළුව නිසා නොවේ. 2005න් පසු මෙරට මාර්ග සංවර්ධනයේ විශාල ප්‍රගතියක් ඇතිවී තිබේ. කොළඹ නගරයේ අලංකරණ කටයුතු සිදු කෙරුණේ ද මේ සමුළුව අපට ලැබේවි යැයි සිතා නොවේ. පසුගිය වකවානුව මුළුල්ලේ ඒවා සිදුවෙමින් තිබිණි. සමුළු සත්කාරකත්වය ලැබීම නිසා නගරය තවත් සුන්දර කිරීම නම් සිදුවෙමින් පවතී.කොළඹ - කටුනායක අධිවේගී මාර්ගය ඉදිකෙ‍රුණේ ද මේ සමුළුව නිසා නොවේ. මීට කලින් සිටි නායකයන් ද එම මාර්ගය ඉදිකිරීමට වෑයම් කළ බව සඳහන් කළ යුතුය. එහෙත් එය යථාර්ථයක් කිරීමට හැකි වූයේ වත්මන් පාලනය තුළිනි. මේ මාර්ගය ඉදිකිරිම නිසා සමුළුවට පැමිණෙන රාජ්‍ය නායකයන්ට සහ නියෝජිතයන්ට කටුනායක සිට කොළඹට කඩිනමින් ළඟාවීමේ පහසුව නම් සැලසී තිබේ. කටුනායක ගුවන්තොටුපොළ පුළුල් කෙරුණේ ද මේ සමුළුව අරමුණු කරමින් නොවේ. නමුත්, එම පුළුල් කිරීමේ කාර්යයත් මේ සමුළුව පැවැත්වෙන විට ඊට අවශ්‍ය පහසුකම් සැලසීමට රුකුලක් වී තිබේ. නෙළුම් පොකුණ රඟහල ඉදිවූයේත්, බණ්ඩාරනායක සම්මන්ත්‍රණ ශාලාව නවීකරණය කෙරුණේත් මේ සමුළුව නිසා නොවේ. නමුත්, ඒවා මේ සමුළුව සඳහා යොදාගැනීමේ හැකියාව එම ඉදිකිරීම් හා නවීකරණයන් නිසා සැලසී තිබේ. ඒ නිසා මේ සෑම දෙයක් පිළිබඳව ම මවමින් ඇති වැරැදි චිත්‍ර දෙස අප කල්පනාකාරීව බැලිය යුතු වෙයි.වියදම් පිළිබඳ ප්‍රශ්න කරන අය මෙවැනි සමුළුවක් වියදම් දැරිමකින් තොරව කළ හැකි යැයි කියන්නේද? මීට සහභාගි වන රාජ්‍ය නායකයන් සඳහා වාහන ලබාදීම ගැන ද ඇතැම් අය කතා කරති. 76’ නොබැඳි සමුළුව අවස්ථාවේදී ද එය සිදුකෙරණි. මෙහිදී ද එසේ ලබාදීම කළ යුත්තකි. නොබැඳි සමුළුව පැවැත්වෙන විට මෙහි අවශ්‍ය යටිතලය නිර්මාණය වී නොතිබිණි. හෝටල් කාමර ආදී පහසුකම් පවා ‍ප්‍රමාණවත් නොවීය. එදා කොළඹ 7, සමුළු නිවාස (සමිට් ෆ්ලැ‍ට්ස්) ඉදිකෙරුණේ ඊට සහභාගි වූ නියෝජිතයින්ගේ නේවාසික පහසුකම් උදෙසාය. එවක එම වගකීම් භාර ඇමැතිවරයා වූ පීටර් කේනමන් මහතා එම අවශ්‍යතාව සපුරාලීය. එහෙත් අද මේ සමුළුව පැවැත්වෙද්දී වත්මන් ඉදිකිරීම් අමාත්‍යවරයාට එවැනි ගැටලුවකට මුහුණදීමේ අවශ්‍යතාවක් නැත. ප්‍රමාණවත් තරම් හෝටල් කාමර මෙන්ම දියුණු මට්ටමේ හෝටල් ද ඉදිවී ඇත. යටිතල පහසුකම් ද විශාල වශයෙන් දියුණු වී තිබේ. නගර අලංකරණය ද මනාව සම්පූර්ණ වෙමින් පවතී. මේ සෑම එකක්ම රටක් වශයෙන් අපට ආඩම්බර විය හැකි කාරණා බව අප පිළිගත යුතුය. මේවා පිළිබඳ අපේ රටේ ජනතාවට නිසි වැටහීමක් ද තිබේ. එබැවින් හුදෙක් ඊර්ෂ්‍යාව මත පමණක් පදනම් ව සිදුකෙරෙන මේ විවේචන ඔවුන් විසින් පිළිකුලෙන් බැහැර කරනු ලබන බව පමණක් සඳහන් කළ යුතුය.මේ සමුළුවට ඉන්දීය සාධකය බලපාන ආකාරය ගැනද මත පළවෙමින් ඇතත් එය අසීමිත ලෙස සාකච්ඡා කළ යුතු කාරණයක් නොවන බව අපගේ අදහසයි. සමුළු සහභාගිත්වය සම්බන්ධයෙන් එරට අභ්‍යන්තර දේශපාලන කාරණා බලපා ඇති බව පෙනෙන්නට තිබේ. කොංග්‍රස් පක්ෂයේ නායකත්වයෙන් යුතු සභාග ආණ්ඩුව 2014 දී මුහුණ දීමට නියමිත මැතිවරණය ගැන අවධානය යොමුකර ඇත. කෙසේ වෙතත්, මෙවර පොදු රාජ්‍ය මණ්ඩලීය සමුළුව ශ්‍රී ලංකාවේ දී පැවැත්විය යුතු බවට යෝජනා කරනු ලැබුවේ ඉන්දියාව බව අමතක කළ යුතු නැත. එනම් මෙහිදී ඉන්දියාව සිටින්නේ අප සමඟයි. අප විශ්වාස කරන පරිදි මේ සමුළුව සඳහා එරට ඉහළ පෙළේ නායකයෝ සහභාගි වනු ඇත. ‘හින්දු’ පුවත්පත වැනි මුල් පෙළේ ඉන්දීය මාධ්‍ය පෙන්වා දී තිබුණේ ද ඉන්දියාව මේ සමුළුවට සහභාගි විය යුතු බවයි. බ්‍රිතාන්‍ය, නවසිලන්තය, ඔස්ට්‍රේලියාව ආදී බලවත් රටවල් මීට සහභාගි වන විට බලවත් රටක් වන ඉන්දියාව ද ඊට සහභාගි විය යුතු බවට එරට තුළ බුද්ධිමය සංවාදයක් ඇතිවී තිබේ.වඩා වැදගත් වන්නේ එම සහභාගිත්වය බව එහිදී ඉස්මතු කෙරෙමින් ඇත. මේ නිසා මේ පිළිබඳ අනවශ්‍ය අන්දමින් සාකච්ඡාවට ලක්විය යුතු නැතැයි කිව හැකියි. අභ්‍යන්තර දේශපාලන බලය පිළිබඳ කාරණයක් නිසා මේ අවස්ථාවේදී අප ඉන්දියාවට ඉඩ දිය යුතු බව අපගේ අදහසයිමෙහිදී සඳහන් කළ යුතු කාරණයක් වන්නේ රාජ්‍ය තාන්ත්‍රිකව සිතා බලා දූරදර්ශීව තීන්දු තිරණ ගත යුතු මෙවැනි අවස්ථාවලදී ඊට ගැළපෙන අන්දමේ පිරිස් රට තුළ හා පිටත ද අදාළ ස්ථානවලට පත්කිරීමට ජනාධිපතිතුමාගේ නායකත්වය යටතේ වගබලා ගෙන ඇති බවයි. මේ නිසා අන්තර්ජාතික දේශපාලනයේ උද්ගත වන ඇතැම් කාරණා නිවැරැදිව කළමනාකරණය කිරීමේ හැකියාව රටක් වශයෙන් අපට ලැබීම භාග්‍යයකි. ඇතැම් ආසන්න උදාහරණ විමසා බලන අයකුට මේ කාරණය පැහැදිලි කර ගත හැකි වනු ඇත.පොදු රාජ්‍ය මණ්ඩලීය සමුළුව ශ්‍රී ලංකාවේ දී පැවැත්වෙන විට විපක්ෂයේ භූමිකාව කවරක් ද යන්න අරබයා ද සමාජය තුළ උනන්දුවක් ඇතිවී ඇත. විපක්ෂය අමතක නොකළ යුතු කාරණය මේ සමුළුවේ ප්‍රතිලාබ මේ රටට මිස ආණ්ඩු‍වට නොවන බවයි. මෙය නිදසුනකින් පැහැදිලි කරනවා නම් මේ අවස්ථාව හරියට අප ලෝක ක්‍රිකට් කුසලානයේ අවසන් තරගයට සහභාගි වන අවස්ථාව බඳුය. එහිදී කවුරුන් හෝ අප රටට නොව ප්‍රතිවාදී කණ්ඩායම වෙනුවෙන් සහාය පළ කරනවා නම්, ඔල්වරසන් දෙනවා නම් ඒ කවුරුන් වුවද අනෙක් අයගේ පිළිකුලට ලක්වීම වැළැක්විය නොහැකි ය. මන්ද යත්, එය ජාති - ආගම් - පක්ෂ - කුල ආදී කිසිදු භේදයක් මුල් කොට ගත යුතු අවස්ථාවක් නොව රට මුල් කොටගත් අවස්ථාවක් වන බැවිනි.මේ අවස්ථාව ද එපරිදි ම බව අප තේරුම්ගත යුතුය. මෙය ශ්‍රී ලංකාව ඉදිරිපිට ඇති අවස්ථාවකි. අප ඒ දෙස බැලිය යුත්තේ ශ්‍රී ලාංකිකයෝ ලෙස මිස එක් එක් දේශපාලන පක්ෂ මතිමතාන්තර හෝ වෙනත් බෙදීම් වලින් සැදුම් ලත් කණ්ණාඩි තුළින් නොවේ. ඒ නිසා විපක්ෂය ද ශ්‍රී ලාංකික හැඟීමෙන් යුතුව මේ අවස්ථාව දෙස බලනු ඇතැයි අපි සිතමු. එ‍ෙස් නොමැතිව දේශපාලනික දෘෂ්ටි කෝණයකින් මේ දෙස බැලීම සිදුවුවහොත් විපක්ෂයට එය විශාල විනාශයක් වීම වැළැක්විය නොහැකි ය. අපේ රටේ ජනතාවට මේ පිළිබඳ නිවැරැදි වැටහීමක් ඇති බව විපක්ෂය තේරුම් ගනු ඇත යන්න අපගේ කල්පනාවයි. ‍ පොදු රාජ්‍ය මණ්ඩලීය සමුළුව ශ්‍රී ලංකාවේ දී පැවැත්වීම යනු අපේ රට ඉදිරිපිට ඇති අගනා අවස්ථාවකි. එහිදී ශ්‍රී ලංකාව සන්නාමයක් ලෙස ලෝක දේශපාලනයේ ඉහළින් ඔසොවා තැබීම ශ්‍රී ලාංකිකයන් ලෙස අප කාගේත් කාර්යභාරය විය යුතුය.ධම්මික සෙනෙවිරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=af1310272</link>
    <topic>කටුනායක සිට කොළඹ ගමනට එදා පැය එකහමාරයි අද විනාඩි විස්සයි</topic>
    <author>සරත් පෙරේරා</author>
    <content>කටුනායක ගුවන් තොටුපොළෙන් ඇරැඹෙන නව අධිවේග මාර්ගය මීගමු කළපුවෙන් හමා එන මූදු සිහිලැල් විඳිමින් සිනිදු වියමනක් පරිද්දෙන් කොළඹ බලා දිවෙයි.ඔබ හිමිදිරියේ ගුවන් තොටුපොළේ සිට මේ ගමන අරඹන්නේනම් මැනවි. කරුණාකර ඔබේ වාහනයේ වා කවුළු පියන්පත් පූර්ණ ලෙස විවර කරමින් මේ ගමන අරඹන්න වග බලා ගන්න. නැතිනම් මේ ගමනේ ස්වභාවික වින්දනය ඔබට අහිමි වේවි.පළමුව සමුද්‍රයත් දෙවනුව කළපු තීරයත් සිපගෙන මීදුම් සිහින පට ඉරාගෙන එන මඳනලට ඔබේ ගත සිත මදක් ලිහිල් සිහිල් කරන්නට ඉඩ දෙන්න. ඔබ සිහින ලෝකයක අතරමං වූ සෙයක් දැනේවි.ඔබ ගුවන් තොටුපොළේ සිටවිත් ඒ යටින් දිවෙන මීගමු - පුත්තලම් පාර පසුකරගෙන මේ පාවීගෙන වාගේ දැන් පැමිණෙන්නේ ඒ අතිසුන්දර දසුන් පෙළ වෙතයි. විගස ඔබේ දකුණු දෙසින් නෙත් යොමා බලන්න. ඒ දසුන් මා නෙත් පැහැර ගත්තේ සැණෙකිනි. ඒ හිමිදිරියේ අඳුර කෙමෙන් පහව යද්දී කුරුලු කිරිල්ලියන්ගේ සිහින් ගී හඬ මැද කළපු තීරයේ පිහිටි කඩොලාන ගස් මඳ පවනේ ඒ මේ අතර පැද්දීයනු දකිනු ඒ ගහකොළට ජීවයක් ලැබුණා සේය.දැන් ඔබ දකින්නේ ඒ මනස්කාන්ත කළපු දර්ශනයයි. ඒ රූප රාමුවේ සෙලවෙන ගැස්සෙන කළපු ජල තීරයට උඩින් පටු ගොඩබිම් තීරුවත් ඊටත් ඔබ්බෙන් මහ සයුර හා යා වුණ අහස් කුසත් ඔබ දකී. ඔබ මෙතනදි සයුර නොදකින්නේ වුව සයුර පරිද්දෙන්ම නැතිනම් ඊටත් වඩා සිත්ගන්නා ලෙස ඔබ ඉදිරියේ දිග හැරෙන්නේ සිත්සතන් ඇද බැඳ ගන්නා ඒ මීගමු කළපු ජල තීරුවයි.අධිවේගය කළපු මිටියාවත දිගේ තව තවත් නෙත් පැහැරගන්නා දසුන් පසුකරමින් කොළොම් තොට බලා දිවෙයි. ඔබ මේ අධිවේගය දිගේ පසුකරන්නේ පසුව වගුරු බිමක් බවට පරිවර්තනය වූ ඒ ‍ඓතිහාසික මුතුරාජ වෙළයි.අධිවේග මාර්ගය ද ස්වාභාවික ජල මංතීරුවලට කළපුව බලා යාමට ඉඩහසර විවර කර දෙමින් ගහකොළ කුඩා මල්ගොමුවලට ඇති තරම් බිම්කඩ වෙන් කරමින් මුතුරාජ වෙළ අභය භූමිය උඩින් දිවෙයි. එහි නේක වර්ණ නේක ජාතිවල කුරුල්ලන් සිටිය ද ඔබට මේ අධි වේගයේ ගමනේ ඒ අසිරිය දකින්නට ඉඩ නොලැබෙනුයේ ඔබගේ ගමනේ වේගවත් බව නිසාමය. ඔබ මේ වන විට දඬුගම් ඔය හා ජාඇළ වැනි ජල තීරු පසුකර අධිවේගයේ ඒ මැද පිහිටි එකම පිවිසුම ජාඇළ පිවිසුම ද පසුකරමින් සිටී. ඔබට විනාඩියට කිලෝමීටර් දෙකක දුරක් පසුකර යා හැකි පරිද්දෙන් පහසුකම් ඇතිව අධිවේගය නිමවා තිබීම අපූර්වත්වයකි.කටුනායක ගුවන් තොටුපොළේ සිට කොළඹ බලා දිවෙන අධිවේග මාර්ගය නිසා පැයක් හෝ පැය එකහමාරක් ගිය ගමන දැන් එක විනාඩි විස්සකින් නිමා කළ හැකිය.මින් මත්තට එතෙරින් මෙතරට එන සංචාරකයනට මහමඟ වාහන පෝලීම්වලට මැදිවී මීගමු පාරේ ළතවෙන්නට සිදුවන්නේ නැත.මෙතෙක් තිබුණ එක මැසිවිල්ලක් නම් මෙරටට එන ඇතැම් සංචාරකයන් හා ආයෝජකයන්ට මෙරට ගමනාන්තය කරා ළඟාවීමට ගතකළ කාලය ඔවුන් තම රටේ සිට මෙරටට පැමිණීමට ගතකළ ගුවන් කාලයට ද වඩා වැඩිවීමයි.මේ අධිවේගී මාර්ගය සැබෑවටම ලංකාව බොහෝ කාලයක් තිස්සේ දකිමින් සිටි සංවර්ධන සිහිනයක් සැබෑ වීමකි.මෙතෙක් කටුනායකට කොළඹ බණ්ඩාරනායක ගුවන් තොටුපොළ යැයි නම් තබා තිබීම මේ අධිවේග මාර්ගය ඉදිවීමත් සමඟ තවදුරටත් සැබෑවක්ම වී ඇත්තේය. ඒ කටුනායක සිට කොළඹට ගමන් කිරීමට ගතවන කාලය විනාඩි විස්සකට සීමා වීම නිසාය.දැන් මාර්ග පද්ධතිය සංවර්ධනය වන වේගය අනුව වැඩි කලක් නොගොස් ශ්‍රී ලංකාවේ ඕනෑම නගරයකට කොළඹ සිට පැය දෙකෙන් නැතිනම් ඊටත් අඩු කාලයකින් ගමන් කිරීමට හැකි වනු ඇත. මාර්ග සංවර්ධනය සැලකෙන්නේ රටක සැබෑ සංවර්ධනයේ පෙරගමන් කරුවකු වශයෙනි.ලංකා පොළව මත නව චීන දැනුම මුසුකර ගනිමින් ඉදිවුණ කටුනායක කොළඹ අධිවේග මාර්ගය මින් ඉදිරියට දකුණේ සිට කටුනායක ගුවන් තොටුපොළ කරා ගමන් කරන සෑම පුද්ගලයකුගේම ඒ සඳහා ගත කළ කාලය හතරෙන් තුනකින් අඩු කරන්නේ ය. වැඩි ඈතක් නොගොස් කටුනායක - කොළඹ අධිවේග මාර්ගය දකුණු අධිවේග මාර්ගයට සම්බන්ධ වීමත් සමඟ මහමඟට ගත කරන්නට සිදුවන කාල පරාසය තවදුරටත් අඩු වන්නේය.මේ අධිවේගය මුල සිට අගටම ඇත්තටම සුන්දර දසුනකි. ඒ සුන්දරත්වය වැඩි කරන්නට තණපිඩැලි අල්ලා ලොකු කුඩා මල් බඳුන් තබමින් දරා ඇති වෙහෙස ද බොහෝය.මේ මාර්ගය වත්මනේ ජීවත්වන ජනතාවට පමණක් නොව මතු පැමිණෙන පරම්පරා ගණනාවක ජනතාවට ද සුවසෙත ගෙන එනු ඇති බව එය නිම කිරීමට උර දුන් නියමුවන්ට ගෞරවයක් ලෙස සටහන් කළ යුතුමය.සරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=af1310273</link>
    <topic>දෙවැනි අධිවේගී මනාලිය මංගල ගමනට සූදානම්...!</topic>
    <author>සුදත් පී. වික්‍රමආරච්චි</author>
    <content>අප මේ මොහොතේ ජීවත්වෙමින් නරඹමින් රස විඳිමින් සිටිනුයේ ශ්‍රී ලංකා ධරණීතලය විවිධාකාර විපර්යාසයන්ට, විපරීතයන්ට, මෙන් ම ආශ්චර්යයන්ටද, සංචලනවලටද භාජනය වෙමින් ඉදිරියට ම ඇදෙන කාල පරිච්ඡේදයක ය. ශ්‍රී ලංකාව ආසන්න වශයෙන් වටහා ගැනීමටත් එහි ගැබ් වුණු සැබෑ ස්වරූපය හා පුළුල් යථාර්ථය තේරුම් කර දීමටත් ඇති සරල ම නිදර්ශකය නම් විදුලි වේගයෙන් ඉදිවෙමින් පවතින සුපිරි අධිවේගී මාර්ග පද්ධතිය හා ඒ හා සබැඳුණු යටිතල පහසුකම්වල සංවර්ධනය හා ඇතිවෙමින් පවතින පුනර්ජීවය යි.කවරක් දේශනා කළ ද පරම සත්‍යය එය නො වන බව හුදු මහත් මහජනතාව කදිමට වටහා ගෙන ඇති බව නුදුරු අතීතයේදී සිදුවූ මහජන මත උරගා බැලීම්වලදී කදිමට විද්‍යමාන වී තිබේ. රටක බලයට පත්වන ඕනෑ ම රජයක් සංවර්ධන කටයුතු හා ව්‍යාපෘතීන් දියත් කරනු ලබන්නේ එම රටවල දිවි ගෙවනු ලබන හුදු මහත් ජනයාගේ සුඛ විහරණය කරණ කොටගෙනය.එනයින් ගත්කල 2005 බලයට පත්වන රජය ප්‍රකාශයට පත් කරන්නට යෙදුණු මහින්ද චින්තන ඉදිරි දැක්ම සුවිශේෂි වූ ලක්ෂණ පෙන්නුම් කළ ක්‍රමෝපාය පුස්තකයකි. එහි තිබූ මාර්ග ක්ෂේත්‍රය හා බද්ධ වූ ඉලක්ක සපුරා ගනු වස් ඉතිහාසගත දායකත්වයක් සපයමින් සිටින්නේ අධිරාජ්‍යවාදී වැඩ වසම් යුගයේ සිට පැවත ආ මහාමාර්ග දෙපාර්තමේන්තුවේ (P W D) අනුප්‍රාප්තිකයෙකු ලෙස 1986 දී සංස්ථාපනය කරන්නට යෙදුණු මාර්ග සංවර්ධන අධිකාරියයි.ඉංජිනේරු ශිල්පයෙහි කෙල පැමිණෙන්නන් හට පුදනු ලබන E NGINEERING EXCELENCE සම්මානයෙන් පවා 2013 වර්ෂයේදී පුදනු ලැබූ මේ ආයතනයේ සිය 27 වසරක සේවා කාලයේ ස්වර්ණමය යුගය වන්නේ 2005 න් පසු එළඹෙන කාල පරිච්ඡේදය යි. එහි කූඪප්‍ප්‍රාප්තිය ලෙස හැඳින්විය හැක්කේ 2011 නොවැම්බර් 19 දින සිදු වූ දක්ෂිණ අධිවේගී මනාලිය මෙරට සුවහසක් මහජනතාවට බන්ධනය කර දීම ය.ඉනික්බිති දෙවන අධිවේගී මනාලිය ද මේ මස 27 දා උදෑසන එළඹෙන ශුභමුහුර්තියෙන් වසර 30 ක් මෙරට ගිල ගෙන තිබූ රුදුරු ත්‍රස්තවාදය නැති භංගස්ථාන කර දමමින් සිය අධික කාර්ය බහුල බව ද නොතකා මෙම සියලු සත් කාර්යයන් සාක්ෂාත් කර ගැනීමට මඟ පෙන්වූ වරාය හා මහාමාර්ග විෂය භාර අමාත්‍යවරයා ද වූ ගරු ජනාධිපතිතුමාගේ සුරතින් දෙස් විදෙස් මහජනතාවට බන්ධනය කරදීමට නියමිතව ඇත.සඳහන් කර තැබිය යුතු ම කරුණක් ඇත. එනම් කි. මි. 13000 ක් පමණ දිවයින පුරා විහිදී ඇති මාර්ග පද්ධතියක් හා පාලම් නඩත්තු කරමින් සිය ලේ කඳුළු දහඩිය පස් වැලි ගල් තාර සමඟ මුසු කරන 12500 ක වීරෝදාර සේවක බල මුළුවකට නිසි මඟ පෙන්වමින් තාක්ෂණ නිලධාරීන් විධායක ඉංජිනේරුවන්, ප්‍රධාන ඉංජිනේරුවන්, පළාත් හා සියලුම අධ්‍යක්ෂවරුන්, අධ්‍යක්ෂ ජනරාල්වරයා, අමාත්‍යාංශ ලේකම්, අතිරේක ලේකම්වරුන්, වරාය හා මහාමාර්ග අමාත්‍යවරයාගේ පෞද්ගලික ලේකම් ද, සමඟ වරාය හා මහාමාර්ග ව්‍යාපෘති ඇමැතිවරයා ද ගතට සැප නො ලබා දෙනෙතට නිදි නො ලබා කරන අප්‍රමාණ කැප කිරීම්වල ප්‍රතිඵල ජාතියට දායාද වෙමින් පවතින බව ය. එයට දිය හැකි කදිම නිදසුනක් ‍නම් අධිවේගී මාර්ග ව්‍යාපෘතීන් සුදු අලින් යැයි කියමින් තැබූ සියලු දෙස් දෙවොල් “දූර්භූර්ත” කරමින් දේශය ආශ්චර්ය කරා රැගෙන යන අභිමානවත් ගමනක මාර්ග සංවර්ධන අධිකාරිය නිරත බව පක්ෂ විපක්ෂ සියලු දෙනා ම බැණ වැදුණු ශ්‍රී මුඛවලින් ම ගුණවර්ණනා ද කරමින් කියා සිටින බව ය.මෙසේ විවිධ විවේචනවලට ලක්වූ දක්ෂිණ අධිවේගී මාර්ගය ගෙවූ දෑවුරුද්දකට ආසන්න කාල පරිච්ඡේදයකදී රුපියල් මිලියන 2000 කට අධික ආදායමක් උපයා ඇති අතර මිලියන 6 කට අධික වාහන සංඛ්‍යාවක් මාර්ගය භාවිත කොට ඇත.මෙයට අමතරව රථවාහන වැරැදි 15804 ක් ද වේග සීමා ඉක්ම වන ධාවනය කිරීම් 12260 ක් ද වාර්තා වන විට බරපතළ ගණයේ අනතුරු 10 ක් ද, මරණ 13 ක් ද වාර්තා වී ඇත. මේවා සියල්ල ම වළක්වා ගත හැකිව තිබූ අනතුරු බව අවධාරණයෙන් ලියා තැබිය යුතු වන්නේ මින් වසර දෙකකට පෙරාතුව දක්ෂිණ අධිවේගී මාර්ගය ජනතා අයිතියට පත් කරන මොහොතේ ලියා තැබූයේ නවීන වාහනවල වේග සීමා ධාරිතා මැන බැලීමේ මාපකයක් ලෙස කිසි විටෙකත් අධිවේගී මාර්ග භාවිත නො කළ යුතු බවත් වැරදීමකින් හෝ එසේ කළහොත් එය සමකළ හැක්කේ සියතින්ම සිය ගෙල සිඳ ගැනීමකට පමණක් බවත් ය. එය අදවස කරුණු කාරණා සහිතව ඔප්පු වී හමාර ය.එය එසේ සඳහන් කොට තබන්නේ කි. මි. 100 ක වේගයක් ඉක්මවා අධිවේගී මාර්ගයක ගමන් කරන වාහනයකට සිදුවන අනතුරු සැම නිතරම FATEL ගණයේ ලා සැලකිය යුතු නිසා ය. මන්ද යත්; ශ්‍රී ලංකා පොලීසිය හා ඒකාබද්ධව මාර්ග සංවර්ධන අධිකාරිය කළ පර්යේෂණ හා නිරීක්ෂණයන්ට අනුව තහවුරු වූ ප්‍රධාන ම කාරණයක් වූයේ වාහනයක යාන්ත්‍රික දෝෂයක් නො වේ නම් අධිවේගී මාර්ගයක සිදුකරගන්නා අනතුරකට රියදුරාගේ නො සැලකිල්ල හා නුපුහුණුව හැර බලපාන හේතු ඉතාමත් විරල බවකි. (බල්ලන් හා කුරුල්ලන් නිසා හා රියදුරුට නින්ද යාම වැනි හේතු මත අනතුරු මුල් කාලයේ වාර්තා වුවතු ඒවා ගණන් ගත යුතු තත්ත්වයක නො පැවතිණි.)ලොව ඕනෑ ම රටක දියුණුව පෙන්වන දර්ශනවලදී කාර්යක්ෂමතාවට වැඩි ඉඩක් වෙන් වේ. මහජනතාවගේ කාලය නිකරුණේ මහාමාර්ගවලට වැයවීම හැකිතාක් අවම කළ යුතුව ඇති අතර ගමනාගමනය වේගවත් විය යුතුව ඇත. විදෙස් රටක සිය පැයකට කිලෝමීටර් සිය ගණනක වේගයෙන් එන සංචාරකයා මස් කඩ, මාළු කඩ, කුරුලු කඩ පසුකර අගනුවරට ළඟාවීමට තවත් හෝරා දෙක තුනක් ගනී. පැමිණෙන්නේ ආයෝජකයෙකු හෝ ව්‍යවසායකයෙකු නම් ඊළඟ ගුවන් යානයේ නැඟී සියරට බලා යන්නට ද පුළුවන.කොළඹ කටුනායක (E3) නව අධිවේගී මාර්ගය මේ සියලු පැනවලට විසඳුම් ලබා දෙනු ඇත. නව අධිවේගී මනාලිය ඔබ සැම පිළිගැනීමට සැදි පැහැදී සිටින්නේ නව කැලණි පාලමේ සිට කි. මී. 2.5 ක් දුරින් පිහිටි පෑලියගොඩ අන්තර් හුවමාරුව මධ්‍යස්ථානයේදීය.එතැන සිට නව කැලණි පාලම දක්වා කොටස පොදුවේ A-1 නුවර පාර හා A-3 කොළඹ පුත්තලම මාර්ග භාවිත කරනු ලබන වාහනවලට විවෘතව තැබෙන අතර ගාස්තු අය කිරීමක් නොමැත. පෑලියගොඩ තොග මත්ස්‍ය වෙළෙඳසලට නුදුරෙන් නියම අධිවේගී මාර්ගය ආරම්භ වේ. එතැනට A-3 මීගමුව පාරෙන් වෙන්ව A-1 නුවර පාරේ 4 කණුව (තොරණ හන්දිය) මංසන්ධියෙන් ද පිවිසීමට ඉඩ හසර ලබා දී ඇත.එතැන් පටන් පෑලියගොඩ සිට කටුනායක දක්වා කි. මි. 25.8 ක් පුරා දිවෙන කොළඹ කටුනායක අධිවේගී මාර්ගය (E3) කැනීමේ වැඩ ආරම්භ වූයේ 2008 අගෝස්තු 16 දා වන අතර, සහනදායි ණය යෝජනා ක්‍රමය යටතේ චීන ආනයන හා අපනයන බැංකුව (එක්සිට්) ඩොලර් මිලියන 258 ක් පිරිනමා තිබූ අතර ව්‍යාපෘතියේ මුළු බර පැන ඩොලර් මිලියන 350 කි.(මෙයට අමතරව පවුල් 700 කට වන්දි වශයෙන් රුපියල් කෝටි 250 ක් ලබා දී ඇත.) පළල මීටර් 26 ක් 34 ක් අතර වන මේ මාර්ගයේ බෝක්කු 88 ක් ද පාලම් 42 ක් ද හුණුපිටියේදී හමුවන මීටර් 480 ක් දිගු ගුවන් පාලමක් ද කටුනායකදී මීගමු කළපුව හරහා වැටී ඇති මීටර් 800 ක දර්ශනීය ගුවන් පාලමක් පවතී.මාර්ගයේ පළමු කි. මි. 8 හි ධාවන වේගය පැයට කි. මි. 80 ක් වන අතර ඉතිරි කොටසේ කි. මි. 100 ක වේගයකින් ධාවනය කළ හැකි බව මෙහි ප්‍රධාන කොන්ත්‍රාත් සමාගම වන චීනයේ සීමාසහිත මෙටලොජිකල් ඉංජිනේරු සමාගම හා ව්‍යාපෘති ඉංජිනේරු පුෂ්ප ගුණරත්න මහතා සහතික වෙයි. මාර්ගයට ප්‍රවිෂ්ඨ විය හැකි ස්ථාන හතරකි. එනම් පෑලියගොඩ, කෙරවලපිටිය, ජාඇල සහ කටුනායක වශයෙනි.මීට අමතරව මාර්ග ඉදිකිරීම සඳහා ලොව දැනට භාවිත වන නවීනතම තාක්ෂණය යොදාගෙන ඇති අතර මාර්ගයේ පැති බැමි අඩියක - දෙකක පළලක් නොපෙන්වුව මැද පස් දමා තද කර පුරවා ඇති මේ බැමිවලට අඩි 20 ක් පමණ උස පස් කන්දකුත් මාර්ගයේ ධාවනය කරනු ලබන වාහනවල බරකුත් දරා සිටීමට හැකිවීම සැබැවින්ම විස්මයජනක ය.මාබෝල ප්‍රදේශයේදී කොළඹ පුත්තලම (A-3) මාර්ගයට යටින් දිවෙන අධිවේගී මාර්ගය පොළොව යට සකස් කිරීමේ දී එම පැතිවල ඉඩම්වල පවතින අධික මිල ගණන් හේතුවෙන් අනවශ්‍ය පවරා ගැනීම් සිදු නො කොට බැම්ම ඉතා සිහින්ව සකස් කොට කණ්ඩිය පසාරු වන සේ කොන්ක්‍රීට් බීම් කාවද්දා ඇත. මීටත් අමතරව පාරේ තැනින් තැන අඩි 10, 12 උස ධ්වනි ප්‍රතිරෝධක (SOUND RESISTANT) බැමි ඉදිකර ඇත්තේ දිවා රාත්‍රී ධාවනය වන වාහනවලින් මාර්ගය දෙපස ජනතාවට අවහිරයක් නො වන සේය.මාර්ගය ඉදිකිරීමේ පිරිවිතරයන් ගැන කථා කරන්නේ නම් ML MTR 200 ක් ඝනකමට AGRIGATE BASE COURCE යොදා ඉනික්බිති සිමෙන්ති කොන්ක්‍රීට් මිශ්‍ර ස්ථරයක් යොදා අනතුරුව MMT. 80, 60 සහ 40 වශයෙන් ASPHLT ස්ථර 3 ක් යොදා වැඩ නිම කරන විට සම්පූර්ණ ඝනකම MMT. 700 ක් වේ. එහි අවසන් ස්ථරය යම් රළු ස්වභාවයක් ගනු ලබන අතර කි. මි. 120 ක වේගයෙන් ධාවනය කරවනු ලබන වාහනයකට වුව පහසුවෙන් ඔරොත්තු දේ. මෙහි ඉදිකිරීම්වලට මුහුදු වැලි ද බහුල වශයෙන් යොදා ගැනීම විශේෂයකි.තවත් සඳහන් කළ යුතු දෙයක් නම් දක්ෂිණ අධිවේගී මාර්ගයේත් දක්නට නොමැති ප්‍රතිවිරුද්ධ පැත්තෙන් රාත්‍රියට එන වාහනවල ලාම්පු එළියෙන් රියදුරාට වන අපහසුතා අවම කරනු පිණිස මාර්ගයේ මැද සිටුවා ඇති ක්‍රිස්ටිනා පැළ නුදුරු අනාගතයේදී උස් තාප්පයක් සේ වැටී සිය රාජකාරි නිසි ලෙස ඉටු කරනු ඇත.දේශ දේශාන්තරයන්හි විදේශිකයන් ද මවිත කළ විශිෂ්ට වාරි ශිෂ්ටාචාරයකට උරුමකම් කිවූ ටොලමිගේ CEYLAN නොමැති නම් CEYLON හෙවත් ශ්‍රී ලංකාව මාර්ග සංවර්ධන ක්ෂේත්‍රයේ දැවැන්ත ශිෂ්ටාචාරයක් ගොඩ නඟමින් තිබේ. එයට දායක වූ ශ්‍රමය සැපයූ සියල්ලනට ම මතු උපදින සියලු පරම්පරාවන්ගේ ශ්‍රීර්ෂ ප්‍රණාමය පුද කෙරෙනු ඇත.සුදත් පී. වික්‍රමආරච්චිඋපදේශක මාර්ග සංවර්ධන අධිකාරියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=af1310274</link>
    <topic>මට ඒ කාලෙ කිව්වෙ; භාවනා පිස්සා කියල!</topic>
    <author>නුවන් ගන්කන්ද</author>
    <content>හාරිස්පත්තුවේ ආරියවංශාලංකාර හිමිකලබලකාරීත්වයෙන් ගිනිගත් කොළඹ නගරය මැද ක්ෂේම භූමියක් බඳු කොළඹ 07 විපස්සනා භාවනා මධ්‍යස්ථානයට මා පසුගිය දිනෙක ගිය අවස්ථාවේ එහි නිහඬතාව මැද තරුණ භික්ෂුන් වහන්සේ පිරිසක්, බවුන් වඩමින් සිටියහ.මගේ අරමුණ වී තිබුණේ විපස්සනා භාවනා මධ්‍යස්ථානයේ අධිපති ස්වාමින් වහන්සේ මෙන්ම මෙරට අතිශය කීර්තිධර හා ජනතාවගේ ගෞරවාදරයට ලක්වූ හිමිනමක වන පූජ්‍ය හාරිස්පත්තුවේ අරියවංශාලංකාර නාහිමියන් මුණ ගැසීමය. භාවනා මධ්‍යස්ථානයේ භාරකරුවෙකු මා උන්වහන්සේ වැඩවසන කුටිය වෙත කැඳවාගෙන ගියේ බවුන් වඩමින් සිටි තරුණ භික්ෂුන් වහන්සේලාගේ දැහැනට බාධාවක් නොවන අයුරෙනි.කලක් ජනමාධ්‍යවල නිතර දකින්නට ලැබුණු පූජ්‍ය හාරිස්පත්තුවේ අරියවංශාලංකාර හිමියන් මෑත කාලයේ දී දකින්නට ලැබුණේ නැත. උන්වහන්සේ ගිලන්ව සිටීම ඊට හේතුවය. වර්තමානයේදී උන්වහන්සේ ක්‍රමයෙන් සුවය ලබමින් සාමාන්‍ය තත්ත්වයට ළඟා වෙමින් සිටිති. අප හිමියෝ මෑතකදී සිය ජීවිත ගමනේ හැත්තෑ හතර වන කඩඉම ද පසු කළහ. තව ම ගිලන් බවින් සම්පූර්ණයෙන් අත්මිදී නැති වුව උන්වහන්සේගේ හඬ නොසැලෙයි. මතකය පැහැදිලියි.“මගේ ගම මහනුවර හාරිස්පත්තුවෙ පිටිසර මාරුද්දන කියන ගම. මගෙ අප්පච්චිගෙ නම පහළලමැණිගේ ජේමිස් සිඤ්ඤෝ. අම්මගෙ නම පතිරාජගේ ගුණවතී. අපි අහල තියෙන විදිහට අපේ පරම්පරාව දෙවනපෑතිස් රජ සමයේදී දඹදිවෙන් මෙරටට ශ්‍රී මහා බෝධිය වැඩම කරපු අවස්ථාවේදී පැමිණි ලම්භකර්ණ කුමාරයෙක් ගෙන් පැවතෙන්නෙ.මගෙ ගිහි නම ආරියතිලක ධර්මසේන. මගෙ තාත්තා ව්‍යාපාර කළේ. මම මුලින්ම පාසල් ගියේ හැතැම්ම දෙකක් විතර පයින් ඇළවල් දිගේ වෙලවල් දිගේ ගිහින් මොලගොඩ පියදස්සි බෞද්ධ පාසලට. පසුව පහේ පන්තියේදී තරග විභාගයකින් සමත් වෙලා නුගවෙල මධ්‍ය මහා විද්‍යාලයට ඇතුළත් වුණා. මේ අතරෙ මම දහම් පාසල් අධ්‍යාපනයටත් උනන්දු වුණා. මම ඉගෙනීමටත් දක්ෂයි. අවුරුදු 15 දී දහම් පාසලෙන් ධර්මාචාර්ය විභාගය සමත් වුණා. එස්. එස්. සී. විභාගෙ සිංහල සහ ඉංග්‍රිසි මාධ්‍ය දෙකෙන්ම සමත්වුණා.” අරියවංශාලංකාර හිමියන් පාසල් සමය සිහිපත් කරනුයේ තමන්ට එදා උපකාර කළ ගුරුවරුන්ගේ නම් ද බැතියෙන් එක් කරමිනි.“එස්. එස්. සී. පන්තියෙදි මගෙ අප්පච්චි අසනීප වුණා. නඩු කීපයක් වැටුණා. ඒවට උසාවි යන්න ඉඩකඩම් දේපළ විකුණන්න වුණා. පවුලෙ වැඩිමලා විදිහට මට ඒ වගකීම් භාරගන්න සිද්ධ වුණා. මගෙ පාසල් අධ්‍යාපනයත් කඩාකප්පල් වුණා.”පවුලේ වැඩිමලා ලෙස මෙසේ වගකීම් ගොන්නක හිරවූ ආරියතිලක ධර්මසේන තරුණයා අනතුරුව ගමේ සිටි තවත් ජ්‍යෙෂ්ඨය සමතුන් තිදෙනෙකු ද එක් කරගෙන ගමේ පාසලක් ආරම්භ කළේය. මුලින් ළමුන් 18 දෙනෙකු පාසලට ඇතුළත් කර ගැනීමට ඔවුන්ට හැකි විය.ආර්ථික හා වෙනත් දුෂ්කරතා රැසක් මැද පවත්වාගෙන ගිය පාස‍ෙල් ශිෂ්‍ය සංඛ්‍යාව 80 ක් දක්වා පසුව වර්ධනය විය.“මගේ වයස අවුරුදු 18 දී පාසල ආණ්ඩුවට භාර දුන්නා. ඒකේ සේවය කළ ජ්‍යෙෂ්ඨය සමත් අපිට ආණ්ඩුවේ ගුරු පත්වීම් ලැබුණා රුපියල් 150 ක පඩියට. ඒක අපට ලොකු දෙයක් වුණා. මම ඒ පඩියෙන් සුළු මුදලක් මං වෙනුවෙන් වැය කරල ඉතුරු සම්පූර්ණ මුදල් වැය කළේ පවුලේ නඩත්තුව වෙනුවෙන්.”මෙසේ ගුරුවරයකු බවට පත් වුවද ආරියතිලක ධර්මසේන තරුණයාගේ ආශාව වී තිබුණේ වැඩිදුරටත් අධ්‍යාපනය ලැබීමටය. ඔහු කැලණිය විද්‍යාලංකාර විශ්වවිද්‍යාලයේ බාහිර උපාධි අපේක්ෂකයකු ලෙස ලියාපදිංචි විය.ඒ වෙද්දි විද්‍යාලංකාර විශ්වවිද්‍යාලයේ අපේ ගමේ ශිෂ්‍යයෙක් හිටියා යූ. එස්. ආරියරත්න කියල. ඒ මල්ලි මට සටහන් විතරක් නෙමෙයි කෙටි සටහන් පවා ලබා දුන්නා. ඒ උදව්වෙන් මම උපාධිය සමත් වුණා. පසු කාලයකදී මම ශාස්ත්‍රපති උපාධියත් සමත් වුණා.”ආරියතිලක ධර්මසේන තරුණයා සෙසු තරුණයන්ට වඩා සිතුම් පැතුම්වලින් හා ක්‍රියාකාරීත්වයෙන් වෙනස් අයෙකු විය. ඔහුගේ අවධානය යොමුව තිබුණේ බුදු දහම භාවනාව හා ධාර්මික ජීවිතයක් ගත කිරීම පිළිබඳව ය. ගුරු වෘත්තියේ යෙදුණු කාලයෙන් අනතුරුව විවිධ ප්‍රදේශවල භාවනා වැඩ සටහන් ආදිය ද සංවිධානය කළේය.එසේම ගැටවර වියේදීම සිය නමේ මුලට “බ්‍රහ්මචාරී” යන්න ද එක්කර ගත්තේය. සමාජයේ භාවනාව ප්‍රචලිත නො වූ එම යුගයේදී ජනතාව අතර භාවනාව ප්‍රචලිත කිරීමට කටයුතු කළ නිසා බ්‍රහ්මචාරී ආරියතිලක ධර්මසේන තරුණයාව ඇතැම්හු “භාවනා මහත්තයා” යනුවෙන් හැඳින්වූහ. එපමණක් නොවේ “භාවනා පිස්සා” යැයි ද කීහ. ගිහියන් පමණක් නොව ඇතැම් භික්ෂුන් වහන්සේලා ද මෙසේ සරදම් කළහ.“ඒ කාලෙත් මට පැවිදි වෙන්න ආශාව තිබුණා. ඒත් පවුලේ වගකීම් තිබුණු නිසා ස්ථිර පැවිදි ජීවිතයක් ගැන අදහසක් තිබුණේ නෑ. හැබැයි මගෙ අම්මට ආසාවක් තිබුණ මගේ පැවිදි ස්වරූපය දකින්න. ඉතින් අම්මා මගෙන් ඉල්ලා හිටිය නිවාඩු මාසෙකවත් පැවිදි වෙන්න කියල.මේ යුගයෙ “තාවකාලික පැවිද්ද” කියන සංකල්පය මේ රටේ ප්‍රචලිත වෙලා තිබුණේ නෑ. ඉතින් මම අම්මව සතුටු කරන්න නිවාඩු මාසෙක තාවකාලික පැවිද්ද ගත්තා. අම්මා ඒකට හුඟක් සතුටු වුණා. මාසෙකට පස්සෙ මම උපැවිදි වෙලා නැවත ගෙදර ගියාම අම්මා මාව පිළිගත්තෙ ඉඹලා. එදා ඇය ගෙදර කැවුම් හදල තිබුණා. අම්මා ඒ කැවුම් නැවත තෙලෙන් රත්කරල මගෙ කකුල් තැව්වා.”ඉන් අනතුරුව තාවකාලික පැවිද්ද ප්‍රචලිත නොවූ එම යුගයේදී දෙසැම්බර් නිවාඩුවට මහණ වීමට බ්‍රහ්මචාරී ආරියතිලක ධර්මසේන හුරු විය.“මම නිකායන් තුනටම අයත් ගරුතර ස්වාමීන් වහන්සේලා ළඟ වරින්වර මහණ වුණා. මාව මහණ කරගන්න හාමුදුරුවරු දන්නවා මම තාවකාලික පැවිද්ද ලබාගන්නෙ කියලා. ඒක ප්‍රශ්නයක් වුණේ නෑ. ඒ මහණ වුණ හැම අවස්ථාවකදීම මට පැවිදි නමක් ලබා දුන්නා.මට පැවිද්ද ලබා දෙන ගුරු හාමුදුරුවො තමයි නම දෙන්නෙ. ඉතින් මම ලැබුණු නමත් එක්ක පැවිදි වුණු කාලය ගෙවනවා. මම පැවිදි වෙලා හැංගුණේ නෑ. මිනිස්සුත් එක්ක වැඩ කළා. ඉතින් කල්ගත වෙද්දි මගෙ ක්‍රියාව කාටවත් අමුත්තක් වුණේ නෑ. පාසල් නිවාඩු කාලයෙ මහණ වෙලා පස්සෙ උපැවිදි වෙන බව කවුරුත් දැනගෙන හිටියා.”බ්‍රහ්මචාරී ධර්මසේන ආරියතිලකගේ මේ ආගමික ජීවිතය පිළිබඳ වර්ෂ 1984 දී අතිපූජ්‍ය වැලමිටියාවේ කුසලධම්ම නාහිමියෝ මෙසේ සටහන් තැබූහ.“භික්ෂුන් ගැන සැබෑ ආදරයකින් හා භක්තියකින් කටයුතු කරන බ්‍රහ්මචාරී ආරියතිලක ධර්මසේන මහත්මා තරුණ භික්ෂුන් වහන්සේ දෙස බලන්නේ පුදුම මානව දයාවකිනි. භික්ෂුන්ගේ වැරැදි පමණක් සොයමින් භික්ෂුන්ට නිග්‍රහ කරන ගිහි පිරිස් අතර වෙසෙන ආරියතිලක මහත්මා වැනි ගිහි පින්වතුන් එක් දිස්ත්‍රික්කයකට එක් අයෙකු බැගින්වත් සිටිතොත් මීට වඩා ගුණ ගරුක භික්ෂු සමාජයක් දැකීමට පුළුවන. ආරියතිලක මහතාණෙනි, ඔබ ඔය ගෙන යන ව්‍යාපාරය වැදූ, හැදූ මෑණියන්, පියාණන් හා ගුරුවරුන්ටත්, ඔබටත් දෙලොව සැප පිණිසම හේතු වේවායි මම පතමි.”අතිපූජ්‍ය වැලමිටියාවේ කුසලධම්ම නාහිමියන් ඉහත සටහන තබා වර්ෂ 11 කට පසු අතිපූජ්‍ය බළන්ගොඩ ආනන්ද මෛත්‍රෙය මහ නා හිමියෝ ද බ්‍රහ්මචාරී ආරියතිලක ධර්මසේන ගැන මෙසේ සටහන් තැබූහ.“ගුරු වෘත්තියේ යෙදී සිටින බ්‍රහ්මචාරී ආරියතිලක ධර්මසේන මහතා නිවාඩු කාලවල පැවිදිව භාවනානුයෝගීව කල් ගෙවන බව දනිමි. අප අරමෙහි ද මාසයක් පමණ කාලයක් පැවිදිව අභිධර්මය අතේ දහම් කරුණු සාකච්ඡා කරමින් අපේ ශිෂ්‍යයෙකු වශයෙන් කාලය ගත කළ බව ද දනිමි.නොයෙක් අවස්ථාහි ධර්ම කථා පවත්වන මේ මහතාගේ කතා හරබරය. අසන්නාට අලුත් දැනුමක් ඇති කරමින් ම සුචරිත ජීවිතයක් අතට අසන්නාහු නමාලීමේ සමත් ය. කරන කථාව සේම ලියන ලද පොත ද කියවන්නාහු ආගමික ජීවිතයකට නමාලීමේ සමර්ථ වෙතැයි අපට හැ‍ඟේ.”මෙසේ වරින්වර තාවකාලික පැවිද්ද ලබමින් සිටි බ්‍රහ්මචාරී ආරියතිලක ධර්මසේන තීරණය කර තිබුණේ විශ්‍රාම යාමෙන් අනතුරුව ස්ථිර පැවිදි ජීවිතයට ඇතුළත් විය යුතු බවටය. ඒ අනුව විශ්‍රාම යාමෙන් අනතුරුව 2000 වර්ෂයේදී ශ්‍රී ලංකා රාමඤ්ඤ නිකායේ මහානායක අතිපූජ්‍ය වේවැල්දෙණියේ මේධාලංකාර මහ නාහිමිපාණෝ යටතේ හාරිස්පත්තුවේ අරියවංශාලංකාර නමින් පැවිදි වූහ. සිය ජීවිත කාලය පුරා භාවනාව ප්‍රගුණ කරමින් හා ප්‍රචලිත කිරීමට වෙහෙස වූ උන්වහන්සේට කොළඹ 07 ජාත්‍යන්තර විපස්සනා භාවනා මධ්‍යස්ථානයේ භාරකාරීත්වය ද පසුකාලීන ව පැවරුණේ සුදුස්සාට සුදුසු තැන නිසි ලෙස ලබා දෙමිනි.“මම දුෂ්කරතා මැද ඉගෙන ගත්තා. කවදාවත් විශ්ව විද්‍යාලයක ඉගෙන ගෙන නැහැ. හැබැයි මට ආශාවක් තිබුණා ආචාර්ය උපාධියක් ලබා ගන්න. මම ඒකට සූදානම් වුණේ මට අවුරුදු හැත්තෑවක් පැන්නට පස්සෙ. මම මහාචාර්ය සුමනපාල ගල්මංගොඩ මැතිතුමා යටතේ කැලණිය විශ්වවිද්‍යාලයෙන් අධ්‍යයනය කරල ආචාර්ය උපාධිය ලබා ගත්තා. මගෙ පර්යේෂණයේ මාතෘකාව වුණේ “ථෙරවාද බුදු සමයේ මහනුවර යුගය වන විට ඇතිවූ සංස්කරණ හා නවීකරණ” කියන මාතෘකාව.මම ආචාර්ය උපාධිය ලබා ගන්නකොට වයස අවුරුදු 74 යි” උන්වහන්සේ අප්‍රතිහත ධෛර්යයෙන් තම දුෂ්කර දිවි පෙවෙත ජයගත් ආකාරය සිංහාවලෝකනය කරන්නේ ඉගෙනීමට උදව් කළ සියලු දෙනා සිහිපත් කරමින් හා ස්තූතිය පුද කරමිනි.“මට පුළුවන් වුණා පවුලේ වැඩිමලා විදිහට වගකීම් භාර අරගෙන මගෙ සහෝදර සහෝදරියන්ට උගන්නල සමාජය පිළිගන්නා ගුණ ගරුක යහපත් මිනිසුන් කරන්න. මම දේපළ ගොඩ ගැහුවෙ නෑ. මම හැමදාම පාවිච්චි කළේ සිවුරු දෙකයි. මට ඕනෙනම් පුළුවන්කම තිබුණා ලැබෙන සිවුරු පිරිකර එකතු කරල කඩයක් දාන්න “අරියවංශාලංකාර ස්ටෝර්ස්” කියල.”බොහෝ විහාරස්ථානවල මෙන් ම වෙනත් පුණ්‍යායතනවල අධිපතිකම් හා තනතුරු දරන හිමිවරුන් තමන් කොතරම් වයෝවෘද වුව එම තනතුරු අත් නොහැර සිටිනු වර්තමානයේ සුලභව දැකි හැකි දෙයකි.කෙසේ වුව හාරිස්පත්තුවේ අරියවංශාලංකාර නාහිමියෝ බුදු දහමේ ඉගැන්වෙන එහෙත් ප්‍රායෝගිකව බහුතරයක් දෙනා පිළි නො පදින “බැඳීම් අත්හැරීමේ ගුණාංගය” ක්‍රියාවෙන්ම ඉටුකර තිබේ. ඒ තමන් අධිපතිකම් දැරූ කොළඹ 07 විපස්සනා භාවනා මධ්‍යස්ථානය හා මාතර කෝට්ටගොඩ ආරියවංශාලංකාර භාවනා නිකේතනය වැනි ආයතනවල භාරකාරීත්වයන් සුදුස්සන්ට පවරා එම බැඳීම්වලින් විනිර්මුක්ත වීමෙනි.නුවන් ගන්කන්දකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=af1310275</link>
    <topic>සුළි සුළඟක් එන්න පුළුවන් ?</topic>
    <author>සාකච්ඡා කළේ</author>
    <content>එස්. එච්. කාරියවසම්කාලගුණ විද්‍යා අධ්‍යක්ෂ ජනරාල්වැස්ස වැඩි වෙලා ද, අකුණු වැඩි වෙලා ද, ඉස්සරහට සුළි සුළඟක් එයි ද? මේ දිනවල කතාවෙන ප්‍රශ්න කීපයකි මේ.අපි මේ ප්‍රශ්න පිළිබඳව අපේ රටේ ප්‍රධානතම කාලගුණ විද්‍යාඥවරයකු වන කාලගුණ විද්‍යා අධ්‍යක්ෂ ජනරාල් එස්. එච්. කාරියවසම් මහතා සමඟ සාකච්ඡා කළෙමු.පසුගිය දවස්වල වැස්ස සුළං වැඩිවුණේ අන්තර් මෝසම් සමය ආරම්භ වීම හින්දා... ඒක නොවැම්බර් 16 විතර පටන් ගත්තා. දැන් තිබෙන්නේ අන්තර් මෝසම් සමය. මේක නොවැම්බර් මැද දක්වා තියෙනවා. මේ සමයේ අවුරුද්දකට දෙපාරක් ඇති වෙනවා.ප්‍රථම අන්තර් මෝසම් සමය තිබෙන්නේ මාර්තු - අප්‍රේල් කාලයේ බල පවත්වන වසන්ත අන්තර් මෝසම් සෘතුවයි. දෙවන අන්තර් මෝසම් සමය වන්නේ ඔක්තෝබර් නොවැම්බර් මාසවල බල පැවැත්වෙන ශාරදිය අන්තර් මෝසම් සමයයි.අන්තර් මෝසම් කාලයේ දී රටේ හැම පැත්තටම වැස්ස වහිනවා. අන්තර් මෝසම් වැස්ස සමඟ අකුණු අනතුරු ද බහුලව ඇතිවෙන්න පුළුවන්. මේ දිනවල අන්තර් මෝසම් වැස්ස රට මැද ප්‍රදේශයේ සවස 1 - 2 වන විට ආරම්භ වී සවස 3 - 4 වන විට රටේ මුහුදුබඩ ප්‍රදේශයට ළඟා වෙනවා. ඊට පසු රාත්‍රී 7 - 8 වන විට ඊට වඩා නොගැඹුරු මුහුදට වැස්ස වැඩියෙන් ලැබෙනවා. මේ වැස්ස රටේ හැම පළාතටම ලැබෙන දෙයක්. විශේෂයෙන් උතුරුමැද, උතුර, වයඹ, ඌව වගේ පළාත්වලට වැඩිම වැස්ස ලැබෙන්නේ මේ කාලයේ අන්තර් මෝසම් වැස්ස නිසා.මේ කාලයේ වැස්ස සමඟම අකුණු බහුලව ඇති වෙනවා. මේ දිනවල ඊසාන දිග මෝසම් සුළඟ හෝ නිරිතදිග මෝසම් සුළඟ ඇතිවෙන්නේ නැහැ. සරලව කීවොත් මේ සමයේ අපේ කාලයේ සුළං තත්ත්වය දුර්වලයි. ඒ නිසා සංවහනය ඉස්මතු වීම වැඩියි. ඒ නිසා තමයි මේ දිනවල පවතින වැසිවලට සංවහන වැසි කියන්නේ.මේ දිනවල සුළංවලට නිසි දිසාවක් නැහැ. භූ තලය අවට පරිසරය නිශ්චලයි. එසේ වුවත් මේ කාලයේ පවතින කාලගුණ දින චර්යාවට නියමිත කාල සටහනක් තිබෙනවා.හිරු උදාවේ සිට දවල් 12 පමණ වන තෙක් අහසේ තිබෙන්නේ වලාකුළු අල්පයක්. සමහර විට වලාකුළුවලින් තොර නිල්වන් අහසක් දකින්න පුළුවන්. රස්නය අධිකයි. සූර්ය රශ්මිය නිසා භූ තලය උණුසුම් වෙනවා. වායුගෝලයේ උෂ්ණත්වය වැඩි වෙනවා. ප්‍රතිඵලය වන්නේ නිදහස් සංවහන ධාරා ආරම්භ වීමයි. එවිට ඒවා ඉහළට ගොස් කැටි වැහි වලාකුළු ඇති කරයි. ඒවායින් පස්වරු 2 - 3 වන විට අකුණු සහිත වැසි ඇති වෙනවා. මේ නිසා අනතුරු තුනක් ඇතිවෙන්න පුළුවන්. ඉන් පළමුවැන්න අකුණු. අනෙක් එක තමයි කුඩා ප්‍රදේශයකට පවතින වැස්ස කෙටි කාලයක් තුළ පවතින තද සුළං ද මේ නිසා ඇති වෙනවා. මේ කාලයේ පැය 1/2 ක් පැයක් තුළ වැස්ස අධික ලෙස ඇතිවෙන්න පුළුවන්.මේ කාලයේ මුලින්ම දිවයිනේ අභ්‍යන්තර කොටස්වල ආරම්භ වන ගිගුරුම් වැසි පසුව සන්ධ්‍යා හෝ රාත්‍රී 7 - 8 වන විට ක්‍රමයෙන් වෙරළබඩ ප්‍රදේශවලට පැතිර යනවා. පසුව රට අවට ද නොගැඹුරු මුහුදේ ද අකුණු බහුලව ඇතිවෙන්න පුළුවන්. ඊට පසු රාත්‍රී 10 - 11 වන විට වැස්ස අකුණු අඩුවී අහස තරුවලින් බබළන්නට පටන් ගන්නවා. මධ්‍යම රාත්‍රිය වන විට අහස සඳ බබළන තරමට පැහැදිලිව තිබෙන්න පුළුවන්.මේ කාලයේ අකුණුවලින් ආරක්ෂා වීමට ක්‍රම අනුගමනය කළ යුතුයි. විදුලි උපකරණවල සම්බන්ධතා පේණු ගැලවීම දුරකථන පාවිච්චිය අවම කිරීම වැදගත්.කෙසේ වුවත් අප්‍රේල් - මාර්තු තරම් මේ අකුණු තත්ත්වය දරුණු නැහැ. මේ අන්තර් මෝසම් වැස්ස විචල්‍යතාවයෙන් අඩුයි. අන්තර් මෝසම් වැස්ස රටේම ගොවි ජනතාවට ඉතාම වැදගත්. උතුරුමැද, උතුරේ හා ඌව පළාත්වල පවතින ජල මූලාශ්‍ර දියුණු වීමට මේ අන්තර් මෝසම් වැස්ස අත්‍යවශ්‍ය දෙයක්.අපේ රටට ලැබෙන වැස්ස පසුගිය වකවානුවේදී වාර්ෂිකව බලන විට වැඩිවෙලා නැහැ. නමුත් ලැබෙන වැස්සේ තීව්‍රතාව වැඩියි. ඉතා කෙටි කාලයකදී ලොකු වැස්සක් ලැබෙනවා.මේ නිසා වැස්සෙන් ලැබෙන ප්‍රයෝජනය අඩු වී තිබෙනවා. එක පාරට ලැබෙන වැස්ස දෙගොඩතලා යනවා. ගස් ගල් පස් පෙරළාගෙන ගිහින් මඩ ජලාශවලට එක් කරනවා. රොන්මඩ ඇතිවී ජලාශවල ධාරිතාව අඩු කරනවා. කැලෑ විනාශය ජලයට අපද්‍රව්‍ය එක්කිරීම ආදිය නිසා අපේ ජලය දූෂණය වී බොන්න නොසුදුසු තත්ත්වයක් ඇතිවීම ලොකු ගැටලුවක්.මේ දිනවල අලුයම 5.30 සිට දහවල් 12 වනතුරු උණුසුම් තත්ත්වයක් පවතිනවා. එය දහඩිය දමන තත්ත්වයකට පවා පත්වෙනවා.මේ දිනවල පවතින කාලගුණ තත්ත්වය අනුව ටොනේඩෝ දියගොබවලාව මෙන්ම අධි පීඩන තත්ත්වය ඇතිවෙන්න පුළුවන්. ටොනේඩෝ ක්ෂණිකව ඇතිවෙන දෙයක්. එමඟින් අනතුරු බහුලව ඇති වෙනවා.මාළු වැහි සමඟ දියගොබවලාව ද මේ නිසා ඇතිවෙන්න පුළුවන්. ටොනේඩෝවක් ඇතිවෙන්නේ අඩු පීඩන ප්‍රදේශයකට හා සුළං හා ඒ අසල ඇති විවිධ දේ ඇදගෙන එනවා. එවිට ජලාශයක් උඩ ටොනේඩෝ තත්ත්වයන් ඇතිවුවහොත් ඒ මගින් එම ජලාශයේ ජලයත් ඒ සමඟම කුඩා මාළුත් ඉහළට ඇදගන්න පුළුවන්. එය මුහුද ඉහළින් හෝ වැවක් උඩ හෝ ඇතිවෙන්නත් පුළුවන්. එහි ජලය සහිත මාළු ඉහළට ඇදි ගොස් වැහි වලාකුළු සමඟ ගොඩබිමට වැටුණු විට එය මාළු වැස්ස ලෙස හඳුන්වනවා.මාළු වැස්ස සමහරුන්ට අමුත්තක් වුවත් එය මේ අයුරින් ඔබට විද්‍යාත්මකව පැහැදිලි කරන්න පුළුවන්. ඉස්සරහටත් ඒවා ඇතිවෙන්න ඉඩ තිබෙනවා. අඉස්සරහ කාලේදී පීඩන අවපාත, සුළි කුණාටු සමඟ සුළි සුළං ඇතිවෙන්න පුළුවන්. මෙතෙක් ලංකාවට ඇතිවෙලා තිබෙන සුළි සුළං සියල්ලම වගේ ඇවිල්ලා තිබෙන්නේ මේ මාසවල.සුළි කුනාටුවක ආරම්භක අවස්ථාව තමයි පහළ වායුගෝලයේ කැළඹීම. ඒක අඩු පීඩන තත්ත්වයක් දක්වා වර්ධනය වෙනවා. වායුගෝලයේ මුහුදේ තත්ත්වය හිතකර වුණාම පීඩන අවපාතයක් බවට පත්වෙනවා. මේ වගේ දේවල් වර්ධනය වෙලා ලංකාවට අනතුරු උපරීම ලෙස සිදුවෙන්න පුළුවන් කාල පරිච්ඡේදයක් තමයි මේ වකවානුව.අපේ අක්ෂාංශවල බොහෝ අඩු පීඩන පද්ධති පීඩන අවපාත වගේ දේවල් ගමන් කරන්න පුළුවන්. ඒවා නැගෙනහිර ඉඳන් බටහිර හෝ වයඹ පැත්තට යන්නේ... සුළි සුළං හෝ පීඩන අවපාතය වර්ධනය වීමට විශාල ශක්තියක් ඕනෑ. මේකට ඕනෑ උණුසුම් මුහුදු පෘෂ්ඨයක්.ඒක තමයි ප්‍රධානතම ජීවය බවට ශක්තිය බවට හැරෙන්නේ. මෙම පෘෂඨයේ ඇති ජල වාෂ්ප ඉහළට ගිහින් ඝනිභවනය වෙලා වලාකුළු හැදීමේදී පිට කරන ශක්තිය තමයි සුළි සුළං හැදීමට මූලික වෙන්නේ. මේක තමයි ප්‍රධානම ශක්ති ප්‍රභවය වෙන්නේ සුළි කුණාටුවකට සුළි සුළඟක් ඇතිවෙන්නේ. සාගර පෘෂ්ඨයේ වෙන්න ඕනැ.ඒක උණුසුම් වුණායින් පස්සේ වායුගෝලයේ අනිකුත් ශක්තීන් හොඳනම් වර්ධනය වෙන්න පුළුවන්. සුළං රටාව දුර්වල වෙන්න ඕනැ. වායුගෝලයේ තරමකට තෙතමනය පැවතිය යුතුයි. නිරක්ෂයට සැලකිය යුතු දුරකින් මේ තත්ත්ව වර්ධනය විය යුතුයි.උත්තර අක්ෂාංශ 5 - 10 ක් අතර ප්‍රදේශවල තමයි වැඩිපුර සුළි කුණාටු පීඩන අවපාත පද්ධති ගමන් කරන්නේ. නැගෙනහිර සිට වයඹ බටහිර අතර දිසාවලට ඒ විධියට ගමන් කරන විට අපට සමීප වන්නේ බෙංගාල බොක්කේ හැදුණු අවපාත. ඒවා තමයි පසුගිය සුළි සුළංවලදී අපට විපත් සිදු කළේ.සුළි සුළඟක් ඇතිවීමට සාධක කීපයක් සැපිරිය යුතුය. මතුපිට උෂ්ණත්වය සෙන්ටිග්‍රේඩ් අංශක 27 ට වැඩි ජලාශයක් සමඟ වායුගෝලයේ සංවහන ධාරා ඇතිවීම මින් ප්‍රධාන සාධක කීපයක්. හරස් අතට හෙවත් තිරස්ව හමන සුළ‍ඟේ සිරස් දෙසට නැමි ගමන් කිරීම අවම මට්ටමක පැවතීම සමඟ පද්ධතිය ඉහළින් වාසුලියක් තිබීමත් ඒ සඳහා අවශ්‍යයි.සුළි සුළඟක් ප්‍රමාණයෙන් කිලෝ මීටර් 600 ක් පමණ අර්ධ විෂ්කම්භයකින් යුක්ත අතර බොහෝ විට සිරස් දිසාවේ කි. මි. 6 ක් පමණ ඉහළ මට්ටම දක්වා විහිදී පවතිනවා. එහි සුළං බලයේ ශක්තිය සාමාන්‍ය න්‍යෂ්ටික පිපිරුමක ශක්තිය මෙන් 360 ගුණයක් වෙනවා. මේ අනුව අපට සුළි සුළඟක දරුණු බව අවබෝධ කරගන්න පුළුවන්.වාසුළි වර්ධනය වීමේ දී ඇතිවන සුළ‍ඟේ වේගය අනුව වාසුළි විවිධ නම්වලින් හැඳින්වෙයි.1. අඩු පීඩන ප්‍රදේශ (Low Pressure Area) - මෙහි සුළං වේගය පැයට කිලෝමීටර් 31 ට වඩා අඩුය.2. පීඩන අවපාත (Mid Depression) - මෙහිදී හටගන්නා සුළං වේගය පැයට කිලෝමීටර් 31 සිට 49 දක්වා වෙයි.3. ගැඹුරු පීඩන අවපාතය (Deep Depression) - මෙහිදී හටගන්නා සුළං වේගය පැයට කිලෝමීටර් 50 සිට 61 දක්වා වෙයි.4. සුළි සුළං (Cyclonic Strome) - මේවායේ වේගය පැයට කිලෝමීටර් 62 සිට 88 දක්වා වෙයි.5. චණ්ඩ සුළි සුළං (Severe Cyclonic Strome) මේවා තද සුළි සුළං යනුවෙන් ද හැඳින්වෙයි. මේවායේ වේගය පැයට කිලෝමීටර් 89 සිට 117 දක්වා වෙයි.6. හරිකේන් සුළි සුළං (Cyclonic Strome with Hurricane Winds) මේවායේ වේගයට පැයට කිලෝමීටර් 118 සිට වැඩිවෙයි.සුළි සුළං හටගන්නා ස්ථානය අනුව ඒවාට පටබැඳුණු නම් රැසකි.උතුරු හා දකුණු ඉන්දියානු සාගරයේ ඇතිවන වාසුළි, නිවර්තන වාසුළි (Tropical) යනුවෙන් ද පැසිපික් සාගරයේ ඇතිවන වාසුළි, ටයිපූන් (Typhoon) යනුවෙන් ද, අත්ලාන්තික් සාගරයේ හටගන්නා වාසුළි හරිකේන් (Hurricane) යනුවෙන් ද, ඕස්ට්‍රේලියාව අවට මුහුදේ හටගන්නා වාසුළි විල් විලි (Will Willi) යනුවෙන් ද හැඳින්වෙයි. නිවර්තන වාසුළි මූලික වශයෙන් වර්ධනය වන ප්‍රදේශ සහ සෘතු කිහිපයක් වෙයි.නිවර්තන වාසුළි උතුරු අත්ලාන්තික් ප්‍රදේශයේ දී ජූලි සිට නොවැම්බර් දක්වා ද, උතුරු පැසිපික් සාගරයේ නැගෙනහිර ප්‍රදේශයේ මැයි සිට නොවැම්බර් දක්වා ද, බෙංගාල බොක්ක සහ අරාබියානු මුහුදු ප්‍රදේශයේ මාර්තු සිට ජූනි දක්වා ද දකුණු ඉන්දියා සාගරයෙහි නොවැම්බර් සිට අප්‍රේල් දක්වා ද සුළි සුළං වර්ධනය විය හැකිය.පසුගිය සියවස තුළ ශ්‍රී ලංකාව හරහා වාසුළි 14 ක් ගමන් කර ඇති බැව් පෙනේ. මෙයින් වඩාත් ප්‍රබල වාසුළි අතර 1907, 1922, 1964, 1978 සහ 1992 සහ 2001 යන වසරවල හැමූ සුළි සුළං ප්‍රධාන වෙයි. මෙයින් 1978 හටගත් සුළි සුළඟින් මිනිස් ජීවිත 915 ක් විනාශ වූ අතර විශාල දේපොළ හානියක් සිදුවිය. උතුරු නැගෙනහිර ප්‍රදේශවලට ද බරපතළ හානි සිදුවූ අතර මිලි මීටර් 300 ට වඩා වැඩි වර්ෂාවක් එම ප්‍රදේශවලට ලැබුණු අතර බොහෝ ප්‍රදේශ ගංවතුරින් යට විය.පසුගිය වසර 100 තුළදී ලංකාවට ඇතිවූ සුළි සුළං පිළිබඳව සලකා බැලීමේදී ඉන් සියයට 100 ක් ඇතිවී ඇත්තේ නොවැම්බර් දෙසැම්බර් මාසවල බව පැහැදිලියි.මේ අනුව ඉදිරි මාස දෙක දරුණු ලෙස ආපදා ඇතිවිය හැකි මාස දෙකක් ලෙස හඳුන්වන්න පුළුවන්. දරුණු වැසි, චණ්ඩ මාරුත, සුළි සුළං, නායයෑම්, මාළු වැහි, ටොනේඩෝ, දියගොබලා වැනි ආපදා මේ කාලයේ ඇතිවිය හැකියි. කෙසේ වුවත් කාලගුණ විද්‍යා දෙපාර්තමේන්තුව මඟින් සුළි සුළං පිළිබඳව පැය 48 කට පෙර දැනුම්වත් කරන්න පුළුවන්. ඒවා පිළිබඳව අවධානය යොමු කිරීම ඉතා වැදගත්.සාකච්ඡා කළේනිහාල් පී. අබේසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=af1310276</link>
    <topic>ආදරයට රාගයෙන් පිළිතුරු සැපයීම</topic>
    <author>සුභද්‍රා දේශප්‍රිය</author>
    <content>ශ්‍රියාණි තම ආදරණීය සැමියා සමඟ පදිංචිව සිටියේ ත්‍රිකුණාමලය ආන්දන්කුළම ප්‍රදේශයේ ය. පවුලේ අගහිඟකම් කෙතරම් තිබුණ ද දරුවෝ දෙදෙනා සමඟ ඔවුහු සතුටින් කල් ගෙවූහ. සංජීව පුතු මෙලොවට බිහි වී ගතවූයේ වසරකි. දෙන්නා - දෙමාල්ලන් අතර අඩදබර ඇවිලෙන්නට විය. ශ්‍රියාණිගේ සැමියා සදාචාරය බිඳ දමමින් ඔහු එක් කුස හොත් සහෝදරයාගේ බිරිය හා පෙමින් වෙළුණේය. මේ සිදුවීම නිසා පවුලේ සමඟිය බිඳ වැටිණි. රාගය මිනිස් සිතුවිලි රැගෙන බොහෝ ඈතට ගමන් කරයි.වැඩිහිටියන් අතර පවතින සාම්ප්‍රදායක බැඳීම් මේ නිසා බිඳී යයි. ඒ හේතුකොට ගෙන පීඩාවට පත්වන්නෝ දරුවෝ ය.ශ්‍රියාණිගේ සැමියා ‍ඔහුගේ සහෝදරයාගේ බිරිය සමඟ හොර රහසේ ම පිටමං වූහ. ඔව්හු වෙන ම පවුල් කන්නට පටන් ගත්හ. අනපේක්ෂිත ලෙස සිදුවූ මේ සිද්ධි දාමය නිසා දරු දෙදෙනාගේ ම බර තනි ශ්‍රියාණි පිට පැටවිණි. ශ්‍රියාණිගේ සැමියාගේ නව ජීවිතයේ ඇරැඹුමට ද නිශ්චිත අවසානයක් නො වී ය.ශ්‍රියාණිගේ ජීවිතයේ මහමෙරක් කරදර ලියැවුණේ ඔහුගේ හැරයාමත් සමඟ ය. ඇය දරුවන් රැකීමට නො විඳිනා දුක් වින්දාය. හිරු ගිනිගෙන දැවෙන මහ දහවලේ ඇය පිරිමින් සමඟ කරට - කර මහ පොළවත් සමඟ ඔට්ටු වූවාය. ඇයට ඔරොත්තු නො දෙන තරමේ දුක් වේදනා විඳ දරුවන් රැකබලා ගත්තාය.අව් වැසි නොතකා ඇය අනුන්ගේ කුලියක් - මලියක් සොයාගෙන උදෑසනින් නිවසින් පිටත් වූවාය. ස්වභාව ධර්මයේ කිසිදු අරියාදුවක් ඇය නො පිළිගත්තා ය. මහ පොළවත් සමඟ ඔට්ටු වන ඇයගේ ජීවිතය කටුක නීරස වුව ඇය ඒ ජීවිතයට මුහුණ දුන්නාය. දවස පුරා අව් කාෂ්ටකේ ගිනිගන්නා ඇගේ හිස අතගා සනසන්නට ඇගේ රිදෙන දෑත් පිරිමදින්නට කිසිවෙක් සිටියේ නැත. ඇය ආන්දන්කුළම පාළු නිවසේ ගෙවන ජීවිතය අතිශය දුක්මුසු විය. ඇය රාත්‍රීය පුරා ඉකි බින්දාය.ඇය එක්තරා උදෑසනක සිය දරු දෙදෙනාත් ඔවුන් සතු රෙදිකඩ මලුත් රැගෙන දඹුල්ලේ ගලේවෙල පිහිටි ඇගේ නැගණියගේ නිවසට පැමිණියාය. ස්වාමියකු නොමැති ඇයට ආන්දන්කුළම නිවසේදී ද කිසිදු රැකවරණයක් නො තිබිණි. ඇය රැකවරණය පතා පැමිණි නැගණිය සහ ඇගේ පවුලේ සියලු දෙනා ඉතා අසරණව ජීවත්වූ නිසා දරුවන් රැකීමට යළිත් රැකියාවක් සොයා ගැනීමට අවැසි විය. ඇය යළිත් රැකියාවක් සොයා ගියාය. ඒ ගමන ඇගේ ජීවිතේ දිගු ගමනක ආරම්භයක් විය.ඇයට දඹුල්ලේ හෝටලයක රැකියාවක් ලැබිණි. ගලේවෙල සිට දඹුල්ලට දිනපතා පැමිණෙන ශ්‍රියාණි අතරමඟ දී හමුවූ තරුණයකු සමඟ අනියම් සම්බන්ධයක් ඇති කර ගත්තාය. ඒ සම්බන්ධයෙන් අවසානය වූයේ ඔවුන් දෙදෙනා ගලකිරියාගම ප්‍රදේශයේ නිවසක් කුලියට ගෙන දරුවන් දෙදෙනාත් සමඟ පදිංචියට පැමිණීමයි.අතීතයේ සියලු දුක්ඛදෝමනස්සයන් නිමා වී යළිත් ඇයට ජීවිතයක් ලැබුණේ යැයි ඇය සිතුව ද ගත වූයේ කෙටි කාලයකි. ඇය දෑස් මෙන් රැකබලා ගත් දරුවන් දෙදෙනාට ශ්‍රියාණිගේ අනියම් සැමියා නිතර තරවටු කරන්නට විය.පියෙකු නොමැතිව දහදුක් විඳිමින් දරුවන් රැකගත් ශ්‍රියාණිට අනියම් සැමියා දරුවන්ට කරන හිරිහැර බලා සිටිය නොහැකි විය. ඇය ඉවසුවේ නැත. ඇතැම් දිනවල දරුවන්ගේ කුසගිනි නිවීමට අහරක් ලබා නොදීමට තරම් ඔහු කුරිරු විය. එවැනි දිනවල ඇය දරුවන් ලොකු අම්මාගේ නිවසට පිටත් කර හැරියාය.දිනක් ශ්‍රියාණි සමඟ දබර වූ සැමියා ඇගේ දියණියට පහර දී ගෙල සිරකර ඇය එල්ලා මැරීමට උත්සාහ කළේය. අසල්වැසියන්ගේ මැදිහත් වීමෙන් එදින ශ්‍රියාණිගේ දියණියගේ දිවි ගලවා ගැනීමට හැකි විය.අනියම් සැමියා විසින් දිගින් දිගටම සිදු කරන මේ කුරිරු වද වේදනා ඉවසා ගත නොහැකිව ඇය දරුවෝ සමඟ යළි ත්‍රිකුණාමලයේ ආන්දන්කුළම නිවසට පිටත්ව ගියහ. දරුවන් සමඟ ඇය ඔහු හැර දමා ගිය බව දැනගත් අනියම් සැමියා ඔවුන් විසූ නිවස ගිනිබත් කරන්නට සැරසුනේය. ඒ පිළිබඳ ශ්‍රියාණි දඹුල්ල පොලීසියට පැමිණිලි කිරීමට යළිත් ත්‍රිකුණාමලයේ සිට දඹුල්ල බලා පැමිණියාය. ඒ ගමන ඇගේ ජීවිතේ තීරණාත්මක ගමනක් වෙතැයි ඇය නො සිතුවාය.ශ්‍රියාණිගේ නිවෙසදරුවන්ගේ පිළිස්සූ හිසකෙස්අනියම් සැමියාගෙන් බේරි යළිත් ගලේවෙල සිට ත්‍රිකුණාමලයේ නිවසට යෑමේ අරමුණින් ඇය එදින කලින්ම නින්දට ගියාය. දවස පුරා ගමන් වෙහෙසින් පීඩාවට පත් වී සිටිය ද ඇයට නින්ද අහලකටවත් පැමිණියේ නැත. නින්ද ඇයට බොහෝ දුර විය. ඈතින් ඇසෙන රැහැයියන්ගේ හඬ ඇයට අනියත බියක් ඇති කළේය.ශ්‍රියාණිගේ තුරුළට වී පුංචි සංජීව පුතු තද නින්දේය. වසර හතරක් ගෙවී ගොස් ඇතත් සංජීවට තාත්තා පිළිබඳ මතකයක් නැත. ශ්‍රියාණිට සංජීවගේ පියා සිහි විය. නොදැනුවත්වම ඇයට දිගු සුසුමක් හෙළිණි. මව පමණක් වෙසෙන ඇගේ මහ ගෙදර වහළේ පොල්අතුවල ඉරටු මතුවී තිබිණි. ශ්‍රියාණිගේ අම්මා මෙන්ම වහලත් දිරා ගොස් ඇතැයි ඇයට සිතිණි. ශ්‍රියාණි පැදුරේ කොනක ගුලිවී නිදා සිටින මවගේ මුහුණ මළානික කුප්පි ලාම්පු එළියෙන් දුටුවාය.ගලේවෙලින් උදෑසනින්ම පිටත්විය යුතු නිසා උදේශිකා දියණිය ද ඉක්මනින් නින්දට ගියාය. කෝච්චියේ දුර ගමන් යන්නට සංජීවත් උදේශිකාත් බොහෝ ප්‍රිය කළහ. ඔවුන් යන්නේ කොහේදැයි ඔවුන්ට නිනව්වක් නැත.ඔවුන් ජීවත් කරවන්නට අම්මා දරන වෙහෙස ද ඔවුන් දන්නේ නැත. මධ්‍යම රාත්‍රිය ගත වී ගෙවුණේ හෝරාවකි. ගේ පිටුපස පොල් අතු දිරා ඇති වහලෙන් අනියම් සැමියා ගේ තුළට කඩා පැන්නේය. ගේ තුළ දල්වා තිබු භූමිතෙල් කුප්පි ලාම්පුවේ එළියෙන් ඇය ඔහු හඳුනාගත්තාය.“උඹ ළමයි දෙන්නා දාලා මාත් එක්ක එන්න ඕන. නැත්නම් උඹලා හතර දෙනාම මෙතනම මරනවා.” ඔහු තර්ජනය කළේය. ඇය එය ප්‍රතික්ෂේප කළාය. “මම පොලීසි යනවා” ශ්‍රියාණිට කීමට හැකි වුණේ එපමණකි. රාගයෙන් මත්වූ පාපතර මිනිසා සැණෙන් ක්‍රියාත්මක විය. අත වූ පෙට්‍රල් බෝතලය බියෙන් තැතිගෙන පැඳුරේ ගුලි වී සිටි දරුවන් දෙදෙනාගේත් ශ්‍රියාණිගේත් ඇගේ මවගේත් ඇඟට විසි කළේය. ඒ සමඟ ම ගිනිකූරක් දැල්වූ ඔහු වහා පලා යන්නට විය.දරු දුක නොදත් ඒ කුරිරු මිනිසාට දරුවන්ගේ විලාප හඬ නෑසුණේය. ගිනි ඇවිලී අමු අමුවේ පිළි‍ස්සෙන ඔවුන්ගේ හඩ ප්‍රදේශය පුරා පැතිර ගියේය. මධ්‍යම රාත්‍රිය පසුවෙමින් තිබුණ හෙයින් අසල්වැසියෝ තද නින්දේ පසු වූහ. එහෙත් විලාප හඬ ඇසී ශ්‍රියාණිගේ නිවසට ගැමියෝ එක්රොක් වූහ. ඔව්හු මහත් වෑයමකින් ගිනි නිවා දැමුවෝය. ඒ වන විටත් දරුවන් දෙදෙනා ඉතා අසාධ්‍ය තත්ත්වයේ පසුවූ අතර ඔවුන් මහනුවර මහ රෝහලේ දැඩි සත්කාර ඒකකයට ඇතුළත් කැරිණි.ශ්‍රියාණිත් ඇගේ මවත් දඹුල්ලේ මහ රෝහලේ ප්‍රතිකාර ලබති. අනේකවිධ දුක් වේදනා විඳ දරා ගනිමින් ශ්‍රියාණි හදාවඩා ගත් දරුවෝ අද ජීවිතයත් මරණයත් අතර සටනක යෙදෙති.මේ දුක්බර කතාව අපට අසන්නට හැකි වුණේ ගලේවෙල පොලිස් වසමට අයත් ගලකිරියාගම කිරළගොල්ල ගම්මානයෙනි. පී. ජී. ශ්‍රියාණි ඉන්ද්‍රසිලී (32) ඇයගේ මව වන ආර්. එම්. සෙනෙහෙලතා (60), දිල්කි උදේශිකා (09), සංජීව දිල්ෂාන් (04) යන අය ඉතා අසාධ්‍ය තත්ත්වයේ මහනුවර සහ දඹුල්ල රෝහල්වල ප්‍රතිකාර ලබති.රාගික ආශාවන්වලට වහල් වී ජීවිත විනාශ වී අහිංසක නොදරුවන් අමු අමුවේ ගින්දරෙන් පිළිස්සී ගියේ ඇයි ද යන්න මේ සමාජය නැවත - නැවත ප්‍රශ්න කළ යුතු ය.ඒක දිග කතාවක් මගේ දරුවෝ පුංචි කාලේ ම ඒ අයගේ තාත්තා මාව දාලා ගියා. ජීවත්වෙන්න මම නොවින්ද දුකක් නැහැ. දරුවෝ දෙන්නත් එක්ක මම කොහොමහරි ජීවත්වුණා. ළමයි දෙන්නාට ආරක්ෂාව හොයාගෙනයි මම ආයේ ගමට ආවේ. සැමියා නැති පාළුවයි තනිකමයි ආරක්ෂාවයි රැකවරණයයි ලැබෙයි කියලයි මම ආයේ තව කෙනෙක් එක්ක ගියේ.ඒත් ඔහු මගේ දරුවන්ටත් මටත් හුඟාක් වද දුන්නා. මම ඒ නිසා ආයේ ත්‍රිකුණාමලයට ගියා. ගෙදර තිබුණ විදුලි පංකාවක් විකුණලයි අපි ගමට ගියේ. අපි ගිය නිසා ඔහුට කේන්ති ගිහින් ඉතිරි බඩුවලට ගිනි තියනවා කිව්වා. මම පොලීසියට යන්නයි ආයේ ගමට ආවේ. පොලීසියේ පැමිණිල්ලක් දාල අපේ ගෙදරට ගියා. රාත්‍රියේ තමයි මේ සිදුවීම වුණේ. මේ වගේ අවාසනාවන්ත සිද්ධියක් තිරිසන් සතෙකුටවත් නොවෙන්න කියලා මම ප්‍රාර්ථනා කරනවා! ඒ ඇගේ දුක්බර කතාවයි.ශ්‍රියාණි කියන මේ කතාව සමාජයේ කාට වුව අලුත් පාඩමක් වනු ඇත.සුභද්‍රා දේශප්‍රියපසුබිම් කතාව සහ ඡායාරූපඒ. පී. ආරියදාසසීගිරිය විශේෂකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=af1310277</link>
    <topic>මට පිකප් එපා</topic>
    <author>එච්.එම්. ආර්. කරුණාවීර</author>
    <content>වැදිනායක වන්නියලැ ඇත්තෝහුඟ දවසකින් මාධ්‍ය සමඟ කථා බහක් කරන්න අවස්ථාවක් ලැබුණෙ. මම ගැන පත්තරවල, ටීවීවල, රේඩියෝවල ගොඩාක් කථාබහට ලක් වුණා. විවිධ දේවල් කථා කරලා තිබුණා. මම ඒවාට උත්තර දෙන්න ගියේ නෑ. නිහඬවෙලා බලා ඉන්නකොට හැම දාම මොකක් හරි යනවා.මේ ගොඩක් ඒවා අපේ පරම්පරාව හෑල්ලුවට ලක්කරන ඒවා. මට ආරංචි වුණා මීට සති කිහිපයකට කලින් පත්තරේක ගියා කියලා... සංස්කෘතික කටයුතු ඇමැතිතුමා කියනවා කියලා මම වාහනයක් ඉල්ලලා මහා කරදරයක් කරනවා කියලා. ඉස්සර හිටපු නායකයෝ නම් මෙහෙම කරද‍ර කරේ නෑ.ගමන් බිමන් ගියේ පයින්. දැන් ඉන්න නායකයෝ ගමන් බිමන් යන්න වාහන ඉල්ලලා පොරේ කියලා ඇමැතිතුමා පත්තරේට කිව්වා කියලා පත්තරේ ගිහින් තියෙනවාලු... ඒ ගැන මට නම් කියන්න තියෙන්නේ මම නම් වාහනයක් මෙච්චර කාලෙකට ඉල්ලලා නෑ. 2010 දී අතිගරු ජනාධිපතිතුමන් සමඟ පැවති සාකච්ඡාවකදී මම කිව්වා... ආදිවාසී ගම්මාන 58 ක් ලංකාවේ තියෙනවා මට ඒවා ගැන හොයලා බලන්න ඕන. ආදිවාසීන්ගේ නායකයා විදියට මම ඒ අයගේ දුකේදී කරදරේදී සැපේදී හොයලා බලන්න ඕන කිව්වා.ඒ වගේ වෙලාවට ඒ ගම්මානවලට යන්න ඕන වාහනයක පහසුකම් දෙන්න පුළුවන් නම් හොඳයි කියලා මම කියපු වෙලාවේදී ජනාධිපතිතුමා ඒ වෙලාවේ ම වාහනයක් දෙන්න කියලා ඇමැතිතුමාට කිව්වා. මම ඒ වෙලාවෙත් ජනාධිපතිතුමාට කිව්වේ මට වාහනයක් ලබා දුන්නත් ඒවා නඩත්තු කරන්න පහසුකම් නැති නිසා මහියංගණ ප්‍රදේශයේ රජයේ කාර්යාල තියෙනවා...ඒවා තමයි පොලිසිය, ප්‍රාදේශීය ලේකම් කාර්යාලය, වනජීවී කාර්යාල, නියෝජ්‍ය ඉඩම් කොමසාරිස් කාර්යාලය වගේ... එම කාර්යාලවල තියෙන වාහන මගේ ගමන් අවශ්‍යතාවලට නිදහස් කරලා දෙන්න කියලා මම එහිදී ඉල්ලුවා විතරයි. ඒ විදියටම අද වෙනකොටත් මහියංගණ ප්‍රාදේශීය ලේකම් කාර්යාලයේ තියෙන වාහන දෙකෙන් එකක් මගේ ගමන්වලට ලබාදෙනවා.‍ඒ තියෙන වාහන දෙකෙන් එකක් කැඩිලා තියෙන්නේ. මගේ වරිගයේ ජනතාවගේ ප්‍රශ්න/ ගැටලුවලදී මම ප්‍රාදේශීය ලේකම් කාර්යාලයේ තියෙන වාහනය ඉල්ලගෙන තමයි හොයල බලන්න යන්නෙ. ලේකම් කාර්යාලයේ තියෙන වාහන දෙකෙන් එකක් ත්‍රිකුණාමලය වාකරේ වැනි දුර පළාත්වලට ඉල්ලගෙන ගියා ම සමහර විට දවස් දෙකේ තුනේ එන්න වෙන්නේ නෑ.මම ලේකම් කාර්යාලයේ වාහනය දවස් දෙක තුනක් පාවිච්චියට ගත්තාම කාර්යාලයේ වාහනය මඟින් කළ යුතු වැඩ කටයුතු ගොඩ ගැහෙනවා‍. එතකොට ප්‍රාදේශීය ලේකම්තුමන්ලාටත් මං නිසා කරදර ගොඩකට මුහුණපාන්න සිද්ධ වෙනවා. මහියංගණය කියන්නේ ලොකු ප්‍රදේශයක් නෙ. වැඩ ගොඩ ගැහුණාම නිලධාරින්ටමයි කරදරේ‍.සංස්කෘතික කටයුතු ඇමැතිතුමා පසුගිය කාලේ කියලා තියෙනවා මම වාහනයක් ඉල්ලා කරදර කරනවලු. මීට පෙර හිටපු නායකයො වාහන ඉල්ලුවේ නැතිලු කියලා‍. මම අද ඇමැතිතුමාට කියනවා මම පිළිගන්නවා මගේ පියා තිසාහාමි ගමන් බිමන්වලට වාහන ඉල්ලුවේ නෑ කියලා. මට වගේ ඒ කාලේ මගේ පියාට රට වටේ යන්න වුණේ නෑ. මම ලංකාවේ ආදිවාසීන්ගේ නායකයා බවට පත් වෙලා මේ වෙනකොට වසර 15 ක් වෙනවා. මේ වසර 15 දී අපේ ආදිවාසී පරම්පරාවේ ජනතාවගේ වැඩ කටයුතුවලට වඩා රජයේ නිලධාරින්ගේ හා ඇමැතිතුමන්ලාගේ ආරාධනාවලට තමයි ගමන් බිමන් යන්න සිද්ධ වුණේ.සංස්කෘතික කටයුතු ඇමැතිතුමා කියනවා ලෝකෙ මෙච්චර කාලෙකට ආදිවාසී නායකයෙක් තමන්ගේ ගමන් බිමන්වලට වාහන ඉල්ලලා නෑ කියලා. ඒකත් මම පිළිගන්නවා... මම විශ්වාස කරනවා. හැබැයි එහෙනම් එම නිලධාරීන්ගේ වැඩවලට ඇමැතිවරුන්ගේ වැඩවලට මට ආර‍ාධනා නොකර ඉන්න ඕන. ඒ කාලෙ රට හැම තැනම කැලෑ තිබ්බේ. ළඟ ගම්මානවලට විවිධ අවශ්‍යතාවලට පයින් ගමන් බිමන් ගියේ අඩි පාරවල් දිගේ. අද වෙන කොට පාරවල් හදලා තියෙනවා. වාහන ගෙන්වලා තියෙනවා.ඔය කියන ආරාධනාවලට යන්න ඔය කියන විදියට යන්න නම් මට ආණ්ඩුවේ රස්සාවක් එක්ක පඩියක් හම්බවෙන්ඩ ඕන. මට කොහෙන්ද වාහනවලට ගෙවන්න සල්ලි? මට වෙන ආදායමක් නැත්නම්, පහසුකමක් නැත්නම්, මම ඔය වගේ ඒවාට වාහනයක් නැතුව පයින් යන්නෙ කොහොමද? ඔය දෙනවා කිව්ව වාහනය ගැන කථා කරන කොට සංස්කෘතික කටයුතු ඇමැතිතුමා හැමදාම කියන්නේ මම ඒක ඉල්ලුවා කියලා. මට වාහනයක් වුවමනා නෑ. වාහනයක් ඉල්ලලා තියෙනවා නම් තියෙන්නේ ආදිවාසී කෞතුකාගාරයේ වැඩකටයුතු වලට.එතැන වැඩවලට හැම මාසෙම කොළඹ යන්න ඕන වෙනවා. ඒ පහසුකම ලබාගන්න තමයි වාහනයක් එහාට ඉල්ලලා තියෙන්නේ. මට වාහනේක වුවමනාවක් නෑ. පසුගියදා හෙන්නානිගල පැවති ලෝක ආදිවාසී දින සැමරුමේ දී ජනාධිපතිතුමා ඉදිරිපිට දී ම කැළෑවට යන්න අවසර දීලා ආදිවාසීන් පස් දෙනෙකුට හැඳුනුම්පත් පහක් දුන්නා. එදා ඒ දුන්න හැඳුනුම්පත් පහම විතරයි මේ වෙනකොට දීලා තියෙන්නේ. එදායින් පස්සේ මේ වෙනකම් වෙන එකක්වත් තාම දීලා නෑ. දැන් ඒ ගැන කතාවක්වත් නෑ.‍අනික තමයි ඒ හැඳුනුම්පත දුන්නා කියලා කිසිම වටිනාකමක් නෑ. උදේ හයට කැළේ ට ගිහින් සවස හයට නිවසට එන්ඩ ඕන කියලා පමණක් අවසර දීලා තියෙනවා නම් ඒ දීලා තියෙන හැඳුනුම්පතේ තියෙන වටිනාකම මොකක්ද? එහෙම කැළේට ගිහින් දඩයම් කරන්න නම් අවසර තියෙන්නේ වනජීවී එකේ මහත්තුරුන් දඩයම් කරලා තැන් තැන්වල තියලා තියෙන දේවල් නම් අපිට සුරුස් ගාලා කැලේට ගිහින් අරගෙන එන්න පුළුවන් වෙයි.හැබැයි කැළෑවේ දඩයම් යනවා කියන්නේ මේ කැළේට රිංගපු ගමන් දඩයම් හම්බවෙනවා කියන එක නෙවෙයි. කැළේට ගිහින් දඩයමක් ලැබෙන තුරු දින දෙක තුනක් කැළේට වෙලා ඉඳලා දඩයමක් ලැබුණා ම ඒක අරගෙන ගෙදර එන එක තමයි දඩයමේ යනවා කියන්නේ.අපේ පරම්පාරවේ දරුවෙක් කැළේට එක්කගෙන ගිහින් මේක මේ ඖෂධය, මේ ගහ මෙන්න මේ වගේ වටිනාකමක් තියෙන ශාඛයක්, අර‍ ඉන්නේ මුවා ගෝනා අලියා ඒ සතුන් මෙන්න මෙහෙම තමයි සද්ද කරන්නේ හැසිරෙන්නේ, මෙන්න මේ වගේ සුවඳින් තමයි ඒ සතුන්ගේ ගමන බිමන හැසිරීම් හඳුනා ගන්නේ කියලා අද වෙනකොට අපිට උගන්වන්න බැරිවෙලා තියෙනවා. අපේ දරුවන්ට ඒව අද පාසල්වලදී තමයි උගන්වන්න වෙලා තියෙන්නේ.ඒ අයට කැළේට ගිහින් ප්‍රායෝගික අත්දැකීම් ගන්න අත්දැකීම් විඳගන්න අවස්ථාව නෑ. මෙහෙම යන කොට අපේ පරම්පරාවෙ වැඩිහිටි අය මිය ගිය ගමන් ම අපේ පරම්පරාව ඉවරයි. මට තේරෙන විදියට අපේ ආදිවාසී ජනතාව හැමෝටම කරදරයක් ඒක නිසා තමයි මේ වගේ වැඩ කරන්නේ.පරම්පරාවේ වටිනාකමක් තියෙනවා නම් අපිට මේ විදියට සලකන්නේ ඇයි කියලා මම ප්‍රශ්න කරනවා. අපි බෙහෙත් ටිකක් ගන්න ගියාම, පොලිසියට අවශ්‍යතාවයකට ගියාම, ප්‍රාදේශීය ලේකම් කාර්යාලයට ගියාම ඒ අය දුවලා ඇවිත් මොකටද ආවේ කියලා අහලා ඉක්මනින් ම වැඩේ කරලා දෙනවා.අපේ පරම්පරාවේ අයට හැමෝම උදව් කරනවා. අපේ ආදිවාසීන් බෝල ගැහුවා කියලා ආදිවාසී සංස්කෘතිය විනාශ වෙන්නේ නෑ කියලා මම හිතනවා. මොකද අනිත් අය බෝල ගහනවා වගේ අපේ අය බෝල ගහන්නේ නෑ. අපිට උරුම අපේ පරම්පරාවේ ගරුත්වය ආරක්ෂා වන අන්දමට තමයි ඒ ක්‍රීඩා කටයුතු කරන්නේ. මිනිස්සු මොනවා කිව්වත් අපේ ළමයි පාසල් ගිහින් විවිධ දේවල් ඉගෙන ගන්නවා. අපේ පරම්පරාවෙ ළමයි නැට‍ුම් ඉගෙන ගන්නවා. සිංදු කියනවා, දුවනවා, පනිනවා, බෝල ගහනවා, මේ හැම දේම අපේ ළමයි පාසල්වලින් තමයි පුරුදු වෙන්නේ.එච්.එම්. ආර්. කරුණාවීරමහියංගණ මාපාකඩවැව සමූහ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=af1310278</link>
    <topic>වැදි ජනයාට මොන ක්‍රිකට්ද?</topic>
    <author>ටෙක්ලා පද්මිණි කාරියවසම්</author>
    <content>ඇමැතිතුමාගෙන් වැදි පරපුරට පිළිතුරක්වැදි පරපුරට බොහෝ ගැටලු තිබේ. ඔවුන් පවත්නා නව සමාජ සංස්කෘතිය හා ගනුදෙනු කරද්දී ඔවුන් මුහුණදෙන ගැටලු අපමණය. ඒ පිළිබඳ ‘සිළුමිණ’ හා කළ සාකච්ඡාවකදී උරුවරිගයේ වන්නියලැ ඇත්තන් දැක්වූ අදහස් පිළිබඳ සංස්කෘතික කටයුතු අමාත්‍ය ටී. බී. ඒකනායක මහතාගෙන් විමසීමේදී එතුමා දැක්වූ අදහස් මෙසේ ය.. ඇමැති තුමනි, ඔබ වැදි නායක ඌරුවරිගේ වන්නිලැ ඇත්තන්ට මෝටර් රථයක් ලබා දුන්නා ද?නැහැ. මට මෝටර් රථ ලබා දෙන්න බැහැ.. වැදි නායක වන්නිලා ඇත්තෝ සංස්කෘතික කටයුතු අමාත්‍යාංශයෙන් මෝටර් රථයක් ඉල්ලුම් කළා ද?නැහැ. එතුමා මගෙන් මෝටර් රථයක් ඉල්ලුම් කළේ නැහැ. එහෙත් දඹානේ ආදිවාසී ජන උරුම කේන්ද්‍රය මඟින් වැදි නායකයාගේ සහ ඔවුන්ගේ සංගමයේ කටයුතු සඳහා මෝටර් රථයක් ලබාදෙන ලෙස ලිඛිත ඉල්ලීමක් කර තිබුණා. අප මෝටර් රථ ලබා දෙන අමාත්‍යාංශයක් නොවේ. ඒ නිසා එම ලිපිය අවශ්‍ය සියලු ලිපි ගොනු සමඟ ජනාධිපති ලේකම්වරයා වෙත යොමු කළා.. ආදිවාසි නායකයා චෝදනා කරනවා, ඔවුන් බුලත් පුවක් සපයා ගෙන තිබියදීත් අමාත්‍යාංශය මඟින් ආදිවාසි දිනයේ බුලත් පුවක් සඳහා වැය ශීර්ෂයක් වෙන්කර ඇති බවට.සෑම වසරකම ආදිවාසි දිනයේ අවශ්‍ය බුලත් ප්‍රමාණය අප ලබා දෙනවා. එය මෙවර ලබා දුන්නේ මධ්‍යම සංස්කෘතික අරමුදල මඟින්.ආදිවාසි නායකයටත් කවුරුන් හරි බුලත් දෙන්න ඇති. අපි බුලත් 40000, පුවක් 40000, හුණු මුල් 500 සහ දුම්කොළ 500 ක් ඔවුන්ට ලබා දී තිබෙනවා. ඊට වැය වූ මුදල රුපියල් 191500 ක් ඔවුන් බුලත් ලබාගත් බවට අත්සන් කළ ලිපියක් අප වෙත ලබා දී තිබෙනවා.. ඔබ සංස්කෘතික ඇමැතිවරයා ලෙස වැදි ජනයාගේ සංස්කෘතියේ සහ ජීවිතයේ කොටසක් වූ වනය ඔවුන්ට නිදහස් කොට දෙන්න කටයුතු කරන්න අදහස් කරනව ද?ඔව්, අපි ඒ සඳහා කටයුතු කළා. විශාල මැදිහත් වීමක් කරන්න බැරි වුණත් වනජීවී දෙපාර්තමේන්තුව, පරිසර අමාත්‍යාංශය, මහවැලි අධිකාරිය, ආදි ආයතන හා වැදි නායක වන්නිල ඇත්තන් කැඳවා සාකච්ඡා වට කිහිපයක් පැවැත්වූවා. ඒ කටයුතු සියයට සියයක් සාර්ථක නැතත් යම් පමණකට සාර්ථකයි.මහවැලි සංවර්ධන අධිකාරිය දඩයමේ යාමට සහ මසුන් මැරීමට ඔවුන්ට අවසරය ලබා දී තිබෙනවා. එහෙත් ඉහළ නිලධාරීන් හා ප්‍රධානීන් ගන්නා තීන්දු තීරණ පහළ මට්ටමේ නිලධාරීන් ක්‍රියාත්මක කරන්නෙ නැහැ. ආදිවාසි සාමාජික හැඳුනුම්පත අතේ තිබියදී පවා පහළ මට්ටමේ නිලධාරීන් ආදිවාසි ජනයා අත්අඩංගුවට ගන්නවා. ඔවුන්ට සහනයක් සලසා දීම සඳහා අවශ්‍ය කටයුතු සම්පාදනයට මේ වන විට අපි ජනාධිපතිතුමා දැනුම්වත් කොට අවසන්.. වැදි ජනතාව වෙනුවෙන් යම් සහනයක් සලසන්න අමාත්‍යාංශය කටයුතු යොදා තිබෙනවා ද?ඔව්. ඔවුන්ට ආදිවාසි උරුම කේන්ද්‍රය වෙත සෑම මාසයකටම රුපියල් (100000) ලක්ෂයක මුදලක් ප්‍රදානය කරනු ලබනවා. ගම්මාන ඉදිකර ගැනීමට අවශ්‍ය මුදල් නිවාස සංවර්ධන අධිකාරියට ලබා දී තිබෙනවා. වැදි ජනතාවගේ ද සහාය ඇතිව නිවාස සංවර්ධන අධිකාරිය ඔවුන්ට අවශ්‍ය නිවාස ඉදිකරමින් පවතිනවා.. අමාත්‍යාංශය හෝ ලාංකිකයන් වැදි ජනයා වෙළෙඳ භාණ්ඩයක් ලෙස භාවිත කරනවායි චෝදනාව තිබෙනවා.ඇතැම් ආදිවාසින් තම ආදිවාසි හැඳුනුම්පත පෙන්වමින් විවිධ දේ අලෙවි කරනවා. ඒවාට ආදිවාසි නායකයා විරුද්ධයි. දෙස් විදෙස් සංචාරකයන් සමඟ ඡායාරූප ගැනීම කිරි කොරහ නටා මුදල් ඉපයීම වැනි ක්‍රියාවලින් ප්‍රදර්ශන භාණ්ඩයක් වෙන්නේ ඔවුන්මයි. සම්ප්‍රදායානුකූල චර්යා ධර්ම රාශියක් ඇති ජන කොට්ඨාසයක් වන වැදි ජනයා දේශීය හෝ විදේශීය ජනයා ඉදිරියේ ප්‍රදර්ශන භාණ්ඩයක් වනවාට මම කැමැති නැහැ.. අනාගතයේ වැදි ජනතාව සාමාන්‍ය ලාංකික ජනයා හා සමාජගත කරනවා ද?අපට එය කිරීමට හැකියාවක් නැහැ. ඔවුන්ගේ වෘත්තිය සංස්කෘතිය ජීවන රටාව ඒ ආකාරයට පැවැතීම මඟින් ඔවුන්ගේ සංස්කෘතිය තව දුරටත් ආරක්ෂා කරගත හැකියි.. වැදි තරුණයො ක්‍රිකට් සෙල්ලම් කිරීම පිළිබඳ ඔබ කළ විවේචනය සාධාරණයි කියලා හිතනව ද?ඔව්. දුනු විදීම ඔවුන්ගේ ශිල්පය. දුන්න හදන හැටි, දුනු මානන හැටි, ඊතලයට විෂ පොවන හැටි දන්නෙ වැදි ජනයා. ඒත් දුනු විදීමේ තරගවලට යන්නෙ කොළඹ කොල්ලො. මම කියන්නේ ඔවුන් පුහුණු කරලා දස්කම් ඔප නංවා ඔවුන් ඔලිම්පික් දක්වා ගෙන යාම අපේ වගකීමක්.එයට ක්‍රීඩා අමාත්‍යාංශය වැනි ආයතන මැදිහත්ව කටයුතු කළ යුතුයි. එසේ නැතිව එංගලන්තේ සෙල්ලම් කරන ක්‍රිකට් සෙල්ලම් කරන්න වැදි ජනයා යොමු කිරීම සුදුසු නැහැ. ඔවුන්ගේ නිරෝගී භාවය, ජවය, ශක්තිය සඳහා ක්‍රිකට් ගැහුවට කමක් නැහැ. ඒත් ඔවුන්ගේ ජානවලම තිබෙන දක්ෂතාවයෙන් ප්‍රයෝජන අරගැනීමට අප අරමුණු කරගත යුතුයි.ටෙක්ලා පද්මිණි කාරියවසම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=af1310279</link>
    <topic>මතක පොතට සමරු සටහන් එක්කළ ලේක්හවුස් ආදිවාසි හමුව</topic>
    <author>මම</author>
    <content>දිනය ඔක්තෝබර් මාසයේ දහනව වැනිදා. අහස වළාකුලෙන් බර වෙලා. සිහින් සිරි පොද වැස්සක්... අව් රශ්මියට එන්න කොහෙත්ම අවසර නෑ වගේ. මේ වටපිටාව මැද්දේ පාලිත, තිස්ස සහ මගේ ගමන අවසන් වුණේ නුගේගොඩ හන්දියේ ලංකාසිරි නිවහන අසලින්.සිරිපොද වැස්ස හරස් වූ සැටියක් අපේ ඇස්වල ගැටුණේ නෑ. ඒ දන්න කියන මුහුණු කිහිපයක් අපේ ඇස් ගැටුණු නිසා යැයි මට සිතුණා. අහන්න දකින්න ලැබෙන දෙයක් කරන කියන කතාබහත් සිය හැඟීම්, සිතුවිලි ඔස්සේ සිය නිසඟ හැකියාවකින් පෑන් තුඩ ඔස්සේ අවුරුදු ගණන් පත්තර, සඟරා, පොත් පුරවා ඒ ලියැවිල්ල තුළම, ඒ කැමරා කාචය තුළම වියපත් වූ මාධ්‍ය කියන ක්ෂේත්‍රයේ නම් දැරූ පිරිසකගේ මුහුණු තමයි අපේ නෙත් ගැටුණේ. ගතට සිතට ඒ අසුන්දර කාල විපර්යාසය මේ පිරිසට හරස් වී නැතැයි හැඟුණේ ඔවුන් මේ නිවහනට එක්රොක් වන සැටි දුටු නිසාමයි.මේ ලේක්හවුස් ආදිවාසින්ගේ සිවුවැනි එකමුතුවයි. ලේක්හවුස් ආදිවාසින් කී පමණින් මේ පිරිසගේ අනන්‍යතාව තහවුරු වෙනවා. ලේක්හවුසිය නැත්නම් පත්තර මහ ගෙදරින් මාධ්‍ය ක්ෂේත්‍රයට යොමුව වසරින් වසර විවිධාකාර අත්දැකීම්, මතක කන්දරාවක් සිත් සතන්වල තැන්පත් කර ගනිමින් සිය කුසලතා, ඇප කැපවීම්, මඟින් පදවි තානාන්තරවලටත් උරුමකම් කියමින් එක් වයස් සීමාවකදී හෝ වෙන යම් හේතු සාධකයක් නිසා හෝ ලේක්හවුසියට ඉසුඹු දුන් අපේ රටේ, මාධ්‍ය දැවැන්තයන් කියන්න පුළුවන් මේ පිරිස ‘ලේක්හවුස් ආදිවාසියෝ’ යන එකමුතුව හරහා වසර හතරක් පුරාවට එක්වන්නේ එදා කතාබහ, මතක ගොන්න යළි යළිත් අලුත් කර ගන්නට නේද?වසර තුනක් පුරාවට මා ලැබු අත්දැකීම මේ එකමුතුවේ එකම අරමුණ සිය දහස් වාරයකින්ම ඉටු වූවා ය යන්නයි. මේ සිවුවැනි වසරත් එසේම වූවා යැයි මම හද පතුළෙන්ම කියා සිටිනවා.ආරියසේන හඳුවල, එම්. ඩී. ධර්මසිරි ටිකට් පතක් දී නිවහනට එක් වන්නන් ඇතුළු කර ගන්නේ මේ එකමුතුවට තැන්පත් අරමුදලක් නැති නිසා මේ එකමුතුවට කිසියම් බරපැනක් දරන්නට වන නිසාමයි. ඉතින් එහෙම ඇතුළු වූ අපිට දකින්න ලැබුණේ තබ්ලාවක්, ඕගනයක්, ගිටාරයක් අතැතිව පසෙක ඉඳගෙන සිටි සිවු දෙනකුගේ කණ්ඩායමක්. ඔවුන් සිටියේ පැරැණි ගීයක වාද්‍ය හඬ ශාලාවට එකතු කරමින්. රවුම් මේස වටා තැන් තැන්වල මේ සහෘදයෝ සිටියේ කෙමෙන් කෙමෙන් කතාබහට එක් වෙමින්.තවත් තැනක ගත සිත රත් කරනවායැයි කියන බීම කටගැස්ම ආදිය. තවත් මේසයක් පුරා ආහාරපාන‍. මේ එකමුතුවට තැන්පත් ධනයක් නොතිබුණත් නිවහනට ඇතුළු වන සෑම සහෘදයකුගේම අතට ලැබුණේ සහෘද එකමුතුව සංකේතවත් කළ සමරු තිළිණ දෙකක් ඒවා ඇත්තෙන්ම අපට මහා තෑගි කියා කියන්න පුළුවන්.ඉතින් ඒ තෑගි බෝගත් අතැතිව අපිත් මේසයක් වටා අසුන් ගත්තා. එතැන ආනන්දී බාලසිංහම්, ශීලා වික්‍රමරත්න, දයා කුමාරගේ, එම්. ඩී. ධර්මවර්ධන, වසර හතර පුරාවටම මේ එකමුතුව එක්රැස් කරන එහි වැඩ සටහන සකස් කරන සංග්‍රාහකත්වය වගේ ම අඩුපාඩු සොයා බලන පිළියම් යොදන විසඳුම් සොයන බිනෝයි සුරේන්ද්‍ර, තිලකරත්න කුරුවිට බණ්ඩාර, මෝහන් ලාල් පියදාස, පී. බී. ඉලංගසිංහ සමඟ සිරි රණසිංහ ශාලාව පුරා එහා මෙහා දුවන්නේ තවත් කළ කිව යුතු දෑ කරන්නයි, කියන්නයි.ලේක්හවුසියේ වසර ගණන් සිටි මාධ්‍ය පිරිස සමඟ එදා ඡායාරූප ශිල්පීන්, පරිපාලන අංශයේ, ගිණුම් අංශයේ, ආරක්ෂක අංශයේ හිතවතුන් දැන් දැන් මේස වටා. වීදුරු ටිකෙන් ටික හිස් වෙනවා. කතා බහත් දැන් දැන් වේගවත්. සිනා හඬත් ශාලාව පුරා. ගීත රාවයත් දැන් දැන් වැඩි වන හැඩක්.අපි ළඟම නෙලුම්, කමණි, ශිරෝෂි එකතු වෙලා. තවත් තැනක දීප්ති, ලතා, ප්‍රේමා අසුන් අරන්. සුනිල් මාධව, සරත් ප්‍රේමතිලක, බන්දුපාල ගුරුගේ, හරිප්‍රිය, බන්දුල අබේරත්න, බන්දුල මොල්ලිගොඩ, බාලසිංහම්, ජානක පෙරේරා, රෝහණ වෙත්තසිංහ, චන්ද්‍රසේන රණවීර, රුවන් තරස්වින්, සුනිල් දයා අල්විස්, ආනන්ද අබේරත්න, විජේසුන්දර, සුසන්ත ලියනවත්ත, කිංස්ලි පෙරේරා, උපාලි ෆොන්සේකා, කරුණාරත්න අමරතුංග, සමන් වගආරච්චි මේ මගේ ඇස් ගැටුණ මාධ්‍ය දැවැන්තයන් ගෙන් කිහිප දෙනෙක්. තවත් නම් නොලියැවුණු බොහෝ දැවැන්තයන් ද සිටියා. ඒ අය ගැන නොලියවුණත් සමාව දේවී කියා මට සිතෙනවා.ටිකෙන් ටික වෙලාව ගෙවී යනවා. සතුට දෝරේ ගලා යනවා වගේ. අපෙත් කතාවේ කෙළවරක් නෑ. සිසිල් බීම වීදුරු කාන්තා අප අතේ. මේ අතරතුරේ තිලක්ගෙන් විශේෂ දැනුම් දීමක්. එය නම් විශේෂිතමයි. මාධ්‍යයට මහත් මෙහෙවරක් කළ, තවමත් පෑනට නිමාවක් නොදෙන අපේ ගුරුවරුන්ට එකමුතුවේ ප්‍රණාමය පුද කරන්න සූදානම.වසර තුන පුරාම සිදු වූ මේ මහා කාර්යය මෙවරත්. මෙදා උපහාරයෙන් පුදනු ලැබුවේ අත්දැකීම් සමුදායක් කරපින්නා ගත් මහා මාධ්‍යවේදී කතුවරයා එඩ්මන්ඩ් රණසිංහ මහතා, ජනතා පුවත්පත හරහා වගේම වෙනත් ලිපි ලේඛන බිහි කරන්න සිය හැකියාව මෙහෙයවූ සොලමන් රණසිංහ මහතා, මාධ්‍ය හැකියාව මෙන්ම ගීයට, කවියට සොඳුරු නිර්මාණ හරහා රටම දන්නා කියන ආචාර්ය අජන්තා රණසිංහ මහතා සහ මාධ්‍ය ලොවේ විප්ලවවාදියා සිය කුසලතාවෙන් මහත් පෙරළි කළ සුනිල් මාධව ප්‍රේමතිලක මහතාය.වචනයේ පරිසමාප්ත අර්ථයෙන්ම එය හොඳම තෝරා ගැනීමක් කියා මට හිතෙනවා. එදත් අදත් ඔවුන් අපේ ගුරුවරු. ඒ උපහාරය අවසන් වෙද්දිම අජන්තා වාදක කණ්ඩායම ඉදිරියේ. මේ ඔහු එක්වූයේ කිසියම් ගීතයකට, එය එක ගීයෙන් දෙකෙන් කෙළවර වුණේ නෑ. ගීත මාලාවක්. මෙතැනට තිලක් එක්වුණා. තවත් වතාවක දීප්ති තිලක් යුග ගායනාවක, ආරක්ෂක අංශයේ සාමාජිකයකුත් ගී ගැයුවා. මෙතනට ආරාධිත ගායකයකු ලෙස එක්වූ පාර්ලිමේන්තු පොලීසියේ සහකාර පොලිස් අධිකාරී වජිර එදිරිමාන්න මහතා මේ එකමුතුව තවත් රසවත් කළා.ඉන් පස්සේ එළැඹුණේ සිරි රණසිංහ මහතාගේ දැඩි දායකත්වය හා වෙහෙස මහන්සියෙන් මාධ්‍යයට කවදත් හිතැති අනුග්‍රාහක පිරිසක ගෙන් ලැබුණු ත්‍යාග ලොතරැයි ක්‍රමයකට මේ එකමුතුවට එක්වූ සහෘදයන් අත පත් කිරීමයි. ඒ තෑගි ලැබු ප්‍රමාණයම එක් එක් සහෘදයාට හිමි වුණා.එහෙත් ඒ තිළිණ ලැබී තිබු ප්‍රමාණයම දුන්නත් තවත් දස දෙනකුට පමණ ලබාදීමට නොහැකි වීම ගැන මේ මෙහෙයවන්නන් තුළ කිසියම් කනස්සල්ලක් ඇති වූ බවත් නොකිව්වොත් මම කරන්නෙත් අසාධාරණයක් කියා මට හිතෙනවා. ඉතින් මේ අඩුවත් පුරවන්න ඊළඟ වතාවේ තවත් අනුග්‍රාහකයෙක් ඉදිරිපත් වේවි කියා සිතනවා, පතනවා.ගතත් සිතත් කිරී ගස්සන සිහින් සීතල, අඳුරු අහස ආගිය කතාවට හොඳම දවස බව කටපුරාම කියමින් ආදිවාසියෝ දැන්නම් හොඳම පදමට ඇවිත් වගේ. කාගෙන්වත් බාධාවක් තහනමක් නෑ. කතාබහ හිතුමනාපේ ගලාගෙන යනවා.සමහර කතා හරිම සංවේදිය. තවත් තැනක තරමක් ආවේගශීලියි. පෑනෙන් පාඨක ලොවම කැලැඹුවත් මේ පිරිසගේ නිර්ව්‍යාජත්වය හොඳටම ප්‍රදර්ශනය කළ සුන්දර වේදිකාව මේ ආදිවාසි හමුව යන්න මා අවුරුදු හතර පුරාම ලැබු අත්දැකීමයි.ඉතින් තවත් සුන්දර දවසක නිමාව. අනන්ත සතුටකින් හිත් පුරවාගෙන සියුම් වේදනාවකුත් හද පතුලේ සඟවාගෙන ලබන වසරට බලාපොරොත්තු රැසක් ගොනු කරගෙන එක්කෙනා දෙන්නා නිවහනට සමුදෙන අන්දම මගේ මතක ගොන්නට තවත් එකතුවක්.මමපුෂ්පා රොවෙල්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=af13102710</link>
    <topic>මන්නාඩේ සමුගනී</topic>
    <author>කසුරි</author>
    <content>පරිසරය පුදුමාකාර වේගයකින් වෙනස් වෙනවා. පෑලියගොඩ වෙනස්වීම හිතාගන්ඩ බැරි තරමට වේගවත්.“මිනිස්සුන්ට මේ තරම් ඉක්මනින් පරිසරය වෙනස් කරන්ඩ පුළුවන් ද?”උදේ කන්තෝරු යන ගමනේදී පෑලියගොඩ පසුකරන හැම උදයකම මසිත, මගෙන් අහනවා ඒ ප්‍රශ්නයම හෙට උදෙත් අහන නිසා මං නිහඩ වෙනව.“ඒක විවෘත වුණාට පස්සෙ වෙනස්වීම නවතීවි නේද?”මසිත යළිත් මගෙන් අහනවා.“වෙනස්වීම නවතින්ඩ විදියක් නෑනේ. හැම දෙයක්ම හැම මොහොතකම වෙනස් වෙනවා.”සමහරවිට මසිත, මගෙන් එහෙම පිළිතුරක් බලාපොරොත්තු වෙන්ඩ ඇති.“අපි කාලයට ඉඩ දෙමු.”අන්තිමේදී මං, මසිතට කිව්වා.පෑලියගොඩින් මසිත මා රැගෙන මාස කිහිපයකට පෙර එක් සැඳෑවකට ගියා. බොහෝ කලකට පසු මගේ මිත්‍රයෙක් මා හමුවන්නට ආවා. මට හිතෙන හැටියට අවුරුදු හත අටකින්. දැන් ඔහු ඉන්නේ පිටරටක.“ගම සම්පූර්ණයෙන් වෙනස් වෙලා. අඳුනගන්ඩත් බෑ...”ඔහු වටපිට බලමින් කිව්වා.“ඔව්... හැම දෙයක්ම වෙනස් වෙලා...”“ගෙවල් හැම එකක්ම අලුත් වෙලා...”“ඔව් හුඟක් ගෙවල් වෙනස් වෙලා”මින් මාස කිහිපයකට පෙර මා කියැවූ මහින්ද ප්‍රසාද් මස්ඉඹුලගේ “හිරුත් හිමපියල්ලක” කාව්‍ය සංග්‍රහයේ එක් කවියක් මට සිහිපත් වුණා හදිසියෙන්ම වාගේ. ඒත් ඒක සම්පූර්ණයෙන්ම මතකයේ නැති නිසා පොත හොයා ගෙන ආයිමත් කියෙව්වා.“දුවට නැන්දා රවනවලු දෑවැද්ද සිහිකර බුම්මගෙන බෑනා ද යනවලු දුවව මඟහැර ලොකු පුතාගේ නඩු තීන්දුව ගැන මතක් කර කරලේලි ආවා කඳුළු අරගෙන අද පාන්දරපොඩි එකා කල්ලියට වැටිලා එහෙන් කරදරදරාගෙන ඉන්නවා තනි මං මේ විසල් බරඉතිං හිමියනිකාල වේලාක් තියේනංවඩිනු මැන අප පුංචි ගෙපැලටදිවා රෑ වෙහෙස වී නුඹ මාඑදා කඳුළින් හදා නිම කළඅපේ ගෙදරට”මේ කවියේ අකුරු පේළි අස්සෙන් මසිත මාත් රැගෙන තවත් දුරාතීතයට ගියා.එතකොට මට වයස කීයද කියන්ඩ දන්නෙ නෑ... පහක් හයක් හතක්... හැබැයි අමාරුවෙන් පුංචි යකඩ ඉන්නක් උස්ස ගන්ඩ පුළුවන් තරමෙ වයසක් වෙන්ඩ ඕනැ...එතකොට අම්මයි තාත්තයි අපේ ගේ හදනවා. තාත්තා ඉස්සෙල්ලා බිම කොටලා පස් ගොඩ කරලා ඒක තෙමලා මැටි කන්දක් හදනවා. මැටි පාගන්ඩ වතුර ගේන්නෙ අම්මා... “ගොඩ ගොඩ” ගාලා කළගෙඩියෙන් වතුර වක්කරන සද්දෙත් මට ඇහෙනවා ඇහෙනවා වාගේ...ඊට පස්සේ දෙන්නම එකතුවෙලා මැටි ගුලි හදනවා. තාත්තා හිටියේ අමුඩය ගහගෙන. සෑහෙන මැටි ගුලි ප්‍රමාණයක් හදා ගත්තට පස්සේ තාත්තා පලංචිය උඩට නගිනවා. ගුලියෙන් ගුලිය මැටි තිය තියා තාප්ප බිත්තිය හදනවා. එදා තමයි මම ලඹ කැටයක් ඉස් ඉස්සෙල්ලාම දැක්කේ. දැන්නම් හිතෙනවා... (මේසන් හැන්ද... ලඹ කැටය වගේ දේවල් පුදුමාකාර නිර්මාණශීලී භාණ්ඩ කියලා.)අපේ ගෙදර ලඹ කැටයක් තිබුණේ නැහැ, තාත්තා කොහෙන් හරි ඉල්ලාගෙන එන්ඩ ඇති. ඒ දෙන්නා එහෙම ගේ හදන අතරේ වෙන කරන්ඩ වැඩක් නැති හින්දා මං එතන තිබුණ යකඩ ඉන්නත් අරගෙන පැත්තක තිබුණු පොල් කොටයකට අනිමින් හිටියා. එකපාරටම පොල් කොටයෙන් ලිස්සා පැමිණි යකඩ ඉන්නේ උල ඇනුණේ පතුලේ මැදගිල්ල අසල. මං කෑ ගැහුව... මුළු පතුලම ලේ වලින් තෙත්වුණා. තාත්තා අඩි හතක් අටක් උස පලංචියෙන් බිමට පැන්නා... මාව අත්දෙකට අරගෙන අමුඩය පිටින්ම ගම්පහ ඉස්පිරිතාලයට දිව්වා. මට මතකයි මාව දෙන්නෙක් අල්ලගෙන කකුළ මහපු හැටි.ඒත් තාත්තයි අම්මයි එහෙම හදපු ගේ දැන් නැහැ. කාලයාගේ ඇවෑමෙන් වෙනස් වෙලා. බිමට සමතලා වෙලා ගිහින්... ඊළඟ පරම්පරාවෙන් අලුත් ගෙයක් හැදිලා... ගොම බිමක් නැති... ටයිල් බිමක් ඇති... පොල් අතු නැති... උළු ඇති... හැම දෙයක්ම වෙනස් වෙලා...තාත්තා මාවත් උස්සගෙන අමුඩෙ පිටින්ම ඉස්පිරිතාලෙට දිව්වා... කීනවල ගුරුතුමිය දරුවත් අරගෙන කෝච්චියට පැන්නා...කාලෙන් කාලෙට කොච්චර වෙනස් දේවල් සිද්ධ වෙනව ද කියලා මට හිතුණා.වෙනස්වීම් දිගටම වෙනවා. වැදගත් වන්නේ වෙනස්වීම නෙමෙයි... වෙනස් වන දිශානතිය නේද කියල මසිත මගෙන් ඇසුවා. දරු සෙනෙහස පවා...කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=af13102713</link>
    <topic>ආසියාවේ දිළිඳුකම එදා සහ අද</topic>
    <author>ටිරෝනි වෑවලගේ</author>
    <content>පොදු රාජ්‍ය මණ්ඩලයේ රටවල් පනස් තුන කලාප වශයෙන් ආසියා, අප්‍රිකා, උතුරු ඇමරිකා, දකුණු ඇමරිකා, යුරෝපා සහ ඕෂනියා යනුවෙන් බෙදා දක්වන්නේ වර්ගීකරණයේ පහසුව වෙනුවෙනි. මේ අතරින් වැඩි ම රටවල් සංඛ්‍යාවක් හමු වන්නේ අප්‍රිකාවෙනි. බ්‍රිතාන්‍ය සහ කැනඩාව නො අනුමානව ම පොදු රාජ්‍ය මණ්ඩලයේ බලවත් රටවල් වේ. එහෙත් ආසියානු කලාපයේ රටවල් විමසා බැලුවිට පෙනී යන්නේ වඩා විවිධාංගීකරණය වූ සහ ශක්තිමත්, බලවත් රටවල් එයට අයත් වන බවයි.රටක සංවර්ධනය මනින ප්‍රධාන මිනුම් අතර ආර්ථීක වර්ධනය මෙන් ම එරටේ ජනතාවගේ අධ්‍යාපන මට්ටම සහ සාක්ෂරතාව ද වැදගත් ස්ථාන හිමි කර ගනී. මේ දෙ අංශයේ කැපී පෙනෙන වර්ධනයකින් තොරව රටක් සංවර්ධිත යැයි සැලකෙන්නේ නැත. පොදු රාජ්‍ය මණ්ඩලයේ ආසියානු කලාපයේ රටවල් සංඛ්‍යාව අටකි. ඒ බංග්ලාදේශය, බෲනායි, ඉන්දියාව, මැලේසියාව, මාලදිවයින, පකිස්තානය සිංගප්පූරුව සහ ශ්‍රී ලංකාව ය.බංග්ලාදේශය පිහිටීම අනුව සුන්දර රටකි. එහෙත් ඒ පිහිටීම එරටේ දරිද්‍රතාව ට වක්‍ර බලපෑම් ඇති කරන බව පෙනේ. මේ වන විට ගණන් බලා ඇත්තේ 1990 ට වඩා ඒ රටේ දුප්පත්කම සියයට විසි පහකින් පහළ ගොස් ඇති බව ය. 1975ට සාපේක්ෂව දළ ජාතික ආදායම දෙගුණ වී ඇති බව ය. එසේ වුව සංවර්ධනයේ සීමාවන් දක්වා ගමන් කිරීමට බංග්ලාදේශය ට තව බොහෝ දුර යා යුතුව තිබේ.මේ අතර බංග්ලාදේශය අත් කර ගත් ජයග්‍රහණ කිහිපයක් කෙරෙහි ද අවධානය යොමු කළ යුතු ය. ඒ අතරින් මූලික වන්නේ ඒ රටේ විදේශ ඍජු ආයෝජන විශාල ලෙස ඉහළ යාම ය. ආයෝජන කලාප කිහිපයක් ම අලුතෙන් ඉඳි කර ඇති අතර ඒ හේතුවෙන් රැකියා අවස්ථා රාශියක් බිහි වී තිබේ. විශ්ලේෂකයන් පෙන්වා දෙන්නේ මේ තත්ත්වය රටේ දුගී බව අව ම කිරීමට විශාල දායකත්වයක් දක්වන බව ය. ලෝක බැංකු වර්තාවලට අනුව බංග්ලාදේශයේ ණය ආපසු ගෙවීමේ හැකියාව කලාපයේ අනෙක් රටවලට වඩා ඉහළ අගයක් ගනී. ‍නොබෙල් ත්‍යාග ලාභී මොහොමඩ් යුනුස් විසින් බිහි කරන්නට යෙදුණු ග්‍රාමීන් බැංකු සංකල්පය වැනි දුගී ජනතාවට ප්‍රාග්ධනය සැපයීම‍ වෙනුවෙන් බිහි කෙරුණු නව වැඩපිළිවෙළ මේ වාතාවරණය ඇති කිරීමට බෙහෙවින් දායක වී තිබේ.එසේ වුව බංග්ලාදේශය අධයාපනය අතින් අත්පත් කරගෙන සිටින්නේ සැලකිය යුතු සාර්ථකත්වයක් නොවේ‍. එරට ජනගහණයේ සාක්ෂරතාව පිරිමි සියයට 61.3 ක් ද ගැහැණු සියයට 52.2ක් ද වේ. එය වඩා යහපත් අගයක් ලෙස හඳුනා ගැනීමට නොහැකි ය.ආසියානු කලාපයේ පිහිටි බෲනායි දේශය පොදු රාජ්‍ය මණ්ඩලයේ තවත් සුවිශේෂී සාමාජිකයෙකි. භූමි ප්‍රමාණයෙන් කුඩා වුවද බෲනායි යනු සැබවින්ම ධනවත් රටකි. මේ ධනවත් භාවයට හේතුව වන්නේ 1920 දශකයේදී එරටේ විශාල තෙල් නිධි සොයා ගැනීමයි. සංචාරක ආකර්ෂණය ද නොඅඩුව ලැබෙන රටක් වන බෲනායි සැබවින්ම දුගී බවෙන් පීඩා විඳින රටක් ලෙස සැලකිය නොහැකි ය.පොදු රාජ්‍ය මණ්ඩලයේ සාමාජිකයකු , කලාපීය බලවතකු මෙන්ම සැලකිය යුතු ආර්ථිකයක ද හිමිකරුවකු වන ඉන්දියාව දුප්පත්කම සහ නූගත්කම යන සමාජ ගැටලුවලින් තවමත් පීඩා විඳින්නේය. ලෝක බැංකු වාර්තාවලට අනුව ඉන්දියාව 2011 දී ඇමරිකානු ඩොලර් ට්‍රිලියන 1848ක වටිනාකමකින් යුක්ත විය. ලෝකයේ දස වැනි විශාලතම ආර්ථීකය ද වන ඉන්දීය ආර්ථිකයේ වාර්ෂික දළ ජාතික ආදායම වර්ධන වේගය සියයට 5.8ක් වේ. ලෝකයේ වේගයෙන්ම වර්ධනය වන ආර්ථිකයන් අතරින් එකක් ද වන ඉන්දීය ආර්ථිකය මේ වන විට සියයට 7.5ක වර්ධන වේගයකට ද හිමිකම් කියයි.මෙවැනි ධනාත්මක සාධක සැමතින් ම දක්නට ලැබුණ ද ඉන්දියාව තවමත් දුගී බවෙන් පීඩා විඳින්නේ නැතැයි පැවසීමට හැකියාවක් නැත. කෝටි 121ක් වන එරට ජනගහණයෙන් වැඩි පිරිසක් තවමත් දුගී බවේ මායිම පසු කිරීමට සමත් වී නැත. 1985ට සාපේක්ෂව මිලියන 431ක් ඉන්දියානුවෝ දුගී බවේ මායිම පසු කර ඇතැයි ලෝක බැංකු වාර්තා පෙන්වා දේ. 2030 වන විට ඉන්දීය මධ්‍යම පන්තිය මිලියන 580ක් විය හැකි බව ද ගණන් බලා ඇත.පොදු රාජ්‍ය මණ්ඩලයේ ආසියානු කලාපයේ රටවල නූනත කාර්මික ආර්ථිකයක් හිමි ඉතා ඉක්මනින් සංවර්ධනයේ කඩඉම පසු කිරීමට නියමිත දේශය වන්නේ මැලේසියාවයි. 1957 සිට 2005 දක්වා දළ ජාතික ආදායම සියයට 6.5ක වර්ධනයක් අඛණ්ඩව පවත්වා ගැනීමට මැලේසියාවට හැකි වී තිබේ. කුඩා භූමි ප්‍රමාණයක ට, කුඩා ජනගහනයක ට හිමිකම් කියන මාලදිවයිනේ ආර්ථිකය ද විශාල නොවන්නේ ය. 1989 දී ආරම්භ කළ ආර්ථීක ප්‍රතිසංස්කරණ සමග ආනයන අපනයන ආර්ථීකයක පිවිසි මාලදිවයින සංචාරක කර්මාන්තයේ සහය සහිතව පැවැත්ම සපුරා ගන්නේ ය. වසර දහයක් තිස්සේ දළ ජාතික ආදායම සියයට 7.5කින් වර්ධනය වන මාලදිවයින ට දුප්පත්කම තවදුරටත් ගැටලුවක් නොවන තරම් ය.විසි එක් වැනි සියවසේ දී වේගයෙන් ම වර්ධනය වන ආර්ථිකයක් සහිත රටක් ලෙස නම් කරනු ලැබූව ද පාකිස්ථානය ට දුප්පත්කම ජය ගැනීමට නම් තවමත් හැකියාව ලැබී නැත. අතීතයේ එක් යුගයක විශාල ආර්ථික සමෘද්ධියක් සහිතව සිටි පාකිස්ථානය පසු කාලීනව මුහුණ දුන් ස්වභාවික විපත් සහ දේශපාලන සුලි කුණාටු හමුවේ නොයෙක් අර්බුදවලට මුහුණ පෑවේ ය. 2000 වසර ට පෙර පාකිස්ථානයේ දරිද්‍රතාව සියයට 10කින් පහළ ගිය බවට වාර්තා විය. දළ ජාතික ආදායම ඉහළ ගියේ සියයට 3කිනි. එහෙත් 2007 දී එරට යළිත් ආර්ථීක අවපාතයක ට මුහුණ දෙන අතර දරිද්‍රතාව වැඩි වී අතුරු ගැටලු රැසක් ද බිහි විය‍. 2008 දී එරට උද්දමනය සියයට 25කින් වර්ධනය වූ බව ලෝක බැංකු වාර්තා පෙන්වා දේ. එහෙත් 2010 - 2011 වසරවලදී උද්ධමනය සියයට 14.1ක් දක්වා පහත වැටී ඇත. එය යම් සුබවාදී ලකුණු පෙන්නුම් කරයි. පාකිස්ථානයේ සාක්ෂරතාව තවමත් පෙන්වන්නේ දුගී සංඛ්‍යාලේඛනයන් ය. එය පිරිමි සියයට 70.2ක් ද ගැහැනු සියයට 46.3ක් ද ලෙසින් වෙති. විශේෂයෙන් කාන්තාවන් ගේ සාක්ෂරතාව පෙන්නුම් කරන්නේ දුර්වල මට්ටමකි. මේ තත්ත්වයට පිළියම් සෙවීමට පාකිස්ථාන රජය ක්‍රියා කරමින් සිටී.ලෝකයේ ජනගහනය ට සාපේක්ෂව ප්‍රතිශතයක් ලෙස ධනවතුන් වැඩියෙන් ම සිටින රටවල් අතරට එක් වීමට සිංගප්පූරුවට හැකියාව ලැබී තිබේ. එහි නිවෙස් හිමියන් හය දෙනෙකුගෙන් එක් අයෙක් අව ම වශයෙන් ඇමරිකානු ඩොලර් මිලියනයක හිමිකරුවෙක් වෙති. සිංගප්පූරුවේ දුගී බව පවතින්නේ ඉතා අව ම මට්ටමක ය. මේ වන විට එරට රජය සුබ සාධනය අහෝසි කර ඇති අතර පුරවැසියන් තමන් ආදායම් උපදවා ඉදිරි පැවැත්ම වෙනුවෙන් තැන්පත් කර තැබිය යුතු ය. ධනවත් බව අතින් සිංගප්පූරුව බොහෝ රටවල් අබිබවා සිටිය ද අධ්‍යාපනය අතින් එරට ජනතාව තව ම සිටින්නේ බොහෝ පසුගාමී අවධියක ය. 2005 වන විට එරට ජනගහනයෙන් සාක්ෂරතාව එනම් අකුරු කියවීමේ හැකියාව නොමැති පිරිස සියයට 18 ක් විය. ප්‍රාථමික අධ්‍යාපනය ලත් පිරිස සියයට 45 ක් වූ අතර ද්විතීයික පාසල් අධයාපනය ලත් සංඛ්‍යාව සියයට 15 ක් විය. ඩිප්ලෝමාධාරින් සියයට 8ක් විය. උපාධිධාරීන්ගේ ප්‍රතිශතය එරට ජනගහනයෙන් සියයට 14කි.සිංගප්පූරුවේ තත්ත්වය එසේ වන විට ශ්‍රී ලංකාව සාක්ෂරතාව අතින් කලාපයේ සෙසු සෑම රටක්ම අබිබවා සිටී. අප රටේ සාක්ෂරතාව සියයට 92.5කි. තරුණ පරම්පරාව අතර එය සියයට 98ක් තරම් ඉහළ අගයක් ගනී. පරිගණක සාක්ෂරතාව සියයට 35කි. රටේ ජනගහනයෙන් සියයට 99ක් ප්‍රාථමික අධ්‍යාපනය ලබති. දැනට සාපේක්ෂ ලෙස වර්ධනය වන ආර්ථීකයක් ද ශ්‍රී ලංකාව සතු ය.ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=as1310271</link>
    <topic>මං බලන්න එන්නේ නැද්ද දුවේ</topic>
    <author>(නම් ගම් මනඃකල්පිතය)</author>
    <content>මං බලන්න එන්නේ නැද්ද දුවේදියණියකට තම මව අමතක වන්නේ නම් එය පුදුමයකි. ලේ කිරි කර පොවා හැදූ වැඩූ මව අමතක වීම අරුමයක් ලෙස නොහැ‍ඟෙන්නේ අනියම් හාදකමට විරුද්ධ වීම නිසා මව මැරූ දියණියක ගැනත් අසන්නට ලැබීම නිසාය. එහෙත් එසේ වූ පමණින් සෑම දියණියකම එසේ යැයි සිතිය යුතු නොවේ. කෙසේ වුවද, යසන්ති නම් එක්තරා අන්දමක දියණියක් වූවාය.“මට අම්මා හරියට නිච්චි නැහැ” එදා යසන්තිගේ මුවින් එසේ පිටවෙද්දී කුමාරිහාමිට නිච්චිනිනව් නැතිව ගියේය.“මගේ කුසින් වැදූ දුවට මා මතක නැහැ” ඇගේ සිතුවිලි දෝංකාර දෙන්නට විය.සිහිවිකල වූවකුට මිස මෙලොව කිසිවකුට තම මව අමතක වේදැයි අපට විශ්වාස කළ නොහැකි වුවද එය එසේ සිදුවී ඇත්තේය.යසන්තිගේ මව කුමාරිහාමිය. කුමාරිහාමි දැනට වසර පහළොවක සිට කල්ගත කරනුයේ මුල්ලේරියාව සෞඛ්‍ය මධ්‍යස්ථානයේය. යසන්තිට මව අමතක වුවද කුමාරිහාමිට නම් දුව අමතක කර දැමීමට නොහැකිය. දුව මතක් වන වාරයක් පාසා ඇය කඳුළු වගුරවමින් හඬා වැලපුණේ එනිසාය.කුමාරිහාමි උඩරට වලව්වක ඇතිදැඩි වූ රූමත් යුවතියකි. ඇයට තවත් සහෝදරියෝ දෙදෙනෙක් වූහ. අයෙක් කුමාරිහාමිට වඩා වැඩිමහල් වූ අතර අනෙක් සහෝදරයා ඇයට වඩා වයසින් බාලය.නුවර පළාතේ උසස් බාලිකාවකින් අධ්‍යාපනය ලැබු ඩිංගිරි මැණිකා කුමාරිහාමි අපොස සාමාන්‍ය පෙළ ඉහළින් සමත් වූවාය. පාසල් ගමන නවතාලු සැණින් ඇය විවාහ කර දීමට ඇගේ දෙමවුපියෝ සූදානම්ව සිටියහ. ගේ දොර වත්ත පිටියේ වැඩ පළ හරිහැටි නොදන්නා කුමාරි හාමි විවාහයට එළැඹෙද්දී ඇගේ වයස අවුරුදු දහඅට සම්පූර්ණ වූවා පමණි. ඇගේ අත ගත්තේ පළාතේ දක්ෂ කැඩුම් බිඳුම් වෙද මහතෙකුගේ පුතෙකි. ඔහු තැපැල් ස්ථානාධිපතිවරයෙකි.වෙද ගෙදරට දීග ආ කුමාරි හාමි කෙතරම් නුහුරු වුවද තම මාමණ්ඩියගේ වෙද හෙදකම්වලට ද උදව් උපකාර කළාය. ඒ පවුලේ ආදරය ද කරුණාව ද නොඅඩුව ලබා ගත්තාය.ජීවිතය බොහෝ සුන්දරය. මේ ලස්සන පළාතේ රූමත් කුමාරි හාමිගේ පුංචි පවුල ටිකෙන් ටික වැඩිණි. කාලය ඉගිළ ගියේය. කුමාරි හාමි දියණියන් තිදෙනෙකුගේ ද පුතුන් තිදෙනෙකුගේ ද මවක් වූවාය. ප්‍රීතියෙන් කල් ගෙව්වාය. අතට පයට සේවකයන් සමඟ කුඩා කළ වලව්වේ ගෙවූ ජීවිතයට සමාන ජීවිතයක් ඇය වෙද ගෙදර ද ගත කළාය. ඇයට තිබූ එකම ගැටලුව වූයේ සිය සැමියාගේ දැඩි කෝප ගැනීමය. ඔහු නිතර කෝපයට පත්වූ අතර මත්පැන් පානයට ද ලොල් වූවේය. එය කුමාරි හාමිගේ සිතට පීඩාවක් ගෙන දුන්නා විය හැකිය.“මට මහත්තයා හරිම ආදරෙයි. ඒත් එයාට බොහොම තදට තරහ යනවා. බීමටත් ඇබ්බැහි වෙලා සිටියා. තරහ ගිය වේලාවට මට ගහන්න එනවා. එතකොට මං පැනලා දුවනවා. කවදාවත් ගුටි කෑවේ නැහැ. මං වත්ත පුරා ඇවිදලා එනකොට මහත්තයා සන්සුන් වෙලා ඉන්නවා. මගේ මහත්තයා මට වඩා අවුරුදු දහයක් වැඩිමල් වුණත් හොඳ කඩවසම් මහත්තයෙක්. මම ඉස්සර ගෙදරට ඔසරිය ඇන්දා. අපේ අප්පොච්චි හදවපු පන්සලේ දහම් පාසලේ ඉගැන්නුවා.” මා ඉදිරිපිට අසුනකට බර දී සිටින්නී කලකට පෙර මානසික සෞඛ්‍ය ගැටලුවකට ප්‍රතිකාර ලද තැනැත්තියක යැයි විශ්වාස කිරීමට මා සිත නොපෙලඹේ. ඇය එතරම්ම පිරිසුදුය. පියකරුය. නිරෝගීය.දකුණු අතේ නිය වම් අතින් කොනහමින් ඈ බිඳුණු හඬින් මුමුනන්නීය. සුසුම් හෙළුව ද හඬන්නට තරම් ඇගේ දෑසේ කඳුළු ඉතිරිව නොමැති තරම්ය.අතරමැදි නිවස්නයේ කාර්ය මණ්ඩලයේ ආදරය දිනා ගැනීමට කුමාරි හාමි සමත් වූවාය. ඉතා සන්සුන් ගති පැවතුම් ඇති ඇයට සිදුවූයේ කුමක් ද යන්න පිළිබඳව ඈ අවට සිටින කිසිවකු හට හෝ නිවැරැදි වැටහීමක් නැත. අතීතය කෙසේ ගෙවී ගිය ද කුමාරි හාමිගේ වර්තමාන අපේක්ෂාව තම දූ දරුවන් අතරට ගොස් ඔවුන් හා සුව සේ විසීමය. ඇගේ ඒ අරමුණ ඉටුකර දීමට අතරමැදි නිවස්නයේ හෙද පාලිකාවක් කුමාරි හාමිගෙන් ලද තොරතුරු ඔස්සේ දියණිය සොයා ගියාය. ඇගේ මානසික සෞඛ්‍ය තත්ත්වය යහපත් බැවින් ඇය සමාජගත කිරීමේ කටයුතු සඳහාය. වසර ගණනාවකින් නොදුටු මව ගැන තොරතුරක් රැගෙන කුමාරි හාමිට දියණියගෙන් පිහිටක් නොලද තැන හෙද නිලධාරී මණ්ඩලය තම දැන හැඳුනුම්කම් උපයෝගී කරගෙන මීළඟට කුමාරි හාමිගේ නැගණිය සොයා ගියේය. “දරුවො බලන්නේ නැත්නම් අපිට කරන්න දෙයක් නැහැ” නැගණියගේ පිළිතුර විය.කුමාරි හාමිගේ ලොකු පුතා තම දේපළ ද විකුණා දමා විදෙස්ගත වී ඇතැයි ආරංචි විය. මව හා රට අතහැර ගිය පුතාත්, මව අමතක කර දියණියත් හැර ඇයට තවත් දරුවෝ සිවු දෙනෙක් වෙති.මවගේ ඇකයේ උණුසුමට තුරුලු වී ඇගේ මුහුණේ හැඩ බැලූ ඒ දරුවන්ට අද ඒ මවගේ කඳුළු බේරෙන මුහුණ නොපෙනේ. උපන් ගෙයිදීම බිලිඳු දරුවා විදේශිකයනට විකුණා දමා වේලක් දෙවේලක් කුස පුරවාගත් මවුවරුන් සොයා එන දරුවෝ ද සිටිති. ඒ ද දරුවෝ ය.“අපි හරිම ආදරෙන් හිටියේ. අපි දෙන්නට අපි දෙන්නව පේන්න බැරුව ගියා. කොඩිවිනයක් කරලා නැත්නම් එහෙම වෙන්නේ කොහොම ද?” කුමාරි හාමි එසේ පවසද්දී අපි නිරුත්තර වීමු.“මට ගෙදර ඉන්නම බැරිවුණා. මම පොඩි පුතා එක්ක මහ ගෙදර යන්න ගියා. ආයේ ටික දවසකින් ආවා. එතකොට පොඩි පුතාට වයස අවුරුදු දෙකහමාරයි. ඔහොම කාලයක් යද්දී මගේ මහත්තයා කිව්වා එයාට පුතා නැතිව ඉන්න බැහැ, පුතා තියලා යන්න කියලා. මම පුතා තියලා මහ ගෙදර ගියා. ඒක මහ දුකක්. ඒ දුක මට තවමත් දැනෙනවා. ඒත් කරන්න දෙයක් තිබුණේ නැහැ. කාලයක් යද්දී මං ගෙදර යන එක නැවතුණා. මහත්තයා දරුවො බලාගත්තා. ඉගැන්නුවා. අවාහ විවාහ කරලා දුන්නා. මම දරුවන්ගේ මඟුල් ගෙවල්වලට ගියේ නැහැ. ඒත් පොඩි දුව බැන්දට පස්සේ එයාගේ ගෙදර ගියා. මම අන්තිමට නැවතිලා හිටියේ ලොකු පුතා ළඟ. එයා හෝටලයක් කළා. මම අවුරුදු දෙකක් එයත් එක්ක එතන හිටියා.හෝටලේ වැඩ කරන ළමයෙක් තමයි මාව අංගොඩ ඉස්පිරිතාලෙට ගෙනත් දැම්මේ. එදා පුතා හෝටලයේ හිටියේ නැහැ. පුතා දන්නෙ නැහැ මං රෝහල්ගත කළ බව. ඒත් තවම පුතා මාව බලන්න ආවේ නැහැ. අනේ ආදරෙන් හිටිය අපිට වුණ දේ” ඇය සුසුම් හෙළන්නීය.පෙර විඳි රෝග තත්ත්වයෙන් මිදී අද ඇය ඉතා නිරෝගී යහපත් සෞඛ්‍ය තත්ත්වයෙන් පසුවන්නීය.“මගේ ලොකු දුව ආණ්ඩුවේ රස්සාවක් කරනවා... මගේ පොඩි පුතා යුද්ධෙට ගිහින් ආවේ...” ඇය ආඩම්බරයෙන් සෙමෙන් මුමුනයි. එසේ මුමුනද්දී ඇගේ දෑස් දරු සෙනෙහසින් පිරී යයි.ජීවිතය නම් අපූරුය. අපට බොහෝ දේ ලබා දී සියල්ල උදුරා ගැනීමට ජීවිතය සමත් වේ. කුමාරි හාමිට ද ජීවිතය සිහින ලෝකයක් මවා දී තිබිණි. වතුපිටි ඉඩකඩම්, ගේ දොර සමඟ ආදරණීය ස්වාමි පුරුෂයෙක් හා දූ දරුවෝ සදෙනෙක් ඇගේ සිහින ලොවෙහි වූහ. ධන සම්පත ද දරු සම්පත ද අහිමි මේ මව අද රජයේ රෝහලෙන් දෙන බත බුදින්නීය. වස්ත්‍රය හඳින්නීය. එහි යහනක වැතිර නිදන්නීය. ඇගේ දුක සැප බෙදා ගනිමින් දරු සෙනෙහසේ රැකවරණය ලබා දෙන්නේ රෝහල් කාර්ය මණ්ඩලයයි. නේවාසික රෝගීහු ඇගේ දුක සැප බෙදා ගනිති.(නම් ගම් මනඃකල්පිතය)ටෙක්ලා පද්මිණි කාරියවසම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=as1310272</link>
    <topic>ජීවිතය තවමත් සුන්දරය</topic>
    <author>ඉසවි</author>
    <content>ජීවිතය තවමත් සුන්දරයආදරයට කාල භේද නැත. ප්‍රදේශවාද නැත. ඕනෑ ම කාලයක ඕනෑ ම වයසක දී ආදරය සුන්දර ය. විවාහය යනු එහි උපරිමය ය. එහෙත් විවාහයෙන් ගොඩනැ‍ඟෙන පවුල් ජීවිත විටෙක බිඳී යයි. විටෙක බැඳීම් තීව්‍ර කරයි. ඔහු තරුණ වියේදී විවාහ වූයේ ය. ඒ විවාහය නිවිසැනසිල්ලේ ගලා ගියේය. කාගේත් හිත් සැනසීමටත්, තම පාළුව කාන්සිය තනිකම අකාමකා ගැනීම ඔහු දෙවැනි වරට ද විවාහ වූයේය. ඒ වයස අවුරුදු හැටේදීය. මේ චරිත තවමත් ජීවත් වෙති. එනිසා නම් ගම් සඟවා තබමි.ඔහු හරි අපූරු චරිතයකි. සුදු අයියා පළමුවරට විවාහ වූයේ වයස අවුරුදු හතළිහකට පමණ පෙරය. සුදු අයියා කරකාර බැඳගත්, අක්කා බෙහෙවින් හැඩකාරය. ඒ අක්කා අපේ පවුලේ දෙවැනියාය. අපේ පවුල බරපතළය. සහෝදර සහෝදරියෝම දොළොස් දෙනෙකි. අක්කා එවකට ගුරුවරියකි. අක්කාට සුදු අයියා හමුවුණේ මංගල යෝජනාවකිනි. අවිහිංසක එහෙත් ඕනෑම තැනෙක නායකත්වය ගැනීමට සමත් වූ සුදු අයියා අපේ පවුලට ආලෝකයක් වූයේය. කාලය ගෙවී ගියේය. අක්කාටත් සුදු අයියාටත් දරුවෝ නොසිටියහ. එහෙත් ඔවුහු ඒ ගැන කම්පා නොවූහ. අක්කා අපේම සොයුරියකගේ දරුවකු කුඩා වියේදීම තම ඇකයේ තබා හදාගත්තාය. සුදු අයියා ද ඊට උදව් වූවා මිස විරෝධය නොපෑවේය.සුදු අයියා පොත පතට කන්තෝරු වැඩවලට ඇලෙන ගැලෙන විට අක්කා පරිසරයට ගහකොළට, මලට, ඇළට දොළට, සංචාරය කිරීමට ප්‍රිය කළාය. සුදු අයියා මේ සියල්ල තේරුම් ගෙන සිටියේය. ඔහු අක්කාට ඈ කැමැති රිසි සේ ජීවිතය විඳීමට ඉඩ දුන්නේය. සල්ලිය භාගය තිබුණ ද ඔවුන්ගේ ජීවිත ගලා ගියේ සරලවය.කාලය ගෙවී ගියේය. සුදු අයියා රාජ්‍ය සේවයෙන් විශ්‍රාම ගැනීමට ඔන්න මෙන්න කියා තිබියදී ගහක් ගලක් වගේ සිටි අක්කා එකවරම මිය ගියාය.“එයාට මොනවා හරි වුණොත් ඊට කලින් මාව නැති වේවි.”අක්කා එසේ කීවේ. ඇය මිය යෑමට පෙර අප කැලණි විහාරයට ගිය මොහොතේදීය. සැබැවින්ම අක්කා මිය ගියේ සුදු අයියා අසනීප වීම නිසා හටගත් බියෙන් යැයි මා සිත තවමත් හොල්මන් කරයි.“මට දවාලේ ඉඳලම බඩේ අමාරුවක් තිබුණා. කිහිප විටක්ම බඩඑළිය ගියා. රාත්‍රියේ මම එළියට ගිහින් එද්දි එයා ඇඳට වෙලා හිටියා. එයාම කිව්වා රෝහලට ගෙනියන්න කියලා.”සුදු අයියා අක්කාගේ අවසන් තත්පර කිහිපය සිහිපත් කරන්නේ එලෙසිනි. අක්කා මිය යන විට ඇය පනස් අට වැනි වියේ පසු වූවාය. අක්කාගේ මරණයෙන් වසරක් ඉක්ම යනතුරුම අපි සුදු අයියාට තනි රැක්කෙමු. ලොකු අක්කා සුදු අයියාගේ නැගණිය අපේ අනෙක් සහෝදර සහෝදරියෝ සියලු දෙනාම ඊට දායක වූහ.“ඔහොම ඉඳලා බැහැ පුතේ. ඔයා ආයෙමත් විවාහයක් කරගන්න.” සුදු අයියාගේ අම්මා හැම විටම අයියාට කීවාය. අම්මාගේ ඒ මතක් කිරීම අයියා තරහා ගැන්වීමට සමත් විය.මේ අතර අක්කාගේ වර්ෂ පූර්ණ දානමය පිංකම පැවැත්විණි. එය අවසානයේ පවුලේ ඥාතිහු සියලු දෙනා එක්ව අයියාට යෝජනාවක් ගෙනාහ. ඒ යෝජනාව ගෙන ඒමට පුරෝගාමි වූයේ සුදු අයියාගේ අම්මා සහ අපේ ලොකු අක්කා ය.“මල්ලි පුෂ්පා නංගිව බඳින්න”ලොකු අක්කා එසේ කී විට අයියා හිස ගස්සා අහක බැලු හැටි මට තාමත් මතකය. දින සති මාස කිහිපයක්ම ගෙවී ගියේය. දිනක් රාත්‍රියේ දුරකථනය හැඩ විණි. එහා කෙළවරින් ඇසුණේ සුදු අයියාගේ හඬය.“නංගි මං පුෂ්පා බඳින්න කැමතියි. නංගිලගේ අමනාපයක් නැහැනේ.”මට දැනුණේ අපමණ සතුටකි. පුෂ්පා අපට අලුත් කෙනෙකු නොවේ. ඇය ද අපේම සොයුරියක් බඳුය. ඇය අක්කාගේ යෙහෙළියකගේ නැඟණියයි. ඇය වසර ගණනාවක්ම අක්කාගේ නිවසේ නතර වී රැකියාවට ගියාය. ඇය අක්කාටත් සුදු අයියාටත් ආදරයෙන් සැලකුවාය. අපට ආගන්තුකයකු නොවන පුෂ්පා සමඟ අයියා අතිනත ගැනීම අපට මහත් සතුටක් විය. ඒ වන විට අයියා හැට වැනි වියෙහි පසු වූයේය. විවාහ වන වයස ඉක්මවා සිටි පුෂ්පාට ඒ වන විට අවුරුදු පනස් දෙකක් පමණ වන්නට ඇත.දැන් ඔවුන් විවාහ වී වසර පහක් පමණ ඉකුත්ව ඇත. එහෙත් ඒ නිවෙසට යෑමේදී අපට අක්කා නැතැයි එක විටම අඩුවක් නොදැනේ. අක්කා සිටි දවස මෙන්ම නිවෙස හැඩකාරය. ඒ නිවෙස හැඩ ගන්වා ඇත්තේ අක්කා තිබු පිළිවෙළටමය. සුදු අයියාට කෑම බීම ලැබෙන්නේ අක්කා පිළියෙල කළ ආකාරයටමය. ඥාතියකු හිතමිතුරෙකු පැමිණි විට කෙරෙන්නේ ද එදා අක්කා කළ සත්කාරමය. මේ සියල්ල කෙරෙන්නේ පුෂ්පාගේ දෑතින්. දැන් අක්කා ගැන අයියා තනිව ළතැවෙන විට දුක් වන විට ඒ දුකට හවුල් වීමට පුෂ්පා සිටී. ඇය ද අයියා සමඟ අක්කා සිහි කර දුක් වන්නීය. වත්ත පිටිය ගහකොළ ද එදා ලෙසම නඩත්තු වේ. අක්කා බත් දැමු කුරුලු ලෑල්ලට තවමත් කහ කුරුල්ලෝ ගිරව් කොණ්ඩ කුරුල්ලෝ පැමිණෙති.පුෂ්පා හා විවාහ වූවාය කියා සුදු අයියා වෙනස් වූයේ ද නැත. ඔහු තවමත් අපට ගුරුවරයෙකි. අක්කා හා අයියා ජීවත්වූ නිවෙස පිහිටි ඉඩමෙන් සැලකිය යුතු ප්‍රමාණයක් මහාමාර්ගය පුළුල් කිරීමේදී ඊට දීමට වූයේය. ඒ වෙනුවෙන් අයියාට සැලකිය යුතු මුදලක් ද ලැබුණේය. අයියා හෝ පුෂ්පා ඒ මුදල තනිව භුක්ති වින්දේ නැත. සුදු අයියා අක්කාගේ සහෝදර සහෝදරියන් වූ අප හැමටමඉන් කොටසක් සමසේ බෙදා දුන්නේය.සුදු අයියා දැන් විශ්‍රාමිකයෙකි. පුෂ්පා ද දැන් විශ්‍රාමිකය. අක්කාගේ හදිසි අභාවය නිසා අයියා තනිවම තැවි තැවී උන්නේ නම් මේ වන විට සුදු අයියා රෝගියෙකි. එහෙත් පුෂ්පා අයියා සමඟ අතිනත ගැනීම ඔහුට සුව දිවියක්, මානසික සතුටක් ගෙන දුන්නේය. වයස අවුරුදු හැටේදී අයියා දෙවන වරටත් විවාහ වීම කෙනෙකු විහිළුවක් සේ සිතුව ද සැබැවින්ම එය එසේ නොවීය.ඉසවිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=as1310273</link>
    <topic>කාන්තාරයේ කුසුමට බර සම්මානයක්!</topic>
    <author>සේමාලි කැල්ලපත</author>
    <content>කාන්තාරයේ කුසුමට බර සම්මානයක්!...දිව යන අමන් ගේ දෙපා දිග ගලා ගිය රුධිරය ඇය දිව ගිය මඟ දිගට පතිත විය. අම්මා, ඇගේ මිතුරිය සහ අහිගුණ්ඨක ගැහැනිය අමන් පසුපස හඹා යන්නට වූහ. බොහෝ දුරක් දිව ගිය අමන් අවසානයේ වැල්ල මත ඇද වැටුණාය. අමන් ඇද වැටී සිටි තැනට දිව ගිය ගැහැනිය නැවතත් ඇයගේ දෙපා දෙපසට ඇද දමා තම රාජකාරියේ නිරත වූවාය. තවදුරටත් සිදුවන දේ දෙස බලා සිටීමට නොහැකි වූ මම ආපසු හැරී කූඩාරම වෙත දිව ගියෙමි...කාන්තාරයේ කුසුම පරිවර්තනය - රංජිත් කුරුප්පුරුදුරු වැලි කතරේ දී සිය වැඩිමල් සොහොයුරිය අත්විඳි ඒ ඉරණම තවත් නොබෝ කලකින් තමන්ට ද අත් විඳීමට සිදුවන බව ඒ කුඩා එ‍ඬේර කෙල්ල එදා දැන නොසිටියාය. සිය ගෝත්‍රිකයන්ගේ ම්ලේච්ඡ චාරිත්‍ර වාරිත්‍රවලට එරෙහිව මුළු ලෝකයක්ම අවදි කළ ඇය අද ලෝක ප්‍රකට නිරූපිකාවකි. ජේම්ස් බොන්ඩ් චිත්‍රපට නිළියකි. සුපිරි විලවුන් වර්ග රැසක ප්‍රචාරක තරුවකි. මේ සියල්ලටත් වඩා වාරීස් ඩයිරී යන නම අද ප්‍රචලිතව ඇත්තේ සිය ගෝත්‍රයේ කාන්තාවන් අත්විඳින ඒ ම්ලේච්ඡ චාරිත්‍රය පිටුදැකීම සඳහා සටන් වදින ස්ත්‍රීවාදිනියක ලෙසය.මින් වසර තිස්පහකට පෙර දී නැගෙනහිර අප්‍රිකානු රටක් වන සෝමාලියාවේ තෙරක් නොපෙනෙන වැලි කතරේ සතුන් පසුපස දිව යද්දී ඇය මේතාක් දුරක් පැමිණෙතැයි එදා කිසිවෙක්වත් නොසිතූහ. වාරීස් පිළිබඳව ප්‍රථමයෙන්ම ලෝකයාගේ දෑස් හැරුණේ 1997 වසරේදී ඇගේ කතාව ලෝකයා හමුවේ හෙළි කළ අවස්ථාවේදීය.සෝමාලියාව වැනි දකුණු අප්‍රිකානු රටවල් මෙන්ම අරාබි රටවල ද වැඩිවියට පත්වන දැරියන් මුහුණ දෙන ජනනේද්‍රීය කොටස් සුන්නත් කිරීමේ ම්ලේච්ඡ චාරිත්‍රයට වාරීස් මුහුණ දුන්නේ පස් හැවිරිදි වියේදීය. ඉතාමත් ප්‍රාථමික වූත් සෞඛ්‍ය ආරක්ෂිත වත් පිළිවෙත් පිළිබඳ කිසිම තැකීමක් නොකර සිදු කළා වූ මේ සුන්නත් කිරීම් නිසා ඇතැම් දැරියන් ගේ ජීවිත මරණයෙන් කෙළවර වීය. ඉන් ඇතිවූ ආසාත්මිකතා හා වෙනත් රෝගාබාධවලින් මිදීමට ඔවුනට වෙනත් මඟක් නොවීය.“එදින සවස් කාලය පුරාම මගේ සිතට වධ දුන් කරුණ නම් ගල්ලූල් වැනි මහලු මිනිසකු සමඟ විවාහ ජීවිතයක් ගත කිරීම කෙබඳු වේ ද යන්නය... එබඳු මහලු එමෙන්ම පිළිකුල් උපදවන මිනිහකු සමඟ සංවාස කිරීම ගැන මට කල්පනා නොවීම මහත් වාසනාවකි...” - කාන්තාරයේ කුසුමවයස අවුරුදු දහතුනේ දී වාරිස්ට පියා තීන්දු කළ හැටපස් හැවිරිදි වියපත් මහලු මිනිසා සමඟින් විවාහ වීමට බල කෙරිණ. මවගේ ද අනුදැනුම ඇතිව සිය මවුපිය සහෝදර සහෝදරියන් සමඟ එතෙක් දිවි ගෙවූ කූඩාරමෙන් පලා ආ වාරිස් අවසානයේ නතර වූයේ ඇමෙරිකාවේ නිව්යෝර්ක් නුවර සුපිරි මෝස්තර නිරූපිකාවක බවට පත්වෙමිනි. එතැන් සිට කීර්තිය ඇය පසුපස හඹා ආවේය. අතමිට සරුවෙමින් ලෝකයේම අවධානය තමා වෙත යොමු වෙද්දී වාරිස් තම වර්ගයේ ගැහැනුන් උදෙසා තමා වෙතින් ඉටුවිය යුතු වූ යුතුකම මනාකොට ඉටු කිරීමට පෙරමුණ ගත්තාය.ඒ නිර්භීතකමේ හා නොපසුබට දිරියේ ප්‍රතිඵලය ලෙසින් අද මුළු ලෝකයම යළිත් වරක් වාරීස් පිළිබඳව කතා කිරීමට පටන්ගෙන ඇත්තේය.ලෝකයේ ස්ත්‍රීවාදී ව්‍යාපාරයන්හි නිරත වෙමින් කතුන් උදෙසා අසාමාන්‍යය සේවාවක යෙදෙන කාන්තාවන්ගේ වඩාත් වැදගත් හා විශේෂිත වූ අවස්ථාව ලෙස සැලකෙන්නේ Women of the Year‍ හෙවත් වසරේ කාන්තාවන් සඳහා වන එකමුතුවයි. මෙහි අග්‍ර ඵලය බඳු වසරේ කාන්තාවන් සඳහා වන දිවා ආහාර සාදය ලෙසින් හඳුන්වන අවස්ථාවට සහභාගි විය හැකි වන්නේ ඇරැයුම් ලැබූ කතුනට පමණි. කිසිම ලෙසකින්වත් මුදල් ගෙවා හෝ ටිකට් පත් ලබාගෙන හෝ මේ අවස්ථාවට සහභාගි වීමට කිසිවකුටත් අවකාශ නොලැබේ.මේ අවස්ථාවට සහභාගි වීම සඳහා ආරාධනා ලැබෙන්නේ සමාජ සුබ සිද්ධිය සඳහා සුවිශේෂ දායකත්වයක් දැරූ කාන්තාවන්ට පමණි. එහිදී අදාළ ආරාධිත කාන්තාව ඒ වෙනුවෙන් දැක්වූවා වූ පෞද්ගලික දායකත්වය සැලකිල්ලට ගනු ලැබේ.එංගලන්තයේ අති සුපිරි හෝටලයක පසුගිය සතියේ පැවැති වසරේ කාන්තාවන් සඳහා වන එකතුවට කාන්තාවෝ 400 ක් ආරාධනා ලැබූහ. ඒ සෑම කාන්තාවක්ම වසරේ කාන්තාව Women of the Year ලෙස සැලකිලි ලැබුවාය. එම කාන්තාවෝ එහිදී ලෝකයේ කිසියම් වූ වෙනසක් සිදු කිරීම සඳහා දායක වූ දශ ලක්ෂ ගණනක කාන්තාවෝ නියෝජනය කළහ.වාරීස් ඩයිරී මෙහිදී වසරේ හොඳම කාන්තා මෙහෙයවන්නියට හිමි සම්මානයෙන් පුදනු ලැබුවාය. (Women of the Year Campaigning Award). වාරිස් දැන් 48 හැවිරිදිය. සිය දරු සිවු දෙනා සමඟ පෝලන්තයේ ජීවත් වන්නීය.“මේ සම්මානය ලැබීම මට කළ ගෞරවයක් ලෙස සලකනවා. 1987 දී ලන්ඩනයේ දී මගේ වෘත්තිය ජීවිතය ආරම්භ කළ මට මේ සම්මානය ඉතාම වටිනවා. ලෝකයේ කාන්තාවන් නිරන්තරයෙන් ආදරය හා ගෞරවය ලැබිය යුතුයි. ඒ වෙනුවෙන් අප යා යුතු දුර බොහෝයි. අප මෙතෙක් ලද ජයග්‍රහණ ගැන අප සතුටු විය යුතු අතරම ඉන් අප තුළ දැඩි ආත්ම විශ්වාසයක් හා ධෛර්යක් ද ගොඩ නැඟුණා” යැයි වාරිස් සිය සම්මානය පිළිගනිමින් පැවසුවාය.අප්‍රිකානු හා අරාබි රටවල දිනපතා සුන්නත්කරණයට ලක්වන දැරියන්ගේ සංඛ්‍යාව 8000 කි. වාරීස් දිගින් දිගටම මෙයට එරෙහිව ලෝකය පුරා මතයක් ගොඩ නැංවූ අතරම ස්ත්‍රී ජනනේද්‍රීය කොටස් සුන්නත්කරණයට ලක්කෙරෙන ජන සටන් හා ගෝත්‍ර දැනුම්වත් කළාය. කුඩා වියේදී සුන්නත්කරණයට ලක්වූ වාරීස් ඉන් මිදුණු නමුදු ඇගේ සොහොයුරිය සහ ඥාති සොහොයුරියෝ දෙදෙන ඇය තරම් වාසනාවන්ත නොවූහ.වාරීස් ඒ වෙනුවෙන් ගෙන ගිය අරගලය හේතුවෙන් ඇය එක්සත් ජාතීන්ගේ විශේෂ තානාපතිනියක ලෙස පත්කළ අතර ඇය එවන් ඉරණමකට මුහුණ දුන් ගැහැනු ළමයිනට පිහිට වීම සඳහා කාන්තාරයේ කුසුම නමින් පදනමක් ද පිහිටෙව්වාය.අප්‍රිකානු හා අරාබි රටවල ස්ත්‍රී ජනනේද්‍රීය කොටස් සුන්නත්කරණයට ලක් කෙරෙනුයේ විවාහයට පෙර සූදානමක් ලෙසය. බොහෝ විට වයස අවුරුදු 13 දී දැරියක මේ සුන්නත්කරණයට ලක් කෙරෙන අතර ඇතැම් විට ළදැරිය උපන් විගසම ද සුන්නත්කරණයට ලක් කෙරේ. ....... ඒ අවස්ථාවේ විඳින වේදනාවට අමතරව පසුකාලීනව දැරිය මවක වී දරු ප්‍රසූතියකදී ඉතාම අවාසනාවන්ත ඉරණමකට මුහුණපෑමට සිදු වේ.ලෝකය පුරා මිලියන තුනකට ආසන්න දැරියන් සංඛ්‍යාවක් සුන්නත්කරණයට ලක්වෙන බවට වාර්තා වන අතර ඉන් බොහොමයක් උගන්ඩාව, කෙන්යාව සහ සෝමාලියාව වැනි නැගෙනහිර අප්‍රිකානු රටවල දැරියෝ වෙති.“බටහිර රටක සුදු හමැති කාන්තාවක හෝ පිරිමියකු සුදු හමැති දැරියක සුන්නත්කරණයට ලක්කරනු දුටුවේ නම් ඔහු හෝ ඇය විලාප දෙනු නොඅනුමානයි. මේ ම්ලේච්ඡ චාරිත්‍රයේ අවසානයම එය බවට මා සහතික වෙනවා. ළමයින්ට එරෙහි අපහරණය යනු එයයි. කුමන ජාතියක කුමන ආගමක සිදුකළත් එය වැරැදියි.” යනුවෙන් වාරීස් පවසන්නීය.වාරීස් මේ සමාජ චාරිත්‍රයට එරෙහිව ගෙන යන ව්‍යාපාරයේ තවමත් නිමාවක් දැක නැත්තීය. පසුගිය මස ඇය සුන්නත්කරණයට ලක්වූ කාන්තාවන් ප්‍රතිසංස්කරණය කිරීමේ සැත්කම් සඳහා වන පළමු වෛද්‍ය මධ්‍යස්ථානය ජර්මනියේ බර්ලින් නුවර දී විවෘත කළාය. මේ ආකාරයේ වෛද්‍ය මධ්‍යස්ථාන කෙන්යාව, ඉතියෝපියාව, නෙදර්ලන්තය හා ස්විට්සර්ලන්තය දක්වා ව්‍යාප්ත කිරීමට අපේක්ෂා කරන්නීය.“මං දැන් ඒ මාවතට හැරී අවසානයි. මට ආපසු හැරීමක් නැහැ. කෙදිනක හෝ අවසානයක් දකින තුරු අප දිගින් දිගටම ඉදිරියට යා යුතු වෙමු” වාරීස් පවසන්නීය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=as1310274</link>
    <topic>බුකර් සම්මානය පොත් ගෙඩියකට!</topic>
    <author>දයා ඩී. ෆොන්සේකා</author>
    <content>බුකර් සම්මානය පොත් ගෙඩියකට!මේ වසරේ ‘බුකර්’ සම්මානය දිනාගත් “ද ලුමිනරීස්” (“The Luminaries”) නම් නවකතාව ප්‍රමාණයෙන් විශාල; දීර්ඝ ප්‍රබන්ධයෙකි. පිටු 826 ක් පුරා දිවෙන මේ කතාවේ රිද්මය වේගවත් ය. සිද්ධි ගැළපීම අපූරු ය. මුළු ප්‍රබන්ධය පුරාම භීතිය හා කුතුහලය රැඳී පවතී. පාඨක සිත් ආකර්ෂණය කරමින් ප්‍රබන්ධකරණයෙහි යෙදෙන ආකාරය උගත හැකි අගනා නවකතාවක් සේ “ද ලුමිනරීස්” හැඳින්විය හැකි ය.වොල්ටර් මූඩි නම් තැනැත්තා සිය වාසනාව උරගා බලමින් සංචාරයේ යෙදෙන තැනැත්තෙකි. ඔහු එක්දහස් අටසිය හැටහයේ ආන්දෝලනාත්මක රාත්‍රියක දී නවසීලන්තයට කඩා වදී. මූඩිගේ ඉලක්කය වන්නේ එරට රත්තරන් ආකර අතරින් තම වාසනාව මතු කර ගැනීම ය. එහි දී විවිධ අදහස් දරන එකිනෙකාට වෙනස් ගති පැවතුම්වලින් යුත් දොළොස් දෙනෙක් ඔහුට මුණ ගැසෙති. ඒ අතර නොවිසඳුණු - අපැහැදිලි අපරාධ වැලක් පිළිබඳ සාකච්ඡා ඔවු'නතර ඇතිවේ. ධනවත් පුද්ගලයෙක් හිටිහැටියේ අතුරුදන් වෙයි. සුරූපී ගණිකාවක් සිය දිවි නසා ගැනීමේ උත්සාහයක නිරතව සිටී.සියල්ල ඉතා වේගයෙන් සිදුවන අතර අවාසනාවන්ත බේබද්දකුගේ නිවසෙහි තිබූ විශාල ධනස්කන්ධයක් මූඩි අතට පත් වේ. ඔහු ජීවිත ඉරණම හා වාසනාව යන ආස්ථාන දෙක අතර තීරණාත්මක අවස්ථාවකට එළඹෙයි.මේ මෙවර 2013 මෑන් බුකර් ත්‍යාගය දිනූ එලිනෝරි කැටොන් ගේ ‘ද ලුමිනරීස්’ (The Luminaries) නවකතාවේ කතා සාරයයි.මෙවර මෑන් බුකර් ත්‍යාගය දිනූ ලේඛිකාව මෙතෙක් ඒ ත්‍යාගයට උරුමකම් කියූ ළාබාල ම කතුවරියයි. වයස 28 ක් වූ ඇය තව ම ලියා ඇත්තේ නවකතා දෙකක් පමණි. ඇය මුලින් ම ලියූ නවකතාව “ද රිහසල්ස්” (The Rehersals) නමින් හැඳින්වෙයි.වයස 28 දී බුකර් සම්මානය ලැබුවද ඇය මේ නවකතාව ලියන්නට පටන්ගෙන ඇත්තේ අවු. 22 දීය.1985 සැප්තැම්බර් 24 දින කැනඩාවේදී උපන් ඇය වයස අවුරුදු 6 දි සිය මාපියෝ සමඟ නවසීලන්තයේ ඕක්ලන්තයට පදිංචියට ගියහ. ඇය ඉංග්‍රීසි භාෂාවට අත්පොත් තැබුවේ නවසීලන්තයේදී ය. එහිදී ඇය බර්න්සයිඩ් උසස් පාසලෙන් උගෙන කැන්ටබරි විශ්ව විද්‍යාලයේ උපාධිය හැදෑරුවාය. ඉන්පසුව Manukau - Institute of Technolagy ආයතනයෙන් නිර්මාණ ඉංග්‍රීසි රචනය පිළිබඳ උපාධිය ද ලබාගත් ඇය ලියන්නට පටන් ගත්තේ වයස අවුරුදු 17 - 18 අවධියේදීය.කැටෝන් වයස අවුරුදු 22 දී ලියා නිම කළ ‘ද රිහසල්ස්’ නවකතාවට ද නවසීලන්තයේ සාහිත්‍ය හා කලා ආයතන කීපයකින් ම සම්මාන හිමි වී ඇත.වයස 22 දී ලියන්නට පටන්ගත් “ද ලුමිනරිස්” නවකතාවට පාදක වන්නේ මුලින් සඳහන් කළ පරිදි රන් ආකර සොයා ගිය පුද්ගලයෙකුගේ කතාවකි. බිහිසුණු අපරාධ හා භයානක සිද්ධි මැදින් ගලා යන මේ නවකතාව අපූරු ප්‍රබන්ධයක් බව විචාරකයෝ පෙන්වා දෙති.මේ කෘතිය මෑන් බුකර් නවකතාවයි. සම්මාන ලද විශාල ම නවකතාවයි. එය පිටු 832 ක් පුරා දිව යන්නේ පාඨකයා කතාවට ඇද බැඳ තබා ගෙන බව ද කිව යුතුය.මෙවර මෑන් බුකර් සම්මානය සඳහා තෝරාගත් නවකතා 151 අතුරින් අවසාන වශයෙන් නවකතා 6 ක් සම්මානය සඳහා තරග වැදිණි. ඒවාද විවිධ රටවල් නියෝජනය කරන නවකතාය. ඒ නවකතා විනිසුරු මඩුල්ල විසින් තීරණය දීමට පෙර දෙවන තුන්වෙනි වරට ද කියැවූ බව මෑන් බුකර් විනිසුරු මඩුල්ලේ නායක රොබට් මැක්නරිලේන් මහතා පවසයි.“මේ නවකතාව විස්මය ජනක ඉතා ආකර්ෂණීය කෘතියක්. ඇය මෙය අපූරුවට ලියා තිබෙනවා.” ඔහු පුවත්පත්වලට කියා තිබිණ.එලිනෝර් කැටොන් ගේ මුල්ම කෘතිය 2007 දී පළවූ ‘ද රිහසල්ස්’ (The Rehearals) නම් වූ නවකතාවයි. එය ද හොඳම ප්‍රථම නිර්මාණ රචනයට හිමි ‘ඇඩම්’ සම්මානය දිනා ගත්තේය. ඊළඟට ඇය 2007 දීම නෙක්රොපොලිස් (Necropolis) නම් කෙටිකතා සංග්‍රහයක් ලියා පළ කළාය. එය ද නවසීලන්තයේ ‘සන්ඩේ ස්ටාර් ටයිම්’ නම් සම්මානයට හිමිකම් කීය. එපමණක් නොව ඇගේ ‘ද රිහසල්ස්’ නවකතාවට 2009 බෙටී ට්‍රස්ක් සම්මානය ද හොඳම කුළුඳුල් නවකතාවට හිමි හියුබට් දේවස්ථාන සාහිත්‍ය සම්මානය ද හිමිවීම විශේෂයකි.වයසින් අඩු වුවද එලීනෝර් කැටොන් හෙවත් එලී කැටොන් දක්ෂ ලේඛිකාවක් ලෙස ප්‍රකට වූයේ ලියූ ග්‍රන්ථ තුනම සම්මානයට පාත්‍ර වීමෙනි.මේ වසරේ මෑන් බුකර් හොඳම නවකතා සම්මානයට හිමිවන මුදල ඩොලර් 90,000 කි. ලන්ඩනයේ උත්සවය පැවති ශාලාවට ඇය පැමිණෙද්දි පැවතියේ විශාල ඝෝෂාවකි. නවසීලන්ත ජාතිකයෝ ප්‍රීති ඝෝෂා පැවැත්වූහ.වයස අවුරුදු 22 දී පටන්ගෙන 28 දී අවසන් කළ ඇගේ දීර්ඝ නවකතාවට මෑන් බුකර් සම්මානය හිමිවීම දිරිය දියණියකගේ කතාවක් මෙන්ම අනාගතයේ ලොව දිදුලන නවකතාකාරියකගේ කතාවක් ද විය.The Luminaries යන්නේ අරුත වන්නේ ද බබළන්නෝ යන්න ය. ඇය මතුවට ඉංග්‍රීසි සාහිත්‍ය බබළන තාරකාවක් විය හැකි බව ඉංග්‍රීසි සාහිත්‍ය විචාරකයෝ කියා සිටිති.දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=as1310275</link>
    <topic>නවසීලන්තයේ දූපත් දෙකට නිල නාම දෙක බැගින්</topic>
    <author/>
    <content>නවසීලන්තයේ දූපත් දෙකට නිල නාම දෙක බැගින්නවසීලන්තය සෑදී ඇත්තේ දූපත් දෙකකිනි. මේ දූපත් දෙක හැඳින්වීමට නම් දෙකක් ඇති බව සොයා ගනු ලැබුවේ ඉතාම මෑතකදීය. එනම් එරට ආදි වාසින් වන මැචොරි ජාතිකයන් නවසීලන්තයට පැමිණ වසර 800 කට පසුව හා යුරෝපීය ආගමනයෙනුත් වසර 370 කට පසුවය.එරටට උතුරු හා දකුණු යනුවෙන් දූපත් දෙකකි. ඊට අමතරව නවසීලන්තයට තවත් විශාල දූපත් 33 ක් හා කුඩා දූපත් අතිවිශාල ප්‍රමාණයක් අයත් වේ.උතුරු හා දකුණු දූපත් යනුවෙන් හඳුන්වනු ලබන දූපත් ටෙ-ල්කා-අ-මාඋයි (Te-lka-a-Maui) හා ටෙ වයිපුනාමු (Te Waipounamu) යනුවෙන් මැවොරි ආදි වාසින් විසින් හඳුන්වනු ලැබු අතර යුරෝපීයයෝ ඒවා නෝත් අයිලන්ඩ් (North Island) හා සවුත් අයිලන්ඩ් (South Island) වශයෙන් හඳුන්වති.මේ හැර නවසීලන්තය අවට පිහිටි ලොකු කුඩා සෑම දූපතකටම නම් දෙක බැගින් වෙයි. ස්ටුවට් අයිලන්ඩ්, චැතම් අයිලන්ඩ් සහ ග්‍රේට් බැරියර් අයිලන්ඩ් වශයෙන් යුරෝපීයයන් හඳුන්වනු ලැබු දූපත්වලට මැවොරි ජාතිකයෝ තමන්ගේ නම් යොදා ගත්හ.එහෙත් මෙම කිසිඳු නාමයක් නිල නාමයන් ලෙස පිළිගත නොහැකි නිසා ඒවාට නිත්‍යානුකූලව නිල නාම දීමට රජය තීරණය කර ඇත්තේය. මේ ලොකු කුඩා දූපත් බොහෝමයක්ම මිනිස් වාසයෙන් තොරය. එහෙත් සංචාරකයින් ත්‍රාසජනක අත්දැකීමක් ලබා ගැනීමේ අරමුණින් මේ කුඩා දූපත්හි සංචාරය කරන බව වාර්තා වේ.‍තණ කොළ පෙත්තා කොහොමත් කොළ පැහැතිය. එහෙත් රෝස පාට තණ කොළ පෙත්තකු ද හමු වී ඇතැයි ඇසුවහොත් ඔබ පුදුමයට පත්වනු නොඅනුමානය. මේ තණ කොළ පෙත්තා හමු වී ඇත්තේ එංගලන්තයේ විල්ට්ෂයර්හි ගොවිපළකිනි. මේ සතා සොයා ගනු ලැබුවේද ගහට කොළය ලැදි අට හැවිරිදි කුඩා පිරිමි දරුවකු විසිනි. සත්ව පර්යේෂකයන් විසින් මේ සතා ගැහැනු සතකු ලෙස හඳුනා ගනු ලැබ ඇත.තණ කොළ පෙත්තා දුටු පිරිමි දරුවා උගුලක් අටවා ඌ අල්වා ගත්තේ සිය මවට පෙන්වීම සඳහාය. දුඹුරු සහ ළා දම් පැහැ තණ කොළ පෙත්තන් දුටුවද රෝස පැහැති ගැහැනු තණ කොළ පෙත්තන් විරල බවද පර්යේෂකයෝ පවසති.ගන වනාන්තරයකදී හදිස්සියේ මොහු හමු වුවහොත් ඔබ හොල්මනක් දුටුවාක් සේ බියෙන් ත්‍රස්ත වනු නොඅනුමානය. එහෙත් අහිංසක ස්නෝෆ්ලෙක්ස් එවැනි හොල්මනක් නොවන අතර ඌ ජීවත්වන්නේ ස්පාඤ්ඤයේ බාර්සිලෝනා හි පිහිටි සත්වෝද්‍යානයේය. ඉක්වටොරියල් ගිනි රාජ්‍යයේ උපත ලැබු ස්නෝෆ්ලේක්ස් 2003 වසරේ දී අකාලයේ මියැදුණේ චර්ම පිළිකාවක් හේතුකොට ගෙනය.මෙබඳු ඇලි ගොරිල්ලකුගේ උපත විද්‍යාඥයින්ට මහත් ප්‍රහේලිකාවක් විය. ඇලි සතුන් ඇතිවීම සිදුවන්නේ SCL45A2 යන ජානය හේතුකොට ගෙන බව ඇලි මීයන්, අශ්වයින්, කුකුළු පැටවුන් පිළිබඳ පරීක්ෂණවලදී විද්‍යාඥයින් විසින් සොයා ගෙන තිබිණ.ස්නෝෆ්ලෙක්ස්ගේ පරපුරේ කෙනෙකුගෙන් පැවත එන ජානයක් හේතුකොටගෙන ස්නෝෆ්ලෙක්ස්ටත් එම ජානය ඇතුළු වී ඇලි තත්ත්වයට පත්වූ බව විද්‍යාඥයින් විසින් තීරණය කර ඇත. කෙසේ වෙතත් දැනට අප අතර නොමැති ස්නෝෆ්ලෙක්ස් ලෝකයේ සිටි එකම ඇලි ගොරිල්ලා ය.වළලු කර සමීපයේ ශල්‍යකර්මයක් සිදුකරද්දී රෝගියා ‍ශල්‍ය වෛද්‍යවරයාගෙන් මෙසේ අසයි. “කොහොම ද ඩොක්ටර් හරිහැටි වැඩේ වෙනව නේද?”ඇලෙක්ස් ලෙන්කෙයි ස්වයං මෝහනය පිළිබඳ විශේෂඥයෙකි. ඔහු ස්වයං මෝහන තත්ත්වයකට පත්වී සිටීම නිසා ශල්‍ය වෛද්‍ය ඩොමිනික් නීල්සන්ගේ කැපුම් පිහිය වළලුකරට ඇතුළු වන විට ඔහුට වේදනාවක් දැනුණේ නැත.එංගලන්තයේ සරේ ප්‍රාන්තයේ එප්සම් රෝහලේදී මෙම ශල්‍ය කර්මය පැවැත්වූයේ නීල්සන් වෛද්‍යවරයාය. “මේක මහා අද්භූත වැඩක්. සිහියෙන් ඉන්න රෝගියෙකුගේ සිරුරට කැපුම් පිහියක් ඇතුළු කිරීම මට හරිම අමාරු වැඩක් වුණා. ඒත් එයා වේදනාවක් ගැන කිසිවක් නොකියා මා සමඟ සාමාන්‍යයෙන් වගේ කථා කරන්න ගත් විට මටත් බියක් ඇතිවුණේ නෑ” යි ඔහු පැවැසීය.ඇලෙක්ස් ලෙන්කෙයිට තමාම මෝහනය කර ගැනීමේ ශක්තියක් තිබිණ. ඔහු එය 17 වැනි වියේ පටන් පුරුදු පුහුණු කළ විද්‍යාවක් විය. ස්වයං මෝහනය පිළිබඳ විශේෂඥයෙකු වූ ලෙන්කෙයි මීට පෙර අතේ, හර්නියා හා ස්නායු පිළිබඳ ශල්‍ය කර්ම රැසකට මුහුණ දී තිබුණේ ස්වයං මෝහනය වීමෙන් පසුවය.මෝහනයෙන් නිර්වින්දන තත්ත්වයට පත්වීම ගැන පර්යේෂණයක් කිරීමට අවශ්‍ය නම් තමා ඒ සඳහා පූර්ණ සහයෝගය දෙන බවත් ලෙන්කෙයි පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=as1310276</link>
    <topic>නිකං ඩබල් ඇක්ටින් දාන්න එපා ලාලනී</topic>
    <author>ලබන සතියට</author>
    <content>නිකං ඩබල් ඇක්ටින් දාන්න එපා ලාලනීවර්ණවත් රෙදි කැබලි එක්තැන් කරන නදී සිය පියාගේ පා හඬ නොඇසුවා ය. ඔහු ඇය වෙත හෙළුවේ සෝබර බැල්මකි. පසුගිය දින කීපයේම ඇගේ හඬක් නොඇසුණා නේදැයි ඔහුට සිහිපත් විය. චාපා මෙන් කෙළිලොල් නැතත් දින කීපයක පටන් ඇය වෙනදාට වඩා නිශ්ශබ්ද ය.“කොයි වෙලාවෙත් කල්පනාව.. මොනවද ඔය හැටි කල්පනා කරන්නෙ?..”මෙබඳුම නිහැඬියාවක ගිලී ගිය යුවතියක ප්‍රශ්න කළ තරුණයා නැඟූ සිනාහඬින් ඔහු ගේ දෙකන පිරී ගියේය.“ඔයා කතාකරන්න... මම අහගෙන ඉන්නම්...”විලිබර හසරැල්ලකුත් එක්ක එසේ කී යුවතිය ඔහු දෙස බැලුවාය.“සාමාන්‍යයෙන් වෙන්නෙ එහෙම නෙමේ... කෙල්ල තොරතෝංචියක් නැතිව කතාකරද්දි කොල්ලා අහගෙන ඉන්න එකයි...”“එහෙනං ඉතිං ඒ වගේ කෙල්ලක් හොයාගන්න එක නෙ තියෙන්නෙ..”ඇය නෝක්කාඩු කියන කල ඔහු හඬ නඟා හිනැහේ.ඉක්මන් ගමනින් ඉස්තෝප්පුවට පැමිණි ලාලනී ‘විමල්?'යි කොඳුළාය. ඔහු නදී දෙස බලාගත් වනම සිටින අයුරු දුටු ඇය තිගැස්සුණාය. වරදක් කළ දැරියක මෙන් හැකිළී ගිය ඇය කෙළ බිඳක් ගිල්ලාය. රංගනය සඳහා සූදානම් වූ නිළියක මෙන් මුව විවර කළා ය.“අනේ දැන් ඔය ඇති ළමයෝ.. ඕක නවත්තලා ගිහිං කෑම කන්න... බඩගිනිත් ඇතිනෙ...”හිස නඟා මඳ සිනාවක් පෑ නදී “තාම බඩගිනි නෑ අම්මේ” යි කීවාය.“නෑ නෑ.. නවත්තන්නෙ මොකටද? අනිත් එක්කෙනා වෙලාවට කාල බීල ටීවී බැලුවට මේ ළමයට එහෙම බෑනේ... පුළුවන් තරම් මහන්න ඕන.. පුළුවන් තරම් සල්ලි හොයන්න ඕනÓයි විමල් කීවේ බිරියගේ ව්‍යාජ ස්නේහය දැන හඳුනාගත් කලෙක මෙනි.“මොනාද අනේ මේ කියන්නෙ?”ලාලනී ඇසුවේ හැඬුම්බර හඬිනි.“නිකං ඩබල් ඇක්ටින් දාන්‍ඩ එපා ලාලනී.. ඔයා හිතන්නෙ මං බබෙක් කියලද?”විමල් ගේ හඬ කෝපයෙන් ද ශෝකයෙන් ද ‍ෙවව්ලුම් කෑ‍ෙව්ය.වචන සොයා ළතවන අම්මාත් කෝපයෙන් පුපුරු ගසන තාත්තාත් දෙස දෑස අයා බලා හුන් නදී සිය කාරිය නැවත්වූවාය. මහන මැසිමේ ගොරහැඩි හඬ එක්වන ම නතර වූයෙන් කිසියම් සහනදායී නිහැඬියාවක් හාත්පස පැතිර ගියේය. රූපවාහිනියේ හඬ සඳ පහන් රාත්‍රියකට ඒ හැටි බරපතළ පීඩාවක් සිදු නොකළ සෙයකි.“ඉතිං දෙයියනේ මං කීවද මේ ළමයට රෑ තිස්සෙ කාපට්ස් මහන්න කියල. එයාටම ඕන හින්ද නේද ඔය කරන්නෙ...?”“ලාලනී .. එක ළමයෙක් ඉගෙනගන්නවා.. තව ළමයෙක් රෙදි මහනවා.. මේ ළමයි දෙන්නම මගේ.. ඒ හින්දයි මගෙ පපුව කකියන්නෙ...”වමතේ ඇඟිලි තුඩඟින් කඳුළු පිස දැමූ ලාලනී .. “ඉතිං..Óයි තැතනුවා මිසක “ඉතිං ඔයාගෙ විතරද? මගෙත් ළමයිනෙÓයි නොකීවාය. ඇගේ මුවින් පිට වන ඒ වදන් ඇසීම සඳහා නදී පුටුව මතින් නැඟී සිටියාය. ඇගේ මුළුමහත් අවධානය යොමු වුයේ ලාලනී වෙතය.“කියන්න අම්මෙ අනේ කියන්න.. මේ ළමයි දෙන්නම මගේ ළමයි... මගේ බඩේ තියාගෙන මගේ කිරි පොවල හදපු ළමයි කියල කියන්න... ඒ වචන ටික අහන්න විතරයි මට ඕන... මට වෙන මුකුත් ඕන නෑ... මට ඒ ඇති... මට ඒ හොඳටම ඇති...Óයි ආයාචනා කරන්නට තරම් ඇයට සිත් විය. සිත කය පෙළන ඒ සිතිවිල්ලෙන් ගැලවගත නොහැකි යුවතිය “අම්මේÓයි හඬ ගෑවාය.ලාලනී ඇය දෙස බලන්නට මැලි වූවාය. ඇගේ දෑස ඉල්ලා සිටින දෑ කුමක්දැයි දැන දැනම ඉවත බැලුවාය.යුවතියගේ බැගෑබර හඬින් සසල ව ගිය විමල් “ලාලනීÓයි දැඩි හඬින් කැගැසුවේය.“මොකද මේ?” දොරකඩ නැවතුණ චාපා මවිතය පළ කළා ය. සෙල් රූ විලස එකිනෙකා දෙස බලා හිඳින මව පියා සහ සොයුරිය වෙත රැඳුණු ඇගේ දෑසේ විස්මය පිරී ඉතිරී ගි‍ෙය්ය.“ඕගොල්‍ල රණ්ඩු වෙනවද?”ඒ බියගුලු හඬ විමල්ගේ කෝපය තුනී කර දමයි.“මොනව බෙදාගන්න බැරුවද රණ්ඩු වෙන්නෙ?Óයි බැරෑඬිව ගිය හඬින් ඇසූ ලාලනී දියණියගේ දෑස මඟහරිමින් ගෙතුළට වැදුණාය.“අම්ම අඬල”කඳුළු බිඳුවක් නොදැක වුව චාපා සෝබර ස්වරයෙන් කොඳුළාය. ඒ සැණින් ඇය හැරී බැලුවේ අක්කා දෙසය. තවමත් ගල්ගැසී හිටි පිය හිටගෙන ඉන්න නදීගේ දෙකොපුල් ඔස්සේ රූරා හැළෙන කඳුළු බිඳු දුටු ඇය තාත්තා වෙත ළං වූවාය.“තාත්තේ අනේ ඇයි තාත්තේ..?Óයි ඇය හැඬුම්බර හඬින් ඇසුවාය. ඔහු තමාට තුරුලු වූ දියණියගේ හිස අතගෑවා මිස කිසිවක් නොපැවසුවේය.“ඒ ගමන ඔයත් පටන්ගත්තද? චූටි දුව ගිහින් පොතක් බලාගන්න...”වේගයෙන් දොරකඩට පැමිණි ලාලනී කෝපයෙන් කෑගෑවාය.“මං කඩකාමරයක් හදාගන්නවා. එතකොට හරිනෙ.. ගේ අස්සෙ ඔක්කොම කරන්න ගියාමනෙ මේ සේරම.. මට මගේ පාඩුවේ කීයක් හරි හොයාගන්න පුළුවන්.. වැඩටත් ගෑනු ළමයෙක් ගත්තහම මට කනක් ඇහිලා ඉන්ඩත් පුළුවන්..”ආමන්ත්‍රණයක් නැතත් ඒ දැනුම්දීම තමාට බව වටහාගත් විමල්“කොහෙ තියෙන සල්ලි ද කඩකාමර හදන්න?යි ඇසුවේ අප්‍රසාදයෙනි. දියණියගේ සියුමැලි ස්පර්ශය විසින් ඔහු තුළ බුර බුරා දැල්වුණ ගිනි ජාලාව නිවා දමා තිබිණ.“කාගෙවත් සල්ලි මටෝන්නෑ.. මගෙ පොතේ තියෙන සල්ලි ටිකෙන් වැඩ පටන් ගන්නවා. අපේ තාත්තත් කීවා සල්ලි ටිකක් දෙන්නම් කියලා...”ලාලනී කතා කරන්නේ සැමියා හෝ දියණියන් දෙදෙනා දෙස හෝ නොබලාම ය. කිසිවකුගේ දෑස හමුවන්නට ප්‍රිය නොකරන ඇ‍ෙග් දෑස යොමුව තිබෙන්නේ ගෙමිදුලේ මල් පඳුරු මතය. විදුලි පහන් ආලෝකයෙන් ද සඳ එළියෙන් ද වඩාත් අලංකාර වූ මල් පොකුරු ඇගේ සිත දවන ශෝකයත් කෝපයත් තුනී කර දමයි.“සල්ලි හොයන්න ඕන තමා ලාලනී. ඒ වුණාට හැමදේම සල්ලි නෙමේ.. පවුලක් විදියට අපි අතරෙ ආදරය දයාව කරුණාව නැත්තං සල්ලි මොනතරම් තිබ්බත් වැඩක් නෑ..”ඔහුගේ ගැඹුරු ශෝකාකූල හඬ නදී ගේත් චාපාගේත් සිත් සතන් රිදවාලයි.“මේ ගෙදර කිසි ප්‍රශ්නයක් නෑ විමල්.. ඔයා තමා නිකං බොරුවට මෙතන ප්‍රශ්න ඇතිකරන්නෙ.. නදී මහන්න ආසයි.. එයා මහන්නෙ මං කියන හින්ද නෙමේ... චාපා ඉගෙනගන්න ආසයි වගේ නදී මහන්න ආසයි... එක එක ළමයගෙ සිතුම් පැතුම් වෙනස්... අනිත් එක කෙල්ලොම දෙන්නෙක් ඉද්දි ඔයා ගන්න පඩිය ඇත්ද අපිට හැරෙන්නවත්... මේ ගේ තව ටිකක් ලොකු කරල ලස්සන කරගන්න ඕන.. අපට වාහනයක් ගන්න ඕන.. කන්න බොන්න ඇරුණාම වෙන කිසි දෙයක් කරන්න පුළුවන් ද ඔයාගෙ ඔය මහ ලොකු රස්සාවෙන්..”මෙවර ලාලනී ඔහු දෙස එකඑල්ලේ බැලුවාය. ඇගේ අභියෝගාත්මක බැල්මෙන් පරාජයට පත් වූ කලෙක මෙන් ඔහු ගේ හිස පහතට නැඹුරු විය. ඔහු හෙළූ සුසුම චාපාට හොඳින් ඇසිණ. ඇය තවමත් ඔහුගේ ළය මත මුහුණ ඔබාගත් වනම පසුවන බැවිනි.“තාත්ත පව්.. අනේ අපේ තාත්ත හරි හොඳයි..” යි කෑගසන්නට, ඔහු වැලැඳගන්නට උවමනා වුව ද නදී නිහඬව ම ගෙතුළට ගියාය.“කට ඇරල කියන්න බැරිද මං කියන හින්ද නෙමේ මහන්නෙ තමුන් ආස හින්ද කියලÓයි ලාලනී දොස් පැවරුවේ ඇයට ඉඩකඩ පාදා දෙමිනි.“ඇති ඇති.. දැන්වත් ඕක නවත්වනවා..Óයි විමල් උස් හඬින් අණ කළේ ය.ලාලනී මහන මැසිම අබියස පුටුව මත හිඳගත්තාය. රැය පහන් වනතුරු නොනැඟිටින්නෙමියි අදිටන් කරගත්තාක් මෙන් ඇය මසන්නට පටන් ගත්තාය.නිරාහාරවම ඇඳට වන් යුවතිය රෑ මුළුල්ලෙහි නොයෙකුත් සිහින දුටුවාය. ගබඩා කාමරයේ සඟවා තිබූ මංගල ඡායාරූපයේ මනමාලිය අතිශයින් දයාර්ද්‍ර සිනාවක් පෑවාය.“නදී.. අඬන්න එපා මගෙ රත්තරං..Óයි අපමණ සෙනෙහසින් කොඳුළාය. එබඳුම සෙනෙහබර හඬින් පසුදින හැන්දෑවේ ඇයට කතා කළ සුජිත් “අද මොකද මෙච්චර බනිස් ගොඩක්?යි ඇසුවේය.“වැඩ කරන අයට තේ දෙන්න..යි ඇය උත්තර දුන්නේ විළිබර හසරැල්ලක් ද සමඟිනි.“වැඩ..? මොකක්ද වැඩේ? වෙඩින් එකටවත් ලෑස්ති වෙනවද?”ඔහුගේ තියුණු බැල්ම ද කැලඹිලි සහගත හඬ ද විඳ දරාගත නුහුණු ඇය බිම බලා ගත්තාය.“කාගෙද වෙඩින් එක? ඔයාගෙ නෙමෙයිනෙ...?”කිසිවක් නොකී ඇය ඉතිරි මුදල වෙනුවෙන් අතක් දිගු කළාය.“නදී.. මට ඇත්ත කියන්න... මොනතරම් හිත රිදුණත් මම ඔයාට විෂ් කරන්න ඕනනෙ”“වෙඩින් එක කාගෙ වුණත් මෙයාගෙ හිත රිදෙන්නෙ මොන එකකටද..?යි සිතුවා විනා ඇය ඔහු වෙත බැල්මක් පවා නොහෙළුවාය.“මට කියන්න නදී... ප්ලීස්” ඔහුගේ ආයාචනයෙන් සසලව ගිය යුවතිය අකීකරු දෙනෙතට තරවටු කළාය. ඇගේ දෙනෙත ඔහුගේ දෙනෙත සමඟ වෙළී පැටලුණේය. ඔහුගේ සිහින් දෙනයන උතුරා නැ‍ඟෙන ස්නේහය දැන හැඳිනගත් ඇය තැතිගත්තාය.ලබන සතියටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=as1310277</link>
    <topic>කිරි කඳුළක් දෙන්න ද කෙ‍ෙලසේ හදවත පෑරෙයි පුත මෙලෙසේ</topic>
    <author>වනජීවී නියාමක</author>
    <content>කිරි කඳුළක් දෙන්න ද කෙ‍ෙලසේ හදවත පෑරෙයි පුත මෙලෙසේසිවුපාවකු වුවද පැටවකු බිහි කරන මොහොතක සිතෙහි මෝදු වන මවු සෙනෙහස කෙසේ පවසමිද? මවක වීමේ සිහිනය සැබෑ වීමට තවත් ඇත්තේ හෝරා කිහිපයක් පමණකී. පැටවාගේ මොළකැටි ශරීරය සිය හොඬයෙන් අත ගා කිරි බිඳක් ‍පොවන්නට හැකිවේද යන සාංකාව මේ මවු ඇතින්නගේ සිතට නැ‍ඟෙන්නට ඇත. ගතෙහි එඩි සිඳි යමින් තිබුණ ද ඇගේ සිතෙහි පැවතියේ නොබි‍ඳෙන එඩියකි.මැයට, වනයේ පවත්නා බියකරු බව පිළිබඳව මෙන් ම තම පරපුරට දෙපා සතුන්ගෙන් එල්ල වන සතුරුකම් පිළිබඳව අ‍වබෝධයක් තිබෙන්නට ඇත. එහෙත් අවසනාවන්ත ලෙස මුහුණ පෑ ඒ සිදුවීම මඟින් ඇගේ සිතට දැනුණේ දරාගත නොහැකි වේදනාවකි. එම වේදනාව ඉවසා දරාගත නොහැකි වුවද නිම කළ යුතු ඉලක්ක ගත ගමන ඉක්මන් කළ යුතු බව ඇයට හැඟිණි. ‍හිරු බටහිර අහසින් සමුගැනීම සටහන් කර අවරට යත්ම විවිධ තරාතිරමෙන් යුක්ත අලි, කොටි, වලස්, සා, මී, ගෝණ, මුව, ඈ වන සත්තු රාත්‍රී ගොදුරු සොයන අටියෙන් ලැගුම් පළවලින් නික්මෙති.මේ කතන්දරයට පාදක වූ ඇතින්න මෙතැන් සිට හඳුනාගැනීමේ පහසුව තකා “වෙල්ගම්වෙහෙර ඇතින්න” වශයෙන් හඳුන්වමු. නොබෝ දිනකින් දරු සුරතල් බලන මවක් වීමට අවැසි සියලු සුදුසුකම් සපුරා සිටියාය. 2013 පෙබරවාරි මස එක් දිනෙක රාත්‍රියේ ගොදුරු බිම් සොයා යන තම රංචුවේ සෙසු සාමාජිකාවන් සමඟ ඇයත් සුපුරුදු ගමනේ යෙදුණාය.මෙය සුපුරුදු රාත්‍රී සංචාරයකි. වනපෙතද අරුමයක් නොවේ. නමුදු ඉන් ඔබ්බෙහි ඇති මිනිසුන් වසන පෙදෙස නුපුරුදු ය. අනාරක්ෂිත ය. ඒ බැව් දන්නා මේ ඇත් පන්තියද ගම මායිමට විනා ඉන් ඔබ්බට නොයති.සුපුරුදු පරිදි තම නඩයේ සෙසු සගයන් හා සමඟ තණකොළ බුදීමේ නිරතව සිටි වෙල්ගම්වෙහෙර ඇතින්නට වෙනදාට නුපුරුදු නමුදු කෑමට රුචි යමක් තණ අතරේ තිබී හමු විය. දෙවරක් නොසිතූ ඈ ඊළඟ තණ කටත් සමඟම එය ද මුව තුළ‍ට රුවා ගෙන සපත්ම සිදු වූයේ නොසිතූවකි.“පටස්”... හඬින් පරිසරයයේ නිහැඬියාව බිඳිණි. ඇය ක්ලාන්ත වූවාය. සිහිය ලැබ අවට විමසත්ම තම පිරිවර තමන් අතැර දමා ගොසින් ඇති බව අවබෝධ විය. තම කන්පෙති “පටස්” හඬින් අගුලු වැටී ඇත. මුව අරා නැගෙනුයේ සිතිය නොහැකි වේදනාවකි. අපහසුවෙන් සොඩඟ මුවට ලන් කළාය. සොයටතොල්පෙති, දත් හෝ දිව නොව හසුවනුයේ මහත් වූ විවරයකි. වේදනාව කැටි වූ මුවින් නොනවත්වා රුධිරය වහනය වේ.මේ ඇතින්න ත්‍රිකුණාමලය - වෙල්ගම්වෙහෙර පූජා භූමිය සමීපයේ තුවාල සහිතව හැසිරේ. ඒ තුවාළය මාංශලෝලී මිනිසුන් තණකොළ ගොල්ලේ තබා තිබූ හක්කපටස් වෙඩිල්ලක් මුවේ රුවා ගැනීමෙන් සිදුවූවකි.මුවේ සිදුවූ දරුණු තුවාලය නිසා වේදනාවටත් අසරණ තත්ත්වයටත් පත් වූ ඈ සතිය, දෙක කුසට ආහාරයක් තබා දිය බිඳකුදු ලබා ගත නොහැකිව පීඩා විඳිමින් පසු වූවාය. ඇය අලි රංචු විසින් ඇතැර දමනු ලැබ සිටින්නීය. තම කුස තුළ දඟලන සිඟිති පුතු දරුගැබ මෝරා නිසි කල මෙලොවට බිහි කිරීමට වූ නියමය අහෝසි කරමින්, පවත්නා අයහපත් වාතාවරණය හමුයේ කුස තුළ සිටීමට බැරි බව අඟවමින් දඟලයි.විලි රුජාවෙන් බර වූ ඇතින්න නොකළ යුත්තම කිරීමට පෙළඹුණි. තමනට මේ හදිය සිදු කළේ මිනිස් වෙස් ගත් නොමිනිසෙකි. නමුත් ඒ නොමිනිසුන් අතරේ මිනිස්කම් හඳුනාගත් උතුම් උදවිය ද සිටිති.ගස් - වැල් අතරින් පෙරී සඳකැන් එළියෙන් මුලු පරිසරයම බබළයි. ඇතින්න අමාරුවෙන් ගමන් ගත්තේ ත්‍රිකුණාමල, වෙල්ගම් වෙහෙර පූජා භූමිය සමීපයටය. මේ දිරිය මව සියලු බාධක අමතක කර ශක්තිය කැටිකර ගෙන මාස 22 ක් පුරා තම කුස තුළ රඳවා ගෙන සිටි සිඟිති පැටවාට උපත ලබා දුන්නා ය. තම පැටවාට අවැසි රැකවරණය කාරුණික මිනිසුන්ගෙන් ලැබෙතැයි යන විශ්වාසය ඇය සතු වන්නට ඇත.අලුත උපන් පැටවා සිව් පා පොළවේ ගසමින් නැඟී සිට පළමු කිරිවේල බුක්ති විඳීමට මවට ළං විය. කිරි බුරුල්ලට තම මුව ලන් කර කිරි උරන්නට විය. නමුත් ඒ සිඟිති බඩගින්න නිවීමට හෝ ප්‍රමාණවත් කිරි බිඳකුදු මවගේ ළයෙහි උපදනුයේ කෙසේද? හක්කපටස් අනතුරින් පසුව ගෙවි - ගිය සති කිහිපයක් ම ඇයට කෑමක් තබා දිය බිඳවකුදු නොවීය. මවක ගේ තණ පිඬු කිරි දියෙන් තොරය. බඩගිනි පුතු කිරි ඉල්ලා හඬයි.“අසන් මිනිසුනේ ඒ ශෝකී හැඬුම” තම පැටවාට කිරි කඳුළක් පොවා ගත නොහැකිව මවක් විඳින වේදනාව. ඒ මාංශ ලෝභීන්ට නොඇසුණා විය හැක.හක්කපටස් අනතුරින් මුඛයට තුවාල සිදු වී අසාධ්‍ය තත්වයේ පසු වූ ඇතින්නට අවශ්‍ය ප්‍රතිකාර පශු වෛද්‍ය ප්‍රමුදිත දේවසුරේන්ද්‍ර මයා ප්‍රමුඛ වනජීවී නිලධාරීන් විසින් ලබා දුන්න ද සිදුව තිබූ තුවාල බරපතළ සහ සුව කළ නොහැකි තත්වයේ පැවැතීම නිසා ඉකුත් 09 වැනි දින ඇය මිය ගියා ය. දෙනෙතින් ගලා දෙකොපුලේ වියැළුණු කඳුළු වැල්, කුසට අහරක් පිපාසයට පැන් පොදක් ලබා ගනු නොහැකිව වෑරුණු සිරුරත්, නිරන්තරවම විවරව වේදනා දෙන මුඛයත් තව දුරටත් විඩා - පත් කරනු නොරිසි ඇය, මේ කුරිරු සමාජයට දෙස් දෙවොල් නොකියාම නිහඬවම මෙලොව අතැර ගියාය.අවසන් සුස්ම වාතලයට මුදා හරිනා මොහොතේදීත් ඇගේ සිතෙහි තම පුතු ගේ රැකවරණය පිළිබඳව තැවෙන්නට ඇත. මන්ද යත් තම කුසින් මෙලොවට බිහි කළත් මවු සෙනෙහස තබා එක් කිරි බිඳකුදු දීමේ හැකියාව ඒ මවට අහිමි කර තිබුණි. මියයාමට පෙර තම පුතු මිනිසුන් ඇසුරේ ගැවසෙනුත්, මිනිසුන් විසින් ලබා දෙන කිරි ආහාරයට ගන්නා අයුරුත් අවසන මිනිසුන් එක් වී තම පුතු රැගෙන යන අවස්ථාවේදී (ඇත් අතුරු සෙවණට) පුතු කෑමොර දෙන අයුරුත් අසා සිටිමින් ඈ ඒ සියල්ලම නිහඬවම විඳ දරා ගත් අතරම ඒ කිසිවකට හෝ එරෙහි නොවූවාය.මවගේ කිරි අහිමිව කුසගින්නේ පසු වූ පැටවාට පශු වෛද්‍ය තුමාගේ උපදෙස් මත කිරි වේල් කිහිපයක්ම පැය 02 කට වරක් ලබාදීමට කටයුතු කර ඇත. පැටවා හොඳ සෞඛ්‍ය තත්ත්වයෙන් පසු වන අතර අවශ්‍ය රැකවරණය ලබා දී ආරක්ෂා කර ගැනීමට රිටිගල ඇත් අතුරු සෙවණට යොමුකර ඇත.කන්තලේ ප්‍රදේශය හක්කපටස් නිසා මාරාන්තික තුවාල ලැබු වනඅලින්ගේ වැඩිවීමක් පෙන්නුම් කරන ප්‍රදේශයක් වශයෙන් හඳුනා ගෙන ඇත. 2013 වසරේ ඉකුත්ව ගිය තෙමස තුළ දී හක්කපටස්වලට භාජනය වී වන අලි ජීවිත 06 ක් පමණ පොලොන්නරුව දිස්ත්‍රික්කය තුළින් වාර්තා වී ඇත. 2012 වර්ෂය තුළ දී හක්කපටස් වලට භාජනය වී වනඅලි ජීවිත 37 ක් පමණ අකාලයේ මරණයට පත් වී ඇත. ඒ අතරේ මහවැලි වනජීවි කලාපය සහ අනුරාධපුර වනජීවි කලාපයන් ප්‍රමුඛය.හක්කපටස් යනු මෑතකදී වනඅලි ජීවිත බිලි ගැනීම සඳහා මිනිසුන් විසින් වැඩිපුර භාවිතයට යොදා ගනු ලබන අවියක් වශයෙන් ද නම් කළ හැකිය. මෙකී හානිකර අවියට අමතරව වනඅලින් බිලි ගැනීම සඳහා ගිනිඅවි, වස, විදුලිසැර ආදිය ද මිනිසුන් විසින් භාවිතයට ගනු ලබයි. වයස අවුරුදු 75 - 80 ත් අතර උපරීම ආයු කාලයක් භුක්ති විඳීමේ වාසනාව ලද සත්ත්ව කොට්ඨාසයක් සේ ගැනෙන වනඅලියා මෙසේ අකාලයේ ජීවිතයෙන් සමුගඅප සතු වන සම්පත් අකාලයේ මිලිනව යා නොදී සුරක්ෂිත කිරීමට අවැසි සෑම දෙයම ඉටු කිරීමට ඔබ - අපි සැවොම එකාවන් බැඳි සිටින්නෙමු. සොබාදම් රීතීන් එබඳු ය. සියල්ලම සොබාදහමට අනුකූලව සිදු විය යුතු ය.මෙම ලිපිය සම්පාදනය කිරීම සඳහා අදාළ තොරතුරු ලබා දුන් අධ්‍යක්ෂ (සෞඛ්‍ය) තාරක ප්‍රසාද්, ලිපියට අදාළ ක්ෂේත්‍රයේ ඡායාරූප ලබාදුන් පශු වෛද්‍ය චන්දන ජයසිංහ සහ වනජීවී අඩවි සහකාර රෝහිත ගුණවර්ධන මහත්වරුන්ට.වනජීවී නියාමකසඳමල් රශ්මි ශ්‍රී බුද්ධිකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=as1310278</link>
    <topic>නෙළුම්විල</topic>
    <author>ලේක්හවුස් කොළඹ.</author>
    <content>නෙළුම්විලමළ ගෙදරක ගිය මම මිය ගිය තැනැත්තාට ගෞරව කොට ගෙයින් පිටතට ආවෙමි.එළියේ තැන තැන අමුත්තෝ හිඳ සිටියහ.ඒ මුහුණු අතර මොහොතක් මම සැරිසැරුවෙමි. දන්නා කියන කිසිවෙක් නැත. මට තනියක් දැනිණ‍.මම මුහුණු පිරික්සමින් තරමක් ඈතට ගියෙමි.කාගේ දෝ අතක් මා අල්ලා ගත්තේ ය‍. මම නැවතී හැරී බැලුවෙමි. යාන්තම් හඳුනන මුහුණකි.ඔහු මා ඔහු ළඟින් වාඩි කරවා ගත්තේ ය.‍ඔහු කලකට පෙර දහම් පාසලක ඉගැන්වූ බව මට මතක ය. දැන් නම් නරකෙස් මතුව ඇත.“තාමත් දහම් පාසලේ උගන්නනවද?” මම ඇසීමි.“වෙනසක් නෑ” ඔහු කීවේ ය.මෙපරිද්දෙන් සරල කතා බහෙන් කාලය ගෙවී යද්දී පෙනෙන තෙක් මානයේ හිඳ සිටි කෙනකු වෙත ඔහු මගේ අවධානය යොමු කළේ ය.“අන්න අර මනුස්සය දිහා හොඳට බලා ගන්ඩකො”මා දෑස ආගන්තුකයා කෙරෙහි යොමු වූයේ ඉබේම ය. ඔහු වූ කලි හිස මුළුමනින් ම සුදු වී සිටි කෙසඟ පුද්ගලයෙකි.‍එයාගෙ‍ ති‍යන විශේෂය මොකක්ද?” මම ඇසීමි.‍“මිනිහ ඔය රේඩියෝ ටී.වී. රෙපයාර් කරන කෙනෙක්.”“මට එච්චර හුරු නෑ.”“ඔව්. හැංගිලා වගේ ජීවත්වෙන කෙනෙක්”මේ කතාවේ කිසිම තේරුමක් ඇතැයි මට නොවැටහිණ. එහෙයින් මම “ඉතිං?” යැයි කීමි.“ඔය යකා ම‍රණෙට මාර බයකින් ඉන්න ‍මිනිහෙක්?”ඔහුගෙ මුවග අවඥාසහගත හිනාවක් පැන නැංගේ ය.“කවුද ඉතිං මැරෙන්ඩ බය නැත්තෙ?” මට ද හිනාවක් ගියේ ය.“කවුරුත් බය බව ඇත්ත. ඒත් මිනිහ හොඳටම බයයි!”ඒ කතාවට අප දෙදෙනාට එකවර හිනා ගියේ ය.“ඔය මිනිහ විටින් විට මාව හම්බවෙන්ඩ ඇවිල්ල කියනව, “මහත්තය, මට නිතරම වගේ මරණ බය දැනෙනව. මේකෙන් බේරෙන්ඩ මං මොකද කරන්නෙ?” කියල.“ඉතිං?”“ඉතිං මට හිනා යනව. හිනා නොවී මොනව කරන්ඩද? මං හිනාවෙනව බලබල ඉඳල මිනිහ යන්ඩ යනව. හැබැයි ගියාට ආය සුමාන දෙක තුනකින් එනව. ඇවිල්ල ඒ ප්‍රශ්නෙම අහනව. දැන් මිනිහ අපේ ගෙදරට විනෝදය සපයන්නෙක් වෙලා.”“ඉතිං ඒ ප්‍රශ්නෙට හිනාවෙන එක හරිද?”“හිනා නොවී මොනව කරන්ඩද?”“ඔයා දහම් ගුරුවරයෙක් නිසා එයා ඔයාගෙන් මරණ බය දුරු කරගන්ඩ මොකක් හරි උපදේශයක් බලාපොරොත්තු වෙනවඇති. අර බුදු හාමුදුරුවො කිසාගෝතමීට නොමළ ගෙදරකින් අබ ඇට ටිකක් අරගෙන එන්ඩ කියල කිව්ව වගේ කතාවක් කියල මරණය ගැන අවබෝධයක් දෙන්ඩ බැරිද?” මම ඇසීමි.“ධර්මය කියන්නෙ මහා ගැඹුරු දෙයක්නේ. ඔය යක්ෂයට ඕක තේරුං කරල දෙන්නෙ කොහොමද? ඊට මීට හොඳා හිනාවෙන එක”මම නිහඬ වීමි.“මේ ඊයෙ පෙරේද දවසක ඔය යකා ෆුට් සයිකලෙන් යද්දී ත්‍රීවිලර් එකකට යටවෙලා තිබුණා. ඒ වෙලාවෙ මිනිහ මැරෙයි කියල බයේ ගැහි ගැහි ඉඳල තියෙන්නෙ. ත්‍රීවීලර් එකටත් ඩැමේජ්. ත්‍රීවිලර් ඩැයිවර්ටත් තුවාලයි. ඒත් මේ මනුස්සයට කිසිම තුවාලයක් නෑ. ත්‍රීවීලර්කාරය ඇහුවලු “අංකල් අමාරු නං ඉස්පිරිතාලෙ යං” කියල. එතකොට මිනිහ කිව්වලු “මට බයයි. මාව ගෙදර ගිහින් දාන්ඩ කියල. ඉතිං ත්‍රීවිලර් කාරය මිනිහවයි, ෆුට් සයිකලෙයි පටෝගෙන ගෙදර ගෙනත් බාල. අංකල්ට බේත් ගන්ඩ කීයක් හරි දෙන්ඩ ද කියල ඇහුවම මේ මෝඩය කිව්වලු “එපා” කියල. මිනිහ හිතල තියෙන්නෙ මැරෙයිම කියල.”“ඔය කතාව ඔයාට කිව්වෙ කවුද?”“කවුද ඉතිං. මිනිහමනෙ මට කිව්වෙ.”මම නිහඬ වීමි.මිනිසකුගේ දුකට පිහිටවීමට බැරි ධර්මාවබෝධය කුමකටද? ගම් දනවු පුරා පයින් ම යමින් බහුජන හිත සුව පිණිස ලෝකාවබෝධය දුන් දහම් නියමුවන් හා අනුගාමිකයන් ගැන මේ දහම් ගුරුවරයා අසා නැතුවා විය හැකි ය.“හිටිය ඇති මං යන්නං” මම නැගිට්ටෙමි.අනන්‍යතාව සඟවා සිටීමට කැමැති සිළුමිණ පාඨකයකු විසින් යොමු කරන ලද ලිපියක් ඇසුරිනි. අප මිතුරකුගේ බිරිය කලක් තිස්සේ අසනීපව සිටියා ය. වෛද්‍ය නිගමනය වී තිබුණේ ඇයට ආතරයිටිස් නමැති රෝග ව්‍යාධිය හටගෙන ඇති බව ය.කලක් තිස්සේ බටහිර වෙදකම කැරිණි. ඉන් ආයුර්වේදයට මාරු වූයේ පලක් නැති තැන ය. ඉන් ද සුවයක් නොවූයෙන් ගොඩ වෙදකමට හැරිණි.කල් ගතවන විට වූයේ රෝගය උත්සන්න වී ‍රෝගියා ඇඳට වැටීම ය.අප මිතුරාගේ බිරිය පත්වී ඇති කනගාටුදායක තත්වය නෑසියන් ද හිත මිතුරන් ද කම්පාවට පත් කළේ ය.දිනක් අපේ ළඟ මිතුරකුත්, දුර මිතුරකුත් අතර කතා බහක දී මෙබඳු දෙබසක් හට ගත්තේ ය.“ඔයාලගෙ ලෙඩාගෙ අසනීපෙ මොකක් කියල ද කිව්වේ?”“ආතරයිටිස්”“අපේ අක්ක කෙනෙක් ඉන්නව. සිංහල වෙද නෝන කෙනෙක්. එයා ආතරයිටිස් ලෙඩ්ඩු සුව කරල තියනව. ප්‍රසිද්ධ කෙනෙක් නෙවේ. හැබැයි දක්ෂ කෙනෙක්.“එහෙනං අපේ ලෙඩා ගැන බලමුකෝ”“හොඳයි මං අක්කට කියන්නං”දින කිහිපයකට පසු සාකච්ඡාවේ මල්වල හට ගැනිණ.“ලෙඩාට තියෙන්නෙ ආතරයිටිස් නං ලෙඩාව සුව කරන්න පුළුවන් කියල වෙදනෝන කිව්ව. ඒ හින්ද අපි ලෙඩාව අරගෙන වෙදගෙදර යමු.කා තුළත් යළි බලාපොරොත්තු දැල්විණි.මිටි ඇඳක තබන ලද ලෙඩා අසුන් ගලවන ලද වෑන් රියක නංවා වෙද ගෙදර කැඳවා ගෙන යන ලදී.ලෙඩා වෑන් රියෙන් බස්සද්දීම ප්‍රතිකාර පතා පැමිණ සිටි රෝගීහු අකම්පහළ වූහ“කමක් නෑ මං ඉන්නං. මෙයාට අමාරුයිනෙ. මෙයාව වෙද නෝන ළඟට ගෙනියන්න.” පෝලිමේ ඉදිරියෙන් සිටි ලෙඩා පරිත්‍යාගශීලි වූයේ ය‍.වෙද නෝන රෝගී කත පිරික්සීමට පටන් ගත්තා ය. ඒ සඳහා ඇය සාමාන්‍යයෙන් ලෙඩකු පිරික්සීමට ගන්නා කාලයට වැඩි කාලයක් ගත්තා ය. කාලය ගෙවී ගියේ ය. පිරික්සීමේ නිමාවක් නොවී ය.වෙද නෝනා අපහසුතාවට පත්වූ බව ඇගේ ඉරියව්වලින් පෙනිණ. ඇය ගෙතුළ ඔබ -‍ මොබ ගියේ ලොකු කල්පනාවකිනි‍.වේලා ගතවීමෙන් පෝලිමේ සිටි රෝගීන් ද අපහසුතාවට පත්වන බව පෙනෙන්නට තිබිණි.අවසානයේ වෙද නෝනා අපේ රෝගී කත පසෙකට කර සෙසු රෝගීන් පිරික්සන්නට පටන් ගත්තා ය.බලාපොරොත්තු නොවූ මේ සිදුවීමෙන් මහත් සේ අපහසුවට පත් වූයේ වෙදනෝනා හා ‍‍‍රෝගියා සම්බන්ධීකරණය කළ මිතුරා ය.ප්‍රශ්නයට පිළිතුරක් තිබිය යුතු ය. ඔහු හෙමිහිට වෙද නෝනා ළඟට කිට්ටු වී තම රෝගියාගේ තත්වය විමසුවේ ය.“එයාට තියෙන්නෙ ආතරයිටිස් නෙමේනෙ.”වෙද නෝනා මෙතෙක් පිටකරගත නොහැකි ව සිටි වචනය එළියට දැම්මා ය.“ආතරයිටිස් නෙමේ” මෙච්චර කාලයක් වෙදකම් කෙරුවෙ ආතරයිටිස්වලටනෙ.”“එයාට තියෙන්නෙ ආතරයිටිස් නෙමේ. ආතරයිටිස් නං මං එයාව සනීප කරනව. නමුත් එයාට තියෙන්නෙ ආතරයිටිස් නෙමේ.”මේ බලාපොරොත්තු නොවූ තත්වය විසින් සියල්ලන් පුදුමයටත්, කළ යුත්තේ කුමක් දැයි සිතාගත නොහැකි තත්වයටත් පත් කරන ලදී.ආරංචියට තටු ලැබිණ. වෙද ගෙදර ප්‍රතිකාර පතා පැමිණ සිටි විසිපහක් පමණ වූ රෝගීන් සහ ඥාතීන් අතර පුවත පැතිරිණ.‍මේ අතර සිද්ධියේ සම්බන්ධීකාරක මිතුරා නිර්වින්දනය වූ මනසින් යුතුව වෙද ගෙදර වත්ත පිටියේ ඇවිදින්නට වූයේ ය. ඔහු ඉදිරියට ආවේ තවත් ලෙඩකු සමඟ පැමිණ සිටි ආගන්තුකයෙකි.“මහත්තය මට ඔය ලෙඩාව ටිකක් බලන්ඩ පුළුවන් ද?”“කවුද ඔයා?”“මම කපු මහත්තයෙක්. දේවාලයක් බලා කියා ගෙන ආව තේව කරන කෙනෙක්‍. ඒකයි මං ලෙඩාව ටිකක් බලන්ඩ හදන්නෙ.”“හොඳයි එන්ඩ!”දෙදෙන වෙදගේ තුළට ගියහ‍.ලෙඩා දුටු හැටියේ ම ආගන්තුකයාට යමක් වැටහුණු බව පෙනිණ. ඔහු දෙවැන්නා කැඳවාගෙන ගෙයින් පිටතට විත් රහසක් කීවේ ය.“මහත්තය ලෙඩාව බූත බලවේගයකින් වැහිලයි තියෙන්නෙ. මම යමක් කරන්ඩද?”“පුළුවන්නම් ලොකු දෙයක්”“එහෙනං ලෙඩාව වෙද නෝන ළඟින් පැත්තකට ගන්න.”ඒ අනුව ලෙඩා වෙනත් තැනකට ගෙන යන ලදී.“මට බුලත් කොළ දෙකක් ගෙනත් දෙන්න” අමුත්තා කීවේ ය.බුලත් කොළ දෙකක් ලැබිණ.අමුත්තා ඉන් එක කොළයක් ලෙඩාගේ නළලෙහි ද අනික සිරුරෙහි තැනෙක ද තිබ්බේ ය. බුලත් කොළ දෙක බලා සිටියදී මැලවී ගියේ ය.“පේනව නේද? මේක තමයි ප්‍රශ්නෙ!”ආගන්තුකයා මතුරමින් යාතු කර්මයක් කරන්නට පටන් ගත්තේ ය. කෙමෙන් ඔහු ආවේස වී, කෝපයෙන් දැවෙමින් බූත බලවේගය පලවා‍ හරින්නට මහත් සටනක නියැළුණේ ය.ඒ ව්‍යායාමය අවසානයේ ආගන්තුකයා සාමාන්‍ය තත්වයට පත්විය.“දැන් නැගිටින්ඩ බලන්ඩ” ආගන්තුකයා ලෙඩාට කීවේ ය. ලෙඩා ද එබසට කීකරුව නැගිටීමට හදද්දී “වැටෙන්ඩ ගියොත් අල්ල ගන්ඩ” යැයි ආගන්තුකයා පිරිසට කීවේ ය. ලෙඩා නැගිට අඩියක් පෙරට තබද්දීම වැටෙන්නට ගියේ ය. පිරිස ඇය අල්ලා ගත්හ.“දැන් බූත බලවේගෙ මෙයාගෙන් පිටවෙලා ගිහිනුයි තියෙන්නෙ, දැන් මෙයා ක්‍රමයෙන් සුවපත් වෙයි. පදිංචිය වෙනස් කරන්න. එතකොට ඔක්කොම හරි” අමුත්තා කීවේ සියල්ලන් පුදුමයට පත් කරවමිනි.ලෙඩා ආපහු ගියේ කිසියම් සැහැල්ලුවකිනි.ලෝකයේ පුදුම දේත් සිදුවේ. වසර ගණනක් ලෙඩ ඇදට වැටී සිටි රෝගී මව එදින රැයේ බිත්ති අල්ලමින් නැගිට ගොස් තම දරුවන්ට රෑ අහර සකසන්නට පටන් ගත්තා ය.එදින රැයේ ගෙදර කවුරුත් මහා සැනසිලිදායක නින්දක් නිදා ගත්හ.“මට මේ ගෙදර ඉන්න බෑ. අපි පදිංචිය වෙනස් කරමු” පහුවදා උදේ ම මව කීවා ය.ඔවුන්ගේ පදිංචිය වහාම ඥාති ගෙදරකට වෙනස් කෙරිණ.“දැන් මට හොඳයි. නැති ශක්තියක් ඇඟට ආව වගේ” මව කියන්නී ය.එහෙත් ප්‍රශ්නයක් තිබේ. මෙතුවක්කල් ආතරයිටිස් අමාරුවට ගත් බෙහෙත් නිසා ඇගේ සිරුරට නැති ලෙඩ පැමිණ තිබේ.“ඇඟට හොඳට විවේක අරගෙන පෝෂ්‍යදායි ආහාර ගත්තම ඔය තත්වය කාලෙකදී ඇරිල යාවි”වෙද නෝනාගේ නිගමනය ව‍ූයේ එයයි.දැන් මේ අම්මා ‘දෙයියනේ’ කියා යහතින් නැගී සිටියි‍.සමාජයේ මෙබඳු දේත් සිදුවේ. ඒවා අපේ බුද්ධියට ගෝචර නොවීමට පුළුවන‍. විශ්වයේ පවතින හැම දෙයක් ම අපේ බුද්ධියට ගෝචර නොවීම පුදුමයක් ‍නම් නොවේ.රන්පොකුණගම සිළුමිණ පාඨකයකු විසින් යොමු කරන ලද ලිපියක් ඇසුරිනි. පොලොන්නරු පෙදෙසෙහි තරුණයෙක්මි‍.මා හට ශක්තියක් ව සිටි පියාණන් හදිසියේ හෘදයාබාධයකින් මිය ගියේ ය.පියාණන් වෙනුවෙන් තුන් මාසේ දානමය කටයුතු සිදු කිරීම සඳහා මෑණියන්ගේ රන් බඩු උකසට තැබීමට සිදු වූයේ ඒ සඳහා මට ආර්ථික ශක්තියක් නොවූ බැවිනි.ලබන නොවැම්බර් 21 වැනි දිනට පියාගේ අවුරුද්දේ පින්කම යෙදී ඇත. හාමුදුරුවන් හත් නමක් ගෙදරට වැඩමවා පින්කම සිදු කිරීමට බලාපොරොත්තුව සිටිය ද ආර්ථික අහේනිය බලවත් ය.මගේ බිරිය ද ගැබිනියකි. ඉපයෙන දෙයින් ණය වාරිකයක් ද කැපෙයි. ඉතිරිය පවුලේ වියදමට පියවෙයි. මේ නිසා පියාගේ අවුරුද්දේ පින්කම කිරීම ද සිහිනයක් වී තිබේ.මපියාගේ අවුරුද්දේ පිංකමට කිසියම් උපකාරයක් කර පින් රැස්කර ගන්නා ලෙස පින්කැමැති උතුමන් ගෙන් ඉල්ලමි.අනන්‍යතාව සඟවා සිටීමට කැමති පොලොන්නරුව පෙදෙසෙහි සිළුමිණ පාඨකයකු විසින් යොමු කරන ලද ලිපියක් ඇසුරිනි. කාරණා තහවුරු කිරීම සඳහා පියාගේ මරණ සහතිකය, පියාගේ හැඳුනුම්පතේ ඡායාපිටපතක්, පියාගේ උප්පැන්න සහතිකයේ පිටපතක් සහ තමාගේ හැඳුනුම්පතේ ඡායා පිටපතක් එවා තිබේ. තමාගේ අනන්‍යතාව පුවත්පතින් හෙළි නොකරන ලෙස උදක් ම ඉල්ලා ඇත. උදවු කිරීමට කැමැති පාඨකයන්ගේ දැන ගැනීම සඳහා 0752736702 දරන දුරකථන අංකය පළ කරන ලෙස ඉල්ලා තිබේ.ලේක්හවුස් කොළඹ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=av1310272</link>
    <topic>දේශීය රගර් ක්‍රීඩාවේ නව පිටුවක්</topic>
    <author>ෆවුස් මොහොමඩ් ඡායාරූප - ඩෙනිස් මුතුතන්ත්‍රී (ශ්‍රී ලංකා රගර් සංගමය)</author>
    <content>දේශීය රගර් ක්‍රීඩාවේ නව පිටුවක්අන්තර් ජාතික රගර් තරග සිතියමේ ඉතා වැදගත් තැනක් ශ්‍රී ලංකාවට හිමිකර දෙන අන්තර් ජාතික 15සාමාජික තුන්කොන් රගර් තරගාවලියක් පළමු වරට ඊයේ (26) කොළඹ තුරඟ තරග පිටියේ දීආරම්භ විය. ලෝක රගර් සංගමයේ පූර්ණ අනුමැතිය යටතේ ශ්‍රී ලංකා රගර් සංගමය සංවිධානය කරන මේ තරගාවලිය නම් කර ඇත්තේ ‘ඩයලොග් සෙරන්ඩිබ් කුසලාන තුන්කොන් ජාත්‍යන්තර රගර් තරගාවලිය ලෙසයි.ඊයේ සිට ලබන නොවැම්බර් මාසයේ 1දින දක්වා දින තුනක් පුරා පැවැත්වෙන මේ තරගාවලිය ශ්‍රී ලංකා රගර් ඉතිහාසයේ නව පරිච්ඡේදයක් සටහන් කිරීමක් ලෙසයි රගර් ප්‍රවීණයන් හඳුන්වන්නේ.යුරෝපය නියෝජනය කරමින් පෝලන්තයත්, අප්‍රිකාව නියෝජනය කරමින් මැඩගස්කර් කණ්ඩායමත් සහභාගි වන මේ තරගාවලිය ශ්‍රී ලංකාවේ පැවැත්වීම අන්තර් ජාතික රගර් සංගමය මගින් ශ්‍රී ලංකා රගර් ක‍්ෂේත්‍රයේ අභිවෘද්ධිය පිළිබඳව ඇති ප්‍රසාදය පිළිබිඹු කිරීමක්.ඉදිරියේ දි මේ තරගාවලිය ලෝක කුසලාන රගර් තරගාවලියට පමණක් දෙවැනි වන අන්දමින් රටවල් 12 - 16ක් අතර කණ්ඩායම් සංඛ්‍යාවක සහභාගිත්වයෙන් ‘මිනි වර්ල්ඩ් කප්’ තරගාවලියක් ලෙස පැවැත්වීමටයි ශ්‍රී ලංකා රගර් සංගමයේ සභාපති අසංග සෙනෙවිරත්න මහතාගේ බලාපොරොත්තුව.ශ්‍රී ලංකා පිලේ නායක නාමල් රාජපක්ෂරගර් සංගමයේ සභාපති අසංග සෙනෙවිරත්නඑමගින් ලෝක රගර් පිටියේ විශිෂ්ටතම තරගාවලියක් පැවැත්වීමේ ගෞරවය ශ්‍රී ලංකාවට හිමිවෙනවා පමණක් නොව මෙරට රගර් ක්‍රීඩකයන්ට අන්තර් ජාතික මට්ටමේ තරග අත්දැකීම් සම්භාරයක් එකතු කරගැනීමටත් අවස්ථාව ලැබෙනවා. එය ලෝක කුසලාන රගර් තරගාවලියක් නියෝජනය කිරීමේ ශ්‍රී ලංකා සිහිනය සැබෑ කරගැනීමේ කදිම අඩිතාලමක්.රාත්‍රී තරගාවලියක් ලෙස පැවැත්වෙන ඩයලොග් සෙරන්ඩිබ් කුසලාන රගර් තරගාවලියට සහභාගි වන ශ්‍රී ලංකා කණ්ඩායමේ නායකත්වය හිමිවී ඇත්තේ එකල පාසල් රගර් පිටියේ හිටපු විශිෂ්ටතම ක්‍රීඩකයකු වූ පාර්ලිමේන්තු මන්ත්‍රී නාමල් රාජපක්ෂ මහතාටයි.කාල්ටන් කුසලාන සුපර් සෙවන්ස් සත් සාමාජික රගර් තරගාවලියේ නිර්මාතෘවරයා ද ඔහුයි. 'තාරුණ්‍යයට හෙටක්' සංවිධානයේ සභාපතිත්වය දරමින් ඔහු ආරම්භ කළ කාල්ටන් සත් සාමාජික අන්තර් ජාතික රගර් තරගාවලිය හරහා බිහිවූ ක්‍රීඩකයන් සංඛ්‍යාව අප්‍රමාණයි.වර්තමානය වනවිට ආසියානු සත් සාමාජික රගර් තරගමාලාවේ විශිෂ්ට දස්කම් දක්වමින් ආසියාවේ තුන්වැනි තැන අත්කර ගැනීමට ශ්‍රී ලංකා සත් සාමාජික රගර් පිල සමත්වූයේ කාල්ටන් සුපර් සෙවන්ස් තරගාවලිය හරහා ලැබූ පන්නරය නිසයි.නාවික හමුදා රගර් පිල නියෝජනය කරන නාමල් රාජපක්ෂ මහතා පසුගිය දෙවසරක කාලයේ දී ආසියානු ‘ෆයිව් නේෂන්ස්’ රගර් තරගාවලිය නියෝජනය කළ ශ්‍රී ලංකා කණ්ඩායමටත් ඇතුළත්ව සිටියා.2005 වසරේ දී ගල්කිස්ස සාන්ත තෝමස් විදුහලේ පළමුපෙළ රගර් කණ්ඩායම තරග බිමට පිවිසියේ ඔහුගේ නායකත්වය යටතේයි. තරගාවලිය සඳහා සහභාගිවන ශ්‍රී ලංකා පිලේ පුහුණුකරු ලෙස කටයුතු කරන්නේ රොනී ඉබ්‍රාහිම් මහතා. ඔහු කිංග්ස්වුඩ් හා සාන්ත තෝමස් විදුහල්වල රගර් පුහුණුකරු ලෙසත් කටයුතු කළා.දැනට ඔහු හම්බන්තොට ෂාක්ස් රගර් පිලේ පුහුණුකරු හා කළමනාකරු ලෙස කටයුතු කරනවා. තරගාවලියට සහභාගි වන පෝලන්ත කණ්ඩායම ලෝක රගර් ශ්‍රේණිගත කිරීම්වල 28වැනි ස්ථානයේ පසුවන අතර ශ්‍රී ලංකාව 39වැනි ස්ථානයෙත්, මැඩගස්කර් පිල 44වැනි ස්ථානයෙත් පසුවෙනවා. ලබන වසරේ ආසියානු ‘ෆයිව් නේෂන්ස්’ පළමු කොටසින් තරග වදින ශ්‍රී ලංකා කණ්ඩායමට මේ තරගාවලිය ඉතා වැදගත් වේවි.මෙවර තරගාවලියට අනුග්‍රාහකත්වය ලබා දෙන්නේ ඩයලොග් සමාගමයි. 1998 වසරේ මැලේසියාවේ පැවැති පොදු රාජ්‍ය මණ්ඩලයීය ක්‍රීඩා උළෙල නියෝජනය කළ ශ්‍රී ලංකා කණ්ඩායමට අනුග්‍රාහකත්වය ලබාදෙමින් පළමුවරට ක්‍රීඩාවට අවතීර්ණ වූ ඩයලොග් සමාගම මේ වනවිට ජාතික රගර් කණ්ඩායමේ නිල අනුග්‍රාහකයා ද වෙනවා. එමෙන්ම ජාතික ක්‍රිකට් කණ්ඩායමේ නිල අනුග්‍රාහකයා ලෙසත් ඩයලොග් සමාගම කටයුතු කරනවා.ඩයලොග් සෙරන්ඩිබ් කුසලාන තරගාවලියට සමගාමීව විවිධ සැණකෙළි හා සංදර්ශන ද පැවැත්වීමට කටයුතු යොදා ඇති අතර තුරඟ තරග පිටියේ නරඹන්නන් 9000කට අසුන් ගැනීමේ පහසුකම් ද සලසා තිබෙනවා.තරගාවලියේ දෙවැනි තරඟය ලෙස පැවැත්වෙන අතර ලබන 29වැනිදා පෝලන්තය හා මැඩගස්කර් කණ්ඩායම් තරග වදිනවා. තරගාවලියේ අවසන් තරගය ශ්‍රී ලංකාව හා පෝලන්තය අතර ලබන මස 1වැනිදා පැවැත්වෙනවා.අන්තර් ජාතික 15 සාමාජික රගර් තරගබිමේ ශ්‍රේණිගත කිරීම්වල ඉදිරියට යාමට ඩයලොග් සෙරන්ඩිබ් කුසලාන තුන්කොන් තරගාවලියෙන් ශ්‍රී ලංකාවට හැකිවේවි.ෆවුස් මොහොමඩ් ඡායාරූප - ඩෙනිස් මුතුතන්ත්‍රී (ශ්‍රී ලංකා රගර් සංගමය)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=av1310273</link>
    <topic>‘තරුවක් සමඟ වරුවක්’</topic>
    <author>ගාමිණී සුසන්ත ඡායාරූප - ශාන් රූපස්සර</author>
    <content>‘තරුවක් සමඟ වරුවක්’-මහේෂි මධුසංකා‘තරුවක් සමඟ වරුවක්’ විශේෂාංගයට අද එක්වන්නී රංගන ශිල්පිනී මහේෂි මධුසංකාය. ඇය රංගන ක්ෂේත්‍රයට පැමිණ ගතවී ඇත්තේ වසර දෙකක් වැනි ‍කෙටි කාලයක් වුවද මේ වන විට ඇය රංගන ක්ෂේත්‍රයේ තරුවක් බවට පත්වී හමාරය. එසේම ඇයගේ නර්තන හැකියාව “දෙරණ City of Dance” වැඩසටහනෙන් ද දැකගත හැකිය. පසුගිය දිනෙක අප මහේෂි මධුසංකා හමුවූයේ ඇයගේ නවතම තොරතුරු දැනගැනීමටය.මහේෂි ඔබ මේ දවස්වල මොනවගේ වැඩත් එක්කද ඉන්නේ?පසුගිය 21 වැනිදා මම රංගනයෙන් දායක වෙන මගේ දෙවැනි චිත්‍රපටයේ වැඩ කටයුතු ආරම්භ වුණා. මේ චිත්‍රපටයේ මම කරන්නේ ප්‍රධාන චරිතය. මේ චිත්‍රපටය මට ඉතාම සුවිශේෂයි. ඒ වගේම මේ දවස්වල “දෙරණ City of Dance” වැඩසටහනට සහභාගි වෙනවා. ඒකට ගොඩක් කැපවීමෙන් පුහුණුවීම්වල යෙදෙනවා. ඊට අමතර ව ‘මුතු’, ‘චායා’ ටෙලිනාට්‍යවල රූපගතකිරීම් වලට සහභාගි වෙනවා.මේ දිනවල විකාශය වන ඔබේ රංගන ඇතුළත් ටෙලිනාට්‍යවලින් වැඩිම ප්‍රතිචාරයක් ලැබෙන්නේ කුමන රංගනයටද?‘මුතු පලස’ ටෙලිනාට්‍යයේ මගේ රංගනයට තමයි වැඩිම ප්‍රතිචාරයක් ලැබෙන්නේ. එහි මම නිරූපණය කරන්නේ රංගන ශිල්පිනියකගේ චරිතයක්. දැනට ක්‍ෂේත්‍රයේ ඉන්න නවක නිළියන්ට මෙන්ම රංගන ක්ෂේත්‍රයට එන්න ඉන්න අයටත් හොඳ ආදර්ශයක් ලැබෙන ‍ෙටලිනාට්‍යයක් ඒක. නිළියන් ගැන අද සමාජයේ බොහෝ දෙනෙක් අතරේ තියෙන්නේ ඉතාම වැරදි ආකල්පයක්. මේ පිළිබඳ ගැඹුරින් වගේම පැති කීපයකින්ම මෙම ටෙලිනාට්‍යයෙන් කතාවෙනවා.‘පිපෙන මල්’ ටෙලි නාට්‍යයේ සමාධි ගැන ප්‍රේක්ෂකයින් මොනවද කියන්නේ?දෙරණ නාළිකාවෙන් විකාශය වන ‘පිපෙන මල්’ තමයි මගේ මුල්ම ටෙලිනාට්‍ය රංගනය. සමාධි දිරිය තරුණියක්. සමාධි තමන්ගේ ආදරයට ගොඩක් ආදරය කරන කෙනෙක්. සමාධි චරිතයටත් ප්‍රේක්ෂකයින් ගොඩක් දෙනෙක් කැමැතියි.ඔබ හිතන්නේ ඔබ ප්‍රේක්ෂකයින්ට වඩාත්ම ළංවුණේ කුමන චරිතයෙන් කියලද?‘මුතු වරුසා’ ටෙලිනාට්‍යයේ තාරුකාගේ චරිතයෙන් කියලයි මම හිතන්නේ. අදත් මට ගොඩක් දෙනෙක් තාරුකා කියලා කතා කරනවා. හැබැයි ‘චායා’ ටෙලිනාට්‍යයෙනුත් මම ප්‍රේක්ෂකයින්ට ගොඩක් ළංවුණා.ප්‍රේක්ෂකයින් දක්වන ආදරය ගැන මොකක්ද ඔබේ හැඟීම?සමාජයේ බාල, තරුණ, මහලු ගොඩක් දෙනෙක් මට ආදරෙයි කියල දැනෙනව මඟතොටේ යනවිට. ඒ වෙලාවට මට හිතෙනව සමාජයක ආදරය ලබන්න මම කොයිතරම් වාසනාවන්තද කියලා. ලංකාවේ ජීවත්වන අය පමණක් නෙමෙයි විදෙස් රටවල ඉන්න අය පවා අන්තර්ජාලයෙන් අපේ ටෙලිනාට්‍ය නරඹනවා.ඔවුන් පවා දුරකතනයෙන් මට සුබ පතනවා. ඒ ගැන දැනෙන්නේ හරිම සතුටක්. කෝටිපති ව්‍යාපාරිකයෙක් වු‍ෙණාත් සමාජයේ ප්‍රසිද්ධියක් ලැබෙයි. නමුත් සමාජයේ ආදරය ලබන්න සල්ලි තිබුණට බැහැ. හොඳ කලාකරුවන්ට ඒ ආදරය සමාජයෙන් ලැබෙනවා. ඒක ලොකු වාසනාවක්.කෙටි කාලයකදි රංගන ක්ෂේත්‍රයේ මෙවැනි ගමනක් එන්න ලැබෙයි කියල ඔබ විශ්වාස කළාද?මාව සමාජය මෙතරම් හඳුනාගනීවි කියලවත් සමාජය මේ තරම් මට ආදරය කරයි කියලවත් මුල්ම දවස්වල මම හිතුවේ නෑ. නමුත් මම මේ ක්ෂේත්‍රයට එන දවස්වලම හිතාගත්තා දැන දැන වැරදි නොකර, මගේ නමත් දෙමවුපියන්ගේ ගෞරවයත් ආරක්ෂා කරගෙන මම මේ ක්ෂේත්‍රයේ ඉදිරියටම යනවා කියල. අද මම එතැන ඉන්නවා.ඔබ කිසියම් චරිතයක් බාරගන්නා විට සැලකිලිමත් වෙන විශේෂ කරුණු තියෙනවාද?මුදල ගැන මම ලොකුවට හිතන්නේ නෑ. සල්ලි අද තිබිල හෙට නැතිවෙන්න පුළුවනි. කිසියම් නිර්මාණයක් බාරගන්නා විට එහි මම රඟපාන චරිතයෙන් සමාජයට යමක් දෙන්න පුළුවන් ද, මගේ රංගන හැකියාව ඉදිරිපත් කරන්න පුළුවන්ද ඒ චරිතයෙන් මට ප්‍රේක්ෂකයින්ගේ හිත දිනාගන්න පුළුවන් ද කියන කාරණා ගැන මම හිතල බලනවා.ඒ වගේම මේ කාරණයත් කියන්න ඕන. ඒ තමයි, ප්‍රමිතියෙන් අඩු නිර්මාණ ලංකාවේ බිහිනොවන බව. සෑම කතාවකටම කිසියම් තේමාවක් අරමුණක් තියෙනවා. ඒ නිසා මම ටෙලිනාට්‍ය බාරගන්නා විට විශේෂ සොයාබැලීමක් කරන්න උනන්දු වෙන්නේ නෑ.කොහොමද “City of Dance” වැඩසටහනට ලොකු කැපකිරීමක් කරනවද?මගේ අලුත්ම චිත්‍රපටය මට ලැබුණෙත් “දෙරණ City of Dance” තරගය නිසයි. ඒ ගැන මම ඒ වැඩසටහනට සහ දෙරණ නාළිකාවට ස්තුතිවන්ත වෙනවා. මම මේ නර්තන වැඩසටහනට සහභාගි වෙන්නේ ටෙලිනාට්‍ය 4ක රූපගත කිරීම් කරන අතරතුරේ. මුළු සමාජයේම ප්‍රතිචාර මේ වැඩසටහන නිසා මට ලැබුණා.පසුගිය සතියේ මම මේ වැඩසටහනෙන් ඉවත්වුණා. නමුත් අවසන් හයදෙනා අතරට එන්න ලැබීම ගැන හරිම සතුටුයි.මීට මාස කීපයකට පෙර ඔබට සම්මානයක් ලැබු‍ණා නේද?ඔව්, ඒ දෙරණ නාළිකාව සංවිධානය කළ සංගීත වීඩියෝ තරගයේ දී මම හොඳම රංගන ශිල්පිනියට හිමි සම්මානය හිමිවුණා. ඒ තමයි මගේ ජීවිතයේ ලැබුණු පළමු සම්මානය.ඔබේ උපන් දිනය යෙදී තියෙන්නේ මේ මාසයේ නේද?ඔව්, අද (27) තමයි මගේ 21 වැනි උපන් දිනය.ගාමිණී සුසන්ත ඡායාරූප - ශාන් රූපස්සරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=av1310274</link>
    <topic>සිනා කතා</topic>
    <author>එඩ්වඩ් චන්ද්‍රසිරි</author>
    <content>සිනා කතාදිනක් තුෂාරී සමඟ තදින් බහින්බස් වූ දමින්ද හෝමාගම දුම්රිය මාර්ගයට පැමිණ එහි රේල් පීලි අතර වැතිරී සිටියේය. එතැනින් යන්නට ආ සුසන්න හදිසියේම රේල් පාරේ වැතිරී සිටින තම මිතුරා දැක වහා එතැනට ළංවී මෙසේ ඇසීය.“මොකක්ද බං මේ උඹ කරන්ඩ යන්නෙ?”“මට ඉඳලා වැඩක් නැහැ. මං මේ ‍කෝචිචියට බෙල්ල තියලා මැරෙන්ඩයි යන්නෙ” දමින්ද වැතිර සිටිමින්ම කීවේය.“ඉතින් මොකක්ද මේ උඹගෙ ළඟ තියෙන පාර්සලේ?” රේල් පීල්ලක් අයිනේ සිල්පර කොටයක් මත තිබූ පාර්සලය දෙස බලමින් සුසන්ත ඇසීය.“මේක බත් පාර්සලයක්..” දමින්ද කීවේය.“උඹ මැරෙන්ඩ යනවා නං මේ බත් පාර්සලයක් මොන එකකටද?” සුසන්ත විමතියෙන් ඇසීය.“කෝච්චිය එන්ඩ පරක්කු වුණොත් හෙම මම බඩගින්නෙ‍ෙන..” දමින්ද කීවේය.  “කාටද නැන්දේ නඩුවෙන් වාසි වුණේ?”ඉඩම් නඩුවක් සඳහා උසාවියට ගොස් වෙහෙසට පත්ව විජේරාම හන්දියේ තම සොහොයුරියගේ නිවෙසට ගොඩවූ නැන්දනියගෙන් පියදර්ශන ඇසුවේය.“වෙන කාටද ඉතින් පෙරකදෝරුවට මිසක්” විජේරාමේ නැන්දා කෝපයෙන් කීවාය.“තමන්ගෙ ස්වාමිපුරුෂයාට තමා කුඩේ කැඩෙන කං පහර දුන්නා කියල පිළිගන්නවද?” විනිශ්චයකරු විත්ති කූඩුවේ සිටි ප්‍රමිලා දෙස තියුණු බැල්මක් හෙළමින් ඇසුවේය.“ඔව් ස්වාමීනි, මම දැන් ඒ ගැන කනගාටු වෙනවා” ප්‍රමිලා ශෝකයෙන් මෙන් කීවාය.“තමන්ගෙ ස්වාමිපුරුෂයාට ඒ විදියට පහර දුන්නු එක ගැන..?” විනිශ්චයකරු ඇසීය.“නෑ.. මගෙ අලුත්ම කුඩේ කැඩුණු එක ගැන” ප්‍රමිලා පිළිතුරු දුන්නාය.  “කොහොමද රූපවතී අක්කෙ, ඔයාගෙ ලොකු පුතා ඔය තරම් ඉක්මනට ‍ගේ හදලා ඉවර කර ගත්තෙ?” නෝනෙ තම අසල්වැසි කාන්තාවගෙන් ඇසුවේ තම පුතුගේ නව නිවෙසේ අලංකාරය පිළිබඳ ඇස් නටවා ඇය කළ වර්ණනාව ඇසීමෙන් අනතුරුවය.“ඇයි ‍නෝනෙ අපෙ පුතා ඔය අලුත් ගේ හැදුව කිට්ටුවමනෙ ආණ්ඩුවෙන් ඔය අලුත් තට්ටු ගෙවල් වගයක් හදන්නෙ..” රූපවතී කීවාය.  උපාලි තම මිතුරන් කීප දෙනකු සමඟ එක්ව ආධුනිකයන්ගේ චිත්‍ර තරගයක් පවත්වා ඒ සඳහා ලැබුණු චිත්‍ර යොදාගනිමින් චිත්‍ර ප්‍රදර්ශනයක් පැවැත්වීය.“මොකද උපාලි මේ චිත්‍රය විතරක් එල්ලලා තියෙන්නෙ?” චිත්‍ර ප්‍රදර්ශනය බැලීමට පැමිණි චන්ද්‍රසිරි ශාලාවේ බිත්ති මත ඉතිරි සියලුම චිත්‍ර සවිකොට තිබිය දී එක් චිත්‍රයක් පමණක් බිත්තියේ එල්ලා තැබීමේ වෙනස නිරීක්ෂණය කරමින් ඇසුවේය.“මේක ඇඳපු මිනිහා කවුද කියලා අපිට හොයාගන්ඩ බැරිවුණා. ඒකයි චිත්‍රය එල්ලුවේ” උපාලි කීවේය.  “අනේ හරි ලස්සන පළාත. අපි දෙන්නා අර ‍ග‍ඟේ නාමුද?” නිවාඩුවකට තම නෑනන්ඩිය වූ ආශාගේ ගමේ ගිය මනෝරි කඳුකරයේ නිසලව ගලාබස්නා ගංගාවක් දෙස ආසාවෙන් බලමින් කීවේ ආශාගේ නැඟණිය සමඟය.“අනේ අක්කෙ, මම පීන්නඩ දන්නෙ නැහැනෙ” ආශාගේ නැඟණිය ලැජ්ජාවෙන් කීවාය.“ඒකට කමක් නෑ ළමයො. මං ඔයාට පීනන්ඩ උගන්නන්නං. මං දන්නවා හොඳට පීනන්ඩ..” මනෝරි සිනාවෙමින් කීවාය.“බෑ අනේ. මම හිතාගෙනමයි ඉන්නෙ, හොඳට පීනන්ඩ ඉගෙන ගන්නකං වතුරට බහින්නෙ නැහැයි කියලා” නැඟණිය කීවාය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=av1310275</link>
    <topic>සම්මාන උත්සව 35 ක් සංවිධානය කිරීම මගේ මාධ්‍ය ජීවිතයේ ජයග්‍රහණයක්</topic>
    <author>ඉනෝකා පෙරේරා බණ්ඩාර</author>
    <content>සම්මාන උත්සව 35 ක් සංවිධානය කිරීම මගේ මාධ්‍ය ජීවිතයේ ජයග්‍රහණයක්සුමති සම්මාන උලෙළේ සංවිධායක ඒ.ඩී. රන්ජිත් කුමාර18 වැනි සුමති ටෙලි සම්මාන උලෙළ - 2013 ලබන 30 වැනි බදාදා සවස 6.00 ට BMICH හි සිරිමාවෝ බණ්ඩාරනායක අනුස්මරණ ප්‍රදර්ශන කේන්ද්‍රයේදී පැවැත්වේ.පුරා 18 වසරක් එහි ප්‍රධාන සංවිධායකවරයාව, වැඩි බරක් කර දරන ජ්‍යෙෂ්ඨ මාධ්‍යවේදී ඒ.ඩී. රන්ජිත් කුමාර සමඟ මේ කතා බහ පෙළ ගැසෙනුයේ සම්මාන උලෙළේ නව මං පිළිබඳවය.මෙවර සම්මාන උලෙළේ විශේෂත්වය පිළිබඳ යමක් කියන්න...මෙවර සම්මාන උලෙළේදී සමස්ත සම්මාන 60 ක් පිරිනැමීමට සියලු කටයුතු සූදානම්. හොඳම ශ්‍රව්‍ය දෘශ්‍ය ප්‍රවෘත්ති වාර්තාකරණය, කාලීන ප්‍රවෘත්ති, යූ.ඩබ්ලිව්. සුමතිපාල සම්මාන දෙකක් ඇතුළු තවත් සම්මාන ගණනාවක් මීට අයත්. ඒ වගේම මෙතෙක් පැවැති කූපන් පත් ඡන්ද ක්‍රමය වෙනුවට ජනප්‍රිය සම්මාන පිදෙන්නේ SMS වලින්. කැමැති නළුවා, නිළිය හෝ ටෙලි නාට්‍යයේ නම තෝරා ඕනෑම ජාලයකින් 6797 ට SMS කිරීම පමණයි, ප්‍රේක්ෂකයින් කළ යුතු වන්නේ.2012 වසරේ විකාශය වී අවසන් වූ ප්‍රාසාංගික, ඒකාංගික හා රූපවාහිනි විවිධ වැඩසටහන් නැරැඹූ ස්වාධීන විනිශ්චය මණ්ඩලයක් පමණක් නොව කලා රසිකයන් ද මෙම SMS මඟින් සම්මාන පිළිබඳ තීරණවලට එළැඹෙනවා. ජනප්‍රිය නළුවා සහ නිළිය සඳහායි, මෙම SMS ඡන්ද ක්‍රියාත්මක වන්නේ.උසස් කලා රසඥතාව හා සෞන්දර්යාත්මක අවබෝධයෙන් යුතු තාක්ෂණ ඥානයෙන්. පිරිපුන් විනිශ්චය මණ්ඩලයක් සෙසු කලාත්මක හා තාක්ෂණ කුසලතා සම්මාන පිළිබඳ තීරණවලට එළැඹෙනවා.SMS වලට අමතරව ෆේස් බුක් ඔස්සේත් මනාප එවිය හැකි බව ඔබ කීවා...ඔව්. මේ සඳහා ‘Sumathi Awards’ පිටුව (www.facebook.com/thesumathiawards) මත Like එකක් පළ කළ යුතුයි. ඉන් අනතුරුව ඔබගේ ජංගම දුරකථන අංකය ලබා දෙන මෙන් ඔබගෙන් ඉල්ලීමක් කෙරෙනවා.ජංගම දුරකථන අංකය ලබාදීමෙන් පසු මනාපය තහවුරු කිරීමේ කෙටි පණිවුඩයක් ඔබේ ජංගම දුරකථනය වෙත ලැබෙනවා. එම පණිවුඩයේ සඳහන් කේත අංකය ‘Sumathi Awards’ පිටුවේ අදාළ ස්ථානගත වෙත ඇතුළත් කළ යුතුයි. ඉන් පසු ඔබ කැමැති පරිදි ඔබේ මනාපය ලබාදිය හැකියි.SMS මඟින් සහ ෆේස් බුක් වෙබ් අඩවිය ඔස්සේ මනාප පළ කිරීමේදී සෑම මනාපයකටම ඔබේ ජංගම දුරකථනයෙන් රු. 2.50 ක බද්දක් අය කෙරෙනවා. ප්‍රේක්ෂක මනාප සඳහා සීමාවක් නැහැ.කලා ලොවේ ජ්‍යෙෂ්ඨයන් පිදීම සුමති සම්මාන උලෙළේ සුවිශේෂී අංගයක්...ඔව්.. තම ජීවිත කාලය පුරාම නියැළි, කලා ක්ෂේත්‍රයට මහඟු දායකත්වයක් සැපයූ ප්‍රවීණයන් උදෙසා සාම්ප්‍රදායික අයුරින් යූ.ඩබ්ලිව්. සුමතිපාල අනුස්මරණ සම්මානය පිරිනැමෙනවා. ඒ ජීවිත කාලයටම එක් වරක් පමණයි. ජෝ, අයිරාංගනී, ටයිටස් තොටවත්ත, ගාමිණි, මාලනී, ටෝනි, රවීන්ද්‍ර, ලතා ඇතුළු රංග ශිල්පීන් ගණනාවක් මේ වන විට යූ.ඩබ්. සුමතිපාල සම්මානයෙන් පිදුම් ලබා තිබෙනවා.මෙවැනි සම්මාන උලෙළකින් රංග ශිල්පීන්ගේ දැනුම අත්දැකීම් ඔපවත් වෙනවාද...හැදෙනවා නම් ඒක කලා ශිල්පියකුට විශාල ධෛර්යයක්. 1995 සුමති සම්මාන උලෙළ පටන් ගත්තේ. එක සුමති සම්මාන උලෙළකදි කුසලතා සම්මානයක් දිනාගත් යශෝධා විමලධර්ම අද කොයි තරම් දුර ඇවිත්ද? ඒ සම්මානය ආඩම්බරයක් පමණක් විතරක් කරගෙන මදි. තමන්ගේ කුසලතා දියුණු කරගන්න ඒ සම්මානය විශාල පියවරක් කර ගත යුතුයි.ඔබ මේ අවුරුදු 18 පුරා නොකඩවාම එහි ප්‍රධාන සංවිධායකවරයා...ඔව්. 1969 - 1994 දක්වා ‘සරසවිය’ පත්‍රයේ හිඳ (1989 කර්තෘ) නොකඩවා සරසවි සම්මාන ‍උලෙළට දායකවූ මා, ඊළඟට 1995 වසරේ සිට සුමති සම්මාන උලෙළ ඇරැඹුවා. එහෙම බලද්දි මේ වන විට නොකඩවා අවුරුදු 35 ක් මා සම්මාන උලෙළ 35 ක් සංවිධානය කොට තිබෙනවා. එය මගේ මාධ්‍ය ජීවිතයේ සුවිශේෂී ජයග්‍රහණයක්.අනික මා හැමදාම විශ්වාස කරන දෙයක් තමයි, සම්මාන උලෙළකින් පසු ඒ ජයග්‍රාහි චරිත අරභයා හොඳ සංවාදයක් ගොඩනැඟිය යුතුයි කියන කාරණාව. ඕනෑම සම්මාන උලෙළක අඩුපාඩු තිබිය හැකියි. නමුත් 80% ක්වත් නිවැරැදිව එය සුමති උලෙළින් අප ඉටු කරනවා.රූපවාහිනි වැඩසටහන්වල ප්‍රමිතියක් ඇති කිරීම වෙනුවෙන් ඇරැඹූ මෙම සම්මාන උලෙළේ තීන්දු තීරණ, අපක්ෂපාති විනිශ්චය මණ්ඩලයක් ගන්නා නිසා, සංවිධායකවරුන්ට කිසිදු බලපෑමක් කරන්න බැහැ. ඒකයි මා කීවේ 80% ක් වත් නිවැරැදිව අප මෙය පවත්වනවා කියා.ඉනෝකා පෙරේරා බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=av1310276</link>
    <topic>සුමනශාන්ත හිමිගෙන් ‘රන් මිණි මුතු’</topic>
    <author/>
    <content>සුමනශාන්ත හිමිගෙන් ‘රන් මිණි මුතු’‘ලස්සනට පිපුණු වන මල්’, ‘එපා එපා මස් කන්නට කිරි අම්මාගේ’ (නිහාල් නෙල්සන්) ‘මුතු මැණික් කළේ අරන්’ (සී.ටී.ප්‍රනාන්දු) - ‘සඳ නැ‍ෙඟන්නා’ (මිල්ටන් මල්ලවආරච්චි), ‘සිහින ඡායා’ (ටියුඩර් ජයශාන්ත) වැනි ජනප්‍රිය ගීත ගණනාවක පද රචකයා මීගහවෙල සුමනශාන්ත හිමියන්ය. (ගිහි කල සරත් මුණසිංහ ය.) මේ දිනවල සුමනශාන්ත හිමි සිය ගී පද සරණිය සංයුක්ත තැටියක් ලෙස එළිදැක්වීමේ කටයුත්තට සූදානම් වෙමින් සිටියි.“මා ගිහි කාලේ ලියූ ජනප්‍රිය ගීත සමඟ පැවිදි වූ පසුව ලියූ අලුත්ම ගීත කිහිපයක් ඇතුළත් ගීත ඇල්බමයක් ‘රන් මිණි මුතු’ නමින් එළිදැක්වීමටයි සූදානම. ඒ සඳහා මර්වින් ප්‍රියන්තගේ සංගීතයට නවතම ගීත හතරක් ඉන්ද්‍රාණි ‍බෝගොඩ, පුන්සිරි සොයිසා, සරත් සන්දනායක සහ මයිකල් පීරිස් ගායක ගායිකාවන්ගේ හඬින් පසුගියදා පටිගත කළා.ප්‍රවීණ ජනප්‍රිය ගායක ගායිකාවන් වන නිහාල් නෙල්සන්, ක්ලැරන්ස් විජේවර්ධන, මිල්ටන් මල්ලවආරච්චි, මරියසෙල් ගුණතිලක, ශ්‍රීමතී තිලකරත්න, එම්.එස්.ප්‍රනාන්දු, සී.ටී.ප්‍රනාන්දු, ක්‍රිස්ටෝපර් පෝල්, ඇන්ටන් රුද්‍රිගු, ටියුඩර් ජයශාන්ත සහ වර්නන් පෙ‍ෙර්රා ගැයූ ජනප්‍රිය ගීත නැවත පටිගත නොකර මුල් ගීත ඒ ලෙසින් ම මේ ඇල්බමයට යොදා ගැනීම විශේෂයයි කියා මං හිතනවා.”කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=av1310277</link>
    <topic>කේමදාස සැමරුමට ‘හංස විල’ ප්‍රසංගය 1 වැනිදා මහරගමදී</topic>
    <author/>
    <content>කේමදාස සැමරුමට ‘හංස විල’ ප්‍රසංගය 1 වැනිදා මහරගමදීආචාර්ය ප්‍රේමසිරි කේමදාසයන්ගේ පස්වැනි ගුණ සමරුව වෙනුවෙන් සංවිධානය කරන ‘හංසවිල’ ප්‍රසංගය ‍නොවැම්බර් පළමුවැනිදා මහරගම ‍ශ්‍රී ලංකා යූත් ශ්‍රවණාගාරයේ දී පැවැත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=av1310278</link>
    <topic>යාත්‍රා</topic>
    <author>තුෂාරි නේරංජා</author>
    <content>යාත්‍රාජේ.එම්.සී.ජයසේකර කිව්වාම කවුරුත් දන්නෙ කළමනාකරණය පිළිබඳව සුවහසක් දුවා දරුවන්ගේ නැණස හදන ජේ.එම්.සී. කළමනාකරණ මධ්‍යස්ථානයේ අධ්‍යක්ෂවරයා එහෙමත් නැත්නම් ගණකාධිකරණය පිළිබඳ හසළ මෙන්ම සොඳුරු ගුරුවරයෙකු විදිහටයි.ගුරු වෘත්තියෙන් ඔහු ලබන තෘප්තිය සුළුපටු නැහැ. මේ සොඳුරු ගුරුවරයා හා හා පුරා කියා නළුවෙක් විදිහට කරළියට බහින්න සූදානම් වෙන පුවතක් අපිට දැනගන්නට ලැබුණා. මේ ගැන දැනගන්න ඕන නිසා අපි ඔහුට කතා කළා.“මම ගණකාධිකරණය පිළිබඳ ගුරුවරයෙක්. රංගනය ඇත්තටම මට අලුත් අත්දැකීමක් වෙනවා. ඒකාකාරී ජීවිතයෙන් මිදිලා රංගනයට එක්වීමට ලැබීම සතුටක්.මම හා හා පුරා කියා රංගනයට එක්වන්නේ අනුරුද්ධ ගාම්භීරආරච්චි අධ්‍යක්ෂණය කරන ‘පැතුම් මල් වසන්තය’ ටෙලි නාට්‍යයටයි. එහි කපටි දේශපාලනඥයකු ගේ චරිතයකට තමයි මම පණපොවන්නේ. ගුරුවෘත්තියට ද රංගනයට ද මම වැඩියෙන් දක්ෂ කියලා මේ හරහා මටත් ප්‍රේක්ෂකයන්ටත් දැකබලා ගන්න හැකිවේවි.කලා ක්ෂේත්‍රයට අවතීර්ණ වී ඉතාම කෙටි කලකින් අසීමිත ජනප්‍රියත්වයක් ලැබූ රංගන ශිල්පිනියක තමයි උදාරි වර්ණකුලසූරිය. උදාරි පසුගිය දවස්වල හිටියේ සිංගප්පූරුවේ. දැන් ඇය යළිත් ලංකාවට ඇවිත්. උදාරිගේ නවතම තොරතුරු දැන ගන්න අපි ඇයට කතාකළා.“මම ලංකාවට ආවේ පසුගිය විසිවැනිදා. ඒ ආවේ ලංකාවේ ස්ථිර පදිංචියට. ඒ ව‍ගේම මගේ අලුත්ම ගීතයක් පටිගත කිරීමේ බලාපොරොත්තුවක් තිබෙනවා. ඒත් එක්කම ටෙලිනාට්‍ය දෙකක රූගත කිරීම් සඳහා සහභාගි වෙනවා. ඉදිරියේ දී ලංකාවේ සිටම කලා නිර්මාණවලට දායක වෙමින් නැවත මගේ කලා කටයුතු සුපුරුදු පරිදි අරඹන්න මම සූදානම් වෙනවා.”අකිල සඳකැලුම් මේ වන විට කලා ක්ෂේත්‍රය පුරා ජනප්‍රිය තරුවක්. අකිල රංගන ශිල්පියකු වශයෙන් විතරක් නෙමෙයි පිටපත් රචකයකු ලෙසත් කලා ක්ෂේත්‍රයේ ජනප්‍රියයි. පසුගිය දවසක අකිල ඔහු පිටපත රචනා කළ නවතම ටෙලි නාට්‍යයක රූගත කිරීම් සඳහා දර්ශනතල සෙවීමට ගොස් අපූරු අත්දැකීමකට මුහුණදුන්නා. ඒ ගැන අකිල මතක් කරන්නේ සිනහ වෙන ගමන්.“මමයි ටෙලි නාට්‍යයේ කලා අධ්‍යක්ෂවරයායි ටෙලිනාට්‍යයකට සුදුසු ස්ථාන සොයමින් ගියා. ප්‍රදේශ කිහිපයකම මේ විදිහට ටෙලිනාට්‍යයට ගෙවල් සොයමින් ගියා. අපි එක්තරා ගෙදරකට ගොඩවැදුණාම එහි හිටියේ වැඩිහිටි වයස්ගත පිරිමියෙක්. ඔහු ඉදිරියට ආවා. ඇවිත් ‘මහත්තයලා මොනවද හොයන්නේ’ කියලා ඇහුවා.මාත් එක්ක හිටපු සහාය අධ්‍යක්ෂවරයා ඇහුවා ඇයි අංකල් අපිව අඳුනන්නේ නැද්ද? අපි ටෙලිනාට්‍යයකට සුදුසු ගෙදරක් හොයනවා කියලා. එතකොටම ඒ වයස්ගත පුද්ගලයා පිළිතුරු දුන්නා ‘මම ඔයාලව දැකල නැහැනෙ’ කියලා. අපි දෙන්නටම හිනා. පස්සේ අපේ හඬ ඇහිලා වයස්ගත පුද්ගලයාගේ දුව දුවගෙන එතනට ආවා.ඇය ආවේ කණ්ණාඩි කුට්ටමකුත් අතට අරගෙනයි. තාත්තේ! තාත්තේ!! මේ ඔයා‍ගෙ කණ්ණාඩි දෙක අදත් අමතක කරලා කියලා. ඒ කණ්ණාඩි දෙක වයස්ගත පුද්ගලයා අතට දුන්නා. කණ්ණාඩි දෙක දාගෙන ‘අනේ මහත්තයා මට අඳුනගන්න බැරි වුණානෙ. මහත්තයව නිතර දෙවේලේ මම රූපවාහිනියෙන් දකිනවනේ’ කියලා කිව්වා. කණ්ණාඩි දෙක දැම්මට පස්සෙයි ඔහු අපිව හන‍ෙගන තිබෙන්නේ. අපි හැමෝටම එකවර හිනා ගියා.“කරදිය වළල්ලේ මුළු රෑ ගෙවන්නේ අඹු දරු රකින්නයි දිරිය යොදන්නේ”  80 දශකයේ “සමනල දෙනෙතින්”, “සිතිජ ඉසව්වේ”, “ආදරෙයි මං ආදරෙයි” වැනි ජනප්‍රිය ගීත ගැයූ ගායන ශිල්පියෙක් තමයි ක්ලැරන්ස් රුද්‍රිගු. මේ දිනවල ක්ලැරන්ස් ගයන නවතම ගීතය තමයි ‘කරදිය වළල්ලේ’ ගීතය. මේ ගීතයේ ගී පද ජෝජ් රොබ්සන් ද සිල්වාගේයි. ගී තනු නිර්මාණය කර තිබෙන්නේ සංගීතඥ ක්ලෝඩ් ප්‍රනාන්දුයි. ඔහුගේ නවතම ගීතය පිළිබඳව ක්ලැරන්ස් අපිත් එක්ක කතාකළේ මේ විදිහට.“මම ජීවත් වෙන මීගමුවේ ධීවර ජනතාව වෙනුවෙන් වගේම සමස්ත ධීවර ජනතාව වෙනුවෙන් ම ගීතයක් ගයන්න දිගු කාලයක් තිස්සේ මම බලාගෙන හිටියා. ඉතින් ඒ පැතුම දැන් ඉටුවී තිබෙනවා. ප්‍රසංග වේදිකාවේ මේ ගීතය මම ගායනා කරනවා. මේ ගීතයට රසිකයන් ගෙන් ඉතා හොඳ ප්‍රතිචාර ලැබෙනවා. ඉදිරියේ දී මේ ගීතය සඳහා රූප රචනා කිරීමට මම බලාපොරොත්තු වෙනවා.”  ජනප්‍රිය රංගන ශිල්පිනියන් අතර නදී චන්ද්‍රසේකර කැපී පෙනුණු චරිතයක්. නදී පසුගිය දවස්වල ඇගේ කුලුඳුල් ටෙලිනාට්‍යය අධ්‍යක්ෂණය කළා. කොහොමින් හරි එහි වැඩ කටයුතු අහවර වෙන කොට නදීට නොසිතූ දේකට මුහුණ පාන්න සිදුවුණා. ඒ තමයි නදී චන්ද්‍රසේකර ගේ පියා හදිස්සියේ අසනීපවීම. ඒ ගැන නදී කතා කළේ හරිම දුකින්“දැන් නම් මගේ පියාට ගොඩක් දුරට සුවයි. ඔහු වෙනුවෙන් පසුගිය කාලයේ කැපවී ළඟම රැඳී සිටියා. ඒ නිසා රංගන කටයුතු කිසිම දෙයක් සිදුකළේ නැහැ. ඒ වගේම මගේ රසික රසිකාවන්, ස‍හෝදර ශිල්පී ශිල්පිනියන්, මාධ්‍ය මිතුරන් හිතන් ඉන්නේ මම ඇමෙරිකාවේ පදිංචියට ගියා කියලයි. නමුත් එහෙම දෙයක් නැහැ.මම ඉන්නෙ ලංකාවේ. සමහරුන්ට මගේ දුරකථන අංකය සොයගන්න බැරිවෙලා තිබෙනවා. මොකද විවිධ වැඩසටහන් ටෙලිනාට්‍ය සඳහා මට ආරාධනා කරගන්න බැරිව ඔවුන් අපහසුතාවයට පත්වෙලා තිබෙනවා. ඒ ගැන ඇත්තටම මම කනගාටු වෙනවා.තුෂාරි නේරංජා කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=av1310279</link>
    <topic>එක හුස්මට කියවපු පොතක්</topic>
    <author>සු.මි.</author>
    <content>එක හුස්මට කියවපු පොතක්දොළොස්වැනි රාත්‍රියනාඩගම් යුගයේ සිට ම අපට ශේක්ෂ්පියර් නාට්‍ය සම්ප්‍රදායයක් තිබෙන බව පෙනෙනවා. ‘සිඹලැයින් නාඩගම’ (සිම්බලින්) ‘පෝෂියා නාඩගම’ (වැනීසියේ වෙළෙන්දා) එම යුගයේ මෙරට නිෂ්පාදිත ශේක්ෂ්පියර්ගේ ප්‍රකට නාට්‍ය දෙකක්. ඉනික්බිතිව නූර්ති යුගයේත්, ටීටර් යුගයේත් ශේක්ෂ්පියර් ගේ නාට්‍ය රඟදක්වන්ට යෙදුණා. ටීටර් යුගයේ එම්.ජී.පෙරේරා ශේක්ෂ්පියර් ගේ නාට්‍ය කීපයක් පොත් වශයෙන් ද පළකර තිබෙන බව මෙහිලා සිහිපත් කරන්න ඕන. ‍කෙසේ වෙතත් ශේක්ෂ්පියර් නාට්‍යවල නූතන ප්‍රබෝධය ඇතිවුණේ 1980 දී පමණ නිෂ්පාදිත ‘වැනීසියේ වෙළෙන්දා’ නාට්‍යයෙන්ය කීම වඩාත් නිවැරදි යැයි මා සිතනවා. ඒ සඳහා දෙදෙනකු මූලික වූ බව මෙහිලා සඳහන් කරන්න ඕනෑ.එක්කෙනෙක් බන්දුල විතානගේ. අනිත් කෙනා ටෝනි රණසිංහ. ‘වැනීසියේ වෙළෙන්දා’ නාට්‍යයෙන් පසු ‘ජුලියස් සීසර්’, ‘දොළොස්වැනි රාත්‍රිය’ වැනි නාට්‍ය ද මොවුන්ගේ දායකත්වයෙන් වේදිකාවට නැංවුණා.මා මේ පූර්විකාව ගෙනහැර පෑවේ මෑතදී ‘දොළොස් ‍වැනි රාත්‍රිය’ නාට්‍යයේ පෙළ පරිවර්තනය මුද්‍රණද්වාරයෙන් නිකුත්ව ඇති බැවින්. මෙය පරිවර්තනය කර ඇත්තේ ප්‍රවීණ රංගවේදියකු වන ‍ටෝනි රණසිංහ. ටෝනි කලකට ඉහත ‘දොළොස්වැනි රාත්‍රිය’ සිංහල වේදිකාවට ද ගෙන ආවා. (ඒ අවස්ථාවේ මෙය පරිවර්තනය කළේ බන්දුල විතානගේ)ටෝනි ‘ජුලියස් සීසර්’ නාට්‍යය ද සිංහලට පරිවර්තනය කොට පළකර තිබෙනවා. ඒ හැරුණුකොට හෙලේනා ලේහ්තමකී නිෂ්පාදනය කළ ‘ගිම්හානයේ රැයක සිහිනයක්’ (ශේක්ෂ්පියර්ගේ ‘මිඩ් සමර් නයිට් ඩ්‍රීම්’ ඇසුරෙන්) නාට්‍යයේ පරිවර්තනය ද ටෝනිගේ.අප කවුරුත් දන්නා පරිදි ශේක්ෂ්පියර්ගේ නාට්‍ය ශෝකජනක හා සුඛජනක යනාදී වශයෙන් කො‍ටස් දෙකකට බෙදෙනවා. ඔහුගේ නාට්‍ය 37න් ශ්‍රේෂ්ඨතම කෘති හතර ඇතුළත් වන්නේ ශෝකජනක නාට්‍යවලට (උදා: හැම්ලට්, ඔතෙලෝ, මැක්බත් හා කිං ලියර්) මේවා රුධිරයෙන් ලියූ නාට්‍ය ලෙසයි ඇතැමුන් සලකන්නේ. ඊට හේතුව ඒවායෙහි මිනිස් ඝාතන ගණනාවක්ම ඇතුළත්ව තිබීම.‘දොළොස්වැනි රාත්‍රිය’ ශේක්ෂ්පියර්ගේ සුඛජනක නාට්‍යයක්. පොත් පෙරවදනින් මෙම නාට්‍යයේ කතා සාරාංශය, කතාවට පාදක වූ විවිධ මූලාශ්‍ර, ‘දොළොස්වැනි රාත්‍රිය’ නාට්‍යයේ වේදිකා ඉතිහාසය, මෑත නිෂ්පාදනවල තොරතුරු, ඉතා සවිස්තරාත්මක ව ගෙනහැර දක්වා තිබෙනවා. ඒවා ද නාට්‍ය කියවා රසවිඳින්න පාඨකයාට ගෙන එන්නේ නොමඳ පිටිවහලක්.පරිවර්තනයේ දී ටෝනි සමකාලීන ව්‍යවහාරයෙන් යුතු රං‍ගෝචිත භාෂාවක් තමයි යොදාගෙන තිබෙන්නේ. එය ඉතාම සාර්ථකයි. මීට ඉහත කේ.ජී.කරුණාතිලක වැනි ලේඛකයන් ‘මැක්බත්’ වැනි නාට්‍ය ගී විරිතෙන් (මහ පියුම් විරිත) පරිවර්තනය කරන්ට ගොස් අසාර්ථක වූ බව අප දන්නවා. ‍ශේක්ෂ්පියර්ගේ නාට්‍ය හුදෙක් දෘශ්‍ය කාව්‍ය පමණක් නොව ශ්‍රව්‍ය කාව්‍ය ද වෙන බව හැබෑවක් වුවත් පද්‍ය රීතියකට වඩා සමකාලීන ව්‍යවහාරයෙන් යුතු රංගෝචිත බසක් පරිවර්තන කාර්යයේ දී වඩාත් ප්‍රතිඵලදායක යැයි කියායි මා සිතන්නේ.අද අපේ වේදිකාවේ පරිවර්තන නාට්‍යවලට වැඩි ප්‍රමුඛත්වයක් ලැබී ඇත්තේ ස්වතන්ත්‍ර නාට්‍ය රචනයේ කෘතහස්තයන් නොසිටීම හේතුවෙන්. එබඳු පසුබිමක ‍ ශේක්ෂ්පියර් ගේ නාට්‍ය පරිවර්තනය කොට පළකිරීමෙන් කොටින්ම ශේක්ෂ්පියර් නාට්‍ය සාහිත්‍යයක් ගොඩනැංවීමෙන් මේ ගැටලුව කිසියම් ප්‍රමාණයකට ජයගන්න පුළුවන්. අප පෙරදිග‍ හෝ අපරදිග ගැඹුරින් සලකන නාට්‍ය මූලධර්ම ශේක්ෂ්පියර්ගේ නාට්‍යවල තරම් එකට ගොනුවී ඇති තැනක් තවත් නැති තරම්.සු.මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=av13102710</link>
    <topic>‘රෝස’ වතුරෙන් මුහුණ සෝදන්න</topic>
    <author>හේමාලි</author>
    <content>‘රෝස’ වතුරෙන් මුහුණ සෝදන්නඅපි පසුගිය සතියේ කතා කළේත් ඇස් යට කළුවෙන එක වළක්වා ගැනීම සඳහා නි‍ෙවසේදී කළ හැකි සරල ප්‍රතිකර්ම පිළිබඳයි. අදත් එවැනිම වූ සරල ප්‍රතිකර්ම ක්‍රම කිහිපයක් පිළිබඳ ඔබට කරුණු ඉදිරිපත් කරන්නට අපි හිතුවා.ඔබේ නිවෙසේ මුළුතැන්ගෙයි ශීතකරණයේ නිතරම රැඳෙන බිත්තර යොදාගෙන කළ හැකි ප්‍රතිකර්ම විදියකුයි මේ. මේ සඳහා භාවිතා කළ යුත්තේ බිත්තරයේ සුදු මදයයි.බිත්තර සුදු මද පීරිසියකට දමා ඉන් ස්වල්පයක් ඔබේ අතේ මුද්ද දාන ඇඟිල්ල හෙවත් වෙදඟිල්ලට රැගෙන ඇස් දෙක වටේට රවුමට රවුමට පිරිමදින්න.ඇස් වටේ පිරිමැදීමේ දී ඔබ භාවිතා කළ යුත්තේ ඉතාම අඩු පීඩනයක්. අනිත් කාරණාව තමයි ඇස් වටේ පිරිමැදීම සඳහා අතේ වෙනත් ඇඟිලි භාවිතා නොකළ යුතු වීමයි. ඉතාම අඩු පීඩනයකින් බිත්තර සුදු මද ආලේප කරමින් විනාඩි 10ක් පමණ පිරිමදින්න.ඒ සමඟම ඔබ ආහාරයට ගන්නට ඇති පිපිඤ්ඤා ගෙඩියෙන් පෙති දෙකක් කපා විනාඩි 10ක් පමණ ශීතකරණයේ තබා ඇස් දෙක මතුපිට විනාඩි 10ක් පමණ තබාගන්න. මේ ප්‍රතිකර්මය ද ඇස් වටේ කළුවීම වළකා ලන ප්‍රතිකර්මයකි.බොහෝ දෙනෙක් රූපලාවණ්‍ය ප්‍රතිකාර සඳහාත්, මුහුණේ පැහැපත් බව ආරක්ෂා කර ගැනීම සඳහාත් scrub කිරීමට පෙලඹෙනවා. මේ scrub එකින් සමහර විට ඇස් මත ද scrub කිරීමට බොහෝ දෙනෙක් පෙලඹෙනවා.නොදන්නාකමින් එසේ කළත් ඇස් යට කොයිම මොහොතකවත් scrub කළ යුතු නැහැ. ඇස් වටා පවතින සියුම් සමට මේ නිසා හානි සිදුවිය හැකියි.ඇස් වටේ කළුවීම වළක්වා ගැනීම සඳහා බාහිරින් කරන ප්‍රතිකාර සේම ශරීරය ඇතුළට ලබා ගන්නා ආහාර පිළිබව ද ඔබ සැලකිලිමත් විය යුතුයි. මේ සඳහා විටමින් E සහ විටමින් C බහුල ආහාර වැඩි වශයෙන් ආහාරයට එකතු කර ගැනීම ප්‍රතිඵලදායකයි.උදේ ආහාරයට කැරට් ජූස්, තක්කාලි ජූස්, දොඩම් ආදී දේ එකතු කරගන්න පුළුවන් නම් වඩාත් හොඳයි. ඒ වගේම විටමින් E tablets ඔබට ෆාමසියෙන් මිලදී ගත හැකියි.විටමින් E tablet එකක් කඩලා එහි ඇති තෙල් ස්වරූපය ඇස් වටේ තවරා වෙදැඟිල්ලෙන් පිරිමැද ටිකකින් සෝදා දමන්න පුළුවන්. මීට අමතරව රෝස වතුරෙන් මුහුණ සේදීමත් වඩාත් හොඳයි.අද බොහෝ ෆාමසිවල සහ රූපලාවණ්‍ය ආලේපන විකිණීමට ඇති තැන්වල රෝස වතුර මිලදී ගැනීමටත් තිබෙනවා. උපදෙස් - ‘දමයන්ති සැලෝන්’ හි ප්‍රවීණ රූපලාවණ්‍ය ශිල්පිනි දමයන්ති විමලවීරගෙන්එහෙත් ඔබේ නිවෙසේ මිදුලේ නිතර රෝසමල් පිපෙන රෝස පඳුරු තිබේ නම් ඔබට නිවෙසේදීම ස්වභාවික රෝසවතුර හදාගන්නත් පුළුවන්. ඔබ කළ යුත්තේ රෝසමල් කිහිපයක මල් ‍පිරිසුදු ඇල්වතුර භාජනයකට කඩා දමා වසා තබා පැය කිහිපයකට පසු ඒ වතුරෙන් මුහුණ සේදීමයි.යකඩ බහුල ආහාර තමන්ගේ දිනපතා කෑම වේලට එක්කර ගන්න එකත් ඉතාමත්ම වැදගත්. නිවිති, තම්පලා වැනි එළවළු වර්ග නිතරම ආහාරයට එක්කර ගන්න. බොහෝ දෙනෙකුගේ ප්‍රියජනකම ආහාරයක් වන චොක්ලට් ආහාරයට ගැනිම නම් ඇස්යට කළුවීම වැඩිවීමට හේතුවක්.මධ්‍යසාර භාවිතය වගේම දුම්බීම නිසාත් මේ තත්ත්වය වැඩිවෙන්නට හේතුවක් වෙනවා. කැල්සියම් බහුල ආහාර වන හාල්මැස්සන්, කිරි වැනි දේ වැඩි වැඩියෙන් ආහාරයට එකතු කර ගන්න.මෙවැනිම සරල ප්‍රතිකර්ම වලින් ඔබේ ඇස් යට ඇතිවී තිබෙන දුර්වර්ණ විම් වළකා ගැනීමට හැකිය. මේ සියලු දේ ස්වාභාවික ද්‍රව්‍ය වීම නිසා සමට ඉන් වෙනත් බාහිර රෝගී තත්ත්වයන් ‍හෝ බලපැම් ඇතිවීම ඉතාම අවමයි. ඔබත් මේ ප්‍රතිකාර ක්‍රම අත්විඳ බලන්න.හේමාලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=av13102711</link>
    <topic>Hollywood News</topic>
    <author>සුජීව තේවහෙට්ටිගේ</author>
    <content>Hollywood Newsලෝකප්‍රකට හැරී පොටර් කතා මාලාවේ තවත් කොටසක් තමයි ‘ෆැන්ටෑස්ටික් බීස්ට්ස් ඇන්ඩ් වෙයා ටු ෆයින්ඩ් දෙම්'. මේ ප්‍රබන්ධය ඇසුරෙන් තවමත් චිත්‍රපටයක් නිර්මාණය වෙලා නැහැ. මේ ග්‍රන්ථය නිකුත්වීමට කලින් එක්තරා පුවත්පත් කලාවේදියකු ‘හැරී පොටර්’ ව හමුවුණා.හැරී පොටර් චිත්‍රපට මාලාවේ හැරී ලෙස රඟපෑ ඩැනියෙල් රෙඩ්ක්ලිෆ් හමුවූ ඔහු විමසුවේ ‘ෆැන්ටෑස්ටික් බීස්ට්ස්..’ කතාව අනුව චිත්‍රපටයක් නිර්මාණය කරන්නේ නම් එහි රඟපාන්නට කැමැති ද කියලයි. එහි දී ඩැනියෙල් පැවසුවේ හැරී ගේ චරිතය කෙබඳු අයුරකින් ගොඩනැ‍ඟේවිදැයි තමන් නොදන්නා නිසා එක්වරම ඒ ගැන යමක් ප්‍රකාශ කරන්නට අපහසු බවයි.මේ වන විට ඒ ප්‍රබන්ධය ඇතුළත් ග්‍රන්ථය ප්‍රකාශයට පත්වෙලා. එය කියවූ ඩැනියෙල්ට ඇතිවුණේ වචනයෙන් කිව නොහැකි අන්දමේ සතුටක්.“ජේ.කේ.රෝලින්ස් මහත්මියගේ අලුත්ම හැරී පොටර් පොත කියෙව්වාම මට හිතුණා, ආයෙමත් හැරී විදිහට රඟපාන්න. මම දැන් බලාගෙන ඉන්නෙ මීළඟ හැරී පොටර් චිත්‍රපටයේ වැඩ පටන්ගන්න තුරු.” ඩැනියෙල් තම බලා‍ෙපාරොත්තුව එලෙස හෙළි කළා.හොලිවුඩයේ සුපිරි නිරූපිකා කේ‍ට් මොස් පුවත්පත් කලාවටත් දැඩිව ඇලුම් කරන්නියක්. මෑතකදී ඇය සුප්‍රකට සඟරාවක සේවයට බැඳුණා. කවුරුත් දන්නා බ්‍රිතාන්‍යයේ ‘වෝග්’ සඟරාවේ මෝස්තර විශේෂාංග කර්තෘවරිය හැටියටයි ඇය සේවයට එක්වූයේ.“මම නම් ගොඩක් සතුටු වෙනවා, කේට් මොස් වගේ ප්‍රවීණ නිරූපණ ශිල්පිනියක් ‘වෝග්’ සඟරාවට එක්වීම ගැන. නිරූපණ කලාව ගැන ඇයට තියෙන්නේ සුවිශේෂ දක්ෂතාවක්. විලාසිතා ගැන ගැඹුරු දැනීමකුත් තියෙනවා.මේ නිසා ‘වෝග්’ සඟරාවට ගැළපෙන්නේ මොන ව‍ගේ මෝස්තර, විලාසිතා විශේෂාංග ද කියලා දැනුමක් කේට් ට තියෙනවා. ඒ දැනුමෙන් ‘වෝග්’ සඟරාවට එළියක් වැටේවි. මම හරිම කැමැතියි, එයත් එක්ක වැඩ කරලා එයාගෙ අත්දැකීම් ලබාගන්න.”කේට් ව අගයමින් මේ බව පැවසුවේ ‘වෝග්’ සඟරාවේ ප්‍රධාන කර්තෘවරිය වන ඇලෙක්සැන්ඩ්‍රා ශල්මන්.දශක 5ක රංගන ජීවිතයෙන් සමුගත් ප්‍රවීණ නළු එඩ් ලෝටර් පසුගියදා ජීවිතයෙන් ද සදහටම සමුගත්ත‍ා. ඒ වන විට ඔහු 74 වැනි වියෙහි පසුවුණා. දුර්ලභ පිළිකා රෝගයක් වැලඳුණු නිසයි, ඔහුට සිය ජීවිතය අහිමි වුණේ. 1968 දී රංගනයට පිවිසුණු ඔහු වඩාත් ප්‍රකටව සිටියේ වේදිකා නාට්‍ය විකට නළුවකු හැටියටයි.ඔහු රඟපෑ ‘ද ලෝන්ගස්ට් යාඩ්’ නම් වු හාස්‍යෝත්පාදක ටෙලි වෘත්තාන්තය ප්‍රේක්ෂකයන් අතර ජනප්‍රියත්වයට පත්වුණා. එය විකාශය වූ‍ෙය් 1974 දීයි. ප්‍රවීණ සිනමාකරු ඇල්ෆ්‍රඩ් හිච්කොක් අවසන් වරට නිර්මාණය කළ ‘ද ෆැමිලි ප්ලොට්’ චිත්‍රපටයේ ද එඩ්ලෝටර් රඟපෑවා.2011 දී ඔස්කා සම්මාන දිනූ ‘ද ආර්ටිස්ට්’ චිත්‍රපටයේ ද එම වසරේදී ම තිරගත වූ ‘ට්‍රබල් විත් ද කර්ව්’ චිත්‍රපටයේ ජනප්‍රිය නළු ක්ලින්ට් ඊස්ට්වුඩ් සමඟ ද ඔහු රඟපෑවා. තමන් රඟපෑ බොහොමයක් චරිත ප්‍රේක්ෂකයන් අතර ජනප්‍රිය වුවද බොහෝ දෙනෙකුට තමන්ගේ නම නිතරම අමතක බවයි පැවසුවේ.ඔහු රඟපෑ තවත් චිත්‍රපට කිහිපයක්ම ළඟදීම තිරගතවීමට නියමිතයි.සිනමාවේ සුපිරි වීරයන් දෙදෙනකු ගේ වික්‍රම එක් චිත්‍රපටයකින් දැකගැනීමේ විරල අවස්ථාව සිනමා රසිකයන්ට ළඟදීම උදාවේවි. ඒ, ‘සුපර්මෑන් වර්සස් බැට්මෑන්’ චිත්‍රපටයෙන්. ජැක් ස්නිඩර් අධ්‍යක්ෂණය කරන මේ අපූර්වතම චිත්‍රපටයේ රූගත කිරීම් පසුගියදා ආරම්භ වුණා.මේ චිත්‍රපටයේ ඇතුළත් වන පාපන්දු තරගයක් රූගත කිරීම ද ඒ සමඟම සිදු කෙරුණා. පාපන්දු තරගය මේ චිත්‍රපටය වෙනුවෙන් නිරූපණය කළේ ඇමෙරිකා එක්සත් ජනපදයේ නැ‍ඟෙනහිර ලොස් ඇන්ජලීස් හි වින්ගාට් සහ වික්ටර් වැලි විදුහල්වල පාපන්දු ක්‍රීඩකයන්.මේ විදුහල් දෙක අතර නිරූපණය කෙරුණු පාපන්දු තරගය සවස 6.30ට ආරම්භ වුණා. ඉන්පසුව තවත් දර්ශන කිහිපයක් නිරූපණ කෙරුණේ ‍ෙගාතෙම් විශ්වවිද්‍යාලයීය ගෘහස්ත ක්‍රීඩාංගණයේ දීයි. මේ තරග නැරඹීමට යොදාගෙන තිබුණේ ද සැබැවින් ම එම විදුහල්වල ‍ඉගෙනුම ලබන ශිෂ්‍යයන්මයි. මේ පාපන්දු තරග සාර්ථකව රූගත කළ බවයි චිත්‍රපටයේ අධ්‍යක්ෂවරයා පැවසුවේ.ජනප්‍රිය යොවුන් ගායිකා සෙලීනා ගෝමස් මීට දින කිහිපයකට උඩ දී නොසිතූ කරදරයකට මුහුණ දුන්නා. ඇමෙරිකාවේ පැවැති එක්තරා සංගීත ප්‍රසංගයක ගී ගායනා කරමින් සිටි ඇය හදිසියේම වේදිකාව මත ඇදවැටුණා. ඒ වුණත් ඇයට කිසිදු අනතුරක් සිදුවුණේ නැහැ.ඒත් එක්කම පැතිරී ගිය ආරංචියකින් කියවුණේ සෙලීනා ගායන දිවිය නිමාවට පත් කරන්න‍ට සූදානම් වන බවයි. මෑතකදී නිකුත් කළ ඇයගේ අලුත්ම ගීත ඇල්බමය වන ‘ස්ටාර්ස් ඩාන්ස්'වලින් පසුව නැවතත් ගීත ඇල්බම නිකුත් නොකෙරෙන බවත් පැවසුණා.මේ ආරංචිවලට පිළිතුරු දෙන සෙලීනා කියා සිටියේ ගායනයෙන් ඉවත් වන්නට තමන් තුළ කිසිදු අදහසක් නැති බවයි. සිනමා රංගනයටත් හපන්කම් දක්වන මේ යෞවනිය තවදුරටත් පැවසුවේ ඉදිරි කාලයේ දී චිත්‍රපට කිහිපයකම රඟපාන්නටත් බලාපොරොාත්තු වන බවයි. රංගනයත්, ගායනයත් සමබරව පවත්වා ගන්නට උත්සාහ කරන බවත් ඇය පැවසුවා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=av13102712</link>
    <topic>අපේ අරමුණ කලා ශිල්පීන්ගේ සුබසාධනයයි</topic>
    <author>ඉඳුනිල් වීරරත්න</author>
    <content>අපේ අරමුණ කලා ශිල්පීන්ගේ සුබසාධනයයි ‍ඔස්කා සංගමයේ සභාපති ජයන්ත ධර්මදාසගීත නිර්මාණක කේන්ද්‍රය (OSCA) (Outstanding Song Creator's Association) ශ්‍රී ලංකාවේ දේශීය ගීත ක්ෂේත්‍රයෙහි නියැළී සිටින ගායක ගායිකාවන්, ගීත රචකයන් සහ සංගීතඥයින් අතිබහුතරයකින් සමන්විත, ඔවුන්ගේ සුබ සාධනය, සෞඛ්‍ය සත්කාරක සේවා සහ සුභාවිත ගීතයේ අභිවෘද්ධිය වෙනුවෙන් ක්‍රියාත්මක වන ශ්‍රී ලංකාවේ බුද්ධිමය දේපළ පනතේ විධානයන් පරිදි විධිමත් ලෙස ලියාපදිංචි සාමූහික සංගමයක් ලෙස ක්‍රියා කරන සංසදයකි.දශකයක් ඉක්මවන ඉතිහාසයක් ඇති මෙම සංවිධානයේ පාලක මණ්ඩලයේ සභාපති වශයෙන් ආරම්භයේ පටන් ජයන්ත ධර්මදාස මහතා කටයුතු කරන අතර ඩබ්ලිව්. බී. ගනේගල, ආචාර්ය සුනිල් ජයන්ත නවරත්න, තිලක් හේවාකපුගේ, කිෂූ ගෝමස්, තිස්ස නාගොඩවිතාන, ආචාර්ය ඩී.එම්. කරුණාරත්න සහ සතිශ්චන්ද්‍ර එදිරිසිංහ මහත්වරු අධ්‍යක්ෂ මණ්ඩල සාමාජිකයෝ වෙති‍.ගීත නිර්මාණ කේන්ද්‍රය වාර්ෂිකව ඉදිරිපත් කරන ප්‍රසංග මාලාවේ මේ වසරේ ප්‍රසංගය ලෙස පැවැත්වෙන්නේ, විශාරද නන්දා මාලිනියන්ගේ ‘නන්දා මාලිනී ගී යාත්‍රා’ නම් ඒක පුද්ගල ගී ප්‍රසංගයයි.බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාව පූර්ණ වශයෙන් නවීකරණය කිරීමෙන් පසු ආරම්භක ප්‍රසංගය ලෙස මෙය නොවැම්බර් 02 වැනිදා පස්වරු 7.00 ට පැවැත්වෙයි.මේ ඒ පිළිබඳව ගීත නිර්මාණක කේන්ද්‍රයේ සභාපති ජයන්ත ධර්මදාස මහතා සමඟ කළ කෙටි පිළිසඳරයි.මෙතෙක් පැවැත්ව‍ූ ප්‍රසංගවලට වඩා මෙවර ප්‍රසංගය වෙනස්.මේ සංවිධානය ආරම්භයේ පටන් මෙහි සාමාජික කලා ශිල්පීන්ගේ සුබ සාධන කටයුතු වලට මුදල් සෙවීම සඳහා එම කලා ශිල්පීන්ව සම්බන්ධ කරගෙන අපි විවිධ ප්‍රසංග පවත්වලා තිබෙනවා.මෙවර අපි විශාරද නන්දා මාලිනී මහත්මියගේ ඒක පුද්ගල ගී ප්‍රසංගයක් පැවැත්වීමට අදහස් කළා. අපේ අධ්‍යක්ෂ මණ්ඩලය නන්දා මාලිනී මහත්මිය හමුවෙලා මේ පිළිබඳව කතා කළා. එතැනදී අපි ඇයට ගෙවීමට සෑහෙන මුදලක් සූදානම් කරගෙන ගොස් තමයි මේ ආරාධනාව කළේ.එහිදී “මුදල් ගැන කතා කළොත් මම එන්නෙම නෑ. මට මුදල් එපා. මම ඔයගොල්ලන් කරන මේ උතුම් කර්තව්‍යයට මගෙන් දෙන්න පුළුවන් සහයෝගය උපරිමයෙන් ලබා දෙනවා” කියලා ඇය පිළිතුරු දුන්නා. ඒ වගේ ම අපේ ආරාධනාව සතුටින් බාරගත්තා.ඒ ප්‍රතිචාරය ඔබ ඇතුළු පිරිස බලාපොරොත්තු නොවූවක්.ඇත්තටම අපට හිතාගන්න අපහසු වුණා. අපි දන්නවා ඇගේ ගීත ප්‍රසංගවලට තිබෙන ඉල්ලුම. ඉතින් ඇය ඉතා ම නිහතමානී ලෙස අපේ ඉල්ලීම පිළිත්තා. ඒ වගේ ම උපරිම දායකත්වය මේ සඳහා ලබාදෙන්න පොරොන්දු වුණා. ඒ විතරක් ද? මුදල් විතරක් නෙමෙයි වෙන කිසිම දෙයක්වත් ගේන්න එපා කිව්වා. ඒ සියලු ම දේ අපේ රටේ කලාකරුවන්ගේ සුබ සිද්ධිය වෙනුවෙන් යොදවන්න කියලා තමයි ඇය ඉල්ලුවේ. ඒ පිළිබඳව අප ඇයට ගෞරවනීය ස්තුතිය පුද කරනවා.‍මේ ප්‍රසංගයේ ඇති විශේෂත්වය ගැන කිව්වොත්.මෙහි ප්‍රසංග නිර්මාණ රචනයෙන් මහාචාර්ය සුනිල් ආරියරත්නයන් දායක වෙනවා. එතුමා පවා කිසිම මුදලක් අය කරන්නෙ නැතුව තමයි මීට දායකත්වය ලබාදෙන්නෙ. මේ ප්‍රසංගය ආචාර්ය රෝහණ වීරසිංහයන්ගෙ සංගීතයෙන් තමයි රසවත් වෙන්නෙ. කොළඹ බණ්ඩාරනායක සම්මන්ත්‍රණ ශාලාව නවීකරණය වුණාට පසුව පැවැත්වෙන පළමුවන ප්‍රසංගය වන්නෙත් මෙයයි. හරියටම පස්වරු 7.00 ට ප්‍රසංගය ආරම්භ වනවා. වෙනත් කිසිම බාහිර දෙයක් ඒ කියන්නෙ නර්තනාංග, කතා මේ වගේ කිසිම දෙයකින් තොරව ගීත ප්‍රසංගය පැවැත්වීමට කටයුතු යොදා තිබෙනවා.මේ ප්‍රසංගයේ ගායනා කෙරෙන ගීත තෝරා ගැනීම සිදුවුණේ කොහොමද?නන්දා මාලිනිය එදා මෙදා තුර ගායනා කර ඇති සෑම ගීතයකටම වගේ අපේ රටේ ජනතාව ප්‍රිය කරනවා. ඒ නිසා ප්‍රසංගය සඳහා ගායනා කරන ගීත තෝරා ගැනීමේ කටයුත්ත අපි මහාචාර්ය තුමාටත් නන්දා මාලිනී මහත්මියටත් පැවරුවා. තවත් මේ ප්‍රසංගයේ විශේෂත්වයක් තිබෙනවා. මෙහි සෑම ගීතයක්ම සජීවීව වාදනය වන සංගීතයට ගායිකාව විසින් සජීවීව ගායනා කරනවා.ඔස්කා සංවිධානය ආරම්භ වී වසර 11 ක්. මේ දක්වා කළ සේවා ගැන කෙටියෙන් හැඳින්වුවොත්.සුභාවිත ගීත නිර්මාණකරණයේ නියැළෙන අපේ කලා ශිල්පි ශිල්පිනියන් වෙනුවෙන් ඔස්කා සංගමයෙන් මේ දක්වා සුවිශාල වැඩ කොටසක් කර තිබෙනවා.වර්තමානයේ තරම් පහසු හා ලාබදායි ජංගම දුරකතන සේවා නොමැතිව තිබූ අවධියේ සංගමයේ වැඩි පිරිසකට ඩයලොග් ජංගම දුරකතන ලබාදීම, ක්‍රෙඩිට් කාඩ් පහසුකම් ලබාදීම, රුපියල් 80,000 ක උපරිමයකට යටත්ව වෛද්‍ය රක්ෂණය ලබාදීම සහ ජීවිත රක්ෂාවරණය ලබාදීම පෞද්ගලික මූල්‍යාධාර ලබාදීම රාත්‍රි 10 න් පසු ‍සංදර්ශන තහනම ලිහිල් කර ගැනීම, බුද්ධිමය දේපළ පනත බලාත්මක කරගැනීම සඳහා වැඩකටයුතු කිරීම මෙන් ම ඒ සඳහා හිමි කර්තෘ භාග ලබා ගැනීම සඳහා කටයුතු කිරීම වැනි දේ ඒ අතරින් කීපයක්.තවත් දෙයක් අවසාන වශයෙන් කිව යුතුයි. මේ ප්‍රසංගය සංවිධානය කරනවා කියන මොහොතේ සිට මේ වනතෙක් ම ප්‍රවේශපත් සඳහා තිබෙන්නේ ඉතා ඉහළ ඉල්ලුමක්. එහෙත් බණ්ඩාරනායක සම්මන්ත්‍රණ ශාලාවේ ඉඩකඩ තිබෙන්නේ ආසන 1600 යි. ඒ නිසා අපට තිබෙන එකම ප්‍රශ්නය එම ප්‍රමාණයට වඩා ප්‍රවේශ පත්‍ර නිකුත් කිරීමට නොහැකි වීමයි.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=av13102713</link>
    <topic>මේ අවුරුදු පහටම අලුත් සිංදුවක් කීවේ නෑ</topic>
    <author>ජෝජ් රොබ්සන් ද සිල්වා</author>
    <content>මේ අවුරුදු පහටම අලුත් සිංදුවක් කීවේ නෑ- විශාරද නන්දා මාලිනී“ගී යාත්‍රා” ප්‍රසංගය නොවැ. 02 වැනිදාගීත නිර්මාණක කේන්ද්‍රය (ඔස්කා) ඉදිරිපත් කරනු ලබන ‘නන්දා මාලිනී ගී යාත්‍රා’ ඒක පුද්ගල ගීත ප්‍රසංගය නොවැම්බර් මස 02 වැනිදා සවස 7.00 ට බණ්ඩාරනායක ජාත්‍යන්තර සම්මන්ත්‍රණ ශාලාවේදී පැවැත්වීමට නියමිතය.මෙරට සංගීත ක්ෂේත්‍රයේ ගී පද රචකයින්, සංගීතඥයින්, වාදකයින්, ගායක ගායිකාවන් සහ ශබ්ද පරිපාලකයින්ගේ සුබ සාධනය වෙනුවෙන් සංවිධානය වී ඇති ගීත නිර්මාණක කේන්ද්‍රයේ අරමුදල ශක්තිමත් කිරීම පිණිස පැවැත්වෙන මෙම ගීත ප්‍රසංගයේදී විශාරද නන්දා මාලිනී ගායන ශිල්පිනිය විසින් සිය සුභාවිත ගීතාවලියෙන් තෝරා ගත් ඇගේ දිවි මඟ කඩඉම් සනිටුහන් කළ ගීත සමුච්චයක් ගායනා කිරීම ද සුවිශේෂ ය. ඒ නිමිත්තෙන් මෙවර “ස්වර වර්ණ” නන්දා මාලිනියගේ සිතුවිලි සමඟ වර්ණ ගන්වමු.වහින්නට හැකි නම් ගිඟුම් දී වියළි ගම් බිම් වලට ඉහළින් ඉදෙන්නට හැකි නම් බතක් වී බතක් නොඉ‍ඳෙන පැලක රහසින්...!(පද - මහාචාර්ය සුනිල් ආරියරත්න)ඈ - ජීවත් වෙන ලෙයින්, මසින් නිර්මිත සැබෑ මිනිසුන්ගේ හැඟීම් සමඟ ආශ්චර්යවත් අයුරින් ගනුදෙනු කරමින් සත්සර සයුරේ සිය ‘ගී’ යාත්‍රා කරවන්නීය. ඒ ‘ගී යාත්‍රා’ - ජිවිතය උදෙසා ය. ඒ අරුතින් ඇය සිය සෞන්දර්ය චාරිකාවේ සියලු සහෘදයින් වෙනුවෙන් නොවැ. 02 වැනි දා සැන්ඳෑවේ ගයන්නී ය.“සංගීත ක්ෂේත්‍රයේ කලාකරුවන් කියන්නේ මාසිකව ස්ථිර ආදායමක් නොලබන පිරිසක්. යම් ලෙසකින් වියපත්ව, දුබලව හෝ ලෙඩක් දුකක් හැදී හෝ අසරණ වූවොත් ඔවුන්ගේ සුබ සාධනය සලසන්නේ කවුද? එය බැරෑරුම් ප්‍රශ්නයක්නේ.ඒ වෙනුවෙන් විසඳුම් ලබා දෙන්න මේ ක්ෂේත්‍රයේම ඉන්න කලා ශිල්පීන් වැඩි දෙනෙක් සාමාජික වී සිටින ‘ගීත නිර්මාණක කේන්ද්‍රය’ (‘ඔස්කා’ සංවිධානය) කලාකරුවන්ට සෞඛ්‍ය හා ජීවිත රක්ෂණාවරණයක් ලබා දීමටත් කටයුතු කරගෙන යනවා. එම ව්‍යාපෘතියේ අරමුදලට ආධාර කිරීමේ අරමුණ පෙරදැරීව තමයි මගේ මේ ‘ගී යාත්‍රා’ ප්‍රසංගය පවත්වන්නේ.”“මේ ඔස්කා සංවිධානයේ මමත් සාමාජිකාවක්. පණ්ඩිත් අමරදේව සර්ගේ සිට මේ රටේ සංගීත ක්ෂේත්‍රයේ නියැළි සිටින 85% ක් පමණ වන කලාකරුවන් පිරිසක් ‘ඔස්කා’ සංවිධානයේ සාමාජික සාමාජිකාවන් වී ඉන්නවා. හැම වසරකම ‘ඔස්කා’ සංවිධානයේ අරමුදල තර කිරීම පිණිස ගීත ප්‍රසංග කරනවා.මේ ප්‍රථම වතාව තමයි ඒක පුද්ගල ගී ප්‍රසංගයක් පවත්වන යෝජනාව සහ ආරාධනය ජයන්ත ධර්මදාස මහත්මයා ඇතුළු ‘ඔස්කා’ සංවිධානයේ අධ්‍යක්ෂ මණ්ඩලයෙනුයි. මම මේ ප්‍රසංගයට මුදල් අය කරන්නේ නැහැ. ප්‍රසංගයෙන් ලැබෙන ආදායම ‘ඔස්කා’ සංවිධානයේ අරමුදලට යොදනවා. අපේ ක්ෂේත්‍රයේ අපි අපිටම උදව් කරගන්න ලැබෙන මේ අවස්ථාව ඉතාම හොඳ අවස්ථාවක්. ඒ නිසා මට ලොකු සතුටක් දැනෙනවා.”ජයන්ත ධර්මදාසගෙන් නන්දාට ප්‍රණාම‘ගී යාත්‍රා’ ප්‍රසංගය ගෙන ඒමේදී ඔබට දායක වෙන අනිකුත් ශිල්පීන් කවුරුන් ද...?“මෙය තරමක් වෙනස් ස්වරූපයකින් ඉදිරිපත් කරන ප්‍රසංගයක්. මේ ප්‍රසංගයේ සංවිධාන කටයුතු සියල්ලම කරන්නේ ‘ඔස්කා’ සංවිධානයේ සාමාජික සාමාජිකාවන් වන අප විසින්මයි. ප්‍රවේශ පත් අලෙවි කරන්නෙත් අපිමයි. අපේ සාමාජික සාමාජිකාවන් වන ශිල්පීන් පවා ප්‍රවේශ පත් අරගෙන තමයි ප්‍රසංගය රස විඳින්නේ.ආරාධනා පත්‍ර නැහැ. නර්තනාංග නැහැ. නිවේදකයෝ නැහැ. මමම තමයි ප්‍රසංගය ඉදිරිපත් කරන්නේ. මේ ප්‍රසංගයේදී මම වින්ද මගේ ගායනා දිවියේ කඩඉම් සනිටුහන් කළ ගීත 25 ක් ගායනා කරනවා.මහාචාර්ය සුනිල් ආරියරත්න, කුලරත්න ආරියවංශ, බන්දුල නානායක්කාරවසම් සහ ප්‍රසංගය සංගීතවත් කරමින් ආචාර්ය රෝහණ වීරසිංහයන් ඇතුළු සහෘදයින් කීප දෙනකුම ‘ගී යාත්‍රා’ ගෙන එන්න දායක වෙනවා.”සැඳෑ කළුවර කර ගගා විත් ඔබේ පැල්පත මගේ දසුනින් ඈත් වූ සඳ මගෙ සරා සඳ තනිවෙලා මා තනිවෙලා...!(පද - මඬවල ඇස්. රත්නායක)සංගීත ක්ෂේත්‍රයේ සංගම් වලට හෝ සංවිධාන වලට හෝ වැඩි කැමැත්තක් පෙරදී නොදැක් වූ ඔබ මෙම ගීත නිර්මාණක කේන්ද්‍රය (‘ඔස්කා’) කෙරෙහි පැහැදී මෙහි සාමාජිකාවක් වුණේ ඇයි...?“අවුරුදු පනහකටත් වැඩි කාලයක් මට මේ ක්ෂේත්‍රයේ රැඳී සිටින්න ආශිර්වාද ලැබී තියෙනවා. ඒත් මම ඔය සංගම් කිසිවකට බැඳිලා උන්නේ නැහැ. ‘යහපත් පරමාර්ථ ඇති හොඳ සංගමයකට මිස ඔය කුමක් හෝ සංගමයකට බැ‍ඳෙන්නේ නැහැ’ කියලා මගේ ප්‍රතිපත්තියක් තිබුණා.‘ඔස්කා’ හොඳ නායකත්වයක් ඇති ශක්තිමත් සංවිධානයක් කියා මට හැඟුණා. වර්තමානයේ අපේ මේ ක්ෂේත්‍රයේ උද්ගත වී ඇති ගැටලු විසඳගන්න, කලාකරුවන්ගේ ආර්ථිකය ශක්තිමත් කරන්න ‘ඔස්කා’ සංවිධානය පියවර ගනිමින් සිටිනවා. එයම මොන තරම් අගය කළ යුතු කාරියක් ද? අපි එක් වී මේ සංවිධානය අපි වෙනුවෙන් රැකගන්න ඕනේ. මම මේ සංවිධානයට එකතු වුණේ ඒ පිරිසුදු සිතිනුයි.”‘ගී යාත්‍රා’ ප්‍රසංගයට පෙර ඔබ ඕස්ට්‍රේලියාවේදී ප්‍රසංග මාලාවක් පවත්වනවා නේද...?“සංගීතඥ ඔස්ටින් මුණසිංහයන්ගේ පුතා තරුපති සමඟ ඕස්ට්‍රේලියාවේ මෙල්බන් ඇතුළු ප්‍රධාන නගර ගණනාවක ‘නන්දා මාලිනි ගීතාවලිය’ නමින් ඒක පුද්ගල ගීත ප්‍රසංග මාලාවක් පවත්වනවා. එම ප්‍රසංග වල සංගීත අධ්‍යක්ෂ ලෙස කටයුතු කරන්නේත් තරුපති මුණසිංහමයි. ඕස්ට්‍රේලියාවේ සිට මා නැවත ලංකාවට එන්නේ ‘ගී යාත්‍රා’ ප්‍රසංගය සඳහායි.”අලුත් ගීත එකතුවක් දිගු කලකින් ඔබ නිකුත් නොකළේ ඇයි...?“අවුරුදු හයකින් විතර අලුත් ගීත එකතුවක් කළේ නැහැ තමයි. අද සංගීත ක්ෂේත්‍රයට සිදුවෙලා තියෙන හානිය පිළිබඳව කලකිරීමකින් මා ඉන්නේ. ගී පද රචනා පැත්තෙන් සහ ගායනය පැත්තෙන් විශාල රස භංගයක් සිදුවෙලා තියෙනවා.ඉතින් ඒ කලකිරීම හින්දා දැන් අවුරුදු පහකටත් වඩා කාලයක් තිස්සේ එකම අලුත් ගීතයක්වත් මං ගායනා කරලා නැහැ. ඒ වගේම මංකොල්ලකාරයන්ට හොර ගී තැටි ගහන්න වුණත් අද සංගීත සංගත තැටි කර්මාන්තයක් නැහැ. ඒ නිසා මම විතරක් නෙමේ, මගේ පරම්පරාවේ කිසිම ගායන ශිල්පිනියක් මෑත කාලයේ දී ගීත එකතුවක් කළේ නැහැ.”ඔබ පවත්වාගෙන යන ‘නන්දා මාලිනී’ සංගීත ආශ්‍රමයේ කටයුතු කෙසේ ද?“මේ දවස්වල හරිම කාර්යබහුලයි. ඒත් මගේ සංගීත ආශ්‍රමයට අලුතින් ළමයි බඳවා ගැනීමේ කටයුතුත් මේ අතරේ කරගෙන යනවා. සංගීත පන්ති පවත්වාගෙන යනවා. මෙය තමයි මගේ ආදායම් මාර්ගය. මගේ සංගීත ආශ්‍රමයේ දී කුඩා දරුවන්ගේ ඉඳලා වැඩිහිටි සිසුන් දක්වා සංගීත පන්තිත්, භාත්ඛණ්ඩේ සංගීත විභාගය හා ඩිප්ලෝමාව සඳහා සංගීත පන්තිත් පැවැත්වෙනවා.”අහස සේ ඔබ අනන්තයි සයුර සේ ඔබ අනන්තයි මේ විශ්වයේ මා දකින්නේ ඔබම පමණයි - ඔබ අනන්තයි...!(පද - මහාචාර්ය සුනිල් ආරියරත්න)ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=av13102714</link>
    <topic>විජේ මල්ලිගෙ කොලොම</topic>
    <author/>
    <content>විජේ මල්ලිගෙ කොලොමවිජේ මල්ලිට ශ්‍රී ලංකා පෝස්ට් එකෙන් ලෙටර්ස් එකක් ලැබෙනව පසුගිය දවසක. ලෙටර්ස් කිව්වට වයර් මාරු කර ගන්න එපා කට්ටිය, මේක ලව් ලෙටර්ස් එකක් කියලා. දැන් මොන ලව් ලෙටර්ස් ද? ෆෝන් එකේ එස්එම්එස් එකටයි, ලැප් එකේ චැට් එකට, එෆ්බී එකට, ස්කයිප් එකට තෑන්ක්යූ කියන්න ලව් ලෙටර්ස්වලට සොරි ඩොට් කොම්ම තමයි. ඒත් තාම ලෙටර්ස් එනවනේ අපිට. විජේ මල්ලිට ලෙටර් එක එවපු මෑන්ස්, නම, ගම, තියෙනව වයස නෑ. මෑන්ස් මල්ලි කෙනෙක් කියමුකො.ප්‍රශ්න පත්තරයක් එවනවා රිප්ලයිස් බලා‍ෙපාරොත්තු වෙනව කියලා. ස්ටෑම්ප්ස් ගහපු එන්විලොප් එකකුත් එවපු නිසා රිප්ලයි නොකරත් බෑනේ. ෆස්ට් ක්වෙස්ෂන් එක තමයි ලංකාවෙ ෆිල්ම් සීන් එකට එවෝඩ්ස් දීපු ෆෙස්ටිවල් එකක් තිව්වෙ කවදද, කවුද ඒක ඕගනයිස් කළේ කියලා. සෙකන්ඩ් එක තමයි මෑන්ස් අහනවා, ෆිල්ම්ස් ටැබ්ලොයිඩ් විතරද එවෝඩ්ස් ෆෙස්ටිවල් තිව්වෙ කියලා.මේ පොර ශ්‍රී ලංකාවෙ ෆිල්ම් ෆෙස්ටිවල් හිස්ට්‍රි එක ගැන මාස්ටර් එකක් ලියන්න ඉන්ෆෝ කලෙක්ට් කරනවද දන්නෙත් නෑ කියල හිතුණ වෙලාවකට. ආණ්ඩුව ඒ කියන්නෙ ස්ටේට් ෆිල්ම් එවෝඩ්ස් ෆෙස්ටිවල්ස් පටන් ගත්තෙ කවදද අන්තිම ලාස්ට් එක තිබ්බෙ කවදද, දැන් ඒව තියන්නෙ නැත්තෙ මොකද කියල, පහේ ස්කොලර්සිප් පොඩිවුන්ට දෙන ප්‍රශ්න පත්තරේ වගේ උත්තර ගොඩක් දීලා කරෙක්ට් ආස්න්වර් එක ලකුණු කරන්න කියලත් කියනවා.කරෙක්ට් ආන්ස්වර් එක මාර්ක් කරන්න කියල ආන්ස්වර්ස් පහ හයක් දෙනවා. (1) ආණ්ඩුවට සල්ලි නැති නිසා (2) කාලෙක ඉඳලා ලංකාවෙ පික්චර්ස් කියල ජාතියක් හදන්නෙ නැති නිසා (3) ෆිල්ම් කෝපරේෂන් එකට ඔය ෆෙස්ටිවල් ඕර්ගනයිස් කරනවට වැඩිය ඉන්ඩස්ට්‍රි එක නග්ගන වැඩ කරන්න තියෙන නිසා.(4) ශ්‍රී ලංකාවෙ ෆිල්ම්ස් වලට ‍එවෝඩ්ස් දෙන්න සුදුසු කට්ටිය තෝරන්න තරම් කොලිෆයිඩ් ජජස්ලගෙ ෂෝර්ටේජ් එකක් තියෙන නිසා (5) කෝපරේෂන් එකට නෙවි ආණ්ඩුවට ඕන ෆිල්ම්ස් වලට එ‍වෝඩ්ස් දෙන්න කියල ජජ් බෝඩ්ස්වල කට්ටිය රෙකමන්ඩ් කරන්නෙ නැති නිසා. විජේ මල්ලි ඒ ප්‍රශ්නෙට කරෙක්ට් ආන්ස්වර් එක මාර්ක් කරන එක සයිඩ් එකෙන් තියලා මෑන්ස්ගෙ ප්‍රශ්න පත්තරේට රිප්ලයිස් මතක් කළා. අප්පට සිරිගජ කිව්වලු.ෆිල්ම්ස් ෆෙස්ටිවල්ස් කිව්වම ඒ කාලෙ නේ කාලෙ. නිව්ස් පේපර්ස් කට්ටිය තමයි ලීඩ් එකේ. පස්සෙන් පස්සෙ, තව පාටීස් එන්ටර් වෙනව තමයි. දීපශිඛා, සරසවිය, ජනාධිපති ප්‍රසිඩන්ෂල් එවෝඩ්ස්, ස්වර්ණ සංඛ, ඕසීඅයිසී, සිග්නීස්, ලේටස්ට්ම එක ලක්ස් දෙරණ ෆිල්ම් එවෝඩ්ස්. ලක්ස් දෙරණ එවෝඩ්ස් මතක් වුණාමයි විජේ මල්ලිගෙ මීටරේට අහුවුණේ ඒ ෆෙස්ටිවල් එකේ එවෝඩ්ස් දුන්න මෙතඩ් එක අප්සෙට් කියලා මොකක්ද වලි සීන් එකක් දාපු ස්ටෝරිය.කවුද ඇක්ටින් කැප්ටන් කෙනෙක් ලියල තිබුණා කියන්නෙ, මෙච්චර සින්හලීස් ෆිල්ම්ස් තිබිච්ච රටේ, මොන මඟුලකට ටැමිල් ෆිල්ම්ස් එකකට මේජර් එවෝඩ්ස් දුන්නද කියල, මෑන්ස්, ජාතිවාදී, සොරි ජාතිකවාදී, ආපහු සොරි කිව්වා ඔය වචනෙ අහුවෙන්නෙම නෑ නේ විජේ මල්ලිට හැම තිසේසෙම.ජාතිවාද, ජාතිකවාද ඔය මොන මඟුලක්වත් නෙවි මගෙ හිතේ ජාත්‍යාල හරි, ඒක තමයි වර්ඩ් එක ජාත්‍යාලෙන් කන බොන, ඇඳුම් අඳින, ජාත්‍යාලෙන් ඇක්ට් කරන, ජාත්‍යාල ටෝක්ස් දෙන ඒ මෑන්ස්ට ඩෝං ගිහින් තිබුණලු නේ මේ රිසල්ට් එක දැකලා.විජේ මල්ලිගෙ කල්පනාව නම්, ඔය කියන ෆෙස්ටිවල් එකේ පැනල්ස් යාන්තමට හරි ගොඩ ආව ඔය රිසල්ට් එකෙන් විතරයි කියලයි. ඔය ටිකත් නොදුන්න නම්, ටයි මහත්තයගෙ පරණ කතාවමයි කියන්න වෙන්නෙ. අය්යෝ සිරිසේන කියලා. මොන ෆීල්ඩ් එකක පැනල් එකකට වුණත්, රිසල්ට් එනවුන්ස් කළාට පස්සෙ, ඒ ගැන හොඳ අහන්න ලැබෙන්නෙ කලාතුරකින්. හ‍ැමෝම සැටිස්ෆයි කරන්න එවෝඩ්ස් රෙකමන්ඩ් කරන්නත් බෑනේ.ලියුම එවපු මලයට අන්තිමට ලිව්වෙ, ශ්‍රී ලංකාවෙ තිබුණ නම්බර් වන් ෆෙස්ටිවල් එක, ප්‍රසිඩෙන්ෂල් ෆිල්ම් එවෝඩ්ස් දෙන්නෙ නැත්තෙ මොකද කියල ප්‍රසිඩන්ට්ට පොඩි චිට් එකකුත් පෝස්ට් කරල අහන ගමන්ම, සරසවිය වගේ තවත් නම්බර් වන් ෆෙස්ටිවල් එකක් තියාගන්න බැරුව ඉන්නෙ මොකද කියල මීඩියා මිනිස්ටර්ගෙනුත් අහන්න කියලා. ලක්ස් දෙරණ එවෝඩ්ස් ගැන මෑන්ස්ට ෆුල් කොන්ෆිමෙන්ෂල් රිපෝට් එකක් යැව්වා. කියවල බලලා ඕන දේවල් ටික විතරක් ගන්න කියලා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=av13102715</link>
    <topic>ගායකයන්ගේ හිමිකම බුද්ධිමය දේපළක් ලෙස අර්ථ ගැන්වෙන්නේ නැහැ</topic>
    <author/>
    <content>ගායකයන්ගේ හිමිකම බුද්ධිමය දේපළක් ලෙස අර්ථ ගැන්වෙන්නේ නැහැආචාර්ය වික්ටර් රත්නායකශ්‍රී ලාංකේය සංගීත ක්ෂේත්‍රයේ අඩුපාඩුවක්ව පැවති “බුද්ධිමය දේපළ කළමනාකරණ සංවිධානය” දැන් පිහිටුවා ගෙන ඇති අතර එය ජාත්‍යන්තර බුද්ධිමය දේපළ සංවිධානයේ ද ජාතික බුද්ධිමය දේපළ කාර්යාංශයේ ද පිළිගැනීමට ලක් වී ඇත.බුද්ධිමය දේපළ සුරැකීමේ කළමනාකරණය උදෙසා හිමිකම් ඇති නිර්මාණකරුවන්ගේ එකඟතාව හා එකමුතුව දැන් අවශ්‍ය වී ඇති බැව් “Authors Composers &amp;amp; Performers Organization of Sri Lanka” නමින් හැඳින්වෙන මෙම සංවිධානය බිහි කිරීම පිණිස පුරෝගාමීව කටයුතු කළ ප්‍රවීණ ගායන ශිල්පි සහ සංගීතඥ ආචාර්ය වික්ටර් රත්නායක පවසයි.එමෙන්ම දැනුවත් වී සිය සංවිධානයට එක්වන ලෙස සියලුම ගී නිර්මාණකරුවන්ට ආරාධනා කරන වික්ටර් රත්නායකයන්ගේ අදහස් අපි මෙලෙස පෙළ ගස්වමු.“අප ජීවත් වන ආසියානු කලාපයේ සංගීත ක්ෂේත්‍රයේ බුද්ධිමය දේපළ හිමිකම් සුරකින හා කළමනාකරණ සංවිධානයක් නැති එකම රට ලෙසින් ලෝක බුද්ධිමය දේපළ සංවිධානය හඳුනාගෙන ඇත්තේ ශ්‍රී ලංකාවයි. එය අපේ රටේ සංගීත ක්ෂේත්‍රයේ බුද්ධිමය පිරිසක් නැති බව ලෝකයාටම කියා පෑමක්.ශත වර්ෂ එකහමාරකටත් අධික කාලයක පටන් ලෝකයේ සුරැකෙන මානව හිමිකමක් අප රටේ සංගීත ක්ෂේත්‍රයේ ප්‍රජාවට අහිමි වී තිබීම අපට මදි පුංචි කමක් නොවේ යැයි කියන්නට පුළුවන් කාට ද...?මේ බුද්ධි හීනත්වයේ නොදැනුවත්කම ප්‍රයෝජනයට ගන්නා සුළු පිරිසක් අපගේ බුද්ධිමය දේපළ සූරාකමින් සිටින හැටි අපි දකිනවා. එය මුල්‍යමය වශයෙන් 2005 - 2006 පූර්ණ වසරකට ගණන් බලා ඇති පරිදි වසරකට රුපියල් මිලියන පනහකටත් වැඩි මුදල් ප්‍රමාණයක්.මෙය මහ දහවලේ ඇස් පනාපිට කරනු ලබන කොල්ලකෑමක්. මේ කොල්ලය නිසා, මේ අපයෝජනය නිසා සිදු වී ඇති නපුරුම ව්‍යසනය නම් මේ ක්ෂේත්‍රයේ පිරිස් අතර ඇති වී තිබෙන නොමනාපකම් හා නොහොඳ නෝක්කාඩු. එය බුද්ධිමත් සංගීත නිර්මාණකරුවන් අතර ඇතිවීම ඛේදජනක කරුණක්.”* සංගීත ක්ෂේත්‍රයේ දී “බුද්ධිමය දේපළ” යනු නිර්මාණකරුවන්ගේ පෞද්ගලික දේපළ (නිර්මාණ) නොවේ ද...?“බුද්ධිමය දේපළ යනු පෞද්ගලික දේපළක් පමණක්ම නොවේ. එය යම් විටක ජාතිය සතු පොදු දේපළක් ද වන්නේ ජාත්‍යන්තරමය වශයෙන් එම නිර්මාණය වෙත ළඟාවන කීර්තිය භුක්ති විඳිනුයේ හුදු නිර්මාණකරුවන් පමණක්ම නොවීම නිසා. එය වටහා ගැනීමට නොහැකි වීම ජාතික දුබලතාවයක්.මේ නිසාම පෞද්ගලිකව මේ ප්‍රශ්න විසඳා ගැනීමට උසාවි ගානේ රස්තියාදු වීමට සමහරු පෙලඹී සිටිනවා. මෙය කිසි විටකත් එමඟින් විසඳා ගත හැකි ප්‍රශ්නයක් නොවන බව තේරුම් නොගන්නේ මන්ද යන්න අද වන විට අපට ඉතිරිව ඇති ප්‍රශ්නයක්.ජාතික ගැටලුවක් විසඳිය හැකි වන්නේ පොදු සම්මුති, එකඟතා ගිවිසුම් හා නීති රෙගුලාසි අණපනත් මඟින් ගොඩ නැගෙන ආචාරධර්ම, විනය ධර්ම ඇතුළත් සම්ප්‍රදායක් ප්‍රචලිත කිරීමෙන් පමණයි. ආචාර ධර්ම තුළ හැසිරීමම යම් බුද්ධිමය තත්වයක් හුවා දැක්වීමක්.”* මේ වනවිට බුද්ධිමය දේපළ හිමිකම් සුරැකීම පිළිබඳව අණ පනත් පනවා දශක හතරකට ආසන්න කාලයක් ගතවී ගොස් තිබෙනවා නේද...?“බුද්ධිමය දේපළ හිමිකම් සුරකින අණපනත් පනවා දශක හතරකට ආසන්න කාලයක් ඉක්ම ගොස් තිබුණත් ඒ අණපනත් අනුව ක්‍රියාකිරීම සඳහා ක්‍රමවේද සකසා ගන්නට සූදානම් පිරිසක් සංගීත ක්ෂේත්‍රයේ මෙතෙක් බිහි නොවීම අප ලැජ්ජාවට පත් කරවන්නක්. මඟ හොඳට තිබුණත්, යන්නට දෑස පෙනුණත් කටු අකුල් සහිත වන ලැහැබටම වඳින්නේ ඇයි ද යන්න විමතියට කරුණක්.එම නිසා සංගීත නිර්මාණකරුවන් තම බුද්ධිමය දේපළ රැක ගැනීමට මුල්ම පෙලඹවීම ඇති කළ ඒ ඉතිහාසගත සිද්ධිය මෙහි ලා දැක්වීම නිර්මාණකරුවන්ට මෙන්ම ඒවා පරිහරණය කරන්නන්ගේ ද ඇස් ඇරවීමකට ඉවහල් වනු ඇතැයි මම සිතනවා.වර්ෂය 1847. නගරය පැරිස් නුවර. ස්ථානය - ‘ලෙ ඇම්බැසඩර්ස්’ බොජුන් හල. එක් සන්ධ්‍යාවක ප්‍රංශයේ ප්‍රසිද්ධ සංගීත නිර්මාණකරුවන් ත්‍රිත්වයක් වන අර්නස්ට් බූජේ, පෝල් හෙන්රියස් සහ වික්ටර් පැරිසෝ ඉහත කී අවන්හලේ මේසයක මධුවිත තොලගාමින් සිටියා. ඒ සිටින අතරේ සිදුවූයේ ඔවුන් තිදෙනාගෙන් එක් අයෙකුගේ අවධානය අසල වූ සංගීත වාදන කණ්ඩායම වෙත ඇදී යාමයි.හේතුව නම් ඔහු සතු නිර්මාණයක් මෙම වාදක කණ්ඩායම විසින් පැමිණ සිටියවුන් රසවත් කිරීමට යොදා ගැනීමයි. තම නිර්මාණයක් මෙසේ වාණිජමය පරමාර්ථයකින් ප්‍රයෝජනයට ගෙන තිබීම නොඉවසූ ඔහු තම මිත්‍රයින්ට එය සැළ කළා.එකමුතු වූ ඔවුන් තිදෙනා තම නිර්මාණය අවසරයකින් තොරව එසේ යොදා ගැනීම වෙනුවෙන් වන්දි මුදලක් ගෙවන තුරු තමන් පරිභෝජනය කළ මධුවිත සඳහා මුදල් ගෙවීමට සූදානම් නැති බව ප්‍රකාශ කළා. පසුව එය උසාවියේ නඩුවක් දක්වා දුරදිග ගියා.එම නිර්මාණයේ ප්‍රකාශක ජූල්ස් කොලොම්බියර් ගේද සහාය ලැබූ නිර්මාණකරුවෝ නඩුවෙන් ජයග්‍රහණය කළා. එය සිදු වී නොබෝ කලකින් එනම් 1851 දී ප්‍රංශයේ Society of Authors Composers and Publishers (SACEM) සංවිධානය බිහි වුණා.අද අපි බොජුන් හලකට ගිය විට අපේ නිර්මාණ කීයක් නම් පරිහරණය වෙනවාද...? අපිත් අපේ බිල්පත නොගෙවා එම අපයෝජනයට විරෝධය පළ කරමින් වන්දි ඉල්ලුව හොත් කුමකින් කුමක් වෙයිද...? මේ පොදු ප්‍රශ්නය අපි විසඳා ගන්නේ කවදාද...?”* ජාත්‍යන්තර බුද්ධිමය දේපළ පිළිබඳ නීතියට වෙනස්ව අප රටේ ගායන ශිල්පියාටත් හිමිකම් ලැබෙන අයුරු 2003 අංක 36 දරන සංශෝධිත බුද්ධිමය දේපළ පනතින් සිදු කෙරුණු ක්‍රියාදාමය ගැටලු සහගත නොවන්නේ ද...?“ඉහත සිද්ධිය තුළින් ගම්‍ය වන කරුණු ගණනාවක් අතුරින් ප්‍රධාන වශයෙන් අපට පෙනී යන්නේ මේ තරම් කාලයක් මුළුල්ලේ මේ මානව හිමිකම් සුරකින ලෝක නීතියේ ගී පද රචකයා, සංගීත රචකයා සහ සංගීත නිර්මාණ ප්‍රකාශකයා බුද්ධිමය දේපළට හා කර්තෘ භාගයට ඍජු හිමිකම් ඇති බවයි. ලෝක නීතිය එසේ පවතිද්දී ගායකයා හට සම භාගයක් හිමි කර දීම 2003 අංක 36 දරන සංශෝධිත බුද්ධිමය දේපළ පනතින් සිදු වූ අපූරුතම ක්‍රියාදාමයක්.එය බුද්ධිමය දේපළක් ලෙසින් කිසිසේත් අර්ථ නොගැන්වෙන අතර මෙය අප ශ්‍රී ලාංකේය ගීත ලෝක භාවිතයේ දී ගැටලු සහගත තත්වයකට මුලපිරීමට ඉඩ කඩ ඇති බව පෙනී යනවා. මක්නිසාද යත් ලෝක කර්තෘ භාග කළමනාකරණ ආයතන CMO (Collective Management Organization) ගායකයා වෙනුවෙන් කර්තෘ භාග එක්රැස් නොකිරීමත් එවැනි වූ ක්‍රියා කලාපයකට ඔවුන්ගේ ආයතනික ව්‍යවස්ථා සංග්‍රහය තුළින් නෛතිකව බැඳී නොසිටීමත් පෙන්වා දිය හැකි ය.”* එක් රටක එක ආයතනයක් පමණක් විය යුතු “බුද්ධිමය දේපළ කළමනාකරණ සංවිධානයක්” පිහිටුවීම උදෙසා පසුගිය කාලයේ දී ඔබත් පුරෝගාමී වූවා නේද...?“ඔව්. මේ පිළිබඳ උවමනාවෙන් දැනුවත්ව ඒ සඳහා වෙහෙස වූ මා ඇතුළු නිර්මාණ ක්ෂේත්‍රයේ අතළොස්සකගේ ව්‍යායාමයට පින්සිඳුවන්නට දැන් අප විසින් මෙරට සංගීත ක්ෂේත්‍රයේ බුද්ධිමය දේපළ කළමනාකරණ සංවිධානයක් පිහිටුවා ගනු ලැබ ඇති අතර එය ජාතික බුද්ධිමය දේපළ කාර්යාංශයේ ද, ලෝක බුද්ධිමය දේපළ සංවිධානයේ ද පිළිගැනීමට ලක් වී තිබෙනවා. එය හඳුන්වනු ලබන්නේ ‘Authors Composers &amp;amp; Performers Organization of Sri Lanka’ යන නාමයෙනි.ලෝකයේ එක් රටකට මෙවන් ආයතන තිබිය යුත්තේ එකක් පමණක් බැව් ලෝක බුද්ධිමය දේපළ සංවිධානයේ පිළිගැනීමයි. මක්නිසාදයත් විද්‍යුත් මාධ්‍ය ආයතන හට සංවිධාන කීපයකට කර්තෘ භාග මුදා හැරීම සිදුකළ නොහැකි අතර නිර්මාණකරුවා විටින් විට සංවිධාන මාරුව (පිල් මාරුව) සිදුවුව හොත් එය ද මාධ්‍ය ආයතන දැඩි අපහසුතාවයකට පත් කරවන අතරම එවැනි අවස්ථාවන්හිදී නිසි ලෙස කර්තෘ භාග කළමනාකරණය සිදු නොවීම හේතුවෙන් නිර්මාණකරුවන්ගේ ආර්ථිකමය ප්‍රතිලාභ නැවතත් අනතුරට පත් වීම සිදුවිය හැකිය.එපමණක් නොව ලෝකය පුරා විසිරී සිටින කර්තෘ භාග කළමනාකරණ ආයතන එක් රටක තම සහෝදර එක් සංවිධානයක් සමඟින් පමණක් කටයුතු කිරීමේ පහසුව හා නිර්වද්‍යභාවය ප්‍රායෝගිකව පසක් කරගෙන ඇති නිසාමත් විය හැකියි.”  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=av13102716</link>
    <topic>රුසියානු සාහිත්‍ය උලෙළේදී අබේසිංහයන්ට ප්‍රණාම සම්මාන</topic>
    <author/>
    <content>රුසියානු සාහිත්‍ය උලෙළේදී අබේසිංහයන්ට ප්‍රණාම සම්මානරුසියානු සාහිත්‍ය උත්සවය මෙවර මෙම 30 වැනි දින පස්වරු 4.00 ට කොළඹ රුසියානු කේන්ද්‍ර ශ්‍රවණාගාරයේදී පැවැත්වෙන අතර එහිදී ආචාර්ය ඩබ්ලිව්. ඒ. අබේසිංහයන්ගේ අඩසියවසක සාහිත්‍ය කලා මෙහෙවර ඇගැයීමකට ලක් කර ප්‍රණාම පිළිගැන්වෙයි.ඔහුට එදින ශ්‍රී ලංකාවේ රුසියානු තානාපති අලෙක්සාන්දර් ඒ. කර්චාවා මහතා අතින් ලියෝ තෝල්ස්තෝයි සම්මානය පිරිනැමෙනු ඇත. චූලානන්ද සමරනායක හා මහින්ද චන්ද්‍රසේකර දෙසුම් පවත්වති. හේතු පාඨ කියවීම සිංහල විශ්ව කෝෂයේ සහකාර කර්තෘ රන්ජන දේවමිත්‍ර සේනාසිංහ ගෙනි.සිංහල සංස්කෘති ආයතනය 59 සංවත්සරයට සමගාමීව නාට්‍ය උලෙළක් පැවැත්වෙන අතර ‘ඔතෙලෝ’, ‘සක්කාය දිට්ඨි’, ‘ගැබ්බර මිනිසා’, ‘මාතෘ’, ‘ගුරු තරුව’, ‘රඟපෑම් ඉවරයි’, ‘රාස්ස පරාස්ස’ යන නාට්‍ය මෙම 30 දා සිට නොවැම්බර් 06 දා දක්වා මරදාන ටවර් හෝල් රඟහලේදී වේදිකා ගත කෙරේ.‘ආදර මීනා’ චිත්‍රපටය නිර්මාණය කළ කීර්ති බණ්ඩාර තවත් චිත්‍රපට දෙකකට සැරසෙයි.එකක් ‘බෝනික්කෝ’ නම් වූ ළමා චිත්‍රපටයයි. අනික ‘මහ වළගම්බා’ ය. ඔහු අධ්‍යක්ෂණය කළ ‘අලි පැටියෝ බලාගෙනයි’ නම් වූ ළමා චිත්‍රපටයේ ද දැන් වැඩ නිම වී ඇත.“එක හිත නැති නුඹේ හිතත් දහඅට වංගුව වාගේ” ගීතය ගායනා කරමින් ක්ෂේත්‍රයේ නමක් දිනාගත් කුමා අත්තනායකගේ නවතම ගීත එකතුව “සෙනෙහසක් ලොව තියේ නම්” නොවැම්බර් 02 වැනි දින සවස 2.30 ට බෙන්තොට ගාමිණී ජාතික පාසල් ශ්‍රවණාගාරයේදී එළි දකී.සාහිත්‍ය සම්මානලාභී ප්‍රවීණ ගීත රචක රත්න ශ්‍රි විජේසිංහ සමඟ තිඹිරියාගම බණ්ඩාර මෙදින ප්‍රධාන දෙසුම් පවත්වති.කිරිබත්ගොඩ විහාර මහා දේවි බාලිකා විදුහලේ 9 වැනි ශ්‍රේණියේ ඉගෙනුම ලබන වෙනුරි සත්තුෂි විජේකෝන් ශිෂ්‍යාව 2013 වසරේ වයස අවුරුදු 15න් පහළ ජාතික පාසල් ජිම්නාස්ටික් ක්‍රීඩිකාවක ලෙස පළමුවැනි ස්ථාන දෙකක් ද දෙවැනි ස්ථාන දෙකක් ද දිනාගැනීමට සමත්ව සිටියි.ඇය පළමුවැනි ස්ථාන දෙක දිනා ඇත්තේ පිණුම් අශ්වයා සහ සමබර දණ්ඩ යන තරග ඉසව්වලිනි. දෙවැනි ස්ථාන දෙක දිනා ඇත්තේ භූමි ව්‍යායාම සහ අසමසම පෝල යන තරග ඉසව්වලිනි.2013 ජාතික පාසල් සමස්ත ලංකා ජිම්නාස්ටික් කාන්තා තුන්වැනි ස්ථානය තම විදුහල වෙනුවෙන් දිනාගන්නට සමත් වූයේ ද වෙනුරි සන්තුෂි ශිෂ්‍යාවය. ඇය පසුගිය වසරේ පැවති ජිම්නාස්ටික් තරග ඉසව්වලින් රන් පදක්කම් 3ක් ද රිදී ‍පදක්කමක් ද දිනා ඇත.උදාර එස්.ලියන්වල මහතා මෙම ශිෂ්‍යාවගේ පුහුණුකරු වශයෙන් කටයුතු කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=av13102717</link>
    <topic>තහනම් අඩවිය</topic>
    <author>කුමාර සිරිවර්ධන</author>
    <content>තහනම් අඩවියළාබාල යුවතියන් ඇසුරු කරන බවට බිරියගෙන් චෝදනාඉතාලියේ අගමැති ධූරය දරමින් සිටි කෝටිපති සිල්වියෝ බර්ලුස්කෝනි 2008 වසර මුලදී මාධ්‍ය අමතා ප්‍රකාශ කළේ 18 හැවිරිදි ‍මෝස්තර නිරූපිකාවක වූ නොඑමි ලෙටිසියො සහ තමන් අතර කිසිම ආදර සම්බන්ධතාවක් නැත කියායි.“මගේ එහෙම සම්බන්ධයක් නැති වගට මම මගේ දරුවන්ගේ හිස් මත අත් තබා දිවුරන්න සූදානම්. එවැනි සම්බන්ධයක් ඇතැයි ඔප්පු වුවහොත් මම තවත් එක මිනිත්තුවක්වත් අගමැති ධූරයේ ඉන්නේ නැතිව ඉල්ලා අස්වෙනවා” සිල්වියෝ බර්ලුස්කෝනි මාධ්‍යවලට පැවසුවේය.මෙහිදී ඔහුගේ දියණියක වූ මරීනා බර්ලුස්කෝනි ද තම පියාගේ උපකාරයට ඉදිරියට පැමිණියාය.“තාත්තා සහ නොඑමි අතරේ කිසිම සම්බන්ධයක් නැහැ. මේ චෝදනාව තාත්තාගේ දේශපාලන ජීවිතයට එරෙහිව කළ කුමන්ත්‍රණයක්” ඇය මාධ්‍යවලට ප්‍රකාශ කළාය.ඉතාලියේ ටැබ්ලොයිඩ් පුවත්පත් දිගින් දිගටම කීවේ සිල්වියෝ බර්ලුස්කෝනි හා නොඑමි අතර සම්බන්ධතාවක් පවතින බවත් එය මුලින්ම මාධ්‍ය වෙත හෙළිකළේ බර්ලුස්කෝනි ගේ බිරිය වෙරෝනිකා ලාරියෝ බවත් ය.ඊට සති කිහිපයකට පෙර වෙරෝනිකා අධිකරණය වෙත ගොස් බර්ලුස්කෝනි වෙතින් දික්කසාද වීමට අවසර ඉල්ලා සිටි අතර එහිදී ඇය නඟා තිබූ එක් චෝදනාවක් වූයේ ඔහු ළාබාල යුවතියන් ඇසුරු කරන බවය.මාස ගණනකට පසු බර්ලුස්කෝනි මාධ්‍ය ඉදිරියේම තමන් හා නොඑමි අතර සබඳතාවක් ඇති බව පිළිගත්තේය. එවැන්නක් නැතැයි තමා තම දරුවන්ගේ හිස් මත අත තබා දිවුරන්නේ යැයි තමන් කී බව ඔහුට අමතක වී තිබිණි. සිල්වියෝ බර්ලුස්කෝනි වයස්ගත අනංගයෙක් වූයේය. ඔහුගේ ජීවිත කාලය පුරා අනන්තවත් හෙළි වූ සහ හෙළි නොවූ පෙම් පුවත් තිබිණි.1936 සැප්තැම්බර් 29 දා උපන් සිල්වියෝ බර්ලුස්කෝනි ඉතාලි කෝටිපතියකු මාධ්‍ය අධිරාජ්‍යයකු හා දේශපාලනඥයෙක් වූයේය. 1994 - 95, 2001 - 2006 සහ 2008 - 2011 කාලයන්හි ඔහු එරට අගමැති ධූරය ද ඉසිලුවේය.‘මීඩියා සෙට්’ මාධ්‍ය සමාගමේ කොටස්කරුවකු වූ ඔහු ඉතාලියේ ඒ.සී.මිලාන් පාපන්දු කණ්ඩායමේ හිමිකරුවා ද විය. 2013 වසරේ ෆෝබ්ස් සඟරාවට අනුව ලෝකයේ ධනවතුන්ගේ ලැයිස්තුවේ 194 වැනි ස්ථානය ඔහුට හිමිය. ඔහුගේ වත්කම ඩොලර් බිලියන 6.2ක් පමණ වෙයි.බර්ලුස්කෝනි අගමැති ධූරය දැරූ කාලයන්ගේ එකතුව වසර නවයකි. ඒ අනුව දෙවැනි ‍ලෝක මහා සංග්‍රාමයෙන් අනතුරුව ඉතාලියේ වැඩිම කාලයක් අගමැති ධූරය දැරූ තැනැත්තා ද ඔහු ය. මේ වන විට බදු වංචා චෝදනාවකට වැරදිකරු වී දඬුවම් ලබා සිටින සිල්වියෝ බර්ලුස්කෝනි මධ්‍යම පාන්තික, දරු තිදෙනකුගෙන් යුත් පවුලක වැඩිමල් දරුවා වූයේය.ස්ටටාලේ සරසවියෙන් නීති උපාධිය ගෞරව සහිතව සමත් වූ ඔහු වයස අවුරුදු 29 දී මුලින් ම විවාහ වූයේ කාර්ලා එල්විරා ඩෝලොග්ලියෝ නමැත්තිය සමඟිනි. එම විවාහයෙන් ඔහු දියණිය මරීනා සහ පුතු පියෙර් සිල්වියෝ ලැබුවේය.ඒ සමකාලීනව ඔහු අනංගයකු වී සිටි බවට සාධක නැත. කෙසේ වෙතත් වසර පහළොවකට පසු ඔහු සම්බන්ධතා ඇති කරගත්තේ නිළියක වූ වෙරෝනිකා ලාරියෝ සමඟිනි. බර්ලුස්කෝනිට වඩා වසර 20කින් බාල වූ ඇය ඉතාලි සිනමාවේ බාල ගණයේ චිත්‍රපටවල හා වේදිකා නාට්‍යවල රඟපෑවාය. බර්ලුස්කෝනි හමුවීමෙන් අනතුරුව ඇය රඟපෑමෙන් සමුගත් අතර ඔහු සිය පළමු බිරිය වෙතින් දික්කසාද වුයේය.බර්ලුස්කෝනි වෙරෝනිකා සමඟ 1990 දෙසැම්බර් 15 දා විවාහ වූ අතර ඉන් ඔහු දරු තිදෙනකුටම පියකු වූයේය. වෙරෝනිකා මුල පටන්ම ගත කළේ සමාජයෙන් ඈත්වූ ජීවිතයකි. සැමියා සමඟ එක්ව ප්‍රසිද්ධ වීමට අකැමැති වූ ඇය දරුවන් රැක බලාගනිමින් නිවෙසට වී නිහඬ ජීවිතයක් ගත කලාය.වසර 2007 වන තුරු සිල්වියෝ බර්ලුස්කෝනි එම තත්ත්වය පිළිකෙව් කළ බවක් පෙනෙන්නට නැත. එහෙත් සියල්ල වෙනසට ලක්වූ බවක් පෙනෙන්නට ඇත්තේ 2007 ජනවාරියේ ඉතාලියේ රූපවාහිනී සම්මාන උලෙළකට අදාළ ව ප්‍රභූවරුන් සහභාගි වූ සාදායක දීය. එම සාදය බර්ලුස්කෝනිට අයත් රූපවාහිනී නාළිකාවක් මඟින් විකාශය කෙරිණි.“ඇත්තෙන්ම මම විවාහකයෙක් නොවුණා නම් මම දැන්මම ඔයාව කසාද බඳිනවා” 70 හැවිරිදි කෝටිපති අගමැතිවරයා එහිදී පැවසුවේ මෝස්තර නිරූපිකාවක හා අනාගත ඉතාලි පාර්ලිමේන්තු මන්ත්‍රීවරියක වූ ම‍ාරා කාෆගන් අමතාය. “ඔයා එක්ක මම අපායට වුණත් යන්න ලෑස්තියි”රූපවාහිනියෙන් විකාශය වූ මෙම ප්‍රකාශයට මාධ්‍ය මඟින් ද විශාල ප්‍රචාරයක් ලැබිණි. එම ප්‍රකාශය ඇත්තෙන්ම වෙරෝනිකාට පෞද්ගලිකව එල්ල වූ ප්‍රහාරයක් ද වූයේය. ඉන් ඇගේ කීර්තියට සිදුවූ හානිය සුළුපටු නැත.වෙරෝනිකා ලාරියෝ ඊට දින ගණනකට පසු ඉතාලියේ ප්‍රමුඛතම පුවත්පතක් වූ ‘ල රිපබ්ලිකානා’ පුවත්පතට සම්මුඛ සාකච්ඡාවක් ලබා දෙමින් මෙසේ පැවසුවාය. “මගේ සැමියාගේ එම ප්‍රකාශයෙන් නිහඬ ජීවිතයක් ගත කළ මගේ කීර්තියට ආත්මාභිමානයට යම් හානියක් සිදුවූ වග ඇත්ත. එයින් ඔහු තමන්ගේ කීර්තියටත් හානියක් කරගත්තා. අගමැතිවරයෙක් එවැනි ප්‍රකාශයන් කළ යුතු නැහැ. ඔහු වෙනුවෙන් මම ඒ ප්‍රකාශය ගැන මහජනතාවගෙන් සමාව අයැද සිටිනවා.”වෙරෝනිකාගේ එම ප්‍රකාශය සහිත පුවත්පත නිකුත් වී පැය ගණනක් ඇතුළත බර්ලුස්කෝනි තම ප්‍රකාශය පිළිබඳ තමන්ගේ බිරියගෙන් හා මහජනතාවගෙන් සමාව ඉල්ලමින් ලිඛිතව ප්‍රකාශයක් මාධ්‍ය වෙත නිකුත් කළේය.තවත් වසරක දෙකක කාලය ගතවන තුරු බර්ලුස්කෝනි ගේ ජීවිතයේ වෙනත් පෙරළි සිදුවූ බවක් පෙනෙන්නට නැත. එහෙත් ඔහු ගේ ජීවිතයට සිකුරා ලැබූ බව පෙනී යන්නේ 2009 සිටය. 2009 වසර පුරා ඔහු වටා සිටියේ ළාබාල යුවතියන්ය. එම යුවතියන් හා බර්ලුස්කෝනි පිළිබඳ කටකතා පැතිර යද්දී ඔහුගේ බිරිය වෙරෝනිකා ඒ සියල්ල පිළිබඳ හෙළූයේ උපේක්ෂා සහගත බැල්මකි.“රූමත් යුවතියන් පිරිවරාගෙන හිඳීම සමලිංගිකයකු වනවාට වඩා හොඳයි” බර්ලුස්කෝනි ප්‍රසිද්ධියේ ප්‍රකාශ කළේ එම වකවානුවේදීය.ඒ අතරතුර වෙරෝනිකා අධිකරණය වෙත ගොස් බර්ලුස්කෝනි වෙතින් දික්කසාදය ඉල්ලා සිටියාය. තම සැමියා නිතරම ළාබාල යුවතියන් පිරිවරාගෙන සිටිතැයි චෝදනා නැඟූ ඇය ඔහු ගැන කීවේ මෙවැන්නකි. “ඔහු ඇත්තෙන් ම ප්‍රතිකාර ලැබිය යුතු මානසික රෝගියෙක්”එම ප්‍රකාශය අසත්‍යයක් නොවේ. ඒ වන විට 73 හැවිරිදිව හුන් බර්ලුස්කෝනි වටා නිතරම ළාබාල යුවතියෝ රංචු ගැසී සිටියහ. ෆ්‍රැන්සෙස්කා පැස්කාලේ ඉන් එක් යුවතියකි. 1985 ජූලි 15 දා උපන් ඇය මංගල ඡායාරූප ශිල්පියකුගේ දියණියක වූවාය. ‘සිල්වියෝ වී මිස් යූ’ යනුවෙන් ආරම්භ කළ සංගමයේ ප්‍රධානත්වය දැරුවේ ඇයයි.සිල්වියෝ බර්ලුස්කෝනි ඇය හා රහස්‍ය සම්බන්ධතාවක් පවත්වාගෙන ගිය බව පසුව හෙළි විය. වයස අවුරුදු 14 පටන් රූපවාහිනී ක්ෂේත්‍රයේ කටයුතු කළ ඇගේ එකම සිහිනය වූයේ ජනප්‍රිය රූපවාහිනී ශිල්පිනියක වීමයි. ඊට මඟ පාදා ගනු පිණිස ඇය මාධ්‍ය අධිරාජයකු වූ බර්ලුස්කෝනි ගේ සිත, කය පිනවන්නට ඉදිරිපත් වූවා විය හැකිය. පසු කලෙක දේශපාලනයට ද පිවිසි ෆ්‍රැන්සෙස්කා නේපල්ස් නගර සභා මන්ත්‍රීවරියක ද වූවාය.“මොකටද හංගන්නෙ? මම බර්ලුස්කෝනිට, රූපවාහිනී ක්ෂේත්‍රයට වගේම දේශපාලනයටත් ආදරෙයි” ඇය ප්‍රසිද්ධියේ ප්‍රකාශ කළාය.තම පියාටත් වඩා වයස්ගත වූ බර්ලුස්කෝනිට තුරුලු වී ඇය ඔහු යන යන තැන ගියාය. විශේෂයෙන්ම ඔහුට අයත් වූ ඒ සී මිලන් පාපන්දු කණ්ඩායම සහභාගි වූ සෑම තරගයකදීම පාහේ ප්‍රේක්ෂකාගාරයේ බර්ලුස්කෝනිට තුරුළුව හිඳගෙන සිටියේ ෆ්‍රැන්සෙස්කාය. 2012 දෙසැම්බර් 16 දා සිල්වියෝ බර්ලුස්කෝනි ප්‍රසිද්ධියේ ප්‍රකාශ කළේ තමන් ෆ්‍රැන්සෙස්කා සමඟ නීත්‍යානුකූලව විවාහ ගිවිස ගන්නවා කියාය.ඒ වන විට අගමැතිවරයකුගේ හා කෝටිපතියකුගේ බිරිය හා සහායිකාව ලෙස හැසිරිය යුතු අන්දම ඇයට උගන්වන්නට බර්ලුස්කෝනි ගුරුවරියක ද සේවයට එක්කරගෙන සිටියේය. මාරියෝ රෝසරියෝ රෝසි එම ගුරුවරිය වූවාය.නමුත් ෆ්‍රැන්සෙස්කා නොදැන සිටියේ බර්ලුස්කෝනිට තවත් පෙම්වතියන් රැසක් සිටින බවය. ඒ සමඟම ඔහුට සමීප වීමට තැත් කළ බල්ගේරියානු නිළියක පැවසුවේ ෆ්‍රැන්සෙස්කෝ පැස්කාලේ සමලිංගිකත්වයට ඇබ්බැහි වූ යුවතියක බවය.ලබන සතියේෆ්‍රැන්සෙස්කෝ ගේ ගුරුවරිය බර්ලුස්කෝනිගේ යහනටකුමාර සිරිවර්ධනකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=av13102718</link>
    <topic>කේමදාස මාස්ටර් නම් වූ සොඳුරු ආඥාදායකයා</topic>
    <author>ජෝජ් රොබ්සන් ද සිල්වා</author>
    <content>කේමදාස මාස්ටර් නම් වූ සොඳුරු ආඥාදායකයා24 වැනිදාට යෙදුණු සංගීතඥ ආචාර්ය ප්‍රේමසිරි කේමදාසයන්ගේ අනුස්මරණය නිමිත්තෙනි.ආචාර්ය කේමදාසයන් සහෘදයින් විසින් හඳුන්වනු ලැබුවේ “මාස්ටර්” ලෙසින් ය. නිර්මාණකරණයේ දී වාදනයෙන් දායක කර ගත් සිය වාද්‍ය ශිල්පීන්ගේ සොඳුරු ආඥාදායකයා ද වූ “මාස්ටර්” පිළිබඳව එම සහෘදයින්ගේ සැමරුම් අකුරු කළ සමරු සටහනකි මේ.ජනප්‍රිය ගායන ශිල්පීන් වන ආචාර්ය වික්ටර් රත්නායක, ටී. එම්. ජයරත්න, අමරසිරි පීරිස්, මර්වින් පෙරේරා, නෙවිල් ප්‍රනාන්දු (Los caballeros) සහ සමන්ත පෙරේරා මෙන්ම ආචාර්ය රෝහණ වීරසිංහ, සරත් දසනායක, එම්. කේ. රොක්සාමි, පැට්රික් දෙනිපිටිය, මොහොමඩ් සාලි, ස්ටැන්ලි පීරිස්, අර්නස්ට් සොයිසා, සරත් ද අල්විස්, එච්. එම්. ජයවර්ධන, සෝමපාල රත්නායක, ඩී. ඩී. ගුණසේන, කලණි පෙරේරා, තිස්සසිරි පෙරේරා, උපාලි කන්නන්ගර, මහින්ද බණ්ඩාර වැනි සංගීතඥයින් ද ආචාර්ය කේමදාසයන්ගේ වාද්‍ය වෘන්දයන්හී කටයුතු කර ඇති අතර දක්ෂ වාදන ශිල්පීන් ගණනාවක් ද ඔවුන් හා එක් වී ඇත.ඔවුන් අතර හියුගෝ ජයමහ, ඒලියන්ද සොයිසා, විජේරත්න රණතුංග, නේසන් ත්‍යාගරාජා, ලතීප් මිස්කින්, සනී පෙරේරා, ඩග්ලස් ෆර්ඩිනන්ඩ්, බෙලා කර්කස්, හාවෙ ඩියුට්රම්, මිස් ප්‍රින්සි, මල්ලිකා වරකාඋල, එඩ්වඩ් සෝමපාල, පුන්‍යසිරි මහවත්ත, බර්ටි රණසිංහ, ලක්ෂ්මන් ජෝශප් ද සේරම්, කරුණාරත්න ජයසිංහ, ක්ලෝඩ් ප්‍රනාන්දු, වයි. එම්. සුමනසිරි, ඩබ්ලිව්. බී. ෆොන්සේකා, රොකී ලේටන්, හෂිනි හල්පේ, එච්. පී. කරුණාරත්න, මොහොමඩ් නූර්දීන්, උපතිස්ස පෙරේරා, ධර්මසිරි පෙරේරා, රංජිත් අබේනන්ද, සෝමසිරි බද්දේගම, ගුණසේන කුරේ, නිහාල් පෙරේරා, පියනන්ද පෙරේරා, හර්ෂ බුලත්සිංහල, ප්‍රදීප් රත්නායක ඇතුළු බොහෝ පිරිසක් වෙති. මෙම සමරු සටහනේදී අඩ සිය වසකටත් වැඩි කාලයත් ආචාර්ය කේමදාසයන් සමඟ නිර්මාණ කටයුතු සඳහා වාදනයෙන් දායක වූ ගුණසේන කුරේ ඇතුළු වාදන ශිල්පීන් මෙන්ම “සුපර් ස්ටාර්ස්” (season - 2) වැනි වැඩමුළු ආදියේදී එක්ව කටයුතු කළ සංගීතඥ නවරත්න ගමගේ ද අදහස් දැක්වීම විශේෂයකි.ඉන්දීය ඒකාධිකාරිය බිඳ දැමු පෙරළිකාරයා- ගුණසේන කුරේ“මම ප්‍රේමසිරි කේමදාසයන් සමඟ 1961 ඉඳන්ම එයා නැතිවෙන තුරුම කටයුතු කළා. එයාගේ පළමු චිත්‍රපටිය තමයි ‘සැපත සොයා’ ඒකටත් මං සහභාගි වුණා. චිත්‍රපට වලට අමතරව ඔපෙරා, සංධ්වනි, බැලේ, වේදිකා නාට්‍ය, ටෙලි නාට්‍ය වැනි හැම එකකටම මං සහභාගි වුණා.සංගීත ක්ෂේත්‍රයේ අධ්‍යක්ෂවරුන් හුඟාක් එක්ක මමත් සහභාගි වෙලා තියෙනවා. ඒත් ඒ ගොල්ලන්ගේ නැති සුවිශේෂ ලක්ෂණයක් තිබුණා මාස්ටර්ගේ. ඒක නිර්මාණ පැත්තෙන් මං හිතන්නේ බොහොම හොඳ ටැලන්ට් එකක්. සමහර වෙලාවට එක නෝට් එකක් වත් ගේන්නේ නැහැ ස්ටුඩියෝ එකට. එයා එවෙලේ චිත්‍රපටියක් නම් ඒ චිත්‍රපටිය බලලා සුදුසු අයුරු සංගීතය නිර්මාණය කරන්න තීරණයක් ගන්නේ.සමහර ටෙලි නාට්‍ය වලටත් සංගීතය නිර්මාණය කළේ එහෙමයි. ‘දඬුබස්නාමානය’ වගේ හැම එකක්ම කළේ එහෙමයි. දැනුයි මේ කල්පනා කරලා කරන්නේ කියනවා. ඒවා සම්මාන වලටත් පාත්‍ර වෙලා තියෙනවා. සමහර වෙලාවට ‘ඔයා මේක ප්ලේ කරන්න, මෙයා මේක ප්ලේ කරන්න’ කියලා අපි එකිනෙකාට කටින් කියලා නිර්මාණ කරලා තියෙනවා ක්ෂණිකව. මම බය නැතුව කියනවා ඒක ඒ බව.”“අපේ සිනමා සංගීතයේ දී ඉන්දියානු ශිල්පීන්ගේ ඒකාධිකාරී ක්‍රමය බිඳ දැම්මේ මාස්ටර් තමයි. ‘සුළං කුරුල්ලෝ’ වැනි චිත්‍රපට ගීත ඊට හොඳ උදාහරණ. එවැනි මෙහෙවරක් කරන්න වෙන කාටවත් හැකි වුණේ නැහැ.”කේමදාස හැර වෙන මාස්ටර්ලා කවුරුත් නැහැ- සෝමසිරි බද්දේගම“1960 ගණන් වල ඉඳලා තමයි මම මාස්ටර් සමඟ වැඩ කළේ. මාස්ටර්ට මම සෑහෙන්න ගරු කරනවා. මාස්ටර් ජීවත් වනතුරු මම මාස්ටර් සමඟ වැඩ කළා. මාස්ටර්ගේ අඩුව නම් දැන් සෑහෙන්න රටට දැනෙනවා. ඒක පිරිමහන්න අමාරුයි.මාස්ටර්ගේ ආභාසය නිසා අපිත් දියුණු වුණා. ඒක ඉතින් අනිවාර්යෙන් අපි කියන්න ඕනේ. මාස්ටර් කොයි වැඩකට ගියත් හරි ඉහළින් ඒ වැඩේ කරනවා. ඒ වගේම කෙළින් වැඩ කළ පුද්ගලයෙක්. රෙකෝඩින් එකකට ගියත් මාස්ටර් කවුරු නැතත් අපි ඉන්න තුන් හතර දෙනෙක් දම්මලා ඒ රෙකෝඩින් එක කරනවා. මාස්ටර්ගේ තිබුණු ලොකු දක්ෂකමක් ඒක. එවැනි හැකියාවක් තිබුණු එකම එක පුද්ගලයා කේමදාස මාස්ටර් විතරමයි. මාස්ටර්ල විරලයි. කේමදාස මාස්ටර්ලා වෙන කවුරුත් නැහැ.”වාදකයින්ට ගරුත්වයක් ලබා දුන්නා- නිහාල් පෙරේරා“මාස්ටර් මට සමීප වුණේ 1976 දී ‘ජූලි’ කියලා නාට්‍යයක සංගීතය කරද්දී. මම එතකොට වැඩ කළේ රාජ්‍ය සංගීත කණ්ඩායමේ. ආධුනිකයන්ට අත දීම සම්බන්ධයෙන් ඉතාම හොඳ ගතිගුණ මාස්ටර් ළඟ තිබුණා. ආධුනිකයි කියලා අත හරින්නේ නෑ එයාව හිතට ඇල්ලුවානම්. දක්ෂ නම් අලුත් වුණත් පරණ වුණත් එයාගෙන් වැඩ ගන්න පුළුවන් හොඳ දක්ෂ ඉවක් මාස්ටර්ට තිබුණා. මාව සිතාර්, ගිටාර් දෙකටම දිගටම යොදා ගත්තා.”මාස්ටර් අපට සුවිශේෂ පුද්ගලයෙකු වුණා. අන්තිම දවස්වල ඇපලෝ රෝහලේ නැවතී ප්‍රතිකාර ලබද්දී මමත්, මගේ සිතාරි දුවත් නිතරම වාගේ මාස්ටර් ළඟින් උන්නා. අපි වගේ වාදන ශිල්පීන්ට මේ ක්ෂේත්‍රයේ වෘත්තිය ගෞරවයක් ලබා දුන්නු මාස්ටර්ට මගේ විශේෂ ආදරය හැමදාමත් හිමි වෙනවා.”මාස්ටර්ගේ අභාවය නිසා අපිට නායකත්වයක් නැති වුණා- සමන්ත පෙරේරා“මම මාස්ටර් එක්ක අවුරුදු 20 ක් වගේ කාලයක් වැඩ කළා. ඉතින් ඒ අවුරුදු 20 සහ ඔහු නැති වුණාට පස්සේ මේ කාල සීමාව ගත්තාම අපට දැනෙනවා මොකක්දෝ හිස් බවක් අපි වැඩ කටයුතු කරන් යනකොට. අපි ඉස්සර වැඩ කරද්දී පොඩි ශක්තියක් තිබ්බා හැම තිස්සෙම. මොකක් හෝ ප්‍රශ්නයකදී ඒකට මුහුණ දෙන්න අපට නායකත්වයක් තිබුණා. ඇත්තට අද වෙනකොට ඒක නැති වෙලා තියෙනවා මාස්ටර්ගේ අභාවයත් එක්ක. ඒත් අපේ වැඩ කටයුතු කෙරෙනවා. කෙරුණට අර ශක්තිය අඩු බව තමයි අපිට දැනෙන්නේ.”“මාස්ටර් බිහි කළ නිර්මාණ ගත්තාම අපිට ඒ නිර්මාණ අලුත් ඒවා වුණානේ. ඒ කියන්නේ ඒ සියල්ලම මාස්ටර් ලංකාවට හඳුන්වලා දුන්නු ඒවා. බොහෝ ආගන්තුක සංගීත නිර්මාණ ලංකාවට හඳුන්වා දුන්නේ කේමදාස මාස්ටර්. ඉතින් ඔහු කාලයක් තව අපි අතර ජීවත් වෙලා හිටියා නම් අපට තව අලුත් අලුත් නිර්මාණ දැක ගන්න අහ ගන්න තිබුණා. අපේ අභාග්‍යයට එතුමා නැති වුණා.”“එතුමා මොකක් කළත් හැමදාම අලුත් වෙන චරිතයක්. ඒ කියන්නේ වියපත්ව රෝගාතුර වුණාට ඔහුගේ අදහස් වලින් හැමදාම අලුත් තැනක හිටියේ. ඉතින් මං හිතනවා අනිත් සංගීත අධ්‍යක්ෂවරුන්ටත් මේ කලා ක්ෂේත්‍රයේ වැඩ කරන අනික් සියලු දෙනාටමත් ඒක ආදර්ශයක් වෙනවා කියලා. මොකද වරක් මට මතකයි ඔහු අසනීප වෙලා ලේ මාරු කරනකොට හොස්පිට්ල් එකේ ඔහු ඒ කාරණාව මැෂින් වලින් කෙරෙන ගමනුත් අර වීඩියෝ එකක් දා ගෙන ටෙලි නාට්‍යයක් බැලුවා. ඊළඟට මියුසික් කරන්න තියෙන ටෙලි නාට්‍යය. අන්න ඒ වගේ. ඒ කියන්නේ අසනීප තත්ත්වය කියලා කවදාකවත් ඒ ගැන හිත හිත තැවුණේ නැහැ.සංගීතය උදෙසා විවාදාත්මක චරිතයක් වුණා- නවරත්න ගමගේ“අද සංගීත ක්ෂේත්‍රය බැලුවොත් ‘මාස්ටර්’ වැනි චරිතයක් නැති වීමේ පාඩුව අපිට හොඳටම දැනෙනවා මේ වසර පහ තුළ. එයා හරි විවාදාත්මක චරිතයක්. එතකොට ඒක ගෙනාවේ මියුසික් සඳහාමයි. කොච්චර වුණත් වීර්යයව වැඩ කරලා තියෙන්නේ එකම පිරිසක් එක්ක. ඒ කියන්නේ මාර්කට් එකට යන පිරිසත් එක්ක නෙමෙයි. එතකොට එතැනදි තේරුම් අරන් තියෙනවා එයා එයාගේ වැඩේට ඕනි අය කවුද කියන එක. මාස්ටර් ඒ ආධිපත්‍ය තියන් හිටියා.”“ලංකාවේ සිම්පනි, ඔපෙරා වැනි විවිධ සංගීත ආකෘති පිළිබඳ එයා අත්හදා බැලීම් කළාට පස්සේ අද වනතුරු කෙරිලා නැහැ තාම. විශාල හිස්තැනක් තියලා තමයි ගිහිල්ලා තියෙන්නේ. ඒ වගේම අලුතින් හිතන කෙනෙකුට හිතන්න පදනමකුත් හදලා දීලා තියෙනවා.අනිත් එක කටහඬ භාවිතාව අතින් හැමෝටම වඩා වෙනස් විදිහට අරන් තියෙනවා. එච්. ආර්. ජෝතිපාලගේ එක විදිහක්. එම්. එස්. ප්‍රනාන්දුගේ තව විදිහක්.උදාහරණයක් ලෙස කියනවා නම් එම්. එස්. ගැයූ ‘රෝස කැකුළ රෝසා’ සහ ‘රන්කඳ පුන්සඳ රැව් දිදී’ සහ ජෝතිපාල ගැයූ ‘ආදර මල් පවනේ’ වැනි ගීත. පණ්ඩිත් අමරදේවයන්ගේ හඬත් එයා පාවිච්චි කරලා තියෙනවා. මාස්ටර්ට හොඳටම තේරෙනවා කටහඬ කොහොමද තියටර් එකට ගන්නේ කියන එක.ධර්මසිරි බණ්ඩාරනායකගේ හරි ධර්මසේන පතිරාජගේ හරි ෆිල්ම් වල ඒ උසස් භාවිතාව අරගෙන තියෙනවා. එතැනදී ජන මනස හොඳින් හඳුනාගෙන තියෙනවා. සම්භාව්‍ය තත්ත්වයන් හා ජනප්‍රිය තත්ත්වයන් කොහොම ද මිනිස්සු ඔසවා තබන්නේ කියන දැනුම මාස්ටර්ගේ නිර්මාණ හරහා පැහැදිලිව පෙනෙනවා.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=av13102719</link>
    <topic>නළු නිළියන්ගේ සාර්ථකත්වය ප්‍රේක්ෂකයන් පිළිගත් තරමටයි</topic>
    <author>අරුණි මුතුමලී</author>
    <content>නළු නිළියන්ගේ සාර්ථකත්වය ප්‍රේක්ෂකයන් පිළිගත් තරමටයි- ටෝනි රණසිංහවේදිකාවෙන් උපන් රංගධරයකු වූ ඔහු දශක ගණනාවක් රිදීතිරයේ ද සිය ආධිපත්‍යය පතුරවන්නට විය. “අපේ කට්ටියට ඔහු නැතිවම බැරි චරිතයක් විය. පුංචි තිරයේ ද ඔහුගේ රංගනයට වශීකෘත වූවන්ගෙන් අඩුවක් නොවීය.එහෙත් මේ වන විට රංගනයට වඩා ඔහුට සතුටක් ගෙන එන්නේ ඉංග්‍රීසි ජාතික විලියම් ශේක්ස්පියර් නම් වූ ශ්‍රේෂ්ඨ නාට්‍ය රචකයාගේ නිර්මාණ සිංහලයට පරිවර්තනය කිරීමෙනි. අඩ සිය වසක් ඉක්මවන රංගන දිවියේ හා පරිවර්තන කාර්යයේ අත්දැකීම් අප සමඟ බෙදාගත් ඔහු ප්‍රවීණ ශිල්පී ටෝනි රණසිංහය.* විලියම් ශේක්ස්පියර්ගේ නිර්මාණ පිළිබඳ ඔබ මෙතරම් උනන්දු ඇයි?එයට එකම හේතුව තුරුණු වියේ සිටම වේදිකා නළුවකු හැටියට ඒ නාට්‍යවල එන ප්‍රබල චරිත සිංහලෙන් රඟපෑමට මා තුළ තිබූ දැඩි ආශාවයි. ඒත් අවාසනාවකට වගේ මගේ නාට්‍ය ගුරු වන සුගතපාල ද සිල්වා මහතාගේ කැමැත්තක් තිබුණේ නැහැ සිංහලෙන් ඒවා කරන්න.එයට හේතුව හැටියට ඔහු කී‍ෙව් ශේක්ස්පියර් නාට්‍ය කිහිපයක් හැර අනිත්වා ප්‍රේක්ෂකයාට අව‍බෝධ කරගැනීම අපහසු වෙයි කියායි.* ඒත් ඔබ දැන් ඒ නාට්‍ය පරිවර්තනය කර තිබෙනවා?ඔව්. මම බොහෝ ශේක්ස්පියර් නාට්‍ය පිටපත් කළා. බ්‍රිතාන්‍ය මණ්ඩලයේ ඇති තැටි අධ්‍යයනය කළා. ඒ දවස්වල මගේ හිතේ තිබුණේ නැහැ මා ඒවා පරිවර්තනය කළ යුතුයි කියා. නමුත් අපේ අහේතුවකට වගේ ශේක්ස්පියර් නාට්‍යවලින් දහයක් පමණ හැර අනෙක්වත් හරියට පරිවර්තනය වී නැහැ.*ඔබ කෙතරම් දුරට ශේක්ස්පියර් ගැන අධ්‍යයනය කළාද?මගේ ගැන වැරැදි මතයක් තිබෙනවා මම දරුණු අධ්‍යයනයක් ශේක්ස්පියර් ගැන කළා කියලා. නමුත් ඔහුගේ එක් නාට්‍යයක අවබෝධය ලබන්න ඒ සයුර තරණය කරන්න ලේසියෙන් බැහැ.පසුගිය සියවසේ ශ්‍රේෂ්ඨ නළුවකු හා අධ්‍යක්ෂවරයකු ලෙස නම් දැරූ ශ්‍රීමත් ජෝන් ගියල්ගුඩ් පවා දන්නේ ශේක්ස්පියර්ගේ නාට්‍යවලින් 10ක් පිළිබඳව පමණයි. විශ්වවිද්‍යාලයේ වුවත් එක් කතාවක් හරියට අධ්‍යයනය කරන්න වසර තුන හතරක් ගත වනවා. ඉතින් අපි කොහොමද ඒ නාට්‍ය 37ක් පමණ සම්පූර්ණයෙන් අධ්‍යයනය කරන්නේ?* ශේක්ස්පියර් නාට්‍ය බොහෝවිට සිංහලට පරිවර්තනය වී තිබියදීත් ඔබ යළි පරිවර්තනය කරන්න සිතුවේ ඇයි?මමත් දැන් පරිවර්තකයකු නිසා අනෙක් පරිවර්තන ගැන කීම සුදුසු නැහැ. කොහොම වුණත් මීට වසර හාරපන්සියයකට පෙර භාවිත වූ ඉංග්‍රීසි බස සහ අද්‍යතන ඉංග්‍රිසි බස අතර යම් වෙනසක් තිබෙන බව අප පිළිගත යුතුයි. ඒ වගේම සමහර දෙබස් ඉංග්‍රිසියෙන් සිංහලට හැරවීමේ දී තේරුම පිළිබඳ වරක් දෙවරක් නොවේ කීපවරක්ම සිතිය යුතු වනවා.‘ජුලියස් සීසර්’ හා ‘දොළොස්වැනි රාත්‍රිය’ ඔබ පරිවර්තනය කළා. මීළඟ පරිවර්තනය කුමක්ද?ලබන වසරේ මුල් භාගයේ දී මා දැනට පරිවර්තනය කර ඇති අනෙක් නාට්‍යවලින් ‘මච් අ ඩූ අබවුට් නතිං’, ‘මිඩ් සමර් නයිට්ස් ඩ්‍රීම්’ සහ ‘ඔතෙලෝ’ යන කෘති එළිදැක්වීමට මගේ හිතවත් ප්‍රකාශකයා වන ප්‍රේම් දිසානායක මහතාගේ සහාය බලාපොරොත්තුවෙන් සිටිනවා.ඊළඟට ‘රෝමියෝ ජුලියට්’, ‘හැම්ලට්’ හා ‘ටෙම්පස්ට්’ ස්ථිර වශයෙන් ම එළිදක්වනවා. නමුත් ‘මැක්බත්’ කෙතරම් ජනප්‍රිය වුණත් එය අවාසනාවන්ත නාට්‍යයක් කියායි බොහෝ දෙනා කියන්නේ. ඒත් ‘මැක්බත්’ නාට්‍ය පරිවර්තනයත් එළිදැක්වීම තමයි මගේ අරමුණ.ඔබ හිතන්නේ පරිවර්තනය හා අනුවර්තන අතරින් වඩා පහසු කුමක් කියාද?මගේ මතය අනුව නම් අනුවර්තනයක් කිරීම ස්වතන්ත්‍ර නිර්මාණයක් තරමටම අපහසුයි. පරිවර්තනයකදී ඒ අදාළ කාලය, එකල සාහිත්‍යය ඒ රට, ලෝකය ගැන දැනගෙන ඉඳිම පරිවර්තකගේ පහසුවට කරුණක්. ‘ජුලියට් සීසර්’ පරිවර්තනයේදී ඒ යුගය ගැන දිගු ප්‍රස්තාවනාවක් ලීවේත් ඒ නිසයි.ශේක්ස්පියර් නිර්මාණ ලොව පුරා ජනප්‍රිය වීමට හේතුව කුමක් කියාද ඔබ සිතන්නේ?සමහර විට බ්‍රිතාන්‍ය අධිරාජ්‍යවාදය නිසා අප මේ තරම් ශේක්ස්පියර් ගැන කතා කරනවා වෙන්න පුළුවන්. නමුත් ඒ කාලේ ලේඛකයන්ටත් කීවේ කවීන්ද්‍රයා කියලයි. ඒ නිසා ශ්‍රේෂ්ඨතම කවීන්ද්‍රයකු ලෙස ශේක්ස්පියර් හඳුන්වන්නේ අධිරාජ්‍යවාදය නිසාමයි කියා හිතන්න බැරි හේතු කිහිපයකුත් තිබෙනවා.සෝවියට් රුසියාව 1950 දී පමණ එරටට පැමිණීමට ඉඩ දුන්නේ කලාකරුවන් දෙදෙනකුට පමණයි. ඉන් එක් අයෙකු වූයේ චාල්ස් ඩිකන්ස්. අනෙක් කෙනා ශේක්ස්පියර්. ඒ කියන්නේ ඔවුන්ගේ නිර්මාණවලට. ඒ වගේම ස්ටාලින් ‘හැම්ලට්’ කථාවට විරුද්ධ වුණා. නමුත් මේයර් හෝල්ඩ් කියා තිබෙනවා මේ මුළු ලෝකයේම නාට්‍ය නැතිව ගියත් ‘හැම්ලට්’ තිබුණොත් නාට්‍ය ශාලාව පුරවන්න පුළුවන් කියල.* ඔබ මෙවැනි පරිවර්තන කිරීමෙන් අද බලාපොරොත්තු වන්නේ කුමක්ද?මනුෂ්‍යත්වයට සමීප චරිත අවස්ථා බොහෝ තිබෙන නිසා මේ කතා ප්‍රේක්ෂකයන් වැලඳගන්න බව මා දන්නවා. ඒ නිසා ඒවා ලිවීමෙන් බොහෝ සතුටක් සන්තර්පනයක් මා ලබනවා. අනෙක අද පරපුරට මේ දේවල් අධ්‍යයනය කරන්න පහසුකම් තිබෙනවා.වසර 30ක පමණ අධ්‍යයනයකින් පසු මා කියන්නේ භාෂා‍ෙව් වුණත් අපහසු තැන් නැවත - නැවත පිරික්සන්න අද හැකියාව ඇති නිසා වඩා හොඳ දෙයක් සඳහා තරුණ පිරිස් යොමු වීම වැදගත් කියායි.* ඔබේ රංගන දිවියට මේ නාට්‍යවලින් යම් පිටිවහලක් ලැබුණාද?යම් යම් කාලවලදී රඟපෑම පිළිබඳ අදහස් මතිමතාන්තර ඇතිවෙනවා. ඒවා කොයිතරම් ආවත් තමන්ගේ රංගනය සාර්ථකව කරනවාද? ප්‍රේක්ෂකයා කෙතරම් ඒ රංගනය වැලඳගන්නවා ද කියන එක මතයි නළුවකු හෝ නිළියකගේ සාර්ථකත්වය රඳා පවතින්නේ.ඇතැම් අවස්ථාවල පමණ ඉක්මවා හෝ සිනමාවේ කියන පරිදි අවම රඟපෑම ආදී සිද්ධාන්ත කියා දෙයක් නෑ.මෙතනදි මා කිව යුතුම දෙයක් තිබෙනවා. මමත් වේදිකාවෙන් ආ නළුවෙක් තමයි. නමුත් අද ලංකාවේ වැඩමුළු පැවැත්වූවාට ඒ අයත් රංගනය පිළිබඳ විධිමත් පුහුණුවක් ලද අය නොවෙයි. මම වුණත් ඒ දේ කළොත් එය ආධුනිකයන්ට කරන බලවත් අසාධාරණයක්. කවුරු කොහොම කීවත් තුන් මාසෙන් ඩිප්ලෝමාවක් රංගනයට දෙන්න බෑ. තමන් කරන දෙයින් ප්‍රතිඵල නැත්නම් එය‍ ලොකු වැරැද්දක්.නාට්‍ය පොත පත කියවීමෙන් තමන් ස්ටැනිස්ලවුස්කි කියා හිතන අයත් ඉන්නවා. මා හිතන හැටියට ‘ක්‍රමවේදය’ (method / system) කියන ශෛලිය අමුතු දෙයක් නොවේ. ස්ටැනිස්ලවුස්කි ඉපදෙන්නත් පෙර රුසියානු රදල ගෙවල්වල වහල්ලු ඒ ක්‍රමයට රඟලා තිබෙනවා.වැඩමුළුවල සමහරු චරිතයට ආවේශ වීම කියා අභ්‍යාස කරනවා. එය සර් ලෝරන්ස් ඔලිවියෝ නම් ශ්‍රේෂ්ඨ රංගන ශිල්පියා සම්පූර්ණයෙන් ප්‍රතික්ෂේප කරනවා. එසේ ආවේශයක් අවශ්‍ය නම් එය පුහුණුවීම්වලට පෙර කළ යුතු බවයි කියැවෙන්නේ. කාලයක් තිබුණා සෝවියට් ක්‍රමය අගය කළ. මේ මොන ක්‍රමයේදි වුණත් තමන් කරන චරිතය ප්‍රේක්ෂකයාට ඒත්තු ගැන්වෙන්නේ නැත්නම් වැඩක් නෑනේ?අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=av13102720</link>
    <topic>සුමිගෙන් අහන්න</topic>
    <author>ඔබේ ප්‍රශ්නය පහත ලිපිනයට යොමු කරන්න 'සුමිගෙන් අහන්න' රසදුන, සිළුමිණ, ලේක්හවුස් කොළඹ 10</author>
    <content>සුමිගෙන් අහන්නපොල්ගස්ඕවිට අනුලා කාරියවසම්. ප්‍රශ්නය - ගුණදාස කපුගේ වෙනුවෙන් රත්න ශ්‍රී විජේසිංහ ලියූ ‘මගේ බිසවුනේ අසාපන්’ ගීතය ලිවීමේ දී තවත් ප්‍රකට ගීත රචකයකු වන ස්වර්ණ ශ්‍රී බණ්ඩාර නිර්මාණාත්මකව දායක වුණාද?පිළිතුර - රත්න ශ්‍රී මුලින් ම මෙය ලීවේ කවියක් විදියට. ස්වර්ණ ශ්‍රී එයින් ගීතයක් ප්‍රතිනිර්මාණය කළා. අවසානයේ අද අප අහන්නේ ඒ ගීතය රත්න ශ්‍රී විසින් යළි සංස්කරණය කරනු ලැබූවක්.පනාගොඩ සරත් විජේකෝන්. ප්‍රශ්නය - දෑවැද්ද ගැන ඔබේ අවංක අදහස් දැනගන්ට කැමැතියි.පිළිතුර - මහ කැත චාරිත්‍රයක්‍. ගැහැනිය වෙළෙඳ භාණ්ඩයක් බවට පත් කිරීමක්. විවාහය දේපළක් ලෙස සැලකීමක්.නාත්තන්ඩියේ විජිත් අලුත්ගම. ප්‍රශ්නය - ඔබට හොල්මන්, අවතාර පෙනිලා තියෙනවාද?පිළිතුර - නැහැ. මොකද හොල්මන්, අවතාර දන්නවා මං ඒබ්‍රහම් ටී. කොවුර්ගේ පොත් කියවපු එකෙක්ය කියලා.පිළියන්දල විල්සන් දාබරේ. ප්‍රශ්නය - ඇමෙරිකානු ජනාධිපති ඔබාමා මේ ළඟදි කියලා තියෙනවා තමා තමන්ගේ බිරියට බයයි කියලා.පිළිතුර - කවුද හලෝ බිරියට බය නැත්තේ?පූගොඩ ඩී.බී. කුලතුංග. ප්‍රශ්නය - ම‍ෑතදී මිය ගිය අමරනාත් ජයතිලක, ඉන්දියාවේ සත්‍යජිත් රායි අනුගමනය කළා ද?පිළිතුර - යම් දුරකට අනුගමනය කළා. ඔහුගේ ‘අරුණට පෙර’ චිත්‍රපටය තුළින් අපට රායිගේ ‘පාතර් පංචලි’ සිහිපත් වෙනවා.කෑගල්ලේ රණවීර ලියනගේ. ප්‍රශ්නය - ‘අඹරේ නැත අද පුන්සඳ’ ගීතය ගයන ගායක ගායිකා යුවළ කවුද?පිළිතුර - අමරපාල සොයිසා හා ඇන්ජලින් ගුණතිලකනාත්තණ්ඩියේ කුසුමා ලියනආරච්චි. ප්‍රශ්නය - පිරිමියකුගේ ජීවිතයේ සුන්දරම දවස විවාහ වී මධුසමය ගත කරන දවස ද?පිළිතුර - නැහැ. අවිවාහකව ඉන්න අන්තිම දවස.ගෝනපොළ විජිත පද්මසිරි. ප්‍රශ්නය - ‘නොම්බර 17’ චිත්‍රපටය තැන‍ූ ප්‍රීතිරාජ් වීරරත්න ගැන ඔබේ අදහස් දක්වන්න.පිළිතුර - ඔහු ඉතාම හොඳ චිත්‍රපට නිෂ්පාදකවරයෙක්. පෞද්ගලිකව ගත්තම නිහතමානී මහත්මයෙක්. ඔහු වැනි අය සිනමා කර්මාන්තයේ සිටිය යුතුයි. ඔහු ළඟදී ටෙලිනාට්‍යයක් නිෂ්පාදනය කළ බවත් අලුත් චිත්‍රපටයක් නිපදවන්ට සූදානම් වන බවත් ආරංචි වුණා.මීගමුවේ ලාල් පෙරේරා. ප්‍රශ්නය - ‘කළණ මිතුරෝ’ චිත්‍රපටයේ පිටපත් තිබෙනවාද?පිළිතුර - නැහැ.. ප්‍රශ්නය - ටෙලිනාට්‍ය සඳහා ටෙලිනාට්‍යකරුවන්ම වාරණ මණ්ඩලයක් ඉල්ලන්නේ මොන ර‍ෙට් ද?පිළිතුර - ලංකාවේ අපේ ලංකාවේ.කපුගොඩ මාළිද සරත් රණසිංහ. ප්‍රශ්නය - ‘සුන්දර බිරිඳ’ චිත්‍රපටයේ ‘ඩී.වී.ඩී’ තිබෙනවාද?පිළිතුර - චිත්‍රපටයේ පිටපත් නම් තිබෙනවා. ඒ ‘ඩී.වී.ඩී’ නැහැ.ගල්කිස්සේ කුසුම්පාල පෙරේරා. ප්‍රශ්නය - වෙළෙඳ පොළේ තියෙන වාජිකරණ ඖෂධවලින් ලිංගික ශක්තිය වැඩි වෙනවාද?පිළිතුර - එහෙම වැඩි වෙනවා නම් කරුණාකර මටත් දන්වන්න.මාලඹේ ඩබ්ලිව්. ගුරුගේ. ප්‍රශ්නය - හින්දි නිළි වෛජයන්තිමාලාගේ ලිපිනය සොයා දෙන්න.පිළිතුර - 80, C. P. RAMASAMY ROAD, CHENNAI 600018.මේ සතියේ පහත නම් සඳහන් අයත් ප්‍රශ්න එවා තිබුණා. අනුරාධපුරේ පැරණි නගරයේ කේ. නිමල් වසන්ත, මූණමල්දෙණියේ සිරිල් මදුරප්පෙරුම, නව ගොතටුවේ එස්. වීරසිංහ, ජාඇළ පී.ජී.එම්. පෙරේරා, මහරගම වැව පාරේ මානෙල් පෙරේරා, කඳානේ නීටා අයි. ප්‍රනාන්දු, මීගමු කට්ටුවේ ඇම්.ඩී. විල්ෆ්‍රඩ් වැලිපැන්නගහමුල්ලේ එච්.එම්. දනුසේකර, මහවැව රංජනී අමරසිංහ.ඔබේ ප්‍රශ්නය පහත ලිපිනයට යොමු කරන්න 'සුමිගෙන් අහන්න' රසදුන, සිළුමිණ, ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=av13102721</link>
    <topic>අද වේදිකා නාට්‍යවල ප්‍රමිතිය පිළිබඳ ගැටලු තිබෙනවා</topic>
    <author>තුෂාරි ඡායාරූපය- සුදත් නිශාන්ත</author>
    <content>අද වේදිකා නාට්‍යවල ප්‍රමිතිය පිළිබඳ ගැටලු තිබෙනවාලලිත් රාජපක්ෂ අයර්ලන්ත ජාතික බ්‍රයන් ෆ්‍රයල්ස් ගේ ‘ද ෆ්‍රීඩම් ඔෆ් ද සිටි’ නාට්‍යය අනුවර්තනයක් ලෙස මෙරට වේදිකාවේ දිග හැරෙන ‘හරිම බඩු තුනක්’ නාට්‍යය මේ මස 30, 31 වැනි දිනයන් හිදී සවස 6.30 ට ලුම්බිණි රඟහලේ දී වේදිකාගත වේ.මෙහි අධ්‍යක්ෂණය ප්‍රවීණ රංගන වේදියකු මෙන්ම නාට්‍යකරුවකු වන ලලිත් රාජපක්ෂ ගෙනි. නාට්‍යයේ අනුවර්තනය මෑතදී අප අතරින් වියෝ වූ ප්‍රවීණ නාට්‍යවේදී සුනිල් චන්ද්‍රසිරි ගෙනි. ‘හරිම බඩු තුනක්’ වේදිකා නාට්‍යය පිළිබඳව මෙහි අධ්‍යක්ෂ ලලිත් රාජපක්ෂ හා කෙරෙන කතාබහකි මේ.මේ නාට්‍යය අද සමාජයට කොතෙක් දුරට වැදගත් වෙනවා ද?මේ නාට්‍යයේ අද අපි දකින සමාජය ඉස්මතු වෙනවා. සමාජයේ තිබෙන විවිධ අඩු ලුහුඬුකම් විවරණය කරනවා. සමාජය ගැන අවබෝධයත් ප්‍රේක්ෂකයාට ලබා දෙනවා. මේ නාට්‍ය තුළ උත්ප්‍රාසය ගොඩනැ‍ඟෙනවා. අවසානයේ ප්‍රේක්ෂකයන් තුළ ඇතිවන්නේ විශේෂිත වූ කම්පනයක්. නාට්‍ය ශාලාවට ආ ප්‍රේක්ෂකයා නොවෙයි නාට්‍ය ශාලාවෙන් පිටතට යන්නේ. ඔහු සමාජය ගැන ඊට වඩා යමක් හිතමිනුයි ප්‍රේක්ෂකාගාරයෙන් ඉවත්ව යන්නේ.‘හරිම බඩු තුනක්’ කිව්වාම මොන වගේ චරිත වටා ද මේ නාට්‍යය ගොඩනැ‍ඟෙන්නේ?මේ නාට්‍යයේ ප්‍රධාන චරිත තුනක් තිබෙනවා. ඉන් එක් චරිතයක් දරුවන් එකොළොස් දෙනෙකුගේ මවක්. තවත් චරිතයක් විශ්ව විද්‍යාල ශිෂ්‍යයෙක්, අනෙක් චරිතය රස්තියාදුකාරයෙක්.ඔබ මීට පෙරත් වේදිකා නාට්‍ය අධ්‍යක්ෂණය කළා නේද?මීට වසර කීපයකට ප්‍රථම මම (The last leave) ‘අන්තිම කොළය’ නමින් වේදිකා නාට්‍යයක් නිර්මාණය කළා.වර්තමාන වේදිකා නාට්‍ය ගැන ඔබට හිතෙන්නේ කුමක් ද?අද නිර්මාණය වෙන වේදිකා නාට්‍යවල ප්‍රමිතිය පිළිබඳ ගැටලුවක් තිබෙනවා. එදා මහාචාර්ය එදිරිවීර සරච්චන්ද්‍ර, සුගතපාල ද සිල්වා, දයානන්ද ගුණවර්ධන වැනි කෘතහස්ථ නාට්‍යකරුවන් අතින් අදටත් ප්‍රේක්ෂකයා ආනන්දයට පත්කරවන නාට්‍ය බිහිවුණා. අද එවැනි තත්ත්වයක් දැකගන්නට නැහැ.වේදිකා නාට්‍ය පිළිබඳ ඔබේ හැදෑරීම කෙබඳු ද?මම මගේ වේදිකා නාට්‍ය ජීවිතය ආරම්භ කළේ ආචාර්ය සලමන් ෆොන්සේකා යටතේයි. ඊට අමතරව මෙරට බිහිවුණු ප්‍රවීණ වේදිකා නාට්‍යකරුවන් වන මහාචාර්ය එදිරිවීර සරච්චන්ද්‍ර, ධර්මසිරි බණ්ඩාරනායක, පරාක්‍රම නිරිඇල්ල, ජයන්ත චන්ද්‍රසිරි වැන්නන්ගේ වේදිකා නාට්‍යවල රඟපා තිබෙනවා. ඒ නිසා වේදිකාවට පිවිසීමට මට ඒ දැනුම අත්දැකීම් විශේෂයෙන්ම වැදගත් වුණා.තුෂාරි ඡායාරූපය- සුදත් නිශාන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=av13102722</link>
    <topic>අනුරගෙන් චිත්‍ර දැක්මක්</topic>
    <author/>
    <content>අනුරගෙන් චිත්‍ර දැක්මක්ප්‍රවීණ චිත්‍රකතා ශිල්පී අනුර ශ්‍රීනාත්ගේ හතරවන ඒක පුද්ගල චිත්‍ර ප්‍රදර්ශනය “අනුරාලෝකය” ලබන නොවැම්බර් මස 1, 2 හා 3 යන දිනවල පෙ. ව. 9.00 සිට රාත්‍රී 8.00 දක්වා බොරලැස්ගමුව මංසන්දියේ සමූපකාර මන්දිරයේදී පැවැත්වෙයි.වියට්නාමයේ හිටපු සුවිශේෂ නායකයකු වූ හෝචි මිං ගැන ලියැවුණු ‘අධිරාජ්‍යයක් හෙල්ලු පුංචි මිනිසා’ නම් වූ කෘතිය දැන් නිකුත් ව ඇත. ප්‍රවීණ පුවත්පත් කලාවේදි ආරියනන්ද දොඹගහවත්ත ලියු මෙය දංකොටුව ‘වාසනා’ ප්‍රකාශනයකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=av13102723</link>
    <topic>‘සමනල සංධ්වනිය’ට ලැබෙන ප්‍රතිචාර ඉතාම ඉහළයි</topic>
    <author>හේමාලි විජේරත්න ඡායා - ටෙනිසන් එදිරිසිංහ</author>
    <content>‘සමනල සංධ්වනිය’ට ලැබෙන ප්‍රතිචාර ඉතාම ඉහළයි- නිෂ්පාදක රුවන් ජයසිංහමේ දිනවල තිරගත වන ජයන්ත චන්ද්‍රසිරිගේ ‘සමනල සංධ්වනිය’ සිනමා නිර්මාණය පිළිබඳ බොහෝ දෙනකු සුබවාදී ප්‍රතිචාර දක්වමින් පවතිනවා. කලකට පසු ජයන්ත චන්ද්‍රසිරි අධ්‍යක්ෂණය කළ මේ චිත්‍රපටය ඔහු මෙතෙක් ගමන්ගත් සිනමා නිර්මාණ අතරින් වෙනසකට යොමු වූවක්.නොහඳුනන ගැහැනියකට ප්‍රේම කරන ගැටවර වියේ තරුණයකුගේ ආලය තුළ ඇතිවන විප්‍රලම්භ ශෘංගාරය ඔහු ජීවිතයේ වෙනස් මඟකට අවතීර්ණ කරනවා. ගැටවර වියේ ලද ඒ ආදරණීය සෙනෙහස් සිහිවටනය ජීවිතය පුරා රඳවා ගනිමින් කුඩා කල සිට දක්ෂකම් දැක්වූ සංගීත අංශයෙන් උඩුගං බලා පිහිනමින් දිවයිනේ ජනප්‍රියම ගායකයකු බවට පත්වෙන වාදීශ දේවමින්ද ගේ ආදරණීය ප්‍රේමය අප හැමගේම ජීවිතේ එක්තරා යුගයක අපටම හිමි නොවූ එහෙත් අපේම වූ ප්‍රේම පුරාණයක මතක සැමරුම් ගෙන එනවා.මේ පෙම් පුරාවත ජයන්ත චන්ද්‍රසිරි රිදී තිරය මත දිග හරින්නේ අද අපේ කතාවේ කතා නායකයා නිසයි. ඔහු ‘සමනල සංධ්වනිය’ රිදී තිරයට ගෙන එන්නට අර්ථපතිත්වය ලබා දුන් සිංහල සිනමාවට සදා ආදරය කරන්නෙක්. මීට ප්‍රථමත් ඔහු සිනමා නිර්මාණ දෙකකට නිෂ්පාදන දායකත්වය සපයමින් රිදී තිරය පෝෂණය කළා. ඔහු රුවන් ජයසිංහ. ‘සමනල සංධ්වනිය’ සිය නවතම නිෂ්පාදන කටයුත්ත ගැනත් ඉදිරි නිර්මාණ ගැනත් කතාබහකට පසුගිය දිනක අපි ඔහු මුණගැසුණා.* ඔබ කලාවට සම්ප්‍රාප්ත වුණ තැනින්ම අපේ කතාව ආරම්භ කරමු?ඉස්කොලේ යන කාලේ ඉඳලම කලාව ගැන මගේ ලොකු උනන්දුවක් තිබුණ. කොළඹ ආනන්ද විද්‍යාලයේ ශිෂ්‍යයෙක්ව සිටිය දී කලා සංගම්වල, නාට්‍ය සංගම්වල විවිධ වැඩ කටයුතු සඳහා සම්බන්ධ වුණා. ඒ කාලේ පුදුම විදියට චිත්‍රපට බලන්නත් පෙලඹිලා හිටියා. මට තවමත් මතකයි ‘සැඩ සුළං’, ‘රන්මුතු දූව’ වගේ චිත්‍රපට මම 16 වතාවක් නරඹලා තිබෙනවා.* පාසල් අධ්‍යාපනයෙන් පසු ඔබ කලාවට යොමුවුණේ කොහොමද?මම අයිවෝ ඩෙනිස් සුමියුරු ගී ප්‍රසංගය සංවිධානය කරමින් රාමක්‍රිෂ්ණ ශාලාවේ පැවැත්වූවා. පළමුවැනි ප්‍රසංගය අසාර්ථකයි. නමුත් ඊට පස්සේ දිගටම කරගෙන ගියා. මේ 1982 - 83 වගේ කාලෙදි. ඊට පස්සේ 1985 දී මම සහකාර රේගු අධිකාරිවරයකු විදියට රැකියාවට යනවා. රේගුව තුළ විවිධ කලා කටයුතු සංවිධානය කිරීම ආදිය ඒ කාලේ සිදු කළා.* නිෂ්පාදකවරයෙක් විදියට ඉස්සරලම දොරට වඩින්නේ?මම හිතන්නේ ඒ 2001 වර්ෂයේ දී. අද අප අතර නැති සුසිල් ගුණරත්න මහතා මට ටෙලි නාට්‍යයක් නිෂ්පාදනය කරන්නට ආරාධනා කරනවා. ඒකට මම කැමැති වෙලා ඔහු අධ්‍යක්ෂණය කළ ‘කිඳුරු අඩවිය’ ටෙලි නාට්‍යය නිෂ්පාදනය කරනවා. ඒක තමයි මගේ පළමුවැනි නිෂ්පාදන කාර්යය.* ඊට පස්සේ ඔබ දිගින් දිගටම ටෙලිනාට්‍ය නිෂ්පාදනයට යොමු වෙනවද?ඔව්. අනුර මාධව ජයසේකර අධ්‍යක්ෂණය කළ ‘චක්‍රායුධ’ නිෂ්පාදනය කරනවා. ඊට පස්සෙ ජයන්ත චන්ද්‍රසිරි ගේ ‘සතර දෙනෙක් සෙන්පතියෝ’ නිෂ්පාදනය කරනවා. ‘සතර දෙනෙක් සෙන්පතියෝ’ නාට්‍යය තමයි ඒ වසරේ සුමති ටෙලි සම්මාන උලෙළේ හොඳම නිෂ්පාදනය වුණේ.* ඔබ චිත්‍රපට නිෂ්පාදකවරයෙක් වෙන්නේ බූඩී කීර්තිසේනගේ ‘මාතා’ චිත්‍රපටයෙන් නේද?‘මාතා’ නිෂ්පාදනය කරන්න තමයි ඉස්සරලම මට ආරාධනය ආවේ. මම ඒකට කැමැති වෙලා පූර්ව නිෂ්පාදන කටයුතුවල යෙදිලා ඉන්නකොට මගේ මිතුරු බෙනට් රත්නායකගෙන් ආරාධනාවක් ආවා ඔහුගේ ‘ඉරහඳ යට’ චිත්‍රපටයේ සම නිෂ්පාදනයට එක්වෙන්න කියලා. ඒ අනුව මම ඒකටත් දායක වුණා. අවසානයේ පළමුව තිරගත වුණේ ‘ඉරහඳ යට’ චිත්‍රපටයයි. ඒ නිසා මගේ පළමු සිනමා නිෂ්පාදනය වුණේ ‘ඉර හඳ යට'යි.* සිනමා නිෂ්පාදකවරයකුගේ වගකීම ඔබ කොහොමද හඳුනාගත්තේ?ඒ වගකීම හරිම බැරෑරුම්. සිනමා නිර්මාණයකට අවශ්‍ය කරන පහසුකම් අවශ්‍ය මොහොතට ලබා දුන්නේ නැත්නම් ඒ නිර්මාණය සාර්ථක කරගන්න අමාරුයි. මට මතකයි අපි ‘මාතා’ කරත්දි වින්ද දුෂ්කරතා. ‘මාතා’ අපි ෂූට් කළේ පුදුකුඩුඉරිප්පුවල මානුෂීය මෙහෙයුම අවසන් වූ මොහොතේදීමයි. ඉඳුම් හිටුම් තිබුණේ නෑ. වතුර තිබුණේ නෑ. කණ්ඩායමේ 250ක් විතර හිටියා. වතුර ගෙනාවේ වවුනියාවෙන්. මේ ක්‍රියාදාමයට සම නිෂ්පාදනයෙන් මාත් එක්ක සනත් රණවීර සහ විජය රත්නායක එක්වුණා.* ‘මාතා’ මේ රටේ කාගේත් කතාබහට ලක්වුණු චිත්‍රපටයක් වුණාට ඉන් ආර්ථිකමය ලාභයක් ලැබුණේ නෑ නේද?ආර්ථිකමය වශයෙන් යම් යම් අඩුපාඩු තිබුණා තමයි. නමුත් මේ චිත්‍රපටය කිරීමෙන් අපි තුන්දෙනාම හරිම තෘප්තිමත් වුණා. ‘මාතා’ තමයි සැබෑ සිද්ධියක් ඒ අයුරින්ම රූගත කරපු ලංකාවේ එකම චිත්‍රපටය. මේක රට වෙනුවෙන් කළ දෙයක්. මේ චිත්‍රපටය ලෝකයෙන් බොහෝ රටවල කීර්තිමත් වුණා.* ‘සමනල සංධ්වනිය’ චිත්‍රපටය නිෂ්පාදනය කරන්න ඔබ කැමැති වුණේ ඇයි?‘මාතා’ කරන්නත් කලින් තමයි ජයන්ත චන්ද්‍රසිරිත් සමඟ මේ චිත්‍රපටය කරන්න කතිකා කරගෙන හිටියේ. අපේ රටේ යන trend එකත් එක්ක ඉතිහාස කතා හා යුදමය කතා අතරතුර තිබෙන රික්තයට මෙවැනි සුන්දර ආදර කතාවක් හරි යයි කියලා.මේ පිටපත මට ජයන්ත මුලින්ම දුන්නේ නෑ. ඔහු ඇවිත් මට රඟපාලා පෙන්නුවා. ඒ රඟපාපු තාලෙන්ම මට හිතුණා මේක නිෂ්පාදනය කළොත් හොඳයි කියලා. මගේ ආර්ථික පසුබිමත් බලලා පාලිත ගුණවර්ධනත් සම නිෂ්පාදනය සඳහා දායක කරගත්තා.* ‘සමනල සංධ්වනිය'ට දැන් ලැබෙන ප්‍රතිචාර කොහොමද?ඉතාම ඉහළ ප්‍රතිචාර ලැබෙමින් පවතිනවා. පෞද්ගලිකව මම සිනමා ශාලාවලට ගියා. සමහරුන්ට තමන්ගේ හැඟීම් ප්‍රකාශ කරගන්න බෑ. බොහෝ දෙනෙක් අඬනවා. මෙතැනදී මට කියන්න තියෙන්නේ එදා ප්‍රවීණ නළු රවීන්ද්‍ර රන්දෙනිය කියපු කතාව. ඔහු කිව්වේ මේක සිනමාවට දායක කිරීම පිනක් කියලා. ආදායම් වාර්තා අතිනුත් ඉතාම ඉහළයි. දැන ට ‘සිරි පැරකුම්’ සමඟ සසඳන්න බෑ. නමුත් E.A.P. සමාගම බලාපොරොත්තු වුණු ආදායම ලැබිලා තිබෙනවා.* ඔබ මේ චිත්‍රපටයේ පිටපත් කීයක් නිදහස් කළාද?පිටපත් 45ක් නිදහස් කළා. අපි 2012 නොවැම්බර් මාසයේ තමයි ප්‍රසිද්ධ රැඟුම් පාලක මණ්ඩලයේ සහතිකය ලබාගත්තේ. ඒ නිසා 35 සීමාවට අපි අයත් වුණේ නෑ. මේ අවුරුද්දේ ජනවාරි මාසේ නිදහස් කරන්න පෝලිමේ මුල අපි හිටියේ. නමුත් ‘සිද්ධාර්ථ’ චිත්‍රපටයට සහ ‘සිරි පැරකුම්’ චිත්‍රපටය සඳහා මම ඉඩ දුන්නා.* ඉදිරි නිෂ්පාදන කටයුතු කොයි වගේද?මීට වඩා නරක දෙයක් මට ඉදිරියේ දී කරන්න බෑ. ඒ නිසා ඉදිරි නිර්මාණ මීට වඩා හොඳ වෙන්න ඕන. මම මේක වෘත්තියක් හැටියට කරන දෙයක් නොවෙයි. කලාවට ඇති ආදරය නිසා කරන දෙයක්. ඒ නිසා ඉදිරි නිෂ්පාදනය තාම තීරණය කරලා නෑ.* ඔබේ නිර්මාණ ජීවිතයට නිවෙසින් ලැබෙන සහයෝගය කෙබඳුද?උපරිම සහයෝගයක් ලැබෙන නිසා තමයි මෙවැනි නිර්මාණ කළ හැකි වන්නේ. මගේ බිරිය මගේ නිවෙසේ වැඩ කටයුතු සහ දරුවන්ගේ වැඩ කටයුතු සියල්ල බලා‍කියා ගන්නවා. ඒ වගේම ඈ නිර්මාණ ජීවිතේත් බොහෝ දේ සඳහා මට සහයෝගය ලබා දෙනවා.මගේ දරුවන්ගෙනුත් එවැනිම සහයෝගයක් ලැබෙනවා. මගේ පුතා සක්විති ජයසිංහත් මේ චිත්‍රපටයේ පසු නිෂ්පාදන කටයුතු සඳහා දායක වුණා. ඒ නිසා මේ මොහොතේ මගේ බිරිය දිල්රුක්සිත් දරුවනුත් ඉතා ආදරයෙන් සිහිපත් කරනවා.හේමාලි විජේරත්න ඡායා - ටෙනිසන් එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=av13102724</link>
    <topic>කේමදාස නැති රටේ ‘ගල්’ වුණු සංගීතය</topic>
    <author>සු.මි</author>
    <content>කේමදාස නැති රටේ ‘ගල්’ වුණු සංගීතයආචාර්ය ප්‍රේමසිරි කේමදාසයන් අපෙන් සදහටම සමුගෙන අවුරුදු පහක් ගෙවිලා ගිහින්. කේමදාස නැති සංගීතය අද කොයි වගෙද? මට හිතෙන විදියට අපේ සංගීතය අද ‘ගල්’ වෙලා. එය නිර්මාණාත්මකව දශමයක්වත් ඉන් එහාට ගිහින් නැහැ.අලුතින් සින්දු කීපයක් ඉඳහිට හැදුණට, ඒක පුද්ගල ප්‍රසංගයක් දෙකක් තිබ්බට ඒකට සංගීතය කියලා කියන්න බැහැ. කේමදාසයන් බැණුම් අහ අහ වුණත් කරපු සංධ්වනි, ඔපෙරා, කැන්ටාටා වගේ සංගීත ප්‍රකාර කරන්න පුළුවන් මට්ටමේ එකම සංගීතවේදියෙක්වත් අද අපේ රටේ නැහැ. ඒක තමයි අපි දකින යථාර්ථය.කේමදාස යනු යුගය අතික්‍රමණය කළ සංගීතවේදියෙක්. ඔහු පටන්ගත්තේ සිරිසේන විමලවීරලාගෙන්. අවසන් කළේ ජයන්ත චන්ද්‍රසිරිලගෙන්. එතැනම පරම්පරා කීපයක්. මේ යුග අතික්‍රමණය කරන්න පුළුවන් වුණු කලාකරුවන් අපේ රටේ හිටියේ අතළොස්සයි. රුක්මණි දේවි, ජෝ අබේවික්‍රම, ඩී.ආර්. නානායක්කාර මෙතැනදි මගේ මතකයට නැ‍ඟෙන දෙතුන්දෙනෙක්.‍කේමදාසයන්ගේ ගී නිර්මාණ මම දකින්නේ ක්ෂුද්‍ර සංධ්වනි විදියටයි. පුංචි පුංචි සිම්ෆනි විදියට. ‘හඳුනාගත්තොත් ඔබ මා’, ‘හෙමින් සැරේ පියා විදා’, ‘කන්‍යාවි’ වගේ සින්දු විතරක් නෙමෙයි ‘මා ප්‍රාර්ථනා ආසාවෝ’, ‘කෝ මා පැතූ ඔ‍බෙ ආදරේ’, ‘මාලගිරා ගෙල’ වගේ ජනප්‍රිය ශෛලියේ ගීතවල පවා මා මේ ලක්ෂණ දකිනවා. ඔහු ගීතයේ සම්මත ආකෘතිය පුපුරුවා හැරියා. එසේම මිනිස් කටහඬ උත්තරීතර සංගීත භාණ්ඩයක් විදියටත් යොදා ගත්තා. ‍කේමදාසයන්ගෙන් වැඩිම සේවයක් සිද්ධ වුණේ චිත්‍රපට සංගීතයට. තේමා සංගීතය කියා දෙයක්, සිනමානුරූපි සංගීතයක් කියා දෙයක් අපට හඳුන්වලා දුන්නේ ඔහු. ‘ගොළු හදවත’, ‘නිධානය’, ‘බඹරු ඇවිත්’, ‘තුන්වැනි යාමය’, ‘දඬුබස්නාමානය’ වැනි චිත්‍රපට හා ටෙලි නාට්‍යවලට ඔහු සපයපු සංගීතය අති විශිෂ්ටයි. ඒ වගෙ අතිශය සිනමානුරූපි වූ සංගීතයක් බිහිකරන්න මේ අවුරුදු පහට විතරක් නමේ තව සියවසකින්වත් පුළුවන් වෙයි කියලා මම නම් හිතන්නේ නැහැ.ගීතය වුණත් ඔහු දැක්කේ සංගීතාත්මක ප්‍රකාශනයක් විදියටයි. ගීතයේ ස්වාමිත්වය ගීත රචකයාට හිමිය යන තර්කය ඔහු ප්‍රතික්ෂේප කළා. මෙතැනදි මා කේමදාසයන් සමඟ එකඟ වෙනවා. මෙය සාක්ෂාත් කරන්න දිය හැකි හොඳම උදාහරණය තමයි හින්දි ගීත. අප හින්දි ගීතවල එක වචනයකවත් තේරුම දන්නෙ නැහැ. ඒත් අප එම ගීත රස විඳිනවා.කේමදාසයන් ගීත රචකයන්ගේ පදමාලාව තමන්ට ඕනෑ විදියට වෙනස් කළ බවට ඒ දවස්වල චෝදනා එල්ල වුණා. එහෙත් එබඳු වෙනස්කම් කළේ ඔහු විතරක් නෙමෙයි. සුනිල් සාන්ත, ආචාර්ය අමරදේව, ගුණදාස කපුගේ වැනි සංගීතවේදීන් පවා එලෙස වචන වෙනස්කර තිබෙනවා. මෙහිදි සංගීතඥයාට භාෂා හා සාහිත්‍ය සංවේදිත්වයක් තිබෙනව නම් ප්‍රශ්නයක් නැහැ; එම වෙනස්කම්වලින් ගීතය වඩාත් සාර්ථක වේ නම් ප්‍රශ්නයක් නැහැ.කේමදාසයන් ගීතය ළඟ විතරක් නැවතුණේ නැහැ. ඔහු සංධ්වනි, ඔපෙරා, කැන්ටාටා ඔස්සේ යුරෝපයේ මහා සංගීත සම්ප්‍රදාය කරා ගමන් ගත්තා. ගීත ශ්‍රවණයට විතරක් හුරුවුණු රසිකයන්ට ඔහු පෘථුල සංගීත රසාස්වාදයක් ලබා දුන්නා.කේමදාස මාස්ටර් ඉතාම අදීන කලාකරුවෙක්. කිවයුතු දේ, නොබියව කිව්වා, විවේචනය කළ යුතු දේ නොබියව විවේචනය කළා. ඔහු කාටවත් බය වුණේ නැහැ. ඒ තමයි මාස්ටර්ගේ පෞරුෂය. ඔහු ඇතැම් අවස්ථාවල ඉතාම දඩබ්බර ලෙස ක්‍රියාකර තිබෙනවා. ඒ සංගීතය තුළ තිබුණු බොරුව, ව්‍යාජය හා මිථ්‍යාවට එරෙහිව. ඒක ඉවසන්න බැරි අය ඔහුව චිත්‍රාගාරවලිනුත් පැන්නුවා. අධ්‍යාපන ආයතනවලිනුත් පැන්නුවා. වරක් හොරණ ශ්‍රිපාලියේ දේශනයකට ගිය කේමදාසව ඉන් පැන්නීම හොඳම උදාහරණයක්.කේමදාසයන් ළඟ පෞද්ගලික දුබලතා තිබුණා තමයි. අධිමමංකාරය මා ඔහුගේ දුටු එක් දුර්වලකමක්. ඔහු තමන්ට පෙර විසූ හෝ පසුව විසූ සමකාලීන සංගීතඥයන්ගේ නිර්මාණ කිසිවක් අගය කළේ නැහැ. තරමක් හරි ඔහු ප්‍රසාදයෙන් යුතුව කතා කළේ ආනන්ද සමරකෝන් ගැන විතරයි.එහෙත් ඩොස්ටොයෙව්ස්කි බඳු සාහිත්‍යධරයෙක් අපට වැදගත් වන්නේ ඔහුගේ කවර මානුෂික දුර්වලකම් තිබුණත් ඔහුගේ සාහිත්‍ය කෘතිවල තිබෙන ශ්‍රේෂ්ඨත්වය නිසා සේම කේමදාස ද වැදගත් වන්නේ ඔහුගේ සංගීත නිර්මාණවල ශ්‍රේෂ්ඨත්වය ඉදිරියෙදි පමණයි. ඔහුගේ අදීනත්වය ඉදිරියෙදි පමණයි.කේමදාස සැමරුමට ඔහු නැතුව ඔහුගේ නිර්මාණ ප්‍රසංග පැවැත්වීම කවර විවේචන මැද වුව අගය කළ යුතු වුණත් ඊට වඩා වැදගත් වන්නේ මාස්ටර්ගේ මුල් නිර්මාණ අනාගත පරපුර උදෙසා ආරක්ෂා කිරීම හා ඒවා සංගත තැටිවලට නඟා වර්තමාන හා අනාගත රසිකයන් වෙත පමුණුවා ලීම බවයි මගේ හැඟීම.කේමදාසයන් නැති රටේ තවදුරටත් සංගීතයක් නැති බව දැන් කාටකාටත් තේරිලා හමාරයි. එතැන තිබෙන්නේ විශාල රික්තකයක්. දැවැන්ත හිඩැසක්.සු.මි කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=av13102725</link>
    <topic>අමිතාබ්ව බලන්න පුංචි අමුත්තියක් ඇවිත්</topic>
    <author>සුජීව තේවහෙට්ටිගේ</author>
    <content>අමිතාබ්ව බලන්න පුංචි අමුත්තියක් ඇවිත්බොලිවුඩ්පුරයේ ‘බිග් බී’ හෙවත් අමිතාබ් භච්චන්ට මේ වන විට වයස අවුරුදු 71ක්. පසුගිය දිනවල ඔහු අසනීපයෙන් පසුවුණා. අමිතාබ්ට සෙම්ප්‍රතිශ්‍යා උණ සහ උදරාබාධයක් වැලඳී තිබුණා. මේ නිසා ඔහු දින කිහිපයක්ම නි‍ෙවසෙහිම රැඳී සිටිමින් විවේක ගත්තා.ඊට කලින් ඔහු බෙහෙවින් කාර්යබහුලව සිටියා. ඒ, ඉන්දියාවේ ජනප්‍රිය ප්‍රශ්න විචාරාත්මක වැඩ සටහනක් වන ‘කෞන් බනේගා ක්‍රෝපට්’ රූගත කිරීම්වලට එක්වී සිටිය නිසයි. මේ දිනවල රූගත කෙරෙන්නේ මේ වැඩසටහන් මාලවේ 7 වැනි වාරයයි.අමිතාබ් මෙහි ප්‍රශ්න විචාරකයා ලෙස කටයුතු කරනවා. මෙහි තවත් වැඩසටහන් කිහිපයක්ම ඉදිරි කාලයේ දී රූගත කිරීමට නියමිත නිසා අමිතාබ් තම අසනීප තත්ත්වය ඉක්මනින් සුවකර ගන්නට උනන්දු වුණා.පසුගිය සතිය වන විට අමිතාබ් ගේ සෞඛ්‍ය තත්ත්වය යහපත් අතට හැරී තිබුණා. නි‍ෙවසේ තම කාමරයට වී විවේකයෙන් පසුවන අමිතාබ් ගේ සුවදුක් විමසන්නට පුංචි අමුත්තියක් පැමිණියා.ඒ වෙන කවුරුන්වත් නොවෙයි. පුංචි ආරාධ්‍යා. අමිතාබ් ගේ මිනිබිරිය ඇයයි. ඇය අභිෂේක් සහ ‍ෙඑශ්වර්යා ගේ දියණිය බව අමුතුවෙන් සඳහන් කළ යුතු නැහැ. ලබන නොවැම්බර් 16 දාටයි ඇයට අවුරුදු 2 පිරෙන්නේ.“මේ පොඩිත්තී මගේ කාමරයට දණගාගෙන ආවා. මගේ සැපදුක් බලන්න තමයි ආවේ. ඇවිත් එයා දන්න හැටියට මගෙන් ප්‍රශ්න ඇහුවා.” අමිතාබ් තම ට්විටර් වෙබ් පිටුවෙහි එලෙස සටහන් කළා.මේ සතියේ දී නැවතත් ‘කෞන් බනේගා ක්‍රෝපට්’ වැඩ සටහනේ රූගත කිරීම්වලට සහභාගි වෙන්නටයි අමිතාබ් බලාපො‍ෙරාත්තුව සිටින්නේ. අමිතාබ් රඟපෑ අලුත්ම චිත්‍රපටය, ‘සත්‍යග්‍රහ'. තවත් චිත්‍රපටයක රඟපාන්නටත් ඔහු, ගිවිසුම් අස්සන් කරලා. මේ චිත්‍රපටයේ නම, ‘102 නොට් අවුට්'. මෙහි අමිතාබ් රඟන්නේ දිගුකලක් ජීවත් වී ලෝක වාර්තාවක් තබන්නට උත්සාහ කරන මහලු මිනිසෙකුගේ චරිතයක්.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=av13102726</link>
    <topic>දීපිකා‍ට තව පොඩ්ඩෙන් කුණු බිත්තර</topic>
    <author/>
    <content>දීපිකා‍ට තව පොඩ්ඩෙන් කුණු බිත්තර සුරූපී, සුපිරි නිළි දීපිකා පදුකෝන්ට තමන්ගේ ජීවිතයේ මෙතෙක් නොඇසූ අප්‍රසන්න ආරංචියක් පසුගිය සතියේ අහන්නට ලැබුණා. ආගමික උත්සවයකට සහභාගි වෙමින් සිටිද්දීයි ඇයට ඒ අහිමිරි ආරංචිය ලැබුණේ.‘ගාර්බා’ නමින් හැඳින්වෙන මේ ආගමික උත්සවය පැවැත්වුණේ අහමදාබාද් ප්‍රදේශයේ දී. දීපිකාත් එයට සහභාගි වුණේ ඉතා කැමැත්තෙන්. බොලිවුඩ් අඹරේ දිදුලන තරුවක් බවට පත්වී සිටින දීපිකා සිතුවේ ගාර්බා උත්සවයට පැමිණ සිටින දහස් සංඛ්‍යාත පිරිස්, විශේෂයෙන් ම තමන්ව ප්‍රිය කරන රසික රසිකාවියන් වෙතින් තමන් හට උණුසුම් ප්‍රතිචාරයක් ලැබේවිය කියලයි.ඒත් උත්සවය පැවැත්වෙන ස්ථානයට ළඟා වෙද්දී ඇයට දැනගන්න ලැබුණේ එක්තරා අන්තවාදී පිරිසක් ඈ වෙතට කුණු බිත්තර සහ තක්කාලි ප්‍රහාරයක් එල්ල කරන්නට කල් යල් බලමින් සිටින බවයි. මේ ආරංචිය දැනගත් මොහොතේ උත්සවයට සහභාගි නොවී ආපසු නිවෙස බලා යන්නට දීපිකා උත්සාහ ගත්තා. ඒ වුණත් උත්සවයේ සංවිධායකවරුන් ඇයට දැන්වූයේ එවැන්නක් සිදුවීමට කොහෙත්ම ඉඩ නොතබන බවයි.දීපිකාට මේ ප්‍රහාරය එල්ල කරන්නට සැලසුම් කර තිබුණේ ඇය ‘රාම්ලීලා’ චිත්‍රපටයේ ප්‍රධාන චරිතයක් රඟපෑ නිසයි. මේ වසරේ නොවැම්බර් 15 දා තිරගත කිරීමට නියමිතව තිබෙන මේ චිත්‍රපටය අධ්‍යක්ෂණය කළේ සන්ජේ ලීලා භන්සාලි.‘රාම්ලීලා’ හි ඇතුළත් වූ ඇතැම් දර්ශනවලින් රබාරි රාජ්පුට් සහ ඩබාර් රාජ්පුට් යන ජන සමුහයන් අතර භේද ඇති කර තිබෙන බවයි මෙම ජන කොට්ඨාසවලින් චෝදනා කර ඇත්තේ. මීට කලින් දිනයක දී මෙම ජන කොටස්වල විශාල පිරිසක් උද්ඝෝෂණයක් කරමින් බලකර සිටියේ ‘රාම්ලීලා’ චිත්‍රපටය තමන් වෙසෙන ගුජරාටි ප්‍රාන්තයේ කිසිදු සිනමාහලක තිරගත නොකරන ලෙසයි.එය තිරගත කළහොත් රාජ්පුට් ජන කොට්ඨාස දෙක අතර ගැටුම් ඇති විය හැකි ‍බවයි ඔවුන් පැවසුවේ. උද්ඝෝෂණය සිදුවී කිහිප දිනකට පසුව ‘ගාර්බා’ උත්සවය අහමදාබාද් ප්‍රදේශයේ දී පැවැත්වීමට කටයුතු සූදානම් වුණා. මේ සඳහා දීපිකා පදුකෝන් ද සහභාගි වන බව දැනගත් රාජ්පුට් ජන කොට්ඨාසයට අයත් පිරිසක් බලකර ඉල්ලා සිටියේ ‘රාම්ලීලා’ චිත්‍රපටයේ ඇතුළත් කර ඇති ජන වාර්ගික ගැටුම්වලට තුඩුදිය හැකි දර්ශන ඉවත් කරන ලෙසයි.කොහොම වෙතත් දීපිකා ඉලක්ක කරගෙන ප්‍රහාරයක් එල්ල කෙරෙන බවට ආරංචි පැතිරීමත් සමඟම යුහුසුළු වූ ‘ගාර්බා’ උත්සව සංවිධායකයන්, උද්ඝෝෂකයන් සමඟ කතාබහකට මුල පිරුවා. එහිදී සංවිධායකයන් පැවසුවේ ‘රාම්ලීලා’ චිත්‍රපටයේ ඇතැයි පැවසෙන ‘ප්‍රශ්නකාරී’ දර්ශන ඉවත් කරන්නට එහි අධ්‍යක්ෂ සන්ජේ ලීලා භන්සාලි එකඟවී ඇති බවයි. මේ අයුරින් කරුණු දැක්විමෙන් පසුව දීපිකාට එරෙහිව කිසිවක් නොකරන්නට රාජ්පුට් ජන කොටසෙහි පිරිස් තීරණය කළා.මින්පසුව ‘ගාර්බා’ උත්සවයට සහභාගි වූ දීපිකා එහි රැඳී සිටි තම රසික රසිකාවියන් සමඟ බොහෝ වේලාවක් ගත කළා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=am1310271</link>
    <topic>දුවලා! දුවලා!! දුවලා ගිහින් ළඟම ඇති ෆාමසියෙන් මේ බෙහෙත....</topic>
    <author>සාගරිකා දිසානායක ජයසිංහ</author>
    <content>දුවලා! දුවලා!! දුවලා ගිහින් ළඟම ඇති ෆාමසියෙන් මේ බෙහෙත....කන - බොන තරමටම බෙහෙත් බොන පිරිසකුත් අප අතර ඉන්නවා. දියවැඩියාව, ප්‍රෙෂර්, කොලෙස්ටරෝල් වගේ බෝ නොවන රෝගවලින් පෙළෙන්නන්ට ආහාර පාන වගේම දිවි ඇති තුරා බෙහෙත් බොන්නත් සිදු වෙනවා.ජීවිත කාලය පුරාම එකම එක පැරසිටමෝල් පෙත්තක් වත් නොබීපු වාසනාවන්තයන් ද අප අතර නැතුවා නොවේ.සාමාන්‍ය කැස්ස සෙම්ප්‍රතිශ්‍යා උණට ඉඟුරු කොත්තමල්ලි තම්බාගෙන බොන්න හුරු පුරුදු වෙලා හිටිය අපි අද යාන්තම් කිවිසුමක් දෙකක් යනකොටම විමින් සී පෙත්තක්, පැරසිටමෝල් පෙති දෙකක් කටේ දාගන්න පුරුදු වෙලා ඉන්නව.යාන්තම් බඩ වේළෙනවා නම් බඩ බුරුල් වෙලා යන්න ඩැල්කො‍ලැක්ස් බොනවා. ඇඟට පණ නෑ කියලා හිතෙනවා නම් ශක්තිජනක පාන වර්ග බොනවා. ඇටකටු දිරයි කියලා හිතුමතේට කැල්සියම් පෙති, කැල්සියම් අඩංගු යැයි කියන පිටි වර්ග බොනවා.ලෙඩ හොඳ වෙන්න බෙහෙත් ගත යුතු බව හැබැයි. එහෙත් අනවශ්‍ය තරමට බෙහෙත් ගැනීම අතුරු ආබාධ බොහොමයකට හේතු වන බව ඔබ දන්නවාද?කැස්ස හෙම්බිරිස්සාවටත් ප්‍රතිජීවක ඖෂධ ගන්නට අද ජනතාව හුරු පුරුදු වී සිටිනවා. අත්‍යවශ්‍යම රෝගයකට හැර ප්‍රතිජීවක ඖෂධ ලබා ගැනීම කිසිසේත් සුදුසු වන්නේ නෑ. වෛද්‍යවරයකුගේ උපදෙස්වලින් තොරව හිතූ මතයට ප්‍රතිජීවක ඖෂධ ලබා ගැනීමත් ඉතාම අහිතකරයි.ඖෂධ භාවිතයේ දී සැලකිලිමත් විය යුතු කරුණු පිළිබඳ බොහෝ රෝගීන් තුළ අවබෝධයක් නෑ. මේ අනවබෝධය හෝ නොදැනුවත්කම නිසා වෛද්‍යවරයා කොතරම් හොඳ ඖෂධයක් නියම කළත් එහි නියම ප්‍රතිඵල අත් නොවන්නට පුළුවන්.කිසියම් රෝගයකින් සුවය ලබන්නට නම් පළමුව ඔබ යා යුත්තේ සුදුසුකම් ලත් වෛද්‍යවරයකු වෙත. නො එසේ නම් රජයේ රෝහලක් වෙත. එහිදී වෛද්‍යවරයා විසින් ඔබට ලබා දෙන ඖෂධ වට්ටෝරුවේ ඇති බෙහෙත් මිලදී ගැනීමට ඔබ යා යුත්තේ ඖෂධ නිසි පරිදි ගබඩා කරන ලද ඔසුසලකට.අද ඕනෑම දුර බැහැර ගම්මානයක වුණත් බෙහෙත් අලෙවිසල් තිබෙනවා. හැම හන්දියකම නගරයකම තිබෙන මේ ඔසුසල් ඖෂධ ගබඩා කළ යුතු නියමිත ප්‍රමිතීන්ට අනුව පවත්වා ගෙන යන ඔසුසල් දැයි ඔබ නිකමටවත් සොයා බලනවාද?ඕනෑම බෙහෙත් වර්ගයකින් නිසි ඵල ලබන්නට නම් එය නිෂ්පාදනය කළ අවස්ථාවේ පටන් රෝගියා එය භාවිතා කරන මොහොත දක්වාම නිෂ්පාදන සමාගම විසින් නිර්දේශ කරනු ලබන උෂ්ණත්වය සහිත පරිසරයක ගබඩා කළ යුතුය. සාමාන්‍යයෙන් බොන බෙහෙත් හා පෙති වර්ග ඇතුළු සෑම ඖෂධයක්ම සෙන්ටිග්‍රේඩ් අංශක විසිපහකට අඩු උෂ්ණත්වයක් සහිත ස්ථානයක ගබඩා කළ යුතු බව ලෝක සෞඛ්‍ය සංවිධානය, ඇමෙරිකා ඖෂධ නිෂ්පාදන අධිකාරිය ඇතුළු ඖෂධවල ප්‍රමිතිය පිළිබඳ අන්තර්ජාතිකව පිළිගත් ආයතන මඟින් නිර්දේශ කර තිබෙනවා.ලංකාව වැනි ඝර්ම කලාපීය රටවල සාමාන්‍ය උෂ්ණත්වය සෙන්ටි ග්‍රේඩ් අංශක 28 - 32 පමණ වෙනවා. නුවරඑළිය බණ්ඩාරවෙල වගේ ප්‍රදේශවල හැරෙන්නට සෙන්ටි ග්‍රේඩ් අංශක 25ට අඩු උෂ්ණත්වයක් සහිත ප්‍රදේශ අපේ රටේ බහුල නෑ. එහෙයින් ඖෂධ ගබඩා කිරීමේ දී අනිවාර්යයෙන්ම ඒවා ගබඩා කළ යුත්තේ වායුසමනය කරන ලද ගබඩාවල. අපේ රටේ හන්දියක් ගාණේ ඇරලා තිබෙන බෙහෙත් සාප්පු කීයෙන් කීයක් වායුසමනය කරලා තිබෙනවා ද?ඔබ බෙහෙත් ගන්නා බෙ‍ෙහත් සාප්පුව වායුසමනය කළ එකක්දැයි ඔබ බෙහෙත් ගන්නට පෙර සොයා බලනවාද? විදුලිය බලය නැති දුෂ්කර ගම්මානවල නම් වායුසමනය කිරීමේ පහසුකම් නැහැයි කියන්නට පුළුවන්. ඒත් නගරබද ප්‍රදේශවල හන්දියක් ගාණේ ඉදිකර ඇති බෙහෙත් සාප්පු බොහොමයක් වායුසමනය කර නෑ.බෙහෙත් තුණ්ඩුවක් අරන් හදිසියේ දිව යන ඔබ බොහෝ විට කරන්නේ මේ කිසිවක් සොයා බලන්නෙ නැතිව ළඟම තිබෙන ෆාමසියෙන් බෙහෙත් ටික මිලදී ගැනීමයි.වායුසමනය කළ ලොකු බෙහෙත් සාප්පුවල අලෙවි කරන බෙහෙත් මිලෙන් අධික යයි ඔබ සිතනවා ඇති. අපේ රටේ බෙහෙත්වලට පාලන මිලක් නැතිවීමෙන් විවිධ බෙහෙත් ශාලාවල එකම බෙහෙත් වර්ගය විවිධ වෙළෙඳ නාම යටතේ විවිධාකාර මිල ගණන්වලට අලෙවි කිරීම ජනතාවට විශාල ප්‍රශ්නයක්. ඉදිරියේ දී බලගැන්වීමට අපේක්ෂිත ඖෂධ පනත මඟින් ඖෂධ සඳහා පාලන මිලක් මෙන්ම නියමිත ප්‍රමිතියට අනුකූල නොවන පරිදි නිපදවන ඖෂධ අලෙවිය සඳහා අවසර නොදීමට ද සෞඛ්‍ය බලධාරීන් සැලසුම් කරනවා. වායුසමනය නොකළ කුඩා බෙහෙත් සැල්වලත්, සුපිරි වෙළෙඳසල්වල ඇති ඔසුසල්වලත් අලෙවි කරන ඖෂධවල මිලෙහි විශාල පරතරයක් නෑ. නිසි ප්‍රමිතියකින් යුතු හොඳ බෙහෙත් ලබා ගැනීම, මිලෙන් අඩු තත්ත්වයෙන් බාල බෙහෙත් මිලදී ගන්නවාට වඩා ඵලදායකයි.බෙහෙත් මිලදී ගැනීමේදී එම ඖෂධ නිෂ්පාදිත දිනය වගේම කල් ඉකුත් වන දිනයත් බලන්නට අමතක කරන්න එපා. කල් ඉකුත් වන දිනය පසුවූ බෙහෙත් පාවිච්චියෙන් කිසි ඵලක් වෙන්නේ නෑ. බෙහෙත් මිලදී ගන්නා විට කල් ඉකුත් වන දිනයට ආසන්න වූ බෙහෙත් මිලදී ගැනීමෙන් වළකින්න. වෛද්‍යවරයා ඔබට බෙහෙත් නියම කර ඇති දින ගණන අවසන් වෙන්නට පෙර ඖෂධයේ කල් ඉකුත් වෙනවා නම් ඒ බව ඖෂධවේදියාට පෙන්වා අලුත් බෙහෙත් ඉල්ලා සිටින්න. කල් ඉකුත් වූ භාණ්ඩ අලෙවි කිරීම දඬුවම් ලැබිය හැකි වරදක්. එකම වෙළෙඳ සලකින් බෙහෙත් ගන්නවාට වඩා වෙළෙඳ සල් කිහිපයක මිල ගණන් විමසා බලන්න.වඩාත්ම සුදුසු වන්නේ රජයේ ඖෂධ නීතිගත සංස්ථාවට අයත් ඔසුසලකින් බෙහෙත් මිලදී ගැනීමයි. එහිදී ප්‍රමිතියෙන් යුතු ඖෂධ සාධාරණ මුදලකට මිලදී ගන්නට පුළුවන්. දියවැඩියාව, ප්‍රෙෂර්, කොලෙස්ටරෝල් අධික වීම වැනි කාලීන රෝග සඳහා ලබා ගන්නා ඖෂධ අන්තිම බෙහෙත් වේල දක්වා අවසන් වන තුරු බලා නොසිට කල් වේලා ඇතිව ඔසුසල වෙත යාමෙන් පෝලිම්වල දිගු වේලාවක් රැඳී සිටීමේදී ඔබට සිදුවන හිරිහැරය වළක්වා ගන්නට පුළුවන්.“මිලෙන් වැඩිම බෙහෙත් හොඳම බෙහෙත්” යැයි ජනතාව අතර ඇති මතය වැරැදියි. සාමාන්‍යයෙන් වෛද්‍යවරුන් බෙහෙත් නියම කරනු ලබන්නේ ඖෂධීය නාමයෙන්. කිසියම් බෙහෙතක් එහි ඖෂධීය නාමයෙන් නියම කළ විට ඇතැම් විට බෙහෙත් අලෙවිකරුවා ඔබට එහි මිලෙන් අධිකම වර්ගය අලෙවි කරන්නට උත්සාහ දරනු ඇති.එවන් අවස්ථාවක ඔබට අවශ්‍ය වන ඖෂධයත් වෛද්‍යවරයා විසින් කිසියම් වර්ගයක් නියම කර ඇත්නම් ඒ වර්ගයත් මොනවාදැයි දැන සිටීමෙන් මිල අධික බෙහෙත් ගැනීමෙන් වැළකී සිටීමට පුළුවන්.බෙහෙත් මිලදී ගන්නා විට ඔබට නියමිත වර්ගයේ බෙහෙතෙහි වෙනත් වෙළෙඳ නාම යටතේ අලෙවි කරන බෙහෙත්වල මිල ගණන් සසඳා බලන්න. එහිදී මිලෙන් ඉතා ඉහළ වර්ගය හෝ මිලෙන් ඉතා පහළ වර්ගය වෙනුවට ඔබ මිලදී ගත යුත්තේ ඔබට වැය කළ හැකි මුදලට සරිලන ‍මිලකින් යුතු වර්ගයක් මිලදී ගන්න. නිදසුනක් ලෙස විවිධ වෙළෙඳ නාම යටතේ නිෂ්පාදිත එකම වර්ගයේ ඖෂධක පෙත්තක් මිල ශත 20 සිට රුපියල් 200 දක්වා මිල ගණන්වලින් යුතු වන අවස්ථා තිබේ. එවැනි බෙහෙතකින් ඔබ මිලදී ගත යුත්තේ ශත 20 හෝ රුපියල් 200 පෙති වර්ගය නොව රුපියල් 50, 100 අතර මධ්‍යස්ථ මිලකින් යුතු තත්ත්වයෙන් උසස් ඖෂධ වර්ගයයි. ඔබට දැරිය හැකි මුදලට සරිලන ඖෂධය මිලදී ගැනීමෙන් එහි ඖෂධීය ගුණයෙහි අඩුවක් ඇති නොවේ.ප්‍රතිශක්තිකරණය සඳහා ලබා දෙන එන්නත් (බී. සී. ජි., පෝලියෝ) මෙන්ම සමට හෝ මාංශපේශීන්වලට විදින නික්ෂේපන (දියවැඩියාවට දෙන ඉන්සියුලින් වැනි ඉන්ජෙක්ෂන්) වර්ග ගබඩා කළ යුත්තේ උෂ්ණත්වය සෙන්ටි ග්‍රේඩ් අංශක 6 - 7 ක තරම් අඩු උෂ්ණත්වයකින් යුතු ශීතකරණයක රාක්කවල වේ. එවැනි බෙහෙත් මිලදී ගන්නා විට ඔසු සලෙහි සිට ඔබේ නිවස දක්වා ගෙන යාමේදී ද එම ශීතදාමය රැකීම අත්‍යවශ්‍ය වේ. එහෙයින් අයිස් බෑගයක හෝ උණුසුම හා සිසිලස රැකෙන බඳුනක බහා එම බෙහෙත් රැගෙන යා යුතුයි.ඔබේ නිවසේ ශීතකරණයක් නැත්නම් අසල නිවසක හෝ කඩයක හෝ ශීතකරණයක් ඇති තැනෙක එය ගබඩා කරන්න. රෝගියා ඖෂධය ලබා ගන්නා තුරුම නියමිත ශීත දාමය රැක ගැනීමෙන් ඖෂධයෙන් වඩා සාර්ථක ප්‍රතිඵල ලැබේ.ඔබ බෙහෙත් ගන්නා ඔසුසලෙහි ඖෂධ නිකුත් කරන ඖෂධවේදියා ඒ පිළිබඳ පිළිගත් සුදුසුකම් ලත් ඖෂධවේදියකු දැයි සොයා බලන්න. ඖෂධ අධිකාරියෙහි අනුමැතිය ලත් ඔසුසල්වල ඖෂධවේදියාගේ වෘත්තීය සහතිකය මහජනතාවට ප්‍රදර්ශනය වන පරිදි තැබිය යුතුය. අද බොහෝ ඔසුසල්වල මෙම සහතිකය එල්ලා ඇති නමුත් බෙහෙත් අලෙවි කරන්නේ එම සහතිකයේ හිමිකරුවා හෝ ඖෂධවේදියා නොව වෙළෙඳ සේවක සේවිකාවෝය.ඖෂධ හෝ ඒවා භාවිත කළ යුතු ආකාරය පිළිබඳ ප්‍රමාණවත් දැනුමක් නැති ඔවුන්ගේ උපදෙස් මත ඖෂධ ලබාගැනීම අනතුරුදායකය. වෛද්‍යවරුන් ඖෂධීය නාමයෙන් නිකුත් කරන බෙහෙත් වට්ටෝරු කියවා ගැනීමට මෙවැන්නන් ගෙන් වැඩි දෙනෙක් නොදනිති. කිසියම් රෝගයකට දෙනු ලබන බෙහෙතක් සමඟ දෙන සෙසු බේත් වරදවා ලබා දීමෙන් රෝගීන් මියගිය අවස්ථා ද වාර්තා වී තිබේ.ඔබ ගන්නා ඖෂධ භාවිත කළ යුත්තේ කෙසේ ද? කොපමණ මාත්‍රා ප්‍රමාණයක් ද? දින කීයක් ද වැනි කරුණු ඖෂධවේදියා ගෙන් අසා දැනගැනීමට ඔබට අයිතියක් ඇත. වෛද්‍යවරයාගෙන් වුවත් එම කරුණු අසා දැන ගැනීමේ අයිතිය රෝගියා සතුය. අපේ රටේ රෝගීන් ඒ බව නොදන්නවා මෙන්ම වෛද්‍යවරු රෝගීන්ට එම කරුණු පැහැදිලි කර දීමට කාලය මිඩංගු කිරීමට මැළි වෙති. බෙහෙත් ගන්නා ආකාරය අසා දැන ගෙන අදාළ මාත්‍රාව, නියමිත කලට වේලාවට නියමිත දින ගණන සම්පූර්ණ වන තුරුම ගැනීමෙන් පමණක් රෝගයෙන් සම්පූර්ණ සුවය ලබා ගත හැකි බව රෝගීන් මතක තබා ගත යුතුය.ඖෂධ ගබඩා කිරීමේදී හැම විටම අදාළ උෂ්ණත්වය රැක ගැනීම වටී. බෙහෙත් ගන්නා ඔසුසල මෙන් ඔබේ නිවස ද වායුසමනය කර නැති හෙයින් හැම විටම බෙහෙත් ගබඩා කළ යුත්තේ වියළි, සිසිලස රැඳුණු ස්ථානයකය. අඳුරු පැහැති හොඳින් කට වැසෙන බෝතල්වල බෙහෙත් අසුරා තැබීම වඩා සුදුසුය.ශීතකරණයේ තැබිය යුතු බෙහෙත් හැර සෙසු බෙහෙත් ශීතකරණයේ තැබිය යුතු නොවේ. කුඩා ළමුන් ගේ අතට හසු නොවන පරිදි ආරක්ෂිතව බෙහෙත් ගබඩා කළ යුතුය.පවුලේ කිහිප දෙනෙකුම එකම රෝගයකට බෙහෙත් බිව්වත් එක් එක් පුද්ගලයාට නියමිත බෙහෙත් නම් ලියා ලේබල අලවා වෙන් වෙන්ව තබා ගැනීමෙන් වැරැදී බෙහෙත් ගැනීම වළක්වා ගත හැකිය. මතකය අඩු වැඩිහිටියන්ට බෙහෙත් දෙන විට උදේ දවල් රාත්‍රී වේල් තුනට අදාළ බෙහෙත් වර්ග වර්ණ තුනකින් යුතු අසුරණවල බහා වෙන් වෙන්ව තැබීමෙන් බෙහෙත් මාරුවීම් වළක්වා ගත හැකිය.සුවය පතා ලබා ගන්නා ඖෂධ නිසි පරිදි නොගැනීමෙන් විවිධ අතුරු ආබාධ ඇති වීමටත්, ඇතැම් විට මරණය පවා සිදුවන්නට පුළුවන. එහෙයින් බොන්නන් වාලේ බෙහෙත් බොනවාට වඩා තමා ගන්නා බෙහෙත් ගැන දැනුවත්ව ඒවා ගැනීමෙන් ඔබට ඉක්මන් මෙන්ම ස්ථිර සුවයක් ද ලබා ගත හැකිය.සාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=am1310272</link>
    <topic>කංසා පමණ දැන</topic>
    <author>ජයන්ත සේනානායක</author>
    <content>කංසා පමණ දැනඅතීතයේ පෙරදිග මනුෂ්‍යයෝ ජලය, ගින්න, සුළඟ දේවත්වයෙහි ලා සැලකු අතර, කංසා පැළයට ද, දේවත්වයෙන් සලකන්නට පටන් ගත්හ. එසේ කංසා පැළයට දේවත්වයෙහි ලා සලකන්නට පටන් ගත්තේ ඉහත ස්වාභාවික වස්තූන් ගෙන් මෙන් ම, කංසා පැළයෙන් ද මානව සමාජයට යහපතක් සිදුවන බව දැනගෙන ය.ජලය, ගින්න, සුළඟ, අප බලාපොරොත්තු වන තරමට වැඩියෙන් ලැබූ විට එයින් මිනිස් සමාජයට, මෙන් ම, සත්ත්ව සංහතියට හා ශාක ප්‍රජාවට ද සිදුවන්නේ අයහපතක්ම ය. එහෙත් ජලය, ගින්න, වාතය අන්තරායකාරී යැයි කිසිවකු එය ප්‍රතික්ෂේප කළ බව දැනගන්නට නැත. මනුෂ්‍ය ශරීරයේ ජීවන බලය රඳා පැවැත්මට උපකාරී වන කංසා වැරදි ලෙස පාවිච්චි කිරීමෙන් අනතුරු සිදුවිය හැකි ය. එහෙත් එය සම්පූර්ණයෙන් ප්‍රතික්ෂේප කිරීම වැරැදි ය.සංස්කෘත භාෂාවෙන් “ත්‍රෛලෝක්‍ය විජයා” යන නාමය මේ පැළෑටිය සඳහා ව්‍යවහාර වේ. එම සංස්කෘත නාමය කංසා පැළෑටියට ලැබී ඇත්තේ, මෙහි ඇති තියුණු බව, උණුසුම් බව, මත් ගතිය, කුෂ්ට නසන ගතිය, ශරීර බලය, ඥාන වර්ධනය කිරීම ආදි ගුණ සලකාගෙන ය.කංසා වැවීම, වෙළෙඳාම, හා පාවිච්චිය අපේ රටේ තහනම් කර ඇත. කරුණු එසේ වුව, කංසා වැවීම, වෙළෙඳාම, පාවිච්චිය අඩුවී ඇති බවක් පෙනෙන්නට නැත. දිනපතා ප්‍රවෘත්ති මඟින් ඒ බව තවදුරටත් සනාථ වේ.දේශීය වෙදකමේ ශල්‍යකර්මවල දී රෝගියාගේ වේදනාව නැති කිරීම සඳහා කංසා මිශ්‍ර බෙහෙත් වර්ග ලබා දුන් බව සඳහන් වේ. පණුගාය, උණ, කැස්ස, ප්‍රතිශ්‍යාව, හා බඩේගාය ආදි සුළු අසනීපවලදී ද කංසා මිශ්‍ර ගුලි කල්ක ආදියෙන් ප්‍රයෝජන ගෙන ඇත.ශරීරයේ සැපය බලාපොරොත්තු වන ඉස්ලාම් - හින්දු බැතිමත්හු කංසා මිශ්‍ර ආහාර - පාන සාදාගෙන ප්‍රයෝජනයට ගත්හ. දීර්ඝායුෂ බලාපොරොත්තු වන අය කංසා මිශ්‍ර බෙහෙත් පාවිච්චි කරති. අනාදිමත් කාලයක සිට ඉස්ලාම් - හින්දු භක්තිකයෝ ඔවුන්ගේ ප්‍රධාන ජාතික - ආගමික උත්සවවල දී කංසා මිශ්‍ර කැවිලි - පෙවිලි සකස් කොට ආගන්තුක සත්කාර කරති. විනෝදය බලාපොරොත්තු වන සමහර පිරිස් කංසා මිශ්‍ර දුම්වැටි සදාගෙන දුම් උරති.කංසා ඖෂධ වර්ගයක් ලෙස මිස විනෝදය පිණිස; මත්ද්‍රව්‍යයක් වශයෙන් පාවිච්චි කිරීමක් සිංහල මිනිසුන් අතර තිබුණේ නැත. මත්ද්‍රව්‍යයක් වශයෙන් කංසා සකස් කර ගන්නා පුරුද්ද මෙරටට පැමිණියේ පිටරට මිනිසුන් වෙතින් ය. විශේෂයෙන් වෙළෙඳ ප්‍රජාව වෙතින් ය. මේ නිසා ශ්‍රී ලංකාවේ දී එය තහනම් කැරිණි.කංසා පිළිබඳ හොඳ අවබෝධයක් ඇති කිසිවකු මේ වටිනා ඖෂධය තහනම් කිරීම අනුමත නොකරනු ඇත. තහනම පැනවූයේ, අපරදිග සිට පෙරදිගට කුළුබඩු සොයා යාත්‍රා කළ අපරදිග වැසියන්ගේ බලපෑම මත යැයි මතයක් ද පවතී.රාවණා රජුගේ සමයේ පටන් ශ්‍රී ලංකාවේ පැවැතෙන චීන ජාතික වෙදකමේත්, ඉන්දියාවේ ආයුර්වේද සිද්ධ - යුනානි වෙදකම්වලත් සංකලනයෙන් නිර්මාණය වූ අපගේ දේශීය වෙදකම නිසා අපරදිග වෙදකම මෙහි ස්ථාපිත කිරීමට නොහැකි බව බටහිරයෝ දැන සිටියහ.පෙරදිග ධනය සූරා කෑමටත් පෙරදිග වාසි ජනයා වහල් භාවයේ තබා ගැනීමටත් අපරදිගවාසීනට අවශ්‍ය වී තිබිණි. අනාදිමත් කාලයක සිට ආසියාතික ජනයාට මහත් සෙතක් සැලසූ ඒ මාහැඟි ඖෂධය ගැන දැනගැනීමෙන් පසු එවකට අප රට පාලනය කළ අපරදිග ජාතීන් විසින් කංසා සම්පූර්ණයෙන් ම තහනම් කරන ලදී. ඒ වෙනුවට මනුෂ්‍යයන්ගේ ශක්තිය, බලය, වීර්යය, බුද්ධිය හීන කරන මත්පැන් (ගිනි වතුර) හඳුන්වා දී ඒවා වැඩිදියුණු කිරීමට බටහිරයන් අනුබල දුන්නේ කුමක් අරමුණු කරගෙන ද? මත්පැන් පානය කිරීමෙන් මනුෂ්‍ය ජීවිත ක්‍රමයෙන් විනාශ වන බව ඔව්හු දැන සිටියහ. එසේ ම කංසා තහනම් කිරීමෙන් දේශීය වෙදකමට බලවත් පහරක් එල්ල වන බවත් ඔව්හු දැන සිටියහ.කංසා තහනම අදූරදර්ශී ක්‍රියාවක් බවත්, එයින් දේශීය වෙදකමට බලවත් හානියක් සිදුවන බවත් දැන සිටි පණ්ඩිත් කිරිඇල්ලේ ඤාණවිමල හිමියෝ 1958 අගෝස්තු මස 18 දා සිළුමිණෙන් මෙබඳු මතයක් පළ කළහ.“මනුෂ්‍යයන් ඇතුළු සත්ත්වයන්ගේ චිර ජීවනයත්, දේශීය වෙදකමේ දියුණුවත්, ජාතික ධනය නඟා සිටුවීමත් තකා ආණ්ඩුව මඟින් කංසා වැවිය යුතු කාලය එළඹ තිබේ.එසේ වවාගන්නා කංසා ඔළුව කරකවා ගන්නට උවමනා අයට ප්‍රයෝජන ගත නොහැකි පරිදි, දේශීය වෙදකමේ නියම කර තිබෙන පරිදි, ශුද්ධ කර, විෂ නසන වෛද්‍යවරයන් අතර බෙදා දිය යුතුය. එසේම රජය මඟින් ද, ආයුර්වේද ඖෂධ පිළියෙල කර, ප්‍රචාරය කර ලොව පුරා බෙදා හැරිය යුතු ය. දේශීය වෙදකමෙත්, ජාතික ධනයෙත් දියුණුවට අප ගත යුතු නව මඟක් මේ.”“සිළුමිණ” පුවත්පතේ එම ලිපිය පළවීමෙන් පසුව, එකල රජය කංසා තහනම මඳක් ලිහිල් කර, දේශීය වෛද්‍යවරුන් අතර කංසා බෙදා හැරීම සඳහා බලපත්‍ර නිකුත් කිරීමට කටයුතු කර ඇත. මේ ප්‍රවෘත්තිය දැනගත් පණ්ඩිත කිරිඇල්ලේ ඤාණවිමල හිමියෝ මහත් සේ ප්‍රීතියට පත්වූහ.ජයන්ත සේනානායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=am1310273</link>
    <topic>බඩ විතරක් පුරවල මදි දරුවාගේ හිතත් පුරවමු</topic>
    <author>ගාමිණී සුසන්ත</author>
    <content>බඩ විතරක් පුරවල මදි දරුවාගේ හිතත් පුරවමුශෂිකාගේ පුතාට තවම වයස අවුරුදු දෙකහමාරයි. හරිම දඟයා. පුතාට කෑම කවන්න ශෂිකා විඳින වදයක්. සමහර වෙලාවට කෑම කවන්න පැය 2 ක් විතර ගතවෙනවා. දරුවා කන්නෙ නැති තැන ශසිකා දරුවට සැර කරලා කොහොමහරි කෑම ටික දරුවගෙ කට ඇතුළට දමනවා. ශෂිකට ඕන කොහොමහරි දරුවගෙ බඩ පුරවන්න.මේ ශෂිකලගෙ ගෙදර පමණක් නෙමෙයි ලංකාවෙ කුඩා දරුවන් ඉන්න බොහෝ ගෙවල්වල තිබෙන තත්ත්වයක්. ශෂිකලා වගේ අම්මලා තමන්ගේ දරුවට වදෙන් පෙරැත්තයෙන් හරි ටිකක් සැර වෙලා හරි කෑම කවන්නෙ දරුවට තියෙන ආදරයට බව ඇත්ත. නමුත් ඒ ක්‍රමය වැරදියි.දරුවකුගේ වර්ධනයට දරුවාගේ බඩ පිරවීමම පමණක් මදි. දරුවාගේ කුසට ආහාර ලබා දෙනවා වගේම දරුවාගේ මනසටත් ආහාර ලබා දුන්නොත් පමණයි දරුවාගේ නියම වර්ධනයක් දැකගත හැකි වන්නේ. දරුවකුගේ ශරීරයට විවිධ කෑම අවශ්‍ය වනවා සේම දරුවකුගේ මනසටත් කෑම අවශ්‍ය වෙනවා. ඒ; ආදරය, කරුණාව ආරක්ෂාව වැනි දේවල්. එමඟින් දරුවකු තුළ ඇතිවන උත්තේජනය එම දරුවාගේ ශාරීරික මෙන්ම මානසික වර්ධනයටත් බෙහෙවින්ම ප්‍රයෝජනවත් වෙනවා.අපේ සමාජයේ සිටින ඇතැම් දරුවන්ට හොඳ පෝෂ්‍යදායී ආහාර වේලක් ලැබෙනවා. නමුත් එම දරුවන්ට මවුපියන්ගේ ආදරය, උණුසුම සෙනෙහස අවධානය වැඩිපුර ලැබෙන්නේ නෑ. එම දරුවන්ගේ පූර්ණ වර්ධනයට එය බාධාවක්. මවත් පියත් කාර්යබහුල රැකියාවල යෙදී සිටින පවුල්වල දරුවන්ට මෙම තත්ත්වය අත්වෙනවා.ඒ වගේම මව හෝ පියා, විශේෂයෙන්ම මව විදෙස් රැකියාවලට ගොස් සිටින පවුල්වල කුඩා දරුවනුත් මෙම අත්දැකීමට මුහුණ දෙනවා. ළමා නිවාසවල හැදෙන වැඩෙන දරුවන්ට ද මෙම අත්දැකීමට මුහුණ දීමට සිදු වෙනවා. තවත් දරුවන් පිරිසක් සමාජයේ සිටිනවා, එම දරුවන්ට දෙමවුපියන්ගේ ආදරය හොඳින් ලැබුණත් ඔවුන්ට හොඳ පෝෂ්‍යදායී ආහාර වේලක් ලැබෙන්නේ නෑ. ඒ; ආර්ථික අපහසුතා තිබෙන දුප්පත් පවුල්වල දරුවන්.ඉහත සඳහන් කළ කාණ්ඩ දෙකටම අයිති දරුවන්ගේ ශාරීරික සහ මානසික වර්ධනය උපරීම තලයකට ළඟා වෙන්නේ නෑ. නමුත් මෙම තත්ත්වයන් දෙකටම ඉතා පහසුවෙන් වැඩි වියදමක් නොකර පිළිතුරු සොයාගත හැකියි. දරුවකුට හොඳ පෝෂ්‍යදායී ආහාර වේලක් ලබාදීමට විශාල වියදමක් කළ යුතු නෑ. සොසේජස් චීස් වැනි ආහාර දිය යුතුම නෑ.පලා වර්ග කුඩා මාළු ආදියෙන් දරුවාගේ පෝෂණය ඉහළ නංවා ගත හැකියි. ඒ වගේම මුදල් පසුපසම හඹා නොගොස් තම දරුවන් සමඟ දිනකට ටික වේලාවක් හෝ සුහදව ගත කිරීමෙන් දරුවාට අවශ්‍ය ආදරය සෙනෙහස ලබාදිය හැකියි. එමඟින් දරුවාගේ වර්ධනයට අවශ්‍ය “උත්තේජනය” හොඳින් ලැබෙනවා. කිසියම් දරුවකු වර්ධනයේ උපරීම තලයකට ළඟාවන්නේ කුසට අවශ්‍ය පෝෂණය වගේම මනසට අවශ්‍ය පෝෂණයත් ලබාදීමෙන් බව විද්‍යාත්මක පර්යේෂණ මඟින් හෙළි වී තිබෙනවා. ආදරය සෙනෙහස දැක්වීම මඟින් දරුවකු උත්තේජනය වන විට එම දරුවාගේ ශාරීරික වර්ධනයට අවශ්‍ය වර්ධක හෝමෝන වර්ග හොඳින් ශ්‍රාවය වන බව ද ලෝක සෞඛ්‍ය සංවිධානය පවා පිළිගෙන තිබෙනවා; විද්‍යාත්මකව තහවුරු වී තිබෙනවා. එම හෝමෝන නිසි පරිදි ශ්‍රාවය නොවුනොත් දරුවාගේ උස සහ බර වර්ධනයවීම ඇණහිටිනවා. එසේම බුද්ධිවර්ධනයටද එය බලපානවා දරුවකුගේ පූර්ණ වර්ධනයට ආදරය සෙනෙහස දැක්වීමෙන් ලැබෙන උත්තේජනය කෙතරම් වැදගත් ද කියා එයින් පැහැදිලි වෙනවා.දරුවකු ඉපදී මුල් මාස 6 ඇතුළත මවුකිරි පමණක් ලබාදීම ඉතා වැදගත්. එසේ මවුකිරි ලබා දෙන අතරතුරත් මවට දරුවාව උත්තේජනය කළ හැකියි. බොහෝ විට අතදරුවකු හඬන්නේ මවුකිරි හෝ උණුසුම අවශ්‍ය වූ විටයි; දරුවාට බඩගිනි වූ විටයි. එවිට දරුවාගේ කුස පිරවීම අවශ්‍ය වෙනවා. මෙහිදී මවගේ තනපුඬුව දරුවාගේ මුවට තබා කිරි දීම පමණක් ප්‍රමාණවත් වන්නේ නෑ.කිරි දෙන විට දරුවාගේ දෑස් දෙස බලාගෙන දරුවාට ආදරෙන් කතා කරමින් කිරි ලබාදීම ඉතා වැදගත්. එසේ නැතිව පැය තුනෙන් තුනට මව්කිරි දී දරුවාව පැත්තකට කර තැබීම ප්‍රමාණවත් වන්නේ නෑ. එමඟින් දරුවාට උත්තේජනයක් ලැබෙන්නේ නෑ.දරුවකු ඉපදී මාස 6 ක් ගතවූ පසුව එම දරුවාට මවුකිරි දීම පමණක් ප්‍රමාණවත් වන්නේ නෑ.ඒ ඒ වයසට දරුවාට ගැළපෙන සහ දිය යුතු ආහාර සහ ආහාර දිය යුතු පිළිවෙළ වෛද්‍යවරු වෙතින් පවුල් සෞඛ්‍ය නිලධාරිනියන් වෙතින් මවුවරුනට දැනගත හැකියි. ඒ වාගේම ඒ පිළිබඳව මවුවරුන්ව බොහෝ ආකාරවලින් දැනුම්වත් කෙරෙනවා. නමුත් එම උපදෙස් අනුව කාල සටහනක් සකසාගෙන දරුවාට ආහාර ගිල්වීම පමණක් දරුවාගේ වර්ධනයට ප්‍රමාණවත් වන්නේ නෑ. දරුවාගේ කුසට ආහාර ලබා දෙනවා සේම ආදරයත් ලබාදිය යුතුමයි.දරුවකුට කෑම දෙන විට දරුවාගේ මට්ටමටම මව පහත්වීම ඉතාම අවශ්‍යයි. දරුවා බිම ඉඳගෙන කෑම ගැනීමට කැමතිනම්, අම්මා ද බිම ඉඳගෙන දරුවාට කෑම කැවීම සුදුසුයි. ඊට අමතරව දරුවාට කෑම කවන විට දරුවාගේ මුහුණ දෙස බලාගෙන දෑස් දෙස බලාගෙන දරුවා සමඟ සිනාසෙමින් කෑම ගැනීම ප්‍රයෝජනවත්. එමඟින් දරුවාට කෑම ගැනීමට හොඳ උත්තේජනයක් ලැබෙනවා.ඊට අමතරව දරුවාට කෑම කවන අතරේ එක් අතකින් දරුවාගේ අතපය ආදරයෙන් අතගෑම ඉතාම වැදගත්. එයින් ද දරුවා උත්තේජනය වෙනවා. දරුවාට අම්මාගේ රැකවරණය ඇති බව ඉන් දරුවාට දැනෙනවා. කෑම ගැනීමට රුචියක් දරුවා තුළ වර්ධනය වෙනවා. අම්මා අසල සිටින විට අම්මාගේ තුරුලේ සිටින විට තමාට රැකවරණයක් ඇති බව දරුවාට හැඟී ගියහොත් දරුවාට බඩගිනි ඇති වෙනවා.බහතෝරන අවදියේදී දරුවා බබා, මමා, අම්මා, තාත්තා වැනි වචන උච්චාරණය කිරීමට උත්සාහ ගන්නවා. දරුවා එසේ වචන උච්චාරණය කරන විට මවට ද දරුවා සමඟ එම වචන උච්චාරණය කළ හැකියි. එසේ දරුවන් සමඟ මවුපියන් වැඩිහිටියන් වචන උච්චාරණය කරන විට දරුවා උත්තේජනය වී දරුවා ශාරීරිකව මෙන්ම මානසිකව ද හොඳින් වර්ධනය වන බව හෙළි වී තිබෙනවා. ඒ දේවල්වලට මුදල් වැය නොවුණත් දරුවකුගේ වර්ධනයට පෝෂණයට ඉන් ලැබෙන රුකුල අතිමහත්.දරුවකුගේ ඇසීම, කතාවට සෘජුවම සම්බන්ධයි. කට සහ කන ක්‍රියා කරන්නේ එක්වයි. දරුවකුට හොඳින් ඇසෙන විට එම දරුවා හොඳින් කතා කිරීමට පටන් ගන්නවා. එසේම දරුවකුගේ දෑස සහ දෑත් ක්‍රියා කරන්නේ ද එක්වයි. ඉතාම කුඩා අවධියේදී සෙල්ලම් බඩුවක් වැනි දෙයක් ඇල්ලීමට දරුවකු පෙලඹ වූ විට දරුවා එය අල්ලනවා. එය උත්තේජනයක්. එවැනි ක්‍රම මඟින් කුඩා කාලයේදී දරුවාව උත්තේජනය කළ හැකියි.දරුවාට වයස අවුරුදු 3 ක් පමණ වූ විට දරුවා තුරුලු කරගෙන කතන්දර කියාදීමේ හැකියාව වැඩිහිටියන්ට විශේෂයෙන්ම මවට තිබෙනවා. ගැටලුව වන්නේ දරුවන්ට කියාදීමට සුදුසු කතන්දර, සුරංගනා වත්මන් මවුවරු නොදැනීමයි. ඒ සඳහා සුදුසු පොත් ඕනෑ තරම් වෙළෙඳ පොළේ තිබෙනවා. එම කතන්දර පොත් කියවා දරුවාට කතන්දර කියාදීමේ හැකියාව මවුවරුන්ට තිබෙනවා. එසේම දරුවාට නින්ද යනතුරු කවි කතන්දර කියා දීමෙන් දරුවාගේ මනස උත්තේජනය වන බව විද්‍යාත්මක පර්යේෂණ මඟින් ද තහවුරු වී තිබෙනවා.බහතෝරන අවදියෙන් ඔබ්බට ගියාට පසුව දරුවකු මොන්ටිසෝරි යන වයසට පාසල් යන වයසට පත්වෙනවා. මෙම අවදියේදී බොහෝ මවුපියන් උත්සාහ ගන්නේ දරුවාට ආදරය සෙනෙහස දැක්වීමට වඩා තම දරුවා අවශ්‍ය පරිදි හැඩ ගස්වා ගැනීමටයි. මොන්ටිසෝරි යන වයසේදී දරුවකු බලාපොරොත්තු වන්නේ පරිසය සමඟ කාලය ගත කිරීමටයි. එම වයසේදී දරුවන් අලුත් අලුත් දේ පිළිබඳව සිතන්නට පටන් ගන්නවා. මිදුලේ වැලි අත ගෑමට, ගල් ඇහිඳීමට, ගස්වල කොළ කැඩීමට, මල් ඇල්ලීමට සමනළයන් දෙස බැලීමට ඒ වයසේ දරුවන් උත්සාහ ගන්නවා.ඒ වගේම මල් පිපෙන්නේ කෙසේදැයි බැලීමට, සමනලයන් පසුපස දිවීමට මේ වයසේ දරුවන් උත්සාහ ගන්නවා. පරිසරයේ විවිධ අත්හදා බැලීම් කරන්න මෙම වයසේ දරුවන් උත්සාහ ගන්නවා. දරුවන්ගේ ඒ මානසික ස්වභාවයන් තේරුම් නොගන්නා මවුපියන් එම ක්‍රියාවන්ට දරුවනට ඉඩ දෙන්නේ නෑ. වැලි ඇල්ලීම, ගල් එකතු කිරීමට ජලය සමඟ සෙල්ලම් කිරීමට දරුවාට ඉඩ දෙන්නේ නෑ. බොහෝ මවුපියන්ට අවශ්‍ය වන්නේ මොන්ටිසෝරියකට යවා දරුවාට අකුරු කියාදීමටයි; පොත පතේ දැනුම පමණක් දරුවාට ලබා දීමටයි. එය ඒ වයසේ දරුවන්ගේ වර්ධනයට බාධාවක්. මෙම වයසේ දරුවන් සමඟ ක්‍රීඩා කිරීමෙන්, පරිසරය විඳීමට දරුවන් සමඟ මවුපියන් ද එක්වීමෙන් දරුවාට විශාල උත්තේජනයක් ලැබෙනවා. එය දරුවාගේ මානසික මෙන්ම ශාරීරික වර්ධනයට ද විශාල රුකුලක්.කුඩා දරුවන් සමඟ සෙල්ලම් කරන විට වැඩිහිටියන්ද එම වයසට ගොස් දරුවා සමඟ සෙල්ලම් කිරීම ඉතාම වැදගත්.දරුවකුගේ මොළයේ වර්ධනය වැඩිපුරම සිදුවන්නේ ඉපදී පළමු අවුරුදු දෙක තුන අතර කාලයේ දී. DNA අළුතින් නිෂ්පාදනය වන්නේත් එම කාලයේ දී. එම නිසා එම වයස දරුවකුගේ ඉතා වැදගත් කාලයක්. මෙම වයසේ දී දරුවා උත්තේජනය කිරීම ඉතාම වැදගත්.පෙර පාසල් විය ගෙවී දරුවා පාසල් යන වයසට පත්වුණු පසුව දරුවාට කිසියම් හික්මීමක් ලබා දිය යුතුයි. සතුන් තම පැටවුන් බලාගන්නේ ඉතාම කෙටි කාලසීමාවක්. එම කාලසීමාව තුළ තම පැටවුන් හොඳින් බලාගන්නා එම සතුන් ඉන්පසු පැටවුන් නිදහස් කරනවා. මිනිසුන් ක්‍රියාකරන්නේ එසේ නොවෙයි. බොහෝ කාලයක් තම දරුවන් රැක බලාගන්න මිනිසුන් පෙලඹෙනවා. එය ඉතා වැදගත්. එ‍සේම එසේ රැකබලා ගන්නා ගමන් දරුවාගේ බුද්ධි මට්ටම ඉහළ දැමීමට ක්‍රියාකිරීමත් ඉතාම වැදගත්. මවුපියන් හැමවිටම උත්සාහ ගත යුත්තේ තමන්ගේ මට්ටමට වඩා ඉහළට තම දැරුවන් ඔසොවා තැබීමටයි. ඒ සඳහා කිසියම් විනයකට හික්මීමකට අනුව දරුවන් හැදීම ඉතාම වැදගත්.දෙක තුන වසරවල ඉගෙනගන්නා විට දරුවකු සිතන්න ගන්නේ එක් මට්ටමකට. එම වයස්වලදී සෙල්ලම් බෝට්ටු සෙල්ලම් ගුවන්යානා හදන්න දරුවන් උත්සාහ ගන්නවා. නමුත් උසස් පෙළ පන්තිවල ඉගෙනගන්න දරුවන් සිතන්නේ වෙනස් මට්ටමකට. ඔවුන්ගේ සිතුම් පැතුම් ආශාවල් වෙනස්. ඒ දරුවන්ගේ බුද්ධිය වර්ධනය වී ඇති නිසයි. දරුවකු වැඩෙන විට තම දරුවා තුළ ඇතිවන වෙනස මවුපියන් විසින් හොඳින් තේරුම් ගත යුතුයි.වයස අවුරුදු දෙක තුනේ දී බොහෝ විට දරුවා අහන්නේ මව, පියා කියන දේ. ඊට පසුව දරුවන් අහන්නේ ගුරුවරුන් කියන දේ. ඊට වඩා තරමක් දරුවා වැඩෙන විට තම යහළුවන් කියන දේ ඇසීමට දරුවන් පෙලඹෙනවා. එයයි ස්වභාවය. එම අවස්ථාවේදී මවුපියන් දරුවන්ට ඉතාම සමීපව සිට හරි දේ මෙයයි වැරදි දේ මෙයයි කියා දරුවන්ට ‍කියාදීම ඉතා වැදගත්. එම වයසේ දරුවන් උත්තේජනය කළ හැක්කේ ඒ ආකාරයෙන්. එම වයසේ දරුවන්ට උත්තේජනය ඉතාම අවශ්‍යයි. ඒ සඳහා මවුපියන් දරුවා සමඟ සිටිය යුතුයි; දරුවා සමඟ කාලය ගත කළ යුතුයි. මෙම වයසේ දී දරුවාට නිසි පරිදි උත්තේජනයක් නොලැබුණොත් එම දරුවා වැරදි මාර්ගවල යාමට පෙලඹෙන හැකියාව වැඩියි.අද සමාජයේ බොහෝ දෙමවුපියන් සිටින්නේ මුදල් ඉපයීමේ තරගයක නිරතවෙලා. ඔවුන් සැනසෙන්නේ මුදල් ඉපයීමෙන්. බොහෝ නිවෙස්වල මවත් පියාත් දෙදෙනාම රැකියාවල යෙදී සිටිනවා. ඒ සඳහා බලපා ඇත්තේ ආර්ථික දුෂ්කරතා බව සත්‍යයක්. ඒ වගේම මවුපියන් මෙලෙස කටයුතු කරන්නේ දරුවන්ගේම යහපතට බව ද සත්‍යයක්. ඇතැම් මවුපියන් දිවා රෑ නොබලා මුදල් උපයන්නේ තම දරුවන්ට විදේශ රටවල විශ්වවිද්‍යාලයකට ගොස් අධ්‍යාපනය ලැබීමේ අවස්ථාව උදාකරදීම සඳහා වෙන්න පුළුවනි.එවැනි මවුපියන්ට දරුවන් වෙනුවෙන් මුදල් වැය කිරීමේ හැකියාව තිබුණත් දරුවන් වෙනුවෙන් කාලය වැය කිරීමේ හැකියාව ඔවුන්ට නෑ. එහි ප්‍රතිඵලය වන්නේ නිසි වයසේ දී දරුවාට මවුපියන් වෙතින් ලැබිය යුතු ආදරය නොලැබී යාමයි. එය දරුවාගේ ශාරීරික මෙන්ම මානසික වර්ධනයට ද විශාල බාධාවක්. ගහට කොළට ආදරය කරන සංවේදී දරුවකු බිහිවීමට එය බාධාවක්.දරුවන්ට ආදරය දැක්වීම සඳහා දරුවන් සිප වැලඳගැනීමෙන් ඕනෑම වයසක සිටින දරුවකු උත්තේජනය කිරීමේ හැකියාව මවුපියන්ට තිබෙනවා. අපේ සංස්කෘතියට අනුව දරුවන් සිප වැලඳගැනීම නෙගැළපෙනවා සේ පෙනුණත් තමන්ගේ දරුවන් සිප වැලඳගෙන ආදරය දැක්වීම ගැටලුවක් නෑ. අපේ රටේ බොහෝ දරුවන් මවට පියාට ආච්චිට සීයාට වඳිනවා. එවැනි අවස්ථාවක දරුවා සිප වැලඳගැනීමෙන් දරුවාට ආදරය පෙන්විය හැකියි. එය දරුවා උත්තේජනය වීමට දරුවාගේ මානසික වර්ධනයට විශාල රුකුලක්.අපේ මේ මවුවරුන් දරුවන්ට කෑම කැවීමට ගන්නා උත්සාහයත් ඉතා වැරදි සහගතයි. කුඩා වියේ පටන් දරුවා ‍ස්වාධීන පුද්ගලයකු බවට පත්කිරීම ඉතාම වැදගත්. දරුවකුට මාස 9ක් 10ක් පමණ වන විට ‘ගිලී‍මට පහසු’ බිස්කට් කැබැල්ලක් කෑමට සැලැස්වීම ඉතා වැදගත්. දරුවාට අවුරුද්දක් පමණ සම්පූර්ණ වූ පසුව පිරිසුදු පිඟානකට බත් ස්වල්පයක් දමා බත් ඇට ඇහිඳගෙන කෑමට දරුවා හුරු කළ යුතුයි. දරුවාට අවුරුදු එකහමාරක් පමණ වන විට තනිවම ආහාර ගැනීමට දරුවාට හුරු කළ යුතුයි.එලෙස දරුවා අතින් ගෙන කෑම ගැනීමෙන් හුරු පුරුදු වන්නේ කෑම ගැනීමේ හැකියාව පමණක් නොවේ. අත සහ කට අතර සම්බන්ධතාව ගොඩනැඟීමට ද එලෙස දරුවා ස්වාධීනව ආහාර ගැනීම ඉවහල් වෙනවා. කිසියම් මවක් තම දරුවාට දිගින් දිගටම ආහාර කැවීමට පුරුදු වුණොත් කවුරුන් හෝ කෑම කවන තෙක් දරුවා බලාගෙන සිටිනවා. කෙසේ හෝ දරුවාට නොකැව්වොත් දරුවා කෑම‍ නොකන බවයි මවුවරුන්ගේ අදහස වන්නේ. මෙය ඉතාම වැරදි මතයක්.අපේ රටේ මවුවරුන් කිසිම අවස්ථාවක තම දරුවාට බඩගින්න දැනෙන්න ඉඩ තබන්නේ නෑ. බඩගින්නක් ඇතිවී දරුවා අඬන තත්ත්වයකට පත්වෙන්න මවුවරු ඉඩ තබන්නේ නෑ. එවිට දරුවාට බඩගින්න කුමක්දැයි වැටහෙන්නේ නෑ. එවිට දරුවාට කෑමවල අවශ්‍යතාවක් ඇතිවන්නේ නෑ.දරුවකු‍ෙග් කායික මානසික වර්ධනයට, දරුවකු උත්තේජනය වීමට සංගීතය, නැටුම්, චිත්‍ර වැනි කලා මාධ්‍යයක් රසවින්දනයට සැලැස්වීම ඉතාම සුදුසු බව අද හෙළිවී තිබෙනවා. විශේෂයෙන්ම අඩු රිද්මයකින් යුතු අපේ රටට ගැළපෙන සියුම් සංගීත ඛණ්ඩයක් කුඩා අවධියේ පටන් ම දරුවාට ශ්‍රවණය කිරීමට සැලැස්වීම මඟින් දරුවා මානසික උත්තේජනය වෙනවා.දරුවාගේ මොළයේ සෛලවල ක්‍රියාකාරීත්වය අනුව සංගීතය සහ ගණිතය එකට ගමන් කරන බව හෙළිවී තිබෙනවා. එයින් පැහැදිලි වන්නේ සියුම් සංගීතය ශ්‍රවණය කරන දරුවන්ගේ ගණිතමය හැකියාව වර්ධනය වන බවයි. ඊට අමතරව දරුවකුගේ ශාරීරික වර්ධනයට මෙන්ම මානසික වර්ධනයටත් කය වෙහෙසා ක්‍රියා කිරීම ඉතා අවශ්‍යයි. දිනකට අඩුම තරමින් පැය බාගයක් හෝ පැයක්වත් දරුවාට නිදහසේ ක්‍රීඩා කිරීමට අවස්ථාව ලබා දිය යුතුයි. එහිදී දරුවාට ක්‍රීඩාවෙන් ලැබෙන උත්තේජනය දරුවාගේ ශාරීරික මෙන්ම මානසික වර්ධනයට ද ඉවහල් වෙනවා.ළමා රෝග පිළිබඳ විශේෂඥ වෛද්‍යදීපාල් පෙරේරාගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=ay1310271</link>
    <topic>දැන් කාලේ නැන්දම්මලා කැමැති කොයිවගේ ලේලිලාටද?</topic>
    <author>අරුණි මුතුමලි</author>
    <content>දිනක් රූපවාහිනි වැඩසටහනකට පැමිණි ජ්‍යොතිර්වේදියකු පැවසුවේ විවාහ අපේක්ෂාවෙන් සිටින ජෝඩු තම තමන්ගේ පොරොන්දම් ගළපනවාටත් වඩා නැන්දම්මාගේ කේන්දරය සමඟ තමන්ගේ කේන්දරය කොතරම් සීහේද කියා බැලීම වටින බවයි.සිග්මන් ‍‍ෆ්‍රොයිඩ් කියන ආකාරයට අම්මලා වඩා ආදරේ පුතාලාට නම්, දස මාසයක් කුසේ දරාගෙන ලේ කිරිකර පොවා ඇහි පිල්ලමේ තබාගෙන ඇති දැඩි කළ තම පුතු වෙනත් ගැහැනියකට තමන්ට වඩා ආදරේ කරන බව දැනෙන විට ඇතිවන හැඟීම දන්නේ අම්මලා ම පමණි.ඒ වේදනාව සමනය කිරීමට සමත් රූප සොබාවක් සහ ගතිගුණ ඇති තරුණියක සොයා ගන්නට පුතණ්ඩියා සමත් වුණොත් සැබැවින්ම එය නැන්දම්මාගේ හා ලේලියගේ කේන්දර සීහුණා වැනිය.නැන්දම්මා ලේලි කියූ සැණින් අපේ සිතට එන ඊළඟ වචනය ආරවුල් කියා ඇතැමුන් කියුවද, තමන් සොයන ආකාරයේ ලේලියක හමු වූවිට පුතාටත් වඩා ලේලියට ආදරය වන අම්මලා ද නැතුවාම නොවේ. විවාහක පුතු වෙනත් කාන්තාවක හා යළි විවාහ වූ බව දැනගත් පසු, පළමු ලේලිය වෙනුවෙන් උසාවි ගිය නැදිමයිලන් ජෝඩුවක් ගැන අසන්නට ලැබීම එයට හොඳම නිදසුනකි.ඒවා මේවා කොහොම වුණත් අපේ රටේ තරුණයන් බහුතරයකගේ අම්මලා සොයන්නේ සුදට හුරු තලෙළු පැහැති ලේලියන් බව අපේ සමීක්ෂණයෙන් තහවුරු වී තිබේ. මනමාලිය වන දවසට කොණ්ඩ මෝස්තරයක් හෝ දැමිය හැකි තරමේ දිග කොණ්ඩයකට හිමිකම් කීම ද ඔවුහු ලේලියකගෙන් බලාපොරොත්තු වෙති. ඕනෑවට වඩා ලස්සන ලේලිලාට සමහර අම්මලා අකමැති වන්නේ ඒ රූප ස්වභාවය ම තම පුතාට අනාගතයේ කරදරයකට මුල පුරයි කියන බිය නිසාය. ඒ නිසා සියයට 65 ක්ම මවුවරු තරමක් පෙනුමැති ලේලියන්ට වැඩි කැමැත්තක් දක්වති.ඒ ලේලියන් අඩුම තරමින් උසස් පෙළවත් සමත් වී සිටිය යුතුය යන මතයේ සියයට 90 ක් මවුවරු සිටිති. එයට හේතුව උගත්කමක් ඇති විට පවුල් ජීවිතයේ ඇතිවන ප්‍රශ්න පහසුවෙන් විසඳා ගත හැකි බවට ඔවුන් අත්දැකීමෙන් දැන සිටීමයි. එහෙත් ඇඟලුම් ක්ෂේත්‍රයේ නියුතු මවුවරුන්ගෙන් සමහරුන් කීවේ ලේලියක ඕ ලෙවල් සමත් නම් පවුලක් ගොඩදා ගත හැකි අන්දම තේරුම් ගැනීමට ඒ ඇති කියාය.තම පරපුර ඉදිරියට ගෙන යන්නට දරුවන් හදන්නට සිටින ලේලිලා රැකියාවක් කරනවාට නැන්දම්මලාගෙන් හරි අඩක් අකමැත්ත ප්‍රකාශ කිරීම විශේෂයකි. ගෘහිණියන් ලෙස සිටිමින් තම විවාහ ජීවිතය සාර්ථක කරගත් මෑණිවරුන් පවසන්නේ ආසියාතික කාන්තාවකට උරුම පවුල් ජීවිතය සාර්ථක වන්නේ බිරිය රැකියාවකට නොයන තරමට කියාය. එහෙත් රාජ්‍ය හා පෞද්ගලික අංශවල නිලතල දරන මවුවරු මෙන්ම ගුරු, වෛද්‍ය, ඇඟලුම්, නීති, බැංකු, ව්‍යාපාරික හා ගණකාධිකාරී ක්ෂේත්‍රවල නියුතු මවුවරු නම් සිය ලේලිය කුමක් හෝ රැකියාවක නියුතු විය යුතු බව විශ්වාස කරති. එය වෙලාවට ගෙදර ආ හැකි රැකියාවක් නම් වඩා හොඳ බව ඔවුන්ගේ ද මතයයි. රැකියාවක නිරත නොවීම පුතාගේ රාජකාරි පිළිබඳ සැක පහළ කිරීමට හේතුවක් විය හැකි බව ඔවුන් පවසද්දි රැකියාවක නිරත වීම නිසා ඇති වන ඇතැම් සම්බන්ධකම් තම පුතාගේ විවාහ ජීවිතයට බලපානු ඇති බව අනෙක් පසින් ගෙනෙන තර්කයයි.කුමන රැකියාවක් කළත් නැතත් තමන්ගේ පුතාට තමන් උයා පිහා දුන්නාටත් වඩා හොඳින් රස මසවුළු තනා කන්නට දීම ලේලියගේ වගකීම බව සියයට 90 ක් මවුවරුන්ගේ තීරණයයි. එහෙත් ගණකාධිකාරි, කළමනාකරණ වෛද්‍ය වැනි ක්ෂේත්‍රවල නියුතු ඇතැම් මවුවරුන් පැවසුවේ කසාද බැඳ සතිය දෙක යන විට ඕනම ගැහැනියකට ඉහුම් පිහුම්වලට හුරුවන්නට සිදුවන නිසා කලින් දැන සිටීම අත්‍යවශ්‍ය කරුණක් නොවන බවයි. අවශ්‍ය නම් තමන් ළඟට පැමිණ උයන්න උගෙන ගත හැකි බවට ද ඇතැම් මවුවරුන් ලේලිලාට කළ ආරාධනා ද මේ අතර තිබිණි.ඉහුම් පිහුම් මෙන්ම මැහුම් ගෙතුම් ගැනද ලේලිලා දැනගත යුතුමයි කීවේ සියයට 20 ක් පමණි. තවත් ඒ හා සමාන ප්‍රතිශතයක් කීවේ ඕනෑ තරම් රෙඩි මේඩ් ඇඳුම් ඇති රටේ මහන්න දැන ගැනීම ප්‍රයෝජනවත් නැති බවයි. එහෙත් සියයට 60 ක් ම මවුවරු ගෙතුම් කෙසේ වෙතත් මැහුම් දැන සිටීම යම් මොහොතක ප්‍රයෝජනවත් විය හැකි බව සිතති. තමන් දීගතල යන විට ඒ දේවල් දැන සිටීම වැදගත් වූ බව ද තරමක් වැඩිහිටි මවුවරුන්ගේ අදහසයි. ඉවීම ගැන මෙන්ම මැසීම ගැන ද දැන ගන්නට ඕනැ නම් තමන් ළඟට එන්නැයි කී අම්මලා ද මේ අතර වෙති.ඒ සියල්ල දන්නවා වුවත් ලේලිය කුලෙන් අඩු නම් ගෙට වද්දා ගැනීම ප්‍රශ්නවලට මුලක් බව තරුණ පුතුන් සිටින මවුවරුන්ගෙන් තුනෙන් එකකගේ විශ්වාසයයි. එවැනි බලපෑමක් නැති නිසාත් නාගරික පරිසරයේ කුලමල කලවම් වී ඇති නිසාත් එය සෙවීමෙන් පලක් නැති බව තවත් තුනෙන් එකකගේ මතයයි. ඉතිරි පිරිස පවසන්නේ පුතාගේ කැමැත්ත අනුව කරන තෝරා ගැනීමකදී ඒවා සෙවීම අපහසු වුවත් හොඳ කුලයක වීම වඩා හොඳ බවය.කුලය කුමක් වුවත් පවුලේ පසුබිම තමන්ට ගැළපීම අත්‍යවශ්‍ය බව සියයට සියයක්ම මවුවරු විශ්වාස කරති. සමාජයේ යහපත් මිනිසුන් ලෙස ජීවත් වන මවුපියන්ගේ දූවරු යහපත් ලෙස හැදී වැඩෙනු ඇති බවයි ඔවුන්ගේ ආකල්පය වන්නේ.එවන් යහපත් උගත් කුල කතක් සමඟ ඕනෑම ආරවුලක් කතා බහෙන් විසඳාගත හැකි බවද බොහෝ මවුවරුන්ගේ හැඟීමයි. තම පුතාගේ වැරැද්දක් වුවත් රණ්ඩු සරුවලකින් තොරව පෙන්වා දී යහමඟට ගත හැකි යහපත් බිරින්දෑවරුන් සොයා ගැනීම ඒ මවුවරුන් පුතුන්ගෙන් පතන විශාලම අස්වැසිල්ලයි. එසේ සියයට 60 ක් මවුවරුන් සිතුවත් සමහර ගෘහිණියන් හා ගුරුවරියන් පවසන්නේ පුතාට වඩා අඩියක් පස්සෙන් සිටින ලේලිලා වාසනාවන් කියාය. විශේෂයෙන් ආසියාතික රටවල පිරිමින්ට වඩා ගැහැනු තරමක් පසුබා සිටිය යුතු බව බොහෝ ගෘහිණියන්ගේ විශ්වාසයයි.එවන් කීකරු බිරියන් පතන මවුවරුන්ගෙන් සියයට 80 ක් පවසන්නේ දෑවැද්දක් අනවශ්‍ය බවයි. එහෙත් තමන්ට කළ හැකි මට්ටමින් සියල්ල තම පුතුන්ට ලබා දෙනවා සේම ලේලියගේ මවුපියන් යුතුකම ඉෂ්ට කරනවාට අකමැති අය නැත. දෑවැද්ද ලැබුණොත් අලුත් යුවළට යම් ශක්තියකින් ගමන යා හැකි නිසා එවැන්නක් තිබීම හොඳ බව සියයට 20 ක් මවුවරුන් පැවසුවේ තමන්ට දෑවැද්ද ලෙස ලැබුණු ඉඩමේ දෙදෙනා එකතුව ගෙයක් ‍දොරක් සාදා ගත්තා වැනි උදාහරණ දක්වමිනි.එසේ තනාගත් කුටුම්භයේ සාමය සතුට පවතින්නේ බිරිය ගාණකට කතාබහ කරන සුහදශීලී ආදරණීය තැනැත්තියක වුණොත් බව තුනෙන් දෙකකට වඩා මවුවරුන්ගේ මතයයි. අඩුවෙන් කතා බහ කරන පුතුන්ගේ මවුවරුන් නම් කීවේ ලේලිය ද අඩුවෙන් කතා කරන තරමට පුතාට කරදරයක් නැතිව සිටිය හැකි බවයි. එහෙත් කතාබහට වැඩි කැමැත්තක් දක්වන නැන්දම්මලට නම් කයිය ගහන්න පුළුවන් ලේලිලා වටින බව ද අපේ සමීක්ෂණය අනුව සොයා ගත හැකි විය.එවන් ලේලියක් සොයා ගන්නවා නම් ආදර සම්බන්ධයක් මඟින් පුතනුවන් ඒ තෝරා ගැනීම කිරීම පිළිබඳ සියයට 85 ක් පමණම මවුවරු කැමැත්තෙන් සිටිති. යෝජනාවකින් තමන්ටත් සුදුසු පුතාටත් ගැළපෙන තරුණියක තෝරා ගැනීම ද වරදක් නැතැයි කීවේ සියයට 15 ක් පමණි.ආදර සම්බන්ධයකින් හෝ වේවා යෝජනාවකින් හෝ වේවා තෝරා ගන්නා ලේලියගේ පාරිශුද්ධත්වය ගැන තමන් කරදර නොවන බව සියයට හැටක් පමණ මවුවරුන්ගේ අදහසයි. එහෙත් ඔවුන්ගේ පෙර සබඳතා වැඩිදුර නොගිය ඒවා විය යුතු බව නම් සියලු මවුවරුන් දැඩිව අපේක්ෂා කරන කරුණකි. සමහර මවුවරුන් කීවේ තමන් ඒවා නොබැලුවත් සාම්ප්‍රදායික මතවලට ගරු කරන අයුරින් හැදී වැඩුණු තම පුතුන් ඒ ගැන දැඩි සැලකිල්ලක් දක්වනු ඇති බවයි.ඔය කොයි සුදුසුකම තිබුණ ද ග්‍රහයා හරස් වුණොත් විශාල බාධාවක් වන බව සියයට අසූවකට වැඩි මවුවරුන්ගේ මතයයි. කේන්දරය එතරම් බලපාන්නේ නැතැයි විශ්වාස කළේ හයෙන් එකකටත් වඩා අඩු පිරිසකි.කෙසේ වෙතත් තමන්ගේ ජාතියෙන් ආගමෙන් පිට තරුණියක ගැන නම් කිසිදු මවකගේ කැමැත්තක් නැති බව පෙනිණි. ඉංග්‍රීසි දැනුම තරමක් හෝ තිබිය යුතු වුවත් බටහිර පන්නයට හැදුණු තරුණියන් තම පුතාගේම කැමැත්තට යාළු වනවා හැර තමන්ගේ ආගම දහමට නැඹුරු සිරිත් විරිත් සපිරි සංස්කෘතියට ගැළපේ ද යන්න ගැන ද මවුවරුන්ට ඇත්තේ සැකයකි.අවුරුදු විසි පහක්වත් පනින තුරු දරුවකු හදා වඩාගෙන වයසට යන මවුපියන්ට සැලකීම දරුවන්ගේ පරම යුතුකම වුවද බොහෝ මවුවරුන් කීවේ අපට නොසැලකුවත් දෙදෙනා සතුටින් සිටිනවා නම් එය තමන්ට සතුටක් බවයි. එසේම විස්තීරණ පවුලක් ලෙස තමන් ළඟම දරුමුනුපුරන් සිටිය යුතු බව තදින් ම විශ්වාස කළ සියයට දහයක් මවුවරුන් හැරුණු කොට අන් සියලු දෙනා කීවේ දරුවන් නව කැදැල්ලක නිදහසේ ඔවුන්ගේ ජීවිත ගෙවීම අද කාලේ හැටියට දෙගොල්ලන්ගේ ම පහසුවට හේතුවන බවයි.දරුවන් වෙනුවෙන් අනේක දුක් කම්කටොලු විඳි අම්මලාගේ එකම පැතුම තම කුසින් වැදූ පුතුන් සතුටින් සිටිනු දැකීම බව ඉන් පැහැදිලි වනවා සේම එවන් මවුපියන්ට සලකන අනාගත බිරියක් සොයා ගැනීම පුතුන්ගේ වගකීම නොවන්නේ ද?(සමීක්ෂණයට ලක් වූ මවුවරුන් නිරත ක්ෂේත්‍ර ගෘහණියන්, රජයේ සේවිකාවන්, පෞද්ගලික අංශයේ විධායක නිලධාරිනියන්, වෛද්‍ය, නීති, බැංකු, ව්‍යාපාරික, ගණකාධිකාරි, ගුරු, ඇඟලුම්)අරුණි මුතුමලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=ay1310272</link>
    <topic>තාරුකාව</topic>
    <author/>
    <content>රුක් සෙවණේ සීතලේ රැය පහන් කරනා වීදි අසරණයන් ළඟ තාරුකාවක් නැවතිලා  හලාවත අනුර ශාන්ත පීරිස්  සැමියා සමඟ නිවසේදී නිතර ගැටී කරගන්නට සිතා ජීවන ගමන කෙටී කාටත් පසක් කරමින් මේ සසරේ හැටී පිපි මල් රුක තිබිණි දුම්රිය මඟට වැටීඑදවස දිව්වේ වතුරයි ගල් අඟුරු කකා කවදත් දුම්රියයි බිහිසුණු යකඩ යකා හූ හඬ දුන්නේ පැන ගන්නට පහර නොකා ඇයි නැගණියේ නෑසුණ සේ සිටියේ නිකාළං ළංවේවී දුම්රිය හඬ දුන්නේය නුවණැති කැකුළ නටුවෙන් ගිලි හෙන්නේය පිපි මල ළා කැකුළ වැනසී යන්නේය තනිවුණු මල් කැකුළ මරහඬ දුන්නේයඅනතුරු දැක ඇතත් අටවිසි වසක් තුළ දුටුවේ නෑ මෙවැන්නක් හද සසල කළ නංගිගේ සිරුර රඳවා තම දෑත තුළ සොහොයුරු පෙම සොයයි තනිවුණු කැකුළු මලදස මාසයක් දුක් විඳිමින් කුසේ දරා දරුවන් බිහි කරන්නේ තම රුහිරු පෙරා පසු පෝෂණය දෙන්නෙත් ලේ කිරට පෙරා කෙලෙස ද මව මැරෙන්නේ තම දරුවෝ මරාකේ. කේ. ඒ. ජයකොඩිප්‍රධාන නියාමකයාල්දේවී දුම්රියමම ජීවත් වෙමි එහෙත් මා මිය ගොස් ය සුසුම් ද ඇත රුධිරය ද ඇත හදවත ද ඇත එහෙත්! මා මැරි ඇත  මහනුවර කුමාරි ජයවර්ධන  සුදු ම සුදු මල් පිපුණු මල් පාරේ... එළන්නට කලින් පිනි පාවාඩෙ... තබන්නට එපා ඔබෙ දෙපා පොඩි... මැකෙයි සුරඟනන් ලියූ සෙත් කවි...!යුධ හමුදා වෛද්‍ය බළකායේ තුෂාර එස්. ගමගේ  වැහි වැටුණට පොළොව තෙමා හිරු ආවට රැස් විහිදා මල් පිපුණට සුවඳ හමා හද නිවෙයි ද දුක පරදාසතුට ආවද දෝර ගලා දුක යාවි ද පහව ගලා හිත හැදුවට ගී ලියලා ඈ ඒවිද සිහිනේ වෙලාඋඳුවප් සීතල ගත නහවයි කඳුළැලි වියැකී වැටුණයි අතීතය සිහිවී හද රිදුණයි නොලද පෙමට මා හිත නිහඬයි  නිට්ටඹුවඉෂාන් ශානක  ඒ පුන් පෝ දිනය පසු වී දිනකට පසු එළැඹි රාත්‍රියයි. මා සිටියේ රජරට වියළි පරිසරයක පිහිටි දෙමහල් නිවසක උඩු මහලේ කාමරයක ය. ඒ ඥාති සොහොයුරියකගේ විවාහ මංගල්ලයකට සහභාගි වීම පිණිස පැමිණ නවාතැන් ගත් මගේ මහප්පාගේ නිවසයි. මධ්‍යම රාත්‍රිය ද පසුවන තෙක් බොහෝ කලකට පසු හමු වූ නෑ හිතමිතුරන්ගේ කෙළිකවට සිනහා ද ඝෝෂාව ද අඩුවී පරිසරය නිස්කලංක වීමට පටන්ගෙන තිබිණි. බොහෝ දෙනෙක් නිදි දෙව් දුව වැලඳගෙන සිටියහ.නිදිමතක් නොවූ බැවින් මම කවුළු පියන්පත හැරදමා අවට බැලූවෙමි. ඒ සඳපහන් රැයේ මා උමතු වී ගිය බැව් නම් සැබෑය. වෙල් ඉපනැල්ල පුරා සිය සුදෝවන් රැස්දහරෙන් තෙමා අහසෙහි විරාජමාන වූ සඳ මැවූ අසිරිය මා කෙසේ නම් විස්තර කරන්නෙම් ද? මම නිහඬවම ‍ගෝලාකාර කහ පැහැති සඳ දෙස බලා සිටියෙමි. මා එකවර සිතිවිලි දස දහස් ගණනක කිමිදෙමින්.. නානා විධ තැන්හි සැරිසරමින් සිටියෙමි.විටෙක මට මේ රජරට වෙල්යායම ස්ටෙප්ස් තණබිම වී පෙනිණි. දනියාර් ජමිලා සමඟ නිහඬ ස්ටෙප්ස් තණබිම හරහා ඇවිද ගියේ මෙවන් රාත්‍රියක විය‍ නොහැකි ද? ඔවුන් ගැයූ ප්‍රේම ගීත මේ සඳ නිහඬවම මෙලෙස අසා සිටින්නට ඇත.දැන් මගේ සිතිවිලි ලෝරා ඉංග්ල්ස් වයිල්ඩර්ගේ තැනිතලාවේ පිහිටි කුඩා නිවස වෙත දිවයයි. ලෝරා අප්පච්චිගේ ගැලෙහි නැඟී තැනිතලාවේ පිහිටි ඔවුන්ගේ නව නිවස වෙත යයි. එදින ද තැනිතලාව පුරා සිය රිදීවන් රැලි මාලා උතුරමින් මේ සඳ මෙලෙස බලා සිටින්නට ඇත.ලෝකයටම විමුක්තිය උදාකර දුන් සිදුහත් කුමරු සිය දේවිය හා එකම පුතු තනිකර දමා ගිය රාත්‍රියේ නේරංජනා ගං ඉවුර පුරා වැතිරුණේ ද මේ සඳ එළියමයි. උන්වහන්සේ බුදු බව ලැබූ දින ද සල්මල් සෙවණේ නිර්වාණය පසක් කළ හැටි ද සියලු දෙනාටම වඩා හොඳින් මේ සඳ දන්නේය.බෙත්ලෙහෙමට උඩින් තනි තරුවක් පෑයූ විට ද.. දෙව් සමිදාණෝ.. කුරුසියෙහි සිය ජීවය මනුසත්වග වෙනුවෙන් පුද කළ විට ද මේ සඳ නිහඬවම සිය සෝබර උවනතින් උපේක්ෂා සහගතව බලා හිඳින්නට ඇත.නෙදර්ලන්තයේ විසූ.. අති ප්‍රසිද්ධ චිත්‍ර ශිල්පී යොහැන්නස් වර්මිර් “මුතු කරාබුව පැලඳි යුවතිය” නම් සුප්‍රසිද්ධ සිතුවම අඳිද්දී ද සඳ එය දකින්නට ඇත. ඇගේ කම්මුල පුරා ළා කහ පැහැය තැවරුවේ සඳ රැස් කැරැල්ලක්ම විය හැකිය. කඳු ඉහත්තාව මැද්දෙන් සිය රැස් දහරා විහිදවා නැඟුණු සඳ සැබැවින්ම මා උමතු කර තිබිණි. පොත්පත් අතර මා මවාගෙන තිබුණු කාල්පනික සිහින ලෝකයන් හා එහි සැරිසැරූවන් සැබෑවටම දැක ඇති සඳ කොතරම් වාසනාවන්තයෙක් ද? කවුළුව වසන්නට මට ලෝබ සිතේ. යහනක වැතිරුණ ද නිහඬ හිස් අහස පුරා... සැරිසරන සඳ මට පෙනේ.වශීකෘත දෑස් තුළින් මා මවාගත් සිහින ලෝකය සඳ දන්නවා නම්... ඒ කාල්පනිකයන්ගේ සත්‍ය අසත්‍යතාවයන් මට වටහා දෙනු ඇත. එහෙත් සඳ නිහඬය. රාත්‍රිය ද නිහඬය. ඒ නිහඬ රාත්‍රියට ද උමතු සඳ වතුරට ද පෙම් බැඳි මම සෙමින් දෙනෙත් පියාගත්තෙමි.  ඇහැලියගොඩ පී.එච්.එස්.පද්මසේනකඳුළු කියන්නෙ ඔබටත් මටත් සුපුරුදු දෙයක් නොවෙයි. මේ ලෝකෙ කොතැනකවත් එක වතාවක් හරි කඳුළක් නොහෙළපු කෙනෙක් සොයා ගන්න නෑ. කෙනෙකුට දුකක් හෝ සතුටක් දැනුණු විට කඳුළ ඒ පුද්ගලයා වෙතට ළං වෙන්නෙ නිරායාසයෙන්මයි. අපි හැමදෙනාම මේ ලෝකෙ එළිය දකින්නෙ හඬාගෙන. ඒ වගේම අලුත උපන් දරුවගෙ මූණ බලන මවකගේ දෑස සතුටු කඳුළින් ඉතිරිලා යනවා.සමහරු කියනවා කඳුළු හෙළන්නෙ සිත දුර්වල පුද්ගලයන් කියලා. එහෙම කිව්වට දුකක්, වේදනාවක්, සතුටක් දැනුණු විට කඳුළුවලින් ඒ හැඟීම පිටකරගත්තම මනසට දැනෙන පීඩනය අඩු වෙනවා. කඳුළු කෙනෙක් දුර්වල කරනවා සේම කෙනෙකුට ශක්තියක් වෙන්නත් පුළුවන්.අද සමාජය දිහා බැලුවම කඳුළුවලට කදිම වෙළෙඳපොළක් තියෙනවා. කඳුළු අලෙවි කරලා දිවිගෙවන පුද්ගලයන් වගේම අනුන්ගෙ කඳුළු අලෙවි කරන පුද්ගලයොත් බොහෝ සෙයින් ඉන්නවා. ඒ වගේම සතුටින් ඉන්න කෙනෙකුගේ ඇහැට ඇඟිල්ලෙන් ඇනලා අඬවන අයත් අද නොඅඩුවම දක්නට ලැබෙනවා. මේ අතරෙ ලෝකයට පෙනෙන්නට මුවින් සිනාසෙමින් සිතින් දහස් වාරයක් හඬන පුද්ගලයොත් අපේ සමාජයෙ ඉන්නවා. ඔවුන්ගෙ හදවතේ ගලන කඳුළු ගංගාව කාටවත් පේන්නෙ නෑ.යස ඉසුරු මහල් මන්දිර හමුවේ සොම්නසින් ජය පැන් පානය කරන විට වටේ කැරකෙන දහස් දෙනා අතරෙදි ඔබේ ඇසට කඳුළක් නැඟුණා මතකද? පසුකලෙකදී කිතු යසස් ගිලිහී අතේ සතේ නැතිවුණු දා ඔබේ ළඟ ඉතුරු වුණේ ඒ කඳුළ පමණයි. අපට කරදරයක් වුණාම කඳුළ අපේ ළඟ ඉඳගෙන දුක තුනී කරනවා. ලැබීම් හා නොලැබීම් හමුවේ කඳුළු අපට මිතුරෙකු වෙනවා.ඔබත් මමත් මීට පෙර හඬන්නට ඇත. තවමත් හඬනවා ඇති. අපි කඳුළු අතරින් නැඟිටින්න උත්සාහ කරමු. මන්ද ලෝකයේ නැවුම් වෙනසක් ඇති කළේ කඳුළු අතරින් නැඟිට්ට මිනිස්සු නිසා. ඒ වගේම ලෝකයේ අද ඉහළින්ම වැජඹෙන්නෙ කඳුළු හමුවේ නොසැලුණු මිනිස්සු නිසා.බූස්ස නයනි වත්සලාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=ay1310273</link>
    <topic>අපේ වැඩ බ්‍රිතාන්‍ය ප්‍රමිතියට‍ Uss Engineers</topic>
    <author>ඉනෝකා සමරවික්‍රම</author>
    <content>බැලූ බැල්මට මෙය හුරුබුහුටි, සුන්දර ව්‍යාපාරයක් නොවේ. එහෙත් මෙය දේශීය ආර්ථිකයට මෙන්ම රටේ සංවර්ධන කාර්යයට ඍජුවම දායක වන ව්‍යාපාරයක් ලෙස හැඳින්වීමට පුළුවන. එදා සුළුවෙන් ඇරඹි විදුලි කණුවලට සහ දුරකථන කණුවලට භාවිතා කරනු ලබන ලෝහ ද්‍රව්‍ය නිෂ්පාදන ව්‍යාපාරය අද වන විට මහා පරිමාණයේ ව්‍යාපාරයක් බවට පත්ව තිබේ. මේ ව්‍යාපාරයේ හිමිකරු පාලිත තලංගම මහතාය.අදින් වසර තිස්තුනකට පමණ පෙර ඇරඹි යු.එස්.එස්. ඉංජිනියර්ස් සමාගමේ අතීතය ධෛර්යය සම්පන්න මිනිසෙකුගේ කතාවක් රටට හෙළිකරයි.ගලහිටියාව මධ්‍ය මහා විද්‍යාලයේ ඉගෙනුම ලැබූ පාලිත තලංගම ව්‍යාපාරික පසුබිමක් තිබූ පවුලක හතරවැන්නා විය. පාසල් අධ්‍යාපනයෙන් පසුව කළමනාකාර පාඨමාලාවක් ද ඊටත් පසුව කාර්මික පාඨමාලා කිහිපයක්ම හැදෑරු පාලිතට අවශ්‍ය වුණේ තමන්ගේ ම කියා ව්‍යාපාරයක් ඇරඹීමටය.තමන් ආරම්භ කරන ව්‍යාපාරය රටට වැඩදායක එකක් වීමටත් එම ව්‍යාපාරයෙන් කිහිපදෙනෙකුට හෝ රැකියා අවස්ථා ලබාදීමත් තරුණ පාලිතගේ සිතෙහි එකල තිබූ අරමුණ විය. කල්යල් බලා ඒ පිළිබඳව දැනුම අවබෝධය ලබාගෙන ඔහු කර්මාන්තය ඇරඹුවේය.“එක්දහස් නවසිය අසූව කාලය වන විටත් විදුලි හා දුරකථන කණු සඳහා අවශ්‍ය ලෝහ භාණ්ඩ අපේ රටට ගෙන්නුවේ ඉන්දියාවෙන්. විදේශ විනිමය විශාල වශයෙන් පිටරටට ගියා. මට හිතුණා මේ පිටට යන විදේශ විනිමය අපේ රටේ රඳවා ගැනීමට නම් විදුලි බලමණ්ඩලයට හා ටෙලිකොම් ආයතනයට අවශ්‍ය කරන ලෝහ කණු අපේ රටේ නිෂ්පාදනය කළ යුතුයි කියලා.මං ඒ තාක්ෂණය පිළිබඳව දැනුවත් වුණා. පේරාදෙණිය විශ්ව විද්‍යාලයෙන් හා මොරටුව විශ්ව විද්‍යාලයෙන් තාක්ෂණික උපදෙස් ලබාගත්තා. අවසානයේ මම සේවකයන් හතර දෙනෙකු සමඟ එම භාණ්ඩ නිෂ්පාදනය කිරීම ඇරඹුවා. ලෝකයේ බොහෝ රටවල් ‍වගේම 1980 වන විට අපේ රටත් විවෘත ආර්ථිකයත් සමඟ අලුත් වෙන්න පටන් අරගෙන තිබුණේ. රට ක්‍රමයෙන් දියුණු වීමත් රට පුරා විදුලිය දුරකථන පහසුකම් ඇති වීමත් සමඟ අපේ ව්‍යාපාරයත් දියුණු වුණා. අපි ලංකාව පුරාම භාණ්ඩ සැපයීම සිදු කළා. ක්‍රමයෙන් අපේ නිෂ්පාදන ක්‍රියාවලිය පුළුල් කිරීමත් සමඟ කොන්ක්‍රීට් විදුලි කණු හා දුරකථන කණු නිෂ්පාදනය කිරීම ඇරඹුවා. එක්දහස් නවසිය අසූහත පමණ වන විට සේවකයන් හැටදෙනෙක් පමණ සේවය කළා”ඔහු පියවරින් පියවර තම ව්‍යාපාරයේ දියුණුව කරා පැමිණියේය. එක්දහස් නවසිය අසූහතේදි පාලිත ඉඹුල්ගොඩ ප්‍රදේශයේ සහ ගනේමුල්ල ප්‍රදේශයේ කොන්ක්‍රීට් කණු නිෂ්පාදනය කිරීඹ ඇරඹියේය. එක්දහස් නවසිය අනූහතර වන විට ඔහු ගනේමුල්ලේ ගොඩනැඟිල්ලක් සාදා එහි තම කර්මාන්තය පුළුල් ලෙස කිරීම ඇරඹුවේය. ඒ වන විට ඔහු නව යන්ත්‍ර සූත්‍ර කර්මාන්තයට එක් කළේය.නවීන මැෂින් වලින් බෝල්ට් ඇණ ආදියත් තවත් අවශ්‍ය කරන බොහෝ දෑ නිපදවූයේය. ආරම්භයේදි යූ.එස්.එස් මෙට්ල් ඉන්ජිනියර්ස් වර්ක්ස් යනුවෙන් පැවැති ව්‍යාපාරය දෙදහස් දෙක වසරේදි පෞද්ගලික සමාගමක් බවට පරිවර්තනය කළේය.අද වනවිට යූ.එස්.එස්. ඉන්ජිනියරින්ස් වර්ක්ස් පුද්ගලික සමාගමේ සේවක මණ්ඩලය පන්සියය ඉක්මවයි. තම ව්‍යාපාරය මගින් රටේ මාර්ග සංවර්ධනයට, විදුලිය, දුරකථන පහසුකම් සැලසීමේ කාර්යයට දායකත්වය සපයන පාලිත තම ව්‍යාපාරය තවත් අලුත් කළේ ය.“මේ වනවිට මම පිටරට සමාගම් වල ලංකාවේ නියෝජිත ලෙස කටයුතු කරනවා.‍ ඒ කියන්නේ විදුලි, මහාමාර්ග ආදී ඉදිකිරීම් කටයුතු වලදී චීන සහ ඉන්දීය සමාගම් මෙරට වැඩ කරද්දී අපේ ආයතනය ඒ සමාගම්වල ලංකාවේ නියෝජිත ලෙස කටයුතු කරනවා. මේ මගින් අපට පුළුවන් වෙලා තියෙනවා. අපේ රටේ යම් පිරිසකට රැකියා අවස්ථා ලබාදීමට.උතුරු නැ‍ඟෙනහිර සංවර්ධන කටයුතු වලදී නැ‍ඟෙනහිර මාර්ග සංවර්ධනයේදී අපේ ආයතනයත් සමඟ එක්ව චීන සමාගම් එම සංවර්ධන කටයුතු කරගෙන යනවා.”සුළුවෙන් ඇරඹි යූ.එස්.එස්. ව්‍යාපාරය අද පුළුල්ව ඇත. දේශීය වශයෙන් පමණක් නොව විදේශීය වශයෙන් ද යූ.එස්.එස්. නාමය රඳවා තැබීමට පාලිත තලංගම මහතා උත්සාහ දරයි.අද රටට ම අවශ්‍ය විදුලි සහ දුරකථන කණු නිෂ්පාදනය කර බෙදා හරින්නේ අපේ ආයතනයෙන්. ඒ කණු නිෂ්පාදනය කරන්නේ ඉඹුල්ගොඩ කර්මාන්ත ශාලාවේ. උතුරු පළාතට අවශ්‍ය විදුලි කණු අනුරාධපුර ශාඛාවේදීත් නැ‍ඟෙනහිර පළාතට අවශ්‍ය කණු පදියතලාව ශාඛාවේදීත් නිෂ්පාදනය කරනවා.ගනේමුල්ල කර්මාන්ත ශාලාවේ කරන්නේ මේවාට අවශ්‍ය ලෝහ ඇණ ආදි දේ නිෂ්පාදනය කිරීමයි. මේ සියලු දේම ඉතා ම උසස් තත්ත්වයෙන් නිෂ්පාදනය කිරීමට අපි සිදු කරනවා. අපේ සියලු නිෂ්පාදන බ්‍රිතාන්‍ය ප්‍රමිතියට අනුවයි තිබෙන්නේ. මේ උසස් තත්ත්වයේ නිෂ්පාදනවලට විදේශීයවත් වෙළෙඳපොළ සකස් වෙමින් තිබෙනවා. මේ වනවිට අපි රුවන්ඩාවට අපේ නිෂ්පාදන යවනු ලබනවා.මීට අමතරව පසුගිය දවසක ඒ.එච්.එම්. ෆවුසි ඇමැතිතුමා හා රාජිත සේනාරත්න ඇමැතිතුමා සමඟ ලාඕස ශ්‍රී ලංකා මිත්‍ර සංවිධානය හරහා ලාඕසයට ගිය ගමනේදී එම රටටත් අපේ කර්මාන්ත ශාලාවෙන් එරට විදුලි, දුරකථන, පහසුකම් සැලසීම සඳහා අවශ්‍ය භාණ්ඩ අපනයනය කිරීමට අවස්ථාව සැලසුණා. ඉදිරියේදී යූ.එස්.එස්. ඉංජිනියරින් සමාගමට ලාඕසයටත් භාණ්ඩ අපනයන කිරීමට පුළුවන් කම ලැබෙනවා.”අතීතයේදී පාලිත තලංගම මහතාට අවශ්‍ය වූයේ කිහිපදෙනෙකුට රැකියා අවස්ථා ලබාදෙමින් තමන්ගේ ම කියා ව්‍යාපාරයක් ඇරඹීම පමණි. එනමුත් ඔහුත් නොසිතූ ආකාරයට ව්‍යාපාරය විවිධ ඉසව්වලට පැතිර ගියේ ය.“අද අපේ ආයතනයේ සිවිල් ඉංජිනේරු, කාර්මික ඉංජිනේරු, විදුලි ඉංජිනේරු, විදුලි සංදේශ ඉංජිනේරු සහ තාක්ෂණ නිලධාරීන් මෙන් ම වරලත් ගණකාධිකාරිවරුන් ආදී උසස් අධ්‍යාපන සුදුසුකම් ලැබූ පිරිසක් මෙන් ම දක්ෂ සේවක මණ්ඩලයක් ඉන්නවා. මං හිතනවා ඒ අයගේ කැපවීම හින්දා අද අපේ ආයතනයට මෙතරම් දුරක් එන්නට හැකිවුණේ.රටේ සංවර්ධන කාර්යයට උරදීමට මට පුළුවන්කම ලැබිලා තියෙනවා. ආයතනයේ සේවය කරන සියලු ම දෙනාට දවසට තුන් වරම කෑම සපයනවා වගේ ම ඔවුන්ට පාරිතෝෂික දීමනා, ලබාදීමත් සෑම වසරකම සේවකයන් ඇගයීමත් සිදු කරනවා.පාලිත මහතා ව්‍යාපාරික ජීවිතයෙන් ලබන තෘප්තිය හා සමාන තෘප්තියක් සමාජ සේවා කටයුතු කිරීමෙන් ලබයි.“ගනේමුල්ලේ මගේ කර්මාන්ත ශාලාව කිට්ටුවෙන් ම විහාරස්ථානයක් සාදා නිමකර තිබෙනවා. ඊට අමතරව අපි සෑම වසරකම වෛද්‍ය සායනයක් පවත්වනු ලබනවා. මගෙ බිරිය චාන්දනිගෙන් මට මේ ව්‍යාපාරය සඳහා හොඳ සහායක් ලැබෙනවා. ඇයත් සමඟ විමල්සිරි, විනාල් තලගල, ගුණසේකර රත්නායක හා ආචාර්ය මහේෂ් ජයවීර යන අය අධ්‍යක්ෂ මණ්ඩලයේ ඉන්නවා.මං හිතපු නැති තරම් පිරිසකට මට රැකියා අවස්ථා සලසා දීමට පුළුවන් වුණා. ඒ වගේ ඒ අයට විදේශීය මෙන් ම දේශීය පුහුණුව ලබාදීමටත් කටයුතු කර‍ තිබෙනවා. මගේ පුතා එංගලන්තයේ සිවිල් ඉංජිනේරුවකු වීමට ඉගෙන ගන්නවා. අනාගතේ දී මගේ පුතාත් මෙම ව්‍යාපාරයට සම්බන්ධ වී මටත් වඩා රටට, සේවයක් කරාවි කියන බලාපොරොත්තුව මට තිබෙනවා.ඒ වගේ ම මං හැමවිටම හිතන දෙයක් තමයි ව්‍යාපාරිකයකු ලෙස සාර්ථක වීමට මගේ පවුල් පසුබිමත් පිටුවහලක් වුණා කියලා. මගේ අම්මා තාත්තා ව්‍යාපාරිකයෝ. කුඩා කාලයේ සිට ම ඔවුන්ගෙන් ලැබූ දැනුම අවබෝධය මට අද මෙතරම් දුරක් ඒමට මඟ පෙන්වීමක් වුණා”.ඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=aj1310271</link>
    <topic>LOFC රත්නපුර ශාඛාව නව නිවහනකට</topic>
    <author/>
    <content>LOFC රත්නපුර ශාඛාව නව නිවහනකටLOFC ප්‍රධාන විධායක / කළමනාකාර අධ්‍යක්ෂ - බ්‍රින්ඩ්ලි ද සිල්වා නව ශාඛාවේ ගනු දෙනු බාර ගනිමින්ලංකා ඔරික්ස් ෆිනෑන්ස් පී. එල්. සී. (LOFC) රත්නපුර ශාඛාව රත්නපුර - කොළඹ පාරේ අංක 240 දරන වඩා ඉඩ පහසුකම් සහිත ස්ථානයට පසුගිය දා රැගෙන යන ලදී. එම ශාඛාව පාරිභෝගිකයන්ට විශිෂ්ට සේවාවක් ලබාදීමේ අරමුණින් වැඩි දියුණු කර නවීන පහසුකම් සලසා තිබේ.විවෘත කිරීමේ උත්සවයේ ප්‍රධාන ආරාධිතයා ලෙස LOFC ප්‍රධාන විධායක / කළමනාකාර අධ්‍යක්ෂ - බ්‍රින්ඩ්ලි ද සිල්වා මහතා සහභාගි වූ අතර, ඔහු අතින් නව කාර්යාලය ව්‍යාපාරික කටයුතු සඳහා විවෘත කෙරිණි. ශාඛා ජාලයේ ප්‍රධාන විධායක නිලධාරී / සාමාන්‍යාධිකාරී - අශාන් නිශ්ශංක, LOLC මයික්‍රෝ ක්‍රෙඩිට් සමාගමේ නියෝජ්‍ය සාමාන්‍යාධිකාරී (මයික්‍රො ෆිනෑන්ස්) - රෝහණ කුමාර යන මහත්වරු එම අවස්ථාවට සහභාගි වූහ.මෙහිදී අදහස් දක්වමින් බ්‍රින්ඩ්ලි ද සිල්වා මහතා කීවේ, “ශීඝ්‍ර වර්ධනයක් පෙන්නුම් කරන ක්ෂද්‍ර ණය සහ කුඩා හා මධ්‍ය පරිමාණ කර්මාන්ත ක්ෂේත්‍රය හේතුවෙන් රත්නපුර ව්‍යාපාරික වශයෙන් අතිශය වැදගත්කමකින් යුක්තයි. නව ශාඛාව ඔස්සේ පාරිභෝගිකයන්ට පහසු ප්‍ර‍වේශයක් සහ ගුණාත්මක සේවාවක් පිරිනැමීම අපගේ අරමුණයි. පාරිභෝගික අවශ්‍යතා සපුරාලීමට ස්ථාවර තැන්පතු සහ ඉතුරුම්, කල්බදු සහ කුලී සින්නක්කර, ක්ෂද්‍ර ණය නව ශාඛාවෙන් පිරිනමනවා” යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=aj1310272</link>
    <topic>ජාතික ශිල්ප රජත සම්මානය</topic>
    <author/>
    <content>ජාතික ශිල්ප රජත සම්මානයලංකා කාර්මික සංවර්ධන මණ්ඩලය හා සාම්ප්‍රදායික කර්මාන්ත හා නව ව්‍යවසාය සංවර්ධන අමාත්‍යාංශය වාර්ෂිකව පවත්වන මෙරට විශිෂ්ටතම කර්මාන්තකරුවන් සඳහා සම්මාන පිරිනැමෙන ජාතික රජත සම්මාන 2012 දීප ව්‍යාප්ත තරගයේදී ආයුර්වේද ඖෂධ නිෂ්පාදනය ක්ෂේත්‍රයන්හි ප්‍රථම ස්ථානය වැලිවේරිය වික්‍රමාරච්චි ආයුර්වේද රසායනාගාරය හිමිකර ගෙන ඇත.වැලිවේරිය වික්‍රමාරච්චි ආයුර්වේද රසායනාගාරයේ කළමනාකාර අධ්‍යක්ෂ එඩ්වඩ් වික්‍රමාරච්චි මහතා නියෝජ්‍ය අමාත්‍ය වීරකුමාර දිසානායක මහතා අතින් සම්මානය ලබාගත් අවස්ථාව.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=aj1310273</link>
    <topic>අපනයන සම්මාන උලෙළේ දී</topic>
    <author/>
    <content>අපනයන සම්මාන උලෙළේ දීමැලිබන් බිස්කට් නිෂ්පාදන සමාගමේ ජ්‍යෙෂ්ඨ අධ්‍යක්ෂ ඒ. ජී. විමලසිරි මහතා විසින් HDDES Extracts පුද්ගලික සමාගමේ සභාපති එච්. ඩී. ද සිල්වා මහතා සහ Trade Promotion හි අධ්‍යක්ෂ ෂිහාම් මරික්කාර් මහතා වෙතින් කුඩා හා මධ්‍යම පරිමාණ හොඳම අපනයනකරු රන් සම්මානය දිනා ගනිමින්.මැලිබන් බිස්කට් නිෂ්පාදන සමාගම පසුගියදා පැවැති 21 වන වාර්ෂික NCE අපනයන සම්මාන උලෙළ 2012 හිදී රන් සම්මානයන් තුනක් දිනා ගැන්මට සමත් විය. එම රන් සම්මාන වන්නේ නැගී එන වෙළෙඳපොළ තුළ හොඳම කාර්යසාධකයා, කුඩා හා මධ්‍යම පරිමාණ හොඳම අපනයනකරු සහ කර්මාන්ත අංශයේ අනු අංශයක් වන රස ගන්වන ලද ආහාරපාන අංශයේ රන් සම්මාන වේ.NCE අපනයන සම්මාන උලෙළ දේශීය අපනයනකරුවන් හඳුනා ගැන්මට සහ ඔවුන්ව ඇගැයීමට ශ්‍රී ලංකා ජාතික අපනයන කරුවන්ගේ මණ්ඩලය විසින් වාර්ෂිකව පවත්වන්නකි. ඒ අනුව 2012 වර්ෂය සඳහා අයදුම්පත් 146 ක් ඇගැයුමට ලක් කෙරුණු අතර විශිෂ්ට විනිශ්චය මණ්ඩලයක් හරහා සිදු කෙරුණු මෙම ඇගැයුමේදී අපනයන කාර්ය සාධනය, වෙළෙඳපොළ / නිෂ්පාදන සංවර්ධනය, අමතර සේවා, අලෙවිකරණයේ සහ ප්‍රාග්ධනයේ ඵලදායී කළමනාකරණය, තත්ත්ව නාම අලෙවිකරණය සහ නව නිර්මාණ ආදිය පිළිබඳව අවධානය යොමු කෙරුණි. විදේශීය වෙළෙඳපොළ තුළ පවා මැලිබන් ලබා ඇති පිළිගැන්ම සහ කීර්තිය විදහා පාමින් ප්‍රධානතම රන් සම්මානයන් තුනක් මෙහිදී තමන් වෙතට හිමි කරගැන්මට මැලිබන් සමත් විය.අපනයන සාමාන්‍යාධිකාරී අශෝක පෙරේරා මහතා කීවේ, “මෙය විශාල ජයග්‍රහණයක් කියා මා හිතනවා. ශ්‍රී ලංකාවේ නිෂ්පාදනය කරන නිෂ්පාදනයන්ට විදේශීය වෙළෙඳපොළ තුළ ද තරග වැදීමට හැකි බව අපි පෙන්වා දී තිබෙනවා. මේ අනුව සනාථ වන්නේ අපගේ දේශීය පාරිභෝගිකයන්ට ගෙවන මුදලට වටිනා යමක් අප විසින් ලබා දෙන බවයි” යනුවෙනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=aj1310274</link>
    <topic>සුළු-මධ්‍ය පරිමාණ ව්‍යවසායකයන්ගේ අභිවෘද්ධියට A-range මුලපුරයි</topic>
    <author/>
    <content>සුළු-මධ්‍ය පරිමාණ ව්‍යවසායකයන්ගේ අභිවෘද්ධියට A-range මුලපුරයිමෙරට සුළු හා මධ්‍ය පරිමාණ ව්‍යවසායන් නිවැරදිව හදුනා ගනිමින් ඔවුන්ගේ ව්‍යාපාරික සම්පත් හා මෙහෙයුම් වඩාත් ඵලදායි ආකාරයෙන් යොදා ගන්නා ආකාරය පිළිබඳව සිය සේවා ලබාදීම සඳහා A - range, ශ්‍රී ලංකාවේ මෙහෙයුම් කටයුතු නොබෝදා ආරම්භ කළේ ය.සුළු හා මධ්‍ය පරිමාණ ව්‍යවසායන්වල ඵලදායිතාව ඉතා කාර්යක්ෂම අයුරින් ඉහළ නංවමින්, ඉහළ වෙළෙඳපොළ කොටසක් අත්පත් කර ගැනීම සඳහා සේවා සැපයීමට විශේෂඥ ආයතනයක් ලෙසින් A - range හැඳින්විය හැකිය.A - range හි සමාරම්භකයා වන දසුන් අබේසේකර සිය අදහස් දක්වමින් මෙසේ කියා සිටියේ ය. සැබෑ ව්‍යවසායකයෙකු ලෙසින් සිය මෙහෙයුම් කාර්යයේ දී වඩා කාර්යක්ෂම ලෙසින් තම කටයුතු සිදුකළ යුතුයි. එහිදී තම ව්‍යාපාරයේ අනාගතය පිළිබඳ ගැඹුරු අධ්‍යයනයක් කිරීමට අවශ්‍ය කාලයත්, ඊට අවශ්‍ය සම්පත් ආදියත් ඔවුන් සතුව නොතිබෙන්නට පුළුවන්. අප සිදු කරනුයේ එම හිඩැස පිරවීමට කටයුතු කිරීමයි.ව්‍යාපාරයක එක් එක් වර්ධනීය අවස්ථාවන් හඳුනා ගනිමින්, අවදානම අවම වන පරිදි ඉහළ කාර්ය සාධනයක් අත්පත් කර ගන්නා ආකාරය පිළිබඳ ක්‍රමවේදයන් A - range විසින් මෙහිදී හඳුන්වා දෙනු ලබයි. ව්‍යාපාර ක්‍රියාවලි විශ්ලේෂණය, ව්‍යාපාර මෙහෙයුම් අනුකූලනය, දැනුම ප්‍රලේඛනය, ව්‍යාපාර ලිපි ලේඛන සෝදුපත් බැලීම්, මහජන සම්බන්ධතා විසඳුම්, පරිගණක පද්ධති සංවර්ධනය හා වෙබ් අඩවි නිර්මාණය, විවිධ අදියරයන් හි පසුවන සුළු හා මධ්‍ය පරිමාණ ව්‍යවසායන් සඳහා A - range සලසන සේවා වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=aj1310275</link>
    <topic>ස්වදේශී කොහොඹ තෑගි නැවක්</topic>
    <author/>
    <content>ස්වදේශී කොහොඹ තෑගි නැවක්සීමාසහිත ස්වදේශී කර්මාන්තායතනය, තම ප්‍රමුඛතම නිෂ්පාදනයක් වන ‘ශාක සාර කොහොඹ සබන්’ දැඩි විශ්වාසයකින් යුතුව මිලදී ගන්නා පාරිභෝගිකයන්ට උපහාර පිදීමක් ලෙසින් ගෘහස්ථ උපකරණ හා කොහොඹ තෑගි පාර්සල් පිරිනැමෙන ‘ස්වදේශී කොහොඹ තෑගි නැවක්’ ප්‍රවර්ධන වැඩසටහන අරඹයි.සතිපතා කොහොඹ තෑගි පාර්සල් පිරිනැමෙන මෙම ‘ස්වදේශී කොහොඹ තෑගි නැවක්’ ප්‍රවර්ධන වැඩසටහනේ මාසික දිනුම් ඇදීමෙන් ශීතකරණ, රෙදි සෝදන යන්ත්‍ර, මහන මැෂින් හා ඩීවීඩී යන්ත්‍ර පිරිනැමෙන අතර දෙසැම්බර් මස මුල සිදු කෙරෙන මහා දිනුම් ඇදීමෙන් ලැප්ටොප් පරිගණක හා ‘ගැලැක්සි ස්කූටරයක්’ පිරිනැමේ.ප්‍රවර්ධන වැඩසටහනට සහභාගි වන පාරි‍භෝගිකයන් කළ යුත්තේ එක් ‘ස්වදේශී කොහොඹ ශාක සාර සබන්’ දවටනයක් හෝ ස්වදේශී කොහොඹ 4 in 1 හිස් පැකට්ටුවක් සමඟ නම ලිපිනය ලියා ‘ස්වදේශී කොහොඹ තෑගි නැවක්’ තැ.පෙ. 4, කදාන යන ලිපිනයට තැපැල් කිරීම පමණි. එම ප්‍රවර්ධන වැඩසටහන නොවැම්බර් 30 වනදා අවසන් වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=aj1310276</link>
    <topic>සන්නිවේදනය වඩාත් පහසු කිරීමට ජී ඊ සහාය</topic>
    <author/>
    <content>සන්නිවේදනය වඩාත් පහසු කිරීමට ජී ඊ සහායඅතිශයින් වැදගත් මෙහෙයුම් කටයුතු සඳහා අවශ්‍ය සන්නිවේදන උපකරණ සැපයීමේ වෙළෙඳපොළ ප්‍රමුඛයා ලෙසින් දශක ගණනාවක් පුරාවට නම් දරා සිටින ජෙනරල් ඉංජිනියර්ස් ඇන්ඩ් සප්ලයර්ස් සමාගම, ශ්‍රී ලංකාවේ සිය මෙහෙයුම් කටයුතු ආරම්භ කරයි. මේ අනුව වර්තමාන ලෝකයේ ව්‍යාපාර හා පුද්ගලයින් වෙත වඩාත් ආරක්ෂාකාරී සන්නිවේදන විසඳුම් ලබා දීමේ අභියෝගය මැනවින් ජය ගනිමින් ජෙනරල් ඉංජිනියර්ස් ඇන්ඩ් සප්ලයර්ස් සමාගම මෙරට ව්‍යාපාර කටයුතු අරඹන ලද්දේ 7% ක් ඉක්මවූ වේගවත් ආර්ථික වර්ධනයකට ශ්‍රී ලංකාව හිමිකම් කියනු ලබන පසුබිමක් තුළදීය. අද වන විට මෙරට සංචාරක කර්මාන්තය ඉහළ වර්ධනයක් අත්පත් කර ගනිමින් සේවා අංශය සඳහා විශාල දායකත්වයක් ලබා දී තිබෙන අතර ඉදිකිරීම් අංශය ද අත්පත් කර ගෙන ඇති වර්ධනය ද ප්‍රශංසනීය වේ.ජෙනරල් ඉංජිනියර්ස් සමූහයේ සාමාජික සමාගමක් වන ජෙනරල් කොමියුනිකේෂන්ස් හි මෙම හඳුන්වා දීමේ අවස්ථාවට එක්වෙමින්, එහි ප්‍රධාන විධායක නිලධාරී රොෂාන් මෝතා මහතා කියා සිටියේ, දශක තුනකට වඩා වැඩි කාලයක් මුළුල්ලේ නාවුක, ගුවන්, වානිජ, ව්‍යාපාර හා ආරක්ෂක අංශ සඳහා අවශ්‍ය සන්නිවේදන උපකරණ සැපයීමට ජෙනරල් ඉංජිනියර්ස් සමාගම පුරෝගාමී වී ඇති බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=aj1310277</link>
    <topic>සෙන්ට්‍රල් ඉන්ඩස්ට්‍රීස් කොළඹ නියෝජිත වින්කෙම් ඇග්‍රිකෙම්</topic>
    <author/>
    <content>සෙන්ට්‍රල් ඉන්ඩස්ට්‍රීස් කොළඹ නියෝජිත වින්කෙම් ඇග්‍රිකෙම්සෙන්ට්‍රල් ඉන්ඩස්ට්‍රීස් සමාගමේ අලෙවි කළමනාකරු සපුමල් හේරත් මහතා අතින් මධ්‍යම පිටකොටුවේ නව බෙදා හැරීමේ නියෝජිත මධ්‍යස්ථානය විවෘත කළ අවස්ථාව. වින්කෙම් ඇග්‍රිකෙම් සමාගමේ ව්‍යාපාරික හවුල්කරුවන් වන කනපතිපිල්ලේ ක්‍රිෂ්ණමූර්ති මහතා ද මෙහි වෙයි.නැෂනල් පී වී සී නිපදවන සෙන්ට්‍රල් ඉන්ඩස්ට්‍රීස් සමාගම, මධ්‍යම කොළඹ අලෙවි බල ප්‍රදේශයේ නවතම බෙදා හැරීමේ නියෝජිතවරයා ලෙසින් වින්කෙම් ඇග්‍රිකෙම් සමාගම පසුගියදා පත් කෙළේය.පිටකොටුවේ විවෘත කළ මෙම නව බෙදා හැරීමේ මධ්‍යස්ථානය හේතුවෙන් ආමර් වීදිය, මැසෙන්ජර් වීදිය, පරණ යොන් වීදිය, බණ්ඩාරනායක මාවත, ගල්වළ පාර, සෙන්ට්‍රල් පාර හා පිටකොටුව හාඩ්වෙයාර් වෙළෙඳ නියෝජිතයන්ට සෙන්ට්‍රල් ඉන්ඩස්ට්‍රීස් සමාගමේ නිෂ්පාදන වේගවත්ව සැපයිය හැකි වනු ඇත. සෙන්ට්‍රල් ඉන්ඩස්ට්‍රීස් සමාගම අලෙවි කරන උසස් ප්‍රමිතියෙන් යුත් නිෂ්පාදනවලට විශේෂයෙන්ම නැෂනල් පී වී සී ජලනළ හා උපාංගවලට නිවාස ඉදිකරන්නන්ගේ ඉහළ විශ්වාසයක් හා කදිම ඉල්ලුමක් පවතින බව සමාගම කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=aj1310278</link>
    <topic>HP Z Workstations නිපැයුම් පෙළ පුළුල් වෙයි</topic>
    <author/>
    <content>HP Z Workstations නිපැයුම් පෙළ පුළුල් වෙයිසුළු හා මධ්‍ය පරිමාණ ව්‍යාපාර සඳහා පරිගණක භාවිතය නව දිශාවකට ගෙන යමින් HP නව පරිගණක පෙළක් හඳුන්වා දෙයි. HP ඩෙස්ක් ටොප් පරිගණක පෙළ හා HP නෝට්බුක් පරිගණක පෙළ එම නව නිපැයුම් පෙළට අයත් වන අතර ඊට අමතරව වෘත්තීය පරිගණක සහ දර්ශක උපාංග නිෂ්පාදන අයත් වන නවතම නිෂ්පාදන පෙළක් ද හඳුන්වා දෙනු ලැබීය.HP Z නිෂ්පාදන පෙළ සැලසුම් කර ඇත්තේ සංකීර්ණ වෘත්තීය වටපිටාවක් තුළ හැම විටම උපරීම ක්‍රියාකාරීත්වය හා විශ්වසනීයත්වය අපේක්ෂා කරන පාරිභෝගික කාණ්ඩයක අවශ්‍යතා ඉෂ්ට කරනු පිණිස ය. ඒ සඳහා ගැනුණු විශේෂ පියවරක් වශයෙන් තෝරාගත් මාදිලි භාවිතයේ දී දර්ශක හා වෙනත් උපාංග අතර අධිවේගී දත්ත හුවමාරුව අත්විඳිය හැකි අතර එය මෙම ක්ෂේත්‍රයේ වඩාත්ම වේගවත් සහ කාර්යක්ෂම සම්බන්ධතා ද වේ.“සිය කටයුතු සාර්ථකව කර ගැනීම සඳහා බලය, ඵලදායීතාවය, ආරක්ෂාව හා කළමනාකරණය කරගත හැකි බව පාරිභෝගිකයෙක් සිය පරිගණකයෙන් අපේක්ෂා කරනවා. නවීන ‍විලාසිතාවෙන් යුත් පෙනුම, ටච් අතුරු මුහුණත හා ආරක්ෂණ තාක්ෂණය සමඟින් එන HP හි නව ව්‍යාපාරික පරිගණක පෙළ ඩෙස්ක් ටොප් පරිගණකවල පරිණාමයේ නවතම අදියරයයි” යැයි මෙරට කළමනාකරු කාවජා වකාස් මසූඩ් මහතා පැවැසීය.sකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=aj1310279</link>
    <topic>ඌව පාපන්දු සැණකෙළියට ලිට්ල් ලයන් අනුග්‍රහය</topic>
    <author/>
    <content>ඌව පාපන්දු සැණකෙළියට ලිට්ල් ලයන් අනුග්‍රහයඅනුග්‍රහය වෙනුවෙන් අස්සන් තැබීමක් නොබෝදා ලිට්ල් ලයන් ආයතනයේ දී සිදුවිය. ලිට්ල් ලයන් ආයතනයේ සම්පත් ජයවර්ධන (විකුණුම් කළමනාකරු), සංඛ විල්බාගෙදර (වෙළෙඳනාම කළමනාකරු), අනිල් කුමාර (ප්‍රධාන මූල්‍ය නිලධාරි), එස්.එම්.ඩී.සූරියකුමාර (ප්‍රධාන විධායක නිලධාරි), ඌව මිත්‍රත්ව පදනමේ සභාපති තිලක පොන්නම්පෙරුම, ජගත් ප්‍රනාන්දු (තරගාවලි කමිටු සභාපති), අසිත නිරාෂ (භාණ්ඩාගාරික), සමන්ත සුබසිංහ (කමිටු සාමාජික) මහත්වරු මෙහි වෙති.ඌව මිත්‍රත්ව පදනම සංවිධානය කරන සත් සාමාජික පාපන්දු සැණකෙළියට මෙවර පූර්ණ දායකත්වය ලබාදීමට ලිට්ල් ලයන් ආයතනය කැමැත්ත පළ කර ඇත. දශක හතරක කාලයක සිට විවිධ කුකීස් වර්ග කේක් වර්ග හා විශේෂයෙන් අප මවුවරුන් හොඳින් හඳුනන ගෝල්ඩන් කව් රස්ක් වෙළෙඳ පොළට හඳුන්වා දුන් ලිට්ල් ලයන් ආයතනය දේශීය දූ දරුවන‍්ගේ ක්‍රීඩා කෞශල්‍ය නඟා සිටුවීමට අත දීමක් ලෙස මෙම අනුග්‍රහය ලබා දී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=aj13102710</link>
    <topic>සිංහ සිමෙන්ති නව නිපැයුම් කම්හලක්</topic>
    <author/>
    <content>සිංහ සිමෙන්ති නව නිපැයුම් කම්හලක්‘සිංහ සිමෙන්ති’ මෙරට අලෙවි කරන ඉටාල් සිමෙන්ති සමූහ ව්‍යාපාරයේ සාමාජික සිංහ සිමෙන්ති පුද්ගලික සමාගම, සමාගමේ වසර 10 කට අධික කාලයක් සේවය කළ සේවකයින් ඇඟයීමට ලක් කළේ ය. ඉටාල් සිමෙන්ති සමාගම ලෝකයේ විශාලතම සිමෙන්ති නිෂ්පාදකයින් පස්දෙනා අතරට අයත් ඉතාලියේ සිමෙන්ති සමාගමකි. ඉටාල් සිමෙන්ති සමූහ ව්‍යාපාරය ඉතාලියේ විශාලතම කර්මාන්ත 10 න් එකක් වන අතර ලෝකයේ රටවල් 22 ක ක්‍රියාත්මක සමාගම සතුව සිමෙන්ති නිෂ්පාදන කම්හල් 53 ක් ඇත.වසර 10ක සේවා කාලය සම්පූර්ණ කළ සේවක සේවිකාවන් වන්නේ නිලූකා දමයන්ති, ඩික්මන් උපාලි සහ රුවන් පුෂ්පකුමාර යි. සමාගමේ කළමනාකරණ අධ්‍යක්ෂ කොලින් නෙල්සන් මහතා විසින් ඔවුන්ට විශාල මුදල් ත්‍යාග වටිනා අත්ඔර්ලෝසු පිරිනමන ලදී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=aj13102711</link>
    <topic>කොලූගෙන් කටට දැනෙනා නව නිපැයුමක්</topic>
    <author/>
    <content>කොලූගෙන් කටට දැනෙනා නව නිපැයුමක්රමෝනා සිවසුන්දරම් වෙත ප්‍රථම ‘Spice It Up’ කුළුබඩු පැකැට්ටුව පිළිගන්වන කොලුශ්‍රී ලංකාවේ කීර්තිමත් සූපවේදී කොලූ නැවත වතාවක් නිවෙස තුළ ඉවුම් පිහුම් කටයුතුවල පවතින බාධාවන්වලට පිළියම් සැපයීමට සමත් වී ඇත. මෙවර ඔහු ‘Spice It Up’ යන නමින් නවතම ආකාරයේ කුළුබඩු මාලාවක් හඳුන්වා දෙයි. ආපනශාලා සහ ආහාර පිසීමේ ප්‍රදර්ශනවල සිට සංගීත නිෂ්පාදනයන් දක්වාම සිය සහභාගීත්වය දක්වන කොලු කොළඹ නගරයේ සමාජශීලිත්වය තුළ විචිත්‍රවත් චරිතයක් වේ. ඔහුගේ මෙම නව හඳුන්වාදීමත් සමඟ දැන් නිවස තුළදී කිසිදු කරදරයකින් තොරව කටට රසට සහ සැරට ආහාරපාන සාදාගත හැකි වනු ඇත්තේ ශ්‍රී ලංකාවටම ආවේණික කුළුබඩු වලට ද ස්තුතිවන්ත වන්නටය. ශ්‍රී ලාංකේය රසයට හුරු වූ සියල්ලන්ගේම රස නහර පිනවන මාළු අබ ව්‍යංජනය, ඇඹුල් තියල්, එළුමස් පොල් කිරි බැදුම්, ඌරුමස් කලු පොල් ව්‍යාංජනය, කුකුළු මස් රතට සහ හරක් මස් ගම්මිරිස් ව්‍යංජනය ඔහුගේ විවිධ ව්‍යාංජන අතරට එක් වේ. මෙම රසයන්ට අමතරව ‘Spice It Up’ හි විශාලතම ප්‍රතිලාභය වන්නේ මේවා පිසීමේදී අවශ්‍ය වන ඉතා සංකීර්ණ පිහුම් ක්‍රියාවලීන් පහසුවෙන් සිදු කර ගැනීමට හැකි වීම වේ.කිසිදු ආකාරයක කැපීම් හෝ පොතු හැරීම්වලින් තොරව අවම කාලයකින් සහ අවම වෙහෙසකින් මෙම ව්‍යාංජන සකස් කරගත හැකි වන්නේ කාලය සහ සම්පත් පවා විශාල වශයෙන් ඉතිරි කර ගනිමිනි.මස්/මාළු හෝ එළවුළු තෙම්පරාදු කිරීමෙන් පසු එය කුළුබඩු මිශ්‍රණය හා මිශ්‍ර කර පොල් කිරි යොදා විනාඩි කිහිපයකින් පිස ගත හැකිය. එය සතියේ දිනක රාත්‍රි ආහාර වේල සඳහා පහසුම සහ ඉක්මන්ම විසඳුම වන අතර ඉතිරි වූ ආහාර වලට ද හොඳ විකල්පයකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=aj13102712</link>
    <topic>කැලණි කේබල්ස් සමාගමෙන් අධිතාපයට ඔරොත්තු දෙන ඔටෝ ඉලෙක්ට්‍රිකල් කේබල්</topic>
    <author/>
    <content>කැලණි කේබල්ස් සමාගමෙන් අධිතාපයට ඔරොත්තු දෙන ඔටෝ ඉලෙක්ට්‍රිකල් කේබල්කැලණි කේබල්ස් සමාගම වාහන සඳහා ලොව භාවිතා කෙරෙන ISO 6722 (SLS 412:2011) නවතම ප්‍රමිති සහතිකය යටතේ නිපදවන ඔටෝ ඉ‍ෙලක්ට්‍රිකල් කේබල් පසුගියදා මෙරට වෙළෙඳපොළට හඳුන්වා දුන්නේය. කැලණි කේබල්ස් සමාගම හඳුන්වාදුන් නව ඔටෝ කේබලයේ 600 වෝල්ටීයතාවකට ඔරොත්තු දීමේ හැකියාවකින් යුතු අතර සෙන්ටිග්‍රේඩ් අංශක 40 සිට සෙන්ටිග්‍රේඩ් අංශක 100 තාපයකට ඔරොත්තු දීමේ හැකියාවකින් යුතු ය. එහෙයින් මෙම නවතම ඔටෝ ඉලෙක්ට්‍රිකල් කේබලය ශ්‍රි ලංකාවේ භාවිතා කෙරෙන ඕනෑම නවීනතම වාහනයක් සඳහා ගැළපෙන්නකි.එයට පෙර ශ්‍රී ලංකාවේ මෝටර් රථවල විදුලිමය අලුත්වැඩියා සඳහා භාවිතා කෙරුණු ඔටෝ ඉලෙක්ට්‍රිකල් කේබල්වලට හැකි වූයේ 100 වෝල්ටීයතාවකට හා සෙන්ටිග්‍රේඩ් අංශක 70 තාපයකට ඔරොත්තු හැකියාවක් පමණි. එමෙන්ම කැලණි කේබල්ස් සමාගමේ මෙම නව ඔටෝ ඉලෙක්ට්‍රිකල් ‍ෙක්බලය වැඩි නම්‍යශීලිත්වයකින් යුතු වීමෙන් එය වාහනවල සියලු විදුලි අලුත්වැඩියා සඳහා භාවිතා කිරීමේ වැඩි පහසුවක් සැලසේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=aj13102713</link>
    <topic>සිනමන් ග්‍රෑන්ඩ් ‘නුග ගම’ ආසියාවේ ප්‍රථම කාබන් විරහිත ස්ථානය ලෙස සහතික ලබයි</topic>
    <author/>
    <content>සිනමන් ග්‍රෑන්ඩ් ‘නුග ගම’ ආසියාවේ ප්‍රථම කාබන් විරහිත ස්ථානය ලෙස සහතික ලබයිමෙරට පිටිසර ගම පිළිබඳ සංකල්පය ජනාකීර්ණ නාගරික වටාපිටාවක් තුළ අතිසාර්ථකව ස්ථානගත කරමින් පු‍රෝගාමී පියවරක් තැබූ සිනමන් ග්‍රෑන්ඩ් හෝටලයේ ‘නුග ගම’ ආපන ශාලාව ආසියාවේ ප්‍රථම පූර්ණ කාබන් විරහිත ස්ථානය ලෙස සහතික ලබා තිබේ. පරිසර හිතකාමීත්වයේ නව මංපෙත් පාදමින් 2009 වසරේදී දියත් කෙරුණු මෙම අපූර්ව ප්‍රයත්නය පරිසරය රැකගැනීම වෙනුවෙන් කැපවී ක්‍රියාකරන විද්වතුන් ඇතුළු විශාල පිරිසකගේ පැසසුමට ලක්වී ඇත. Carbon Consulting සමාගම පිරිනමන එම සහතිකය හොඳම සත්කාරක හෝටලය සඳහා වන ජනාධිපති සම්මානය ඇතුළු සම්මාන රැසකින් පිදුම් ලබා ඇති සිනමන් ග්‍රෑන්ඩ් හෝටලයේ හා නුග ගම ආපන ශාලාවේ සුවිශේෂත්වයට නව මානයක් එක් කරයි. එමෙන් ම මෙම සහතිකයට 2007 වසරේ නොබෙල් සම ත්‍යාගයෙන් පිදුම් ලද දේශගුණ විද්‍යාඥ සහ දේශගුණ වෙනස්කම් පිළිබඳ අන්තර් රාජ්‍ය මණ්ඩලයේ උප සභාපති මහාචාර්ය මොහාන් මුණසිංහගේ අනුමැතිය හිමි වී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=aj13102714</link>
    <topic>ජාතික ශිල්ප රජත සම්මානය වික්‍රමාරච්චි ආයුර්වේද රසායනාගාරයට</topic>
    <author/>
    <content>ජාතික ශිල්ප රජත සම්මානය වික්‍රමාරච්චි ආයුර්වේද රසායනාගාරයටලංකා කාර්මික සංවර්ධන මණ්ඩලය හා සාම්ප්‍රදායික කර්මාන්ත හා නව ව්‍යවසාය සංවර්ධන අමාත්‍යාංශය වාර්ෂිකව පවත්වන මෙරට විශිෂ්ටතම කර්මාන්තකරුවන් සඳහා සම්මාන පිරිනැමෙන ජාතික රජත සම්මාන 2012 දීප ව්‍යාප්ත තරගයේදී ආයුර්වේද ඖෂධ නිෂ්පාදනය ක්ෂේත්‍රයන්හි ප්‍රථම ස්ථානය වැලිවේරිය වික්‍රමාරච්චි ආයුර්වේද රසායනාගාරය හිමිකර ගෙන ඇත.වැලිවේරිය වික්‍රමාරච්චි ආයුර්වේද රසායනාගාරයේ කළමනාකාර අධ්‍යක්ෂ එඩ්වඩ් වික්‍රමාරච්චි මහතා නියෝජ්‍ය අමාත්‍ය වීරකුමාර දිසානායක මහතා අතින් සම්මානය ලබාගත් අවස්ථාව.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>10</month>
      <day>27</day>
    </date>
    <link>http://www.silumina.lk/2013/10/27/_art.asp?fn=aj13102715</link>
    <topic>රේඛාස් ජුවලරි ජයග්‍රාහකයෝ</topic>
    <author/>
    <content>රේඛාස් ජුවලරි ජයග්‍රාහකයෝකෑගල්ල රේඛාස් ශ්‍රී ජුවලරි රන් මාලිගයේ ගනු දෙනුකාර භවතුන් උදෙසා පැවැති දිනුම් ඇදීමක දී දෙදෙනකුට ස්කූටර් 2 ක් ලබාදීමට කටයුතු කළේ ය. රේඛාස් ශ්‍රී ජුවලරි ආයතනයේ අධිපති රෙන්ගසාමි ශෂිහරන් මහතාගේ සුරතින් එක් ජයග්‍රාහිකාවකට ස්කූටරය ලබාගත් අයුරු‍.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=aa1311031</link>
    <topic>කටුනායක අධිවේගයෙන් මාසික ආදායම කෝටි 11 යි</topic>
    <author>තාරක වික්‍රමසේකර</author>
    <content>තාරක වික්‍රමසේකරකොළඹ - කටුනායක අධිවේගී මාර්ගයේ දිනකට ධාවනය වන වාහන සංඛ්‍යාව පහළොස් දහස ඉක්මවන බවත් ගිය සිකුරාදා වන විට මෙහි ධාවනය කැරුණු මුළු වාහන සංඛ්‍යාව 71,192 ක් බවත් වරාය මහාමාර්ග හා නාවික ව්‍යාපෘති අමාත්‍ය නිර්මල කොතලාවල මහතා ‘සිළුමිණ'ට කීය. මේ මාර්ගය විවෘත කොට ගතවූ පළමු දින පහක කාලයේ ඉපැයූ ආදායම රුපියල් එක්කෝටි හැට නව ලක්ෂ පනස් අට දහසක් වන අතර මේ අධිවේගී මාර්ගයෙන් මසකට කෝටි 11 කට ආසන්න ආදායමක් ලැබෙනු ඇතැයි ද ඇමැතිවරයා විශ්වාසය පළ කෙළේය.පසුගිය 28 වැනිදා පෙරවරු 7.00 සිට 29 වැනිදා පෙරවරු 7.00 දක්වා වූ කාලය තුළ වාහන 15615 ක් අධිවේගී මාර්ගයේ ගමන් කර ඇති අතර රුපියල් 4271250 ක ආදායමක් උපයා ඇති අතර 31 වැනිදා පෙරවරු 7.00 සිට 1 වැනිදා පෙරවරු 7.00 දක්වා වූ කාලය තුළ වාහන 15152 ක් මේ මාර්ගයේ ගමන් කර ඇති අතර රුපියල් 4229600 ක ආදායමක් උපයා ඇත.මාර්ගය ජනතාවට විවෘත කැරුණු ඉකුත් 27 වැනිදා රාත්‍රියේ සිට නොවැම්බර් 1 වැනි සිකුරාදා පෙරවරු 7 දක්වා කාල සීමාවේ මෙසේ වාර්තාගත වාහන සංඛ්‍යාවක් ධාවනය වී ඇත.සති අන්තයේ මේ සංඛ්‍යාව තවත් වැඩිවනු ඇතැයි අපේක්ෂා කැරේ.මෙය ගුවන් තොටුපළ කරා යාමට ඉදිකැරුණු මාර්ගයක් පමණක් නොව පුත්තලමට, උතුරුමැදට, වයඹට පමණක් නොව සෙසු පළාත්වලට යාමට හැකි මාර්ගයක් බව ද මෙයින් සංචාරක ව්‍යාපාරයට මෙන්ම ජනතාවගේ කාලය ඉතිරි වීමට ද හේතුවක් බවත් ඇමැතිවරයා වැඩිදුරටත් කීය.දක්ෂිණ අධිවේගී මාර්ගයේ සතියේ වැඩ කරන දිනයන්හි වාහන 10782 ක් පමණ ගමන් කරනු ලබන බවත් දෛනික ආදායමේ සාමාන්‍ය 3178653.10 ක් බවත් වරාය මහාමාර්ග හා නාවික ව්‍යාපෘති අමාත්‍යාංශය පවසයි.එහෙත් කොළඹ කටුනායක අධිවේගී මාර්ගයේ දෛනික ආදායම ලක්ෂ පනහකට ආසන්න වන බවත් මේ තත්ත්වය ඉදිරියේදී තවත් වැඩිවනු ඇතැයි ද මේ සංඛ්‍යා ලේඛන අනුව අධිවේගී මාර්ගයට වැය කළ කෝටි 4500 ක මුදල වසර 20 ක් වැනි කාලයකදී හිමි වනු ඇතැයි ද අපේක්ෂා කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=aa1311032</link>
    <topic>නායකත්ව මණ්ඩලයට බලය පවරන්න රනිල් කැමැත්ත දෙයි</topic>
    <author/>
    <content>එක්සත් ජාතික පක්ෂයේ අභ්‍යන්තර අර්බුදය විසඳා ගැනීම සඳහා පක්ෂයේ වත්මන් නායක රනිල් වික්‍රමසිංහ, කරු ජයසූරිය හා සජිත් ප්‍රේමදාස අතර සිකුරාදා හවස් වරුවේ පැවති සාකච්ඡාවේදී තමන් සතු බලතල පක්ෂයේ නායකත්ව මණ්ඩලයකට පැවරීමට එ.ජා.ප නායකයා කැමැත්ත පළ කර තිබේ.මෙම නායකත්ව මණ්ඩලය “එක්සත් ජාතික පක්ෂ නායක මණ්ඩලය” ලෙස හැඳින්වීමට‍ ද තිදෙනා එකඟ වී තිබේ‍.මෙම සාකච්ඡාවේදී ඉදිරියේදී පක්ෂයේ ‍'ජ්‍යෙෂ්ඨ නායක’ යන තනතුර ලබාගැනීමට එ.ජා.ප. නායක රනිල් වික්‍රමසිංහ කැමැත්ත පළ කර ඇත.දැනට පක්ෂ නායකත්වය සතු බලතල නායකත්ව මණ්ඩලයකට පැවරීමට අවශ්‍ය නීතිමය තත්වය පිළිබඳ විශේෂ සාකච්ඡාවක් සඳුදා (04) පැවැත්වීමට නියමිත ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=aa1311033</link>
    <topic>ශ්‍රී ලංකාවට යන්න මන්මෝහන් සිංට ඉල්ලීම් රැසක්</topic>
    <author>දයා ඩී. ‍ෙෆාන්සේකා</author>
    <content>දයා ඩී. ‍ෙෆාන්සේකාඉන්දියානු අග්‍රාමාත්‍ය මන්මෝහන් සිං මහතා ශ්‍රී ලංකාවේ පැවැත්වෙන පොදුරද මඩුලු නායක සමුළුවට පැමිණීම ශ්‍රී ලංකාවේ මෙන් ම ඉන්දියාවේ ද දේශපාලන පෙරළියේ ආන්දෝලනයට තුඩු දෙන මාතෘකාවක් වී ඇති බව ඉන්දියාවේ එන්.ඩී.ටී.වී. නාළිකාව පවසයි.ඉන්දියාවේ අග්‍රාමාත්‍ය කාර්යාලය මෙන් ම ඉන්දීය විදේශ අමාත්‍ය කාර්යාලයත් ඉන්දීය අග්‍රාමාත්‍ය මන්මෝහන් සිං මහතාට පොදු රද මඩුලු රාජ්‍ය නායක හමුව සඳහා කොළඹට පැමිණෙන්නැයි දැඩි ලෙස බල කරමින් සිටින බව ද එම නාළිකාව අවධාරණය කරයි.මේ අතර උතුරු පළාත් මහ ඇමැති විග්නේෂ්වරන් මහතාට ඉන්දීය අග්‍රාමාත්‍ය තුමාට ශ්‍රී ලංකාවට පැමිණීමෙන් අනතුරුව උතුරට පැමිණෙන්නැයි ද ආරාධනා කර ඇති බවත් ඉන්දියා මාධ්‍ය වාර්තා කරයි. මේ නිසා අග්‍රාමාත්‍ය මන්මෝහන් සිං අනිවාර්යයෙන් ම ශ්‍රී ලංකාවට යා යුතු බවට ඉන්දියා මාධ්‍යය බල කර සිටන බව ද වාර්තා වේ.එහෙත් තමිල්නාඩු දේශපාලන නායකයෝ ඉන්දීය අගමැතිවරයාට ශ්‍රී ලංකාවට නොයන ලෙස බලකර සිටිති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=aa1311034</link>
    <topic>එජාප අර්බුදය උග්‍රවෙයි මධ්‍යම විපක්ෂ නායක තවම නැහැ</topic>
    <author>ඉන්දික පොල්කොටුව</author>
    <content>ඉන්දික පොල්කොටුවමධ්‍යම පළාත් සභාවේ විපක්ෂ නායක ධූරය සම්බන්ධයෙන් එහි එ.ජා.ප මන්ත්‍රී කණ්ඩායම අතර පවතින දැඩි අර්බුදකාරී තත්ත්වය හේතුවෙන් එ.ජා‍.ප උපදේශක කමිටුවට ද ඒ සම්බන්ධව මෙතෙක් තීරණයක් ගැනීමට නොහැකි වී ඇත. රංජිත් අලුවිහාරේ හා ලකී ජයවර්ධන යන පළාත් සභා මන්ත්‍රීවරුන් තීරණයක් ගැනීම සඳහා හෙට සිරිකොතට කැඳවා ඇත. තීරණයක් ගැනීමට එජාප නායක රනිල් වික්‍රමසිංහ මහතා එම පක්ෂයේ උපදේශක කමිටුවට බලය පවරා තිබුණ ද මධ්‍යම පළාත් සභා විපක්ෂ නායක ධූරය සම්බන්ධයෙන් එ.ජා.ප උපදේශක කමිටුවට ද මෙතෙක් තීරණයක් ගැනීමට නොහැකි වී තිබේ.මධ්‍යම පළාත් සභාවේ විපක්ෂ නායක ධූරයට හිටපු පාර්ලිමේන්තු මන්ත්‍රී රංජිත් අලුවිහාරේ මහතා නම් කරමින් පසුගියදා එ.ජා.ප මහලේකම් තිස්ස අත්තනායක මහතා විසින් මධ්‍යම පළාත් සභාවේ සභාපති මහින්ද අබේකෝන් මහතාට ලිපියක් මගින් දැනුම් දෙන ලදී. එයට එරෙහිව එම පළාත් සභාවේ බහුතර විපක්ෂ මන්ත්‍රීන්ගේ අස්සනින් යුතු ලිපියක් සභාපතිවරයාට භාර දෙමින් හිටපු අමාත්‍යවරයකු වන ලකී ජයවර්ධන මහතා එම තනතුරට පත්කරන ලෙස ඉල්ලා සිටීමත් සමඟ මෙම අර්බුදය හට ගැනිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=aa1311035</link>
    <topic>ශ්‍රී ලංකාවටත් විශ්ව සමුළු සම්මානයක්</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහ2013 ජාත්‍යන්තර විශ්ව සමුළු සම්මාන උලෙළේදී (World summit Award) ශ්‍රී ලංකාවට සම්මානයක් හිමි වී තිබේ. අන්තර්ජාලය ඔස්සේ වීසා අයැදුම් කිරීමට සකස් කරන ලද ක්‍රමවේදය සඳහා මෙම සම්මානය හිමි වී ඇත.දේශීය හා විදේශීය තොරතුරු තාක්ෂණ විද්වතුන් හා නිර්මාණවේදීන්ගේ සහභාගිත්වයෙන් අති උත්කර්ෂවත් අයුරින් ගල්කිස්ස මහ හෝටලයේදී මෙම සම්මාන උලෙළ පැවැත්විණි.මෙම විශ්ව සමුළු සම්මාන උලෙළේ සමාරම්භය මහින්ද රාජපක්ෂ ජනාධිපතිතුමාගේ ප්‍රධානත්වයෙන් ජනාධිපති ලේකම් කාර්යාලයේ දී පැවැත්විණි.සම්මාන ප්‍රදානෝත්සවයට සමගාමීව කොළඹදී පැවැති තෙදින සමුළුව ඇමතූ ජනාධිපති ලේකම් ලලිත් වීරතුංග මහතා සඳහන් කළේ / තොරතුරු හා සන්නිවේදන තාක්ෂණය සමස්ත සමාජයේ සෑම ස්තරයකම පාහේ ගුණාත්මක භාවය ඉහළ නංවන්න හේතු වී තිබෙන බවයි. කෙසේ වෙතත් තොරතුරු හා සන්නිවේදන තාක්ෂණ පහසුකම් සමාජයේ සෑම දෙනාටම සමබරව ගලා යෑමේ අඩුවක් දකින්නට තිබෙනවා. එසේම අන්තර්ජාල පහසුකම් තව තවත් වැඩි කරන්න ඕනෑ. කෙසේ වෙතත් ජනාධිපති මහින්ද රාජපක්ෂ මැතිතුමා නැණසල සංකල්පය ක්‍රියාත්මක වීම නිසා විශේෂයෙන් ග්‍රාමීය ප්‍රජාවගේ තොරතුරු හා සන්නිවේදන තාක්ෂණ පහසුකම් ඉහළ නැංවීමට හැකිවී තිබෙනවා. නමුත් අපට තවත් බොහෝ දුර ගමනක් යෑමට තිබෙනවා යැයි ද ලලිත් වීරතුංග මහතා පැවැසීය.ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය විසින් මෙම සමුළුව සංවිධානය කරනු ලැබීය.විශ්ව සමුළු සම්මාන උලෙළ සඳහා රටවල් 60 කට අධික ගණනක තොරතුරු තාක්ෂණ නිර්මාණකරුවන් ඔවුන්ගේ නිර්මාණ ඉදිරිපත් කර තිබිණි.මීළඟ විශ්ව සමුළු සම්මාන ප්‍රදාන උලෙළ අබුඩාබියේදී පැවැත්වීමට නියමිත බව මෙහිදී අනාවරණය කෙරිණි. ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයේ සභාපති මහාචාර්ය පී. ඩබ්ලිව්. ඈපාසිංහ ප්‍රධාන විධායක නිලධාරී රොෂාන් දේවපුර විශ්ව සමුළු සම්මාන කමිටුවේ සභාපති පීටර් බෘක් යන මහත්වරු ද සම්මාන ප්‍රදානයට එක්විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=aa1311036</link>
    <topic>සමුළුවට කොළඹ නගරයේ කිසිම පාරක් වහන්නේ නෑ - ආචාර්ය චරිත හේරත්</topic>
    <author>ටිරෝනි වෑවලගේ - දයා ඩි ෆොන්සේකා</author>
    <content>ටිරෝනි වෑවලගේ - දයා ඩි ෆොන්සේකාමේ මස දහවැනිදා සිට දා හත් වැනිදා දක්වා පැවැත්වෙන පොදු රාජ්‍ය මණ්ඩලීය රාජ්‍ය නායක සමුළුව වෙනුවෙන් කොළඹ නගරයේ කිසි ම මාර්ගයක් වසා නොදමන බව ජනමාධ්‍ය හා ප්‍රවෘත්ති අමාත්‍යාංශ ලේකම් ආචාර්ය චරිත හේරත් මහතා පවසයි. පොදු රාජ්‍ය මණ්ඩලයීය සමුළුව සම්බන්ධව ජනමාධ්‍යවේදීන් දැනුම්වත් කිරීම වෙනුවෙන් පැවැත්වුණු මාධ්‍ය හමුවකදී ඒ මහතා මේ බව පැවසීය. මේ මස අට වැනිදා සිට දා හතර වැනිදා උදේ වන තුරු සමුළුවට සහභාගී වන රාජ්‍ය නායකයින් මෙරටට පැමිණීමට නියමිත අතර එකොළොස්වන දා සිට දාහත් වන දා දක්වා පොදු රාජ්‍ය මණ්ඩලයීය සමුළුවට අදාළ වැඩසටහන් මෙරට තුළ ක්‍රියාත්මක වනු ඇත.සමුළුවේ ප්‍රධාන අංගය වන රාජ්‍ය නායක සමුළුව නොවැම්බර් පහළොස්වනදා නෙළුම් පොකුණ මහින්ද රාජපක්ෂ රංග ශාලාවේදී පැවැත්වීමට නියමිත ය. ඊට සමගාමීව ව්‍යාපාරික සමුළුව කොළඹ දී ද, මහජන සමුළුව හික්කඩුවේ දී ද, තරුණ සමුළුව හම්බන්තොට දී ද දින කිහිපයක් පුරා පැවැත්වීමට නියමිත ය. නොවැම්බර් දා හත් වැනිදා සමුළුවේ අවසාන දිනය වන අතර එහිදී මීළඟ සමුළුව පැවැත්වෙන රට ද නිවේදනය කිරීමට නියමිත ය.මේ අවස්ථාවන් සඳහා නියෝජිත රටවල රාජ්‍ය නායකයන් හැර රාජ්‍ය තාන්ත්‍රිකයන් ද ව්‍යාපාරිකයන් ද රාශියක් මෙරටට පැමිණීමට නියමිත ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=aa1311037</link>
    <topic>පරිසරය රැකගෙන මැණික් ගරන වැඩපිළිවෙළක්</topic>
    <author>අවිස්සාවේල්ල විශේෂ එස්. පද්මපෙරුම</author>
    <content>අවිස්සාවේල්ල විශේෂ එස්. පද්මපෙරුමපරිසරය ආරක්ෂා කරගනිමින් මැණික් ගැරීම සිදුකරන ආකාරය පිළිබඳව නියමු වැඩසටහනක් ජාතික මැණික් හා ස්වර්ණාභරණ අධිකාරිය විසින් අවිස්සාවේල්ල සීතාවක ග‍ඟේ තල්දූව පාලම අසල ආරම්භ කර ඇත. අනවසර මැණික් ගැරීම්වලින් හා නීති විරෝධී මැණික් ගරන්නන්ගෙන් පරිසරය, ගංගා, ඇළ දොළ, මාර්ග, පාලම් බේරා ගැනීමත් මෙම නියමු ව්‍යාපෘතියෙන් බලාපොරොත්තු වෙයි. මෙමගින් ගංගා පතුලේ ඇති මැණික් සම්පත විද්‍යානුකූලව ගොඩට ගැනීම සිදුවේ. අවිස්සාවේල්ල නගරය ආසන්නයෙන් ගලා බසින සීතාවක ගඟ අනවසර මැණික් ගැරීම ‍හේතුවෙන්, ඉවුර ඛාදනය මෙන් ම ප්‍රධාන පාලම ද අනතුරකට මුහුණ පා ඇත. මේ පිළිබඳව කොතෙකුත් දැනුවත් කිරීම් කළ ද නීති විරෝධී මෙම ක්‍රියාව නැවැතී නොමැත. එම නිසා මැණික් හා ස්වර්ණාභරණ අධිකාරිය අදාළ රජයේ ආයතන සමඟ එක්ව ප්‍රදේශවාසීන්ගේ සහභාගිත්වයෙන් ගං පතුලේ තිබෙන මැණික් නිධි ගොඩගැනීම සඳහා මෙම විශේෂ ව්‍යාපෘතිය ආරම්භ කිරීමට තීරණය කෙරිණි.මෙම ව්‍යාපෘතිය සඳහා අවශ්‍ය භෞතික හා මානව සම්පත් අධිකාරිය සතුව නොමැති බැවින්, ඒ සඳහා දෙවන පාර්ශ්වයක් සම්බන්ධ කරගෙන ඇත‍. ් දැන්වීම් මඟින් සම්පත්දායකයින් දෙදෙනකු තෝරගෙන තිබෙන අතර කැණීම් සිදු කිරීම අධිකාරියේ පූර්ණ අධීක්ෂණය යටතේ සිදුවෙමින් පවතියි. මෙහිදී සාම්ප්‍රදායක ක්‍රමයක් වන ‘බාල්දි ගැසීම’ සිදු කරන්නේ සාම්ප්‍රදායක මෙවලම් පමණක් භාවිතා කරමිනි.මේ පිළිබඳව අධිකාරියේ කැණීම් අධ්‍යක්ෂවරයකු වන ජී.ඩබ්ලිව්. අමරසිරි මහතා අදහස් දක්වමින් කියා ‍සිටියේ ලංකාවේ පළමු වතාවට නියමු ව්‍යාපෘතියක් ලෙස මේ සීතාවක ග‍ඟේ මැණික් ගැරීම සිදු කරන බවයි. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=aa1311038</link>
    <topic>සමුළුවට මේ පාසල් නිවාඩු</topic>
    <author>ධනුෂ්කා ජයවීර</author>
    <content>ධනුෂ්කා ජයවීරපොදු රාජ්‍ය මණ්ඩලීය රාජ්‍ය නායක සමුළුව වෙනුවෙන් ක්‍රියාත්මක වන ආරක්ෂක වැඩපිළිවෙළ සඳහා තෝරාගත් පාසල් 35 ක් පහත සඳහන් දිනවල වසා තැබෙන බව අධ්‍යාපන අමාත්‍යාංශය පවසයි. ලබන 6 වැනිදා සිට 19 වැනිදා දක්වා කොළඹ රාජකීය, ඩී.එස්., විශාඛා, ආනන්ද, නාලන්ද, ඉසිපතන, තර්ස්ටන්, මහානාම, මාලිගාවත්ත, ශ්‍රීමත් බාරෝන් ජයතිලක, මාලිගාවත්ත රාජසිංහ, මරදාන අශෝක, මරදාන විහාරමහා දේවි බාලිකා, මරදාන සංඝරාජ, කොම්පඤ්ඤවීදියේ හෝලි රොසරි (සිංහල හා දෙමළ පාසල්), ටී.බී. ජයා අල්ඉග්බාල්, කෙසෙල්වත්ත මිහිදු, කෙසෙල්වත්ත අලහිග්මා, කොටහේන මැදි විදුහල, මිලාගිරිය ශාන්ත පාවුළු, බම්බලපිටිය හින්දු විදුහල, බොරැල්ල සී.ඩබ්ලිව්.ඩබ්ලිව්. කන්නන්ගර, කොළඹ සුසමයවර්ධන විදුහල, සිරිම‍ාවෝ බණ්ඩාරනායක, මරදාන ආනන්ද බාලිකා, ගෝතමී බාලිකා, කොළඹ මහාබෝධි, කොළඹ සාරිපුත්ත පාසල් වසා දැමේ.කොළඹ අල්හිදායා මහ විදුහල සහ කොළඹ ඊ.ඒ. ගුණසිංහ විද්‍යාලය ද ලබන 9 වැනිදා සිට 19 දක්වා වසා තැබෙන අතර ලබන 8 වැනිදා සිට 18 වැනිදා දක්වා ආඬිඅම්බලම මහා විද්‍යාලය ද වසා තැබේ. ලබන 7 වැනිදා සිට 19 වැනිදා දක්වා බොරැල්ල රත්නාවලි බාලිකා විදුහල, බොරැල්ල එස්.ඩබ්ලිව්.ආර්.ඩී. බණ්ඩාරනායක විදුහල, මරදාන ක්ලිප්ටන් බාලිකා විදුහලද වසා තැබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=aa1311039</link>
    <topic>‘වොරන්ට්’ එකටත් දුරකථනයෙන් ආසන</topic>
    <author>තාරක වික්‍රමසේකර</author>
    <content>තාරක වික්‍රමසේකරනිදහස් දුම්රිය ගමන් බලපත්‍ර (වොරන්ට්) මඟින් දුම්රිය ආසන වෙන් කරගැනීම් සිදු කිරීමේදී මඟීන්ට සිදුවූ අපහසුතා මඟ හැරීම පිණිස මොබිටෙල් ජංගම දුරකථන හරහා බලපත්‍ර මඟින් ආසන වෙන්කර ගැනීමට පහසුකම් සැලසීමට පියවර ගෙන ඇතැයි ප්‍රවාහන නියෝජ්‍ය ඇමැති රෝහණ දිසානායක මහතා ‘සිළුමිණ’ ට කීය.මේ ක්‍රමය හඳුන්වා දීම හෙට (04) දුම්රිය සාමාන්‍යාධිකාරි කාර්යාලයේදී සිදු කිරීමට නියමිත අතර මේ නිසා නිදහස් දුම්රිය ගමන් බලපත්‍ර හිමිමගීන්ට පෝලිම්වල රස්තියාදු වී අපහසුතාවන්ට මුහුණ පෑමට සිදු නොවන බවත් මෙය රාජ්‍ය සේවකයන් ලද ජයග්‍රහණයක් මෙන් ම දේශීයසංචාරක කටයුතු නැංවීමට හොඳ අත්වැළක් වන බවද ඇමැතිවරයා කීය.බලපත්‍ර හිමියන් තමන් ගමන් කිරීමට බලාපොරොත්තු වන ගමනාන්තය හා නිදහස් ගමන් බලපත්‍රයට අදාළ මඟීන් සම්බන්ධව දැන්වීමෙන් පසුයොමු අංකයක් ලබාදෙනු ලබන අතර දින 45 කට පෙර සිට එසේ ආසන වෙන් කර ගත හැකි වේ.ඒ සඳහා නිදහස් ගමන් බලපත්‍රය එම අවස්ථාවේතමා සතුව තිබිය යුතු නැති අතර ගමන යාමට දින 7 කට පෙර පහසුකම් ඇති දුම්රිය ස්ථානයට බලපත්‍රය ලබාදී ප්‍රවේශ පත්‍ර ලබාගත හැකිවේ.මේ සේවාව සැපයීමේ දී එක් අසුනක් සඳහා රුපියල් 50 ක විශේෂ සේවා ගාස්තුවක් අය කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=aa13110310</link>
    <topic>වකුගඩු රෝග වළක්වන්න ජල පෙරණ 50000 ක්</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහඋතුරු මැද පළාතේ පවතින වකුගඩු රෝගය වැළැක්වීම සඳහා උතුරු මැද පළාතේ පවුල් 50000 කට ජල පෙරණ 50000 ක් ලබාදීමේ වැඩ පිළිවෙළක් උතුරු මැද පළාත් සභාව ආරම්භ කර ඇත.මීට අමතරව උතුරු මැද පළාතේ ගොවියන්ට 50% ක් කාබනික පොහොර ලබාදීමේ වැඩපිළිවෙළ උතුරු මැද පළාත් සභාව ද ගොවිජන සේවා අමාත්‍යාංශය ක්‍රියාවට නංවා තිබේ. රසායනික පොහොර නිසා භූගත ජලය අපවිත්‍ර වීම වැළැක්වීම මෙහි අරමුණයි.මීට අමතරව හොරොව්පතාන, මැදවච්චිය, කහටගස්දිගිලිය, කැබිතිගොල්ලෑව යන ප්‍රදේශවලට අලුත් පානීය ජල ව්‍යාපෘති ක්‍රියාත්මක කිරීමට ද ජල සම්පාදන අමාත්‍යාංශය සමඟ එක්ව උතුරු මැද පළාත් සභාව කටයුතු කරයි.ඒ සමඟ ම උතුරු මැද පළාතේ සියලු ‍රෝහල්වල වකුගඩු ඒකක පිහිටුවීමට ද කටයුතු කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=aa13110311</link>
    <topic>තලගල සිද්ධාර්ථ පදනමෙන් දුෂ්කර ගම්මානවලට කඨින පින්කම් 8 ක්</topic>
    <author/>
    <content>තලගල ශ්‍රි සිද්ධාර්ථ පදනමේ මෙහෙය වීමෙන් සැදැහැවතුන්ගේ දායකත්වයෙන් ශ්‍රි ලංකාවේ ඉතා දුෂ්කර ගම්මානවල පිහිටි විහාරස්ථාන අටක මෙම වර්ෂයේ කඨින පිංකම් අටක් සංවිධානය කර ඇත.එම විහාරස්ථානවල යම් යම් ඉදිකිරීම් සඳහා ද දායකත්වය ලබා දෙමින් සිදු කෙරෙන මෙම පිංකම් සම්බුද්ධ පූජා, බෝධි පූජා, සෙත් පිරිත් දේශනා, සංඝගත දක්ෂණා ආදි පිංකම් සහිතව සිදු කරන අතර ගම්වැසියන් සඳහා දන්සැල් පැවැත්වීමට ද නියමිතව ඇතැයි තලගල සුමනරතන හිමිපාණෝ පවසති.නොවැම්බර් 2 වැනිදා මෙම පින්කම් මාලාව ආරම්භ කෙරුණු අතර නොවැම්බර් 3 වැනිදා අනුරාධපුර වාහල්කඩ වෙහෙරගලකන්ද ආරණ්‍ය සේනාසනය විහාරස්ථානහිද නොවැම්බර් 10 වැනිදා සහ නොවැම්බර් 11 වැනිදා හම්බන්තොට මුල්ගිරිගල බිසෝගල සේනාසන විහාරස්ථානයෙහිද නොවැම්බර් 11 වැනිදා සහ නොවැම්බර් 12 වැනිදා ගල්ගමුව මිගලෑව ශ්‍රි නිකේතනාරාමය විහාරස්ථානයෙහිද නොවැම්බර් 12 වැනිදා සහ නොවැම්බර් 13 වැනිදා පොලොන්නරුව දිඹුලාගල රන්මල්කණ්ඩිය ශ්‍රි ඉසිපතනාරාමය විහාරස්ථානයෙහි ද නොවැම්බර් 12 වැනිදා සහ නොවැම්බර් 13 වැනිදා පොලොන්නරුව දිඹුලාගල ඉදුන්කඩවල, ශ්‍රී ජීනේන්ද්‍රාරාමය විහාරස්ථානයෙහිදි නොවැම්බර් 13 වැනිදා සහ නොවැම්බර් 14 වැනිදා ත්‍රිකුණාමලය සේරු නුවර, පාෂානපබ්බත විහාරස්ථානයෙහිද විශේෂ කඨින පිංකම් සහ සමාජ සේවා කටයුතු රැසක් සිදු කිරීමට නියමිතව ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=aa13110312</link>
    <topic>තලගල සිද්ධාර්ථ පදනමෙන් දුෂ්කර ගම්මානවලට කඨින පින්කම් 8 ක්</topic>
    <author/>
    <content>ළමා සාහිත්‍යකරණයේ හැකියාව ඇති උසස් දක්ෂතාවයන් ඇති නිර්මාණකරුවන්ට තම නිර්මාණ නොමිලයේ මුද්‍රණය කර ගැනීමේ අවස්ථාව උදාකර දෙන කොළඹ ළමා පොත් සංගමය සංවිධානය කරන වාර්ෂික ළමා සාහිත්‍ය අත්පිටපත් තරගය සඳහා නිර්මාණ භාර ගැනීම ආරම්භ කර ඇත.මෙම වැඩසටහන යටතේ පසුගිය වසරේ උසස් ළමා නිර්මාණ ලෙස සම්මාන ලැබූ බ/වල්හපුතැන්න මධ්‍ය මහා විද්‍යාලයේ නෙත්මිණි විද්‍යානි ලියනගේ සිසුවියගේ සහ කො/ඉසිපතන විදුහලේ ප්‍රමුධ භාසිත වික්‍රමාරච්චි සිසුවාගේ ළමා පොත් සංගමය විසින් නොමිලයේ මුද්‍රණය කර ඇත.යුනෙස්කෝ මූලස්ථානයේ උපදෙස් සහ අධ්‍යාපන අමාත්‍යාංශයේ සහයෝගය ඇතිව කොළඹ ළමා පොත් සංගමය විසින් ළමා සාහිත්‍යයේ වර්ධනය උදෙසා 1983 සිට මෙරට ලේඛකයින් 1350 කට පුහුණුව ලබාදී 550 කට ලේඛක වරම් ලබාදීමට සහයෝගය ලබාදී ඇත. ඉහත ළමා අත්පිටපත් තරගයට ළමා - වැඩිහිටි සැමට ඉදිරිපත්වීමට හැකි වන අතර තම නිර්මාණ නොවැම්බර් 20 දිනට පෙර කොළඹ 8 ලෙස්ලි රණගල මාවතේ අංක 84 හි පිහිටි ළමා පොත් සංගමයට එවිය යුතුය.මේ පිළිබඳ අයදුම්පත් සහ වැඩි විස්තර දුරකථන අංක 071 8153788 න් හෝ www.lankachild.orgයන වෙබ් අඩවියෙන් ලබා ගැනීමට හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=aa13110313</link>
    <topic>ලේක්හවුස් ආයතනයේ දෙමළ භාෂා පාඨමාලාවේ විභාගය සමත් ලේක්හවුස් සේවක සේවිකාවන්</topic>
    <author/>
    <content>ලේක්හවුස් ආයතනයේ දෙමළ භාෂා පාඨමාලාවේ විභාගය සමත් ලේක්හවුස් සේවක සේවිකාවන් පිරිස.ලේක්හවුස් සභාපති බන්දුල පද්මකුමාර, කර්තෘ මණ්ඩල අධ්‍යක්ෂ සීලරත්න සෙනරත්, නීති අධ්‍යක්ෂ රසාංග හරිස්චන්ද්‍ර, සාමාන්‍යාධිකාරි අභය අමරදාස, දෙමළ පාඨමාලාචාර්ය කච්චි මොහොමඩ් යන මහත්වරුන් ද පුහුණු හා පර්යේෂණ ඒකකයේ කර්තෘ සී දොඩාවත්ත, ජ්‍යෙෂ්ඨ ප්‍රවෘත්ති කර්තෘ චන්ද්‍රසේකරන් යන මහත්වරු ද මෙහි වෙති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=ab1311031</link>
    <topic>ලොකු වැඩ කළ පොඩි රාලහාමි!</topic>
    <author>නිමල් සිරිපාල ද සිල්වා</author>
    <content>ශ්‍රී ලංකා නිදහස් පක්ෂයේ ජ්‍යෙෂ්ඨ උප සභාපති හම්බන්තොට දිස්ත්‍රික්කයේ ගිරුවාපත්තුවේ වීරකැටියේ, බුද්ධියාගම ග්‍රාමයේ දී 1905 - 03 - 30 දින ජන්ම ලාභය ලද අප කථානායකයාණෝ දකුණු ලක අග්‍රගණ්‍ය විද්‍යස්ථානයක් වන ගාල්ලේ රිච්මන්ඩ් විදුහල් මාතාවගේ සෙවණෙහි සිප් සතර හැදෑරීමට සමත් වූහ. පාසල් සමයේ ක්‍රිකට් හා පාපන්දු කණ්ඩායම්වලට සම්බන්ධ වීමෙන් විනයගරුක භාවය සමඟ නායකත්ව ගුණාංග ද ප්‍රවර්ධනය කර ගැනීමට සමත් වූ වග නිසැක ය.අධ්‍යාපන කටයුතු හමාර කොට සිය ගම්බිම් බලා ගිය ඩී. ඒ. රාජපක්ෂ තරුණයා කෘෂිකර්මාන්තය සිය ජීවන වෘත්තිය වශයෙන් තෝරා ගනිමින්, විදානාරච්චිවරයකු වූ තම පියාට අයත් ගොඩ මඩ ඉඩම් සංවර්ධනය කිරීමේ නිරත විය. ධනවත්, වංශවත් ඉහළ සමාජ ස්ථරයක් නියෝජනය කළ පවුලක සාමාජිකයෙකු වුව, ඉඩම් හිමියන්ගේ ශ්‍රම සූරාකෑමට ද, වංශවතුන්ගෙන් සිදු වූ කුල පීඩනයට ද හසු වීම නිසා කම්පනයට පත්ව සිටි හම්බන්තොට දිස්ත්‍රික්කයේ පීඩිත ජනතාවට සමාජ සාධාරණත්වය ඉෂ්ට කිරීමෙහිලා වන සමාජ මෙහෙවරට පුරෝගාමී වූ මෙතුමන් ප්‍රදේශවාසීන් විසින් හඳුන්වනු ලැබුවේ “පොඩි රාලහාමි” යන ළෙන්ගතු නාමයෙනි.මෙතුමන්ගේ වැඩිමහල් සොහොයුරු වූ ඩී. එම්. රාජපක්ෂ මැතිතුමා 1936 සිට රාජ්‍ය මන්ත්‍රණ සභාවේ හම්බන්තොට දිස්ත්‍රික්කය නියෝජනය කරමින් “රුහුණේ සිංහයා” යන විරුදාවලියෙන් පූජිතව සිටියේ ය. 1945 - 05 - 18 දින සිදු වූ තම සොහොයුරාගේ හදිසි අභාවය නිසා අනපේක්ෂිත ලෙස දේශපාලන කරළියට ප්‍රවේශවීමට ස්වකීය දෛවය විසින් මෙතුමන්ට නම නියම කොට තිබිණි. රාජ්‍ය මන්ත්‍රණ සභාවේ හම්බන්තොට දිස්ත්‍රික්කයේ පුරප්පාඩු වූ ආසනය වෙනුවෙන් අතුරු මැතිවරණයට නාම යෝජනා භාර දීමට මෙතුමන්ගේ මනාපය ප්‍රකාශ වූවේ, හුදෙක් ම ප්‍රදේශවාසීන්ගේ බලවත් ඉල්ලීමට දක්වන ලද ප්‍රතිචාරයක් වශයෙනි. මෙතුමා නාම යෝජනා අත්සන් කරන ලද්දේ කුඹුරෙහි ගොවිතැන් කටයුතුවල නිරතව සිටිය දී වක්කඩට බැස අත සෝදා ගැනීමෙන් පසුව වග, ඉතිහාස ගත ය.1945 - 08 - 08 වැනි දින ජනතා අභිලාෂයන් මල්පල ගන්වමින් නිතරගයෙන් රාජ්‍ය මන්ත්‍රණ සභාවට පත් වූ පසු එහි කෘෂිකර්ම හා ඉඩම් විධායක කාරක සභාවේ සාමාජිකයෙකු වන්නේ ස්ව කැමැත්තට අනුව කළ තෝරා ගැනීමකිනි. විද්‍යාව හා තාක්ෂණය යොදා ගනිමින් කෘෂිකර්මය දියුණු කිරීමත් ඒ මත පදනම් වූ කර්මාන්ත ඇරඹීමත් තුළින් රටේ සංවර්ධනය ඇති කළ යුතු ය යන්න මෙතුමන් අනුදත් ආර්ථික ප්‍රතිපත්තිය විය. කාර්මික විප්ලවයකට මෙන් ම විදේශ වෙළෙඳපොළෙහි තරගකාරීත්වය සඳහා මේ ක්‍රමවේදය යොදා ගත යුතු ය යන්න ඩී. ඒ. රාජපක්ෂ මැතිඳුන්ගේ චින්තනය විය.ජනතා අභිලාෂයන් මල්පල ගැන්වීම1947 පැවැත්වූ මහ මැතිවරණයේදී එක්සත් ජාතික පක්ෂයෙන් බෙලිඅත්ත ආසනයට අත ලකුණින් තරග කළ මෙතුමා විශිෂ්ට ජයග්‍රහණයක් ලැබීමට සමත් විය. බ්‍රිතාන්‍යයේ යටත් විජිතයක්ව පැවැති ශ්‍රී ලංකාව 1948 දී දේශපාලන නිදහස ලබා ගත් පසු බලයට පත් දේශීය ධනපති පාලක පැලැන්තිය නියෝජනය කළ අධිරාජ්‍ය ගැති එක්සත් ජාතික පක්ෂ රජය ආගමික, දේශපාලන, සමාජ, ආර්ථික හා සංස්කෘතික අංශවලින් දේශයේ පුනරුදය ඇති කිරීමෙහි ලා අපොහොසත්ව ඇති බවට රට තුළ සංවාදයක් ගොඩ නැගෙමින් පැවැතිණි.මේ පසුගාමී තත්ත්වය මැනැවින් අවබෝධ කර ගත් එස්. ඩබ්ලිව්. ආර්. ඩී. බණ්ඩාරනායක මැතිතුමා තමන් දරමින් සිටි සෞඛ්‍ය හා පළාත් පාලන අමාත්‍ය ධුරය හා පාර්ලිමේන්තුවේ සභානායක ධුරය ද හැර පියා 1951 ජුලි මස 14 වැනි දින ආණ්ඩු පක්ෂයෙන් ඉවත් වී විරුද්ධ පක්ෂයේ අසුන් ගැනීමට යෙදුන අවස්ථාවේ ඩී. ඒ. රාජපක්ෂ මැතිඳුන් ද බණ්ඩාරනායක ශ්‍රීමතාණන්ගේ සෙවණැල්ල මෙන් ආණ්ඩු පක්ෂය හැර පියා විරුද්ධ පක්ෂ මන්ත්‍රී කණ්ඩායම වෙත පියවර මැනීම නව යුගයක ආරම්භයේ හැරවුම් ලක්ෂය වූ වග, ඉතිහාසය විසින් ඔප්පු කර තිබේ.එස්. ඩබ්ලිව්. ආර්. ඩී. බණ්ඩාරනායක ශ්‍රීමතාණන්ගේ නායකත්වයෙන් සමාජ ප්‍රජාතන්ත්‍රවාදී පසුබිමක පිහිටා 1952 වර්ෂයේදී ශ්‍රී ලංකා නිදහස් පක්ෂය ආරම්භ කිරීමේදී ප්‍රමුඛ පෙළ නායකයෙකු වශයෙන් මෙතුමන් විසින් පුළුල් කාර්යභාරයක් ඉටු කරන ලදී. එමෙන්ම, 1952 මැතිවරණයේදී එම පක්ෂයෙන්ම බෙලිඅත්ත ආසනයට තරග කොට පාර්ලිමේන්තු මන්ත්‍රීවරයකු වීම සඳහා ජනතා ප්‍රසාදය දිනා ගැන්මට සමත් වූ මෙතුමෝ එම මැතිවරණයේදී ශ්‍රී ලංකා නිදහස් පක්ෂයෙන් තේරී පත් වූ මන්ත්‍රීවරුන් 09 දෙනා අතරට ඇතුළත් වූහ.එවකට පැවැති එක්සත් ජාතික පක්ෂ රජය විසින් සත 25 ට තිබූ හාල් සේරුව සත 72 දක්වා ඉහළ දැමීමත්, පාසල් ළමුන්ට දිවා ආහාර වශයෙන් නොමිලේ ලබා දුන් බනිස් ගෙඩිය අහිමි කිරීමත්, පදනම් කර ගනිමින් 1952 අගෝස්තු මස 12 වැනි දින ලංකා සම සමාජ පක්ෂය, ශ්‍රී ලංකාවේ කොමියුනිස්ට් පක්ෂය, හා විප්ලවකාරී සම සමාජ පක්ෂය ඇතුළු අනෙකුත් වාමාංශික කොටස් මඟින් හර්තාල් ව්‍යාපාරයක් දියත් කිරීමට යෙදුණු අවස්ථාවේ එම හර්තාලය සවි බල ගැන්වීම සඳහා බණ්ඩාරනායක මැතිතුමන් එතරම් උනන්දුවක් නොගන්නා බව, අවබෝධ කර ගත් ඩී. ඒ. රාජපක්ෂ මැතිතුමන් හර්තාල් සටන සාර්ථක කර ගැනීමට බණ්ඩාරනායක මැතිඳුන් මැදිහත් කරවා ගැනීමට දැක්වූ කුසලතාව නිසාම, බණ්ඩාරනායක මැතිඳුන් හට ගෝල්ෆේස් පිටියේ පැවැති හර්තාල් රැස්වීමේ මුලසුන භාර ගැනීමට සිදුවිය. මෙහිදී ක්‍රියා කළ ආකාරයෙන් පෙනී යනුයේ යුගයට අවශ්‍යව තිබූ දේශපාලන හා සමාජ විප්ලවය උදෙසා වාමාංශික ව්‍යාපාර පෙළ ගැස්වීම් වස් තමන්ගේ දායකත්වය සමඟ කැපවීම අවශ්‍ය වගට අවබෝධයක් මෙතුමන් තුළ වූ බවයි.යුගයේ අවශ්‍යතාව ඉස්මතුව තිබූ කණිසමෙහි බණ්ඩාරනායක මැතිතුමන් නායකත්වය දැරූ ශ්‍රී ලංකා නිදහස් පක්ෂය ප්‍රමුඛ වාමාංශික පෙරමුණක් ගොඩනැඟීමෙහිලා මෙතුමා ඉටු කළ භූමිකාව ද විශිෂ්ට වූවකි.වෙන් - වෙන්ව තරග වැදීමෙන් එවකට බලයේ සිටි එක්සත් ජාතික පක්ෂය පරාජය කළ නොහැකි බවත්, සමගි සන්ධානයක ප්‍රතිඵල වශයෙන් එක්සත් ජාතික පක්ෂය පරාජය කළ හැකි ය යන දැඩි ස්ථාවරත්වයත් තුළ පිහිටීම නිසා විප්ලවවාදී සම සමාජ පක්ෂය, භාෂා පෙරමුණ, සමාජවාදී පෙරමුණ ඇතුළු තවත් වාමාංශික බලවේග කිහිපයක් ඒකරාශී කර ගනිමින් මහජන එක්සත් පෙරමුණ වශයෙන් ඒකරාශී වී 1956 පැවැති මැතිවරණයට මුහුණදීමේ දේශපාලන ප්‍රවාහය නිර්මාණය කිරීමට මෙතුමා අපමණ වෙහෙසක් ගත්තේ ය.ධනවත් කුඹුරු හිමියන්ගේ යකඩ සපත්තුවට පෑගී සාමාජීය හා ආර්ථික වශයෙන් ඉමහත් පීඩා විඳි අඳ ගොවියන් එම තත්ත්වයෙන් මුදා ගැනීම සඳහා එවකට කෘෂිකර්ම අමාත්‍යවරයා වූ පිලිප් ගුණවර්ධන මැතිතුමන් විසින් 1957 වර්ෂයේදී ඉදිරිපත් කළ කුඹුරු පනත කෙටුම්පත් කිරීම සඳහා එවකට හම්බන්තොට ආසනයේ පාර්ලිමේන්තු මන්ත්‍රීවරයා වූ, තම ඥාති පුත්‍ර ලක්ෂ්මන් රාජපක්ෂයන් ද සමඟ එක්ව තිරයෙන් පිටුපස දැවැන්ත කාර්යභාරයක් ඉටු කරන ලද්දේ අප කථානායකයාණන් විසිනි.එක් කන්නයක් වැඩ කළ පසු ඊළඟ කන්නයේ එම කුඹුරේ අඳ ගොවියා වීම පිළිබඳ ස්ථිර විශ්වාසයක් අඳ ගොවියාට නොවීය. ඇතැම් විට, ඊළඟ කන්නය සඳහා අඳ ගොවියා වීමට නම්, තමන්ගේ භාර්යාව හෝ වැඩිමහල් දියණියක් කුඹුරු හිමියාට ලිංගික අල්ලසක් වශයෙන් ලබා දී අමිහිරි ජීවිත අත්දැකීමක් විඳීමට සිදුව තිබුණි. එමෙන්ම, අඳ ගොවියාට දෙනු ලබන අස්වනු ප්‍රමාණය තීරණය කරන ලද්දේ ඉඩම් හිමියා විසිනි. මේ නිසා කුඹුරු වලින් ලැබූ අස්වැන්න වැඩි කිරීමට අඳ ගොවින් තුළ උනන්දුවක් නොවීය. මෙම පසු බිම තුළ සහලින් ස්වයංපෝෂිත වීම පිළිබඳ ඉලක්ක තබා ගැනීම අභියෝගයක් විය. මෙම තත්ත්වය වළක්වා අඳ ගොවි අයිතිය අහිමි කිරීමට වැට බැඳ, අස්වැන්නෙන් 3/4 ක් අඳ ගොවියාට ලබා දී ගොවියා ශක්තිමත් කිරීමට හැකිවූයේ මෙතුමන්ගේ කැපවීම ද ඇතිව සම්මත කළ කුඹුරු පනත නිසාවෙනි.කෘෂිකර්ම ප්‍රතිපත්තිය සම්පාදනයශ්‍රී ලංකා නිදහස් පක්ෂයේ කෘෂිකර්ම ප්‍රතිපත්තිය සම්පාදනය කිරීමේ වගකීම ඩී. ඒ. රාජපක්ෂයන් වෙත පැවරී තිබිණි. බුසලින් බුසල් 100 කට වැඩි අස්වැන්නක් ලබන ගොවීන්ට රන් පදක්කම් පිරිනැමිය යුතු බවටත්, රජයේ රැකියා ලබා දීමේදී ගොවීන්ගේ දරුවන්ට ප්‍රමුඛතාව ලබා දීමටත්, ගොවි බිමෙහි වැඩ නිම වීමෙන් පසු කාර්යාල සේවයට පැමිණීමට අවසර දීමටත්, ලක්ෂයකින් යුතු තරුණ ගොවි හමුදාවක් පුහුණු කිරීමත් යන යෝජනා මෙතුමන් විසින් 1955 වසරේ පැවැති ශ්‍රී ලංකා නිදහස් පක්ෂයේ දෙවැනි සම්මේලනයට ඉදිරිපත් කරන ලදී.මේ හැරුණු විට ආර්ථික බෝගයක් ලෙස කපු වවා දේශීය පේෂකර්මාන්තය නංවාලීමට ද, වාණිජ බෝගයක් වශයෙන් පැගිරි වගා කොට පැගිරි තෙල් නිෂ්පාදනය කිරීම හා එහි අතුරු නිෂ්පාදනයක් වශයෙන් කඩදාසි කර්මාන්තය ආරම්භ කිරීමට ජනතාව දිරිමත් කිරීම ද මෙතුමන් ගෙන් සිදු වූ යුග මෙහෙවරකි. ඇඹිලිපිටියේ ඇති කඩදාසි කම්හල ආරම්භ කිරීමට පදනම වැටුණේ මෙතුමන් දැක්වූ එම උනන්දුව නිසා ය.ගමන සුන්දරයි. සරලයි. චින්තනය ගැඹුරුයි.1956 පිහිටුවන ලද මහජන එක්සත් පෙරමුණ රජයේ වැදගත් අමාත්‍ය ධූරයක් මෙතුමන්ට පිරිනැමීමට බණ්ඩාරනායක මැතිතුමන් සූදානම් වුව, පක්ෂය ගොඩ නැඟීම සඳහා ප්‍රමුඛත්වය දිය යුතු ය යන ස්ථාවරයෙහි පසුවූ මෙතුමා, එම රජයේ ඉඩම් හා ඉඩම් සංවර්ධන නියෝජ්‍ය අමාත්‍ය ධුරයෙන් සෑහීමකට පත් විය. බලය හෝ නිලය කෙරෙහි මෙතුමන් තුළ උනන්දුවක් නො වූ බවට මෙය කදිම සාක්ෂියකි.කෘෂිකාර්මික සංවර්ධනය සඳහා අවශ්‍ය ජීව ගුණය ඇත්තේ පැරණි රජ දරුවන් මෙන් මහ පොළොව තෙත් කිරීමට වැව් අමුණු ඉදි කිරීමෙන් ද, ප්‍රතිසංස්කරණය කිරීමෙන් ද, සංරක්ෂණය කිරීමෙන් ද, වග වටහා ගත් මෙතුමා පැරණි වැව් ඇළ වේලි ප්‍රතිසංස්කරණය කිරීමට පුමුඛත්වය දීම කැපී පෙනෙන ලක්ෂණයකි. වලවේ ගඟ ආශ්‍රිතව චන්ද්‍රිකා වැව ව්‍යාපාරය, ආරම්භ කිරීමටත්, කිරම ඔය ව්‍යාපෘතිය ක්‍රියාත්මක කිරිමටත් එතුමෝ මූලිකත්වය ගත්හ. මුරුතවෙල ජලාශ යෝජනා ක්‍රමය සහ ඌරුවෙල හා උඩුකුරුන්ද ජලාශ ප්‍රතිසංස්කරණය කිරීම ඔස්සේ ඇති කළ වාරි පුබුදුව නිසා අදටත් හම්බන්තොට දිස්ත්‍රික්කයේ ගොවි පවුල් දස දහස් ගණන් තම ජීවිත සාර්ථක කර ගැනීමට සමත්ව සිටිති.යටත් විජිත යුගයේ ක්‍රියාත්මක වූ ඉඩම් ප්‍රතිපත්තිය නිසා, ගැමියන්ට ඉඩම් අහිමි කර තිබූ යුගයක ඔවුන්ට රජයේ ඉඩම් ලබා දීමට ද, ගොවි ජනපද ඇති කිරීමට ද, ගම් පුළුල් කිරීම යටතේ නව ගම්මාන ඇති කිරීමට ද ගත් වැදගත් පියවර නිසා මේ වන විට එම ව්‍යාපාර වල දෙවැනි පරම්පරාව ද තෘප්තිමත් ජීවිත ගත කිරීමට සමත්ව ඇත.එපමණක් නොව, අධ්‍යාපන පහසුකම් අතින් ඉතා පසු බා සිටි හම්බන්තොට දිස්ත්‍රික්කයේ දූ දරුවන්ගේ නැණස පැදීම සඳහා තම ඉඩ කඩම් පවා පරිත්‍යාග කරමින් පාසල් ආරම්භ කිරීමට ගත් උත්සාහය නිසා අද වන විට විශ්ව විද්‍යාල අධ්‍යාපනය ලැබූවන් දහස් ගණනක් හම්බන්තොට දිස්ත්‍රික්කය තුළ දක්නට ඇත. එමෙන් ම, දේශීයත්වයට ගරු කළ මෙතුමෝ බෙලිඅත්ත ආයුර්වේද රෝහල ස්ථාපිත කිරීමට ද පුරෝගාමී වූහ.එතුමන් විසින් දැයට දායාද කළ පුතුන් සිව්දෙන ඉටු කරමින් සිටින පොදු ජන මෙහෙවර ඉහතින් විස්තර කළ මෙතුමන්ගේ පොදු ජන මෙහෙවර සිය දහස් ගුණයකින් පරයා සිටී. තිස් වසරක් මුළුල්ලෙහි කොටි ත්‍රස්තවාදීන්ගේ පාලනයට යටත්ව තිබූ උතුරු නැගෙනහිර දෙපළාත ඉන් මුදා ගෙන නිදහස් නිවහල් දේශයක සිංහ ධජය සෙවණෙහි අභිමානවත් ලෙස තම මවු බිමෙහි ජීවත් වීමේ පරිසරය උදා කර දුන් නිසා, කීර්ති කදම්බයක් සහිත පෙර රජ දරුවන්ගේ වතගොත අපගේ වංශ කථාවේ රන් අකුරින් ලියැවී ඇති අයුරින් ම ජනාධිපති මහින්ද රාජපක්ෂ මැතිඳුන්ගේ නාමය ද සනිටුහන් වනු ඇත.ඩී. ඒ. රාජපක්ෂයන්ගේ ජ්‍යෙෂ්ඨ පුත්‍ර රත්නය වන චමල් රාජපක්ෂ මැතිඳුන් වාරිමාර්ග හා කෘෂිකර්ම ඇමැතිවරයා වශයෙන් තම පියාගේ පිය සටහන් අනුව ගොස් විශිෂ්ට මෙහෙවරක් සිදු කර ඇත. නියෝජ්‍ය කථානායක ධුරය සිය පියා ඉක්මවමින් කථා නායක ධුරයට පත්වී මේ උත්තරීතර සභාව වර්ණවත් කිරීමට හෙතෙම සමත්ව සිටී.ආරක්ෂක ලේකම්, ගෝඨාභය රාජපක්ෂ මැතිඳුන් ජනාධිපතිතුමන්ට ශක්තිය ගෙන දෙමින් මානුෂිය මෙහෙයුම සැලසුම් කොට වීරෝදාර රණවිරුවන් දිරිමත් කොට මාතෘ භූමියට නිදහස ලබා දීමේ ලා ගන්නා ලද වෙහෙස ද, වංශ කථාව සැරසීමට හේතු වනු නියත ය.බාල පුතණුවන් වන බැසිල් රාජපක්ෂ මැතිඳුන් “උතුරු” හා “නැගෙනහිර” වසන්තය වැනි දැවැන්ත සංවර්ධන ව්‍යාපෘති ක්‍රියාත්මක කරමින් යුද්ධයෙන් විනාශ වූ දේශයකට පුනරුදය ගෙන ඒම සඳහා විශිෂ්ට මෙහෙවරක යෙදී සිටී. දෙස බස රැස හා සමය වෙනුවෙන් උපරීමයෙන් ජීවිත කැප කර සිටින පුතුන් සිව්දෙනෙකු දැයට දායාද කිරීමෙන් ඩී. ඒ. රාජපක්ෂ මැතිතුමන් ඉමහත් වූ පුණ්‍යකර්මයක් සිදු කර ඇති වග, බුදුරජාණන් වහන්සේගේ දේශනාවට ද අනුගත වන්නකි.චාම්, දැහැමි ජීවිතයක් ගත කළ ඩී. ඒ. රාජපක්ෂ මැතිඳුන් ගෙල වටා දවටා ගත් කුරහන් පැහැති සාටකයෙන් දේශීයත්වය මූර්තිමත් කරන ලදි. තමන් සතු දේපළ පොදු ජන යහපත වෙනුවෙන් පරිත්‍යාග කරමින්, ආත්ම තෘප්තියක් ලැබූ මෙතුමෝ බලයෙන් සහ නිලතලවලින් සැරසීමට උනන්දුවක් නො දැක්වූහ.පරගැතිභාවය නො ඉවසූ හෙතෙම අධිරාජ්‍ය විරෝධියෙකු විය. ධනවාදය ප්‍රතික්ෂේප කළ අතර සමාජ අසාධාරණයට ලක්වූවන්ට සමාජ සාධාරණය ඉටු කර දීම සඳහා සමාජ ප්‍රජාතන්ත්‍රවාදය ඔස්සේ ක්‍රියා කිරීමට මුළු ජීවිත කාලය ම යෙදවීය. තමන් විසින් ඉටු කළ සෑම ක්‍රියාවකදී ම මෙතුමන් වෙතින් පාරදෘෂ්‍ය භාවය ප්‍රදර්ශනය කෙරිණ. මනා පෞරුෂයකින් යුතු වූ ඩී. ඒ. රාජපක්ෂ මැතිතුමා පරිණත බුද්ධියක් සහිත කෘතහස්ත දේශපාලනඥයෙකුගේ භූමිකාව නිමා කර 1967 නොවැම්බර් 07 වැනි දින නිදනප්‍රාප්ත විය.නිමල් සිරිපාල ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=ab1311032</link>
    <topic>චාල්ස් කොළඹදී .... සමරයි!</topic>
    <author>ටිරෝනි වෑවලගේ</author>
    <content>මෙවර මහ රැජන වෙනුව ට පොදු රාජ්‍ය මණ්ඩලයීය රාජ්‍ය නායක සමුළුව නියෝජනය කරන චාල්ස් කුමරු ට ඒ අතරවාරයේ තම උපන් දිනය සැමරීම ට ද සිදු වී තිබේ.එක්සත් රජධානියේ මහ රැජන ගේ වැඩිමහල් පුත්‍රයා‍ ලෙසින් චාල්ස් කුමරු මෙලොව එළිය දකින්නේ 1948 නොවැම්බර් 14වන දා ය. ඒ අනුව ඔහු මේ සමරන්නට යන්නේ තම හැට පස්වන උපන් දිනයයි.එක්සත් රාජධානියේ ඔටුන්න හිමි කුමරා ලෙසින් කාර්ය බහුල ජීවිතයක් ගත කරන චාල්ස් කුමරා වැඩි කැමැත්තක් දක්වන්නේ නිහඩ සාමකාමී ජීවිතයක් ගෙවීමට ය. එහෙත් උපතින් ම ලැබුණු රාජකීයත්වය ඔහුට ලබා දී ඇති වගකීම් සම්භාරය සමග නිහඩ ජීවිතයක් ගත කිරීම නම් ඔහුට උරුම නැති බවක් පෙනේ.එබැවින් ම මෙවර ඔහුගේ උපන් දිනය ද ජනමාධ්‍ය ආකර්ෂණයට ලක් වීම වැළැක්වීමට හැකි වන්නේ නැත.චාල්ස් කුමරුගේ හැට පස් වන උපන් දිනය එක් අතකින් ශ්‍රී ලාංකිකයන් සමග ද සම්බන්ධ ය.එයට හේතුව එම දිනය චාල්ස් කුමරුට ගත කිරීමට සිදු වන්නේ ශ්‍රී ලංකාවේ දී බැවිනි.කිරීටය කෙරෙහි බරපතළ හැගීමක් ඔහු ළඟ නැත. එහෙත් ආරක්ෂා කළ යුතු මහා සම්ප්‍රදායක් ඔහු ළඟ ඇත.එහෙත් සමුළුවේ කාර්ය බහුලත්වය නිසාදෝ උපන් දින සැමරුම් කලින් ම පැවැත්වීමට චාල්ස් කුමරුගේ කාර්ය මණ්ඩලය තීරණය කර ඇතැයි වාර්තා වේ.පොදු රාජ්‍ය මණ්ඩලයීය රාජ්‍ය නායක සමුළුව නියෝජනය කරමින් චාල්ස් කුමරු ශ්‍රී ලංකාව ට පැමිණෙන්නේ ඉන්දියාවේ දින නවයක සංචාරයකින් පසුව ය.ඒ සංචාරයේ අවසන් අධියර ලෙස කුමරුගේ උපන් දින සාදය ඉතා චාම් අන්දමින් සැමරීමට ඉන්දියාවේ බ්‍රිතාන්‍ය මහ කොමසාරිස් කාර්යාලය මේ වන විට කටයුතු‍ යොදා තිබේ. දැනට ලැබෙන ආරංචිවලට අනුව ඉන්දියාවේ බ්‍රිතාන්‍ය මහ කොමසාරිස් කාර්යාල පරිශ්‍රයේ දී මේ උපන් දින උත්සවය පැවැත්වීමට නියමිත ය.චාල්ස් කුමරුගේ කැමැත්තට අනුව වැඩි කලබගෑනියකින් තොරව පැවැත්වීමට නියමිත මේ උත්සවය කේක් ගෙඩියකින් සහ ගීතවලින් සමන්විත වනු ඇතැයි මහ කොමසාරිස් කාර්යාල ආරංචි මාර්ග පවසා තිබේ.ඒ අනුව නොවැම්බර් 12 වැනි දින උපන් දින සැමරුම කලින්ම පවත්වන චාල්ස් කුමරු නොවැම්බර් 13වන දිනය තම බිරිය කැමිලා ආදිපාදවරිය සමග විවේකයෙන් ගත කිරීමට තීරණය කර තිබේ.ඉන් පසුව නොවැම්බර් 14වන දින එනම් ඔහුගේ නියම උපන් දිනය යෙදෙන දිනයේ ඔහු ශ්‍රී ලංකාව බලා පැමිණෙනු ඇත. ඒ අනුව නිවැරදිව සලකා බැලූ විට චාල්ස් කුමරු තම හැට පස්වන උපන් දිනය ගත කරන්නේ ශ්‍රී ලංකාවේ දී ය.චාල්ස් කුමරුගේ පෙර උපන් දින පෙන්වා දෙන්නේ ඔහු සාදවලට එතරම් කැමැත්තක් නොදක්වන බවයි.පුන්‍ය කටයුතු වෙනුවෙන් බෙහෙවින් විය පැහැදම් කරන කුමරා තම උපන් දිනයට එතරම් විශේෂ අවධානයක් ලබා නෙදෙන බවක් ද පෙනේ.එහෙත් මෙවර උපන් දිනය ගැන ඔහු විශේෂ සැලකිල්ලක් දක්වන බව පෙනෙන්නේ එය ඔහුගේ ජීවිතයේ කඩඉමක් ද වන නිසාවෙනි.හැට පස්වන විය යනු බ්‍රිතාන්‍ය පිළිගැනීමට අනුව ජ්‍යෙෂ්ඨ පුරවැසියකු ලෙස ගරු බුහුමන් ලැබීමට සුදුසුකම් සපුරන වයසයි.ඒ අනුව චාල්ස් කුමරු ද ලබන නොවැම්බර් 14 වැනිදා ට පසු බ්‍රිතාන්‍යයේ ජ්‍යෙෂ්ඨ පුරවැසියෙකි. තම හැට පස්වන උපන් දිනය ගැන අදහස් දක්වමින් චාල්ස් කුමරු වරක් පවසා තිබුණේ මේ දිනය සම්බන්ධයෙන් කිසිඳු ආන්දෝලනයක් ඇති කර ගැනීමට අවශ්‍ය නොවන බවයි.එදින සිට තමාට බ්‍රිතන්‍ය තුළ නොමිලේ බස් රථවල ගමන් කිරීම ට ප්‍රවේශ පත්‍රයක් හිමිවන බැවින් එම දිනය තමා උසස් කොට සලකන බව ද ඔහු පවසා තිබේ. වයස අවුරුදු හැට පහ සම්පූර්ණ කළ ජ්‍යෙෂ්ඨ පුරවැසියන් ට නොමිලේ බස් රථවල ගමන් කිරීම ට ප්‍රවේශ පත්‍ර හිමි ය.චාල්ස් කුමරු සතුටු වන්නේ වයස හැට පහ සම්පූර්ණ කිරීමත් සමග තමා ද එකී ජ්‍යෙෂ්ඨ පුරවැසියන් ගොඩට අයත් වන බැවිනි.මේ වන විට වියපත් බව හේතුවෙන් ම චාල්ස් කුමරු තබා ඇති ලෝක වාර්තා ද කිහිපයක් ම වේ.ඔහු ලෝකයේ දැනට වයස්ගතම ඔටුන්න හිමි කුමාරයා ද වන අතර ලෝක ඉතිහාසයේ ම වෙනත් කිසිම ඔටුන්න හිමිකරුවකු රජකම ලැබෙන තුරු මෙතරම් කල් බලා සිට නැත.දරු දෙනෙකු ගේ පියකු මෙන්ම මුත්තණුවෙක් ද වන චාල්ස් කුමරු වයස් ගත වීමට පෙර පොලෝ ක්‍රීඩාවට තදින් ඇලුම් කලේ ය. හැකි සෑම අවස්ථාවකදී ම පොලෝ ක්‍රීඩාවේ යෙදුණු ඔහු 1990 දී පෝලෝ ක්‍රීඩා කිරීමට ගොස් අතේ අස්ථි බිඳීමකට ලක් වූයේ ය.පසුව ඔහු සහභාගී වූයේ පුන්‍යාධාර වැඩසටහන් වෙනුවෙන් සංවිධානය කෙරුණු පොලෝ ක්‍රීඩා තරග වෙනුවෙන් පමණි.චාල්ස් කුමරු නරි දඩයමට ද විශාල රුචිකත්වයක් දක්වා තිබේ. 2005දී එක්සත් රාජධානිය තුළ ‍නරි දඩයම තහනම් කෙරුණු අතර ඒ වන තෙක් ම චාල්ස් කුමරා නරි දඩයමේ යෙදී තිබේ.එහෙත් වයස් ගත වීමත් සමග මේ ක්‍රීඩාවලින් ඈත් වුණු ඔහු තම මුළු කාලය ම රාජ්‍ය තාන්ත්‍රික කටයුතු වෙනුවෙන් වෙන් කර ඇතැයි වාර්තා වේ.ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=ab1311033</link>
    <topic>හෙඩිමක් නැත කියවා බලන්න</topic>
    <author> ඉන්දික ජයරත්න</author>
    <content>නිදහසින් පසු ගෙවී ගිය වසර 65 ක කාලය තුළ ශ්‍රී ලංකාවේ දේශපාලන ශබ්ද කෝෂයේ වඩාත් කථාබහට ලක් වූ මාතෘකාවක් ලෙස සංවර්ධනය යන්න හැඳින්විය හැකිය. 1947 ප්‍රථම පාර්ලිමේන්තු මැතිවරණයේ සිට 2010 වසරේ පැවැත් වූ පාර්ලිමේන්තු මැතිවරණය දක්වා සෑම මහා මැතිවරණයකදී ම ආණ්ඩු බලය උදෙසා දේශපාලන පක්ෂ සිය ප්‍රතිපත්ති ප්‍රකාශනවලදී සංවර්ධනය උදෙසා වැඩි ඉඩකඩක් වෙන් කර දී තිබිණි.ගෙවී ගිය වසර 65 ක කාලය තුළ ශ්‍රී ලංකාවේ බලයට පත් නන්විධ ආණ්ඩු සංවර්ධනය උදෙසා විවිධ ක්‍රමෝපායන් ක්‍රියාත්මක කළේ ය. එහෙත් එම ක්‍රමෝපායන් කොතෙක් දුරට එකී සංවර්ධන ඉලක්ක සපුරා ගත්තේ ද? යන සාධාරණ සැකය ශ්‍රී ලාංකේය පුරවැසියා තුළ පවතී. එබැවින් ශ්‍රී ලංකාවේ සංවර්ධන ඉලක්ක පිළිබඳ පුළුල් දේශපාලන, විද්‍යාත්මක හා සමාජ විද්‍යාත්මක දෘෂ්ටිවාදී එළඹුමකින් සාකච්ඡා කිරීම වඩාත් වැදගත් ය.ආර්ථික විද්‍යාව, දේශපාලන විද්‍යාව, දර්ශනය, ඉතිහාසය, භූගෝල විද්‍යාව හා සමාජ විද්‍යාව වැනි විද්‍යාවන්වල පුළුල් ලෙස සංවර්ධනය නම් වූ සංකල්පය සාකච්ඡාවට භාජන වී තිබේ. සමාජයීය විද්‍යා ශබ්ද කෝෂයේ සංවර්ධනය යන්න හඳුන්වා ඇත්තේ පූර්ණ වශයෙන් දීර්ඝ කාලයක් කිසියම් රටක ජාතික නිෂ්පාදනය අඛණ්ඩව වර්ධනය වීම යනුවෙනි.යුනෙස්කෝ සංවිධානය සංවර්ධන සංකල්පය විග්‍රහ කරන්නේ කිසියම් රටක ආර්ථික සංවර්ධනය හා සමාජයීය සංවර්ධනයක් ද ඇති විය යුතු ය යනුවෙනි. එහිදී ආහාර හා පෝෂණය, සෞඛ්‍යය, අධ්‍යාපනය, නිවාස, සමාජ සුරක්ෂිතතාව, ඇඳුම් පැලඳුම්, විවේකය හා මානුෂිය නිදහස යන අංශවල දියුණුවක් ඇති වීමේ අවශ්‍යතාව යුනෙස්කෝ සංවිධානය වැඩිදුරටත් පෙන්වා දී තිබේ.කිසියම් රටක දුගී බව, ආදායමේ අසමානතාව සහ සේවා වියුක්තිය යන අංශ ඉහළ මට්ටමක සිට පහළ මට්ටමකට ගෙන ඒම සංවර්ධනය යනුවෙන් බ්‍රිතාන්‍ය ජාතික අර්ථ ශාස්ත්‍රඥයෙකු වන ඩඩ්ලි සියර්ස් හඳුන්වා දී ඇත.සාම්ප්‍රදායික දේශපාලන දෘෂ්ටිවාදී කියවීම වන්නේ ලෝකයේ රටවල් මූලික කොටස් දෙකකට වර්ග කළ හැකි බව ය. ඒ ධනවාදී අර්ථ ක්‍රමයක් ඇති රටවල් ධනවාදී රටවල් ලෙස ද සමාජවාදී අර්ථ ක්‍රමයක් ඇති රටවල් සමාජවාදී රටවල් ද යනුවෙනි. ධනවාදී හෝ සමාජවාදී හෝ කඳවුරට අයත් නො වන රටවල් නොබැඳි රටවල් ලෙස හඳුන්වා දී තිබේ.1948 ජාතික නිදහස තහවුරු වීමෙන් අනතුරුව ගෙවී ගිය වසර 65 ක කාලය තුළ ශ්‍රී ලංකාව අත්කර ගනු ලැබු සංවර්ධන ඉලක්ක සහ එම ඉලක්ක වඩාත් අර්ථවත් වීමට 2005 න් පසු ඇරඹි අලුත් ශ්‍රී ලංකාවේ පුනරාගමනය සමාජ විද්‍යාත්මක හා දේශපාලන විද්‍යාත්මක දෘෂ්ටිවාදයක පිහිටා විශ්ලේෂණය කර ගැනීම වඩා වැදගත් ය.1947 ප්‍රථම පාර්ලිමේන්තු මැතිවරණයේ සිට 2004 පාර්ලිමේන්තු මැතිවරණය දක්වා බලයට පත් ආණ්ඩු ශ්‍රී ලංකාවේ සංවර්ධනය උදෙසා නන්විධ වූ ක්‍රමෝපාය ක්‍රියාත්මක කළහ. එහෙත් එම සංවර්ධන ව්‍යාපෘතීන්හි කාර්යක්ෂමතාව සහ ඵලදායකත්වය ගණනය කළ විට ලැබෙන පිළිතුර වඩා ප්‍රශස්ත අගයක නො තිබුණු බව විචාර බුද්ධියකින් ඉතිහාසය ගවේෂණය කරන ඕනෑ ම අයෙකුට පෙනී යනු ඇත.ඩී. එස්. සේනානායකගේ ගොවි ජනපද ව්‍යාපාරයේ සිට චන්ද්‍රිකා කුමාරතුංගගේ සංවර්ධන සංග්‍රාමය දක්වා වූ සංවර්ධන ව්‍යාපෘතීන්වල විධිමත් බවක් සහ විද්‍යාත්මක එළඹුමක් ප්‍රකාශ නො වීම ප්‍රබල දුබලතාවකි. ගොවි ජනපද ව්‍යාපාරය 40, 50 සහ 60 දසකවලදී වඩා සංවාදයට තුඩු දුන් ජනප්‍රියවාදී සංවර්ධන ව්‍යාපෘතිය වුව එහි ඵලදායීත්වය සහ ඉදිරි දැක්ම පිළිබඳ සංවාදය තව ම පවතී. විශේෂයෙන් ම පසුකාලීනව බලයට පත් විවිධ ආණ්ඩු හුදු දේශපාලන න්‍යාය පත්‍ර මත පිහිටා එම සංවර්ධන ක්‍රියාවලිය අර්ථ ගැන්වීමට උත්සාහ කිරීම නිසා ගොවි ජනපද ව්‍යාපාර අපේක්ෂිත ප්‍රතිඵල දක්වා මෙහෙයවීමට නො හැකි විය.1970 බලයට පත් ශ්‍රී ලංකා නිදහස් පක්ෂය ප්‍රමුඛ තුන් හවුල් සමගි පෙරමුණු ආණ්ඩුවේ පස් අවුරුදු සංවර්ධන සැලැස්ම එවකට විපක්ෂය වූ එක්සත් ජාතික පක්ෂයේ දැඩි දෝෂදර්ශනයට ලක් විය. ආවෘත ආර්ථික පිළිවෙත රට තුළ භාණ්ඩ හිඟයක් ඇති කළ බවට චෝදනා කළ එවකට විපක්ෂය ඔවුන් බලයට පැමිණි පසු ශ්‍රී ලංකාවේ ආර්ථික කටයුතු විවෘත කරමින් නිදහස් වෙළෙඳපොළ ආර්ථිකය 1977 දී හඳුන්වා දුන්නේ ය. පස් අවුරුදු සංවර්ධන සැලැස්ම නිවැරදි දෘෂ්ටිවාදයක් මත පිහිටා සැලසුම් කරනු ලැබූවත් භාවිතයේ වූ දුබලතාව සහ ඒ පිළිබඳ වන්නා වූ නිවැරදි තොරතුරු ජනතාව අතරට සන්නිවේදනය නො වීම අසාර්ථකත්වය සටහන් කළ මූලික සාධකයකි.1977 බලයට පත් එක්සත් ජාතික පක්ෂ ආණ්ඩුවේ නිදහස් වෙළෙඳපොළ ආර්ථිකය හෙවත් විවෘත ආර්ථිකය ශ්‍රී ලංකාවේ සමාජ, ආර්ථික හා දේශපාලන යන අංශයන් උඩු යටිකුරු කළේය. අද වන විට 1977 යනු මෙරට දේශපාලන ගමන්මගේ ආන්දෝලනාත්මක පරිවර්තනයක ආරම්භය ලෙස සටහන් වී තිබේ.දකුණු ආසියාවේ රටවල් අතුරින් වෙළෙඳපොළ ආර්ථිකය පළමුවරට වැලඳ ගත්තේ ශ්‍රී ලංකාවයි. ශ්‍රී ලංකාවේ භූමි ප්‍රමාණය, ජනගහනය, ආර්ථික ශක්තිය ආදි සියලු කාරණා ඉක්මවා යන මට්ටමක සිට ඉන්දියාව 1992 තරම් මෑත කාලයේ දී යථ‍ායෝගීතාවකින් යුතුව වෙළෙඳපොළ ආර්ථිකය සිය රටට ආදේශ කර ගත්තේ ය. එහෙත් විවෘත ආර්ථිකයේ උචිත - අනුචිත භාවය කිසි විට නො සලකා ජයවර්ධන රජය වෙළෙඳපොළ ආර්ථිකය හඳුන්වා දීමෙන් පසු ශ්‍රී ලංකාව සංවර්ධනයේ අභිමතාර්ථ සපුරා ගැනීම කෙසේ වෙතත් එහි අවභාවිතයේ උපරීමය සටහන් කළේ ය.ධර්මිෂ්ඨ සමාජය නම් වූ ජයවර්ධන රජයේ දේශපාලන තේමාව පසුව සියලු අධර්මිෂ්ඨකම්වලින් පෝෂණය වූයේ ය. මෙරට සමාජ, ආර්ථික සහ දේශපාලන අංශවල අක්මුල් සෝදා දැමු සහ දේශපාලන පාදඩකරණය සමාජගත කළ තීරණාත්මක හැරවුම වනාහි 1977 ආණ්ඩු පෙරැළිය යි. ජයවර්ධන ජනාධිපතිවරයාගේ දේශපාලන අවභාවිතාව තවදුරටත් සක්‍රීය වූ යුගයක් ලෙස ඔහුගේ අනුප්‍රාප්තික රණසිංහ ප්‍රේමදාස යුගය දේශපාලන ඉතිහාසයට එකතු වී තිබේ.නැති බැරි ජනතාව ඇති හැකි ජනතාවක් කිරීම ප්‍රේමදාස ජනාධිපතිවරයාගේ සංකල්පය වූයේ ය. එහෙත් ශ්‍රී ලංකාව ම්ලේච්ඡයන්ගේ රාජ්‍යයක් ලෙස පසුකාලීනව බටහිර මාධ්‍ය හඳුන්වනු ලැබුවේ රණසිංහ ප්‍රේමදාස යුගයේ රටේ පැවැති භීෂණය සහ මර්දනය වැනි කාරණා හේතු කර ගෙන ය. 1994 දී මෙරට ජනතාව 17 වසරක දූෂිත දේශපාලන ක්‍රමය නිමා කරන ආණ්ඩු මාරුවකට මුල පිරුවේ ය.චන්ද්‍රිකා කුමාරතුංගගේ එදා ජනප්‍රිය සටන් පාඨයක් වූයේ විවෘත ආර්ථිකයට මානුෂික මුහුණුවරක් ලබා දීමයි. එහෙත් 2005 දී ජනාධිපති ධුරයෙන් ඇය විශ්‍රාම ගන්නා විට විවෘත ආර්ථිකයට ලබා දුන් මානුෂික මුහුණුවර කෙසේ වෙතත් ඇයගේ මවට ත්‍යාග වශයෙන් සමාජවාදී රටවලින් ලැබුණු රාජ්‍ය දේපළ පවා විකුණා දමන පෞද්ගලීකරණ පිළිවෙතකට ඇය අවතීර්ණ වී සිටියා ය. ඉතා කෙටියෙන් කිවහොත් චන්ද්‍රිකා කුමාරතුංග පාලනයේ ආර්ථික ප්‍රතිපත්තිය හා බැඳුණු සංවර්ධන ක්‍රියාදාමය වමට සිග්නල් දමා දකුණට හැරවීමක් බඳු ය.1948 නිදහසින් පසු විවිධ අවධීවලදී සංවර්ධන අභිමතාර්ථ උදෙසා ජනප්‍රියවාදී ප්‍රවේශ දේශපාලන නායකත්වය විසින් හඳුන්වා දෙනු ලැබුවත්, තිරසර සංවර්ධන මාවතක් පිළිබඳ විද්‍යාත්මක එළඹුමක් මේ කිසිදු පාලකයෙකු වෙතින් ප්‍රකාශ නො වීම කනගාටුවට කරුණකි.40 දශකය අග භාගය වන විට ආසියාතික බොහෝ රටවල් යටත්විජිත භාවයෙන් අත්මිදෙමින් පැවැතිණි. ඉන්දියාව, මැලේසියාව, සිංගප්පූරුව, ඉන්දුනීසියාව ආදි ආසියාතික රටවල් 50, 60 සහ 70 දසකවලදී ඔවුන්ගේ අනාගත රාජ්‍යයන්හි ඉදිරි දැක්ම නිවැරදිව හඳුනා ගෙන තිබිණි. ඒ සඳහා වන්නා වූ ක්‍රමවත් මෙන් ම විධිමත් වැඩපිළිවෙළ ක්‍රියාවට නැංවීමට ද එම දේශපාලන යාන්ත්‍රණය ප්‍රබුද්ධ තලයක පැවැතිණි. අද එහි ප්‍රතිලාභ එම රටවල ජනතාව අත්විඳිමින් සිටිති.නිදහසින් පසු අඩ සියවසකට වැඩි කාලයක් තට්ටු මාරු දේශපාලන ක්‍රමය සහ අවස්ථාවාදී දේශපාලන භාවිතය ශ්‍රී ලංකාවේ සංවර්ධන අභිමතාර්ථ බොහෝ ඈතට තල්ලු කළේ ය. එදිනෙදා දේශපාලන පැවැත්ම උදෙසා වන්නා වූ තීන්දු තීරණ ගැනීම ශ්‍රී ලංකාවේ එක්තරා ආකාරයක දේශපාලන සංස්කෘතියක් මෙන් ම පිළිගත් දේශපාලන ආකෘතියක් ද වී තිබිණි.2004 පාර්ලිමේන්තු මැතිවරණයෙන් එක්සත් ජනතා නිදහස් සන්ධානය ලද ජයග්‍රහණය ශ්‍රී ලංකාවේ පාර්ලිමේන්තු මැතිවරණ ඉතිහාසයේ ප්‍රථම වරට ජාතිකත්වය ජයග්‍රහණය කරවන ලද්දක් විය. එහෙත් එම ජාතිකත්වයට නිවැරදි නායකත්වයක් ඒ මොහොතේ නො තිබිණි.2005 ජනාධිපතිවරණයේදී ශ්‍රී ලාංකේය ඡන්දදායකයා අභිනව ජනාධිපතිවරයකු තෝරා ගැනීමට වඩා ඒ මොහොතේ සිදු කළ වැදගත් ම කාර්යභාරය වූයේ ශ්‍රී ලංකාවට ජාතිකත්වය මත පදනම් වූ ජාතික දේශපාලන නායකත්වයක් තෝරා ගැනීම යි.1956 පුනරුදය යළි සිහිපත් කරන 2005 ඓතිහාසික ජයග්‍රහණය ශ්‍රී ලංකාව නවීනත්වයෙන් යුතු නූතන ලෝකයට ඔසවා තබන ප්‍රවේශ දොරටුවක් වූ බව ප්‍රකාශ කළහොත් වඩාත් නිවැරැදි ය. ශ්‍රී ලංකාවේ පුනරුදය ලෙස 2005 කඩඉම පෙන්වා දීමට පුළුවන. 2005 න් පසු ඇත්තේ අලුත් ශ්‍රී ලංකාවකි. මහින්ද චින්තනය රටට ප්‍රකාශ කළේ ශ්‍රී ලංකාව නවීනත්වයෙන් යුතු ලෝකයට ඔසවා තබන විද්‍යාත්මක ක්‍රමවේදය යි. ශ්‍රී ලංකාව 2005 න් පසු ගෙවී ගිය වසර 08 ක කාලය තුළ වේගවත් සංවර්ධන ක්‍රියාවලියකට අවතීර්ණ වී සිටී.පසුගිය වසර 04 කට වැඩි කාලයක් තුළ ශ්‍රී ලංකාවේ ආර්ථික වර්ධන වේගය සියයට 06 කට වැඩි අගයක පවතී. ගෙවී ගිය වසර 05 ක කාලය තුළ ශ්‍රී ලංකාවේ ඒක පුද්ගල ආදායම දෙගුණයකින් වැඩි වී ඇත. උද්ධමනය වසර 04 කට වැඩි කාලයක තනි ඉලක්කමක පවතී.ජනතාවගේ ආදායම් මාර්ග සවිබල ගැන්වීම සඳහා වෘත්තීය ක්ෂේත්‍රවල සහ ස්වයං රැකියා ක්ෂේත්‍රයේ වැඩි ඉඩකඩක් විවෘත වී ඇත්තේ ය. පවුල් ඒකකවල ජීවනෝපාය මාර්ග බලගැන්වීම උදෙසා ජාතික වැඩසටහනක් ලෙස දිවි නැගුම වැඩපිළිවෙළ ක්‍රියාත්මක වේ. සාමාජීය ක්ෂේත්‍ර වශයෙන් සැලකෙන සෞඛ්‍ය, අධ්‍යාපන, නිවාස, කලා සහ සාංස්කෘතික අංශවල ද යහපත් වැඩි දියුණුවක ගති ලක්ෂණ පෙන්නුම් කරයි.ගෙවී ගිය වසර 08 ක කාලය තුළ සමාජ ක්ෂේත්‍රයේ ද පරිවර්තනීය වෙනසක් සිදු වී තිබේ. ශ්‍රී ලංකාවේ දේශපාලන ශබ්ද කෝෂයෙන් විරැකියාව, තරුණ අසහනය, නැතිබැරිකම සහ දුප්පත්කම යන වචන ඉවත්ව ඇත. නූතන සිංගප්පූරුවේ නිර්මාතෘ ලී ක්වාන් යූ නූතන සිංගප්පූරුව ප්‍රතිනිර්මාණය කිරීමේදී රැකියා විරහිත සෑම පුද්ගලයෙකුට ම රැකියාවක් ලබා දීමේ වැඩපිළිවෙළක් ක්‍රියාත්මක කළේය.නිදහසින් පසු තරුණ නැගි සිටීම් තුනකට මුහුණ දුන් ශ්‍රී ලංකාව විරැකියාවෙන් සහ තරුණ අසහනයෙන් බැට කෑ ජනතාවක් ජීවත් වන රටක් ලෙස හැඳින්වුවහොත් එහි ඇති වරදක් නැත. මේ තත්ත්වය 2005 න් පසු වෙනස් වී තිබේ.උපාධිධාරියා රැකියා ඉල්ලා වීදි බසින යුගය නිමා කරමින් සෑම උපාධිධරයෙකුටම රැකියාවක් ලබා දීමට රජය කටයුතු කර ඇත්තේ ය. 2004 දී ලක්ෂ 08 ක් වූ ශ්‍රී ලංකාවේ රාජ්‍ය සේවයේ ශ්‍රම බල ඇණිය මේ වන විට ලක්ෂ 14 ක් දක්වා ප්‍රසාරණය වී තිබෙන අතර එය වඩා කාර්යක්ෂම හා ඵලදායී ආකාරයෙන් කළමනාකරණය කිරීම පරිපාලන ප්‍රධානීන් සතු වගකීමකි.නිදහසින් පසු ගෙවී ගිය වසර 65 ක කාලය තුළ මේ රටේ බලයට පත් බොහෝ ආණ්ඩු ඉංග්‍රීසි යටත්විජිත යුගයේදී යටත්විජිත පාලන අවශ්‍යතා සඳහා නිර්මාණය කරන ලද මාර්ග පද්ධතියම නඩත්තු කළා විනා එකදු නව මහා මාර්ගයක්වත් අලුතින් ඉදි නො කළේ ය. 2005 න් පසු ශ්‍රී ලංකාවේ ජනතාවට නව මාර්ග පද්ධතියක ගමනාගමන අයිතිය තහවුරු වී තිබේ. අධිවේගී මාර්ග යනු කලකට පෙර ශ්‍රී ලාංකේය පුරවැසියාට සංකල්පමය සිහිනයක් වූයේ ය.හැටේ දශකයේ අගභාගයේදී සහ හැත්තෑව දශකයේ මුල් භාගයේ සිට ම වසර 40 කට වැඩි කාලයක් ශ්‍රී ලාංකේය ජනතාව අධිවේගී මාර්ග ගැන කතා කළහ. පෑලියගොඩ නගර මධ්‍යයේ ගුවන් පාලමේ එක් අංගනයකට අදාළ කොන්ක්‍රීට් බැම්මක් 1970 දසකයේ සිරිමාවෝ බණ්ඩාරනායක අගමැතිනියගේ පාලන සමයේ දී ඉදි කොට තිබිණි. වසර 40 කට වැඩි කාලයක් එම බැම්ම දැවැන්ත පෝස්ටර් සහ කටවුට් ප්‍රදර්ශනයට පමණක් භාවිත විය.ඉකුත් ඔක්තෝබර් 27 වැනි දා එම බැම්ම යා කොට ශ්‍රී ලංකාවේ දෙවැනි අධිවේගී මාර්ගය වූ කොළඹ - කටුනායක අධිවේගී මාර්ගය ඉදි වී ජනතා අයිතියට පත් විය. අධිවේගී මාර්ග පද්ධතියේ ඉදිරි පියවර ලෙස දක්ෂිණ අධිවේගී මාර්ගය ගාල්ල සිට මාතරටත් එතැන් සිට හම්බන්තොට දක්වාත් දීර්ඝ කිරීමට ද සැලසුම් සකස් වී තිබේ. කොළඹ - මහනුවර, කොළඹ - යාපනය අධිවේගී මාර්ග ද ඉදි කිරීමට අවශ්‍ය මූලික කාර්යයන් මේ වන විට ක්‍රියාත්මක වෙමින් පවතී.සිහින යනු යථාර්ථය නො වන බව කලකට පෙර පිළිගත් නිර්වචනයකි. එහෙත් 2005 න් පසු ජනතාව තමන් දුටු සිහින යථාර්ථයක් වන බව අවබෝධ කර ගෙන තිබේ. ත්‍රස්තවාදය පරාජය කිරීම යනු කලකට පෙර පැවති එවැනි සිහිනයකි. 2009 මැයි මස 19 වැනිදා පරාජය කළේ ත්‍රස්තවාදය වුව ඒ තුළ වන ගැඹුරු පණිවුඩය නම් අධිෂ්ඨානයකට දිනා ගත නොහැකි කිසිවක් නොමැති බවයි.අධිෂ්ඨානය, කැපවීම සහ නිවැරදි ආකාරයට රාජ්‍ය යාන්ත්‍රණය මෙහෙය වීම 2005 න් පසු ළඟා වී තිබෙන සංවර්ධන ප්‍රතිඵලන්හි මූලික පදනම යි. නැති-බැරිකම, දුප්පත්කම, සහනාධාර යනු කලකට පෙර දේශපාලන පක්ෂ ක්‍රමයට මෙන් ම දේශපාලනඥයන්ට තම ඡන්ද ගොඩ වැඩි කර ගැනීමට වටිනා වචන මාලාවක් වූයේය. ලාංකේය දේශපාලන භාවිතයෙන් මේ අශුභවාදී වචන මාලාව 2005 න් පසු අලුත් ශ්‍රී ලංකාවේ අවලංගු දේශපාලන පාරිභාෂිත වචන බවට පරිවර්තනය කර ඇත.දේශපාලනඥයන් විසින් මෙතෙක් මෙහෙය වූ ශ්‍රී ලංකාව 2005 න් පසු රාජ්‍යතාන්ත්‍රිකයකු මෙහෙයවන රටක් ලෙස උසස් වී ඇත්තේ ය. 1956 දී සිංගප්පූරුව ගොඩ නැඟීමට ලී ක්වාන් යූ ශ්‍රී ලංකාව ආදර්ශයක් කර ගත්තේ ය.එහෙත් සිංගප්පූරුව ශ්‍රී ලංකාව ද පසු කොට විශාල දුරක් ගොස් තිබියදී ජේ. ආර්. ජයවර්ධන මහතා ජනප්‍රිය නො වන ක්‍රමවේද සංවර්ධනයට ආදේශ කර ගැනීමට ශක්තිමත් බලයක් සහිත දේශපාලන ආකෘතියක් උදෙසා විධායක ජනාධිපති ක්‍රමය හඳුන්වා දුන්නේ ය. ඉන්දික ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=ab1311035</link>
    <topic>මං බලන්න ආපු එක හොඳයි හැමදාම දහම් පාසල් යන්ඩත් ඕනෑ</topic>
    <author>චන්දන බණ්ඩාර</author>
    <content>ජනපති දහම් පාසල් දරුවන්ට කියයිකොළඹ කටුනායක අධිවේගී මාර්ගය ගිය සතියේ ජනාධිපතිතුමා අතින් විවෘත වුණා. ජනාධිපතිතුමා මේ අධිවේගී මාර්ගය විවෘත කළේ පෑළියගොඩ මංසන්ධියේදී අලංකාර මල් වර්ගවලින් සැකසු පීත්ත පටිය කැපීමෙන් පස්සෙයි. ඊට පස්සේ ජනාධිපතිතුමා අධිවේගී මාර්ගයේ සුදු පැහැති ජීප් රථයක් පදවාගෙන යමින් කටුනායක දක්වාම එය පදවාගෙන ගියා. කටුනායක පිවිසුම් දොරටුව අභියසදී ජනාධිපතිතුමා පිළිගැනීමට දහම්පාසල් දරු දැරියන් ඇතුළු විශාල පිරිසක් පෙළ ගැහිලා හිටියා.ආර්ථික සංවර්ධන ඇමැති බැසිල් රාජපක්ෂ , බන්දුල ගුණවර්ධන, ප්‍රියංකර ජයරත්න , බස්නාහිර පළාත් මහ ඇමැති ප්‍රසන්න රණතුංග , මාලිනී ෆොන්සේකා , කමලා රණතුංග ,සුදර්ශණී ප්‍රනාන්දු පුල්ලේ සහ පළාත් ඇමැති නිමල් ලංසා ඇතුළු පිරිසක් ජනාධිපතිතුමා පිළිගන්ඩ එතැනට ඇවිත් හිටියා. ජනාධිපතිතුමා කටුනායක පිවිසුම් දොරටුව අභියසට පැමිණීමත් එක්කම ජාතික කොඩි ඇතැතිව හිටපු දහම්පාසල් දරු දැරියන් සහ රැස්ව සිටි ජනාතාව ජාතික කොඩි වනමින් ප්‍රීති ඝෝෂා නැඟුවා. ජනාධිපතිතුමාත් ඔවුන්ට අචාර කරමින් යන අතරතුර එතැන සිටි දහම්පාසල් දරු දැරියන්ගෙන් විමසා හිටියේ " අද දහම්පාසල් ගියේ නැද්ද කියලායි."" ගියා ගියා . ඒත් අපි ඔබතුමා බලන්ඩ ආවා." දහම්පාසල් දරු දැරියෝ මහ හඩින් ජනාධිපතිතුමාට කිව්වා. "අද මාව බලන්ඩ ආවාට කමක් නැහැ. හැබැයි හැමදාම නොවරැදීම දහම්පාසල් යන්ඩ ඕනෑ හොඳද " ජනාධිපතිතුමා දරුවන්ට කිව්වේ දරුවන් කීප දෙනෙක්ගේම හිස අත ගාමීන්.සර්ව ආගමික වතාවත් වලින් පස්සේ ජනාධිපතිතුමා අධිවේගී මාර්ගය ආරම්භ වෙන ස්ථානයට පයින් ඇවිදගෙන ගියේ මැති ඇමැතිවරු සහ ජනතාව පිරිවරාගෙනයි. ජනාධිපතිතුමා එක්කම සියළුදෙනාම ඉදිරියට ඇවිදගෙන යන්ඩ ගිය නිසා විශාල තදබදයක් ඇති ‍වුණා. පාර්ලිමේන්තු මන්ත්‍රීනී සුදර්ශනී ඒත් එක්කම මැති ඇමැතිවරුන්ට ඉඩ ලබා දෙමින් පසෙකට වුණා. එය ඇමැති බැසිල් රාජපක්ෂ මහත්තයා දැක්කා. ඒත් එක්කම බැසිල් ඇමැතිතුමා මන්ත්‍රීනී සුදර්ශනීගේ අතින් ඇද ඉදිරියට ගත්තා." මං මේ කඩාගෙන එන අයට ඉඩ දුන්නා‍." මන්ත්‍රීනී සුදර්ශණී එහෙම කියනවා ජනාධිපතිතුමාටත් ඇහුණා." කඩාගෙන එන අය ඔහේ ආපුදෙන්. ඔයාලා පස්සට යන්ඩ එපා."ජනාධිපතිතුමා කිව්වා.ඒත් එක්කම ජනාධිපතිතුමා හැරුණේ ඇමැති ප්‍රියංකර ජයරත්න දෙසටයි. " ආ මොකද මේ එයාර්පෝට් එක ආණමඩුවට ගෙනිහින් තියෙන‍්නේ " ජනාධිපතිතුමා ඇමැති ප්‍රියංකරගෙන් ඇහුවා." නෑ සර් මෙයාලා ඊර්ෂ්‍යාවට කියන කථානේ. " ඇමැති ප්‍රියංකර ජනාධිපතිතුමාට කිව්වේ නියෝජ්‍ය ඇමැති සරත් ගුණරත්න සහ පාර්ලි‍මේන්තු මන්ත්‍රීනී සුදර්ශනී පෙන්වමින්." ඊර්ෂ්‍යාවට නෙමෙයි කියන්නේ. එයාර්පෝට් එක තියෙන්නේ කටානේ. ඒ නිසා මං මෙයාව අල්ලාගන්ඩයි හිටි‍යේ." මන්ත්‍රීනී සුදර්ශනී කිව්වේ ඇමැති ප්‍රියංකර ජයරත්නටයි." දැන් ඉතින් අල්ලයි මගේ වලිගේ.......... මං දැන් කොළඹ යන්නේ හයිවේ එකේ." ඇමැති ප්‍රියංකර සියළුම මැති ඇමැතිවරුන් හිනස්වමින් කිව්වේ මන්ත්‍රීනී සුදර්ශනීටයි.ඒත් කථාව මන්ත්‍රීනී සුදර්ශනී අත් හැරියෙත් නැහැ. "හරි ඇමැතිතුමා ඔබතුමාට හයිවේ එකේ යන්ඩ වෙන්නෙත් කටුනායකට ඇවිත්නේ. කටුනායකට යන්ඩ ඕනේ අපේ පාරෙන්නේ. එතකොට අපි අල්ලා ගන්නම්." මන්ත්‍රීනී සුදර්ශනී කීවාය.ඊට පස්සේ ජනාධිපතිතුමා කටුනායක ඉදලා කෙළින්ම ගියේ ජා ඇල ජන හමුවටයි. ජන හමුව ඇමැතීමෙන් පස්සේ ජනාධිපතිතුමා නැවැතත් අධිවේගී මාර්ගය දිගේම ආවේ කටුනායක ගුවන තොටුපළයි. ඒ එහි විශේෂ අමුත්තන් සඳහා වු මැදිරිය විවෘත කරන්ඩයි. ඊට පස්සේ ජනාධිපතිතුමා විශේෂ ගුවන් යානයකින් මත්තල බලා ගියා.ගිය සතියට පාර්ලිමේන්තු මන්ත්‍රීනී සුදර්ශනී ප්‍රනාන්දුපුල්ලේගේ පනස් තුන් වෙනි උපන්දිනය ගිය සතියේ අඟහරුවාදාට යෙදිලා තිබුණා. එදින උදෑසනින්ම ජනාධිපතිතුමා මන්ත්‍රීනී සුදර්ශනීට උපන් දිනයට සුභ පැතුවා. ඊට ස්තුති කරමින් සුදර්ශනී කිව්වේ "සර් මෙදා උපන් දිනයට විශේෂ සැමරුම් නම් කරන්නෙ නැහැ. දැන් ඉතින් අපි ඉන්නේ උපන්දින සමරන කාලයේ නෙමෙයිනේ සර්. උපන්දිනය ‍එනවා කියන්නේ අපි වයසට යනවා කියන එකනේ." මන්ත්‍රීනී සුදර්ශනී ජනාධිපතිතුමාට කිව්වා."ඔව් ඔව් ඒකනම් ඇත්ත තමයි. ඒ වුණාට වයසට යනවා කියන්නේ පරිණත වෙනවා කියන එකනේ." ජනාධිපතිතුමා කිව්වා.ඊට පස්සේ ජෙයරාජ්ගේ දරුවන් දෙදෙනාගේ අධ්‍යාපන කටයුතු ගැනත් සුදර්ශනීගේ දේශපාලන කටයුතු ගැනත් විමසු ජනාධිපතිතුමා අන්තිමට දුරකථනය විසන්ධි කළේ " දරුවෝ දෙන්නව මතක් කළා කියන්ඩ සුදර්ශනී " කියමිනි.මේ අතරතුර නියෝජ්‍ය ඇමැති සරත් වීරසේකරගෙත් උපන් දිනය එදාටම යෙදිලා තිබුණා. ඒත් ඔහුගේ වයස ගැන කියවුණේ නැහැ. ඒත් එක්කම මන්ත්‍රීනී සුදර්ශනී සරත් වීරසේකර නියෝජ්‍ය ඇමැතිතුමාට සුභ පතලා ඉවර වෙලා ඇහුවේ "දැන් ඔබතුමාගේ වයස කීයද" කියලායි.ඒත් ඒකට උත්තර නොදුන් ඇමැතිවරයා පෙරළා ඇහුවේ" දැන් ඔබතුමියගේ වයස කීයද?" කියලායි. " මටනම් වයස පනස් තුනයි. ඇයි ඔබතුමා වයස කියන්නේ නැත්තේ ලැජ්ජයිද ? ‍" මන්ත්‍රීනී සුදර්ශනී එහෙම ඇහුවත් සරත් විරසේකර ඇමැතිවරයා මහ හයියෙන් හිනා වුණා මිසක් ඒකට උත්තරයක් නම් දුන්නේ නැහැ. " හැබැයි ඇමැතිතුමා අපි නම් දැනගෙන හිටියේ වයස හංගන්නේ කාන්තාවෝ කියලා. ඒත් දැන් නම් හිතෙන්නේ වයස හංගන්නේ මන්ත්‍රීවරු කියලායි." මන්ත්‍රීනී සුදර්ශනී කිව්වේ හිනා වෙමින්‍.එ.ජා.ප යේ නායකත්ව අර්බුදය මේ වන තෙක්ම නිමා වෙන බවක් දකින්නට නැහැ. එවැනි වාතාවරණයක් තිබිය දී ගිය බ්‍රහස්පතින්දා එ.ජා.ප නායකයා , එජාප හිටපු නියොජ්‍ය නායක කරු ජයසුරිය සහ සජිත් ප්‍රේමදාස මන්ත්‍රීවරයා එක්ව ගිය සතියේ දී විශේෂ සාකච්ඡාවක් පැවැත්වුවා.මේ අතරතුර ගිය සතියේ දී එ.ජා.ප නායකයා දුරකථනයෙන් කරු ජයසුරිය අමතා විශේෂ කරුණු කීපයක් ගැන සාකච්ඡා කළා. එහිදී එ.ජා.ප නායකයා යෝජනා කළ කරුණුවලට කරු ජයසුරිය සිය එකඟතාව පළ කළා.ඒ අනුව එජාප යේ ප්‍රධාන නායකයා ලෙස රනිල් වික්‍රමසිංහත් එක්සත් නායකත්ව මණ්ඩලයේ සභාපතිවරයා ලෙස කරු ජයසුරියත් පත් කිරීම පිළිබදව කරු සහ රනිල් එකඟතාවකට ආවා. මේ අතරතුර ගිය සතියේ දී එ.ජා‍.ප හිටපු නියෝජ්‍ය නායක කරු භික්ෂූන්වහන්සේ සමඟ සාකච්ඡා වට කීපයක්ම පැවැත්වුවා‍.මේ අතරතුර ගිය සතියේ දී එක්සත් භික්ෂු පෙරමුණේ ගිරාඹේ ආනන්ද, බෝපිටියේ ධම්මිස්සර , මුණවටුණේ යන හිමිවරුන්ගේ අස්සනින් යුතු ලිපියක් කරු ජයසුරියට එවා තිබුණා. එම ලිපියෙන් එම හිමිවරුන් විශේෂ ඉල්ලීමක් කර තිබුණා. ඒ තමයි කරු ජයසුරිය ඉදිරි එ.ජා.ප කෘත්‍යාධිකාරී මණ්ඩල රැස්වීමට සහභාගී වීම අත්‍යාවශ්‍ය බව පැවසීම. " කරු ජයසුරිය මැතිතුමනි. ඔබ මීට පෙර කෘත්‍යාධිකාරී මණ්ඩලයේ සාමාජිකත්වය ප්‍රතික්ෂේප කර සිටියා. ඊට හේතු වී තිබුණේ පක්ෂයේ යම් යම් කාරණා පිළිබදව තිබු ගැටලුකාරී තත්ත්වයන්.නමුත් අපි ඔබට යෝජනා කර සිටින්නේ මේ මස හතර වෙනිදා පැවැත්වෙන කෘත්‍යාධිකාරී මණ්ඩල රැස්වීමට සහභාගී වීම අත්‍යාවශ්‍ය බවයි. ඒ කෘත්‍යාධිකාරී මණඩල රැස්වීමට සහභාගී වෙලා නායකත්ව මණ්ඩලය ගැන සාකච්ඡා කර ඒ පිළිබදව වෙන පුර්ණ එකඟතාවක් ඇති කර ගැනීම වටින බව අපි යෝජනා කරන්නෙමු" ඒ විදියට එක්සත් භික්ෂු පෙරමුණේ උත්තරීතර මණ්ඩලය කරු ජයසුරියට යෝජනාවක් කරලා තිබුණා. ඒ අනුව නොවැම්බර් හතර වෙනිදා පැවැත්වෙන කෘත්‍යාධිකාරී මණඩල රැස්විමට කරු ජයසුරිය සහභාගී වීමට නියමිතයි.මේ අතරතුර ගිය සතියේ දී එජප නායක රනිල් වික්‍රමසිංහ බෝපිටියේ ධම්මිස්සර හිමියන් කොළඹ පහ සිය නිවෙසට වැඩම කරවාගෙන විශේෂ කරුණු කීපයක් ගැන සාකච්ඡා කර තිබුණා. මේ අතරතුර එක්සත් භික්ෂු පෙරමුණ එ.ජා.ප යේ සමඟියක් ඇති කිරීමට කටයුතු කරන අතරතුර දී බෝපිටියේ ධම්මිස්සර සහ උලපනේ සුමංගල යන හිමිවරුන් රහසේ තවත් කටයුත්තකට අත ගසා තියෙනවා කියලත් දේශපාලන ආරංචි මාර්ගයකින් හෙළි වෙලා තියෙනවා.ගිය සතියේ දී එ.ජා.ප නායකයාගේ ප්‍රධානත්වයෙන් එ.ජා.ප යේ උද්ඝෝෂණ කමිටුව රැස් වුණා. තිස්ස අත්තනායක , මංගල සමරවීර , දයා ගමගේ සහ රවි කරුණානායක ඇතුළු පිරිසක් එම රැස්වීමට එක් වෙලා හිටියා. මේ අතරතුර ගිය සතියේ දී එ.ජා. ප නායකයා අතුළු පිරිසක් එක් වෙලා නුගේගොඩ නාලන්දාරාමයේ දී තවත් විශේෂ සාකච්ඡාවක් පැවැත්වුවා.විපක්ෂ‍‍යේ එකමුතුව එක් වෙලා විශේෂ සාකච්ඡාවක් ද ගිය සතියේ පවත්වලා තිබුණා. ඒ ඉදිරියේ දී ගන්නා ක්‍රියාමාර්ග ගැනයි. එතැනදී වික්‍රමබාහු කරුණාරත්න එ.ජා.ප මහ ලේකම් තිස්ස අත්තනායකගෙන් ඇහුවේ අපි එකතු වෙලා මාධ්‍ය සාකච්ඡාවක් තියමු ද කියලායි." අපේ මාධ්‍ය මධ්‍යස්ථානය මේ වෙන කොට ප්‍රතිසංස්කරණය වෙමින් තියෙන්නේ. ඒ නිසා අපේ පක්ෂ මුලස්ථානයට ඔබතුමාලාට එන්ඩ බැරිද " තිස්ස අත්තනායක විමසා සිටියා. " මොකද බැරි දැන් එ.ජා.පය අපිටත් වඩා වාමාංශික වෙලාද? අපි ඔයාලාගේ පක්ෂ මුලස්ථානයට එන්නම්. " වික්‍රමබාහු කරුණාරත්න තිස්ස අත්තනායකට කිව්වා.ජාතික නිදහස් පෙරමුණේ දේශපාලන මණ්ඩලය පසුගිය සතියේ බ්‍රහස්පතින්දා බත්තරමුල්ලේ පිහිටි එහි ප්‍රධාන කාර්යාලයේදී පක්‍ෂ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ සහ ප්‍රධාන ලේකම් ප්‍රියන්ජිත් විතාරණ ගේ ප්‍රධානත්වයෙන් රැස් වුණා.එතැනදී මුලින්ම සාකච්ඡාවට භාජනය වුණේ සිංහල ජනතාව උතුරේ යළි පදිංචි කිරීමට ඉඩ දෙන්නේ නැහැ කියලා උතුරු පළාත් සභා මහ ඇමති සී. වී. විග්නේෂ්වරන් කිව්ව කතාව ගැනයි.‘‘කොටි ත්‍රස්තවාදීන් ඇතුළු දෙමළ බෙදුම්වාදී ජාතිවාදීන් විසින් උතුරෙන් පලවා හරින ලද සිංහල ජනතාව තවම උතුරේ පදිංචි කරලා නැහැ. එහෙම පදිංචි කරලා තියෙනවා නම් නම් ඒ ඉතාම සුළු පිරිසක්. කොළඹ ඉපදිලා , කොළඹ බහුවාර්ගික පරිසරයක් තුළ හැදී වැඩුණු, සිංහල ඥාතීන් ඉන්න , ශ්‍රේෂ්ඨාධිකරණ විනිසුරුවරයකු විදියට වෘත්තීය ජීවිතයේදි සිංහල යාළුවන් පිරිසක් එක්ක ඉතාම ළගින් ඇසුරු කරපු විග්නේෂ්වරන් වැනි පුද්ගලයකු උතුරට ගොස් උතුරේ යළි සිංහල ජනතාව පදිංචි කිරීමට ඉඩ දෙන්නේ නැහැ කියලා කියන එක , දකුණේ ඉන්න සිංහල අන්තවාදී බලවේග ඇවිස්සීමක් වෙනවා.’’ ජානිපෙ මාධ්‍ය ප්‍රකාශක හිටපු පාර්ලිමේන්තු මන්ත‍‍්‍රී මොහොමඩ් මුසම්මිල් ජා.නි.පෙ දේශපාලන මණ්ඩලටය කිව්වා.‘‘ජේ. ආර්. ජයවර්ධන ජනාධිපතිතුමාගේ රජය පොලිසියට හා හමුදාවට නිවාඩු දීලා ඔවුන්ගේ මැරයන් මුදාහැරලා ඉතා සංවිධානාත්මකව සිදු කළ 1983 කළු ජූලිය වගේ අවාසනාවන්ත සිද්ධියට අමතරව ඊට පස්සේ කිසිම ගැටුමක් ඇති වුණේ නැහැ. මොන තරම් යුද ගැටුම් උත්සන්න වුණත් කොළඹ නගරයයේ බස් බෝම්බ පිපිරවීම්, කොළඹ නගරයට ත්‍රස්තවාදීන් ගුවනින් ප්‍රහාර එල්ල කිරීම් සිද්ධ වුණත් බස්නාහිර පළාතේ සිංහල, දෙමළ, මුස්ලිම් ජනවර්ග තුන අතර කිසිම ගැටුමක් නිර්මාණය වූයේ නැහැ.ඒ ගැන අපි ආඩම්බර වෙන්ඩ ඕනේ. උතුරු පළාතට සිංහලයන්ට යන්න දෙන්නේ නැහැ කියලා කියනවා නම් ඒකෙන් කියවෙන්නේ දෙමළ ජනතාව ජීවත්වන්නේ උතුරු පළාතේ විතරක් කියන කාරණය ද? ඒ කියන්නේ දෙමළ ජනතාවට උතුරුට එහා පළාත්වල ජීවත්වීමේ අයිතිය නැහැ කියන කාරණය ද? මේ හදන්නේ නිවපු ගින්නක් යළි පත්තු කරන්න නොවෙයි ද?චීන මහා ප්‍රකාරයටත් වඩා උස ජාතිවාදී තාප්ප නිර්මාණය කරලා ඒ තාප්ප ශක්තිමත් කරන්ඩ ගිහින් වෙන්නේ මේ රට ගිනිගොඩක් වෙන එක විතරයි. ඒ නිසාම සිංහල, දෙමළ හා මුස්ලිම් ජනතාව තමන් අතීතයේ දී මුහුණ දුන් සියලූම සිද්ධීන්ගෙන් පාඩම් ඉගෙන ගෙන යළි කිසිවෙකුට හෝ බිඳ දැමිය නොහැකි සමඟියක් ජාතීන් අතර නිර්මාණය කරගන්ඩ ඕනේ. මේ පණිවිඩය අපි මේ රටේ ජනතාව අතරට ගෙනියන්ඩ ඕනේ. " විමල් වීරවංශ ඇමැතිවරයා ජා.නි.පෙ දේශපාලන මණ්ඩලයට අවධාරණය කළා.ඊට පස්සේ ජා.නි.පෙ දේශපාලනය මණ්ඩලයේ අවධානය යොමු වුණේ ශ්‍රි ලංකාවේ ඇමෙරිකා එක්සත් ජනපද තානාපතිනිය උතුරු පළාත් සභා ප්‍රධාන අමාත්‍යවරයා මුණ ගැහිලා සාකච්ඡා කළා කියලා ජනමාධ්‍යයෙන් අනාවරණය වුණ කතාව ගැනයි. ‘‘උතුරු පළාතේ අඩු ආදායම්ලාභීන් පවුල් 5000කට අවුරුදු 2ක් ඇතුළත ඇමෙරිකානු ඩොලර් මිලියන 12ක ආධාර ලබා දීමට මිචෙල් ජේ. සීසන් මහත්මිය විග්නේෂ්වරන් මහ ඇමැතිවරයාට පොරොන්දු වෙලා තියෙනවා.ඒ වගේම ඇය ඒ සාකච්ඡාවේ දී කියලා තියෙනවා ඡන්දය ජයගත්තත් ඉදිරියේ දී උතුරු පළාත් සභාවට නොයකුත් අභියෝගවලට මුහුණ දෙන්ඩ වෙයි කියලා. ඒ වගේම නියම ජයග්‍රහණය වෙන්නේ ඒ අභියෝග ජය ගැනීම කියලා’’ ප්‍රියන්ජිත් විතාරණ ජා.නි.පෙ ප්‍රධාන ලේකම්වරයා අවධාරණය කර සිටියා.‘‘ඇමෙරිකා එක්සත් ජනපද තානාපති කාර්යාලය මීට ඉහත දී මේ විදියට මුදල් ලබා දුන්නේ, රාජ්‍ය නොවන සංවිධානවලට. දැන් උතුරු පළාත් සභාව ඒකට තෝරාගෙන තියෙනවා. ඔවුන් මේ විදියට කාට ආධාර දුන්නත්, එහෙම කරන්නේ සද්භාවයෙන් නෙවෙයි. ඔවුන්ට ඔනේ බෙදුම්වාදය පාවිච්චි කරලා මේ රට අස්ථාවර කරන්ඩ.ඒ වගේම තමන්ට අවනත රූකඩ පාලනයක් අටවා ගන්න. ඊට පස්සේ මේ රට ඔවුන්ගේ දකුණු ආසියාවේ තිප්පොළ බවට පත්කර ගන්ඩ. මේක ඉතාම බරපතළ දෙයක්. අපි කල් තියා පෙන්වා දුන්න සියල්ලම දැන් සිදුවෙමින් තියෙනවා. ඉඩම්, පොලිස් ඇතුළු බෙදුම්වාදී බලතල සහිතව උතුරු පළාත් සභා මැතිවරණය තිබ්බට පස්සේ උද්ගත වෙන්ඩ පුළුවන් තත්ත්වය අපි කල් තියාම පෙන්වලා දුන්නා.මේවා ගැන විපක්‍ෂය නිහඩයි. ජනතා විමුක්ති පෙරමුණ පවා කිසිඳු කතාබහක් නැතිව ඉන්නවා. ආණ්ඩුව මේ තත්ත්වය ගැන මීට වඩා බරපතළ විදියට අවධානය යොමු කරන්ඩ ඕනේ. විග්නේෂ්වරන් මහ ඇමැතිවරයා කිව්ව විදියේ ජාතිවාදී ප‍‍්‍රකාශයක්, දකුණේ යම් නායකයකු ‍කළොත් , ඇමෙරිකා එක්සත් ජනපද තානාපති කාර්යාලය ඇතුළු බටහිර තානාපති කාර්යාල, මානව හිමිකම් සංවිධාන මොන තරම් නිවේදන නිකුත් කරයි ද ? මොන තරම් කලබලයක් සිදු කරයි ද? නමුත් විග්නේෂ්වරන්ගේ ජාතිවාදී ප්‍රකාශ හමුවේ ඔවුන් නිහඬයි. මේ සියලූ කරුණු ගැන ජාතික සමඟිය අගයන සියලූ ජනතාව දැනුම්වත් කරන්ඩ ඕනේ’’ විමල් වීරවංශ ඇමැතිවරයා පෙන්වලා දුන්නා.ගිය සතියේදී කෑගල්ල දිස්ත්‍රික්කයේ ආණ්ඩු පක්ෂයේ සහ විපක්ෂයේ මැති ඇමැතිවරු එකම ස්ථානයකට එක් වෙලා හිටියා. ඒ තමයි සබරගමු මහ ඇමති මහීපාල හේරත්, තොරතුරු තාක්ෂණ හා විදුලි සන්දේශ අමැති රංජිත් සියඹලාපිටිය සහ කෑගල්ල දිස්ත්‍රික්කයේ දැනට එ.ජා. ප යේ ඉතිරිව සිටින පාර්ලිමේන්තු මන්ත්‍රීවරුන් දෙදෙනා වන කබීර් හෂීම් සහ ඒ.ඩී.චම්පිකා ප්‍රේමදාස කියන මැති ඇමැතිවරුයි.මේ පිරිස පසුගිය දිනෙක කෑගල්ලේ එක තැනකට වෙලා පැයකටත් වැඩි කාලක් කිසියම් සාකච්ඡාවක යෙදීලා හිටියා. කෑගල්ල දිස්ත්‍රික්කය නියෝජනය කරමින් එ.ජා.ප රජයේ කැබිනට් අමාත්‍යවරියක වශයෙන් සේවය කළ සමන්තා කරුණාරත්නත් පස්සේ එතැනට ආවා. මේ හැම දෙනාම එක් වෙලා හිටියේ එක්තරා අවන්හලක් විවෘත කරන අවස්ථාවටයි. ඒ තමයි එ.ජා.ප රඹුක්කන ප්‍රාදේශිය සභා මන්ත්‍රී කේ.කේ .ඩී වික්‍රමසිරි (චින්) ට අයත් සංචාරක අවන්හලක් විවෘත කිරීමේ අවස්ථාවටයි.එදින මහීපාල හේරත් සහ රංජිත් සියඹලාපිටිය කියන අැමැතිවරුන්ට ඇරයුම් ලැබිලා තිබුණා. එදා උදෙන්ම ගලිගමුව ප්‍රාදේශීය සභාව සංවිධානය කරපු පොත් ප්‍රදර්ශනය විවෘත කිරීමටත් ඇරයුම් ලැබී තිබුණේ ඔවුන් දෙදෙනාටයි.කෙසේ වෙතත් මහීපාල හේරත් මහ ඇමතිවරයා ගලිගමුව ප්‍රාදේශිය සභාවේ පොත් ප්‍රදර්ශනයට කල්වේලා ඇතිව පැමිණියා. චාරිත්‍රානුකූලව පහන් දල්වා පීත්ත පටිය කපා පොත් සල්පිල විවෘත කරන්නැයි ප්‍රාදේශීය සභාවේ සභාපති කැලුම් පතිරණ මහ ඇමතිවරයාට ඇරැයුම් කළත් මහ ඇමතිවරයා එම ඉල්ලීම කාරුණිකව ප්‍රතික්ෂේප කළා." මේ ආසනයේ ප්‍රධාන සංවිධායකතුමා රංජිත් සියඹලාපිටිය මැතිතුමා .එතුමා මේ වන විටත් වෙනත් කටයුත්තකට සහභාගී වෙමින් සිටිමින් මට දුරකථන ඇමතුමක් දුන්නා. මදක් ප්‍රමාද වී මෙතැනට එනවා කියලා.ඒ වගේම මට පොත් සල්පිල විවෘත කර උත්සව කටයුතු ආරම්භ කරන්ඩ කියලා එතුමා ආරාධනා කළා. ඒත් ගලිගමුවේ වැඩක් ආරම්භ වෙන්න ඕනි සියඹලාපිටිය ඇමතිතුමාගේ මූලිකත්වයෙන්."අවන්හල විවෘත කරන්ඩ කලින් සංග්‍රහයක්ද පැවැත්වුණා. මහ ඇමති මහීපාල හේරත්, මැති ඇමතිවරුන් වගේම කබීර් හෂීම් සහ ඒ.ඩී.චම්පිකා ප්‍රේමදාස කියන එ.ජා.ප යට කෑගල්ල දිස්ත්‍රික්කයෙන් ඉතිරි වෙලා ඉන්න මන්ත්‍රීවරු දෙන්නත් කුඩා මේසයක් වටා අසුන් ගනිමින් තේ පැන් සාදයට එක් වෙලා හිටියා.චන්දන බණ්ඩාර කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=ab1311036</link>
    <topic>ආශ්චර්යයේ ගමන් මග</topic>
    <author>රංජිත් සියඹලාපිටිය</author>
    <content>දැයට කිරුළ 2007 ප්‍රදර්ශනයේදී විශේෂයෙන්ම අපි ප්‍රදර්ශකයන්ට උපදෙස් දී තිබුණේ අපේ ප්‍රෞඪ ඉතිහාසය, අභියෝග ජය ගන්නා වර්තමානය සහ අනාගතය සැබෑ කරගන්නට උත්සාහ කරන ආශ්චර්යවත් ශ්‍රී ලංකාව පිළිබඳව තමන්ට අදාළ ක්ෂේත්‍රය තුළින් පොදු ජනතාවට පහසුවෙන් කරුණු වැටහෙන පරිදි වඩාත් සිත් ගන්නා සුලු ආකාරයට තම මතය ඉදිරිපත් කරන ලෙසයි. මෙවැනි කලාප 14 කට ප්‍රදර්ශනය බෙදා තිබුණු අතර ගමනාගමනය එක් කලාපයක් විය. ඊට මහා මාර්ග, ලංගම, දුම්රිය, වරාය සහ ගුවන් තොටුපළ ආදි සියලු ආයතන සම්බන්ධ වී තිබුණි.මහා මාර්ග අධිකාරියේ ප්‍රදර්ශන කුටියේ මතක හිටින සුලු ආකෘතීන් දෙකක් ඉදිරිපත් කර තිබුණි. එය දක්ෂිණ අධිවේගී මාර්ගයේ ආකෘතිය සහ කටුනායක අධිවේගී මාර්ගයේ ආකෘතියයි. සමහරුන් මේ දෙස පුදුමයෙන් බලනු මට මතකය. දැනුත් සමහර අය කරන්නාක් මෙන් මේවාත් කළ හැකි වැඩ දැයි සමහරුන් අවඥාවෙන් බලන්නට ඇත.හැබැයි මේ වන විට දක්ෂිණ අධිවේගී මාර්ගයේ ගමන් කරන්නට පටන් ගෙන වසර දෙකක පමණ කාලයක් වෙයි. රු. දසලක්ෂ 2000 කට වැඩි ආදායමක් එයින් උපයා ගැනීමට හැකි වූ අතර වාහන ලක්ෂ 60 කට වැඩි ප්‍රමාණයක් මේ වන විට ගමන් කර ඇත.අලුත්ම ජයග්‍රහණය කටුනායක අධිවේගී මාර්ගයයි. හැට පහ හැත්තෑව කාලයේ ඩඩ්ලි සේනානායක මහතාගේ රජයේ කාලයේ සිට මේ සඳහා සැලසුම් සකස් කළ බව කියවේ. ඒ අනුව බැලුවහොත් වසර 50 කට අධික කාලයක් අප දුටු සිහිනයක් මහින්ද චින්තනය තුළින් සැබෑ කර දී ඇත.කි. මී. 25.8 ක් දිග වූ මේ මාර්ගය සඳහා මූලිකව ඩොලර් මිලියන 350 කට ආසන්න මුදල් ප්‍රමාණයක් ආයෝජනය කර ඇති බව කියවේ. 2008 දී පමණ වැඩ ඇරඹු මේ මාර්ගයේ දිනකට වාහන 15000 ක් පමණ ගමන් කරනු ඇතැයි ගණන් බලා ඇත. රටේ ප්‍රවාහන ක්ෂේත්‍රය තුළ ලබා ඇති දැවැන්තම ජයග්‍රහණය මෙය වන්නේ රටට ගුවනින් එන සියලු විදේශිකයන්ගේ අගනුවර දක්වා වූ ගමනට මෙයින් සැලසෙන පහසුව ආර්ථික වශයෙන් මෙන්ම තවත් පැති ගණනාවකින් රටට ගෙන එන කීර්තියයි.රටක් යනු මිනිසකුගේ ශරීරය නම් ඒ ශරීරය ජීවත් කරන නහර වැල් මහා මාර්ග බව ආර්ථික විද්‍යාඥයකු කියා තිබුණි. ජනාධිපතිතුමා දහසක් කාර්යයන් මැද වරාය හා මහාමාර්ග අමාත්‍යාංශයට නායකත්වය දෙමින් අමාත්‍යතුමා, ලේකම්තුමා ඇතුළු සමස්ත කාර්ය මණ්ඩලය සමඟ ශ්‍රී ලංකාව නමැති ශරීරයට ලෝකයේ අති නවීන ක්‍රමවේදයන් භාවිත කරමින් මෙවැනි මහාමාර්ග පද්ධතියක් උරුම කර දීම ආශ්චර්යවත් ලොවට අප ගෙන යාමේ ප්‍රධානතම ඉණිමඟක් බව සඳහන් කළ යුතුය.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=af1311031</link>
    <topic>ගොළුවෝ - ගොතයෝ අවුරුද්දෙන් සුව කරනවා!</topic>
    <author>උපාලි සමරසිංහ</author>
    <content>නාරම්මල විස්මිත වෙද අම්මා සිළුමිණට කියයි...හිරු ගේ පළමු රැස් දහර නාරම්මල මැටියගනේ ගම් පියස සිඹගෙන තවමත් ගතවී ඇත්තේ දෙහෝරාවක් පමණ කැයි සිතමි. යෝගරත්න ‍ඖෂධාලය මතු නොව මුළුමහත් සිරිලකම අපේ විස්කම් ආයුර්වේද වෙදකමින් බබළවන විජයසුන්දර වෙද හාමිනේ අප එන පෙර මඟ බලා උන්නා ය. එදා ඇය සුවහසක් ලෙඩුනට ප්‍රතිකාර කරන දවසක් නොවේ. ඒ දිනය ඇය බෙහෙත් සොයා ලඳු කැලෑවල ගාටන දවසකි. දැන් අවුරුදු හැත්තෑවක් පමණ වන ඇයට පෙර මෙන් ගාටන්න ද බැරි ය. වෙදහාමිනේට අවුරුදු ගණනාවක් තිස්සේ බෙහෙත් සොයා දෙන ගැමි මිනිසුන් ද සිටී. වචනයේ පරිසමාප්ත අර්ථයෙන් ම ඇය උතුම් අම්මා කෙනෙකි. ඇගේ දරුවාට පමණක් නොව ර‍ටේ අහිංසක දුවා දරුවන් කාටත් ඈ පෑ සෙනෙහස එකම විදිහකි.වසර 37 ක් තිස්සේ පහළොස් දහසක පමණ දුවා දරුවන් පිරිසක් ඇගේ දිව්‍යමය බෙහෙත් වලින් සුවපත් වී ඇතැයි කිවහොත් එය ද අතිශයෝක්තියක් නොවේ. ඇවිද ගන්නට බැරිව මවුපියන් ගේ කර පිටින් ඇතැම් විටෙක විසල් ප්‍රමාණයේ ලෑලි ගැසූ සබන් පෙට්ටිවල වාරු නැතිව පැමිණි දරුවෝ ඇගේ ආශිර්වාදයෙන් දැන් දෙපයින් නැඟිට පාසල් යති. කතාකර ගන්නට බැරිව ස්වර ශබ්ද මාධුර්යය නැතිව සිටි දරුවෝ මේ විස්මිත වෙද අම්මාගේ ප්‍රතිකාරයෙන් දැන් හොඳින් කතා කරති. කන් නෑසෙන ඇස් නොපෙනෙන, බෙල්ලේ හිසේ අමාරු ඇති, උගුරේ ආබාධ ඇති බොහෝ දෙනෙක් මේ සුවයෙන් සැනසිල්ල උදාකර ගත්හ.වැඩිමනත් කතා නොකැර ඒ වෙද අම්මාගේ හඬ ඔබ වෙනුවෙන් අවදි කරමි.මං 1976 ඉඳන් මේ කටයුතු කරන්නේ. මගේ මහත්මයා පාරම්පරික වෙද මහත්මයෙක්. එයාගේ හත්මුතු පරම්පරාවම වෙද්දු. කැලණිය තෙළඟපාත වෛද්‍ය පරම්පරාවෙන් මං වෙදකම ඉගෙන ගත්තේ. මගේ මහත්තයා පියසේකර විජයසුන්දර වෙද රාලහාමි.මහත්මයා ඉන්න කාලෙ මේ ගෙදර ලෙඩුන් නවතාගෙන ප්‍රතිකාර කළත් දැන් තනි මට ඒවාට හයියක් නැහැ. ඒත් මේ වෙදකමට තියෙන ආසාව නිසා පුංචි අහිංසක කතා කරන්න බැරි දරුවන් වෙනුවෙන් මං තාමත් වෙදකම කරනවා. මට දුවක් හිටියත් එයා මේවට කැමැති නැහැ. හම්බ කරන්නට නොව සේවයක් කරන්න බලාපොරොත්තුවන හොඳ කෙනෙකුට දෙන්නෙකුට මං මේ වෙදකම ශාස්ත්‍රය දෙන්න ලෑස්තියි.දවසක් රු‍. ලක්ෂ 25 අරන් බොරැල්ල පැත්තෙ වෙද මහත්මයෙක් ගොළුවන් කතා කරවන වෙදකම එයාට දෙන්න කියලා මට සල්ලි දික්කරලා කතා කළා. බලාපො‍රොත්තු හොඳ නැති හින්ද මං ඒකට කැමැති වුණේ නැහැ.මං දිවුරලා කියන්නම් මහත්තයෝ ඔය බටහිර වෙදකමට කරන්න පුළුවන් එවෙලේ සහනය ලබාදීම විතරයි. නමුත් සිංහල ආයුර්වේදය රෝග නිධානයට ප්‍රතිකාරය ලබා දෙන්නෙ. ඒ නිසා මුලින් හැදුන ලෙඩේ ආයෙත් හැදෙන්නෙ නැහැ.ගමේ වචනයෙන් කියනව නම් මේ වෙදකම කිරිගහට ඇන්නා වගේ නිට්ටාවයි. ගොළු දරුවෝ කාලයත් එක්ක මගේ බෙහෙත් ගැල්වීමට පස්සේ කතා කරන කොට මට දැනෙන්නෙ පුදුම සතුටක්. දෘශ්‍යාබාධිත, කථනාබාධිත දරුවන්ගේ අම්මලා මට වැඳල යන්නේ ඒකයි. ගමේ සමහර එවැනි දරුවන්ගේ අම්මලා ඒ කළගුණ දැක්වීමට මට බෙහෙත් කොටලා පවා දෙනවා. එහෙත් මං ඒ අයටත් දවසට රු. 400 ක් ගෙවනවා. මේ තෙල් හිඳින්න යන වියදම හරිම සැරයි.ගොරෝචන, ස්වර්ණ භෂ්ම, කස්තුරි වගේ දේවල් මේ තෙල් හිඳින කොට ඇතුළත් කර ගන්නා නිසා තෙල්වල මිල නම් ටිකක් සැරයි. ඒත් දරුවන්ගෙ ලෙඩ බලන්න ඒ අයට තෙල් ගාන්න මං කවදාවත් සල්ලි ගන්නෙ නැහැ.මෙතෙන්ට එන්නෙ බොහෝම දුප්පත් මිනිස්සු. ඒ අය බුලත් කොළයේ තියල කැමැත්තෙන් දෙන ගාණක් මං ගන්නවා.අම්මා කළ විස්මිත වෙදකම් ගැන එකක් දෙකක් කියන්න බැරිද?මම කුතුහලයෙන් අසමි. ඇය රේසර් රෝද සවිකොට ඇති අඩි දෙකක් පමණ දිග සන්ලයිට් ලෑලි පෙට්ටියක් ‍මට පෙන්වයි. මහත්තයෝ එක දරුවෙක් මෙහෙට ගෙනාවේ ඔන්න ඔය පෙට්ටියේ.එයාට ඇවිදින්න තියා කොන්දෙන් පහළ කොටස පණ නැතිව තිබුණේ. මං දේවරාජ තෛලයෙන් (ආයුර්වේද ඖෂධ සංස්ථාවේ පවා ඇය ළඟ ඇති මෙවැනි තෙල් වර්ග නැත) උදේ හතත් අටත් අතර හිරු එළි‍ෙය නැවුම් කිරණ වදින ලෙස දරුවා තියාගෙන මේ පුරාණ තෙල ඒ දරුවාගේ සියලු දුර්වල තැන්වල අතගා පිරිමැද්දා. මං ළඟට එන කොට දරුවට අවුරුදු 1 1/2 ත් පහුවෙලා. ප්‍රතිකාරයටත් අවුරුද්දක් පමණ ගියා. දැන් තුන්රුවනේ සරණින් දරුවා දෙපයින් ඇවිද ගෙන පාසල් යනවා.එම දරුවා නිරීක්ෂණයට වෙද හාමිනේ සමඟ අපි ද ඒ නිවසට ගියෙමු. ඒ දරුවාගේ මව ද අපට බොහෝ දේ කීවා ය. දරුවා සුවපත් කිරීම ගැන ඇය වෙද මෑණියන්ට පින් දුන්නා ය.මේ තෙල් හිඳින්න පාවිච්චි කරන දේශීය ඖෂධ මේ අක්කරයක් විතර වෙද ගෙදර වත්තේ විසිර තිබෙනු මම දුටිමි. ඒ ගැන ද ඇය කතා කළා ය.මගේ වත්තේ තියෙන්නේ මහත්තයෝ මල් පැළ නෙවේ. බෙහෙත් පැළ.මගේ මහත්තයා ඉන්න කාලෙ ඉඳන් අපි සුරැකිව වවා ගත් බොහෝ වටිනා ‍ඖෂධ තියෙනවා. සරස්වතී ඝ්‍රතය, දේවරාජ තෛලය හිඳින්න ගන්න ගොරෝචන, කස්තුරි, ස්වර්ණ භෂ්ම විතරක් නෙමේ ලුණුවිල, පඳුරු ගොටුකොළ, (ගොටු කොළ වර්ග 12 ක් තියෙනවා. මේ බෙහෙතට ගන්නේ පඳුරු ගොටු කොළ විතරයි) මී පැණි එළඟිතෙල්, සුදු හඳුන්, වදකහ, රත් හඳුන් මේවාත් ගන්නවා. තෙල හිඳින හැටි රහසක් ‍මහත්තයෝ.ගොරෝචන කියන්නේ මොල්ලිය තියෙන තරමක් විශාල ගවයන් අතරින් කෙනෙකුට දෙන්නෙකුට පිහිටන අපූරු බෙහෙතක්. ගොනා මරලා මේවා ගන්නා එක නම් කනගාටුයි. එහෙත් මේ විස්මිත බෙහෙත් ද්‍රව්‍යය දුර්ලභ ලෙඩ ගොඩකට හොඳයි‍. ඊළඟට කස්තුරි. කස්තුරි මුවන් ලංකාවේ නැහැ. එයා වැඩිය උස නැහැ. මස් පිරිච්ච හුරු බුහුටි මුව වර්ගයක්. ඉන්දියාවේ ඉන්නවා.ඒ ගොල්ලන්ගේ බුරියේ ඒ අයගේ ශුක්‍රාණු කොටස් එකතු වෙලා ගෙඩියක් වගේ හැදෙනවා. කාලයක් ගිහින් මේක මෝරන කොට එයාට කසන්න ගන්නවා.මේ කැසිල්ලට කස්තුරි මුවා ඒ බුරිය ගල්පතුරුවල අතුල්ලනවා. එතකොට අර ගුලිය ගැලවිලා බිමට වැටෙනවා. මේක හොයා ගන්න එක හරිම දුර්ලභයි. ලංකාවේ සිංහරාජ වනාන්තර මායිමේ සමහර බෙහෙත් හොයන්ඩ මාත් මහත්මයත් කණ්ඩායම් එක්ක රවුම් ගහලා තියෙනවා. මෙහෙ විතරක් නෙමෙයි එක් වතාවක් කස්තුරි හොයන්න අපි චෙන්නායි කැලයටත් ගියා.‍චෙන්නායි කැලයට ගිය විස්තරය හා ස්වර්ණ භෂ්ම හදාගන්නා හැටිත් කියන්ඩ... මම ඉල්ලමි‍.ස්වර්ණ භෂ්ම කියන්නෙ රත්තරන් කුඩු කියන එකයි. පුරාණ ගැමියෝ මේ බෙහෙත් දැන හිටියා.රන් පවුම් දහයක් විතර බෙලි, අඹ, කොස් වගේ ගස්වල කඳ හාරලා ටික කලක් හංගල තියෙනවා. ඊට පස්සේ රන් කරුවන් හොයා ගිහින් උදේ හතේ අටේ ඉඳන් රාත්‍රි දහය එකොළහ වෙනකම් හරි එතැනින් එහෙට මෙහෙට වෙන්නෙ නැතිව ඉඳලා ඒවා කුඩුකර ගන්නවා. එහෙට මෙහෙට වෙන්නේ නැත්තේ තඹ වගේ දෙයක් මිශ්‍ර කළොත් බෙහෙත වරදින නිසයි. මේවා දිව ඔසු‍. අප්‍රාණික අයටත් ප්‍රාණය ගෙනත් දෙන්න පුළුවන් බෙහෙත්.චෙන්නායි කැලයට අපි ගියේ නියම කස්තුරි හොයා ගන්න. කැලය ගැන දන්නා ඒ රටේ අය සම්බන්ධ කරගෙන මාත් මහත්තයත් එහෙම යනකොට කස්තුරි තියෙන්නෙ නිගණ්ඨයෝ ළඟ කියලා අපට කෙනෙක් කිව්වා.ඒ අය නිගණ්ඨනාථ පුත්තගේ අද ඉන්න බැතිමත්තු‍. මේ මිනිස්සු ගාව මේ වටිනා ද්‍රව්‍ය තියෙනවා. ඒ ගොල්ලන්ට අවශ්‍ය බුලත් පුවක් ආදිය දුන්නම ඔවුන් කස්තුරි දෙනවා. හැබැයි! මේ මිනිස්සු ඉන්නේ නිර්වස්ත්‍රව. මහත්තයා මට ගහක් යට හැංගෙන්න කිව්වා.එයාම ගිහින් අර කණ්ඩායම එක්ක කස්තුරි ගත්තා. ඒ මිනිස්සු අංග ලක්ෂණ විද්‍යාව දන්නවා‍. මං එහෙම කියන්නෙ මහත්මයා දිහා බලලා නායක නිගණ්ඨයා කියලා තියෙනවා එයාගේ භාෂාවෙන් ඔබට තියෙන්නේ තව අවුරුදු දෙකයි කියලා. ඒ ගිහිල්ලා ආපු අවුරුද්දට තවත් අවුරුදු දෙකකට පස්සේ මහත්මයා නැති වුණා. පුදුමය කියන්නෙ දියවැඩියාවෙන් දහස් ගණනක් සුවපත් කරපු එයා මිය ගියෙත් දියවැඩියා වෙන්මයි. සංසාරේ හැටි එහෙමයි.විජයසුන්දර වෙද හාමිනේ බෙහෙත් වේලමින්මහත්තයා හුඟක් උනන්දු නිසා මං තව ටිකක් කියන්න කැමැතියි. අපි සිංහරාජ වනන්තරයෙත් ඇවිද්දා බාදුරා මල් හොයන්න. බාදුරා මලේ කෙමිය සමහර විට වැහෙනවා. මාළු මිරිස් කරල වගේ දිග මේ මල ඇතුළේ වතුර ස්වල්පයක් රැ‍ඳෙනවා. හැබැයි! කෙමිය ඇතුළෙන් කෘමීන් ඇතුළට වැටී තිබුණොත් ඒ වතුර ගන්න බැහැ. අර වතුර ටික දිව්‍ය ඖෂධයක්. කක්කල් කැස්ස ජීවිතේටම ඉවරයි. එහෙම ලෙඩුන් දහස් ගණනක් අපි සුවපත් කරල තියෙනවා.ස්ත්‍රී ප්‍රදර හා නාරි රෝගවලට අපේ මල්වලින් එහි රේණු වලින් පුදුමාකාර සුවයක් ලබාගන්න පුළුවන්. රාත්‍රියෙම පිපිලා රාත්‍රියේම පරවෙන කඩුපුල් රේණු දිව ඔසුවක්.නාමල්, කඩුපුල්, නෙළුම්, නිල් මානෙල් මලින් පුදුමාකාර බෙහෙත් හදන්න පුළුවන්. දියවැඩියාව හොඳ කරන්න ගස් නිදිකුම්බා, බිම් කරල් හැබ, බිම් කොහොඹ, මස් බැද්ද, ගොකටු වගේ දේවල් වලින් විස්මිත බෙහෙත් හදන්න පුළුවන්. ගස්වල පිලිල හැදෙනවා වගේ මිනිස් ශරීරයේ ඇතුළතත් පිලිල හැදෙනවා. ඒවාට පිළිකා කියලා නමක් තිබ්බට ඒවත් අපේ වෙදකමේ හොඳ කරලා තියෙනවා.මා ළඟ තියෙන පැරණි පුස්කොළ පොත් ඒ බෙහෙත් නියම කරනවා. මට වෙනත් සුවිශේෂ ශක්තියක් නැහැ. ආයුර්වේද ශක්තිය හා විශ්ව ශක්තිය හිරු එළිය ආශ්‍රයෙන් ලබාගෙන මං කොරුන් ඇවිද්දනවා. ගොළුවන් කතා කරවනවා. ඇස් වපර හදවනවා.කටුපිල, කටු කරෝසන, කටු කරඬු, බිම් කරල් හැබබිම් කොහොඹ, ගොකටු, නෙරෙංචි මේවා පාවිච්චි කරලා පිළිකා හොඳ කරන්නත් පුළුවන්.ඇයගේ කතාවට සවන් දී සිටින විට ඇගේ වත්තේ ඇති විශාල වළක් මගේ නෙත ගැටෙයි. මම ඒ ගැන ද අසමි.වාසනාවට මෙන් ඒ වළෙන් ප්‍රතිකාර ගත් මැටියගනේ සරත් විජේරත්න ද වෙද හාමිනේගේ වත්තේ සිටියේය. ඔහු සමඟ මුලින් කතා කිරීමට මම පෙලඹෙමි.මට පුදුමාකාර වාත අමාරුවක් තිබුණා මහත්තයෝ. අවුරුදු දහයක් තිස්සේ බටහිර වෛද්‍යවරු ළඟට ගියා. හොඳ වුණේ නැහැ. මේ වෙද හාමිනේ ළඟට ඇවිත් මාස දෙකයි. දැන් හොඳයි. වෙද හාමිනේ කියන්නේ බුදු හාමුදුරුවන්ගේ කාලයේ ඉඳල ආපු ප්‍රතිකර්මයක් කළා කියලයි. බුද්ධදාස රජ්ජුරුවොත්, පරාක්‍රමබාහු රජ්ජුරුවොත් මේ පිළිවෙත් කරලා තියෙනවා කියලා වෙද හාමිනේ කිව්වා. අපි ඒ පිළිවෙත වෙද හාමිනේගෙන්ම අසමු.මහත්තයෝ මේ හතරැස් වළ අඩි 9 ක් දිගයි. අඩි 3 ක් පළලයි. අඩි දෙකක් ගැඹුරුයි. මුලින්ම අඩියක් පමණ කුරුඳු දරවලින් පතුල වහලා ගිනි තියනවා. ඒවායේ ගිනි අඟුරු ආවාට පස්සේ තව අඩියක් පස්වලින් වහනවා. ඒක උඩ පාවට්ටා, වාත භංග, නික, කොහොඹ, අරට්ට, බෙලි වගේ කොළ වර්ග තට්ටුවක් අතුරනවා. දැන් යට රස්නෙට උඩ තියෙන කොළ වර්ග හොඳට තැවෙනවා. ඊට පස්සේ ලෙඩාගේ ඇ‍ඟේ වාත විදුරංග සිද්ධාර්ථ වැනි තෙලක් සම්පූර්ණයෙන් තවරලා ලෙඩාව වළට බස්වලා එහෙට මෙහෙට මේ කොළ උඩ පෙරළෙන්න කියනවා. වතාවක් දෙකක් කරන කොට වාත රෝග හොයා ගන්න නැති වෙනවා. මේක බුදු හාමුදුරුවන්ගේ කාලේ ඉඳන් එන බෙහෙතක්.ඇගේ බෙහෙත් රාක්කය තුළ බොහෝ තෙල් වර්ග තිබේ. ඇගේ මිදුලේ අතුරා ඇති පැදුරුවල තවත් බොහෝ බෙහෙත් වර්ග වියැළෙමින් තිබේ. දුහුඳු නම් අමුතු වැලක් සහ බෙහෙතක් ගැන ඇය කීවේ එය අධික තරබාරු කාන්තාවන් කෙට්ටු කළ හැකි බෙහෙතක් බවයි. වෙඩි සන්නි තෛලය ඇය යොදා ගන්නේ අංශ බාධයෙන් කතා කිරිමට නොහැකි අයට කථන හැකියාව ලබා දීමට බලනහර ඇතිල්ලීමටය.මම ලෙඩකු දෙන්නකු මුණ ගැසීමට මාන බලමි. වෛද්‍ය තුමියට නිවාඩු දවසක් වුවද දුර බැහැර සිට පැමිණියෙකුට ඇය කරුණාවන්තව බෙහෙත් ලබා දෙන්නීය. එමතුදු නොව දිවා ආහාරය ද නොමසුරුව තම ගෙයින්ම ලබා දෙන්නීය.අරුණෝදයේ පිපුණු පින්න මලක් මෙන් සුන්දර සමින්ද්‍යා වයස අවුරුදු දොළහක පියකරු කෙල්ලකි. රාගම මහබාගේ අඩි විස්ස පාරේ සිට තම මෑණියන් කුමුදුනී සමඟ ඇය පැමිණ සිටියේ තවත් වරක් බෙහෙත් ගන්නටය. ඇයට තිබුණේ කථනාබාධයකි. වෙද හාමිනේගේ තෙල් ගැල්වීමෙන් පසු ඇයට දැන් ස්වර පණ ගැන්විය හැකිය. මම ඇය විමසමි.මගේ නම සමින්ද්‍යා. කැලණිය වෙදමුල්ල මහා විද්‍යාලයේ හත වසරේ ඉගෙන ගන්නවා. අවුරුද්දයි මාස අටක් යද්දි තමයි අම්මා දැනගෙන තියෙන්නේ මට කතා කරන්න බැරි බව. අම්මා මුලින් ‘ස්පීක් තෙරපි’ ක්‍රමයකට බටහිර වෛද්‍ය ප්‍රතිකාර ලබා දුන්නත් මට හරියටම කතා කරන්න බැරි වුණා. දැන් මං කතා කරන එක ඔබට තේරෙනවා නම් මේකට හේතුව මේ වෛද්‍ය තුමිය කියලා කියන්න කැමතියි.මේ විශ්ම කර්ම වෛද්‍ය තුමිය හමුවන්නට එන ඇත්තෝ ඇයට වැද නමස්කාර කිරීම උතුම් පූජාවක් ලෙස සලකති.මෙහි ඇති කෘෂ්ණාධිමෝදක නම් විශේෂ තෛලය උගුරේ ආබාධ සෙම ගතිය, නැති කිරීමට බෙහෙවින්ම මහෝපකාරී බව ද කියයි. බොහෝ දරුවන්ගේ කථනාබාධ නැති කිරීමට කුමාරි ආසවය නම් බෙහෙතක් ද මේ වෙද අම්මා හිඳවන්නීය. කෝමාරිකා මදය මී පැණි සමඟ අනා කෑමට දීම කථනාබාධ සුව කරන්නක් බව වෙද මෑණියෝ කීවාය.ඇයගෙන් පිළිසරණ ලැබු සුවහසක් ලෙඩුන් ගැන විස්තර මෙහි ලිවිය හැකිය. එහෙත් මේ ඊට අවස්ථාව නොවේ. පින් තකා දරුවන් වෙනුවෙන් මහ මෙහෙයක් කරන ඒ වෙද මෑණියන් අවසානයේදී මට කී කතාව ඉතා සංවේදීය. එය ඔබට නොකියා මා කෙසේ නම් මේ ලිපියට සමු දෙන්න ද?මහත්තයෝ, මං මේවා කරන්නේ පින් බලාගෙන මිසක් මුදල් හම්බ කරන්න නෙමේ.සල්ලි නැති දුප්පත් අයටත් මං අනන්තවත් සරණ වෙලා තියෙනවා. පෞද්ගලික ආයුර්වේද රෝහල්වලින් පාරම්පරික වෙද්දු සල්ලි වලට ගන්න හදන කාලයක් මේක. දේශීය වෛද්‍ය ඇමැතිවරු පත් වෙනවා ඒත් බලපත්‍ර තියෙන පැරණි වෛද්‍ය වරයකුටවත් බෙහෙතක් පිටතින් ගෙන්වන්නටත් බැහැ. රත්හඳුන්, සුදු හඳුන් වගේ වටිනා බෙහෙත් විතරක් නෙමේ වෙනිවැල්ගැට වලටත් අද බලපත්‍ර නැතිනම් අල්ලනවා. වෛද්‍ය බලපත්‍රය තියෙන අපිට ඒ බලපත්‍රය මොනවාට ද කියලා මං දන්නෙ නැහැ.අවුරුදු 10 - 15 තිස්සේ මට බෙහෙත් බඩු ගෙනත් දෙන මිනිස්සු දැන් පණ බයේ බෙහෙත් ටික වුණත් ගෙනත් දෙන්නෙ. මේවට විසඳුම් ලැබෙනව නම් මේ දේශීය වෙද කමින් මහ මෙහෙයක් අපිට කරන්න හැකි වේවි.මේ ආදරණීය වෙද අම්මා දහසක් දෑස්වල කඳුළු මකන්නියකි. ඒ දෑසේ සංවේදී කඳුළක් ඉතිරි කරන්නට ඔබට හැකි ද?උපාලි සමරසිංහඡායාරූපදුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=af1311032</link>
    <topic>අනේ පිඬු සිටාණන් පරදන අපේ කාලයේ මහා පියා</topic>
    <author> </author>
    <content> දරු සෙනෙහස ඉතාම ප්‍රබල ය. සංවේදී ය. හෘදයාංගම ය. එය සම් මස් ඇට, ඇට මිදුළු කකියවා වේදනා දෙන්නකි. දාරක ප්‍රේමයේ වේදනාව සම සිඳ මස් තුළට කා වදී. මස සිඳ ඇටවලට කා වදී. ඇට සිඳ ඇට මිදුළු මත දුක් දෙවයි. මා දැන් ලියන්නට යන්නේ එබඳු වේදනාවක කතාවකැ'යි මට සිතේ.මා දැන් සිටින්නේ රුහුණු මාගම් පත්තුවේ කරිවිලේ වතුරුවා රජමහ වෙහෙර භූමියේය. වියළි සුළඟින් එසැව ඒ මේ අත වැනෙන තුරු ගොමු සමූහය කන් කලු ගීයක් ගයයි. ඒ පින්බිමේ පිහිටි මේ අහසේ පිරි රන් නෙළුම කුමක්දැ'යි මගේ සිත විපිළිසර වෙයි. මේ ආසියාවේ ප්‍රථම රන් සෑය යි. ස්වර්ණමය චෛත්‍යය යි.මට සිතෙන හැටියට රුපියල් කෝටි පහළොවක වියදමෙන් එය දැන් නිම වී මෙහි ප්‍රතාපවත්ව සිටියි. මේ රන් නෙළුම යට සැඟැව ගිය ඒ පිය පුතු ප්‍රේමයේ කඳුළු කතාව අතිශය වේදනාකාරී ය. හෘදයාංගම ය. එමෙන්ම සුන්දර ය.මේ කතාව ඇසූ ඇසූ නෙත කඳුළින් පිරෙයි. තමා අතැර ගිය යොවුන් වියේ දෙවිසි හැවිරිදි එක ම පුත්‍රයා යස්වන්ත් වෙනුවෙන් එම පියා කළ මේ උත්තර රන් සෑය ඒ හේතුව නිසා ද විශිෂ්ට ය. අනෙක එහි තැන්පත් කැර ඇත්තේ ශ්‍රී දළදා වහන්සේගේ එම ප්‍රමාණයේ ම රන් අනුරුවකි. සෙංකඩගල පුරේ වැඩ වෙසෙන වාම ශ්‍රී දන්ත ධාතුන් වහන්සේ සෝමාවතී චෛත්‍යයේ වැඩ වෙසෙන දකුණු දළදා වහන්සේ හැරුණු කොට උන්වහන්සේලා ඇසුරේ සති කීපයක් පුද සත්කාර ලැබු මේ රන් දළදා වහන්සේ මේ චෛත්‍යය ගර්භා කොට සිටී. ඊටත් අමතරව මහා අතීතයක් පුරා භූමියේ විසිර තිබුණු පූජාර්හ පුරා වස්තු රැසක් ද එහි අන්තර්ගත ය.රන් තැටියක් මෙන් පිරිසුදු රත්තරනින්ම බැබළෙන මේ රන් සෑය වටා රනින් පිරියම් වූ ප්‍රමාණය කොතෙක්දැ'යි මම අසමි. එහෙත් වතුරුවා රජමහා විහාරාධිපති දෙනගම ධම්මරතන හිමියෝ නිසලව සිටියහ.“මහත්තයෝ, මේක කරපු මහා දානපතියා වියදම් කළ ගණන කියන්න කැමති නෑ. තමන්ගේ එකම පුතා වෙනුවෙන් මේ වගේ මහාර්ඝ වස්තුවක් ශාසනයට පුදලා ගණන් හිලව් හදන එක හරි නෑ කියලයි එතුමා හිතන්නෙ.”ඒ ප්‍රකාශයේ ද වරදක් නැත.ඉන්දියාවේ සහජාන් රජු තම මියගිය දේවිය වෙනුවෙන් ටජ්මහලක් ඉඳි කළේය. එහෙත් දාරක ප්‍රේමය වෙනුවෙන් මෙවන් මහඟු පින්කමක් කළ අවස්ථාවක් බෞද්ධ සාහිත්‍යයේ දීවත් මම අසා නැත්තෙමි. සම්පත් බැංකුවේ හිටපු සභාපති ආතර් සේනානායක ...... මේ අපූරු පියාය. ඇලෙස්ටයාර් යස්වන්ත් සේනානායක මේ පින්බර පුතණුවන් ය.සුවහසක් බෞද්ධයන් ගේ බුද්ධාලම්භන ප්‍රීතිය පතා ඒ ආදරණීය පියා මේ ගැන වචන කීපයක් කතා කළේය. ඔහු රනින් නිමකළ අඩි 72 ක් උස චෛත්‍ය රාජයා දෙසට අත් ඔසවා මෙසේ කීය. දෙනගම හාමුදුරුවෝ ද පසෙක සන්සුන්ව වැඩ සිටියහ.“මේක තමයි මගේ රත්තරන් පුතාගේ මාලිගාව. එයා හොඳට ඉගෙන ගත්ත දරුවෙක්. ලෝකයේ රටවල් ගණනාවක අපි සංචාරය කරලා තියෙනවා. ඒ හැම රටකම ජීවත් වෙලත් තියෙනවා. පුතා ශාස්ත්‍රපති උපාධිය සඳහා ඉගෙන ගනිමින් ඉන්නකොට අපි ලංකාවට ආවා.අපේ ගෙවල් කොල්ලුපිටියේ. ඒ අතර මේ රාජමහා විහාරයට කිලෝ මීටර් 3 ක් පමණ ඈතින් නිස්කලංකව සිටින්නට අපි ගෙයකුත් හැදුවා. පුතා මේ පන්සලට නිතර ආවා ගියා. මේ චෛත්‍ය හදලා තියෙන පින් බිමේ එයා නිතර ඇවිද්දා. එයාගේ පා පහස නොසිඹපු තැනක් මේ පින්බිමේ නැහැ.දවසක් එයා කිව්වා තාත්තේ මේ විහාරය ඓතිහාසිකයි. පූජනීයයි. මෙහෙ මොනවහරි දෙයක් කරන්ඩ කියලා. ඒ අතරෙදි මට තව සිද්ධියක් මතක් වෙනවා. මේ විහාරයට කිට්ටු අපේ වත්තේ ගේ හදන කාලේ මේ පන්සලට හැරෙන තුංමං හන්දියෙන් නිතර ආවා ගියා. ඒ යනකොට දැක්කා එතන තිබුණ බෝධිය ආරක්ෂා කළ පවුර කැඩිලා තියෙනවා.දවස් දෙක තුනක් ගියා කවුරුවත්ම මේක හදන්නෙ නැහැ. මං ඒක හැදෙව්වා. ඊට පස්සේ තමයි පුතා අර විදිහට කිව්වේ. එහෙම කියලා සතියක් ගියේ නැහැ පුතා ලංකාවට ඇවිත් මාස තුනක් ගිහින් තිබුණෙත් නැහැ. කො‍හොමහරි මෙයාට කොළඹදී “ඩෙංගු” හැදුණා. කොයිතරම් වියදම් කළත් මගේ අසරණ දරුවා බේරගන්න බැරි වුණා.මං එයාගේ අනාගතය වෙනුවෙන් හදාගෙන තිබුණු සියලු අපේක්ෂා වීදුරු බඳුනක් බිම වැටී බිඳුණ වගේ එක පාරම විනාශ වුණා. මං පුතාට සංසාරේ මෙවන් අකල් මරණයක් නොවෙන්න මේ විදිහේ රන් සෑයක් හැදුවා. මගේ පුතා මේ මාලිගාවේ දෙවි දේවතාවුන් එක්ක හැමදාම ඉඳීවී. අවසානයේ සැදැහැතියන්ගේ පින් අරගෙන නිවන් දකීවි... ඒ පියාගේ ප්‍රාර්ථනය එලෙසම ඉටුවිය යුතු යැයි අපගේ ද ප්‍රාර්ථනයයි.මේ අසිරිමත් රන් සෑය මේ මස 07 වැනි දා ජනාධිපති මහින්ද රාජපක්ෂ ශ්‍රීමතාණන් ගේ සුරතින් බෞද්ධයිනට පූජා කිරීම සිදුවෙයි. මේ ඓතිහාසික සෙල්ල කතරගම වතුරුවා රාජමහා විහාර අතීතය ගැන ඔබට යමක් ලිවිය යුතුය. මෙය රුහුණු රාජධානියේ උතුරු කෙළවර පිහිටි අති පෞරාණික සිද්ධස්ථානයකි. දුටුගැමුණු මහ නිරිදුන් තුන් සිංහලය එක්සේසත් කිරීම සඳහා සිවුරඟ සෙනඟ සමඟ අනුරාධපුරය බලා යන ගමනේදී කරිවිලේ ගම වතුරුවා නම් මේ රජ වෙහෙර වැඳ ආශිර්වාද ලබාගත් වග කියැවේ.අනතුරුව ඒ අසලම වූ මැණික් ගංතොටින් එතෙරව ගල්ගේ බුත්තල පෙදෙසට ගමන් ගත් බව පුරාවිද්‍යා මහැදුරු මැන්දිස් රෝහණධීරයෝ වරක් ප්‍රකාශ කළහ. පාලි රසවාහිනී ලංකාදීප උප්පත්ති කතාවේ මේ සිද්ධස්ථානය පිළිබඳව සඳහන් වන්නේ ‘වත්තුර ආර වෙහෙර’ යන නමිනි.මුලින් අක්කර 64 ක්ව තිබු විහාර භූමි භාගය පුරා තැනින් තැන දක්නට ඇති විවිධ ප්‍රාකාර බැමි සුසානයන් වළං කැබැලි, උළු කැබැලි, නිශ්ශංක මල්ල ටැම් ලිපිය, ටැම්පිට විහාර මන්දිර නටබුන් ක්ෂුද්‍ර චේතිය සම්ප්‍රදායට අයත් චෛත්‍ය රාජයාණන් එහි අනාදිමත් පූජනීය අතීතය මොනවට කියා පාන්නකි.මම නැවතත් විහාරාධිපති දෙනගම ධම්මරතන හිමියන් විමසමි. “මම ඔය අඩි 72 උස චෛත්‍යයේ කොත් කැරැල්ල ළඟටත් නැඟල තියෙනවා. මේ වගේ වටිනා පින්කමක් කරගන්ට ඊට සහභාගි වෙන්ට මට මගේ ජීවිතයේ කිසිම දිනක ලැබෙයි කියලා මං හිතුවෙත් නැහැ. ඒත් මේ ආතර් මහත්මයා කිසිම පැකිළිමකින් තොරව නොමසුරුව මෙය නිර්මාණය කළා.යස්වන්ත් ආදරණීය පුතණුවන් වෙනුවෙන් මේ උතුම් පියා කළ පුණ්‍යකර්මය අතිවිශිෂ්ටයි. මේ විතරක් නෙමේ එතුමා රටපුරා නොයෙක් තැන්වල උතුම් පින්කම් සිදුකළ දානපතියෙක්. මේ කළ පිනෙන් ඒ දරුවාටත් ඒ පියාටත් ඒ මවටත් පවුලේ සැමටත් ජීවන ගමනේ කෙළවර නිවන් සුව ලබන්නට හේතු වාසනා වේවා යැයි මං ප්‍රාර්ථනා කරනවා” උන්වහන්සේ කීහ.මෙතෙක් වේලා සාමීචියේ යෙදුණු අපි නැවත චෛත්‍යයේ රන් පිරියම හා කොත් කැරැල්ල දෙස බලන්නෙමු. මට නැවත ප්‍රශ්නයක් නැ‍ඟේ.මේ රත්තරන් ගෙනාවේ තායිලන්තයෙන් මේවා නැවත නැවත අවුරුදු සිය ගණනකටවත් පිරියම් කරන්න ඕන නැහැ. හැමදා රනින් බැබළේවි. මේකෙ චූඩා මාණික්‍යය ගෙනාවේ චෙක් රාජ්‍යයයෙන්. මේ ගඩොල් ලෙඩ් පිස්ටල් පාෂාණයෙන් හදල තියෙන්නේ. ලංකාවේ උසම චූඩා මාණික්‍ය තියෙන්නේ මේ රන්සෑයේ. එය අඟල් 32ක් උසයි. හිමියෝ උත්තර දුන්හ.ආතර් සේනානායක පින්වතාණෝ දොහොත් මුදුන් දී පුත්‍ර ස්මරණ රන් සෑය වඳිති.“අපේ නායක හාමුදුරුවෝ ජනාධිපති තුමාගෙන් කළ ඉල්ලීම එතුමා පිළිගත් එක මටත් ආස්වාදයක්. මගේ පුතා වෙනුවෙන් හදපු ඒ මහා සෑය ඒ වගේ පින්වත් රාජ්‍ය නායකයෙකුගෙ සුරතින් විවෘත කිරීමත් පිනක්. මට මතක හැටියට 2012 අවුරුද්දෙ ඔක්තෝබර් මාසෙ 31 වැනිදා හරියටම මීට අවුරුද්දකට පෙර පෙරවරු 9.50 ට යෙදුණු සුබ මොහොතින් මෙහි වැඩ ආරම්භ කළා.පුරාණ චාරිත්‍ර අකුරට රැක්කා. රුහුණු කතරගම මහා දේවාලයේ මංගල හස්ති රාජයා වන වාසනා හස්ති රාජයා තමයි මංගල ශිලා ප්‍රතිෂ්ඨාපනය කළේ. එදත් මෙතැන සම්භාවනීය ප්‍රභුවරු පිරිසක් හිටියා. පුතා නැති වුණේ 2012 මැයි මාසේ. පුතා නැතිවෙලා අවුරුදු 1 1/2 යන කොට එයා වෙනුවෙන් මේ වගේ දෙයක් කරන්නට ලැබීම පියෙක් හැටියට මට විශාල ආඩම්බරයක්.එදාට මා මගේ පුතා වගෙ දරුවො බේරගන්ඩ ඩෙංගු කලින් හඳුනා ගැනීමේ විශේෂ මැෂිමක් මෙහි රෝහලකට පරිත්‍යාග කරනවා.මගේ පුතා සංසාරේ ආයෙත් අකාලයේ මියයන්ට එපා. මේ මාලිගාවේ කොත් කැරැල්ලෙ රැඳිලා. පින් ගන්ඩ ඒ ටික විතරයි මට දැන් කියන්න තියෙන්නෙ.ඒ දෑස අතරින් නැඟුණු කඳුළු කැටිය රූරා වැටෙන්නට පෙර මම මේ කතාවට තිත තබමි.උපාලි සමරසිංහ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=af1311033</link>
    <topic>ලෝකෙ ගැන නො දන්න අය; සමුළුව විවේචනය කරනවා</topic>
    <author>සංවාදය</author>
    <content>මෙවර ශ්‍රී ලංකාවේ පවත්වන පොදු රාජ්‍ය මණ්ඩලීය නායක සමුළුව අපේ රටේ දිගු කාලීන සංවර්ධනයකට මුළු ලෝකයම කැඳවා ගැනීමේ සමාරම්භක අවස්ථාවක් බව ග්‍රාමීය කටයුතු පිළිබඳ ජ්‍යෙෂ්ඨ අමාත්‍ය ආතාවුද සෙනෙවිරත්න මහතා කියයි. මේ ඇමැතිවරයා සිළුමිණ සමඟ සංවාදයකට එක්වෙමින් දැක්වූ අදහස් ය.පොදු රාජ්‍ය මණ්ඩලීය සමුළුව අපේ රටේ පැවැත්වීම සල්ලි නාස්තියක් යැයි විපක්ෂයේ සමහරුන් පවසනවා. ඒ ගැන ඔබගේ අදහස කුමක් ද?එහෙම කියන්නේ ඒ අයගේ නොදැනුවත්කම නිසා. මේ පොදු රාජ්‍ය මණ්ඩල සමුළුව ශ්‍රී ලංකාවේ පැවැත්වීමෙන් ලැබෙන ප්‍රතිලාභ අතිවිශාලයි. ඒ ප්‍රතිලාභ වසර 10 - 15 ක් තිස්සේ නොව ඉදිරියට වසර 100 ක් 110 ක් පුරා ලැබෙනවා. මේ සමුළුව අපේ රටේ පැවැත්වීමත් සමඟ ම මහින්ද රාජපක්ෂ ජනාධිපතිතුමා පොදු රාජ්‍ය මණ්ඩලීය සභාපති ධුරයට පත්වෙනවා ඒ සමඟ පොදු රාජ්‍ය මණ්ඩලයේ සියලු රටවල් එක්ක සුහද වාතාවරණයක් ඇතිකරගෙන ප්‍රතිලාභ ලබන්න අපට පුළුවන්.ඔබගේ වසර 63 ක දේශපාලන ජීවිතයේ ලැබු අත්දැකීම් අනුව පොදු රාජ්‍ය මණ්ඩලීය සමුළුව අපේ රටේ පැවැත්වීමේ සුවිශේෂ වැදගත්කම කුමක් ද?අපේ රට දූපතක්. ජනගහනයත් අඩුයි. ප්‍රමාණික ලෙස රට කුඩා යි. මේ රට පිළිබඳ ලෝකය දන්නවා අඩුයි. අපි ඉන්දියන් සාගරයේ මුතු ඇටය කියනවා, ලෝකෙන් උතුම් රට ලංකාවයි කියනවා. ඒත් ලෝකයට අපේ රට ගැන වටහා ගන්න ලොකු සිදුවීමක් වෙන්න ඕනැ. බුදු දහම ව්‍යාප්තිය, ක්‍රිකට්, ත්‍රස්තවාදය ආදිය මඟින් අපේ රට ගැන ප්‍රසිද්ධියක් ලැබිලා තිබෙනවා.සිරිමාවෝ බණ්ඩාරනායක මැතිනියගේ කාලේ තිබුණු නොබැඳි සමුළුව. ඒ 1976 දී ඒකට රාජ්‍ය නායකයෝ 100 ක් විතර ආවා. ඒකෙදි ලෝකයට අපේ රට ගැන යම් ප්‍රසිද්ධියක් ලැබුණා. ඊළඟට තමයි මේ සමුළුව තියෙන්නේ අපේ පොදු රාජ්‍ය මණ්ඩලයේ නායක සමුළුව.අද එදාටත් වඩා ජනමාධ්‍ය දියුණුයි. එදා නොතිබුණු මාධ්‍ය ආයතන, ඊමේල්, ෆේස්බුක්, වෙබ් අඩවි අද තිබෙනවා. ඒක නිසා ඒ කාලේ තිබුණාට වඩා විශාල ප්‍රචාරයක් දැන් ලැබෙනවා.මේ සඳහා 4000 - 5000 ක් විදේශිකයන් පැමිණෙනවා. ඒ ඒ විවිධ ව්‍යාපාරිකයන්, වෘත්තිකයන්, ජනමාධ්‍යවේදීන් පැමිණෙනවා. ඒ නිසා අපේ රට ගැන දැනුමක් දෙන්න හොඳම ප්‍රචාරක මාධ්‍යයක් තමයි මේ සමුළුව. ඒක සාර්ථක කරගන්න පූර්ණ සහාය ලබාදිය යුතුයි.කොළඹ නගරය අලුතින් නවීකරණය කරන එක ගැන සමහරු විවිධ මත පළ කරනවා.ලෝක රාජ්‍ය නායකයෝ 50 - 60 ක් එන මේ සමුළුව පවත්වන කොළඹ නගරය ලස්සනට තිබුණේ නැත්නම් අපිට හරි අවනම්බුවක් වෙන්නේ. මේ පොදු රාජ්‍ය මණ්ඩලීය නායක සමුළුව අවුරුදු දෙකකට වරක් පවත්වනවා. පවත්වන රටේ නායකයාට සමුළුවේ සභාපතිත්වය අවුරුදු දෙකකට ලැබෙනවා.මේකෙදි ලැබෙන වාසිය තමයි අපේ රටට මෙවර එන රාජ්‍ය නායකයෝ මඟින් අපේ රටේ සුන්දරත්වය සංස්කෘතික වටිනාකම ආගන්තුක සත්කාරය පිළිබඳව ලොකු ප්‍රචාරයක් ලබාදීමට හැකියාව ලැබීම. මේ රටේ මෙවර සමුළුව තිබුණු විට ඒ පිළිබඳ රට පිළිබඳව ක්ෂණිකව ලෝකෙටම තොරතුරු යනවා. වෙබ් අඩවිවලින් ඊ මේල්වලින් මේවා විනාඩි 2 - 3 ක් ඇතුළත ඡායාරූප සහිතව ලෝකය පුරා ප්‍රචාරය වෙනවා.මේ තත්ත්වය ලෝකයේ ජනතාව අපේ රට කෙරෙහි පොලඹවා ගැනීමට අද්දවා ගැනීමට විශාල මෙහෙවරක් වෙනවා. අපිට ඒ ප්‍රචාරය නිසා අපේ රටට ලොව පුරා ලොකු කීර්තියක් අත්කරගන්න පුළුවන්.ඉන්දියාව වැනි රටවල සමහර පිරිස් අපේ රට විවේචනය කරලා තිබෙනවා. මේ සමුළුවෙන් ඒවාට නිසි පිළිතුරු දෙන්න පුළුවන් නේද?ඔව්, අපේ රටේ අතීතය අවුරුදු 4000 ක් දක්වා යනවා. මොහොන්දේජාරෝ - ගරප්පා වගේ පැරැණි ශිෂ්ටාචාරවලට සමාන්තරව අපේ රටේත් ජනාවාස තිබුණා. අප්‍රිකාව, ඇමෙරිකාව ජනාවාස වෙලා. දියුණු වුණේ අවුරුදු 1000 කට පෙර සිටයි. නමුත් අපි අවුරුදු 3000 - 4000 කට පෙර සිටම ජනාවාස ඇතිකරගෙන ජීවත්වෙලා තිබෙනවා.ඒ අනුව අපේ රටේ වාරි කර්මාන්තය ගෘහ නිර්මාණ ශිල්පය, චෛත්‍යය හදල ඉටුකළ ආගමික සංහිඳියාව, සඳකඩ පහණ, සීගිරිය වැනි කලා සංස්කෘතිකාංග අපට තිබෙනවා. සිංහරාජය, සිරිපාදය, සීගිරිය වැනි ස්ථාන ලෝක උරුම බවට පත්කරමින් තිබෙනවා.අපේ රටේ ඓතිහාසික ලෝක උරුමයන් තිබෙන රටක්.මේවා ඔක්කොම අපේ රටට එන නායකයන් හා ජනමාධ්‍ය මඟින් ලොව පුරා යනවා. ඒ මඟින් අපේ රටට ජාත්‍යන්තර වශයෙන් සංස්කෘතික වශයෙන් ලැබෙන ප්‍රචාරය අතිමහත්.මේ සමුළුවට සමාන්තරව තරුණ හා ව්‍යාපාරික සමුළුවක් ද පවත්වනවා. ඉන් අපේ රටට ලැබෙන ප්‍රතිලාභ අවමයි කියලා සමහරු පවසනවා?ඒක වැරැදි මතයක්. ඒ සමුළු දෙකෙන් තමයි වැඩිපුර ප්‍රචාරයක් රටට ලැබෙන්නේ. තරුණ සමුළුව නිසා ඒ ඒ රටවල තරුණ පරපුරට අපේ රට ගැන අවබෝධයක් ලැබෙනවා.ලෝකයේ මහා පරිමාණ ව්‍යාපාරිකයන් ද එක්වන පොදු රාජ්‍ය මණ්ඩලීය ව්‍යාපාරික සමුළුව මඟින් අපේ රටට ඉදිරියේදී ලොකු ආයෝජන රැසක් ලබාගන්න පුළුවන් වෙනවා.සමුළුවට එන පිරිස රටේ සුන්දර ස්ථාන පාරිසරික ලෙස වැදගත් ස්ථාන නැරැඹීමට යනවා. ඒවා පිළිබඳවත් තොරතුරු ලොව වෙබ් අඩවි, පුවත්පත්, රූපවාහිනි මාධ්‍ය මඟින් ලොව පුරා ප්‍රචාරය වූ විට අපිට ඉදිරියේදී සංචාරක ව්‍යාපාරය අතින් ලොකු ප්‍රවර්ධනයක් ඇතිවෙන්න පුළුවන්.මේ සමුළුව නිසා රටට ලැබෙන ප්‍රතිලාභ තාවකාලිකයි කියල සමහර විපක්ෂ මන්ත්‍රීවරු පවසනවා. ඒ පිළිබඳ අදහස?ඒක අමූලික බොරුවක්. මේ සමුළුව නිසා රටේ ඉදිරි සංවර්ධනයට අවශ්‍ය ආධාර, ණය ආදිය අපට ඒ බලගතු රටවල රාජ්‍ය නායකයන් වෙතින් ලබාගන්න අවස්ථාව ලැබෙනවා. ඉන් රටට වැදගත් දිගුකාලීන සංවර්ධන ව්‍යාපෘති ක්‍රියාත්මක කරන්න පුළුවන්. වාරිමාර්ග, මහාමාර්ග, විදුලිබල ව්‍යාපෘති ක්‍රියාත්මක කළ විට ලැබෙන ප්‍රතිලාභ පරම්පරා තුනකට ඇති.මේ සමුළුවට එන මාධ්‍යවේදින් විදේශ නියෝජිතයන් රට පුරා සුන්දර ස්ථානවලට යනවා. සිංහරාජය, යාල, විල්පත්තුව, නුවරඑළිය, සීගිරිය, අනුරාධපුර, පොලොන්නරුව, හම්බන්තොට වගේ ප්‍රදේශවල ඒ අය සංචාරය කරාවි. එවිට ඒ තොරතුරු ඒ රටවල ජනමාධ්‍යවල පළවූ විට අනාගතයේ අපේ රටට ලොකු සංචාරක ආකර්ෂණයක් ලැබෙන එක සක්සුදක් සේ ස්ථිරයි.අපේ තේ කර්මාන්තය, රබර් කර්මාන්තය, සුළු අපනයන බෝග පිළිබඳවත් මේ මඟින් ලොවටම හඬගා කියන්න පුළුවන්.මේ අනුව අපේ රටට මේ සමුළුව මඟින් මෙතෙක් නොවූ විරූ ප්‍රතිලාභ ලෝකෙන් ලබාගන්න පුළුවන්. මේ සමුළුව රටේ මෙතෙක් නොවූ විරූ සංවර්ධනයකට ලෝකය කැඳවා ගැනීමේ හොඳ ප්‍රවණතාවක් මේකෙන් ඇතිකරන බව මම අවධාරණය කරනවා.ඇමැතිතුමා කොහොම ද මේ සැරේ දැයට කිරුළ? ඔබතුමාගේ බලප්‍රදේශය වන කෑගල්ලටත් ලොකු වැඩක් ඒකෙන් වෙනවා නේද?ඔව්, අපේ දිස්ත්‍රික්කයේ මෙතෙක් නොවු විරූ සංවර්ධනයක් දැයට කිරුළෙන් සිදුවේගෙන යනවා.මම අම්පාරට දැයට කිරුළ දෙන්න යන වෙලාවේ ජනාධිපතිතුමාගෙන් ඉල්ලා සිටියා කෑගල්ලට මේක දෙන්න කියලා. ඒ වෙලාවේ කෑගල්ල දිස්ත්‍රික්කයේ පාරවල් තමයි ලංකාවේ අඩුවෙන්ම සංවර්ධනය වෙලා තිබුණේ.ඒ අනුව මේ සැරේ අපට ජනාධිපතිතුමා දැයට කිරුළ කෑගල්ලටත් ලබා දුන්නා. මේ සැරේ වයඹ පළාතට අමතරව අපේ දිස්ත්‍රික්කයේ මාර්ග සියල්ලම මේ යටතේ නවීකරණය වී ඉදි වෙනවා.ඒ වුණාට ඇමැතිතුමා ඔබේම දිස්ත්‍රික්කයේ එජාප මන්ත්‍රීවරු පවසන්නේ දැයට කිරුළෙන් වැඩක් කෙරෙන්නේ නැහැ ප්‍රචාර විතරයි කියලා?ඒ අයට මේකෙන් කරන සංවර්ධනය තේරෙන්නේ නැහැ. මේ සැරේ ජාතික නිදහස් දින උත්සවය පැවැත්වෙන්නේ කෑගල්ල දිස්ත්‍රික්කයේ. දැයට කිරුළ ප්‍රධාන උත්සවය තියෙන්නේ කුලියාපිටිය ප්‍රදේශයේ.මේ සැරේ වෙනදාට වඩා විශේෂ දෙයක් දැයට කිරුළෙන් සිදුවුණා. ඒ ගමින් ගමට ජංගම සේවා පැවැත්වීමයි. මේක මෙතෙක් කල් දැයට කිරුළ යටතේ සිදුවුණේ නැති දෙයක්. ඒ ජංගම සේවයට පැමිණෙන ගම්වාසීන්ට පෞද්ගලික ප්‍රශ්න පමණක් නොවේ අලුත් යෝජනාවක් වුවත් ඉදිරිපත් කිරීමට අවස්ථාව සැලසෙනවා. පොදු ඉල්ලීම් ඉදිරිපත් කිරීමට පුළුවන්. සෞඛ්‍ය, අධ්‍යාපන, වාරිමාර්ග, කෘෂිකාර්මික ප්‍රශ්න මේ යටතේ ඉදිරිපත් කරනවා. මේ සැරේ මේ ගම්වල ඉතිහාසයේ ප්‍රථම වරට රාජ්‍ය නිලධාරීන් 150 ක් විතර පැමිණුනා. තමන්ගේ දුක් ගැනවිල්ල සුබසාධක ප්‍රශ්න පිළිබඳව කරුණු ඉදිරිපත් කරන්න පුළුවන්. මීට අමතරව ගම්වල අයගේ, සෞඛ්‍ය ප්‍රශ්න ගැන වෛද්‍යවරු පරීක්ෂා කර බැලුවා. ඒ අනුව මූලික සෞඛ්‍ය සංරක්ෂණ කටයුතු සාර්ථකව සිදුවුණා.මේවා දැයට කිරුළ යටතේ සිදුවුණු ජනතාවට වැදගත් සංවර්ධන වැඩ නෙමේ ද? කියා මම ඔය විපක්ෂ මන්ත්‍රීවරුන්ගෙන් අහනවා.ඒ අයට කුරුඳු පොලුවලින් ගහගන්නවා ඇරෙන්න රටේ සංවර්ධනය පිළිබඳව බලන්න වෙලාවක් නැහැ.ඔබතුමා එහෙම කිව්වට මංගල සමරවීර මන්ත්‍රීවරයා කියන්නේ ඒ මහතා මරන්නත් කුමන්ත්‍රණයක් ක්‍රියාත්මක කරන බවනේ. මේ ගැන ආණ්ඩුවේ ජ්‍යෙෂ්ඨ ඇමැතිවරයෙක් ලෙස ඔබ මොකද කියන්නෙ?අනේ මංගල . එයා අපිටවත් රජයටවත් දකුණු පළාතටවත් අභියෝගයක් නෙවේ. පරාජිත පක්ෂයක තවත් දේශපාලනඥයෙක් පමණයි. එයාට ගහලා මරලා කාටවත් මොනවා ද කරගන්න තියෙන්නෙ. ඕවා ජනප්‍රිය වෙන්න කියන ගැලරියේ කතා.ජ්‍යෙෂ්ඨ දේශපාලනඥයෙක් විදියට අද එජාපයේ පරාජිකත්වය පිළිබඳව ඔබ හිතන්නේ මොකක් ද?එජාපයේ අසාර්ථක බව තිබෙන්නේ ප්‍රතිපත්තියක් නැති ප්‍රතිපත්ති නිසා. එජාපය මේ විදියට පරදින්නේ රනිල් මහත්තයාගේ නායකත්වය වැරැදි නිසාම නෙමේ. මහින්ද රාජපක්ෂ ජනාධිපතිතුමා කෙරෙහි ජනතාව දක්වන සැලකිල්ල ගෞරවය නිසා.අපේ ජනාධිපතිතුමා මේ රටේ ක්‍රියාත්මක කරන දැයට කිරුළ, දිවි නැඟුම ඇතුළු යෝධ සංවර්ධන වැඩ පිළිවෙළ, එසේම යුද්ධය අවසන් කිරීම වැනි කරුණුත් ජනතාවගේ සිත් තුළ තිබෙනවා. ඒවාට කෘතගුණ සැලකීමට ජනාධිපතිතුමා කෙරෙහි තව අවුරුදු 30 - 35 ක් වුවත් අපේ රටේ ජනතාව විශ්වාසය පළ කරනවා. ඒ නිසයි එජාපය මෙහෙම පරදින්නේ. මොන නායකයෝ එජාපයට ආවත් මහින්ද මහත්තයාගේ මේ ආණ්ඩුව පරද්දන්න බැහැ.සංවාදයනිහාල් පී. අබේසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=af1311034</link>
    <topic>සල්ලි දුන්නොත් මම ඔලිම්පික් පදක්කමක් ගන්නවා</topic>
    <author>ජාතික වූෂු ශූර</author>
    <content>ජාතික මට්ටමෙන් ඉදිරියට එන ක්‍රීඩක ක්‍රීඩිකාවන්ගේ එකම සිහිනය වන්නේ ඔලිම්පික් පදක්කමක් දිනා ගැනීම වුවත් අඩුම තරමේ ඔලිම්පික් උලෙළක් නියෝජනය කරමින් තරග වැදෙන්නට හෝ අවස්ථාවක් හිමි වේදෝ යන පැනය වර්තමානයේ අප ඉදිරියේ තිබේ.ආසියානු පදක්කම් පවා අඩු වැඩි වෙමින් රටට ලැබෙන වකවානුවක ක්‍රීඩා අමාත්‍යාංශයේත්, ක්‍රීඩාවට වගකිව යුතු බලධාරීන්ගේත් අවධානය ‍ඒ වෙත යොමු වෙනු ඇතැයි සිතමු. ලක්මාතාව ඔලිම්පික් පදක්කමකින් සැරසීමේ සිහිනය සිත දරා, ඒ සිහිනය සැබෑ කරගන්නට දුෂ්කර ක්‍රියා කරන ක්‍රීඩකයකු අපට හමුවිය.වූෂූ ක්‍රීඩාවත්, මල්ලව පොර ක්‍රීඩාවත් එකසේ ප්‍රගුණ කරමින් එම ක්‍රීඩා දෙකට ම දස්කම් දක්වන ඔහු රට වෙනුවෙන් පදක්කම් ගණනාවක් ම ලබා දී ඇති අතර, එම ජාතික සංචිත දෙකට ම ඇතුළත්ව සිටී.පාසල් වියේ සිටම ක්‍රීඩාවට යොමුවී ආසියාවේත් අන්තර්ජාතිකවත් අපේ රට නියෝජනය කරමින් සුවිශේෂී ජයග්‍රහණ රැසක් ලබා ඇති ඔහු ශ්‍රී ලංකා ජාතික වූෂු ශූරයා වන එන්.අයි.ඩී. අබේරත්නයි. ලබන 30 වැනිදා සිට නොවැ 07 වැනිදා දක්වා මැලේසියාවේ පැවැත්වෙන ලෝක වූෂූ ශූරතා තරගාවලියට දිවයිනෙන් පිටත් වීමට පෙර සිළුමිණ සමඟ කළ සම්මුඛ සාකච්ඡාවයි මේ.ඔබේ නම -නැලිගමගේ ඉෂාන් ධම්මික අබේරත්න.ක්‍රීඩා ක්ෂේත්‍රයේ ඔබ හඳුන්වන්නේඑන්.අයි.ඩී. අබේරත්න නමින්.ඔබේ පෞද්ගලික විස්තර ටිකක් කිව්වොත්.මගේ ගම ගම්පහ කොරසෙ. තාත්තා එන්.ජී. අබේරත්න. අම්මා කේ.පී.ජී. චන්ද්‍රලතා. අක්කා ගයානි චන්දුලා. මල්ලි දුමින්ද ඉරෝෂන්. ගම්පහ ගෝතමී කනිෂ්ඨ විදුහලෙන් මූලික අධ්‍යාපනය ලබා පසුව ගම්පහ බණ්ඩාරනායක මහා විද්‍යාලයට ඇතුළත් වෙලා උසස් අධ්‍යාපනය ලැබුවා.ඔබ මේ ක්‍රීඩාවට යොමුවෙන්නෙ.ගම්පහ බණ්ඩාරනායක විදුහලේ 8 වසරේදී මුලින්ම මම වූෂු සහ රෙස්ලින් ක්‍රීඩාව කරන්නෙ. ඉන්පස්සෙ 9 වස‍රේදී බොක්සිං ක්‍රීඩාවට යොමුවෙනවා. අපෙන් තමයි ගම්පහ බණ්ඩාරනායක විදුහලේ බොක්සිං ක්‍රීඩාව ආරම්භ වෙන්නෙ. 10 වස‍රේදී (1998) වූෂූ, රෙස්ලින් සහ බොක්සිං යන ක්‍රීඩා තුනේම ජාතික පාසල් ශූරයා වනවා. ඉන්පස්සෙ 2003 දක්වා එක දිගට ම ජාතික පාසල් ශූරයා වනවා.බොක්සිං ක්‍රීඩාවෙන් ලබාගෙන ඇති ජයග්‍රහණ ගැන කිව්වොත්.2002 වසරේදී පැවැත්වුණු ටී.බී. ජයා පාසල් ජාතික බොක්සිං ශූරතාවලියේදී 2 වැනි ස්ථානය දිනා ගත්තා.2007 වසරේ දී ගම්පහ දිස්ත්‍රික් බොක්සිං ශූරතාවලියේ පළමු තැන දිනාගෙන තිබෙනවා.මේ ක්‍රීඩා තුනෙන් ඔබ පාසල් කාලයේ වැඩියෙන් ම දක්ෂතා දක්වල තියෙන්නෙ මල්ලව පොර ක්‍රීඩාවට.1999 සිට 2010 දක්වා බස්නාහිර පළාත් මල්ලව පොර ශූරතා තරගාවලියේ පළමු ස්ථාන දිනා ගනිමින් ශූරයා වුණේ මම. 2000 වසරේදී පාසල් ජාතික මල්ලව පොර ශූරතා තරගාවලියේදී (School National wrestling championship) පළමු තැන දිනාගෙන ශූරයා වුණු මම 2001, 2002 වසර දෙකක් පිට පිටම පළමු වැනියා වෙමින් ශූරතාව රැකගත්තා. 2000 වසරේ සිට 2003 දක්වා පාසල් වර්ණ දිනා ගත්තා. 2001 වසරේදී පාසල් ජාතික මල්ලවපොර ශූරතාවලියේදී හොඳම මල්ලව පොර ශූරයා වුණා.ඒ ව‍ගේම 2001 වසරේදී ශ්‍රී ලංකා ක්‍රීඩා සභාව මගින් මල්ලව පොර සඳහා ශ්‍රී ලංකා වර්ණ දිනාගන්නවා.1999 සිට 2010 දක්වා ගම්පහ දිස්ත්‍රික් මල්ලව පොර ශූරයා වුණු මම 1999 සිට 2010 දක්වා බස්නාහිර පළාතේ මල්ලව පොර ශූරයා වුණා. 2000 වසරේ කොළඹ නගරාධිපති කුසලාන පළමු තැන දිනා ගනිමින් ශූරයා වනවා.ඔබ සමස්ත ලංකා පාසල් ශූරයා වීමේ විශේෂත්වයක් තිබෙනවා.ඔව්. 2001 වසරේ දී මම ජාතික පාසල් ශූරයා වෙනවා. ඒ පාසලේ 12 වසරේදී. ඒ වෙනකොට මට වයස 17 යි. ජාතික පාසල් ශූරයා වුණු ළාබාලම ක්‍රීඩකයා ලෙස මම වාර්තාවක් පිහිටුවනවා. ඒ වාර්තාව තවමත් කිසිවෙක් බිඳ දමා නැහැ. ඒක තමා විශේෂත්වය.ඔබට විදේශීය පුහුණුවීම් ලැබෙන විදිහ ගැන කිව්වොත්.2001 වසරේ මම උසස් පෙළ විභාගය ලියන්න සූදානම් වෙනකොට මට චීනයේ ෂැංහයි වල වූෂූ ක්‍රීඩා විශ්ව විද්‍යාලයට (shanghai sports university) වැඩිදුර පුහුණුව සඳහා ශිෂ්‍යත්වයක් ලැබුණා. මම ගණිත අංශයෙන් උසස් පෙළ කළේ. විභාගය ලියන්නෙ නැතුව මම ඊට සහභාගි වුණා. මාත් සමඟ තවත් පාසල් කීපයකම ක්‍රීඩකයින් 16 දෙනෙක් සහභාගි වුණා. මම එම කණ්ඩායමේ නායකයා හැටියටත් කටයුතු කළා.ඉන්පස්සෙ 2011 වසරේ ෂැංහයිවල shi - sha - ttai Sports Training University එකට පුහුණුව සඳහා ශිෂ්‍යත්වයක් ලැබෙනවා. මේ සඳහා යන්න බැසිල් රාජපක්ෂ ඇමැතිතුමාගේ බිරිය පුෂ්පා රාජපක්ෂ මහත්මිය අනුග්‍රහය දැක්වූවා.පසුගිය මැයි මාසයේ නැවතත් මට ජපානයේ ටෝකියෝ නුවර වූෂු පුහුණුවක් සඳහා සහභාගි වීමට ශිෂ්‍යත්වයක් ලැබුණා.මේ ක්‍රීඩාව නිසා ඔබේ අධ්‍යාපන කටයුතු අඩාල වුණාද?එහෙම කිසිම අඩාල වීමක් වුණේ නැහැ. ඉගෙන ගන්න ගමන් කාලය කළමනාකරණය කරගෙන ක්‍රීඩාවේ පුහුණුවීම් කරගෙන තමයි මේ ජයග්‍රහණ ලබා ගත්තෙ.ඒත් චීනයේ පුහුණුවට ගිය නිසා මට උසස්පෙළ විභාගය ලියන්න බැරි වුණා. පස්සෙ මම උසස් පෙළ ලිව්වා. මම උසස් පෙළ සමත් වෙනවා. කටුනායක ඉංජිනේරු තාක්ෂණ ආයතනයේ Telecom and Electronic Enginears පාඨමාලාවට සම්බන්ධ වුණා.ඒත් මට තවම ඒ විභාග සම්පූර්ණ කරගන්න බැරි වුණා. ඒකට හේතුව විවිධ තරගාවලි වලට සහභාගි වීමත්, ඒ සඳහා දැඩි පුහුණුවීම් කරන්න සිදුවීම නිසා.අධ්‍යාපනය සාර්ථක කරගන්නට බැරිවීම නිසා ඔබ ඉන්නේ කලකිරීමෙන් ද?මා සමඟ ඒ පාඨමාලාව හැදෑරූ අය දැන් උසස් රැකියාවල නියැළෙනවා. ඒත් මම තාමත් එහි ශිෂ්‍යයෙක්.කරාතේ, ජූඩෝ කුංග් ෆු මේ අපි අහලා තියෙන සටන් ක්‍රම. වූෂු කියන්නෙ සටන් කලාවක් ද? ක්‍රීඩාවක් ද?චීන භාෂාවෙන් වූෂූ කියන්නෙ චීනයේ සටන් කලාව කියන එක.කුංග් ෆු කියන්නෙ නිපුණ පුද්ගලයා නිවැරැදි පුද්ගලයා කියන එක. කුංග් ෆු චිත්‍රපටය නිසා තමයි අපේ අය මෙය සටන් කලාවක් ලෙස තේරුම් අරගෙන තියෙන්නෙ. නමුත් ඇත්ත කතාව තමයි ‘කුංග් ෆු’ කෙනෙක් තමයි ‘වූෂූ’ කරන්නෙ.කුංග් ෆු කියන්නෙ නිපුණ පුද්ගලයා සටන් කලාව මහන්සි වී හදාරයි කියන එක තමයි එහි නියම තේරුම.අනෙකුත් සටන් කලා සමඟ මෙහි ඇති විශේෂත්වය.වූෂූ සටන් කලාවේ බහුලව තිබෙන්නෙ භාවනාමය පැත්ත. මොකද බුදු දහම ඇසුරෙන් තමයි මෙය බිහිවන්නෙ. වසර හාරදහසකට පමණ පෙර චීනයේ ඌනාට් ප්‍රාන්තයේ ජීවත් වුණු බෝධි ධර්ම තුමා තමයි මෙහි ආරම්භකයා ලෙස සලකන්නෙ. අතීතයේ මංකොල්ල කරුවන්ගෙන් පන්සල් ආරක්ෂා කරගන්න තමයි මේ සටන් කලාව බිහිවෙන්නෙ.බුදු දහමේ තියෙන්නෙ එක තැන සිට භාවනා කිරීමනෙ. වූෂු වල තියෙන්නෙ ‘චී’ ශක්තිය. විවිධ ශාරීරික ඉරියව් අංගචලන වලින් තමයි ඒ ශක්තිය ලබා ගන්නෙ. තායි චී කියල හඳුන්වන්නෙ ඒකයි.මේ ක්‍රීඩාවේ නියැළෙන්න වයස් ප්‍රමාණයක් තියෙනවද?වූෂූ ක්‍රීඩාව අංශ දෙකකින් සමන්විතයි. තාවුළු සහ සන්දා කියන එයින් තාවුළු කියන්නෙ සංදර්ශන ඉසව්. ආයුධවලින් කරන සටන් ඊට ඇතුළත්. ඒ සඳහා වයස් සීමාවක් නෑ. ඒත් සන්දා කියන්නෙ ද්වන්ධ සටන් වලට. එය වයස අවුරුදු 35 වෙනකම් කළ හැකියි. ඒ වගේම රෙස්ලින් වලත් වයස් සීමාවක් නෑ. 2000 ඔලිම්පික් ක්‍රීඩා උලෙළේදී වයස 48 ක කෙනෙක් රන් පදක්කමක් දිනා ගැනීම තමයි හොඳම උදාහරණය.ඔබේ ඉක්කය මොකක්ද?2004 වසරේ ඉඳල මම උත්සාහ කරන්නෙ ඔලිම්පික් යන්න. ඒත් ඒකට අවස්ථාවක් ලැබුණෙ නෑ. මීළඟ බලාපොරොත්තුව තමයි 2016 පැවැත්වීමට නියමිත මීළඟ ඔලිම්පික් උලෙළ නියෝජනය කිරීම. මට 2016 ඔලිම්පික් යන්න ලැබුණොත් මගේ මවුබිමට පදක්කමක් දිනා දෙන්නට පුළුවන් කියන අධිෂ්ඨානය ආත්ම විශ්වාසය මට තිබෙනවා.මොකක්ද ඒ සඳහා තිබෙන බාධාව.2016 ඔලිම්පික් තරගාවලියට 2015 තමයි සිලෙක්ෂන් කරන්නෙ. 2015 අවුරුද්ද පුරාම මේ තෝරා ගැනීම් කරනවා. අඩුම තරමේ ට්‍රයල් 6 ක් වත් යන්න ඕන. මේ තරග එකක් ඉන්දියාවෙ තිබුණොත්, අනිත් එක ඇමෙරිකාවෙ, ඊළඟට ජර්මනියෙ.ඔය ව‍ාගේ රටවල් 6 කට 7 කට යන්න ඕන. ටූනමන්ට් එකට සතියකට කලින් වත් ගිහින් ප්‍රැක්ටිස් කරන්න ඕන. ඉතින් ගුවන් ටිකට් වල නවතින්න කෑම බීම මේ සේරම වියදම බැලුවොත් කෝටියකටත් වැඩිවෙන්න පුළුවන්. ඒක අපි වගේ අහිංසක ක්‍රීඩකයකුට හිතාගන්නවත් බැරි දෙයක්.එය හරිම අවාසනාවන්ත තත්ත්වයක්.ඇත්තටම. අපි මොකක් හරි ටූනමන්ට් එකකට රටකට යනව නම් පුහුණුවීම් පැත්තක තියලා ස්පොන්සර්ලා පස්සෙ යනවා. සල්ලි ගැන හිතන එක මිසක් ක්‍රීඩාවේ දියුණුවක් ගැන හිතන්න බෑ.අපේ රටට ආදරය කරන, ක්‍රීඩාවට ආදරය කරන ව්‍යාපාරික භවතුන් කීප දෙනෙක් හරි එකතුවෙලා මේ වියදම් ලබා දෙනවා නම් මම නිදහසේ හිතේ විශ්වාසයෙන් පුහුණුවීම් කරලා ඔලිම්පික් පදක්කමක් රටට ගෙනැවිත් දෙනවා.මේ දක්වා සහභාගි වුණු සංචාරවලට ඔබ ගියේ කොහොම ද?ඇත්තෙන් ම මගේ පෞද්ගලික මුදල් සහ මගේ විදුහලේ මිතුරන්ගේ මුදල් තමයි වියදම් කළේ. ඊට අමතරව විදේශ ගතවෙලා ඉන්න ගම්පහ බණ්ඩාරනායක මහා විද්‍යාලයේ ආදි ශිෂ්‍ය සහෝදරවරු අන්තර් ජාලය හරහා සම්බන්ධ වෙලා මට මුදල් ලබා දී තිබෙනවා.පසුගිය දවසක එක්තරා පුවත්පතක මගේ විස්තරයක් පළවුණා. එය දැකලා මවුබිම ලංකා පදනමෙන් මට කතා කළා. නිදහසේ පුහුණුවීම් කටයුතු කරගෙන යන්න ගමන් වියදම් සහ අදාළ අනෙකුත් වියදම් ඔවුන් බලාගන්නම් කිව්වා. ඒ අනුව ඔවුන් මට ලබන 30 වැනිදා සිට නොවැම්බර් 7 වැනිදා දක්වා මැලේසියාවේ පැවැත්වෙන ලෝක වූෂූ ශූරතා තරගාවලියට සහභාගි වීම සඳහා අවශ්‍ය මුදල් ලබා දුන්නා.මීට පෙර අතුරලියේ රතන ස්වාමීන් වහන්සේත්, පුෂ්පා රාජපක්ෂ මහත්මියත් මට අනුග්‍රහය දක්වා තිබෙනවා. එහෙත් ව්‍යාපාරිකයන් විදිහට මවුබිම ලංකා පදනම තමයි මට කතා කරල මේ විදියට අනුග්‍රාහකත්ව ලබා දුන් පළමු අය වෙන්නෙ. ඔවුන්ට රට වෙනුවෙන් කරන මේ ආයෝජනයට මම ස්තූතිය පුද කරනවා.සැබෑවට ම ඔබ වගේ ක්‍රීඩකයින්ට ඉදිරියට යන්නට තිබෙන අනෙකුත් බාධා මොනවද?අපට තියෙන ප්‍රධානම අවශ්‍යතාව තමයි මනස නිරවුල්ව පුහුණුවීම් කිරීමට අවස්ථාව නැතිකම. මම දවසම පුහුණුවීම් කරල යන්නෙ කෝච්චියෙ බස් එකේ. කොළඹට යන්න එන්න පැය ගාණක් යනවා. කොළඹ නවතින්න තැනක් තියෙනවා නම් ඒ මහන්සිය අඩු කරගන්න පුළුවන්.දවසම ට්‍රේනින් කළාට 11 ට විතර නවත්තල 2 ට විතරනෙ ආයෙ පටන් ගන්නෙ. ඒ වෙනකං නිකං ඔහෙ ඉඳගෙන ඉන්නවා. දවල්ට කන එකකින් තමයි හවසට ට්‍රේනින් කරන්නෙ. මාෂල් ආට් එහෙම කරන්න අමාරුයි. ශක්තිය දෙන ඒව නෙමයි. විශේෂ ආහාරමය පාන තියෙනවා. ඒවා රුපියල් 100 ක් 200 ක් විතර වෙනවා. අපට එහෙම වත්කමක් නෑ, මම තනිවම තමයි ක්‍රීඩා කරන්නෙ. අනෙක් බොහෝ දෙනෙක් ආරක්ෂක අංශවල සේවය කරන ගමන් තමයි ක්‍රීඩා කරන්නෙ. ඔවුන්ට ඔය පහසුකම් ලැබෙනවා.මේ ක්‍රීඩාවෙන් මුදල් හම්බ කරන්න බැරිද?ඇයි බැරි. ලෝකයේ ගොඩක් රටවල් වල ක්‍රීඩකයෝ සහභාගි වෙන මිශ්‍ර සටන් කලා තරග (Mix Martial Art MMA) පැවැත්වෙනවා. මේවාට හැමදාම වගේ මටත් ආරාධනා එනවා. ඇ‍ෙමරිකාව ඉන්දියාවෙ වගේ රටවල් වල තමයි මේවා පැවැත්වෙන්නෙ. සහභාගි වුණාමත් ලක්ෂ ගණනින් මුදල් ලැබෙන්නෙ.ඒ වගේ රටකට ගියොත් ලොකු මුදලක් හම්බ කරන්න පුළුවන්. හැබැයි එතකොට ඒ අයට විතරයි ක්‍රීඩා කරන්න වෙන්නෙ. රට වෙනුවෙන් ක්‍රීඩා කරන්න බෑ.ඒත් මට අවශ්‍ය මගේ රටට ගෞරවයක් ලබා දෙන්න. මගේ රටට වූෂූ ක්‍රීඩාවෙන්, මල්ලව පොර ක්‍රීඩාවෙන් ඔලිම්පික් පදක්කමක් ලබා දෙන්න.ඒ සඳහා මුදල් ගැන හිතන්නෙ නැතුව මම පුළුවන් තරම් කල් කැපවෙනවා.මේ දක්වා දුර එන්න මට උදව් කළ ගොඩක් දෙනෙක් ඉන්නවා. ඒ අතරින් වූෂූ සම්මේලනයේ වත්මන් සභාපති මානෙල් ධර්මකීර්ති මහත්මා මගේ ගමනට ලොකු හයියක් වුණා.මෙතෙක් මට ගුරුහරුකම් දුන් සියලුම පුහුණුකරුවන්ටත් වත්මන් රෙස්ලින් පුහුණුකරු ලෙනින් ලසන්ත තෙන්නකෝන්, එම්.ඒ.සී. මල්ලවාරච්චි, වූෂූ පුහුණුකරුවන් වන රුචිර බෝධිනාගොඩ සහ කපිල සභාපති මහත්වරුන්ටත් - මට අනුග්‍රහය දැක්වූ සැමටත් ස්තූතිය පුද කරනවා.ජාතික වූෂු ශූරඑන්.අයි.ඩී. අබේරත්න කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=af1311035</link>
    <topic>සන්නිවේදන කුරුල්ලනි ගෝචර බිම කොහේ ද?</topic>
    <author/>
    <content>කථිකාචාර්ය සමන් රාජපක්ෂ,ජනසන්නිවේදන අධ්‍යයන අංශය,කැලණිය විශ්වවිද්‍යාලයපත්තර විකුණපල්ලා යැයි අයිතිකරුවෝ කෑගසති. ඒ අනුව සන්නිවේදන කුරුල්ලෝ එක් දිසාවකට ඉගිලෙති. සංස්කෘතිය කන්ඩ එපා යැයි පාලකයෝ අණ කරති. ඒ අනුව සන්නිවේදන කුරුල්ලෝ ආපසු හැරෙති. මෙය හති වැටෙන ඉගිලයෑමකි. නිමාවක් නැති ගමනකි. කුරුල්ලනි, නුඹලාගේ ගෝචර බිම කුමක්ද?කැට කුරුල්ලා කුඩා පක්ෂියෙකි. නගුලෙන් සාන ලද කැට සහිත භූමිය උගේ නවාතැනයි. ඌ සතුරු උපද්‍රවයන්ගෙන් තොරව හී කැට අතර කුඩා කුහර තුළ ජීවත් වේ. මේ භූමිය කැට කුරුල්ලාට ආරක්ෂා සහිත ය. එහෙයින් කැට කුරුල්ලාට බාහිර කරදරයකින් තොරව නිරුපද්‍රිතව හා සුරක්ෂිතව මෙහි වාසය කළ හැකි ය. එසේ ම මේ භූමිය කැට කුරුල්ලාට ඉතා හුරුපුරුදු ය. සමීප ය. කැට කුරුල්ලා ජීවත් වන නිදහස් භූමිය ඌට සෑම අතින් ම ගෝචර ය. එබැවින් මේ භූමිය කැට කුරුල්ලාගේ ගෝචර භූමිය වෙයි. එසේ ම මේ බිම කැට කුරුල්ලාගේ පියා සතු විෂය ක්ෂේත්‍රය වශයෙන් ද හැඳින් වේ.දිනක් තම ගෝචර භූමියෙන් ඈත් වී අනාරක්ෂිතව පියාසර කරමින් සිටි කැට කුරුල්ලා ගිජුලිහිණියකුගේ ගොදුරක් බවට පත් වේ. තමාට නුහුරු භූමියේ දී අනපේක්ෂිතව සතුරාට ගොදුරු වූ කැට කුරුල්ලා ගිජුලිහිණියා ඉදිරියේ හඬා වැටෙයි.“අහෝ...! මට අයිති, මට සමීප මට හුරුපුරුදු, මගේ පියාට අයත් ගෝචර භූමියේ සිටියා නම්; මට මෙවැනි අනතුරකට මුහුණ දෙන්න වෙන්නේ නෑ. මම ගිජුලිහිණියාට ගොදුරුවන්නේ මට අයිති මගේ ගෝචර භූමියෙන් බැහැර වූ නිසයි.”කැට කුරුල්ලාගේ මේ කථාවෙන් උදහස් වන ගිජුලිහිණියා“හොඳයි... මම යළිත් නුඹ නු‍ඹගේ ගෝචර භූමියට ගෙන ගොස් දමන්නමි. නුඹට හැකි නම් ඒ භූමියේ සිට මගෙන් බේරී පෙන්වාපන්. ලෝකයේ කොහේ හිටියත් නුඹට මගෙන් ගැලවීමක් නෑ‍” යනුවෙන් පවසා ගිජුලිහිණියා කැට කුරුල්ලා උගේ ගෝචර භූමියට මුදා හරියි.පසුව තම පිය උරුමයෙන් ලත් භූමියේ නිදහසේ සැරිසරමින් සිටි කැට කුරුල්ලා හී කැටයක් මතට නැග“පුළුවන් නම් පැමිණ මා නුඹගේ ගොදුර කර ගනින්...” යනුවෙන් ගිජුලිහිණියාට අභියෝග කරයි. එයින් කෝපයට පත් ගිජුලිහිණියා අහසේ සිට ඉතා වේගයෙන් හී කැටය මතට වී සිටි කැට කුරුල්ලා වෙතට පියාසර කරයි. ධාමරික ලීලාවෙන් ගිජුලිහිණියා කැට කුරුල්ලා වෙතට ළං වෙත් ම කැට කුරුල්ලා සැණෙකින් හී කැට අතර ඇති ගුළක් තුළට රිංගා ගනියි. එය ඌගේ වාසස්ථානයයි. කෙසේ වෙතත් තම දෘෂ්ටි පථයෙන් ගොදුර ඉවත් වූ පසු කිසිවක් කර කියාගත නොහැකි වූ ගිජුලිහිණියා සිය අසීමිත වේගය පාලනය කර ගැනීමට නොහැකි ව හී කැටයේ ගැටී මරණයට පත්වේ. පසුව තම ගුළෙන් එළියට එන කැට කුරුල්ලා සුපුරුදු පරිදි නිදහස බුක්ති විඳිමින් සතුටින් වාසය කරයි.(සංයුක්ත නිකාය, සකුණග්ඝී සූත්‍රය)ඉහත බුද්ධ දේශනය සන්නිවේදන ක්ෂේත්‍රයේ විවිධ අංශ නියෝජනය කරන සෑම දෙනාට ම වැදගත් වූවකි. ගෝචර භූමියෙන් ඈත්ව ලාංකේය සම්ප්‍රදායට අනන්‍ය නො වන සන්නිවේදන සංකල්ප, සන්නිවේදන න්‍යාය, මාධ්‍ය සන්දර්භ හදාරමින් සිටින අප යළිත් පිය පක්ෂයේ භූමිය හෙවත් ගෝචර භූමිය සොයා යා යුතු ය.ජනමාධ්‍ය හිමිකරුවන්, මාධ්‍ය ආයතන, මාධ්‍යවේදීන්, ප්‍රතිපත්ති සම්පාදකයින්, මාධ්‍ය හා සන්නිවේදන අධ්‍යාපනය සිදු කරන විශ්වවිද්‍යාල ප්‍රමුඛ ශිල්පායතන යනාදී පාර්ශ්ව ගණනාවක එකතුවෙන් මෙරට නූතන මාධ්‍ය සන්දර්භය ගොඩනැඟී ඇත.මෙරට සන්නිවේදන සහ මාධ්‍ය ක්‍රියාකාරකම් පිළිබඳ ව අවධානය යොමු කිරීමේ දී ඉහත සෑම පාර්ශ්වයකම දායකත්වය විමසා බැලිය යුතු ය. එහෙත් වර්තමානයේ මේ සෑම දෙනා ම සන්නිවේදන අධ්‍යයනයේත්, මාධ්‍ය ක්‍රියාකාරිත්වයේ සහ මාධ්‍ය අධ්‍යයනයේත් ගෝචර භූමිය හැර ගොස් ඇත.එවැනි පසුබිමක සන්නිවේදන අධ්‍යාපනය හා මාධ්‍ය ක්‍රියාකාරිත්වය පිළිබඳ හඳුනාගත යුතු සහ විසඳා ගත යුතු ගැටලු රාශියකි. මාධ්‍ය කර්මාන්ත කරුවන්ගේ ප්‍රධාන චෝදනාව වන්නේ මෙරට සන්නිවේදන අධ්‍යයනය ප්‍රායෝගික වූවක් නොවන බව ය. මාධ්‍ය කර්මාන්තකරුවන්ට අනුව මෙරට විශ්වවිද්‍යාලයන්ගෙන් බිහිවන විද්‍යාර්ථියා නූතන මාධ්‍ය ලෝකයට නො ගැළපෙන අයෙකි. ඔහු මාධ්‍ය ශක්‍යතා හඳුනා ගැනීමට අසමත්, අභියෝගවලට මුහුණ දිය නොහැකි න්‍යායාත්මක දැනුම පමණක් ඇති ප්‍රායෝගිකත්වයෙන් තොර වූවෙකි.විශ්වවිද්‍යාල පාර්ශ්වයෙන් නැ‍ඟෙන අදහස වන්නේ දැනුමෙන්, ප්‍රායෝගික ඥානයෙන් පිරිපුන් ව බිහි කරන විද්‍යාර්ථියාට නූතන මාධ්‍ය ව්‍යාපාරය තුළ කිරීමට කිසිවක් නොමැති බව යි. එ‍ෙස් ම ජනමාධ්‍ය දේශපාලනයේත්, ආර්ථිකයේත් අතකොළු බවට පත් ව ඇති නිසා සියලු සන්නිවේදකයන්ගේ නිර්මාණශීලී හැකියාව ඉහත සාධක මත දෝලනය වන බව යි. ප්‍රතිපත්ති සම්පාදකයන් ද මේ සම්බන්ධයෙන් නොයෙක් අදහස් ඉදිරිපත් කරනු ලැබේ.මෙවැනි පක්ෂ විපක්ෂ අදහස්වලට හේතු වී ඇත්තේ අප සැවොම අපට අයත් ගෝචර භූමියෙන් දුරස් වීමයි. නූතන ජනමාධ්‍ය ක්ෂේත්‍රයේ බොහෝ අර්බුද පැනනැඟී ඇත්තේ මාධ්‍ය හිමිකරුවන්, මාධ්‍යවේදීන්, නිර්මාණකරුවන් පටු ලාභ අපේකෂාවෙන් තමාට අනන්‍ය සංස්කෘතික සම්ප්‍රදායෙන් බැහැර වී කටයුතු කිරීමයි.මෙවැනි පසුබිමක් තුළ ඔවුන් හැම විට විෂය කර ගන්නේ රේටින් හා ලාභ වැඩිවන තේමාවන් ය. එමඟින් දැනුමෙන්, රසඥතාවෙන් නිර්මාණශීලිත්වයෙන් තොර ග්‍රාහකයෝ පිරිසක් බිහිවෙති. ඔවුහු ග්‍රාහකයන් නොව පාරිභෝගිකයෝ ය‍. ග්‍රාහකයා ඵලදායි බවෙන් තොර අවරගණයේ නිර්මාණයන්ට ගොදුරු වීම යුද්ධයකට වඩා භයානක ප්‍රතිඵල ඇති කරවන්නකි. එහෙත් ලොව බොහෝ රටවල නිර්මාණකරුවෝ තම ගෝචර භූමියේ සිටිමින් තම සම්ප්‍රදාය ද, පවත්නා ආර්ථික, දේශපාලන අභියෝග ද හඳුනාගෙන ප්‍රශස්ත අයුරින් සන්නිවේදනය සහ මාධ්‍ය හසුරුවති. නිර්මාණකරණයේ නියැළෙති.ලාංකේය සන්නිවේදන අධ්‍යාපනයට වසර හතළිහක් සපිරෙන මේ මොහොතේ මෙරට සන්නිවේදන අධ්‍යාපනයට උර දී ඇති විශ්වවිද්‍යාල ප්‍රමුඛ ශිල්පායතන විසින් ජයගත යුතු අභියෝග ගණනාවක් තිබේ. ප්‍රථමයෙන් සියලු ම විශ්වවිද්‍යාල සන්නිවේදන අධ්‍යයනය හා මාධ්‍ය අධ්‍යාපනය කුමක් ද යන්න පැහැදිලි ව නිර්වචනය කර ගත යුතු යි.එහි දී විශ්වවිද්‍යාලයට පැවරෙන වගකීම හා තම කාර්යභාරය හැඳිනගත යුතු ය. සන්නිවේදන අධ්‍යයනය යනු ජනමාධ්‍ය හෝ නව මාධ්‍ය පිළිබඳ කෙරෙන හැදෑරීමකට ලඝු නොවුණකි. නමුත් බොහෝ පාර්ශ්වයන්ගේ මතය වන්නේ සන්නිවේදන අධ්‍යයනයේ දී ගුවන් විදුලිය, රූපවාහිනිය, පුවත්පත, සිනමාව අන්තර්ජාලය වැනි ප්‍රකාශන මාධ්‍ය ගැන පමණක් හැදෑරීම ප්‍රමාණවත් වන බව යි. මේ පසුබිම මත සන්නිවේදන අධ්‍යයනයේ පවත්නා ගැඹුරු දාර්ශනික, ජීව විද්‍යාත්මක මනෝ විද්‍යාත්මක.සමාජ විද්‍යාත්මක පදනම නො සලකා හැර තිබේ. එහි ප්‍රතිඵලයක් වශයෙන් නූතන සන්නිවේදන අධ්‍යයනයෙන් බිහිවන්නේ තාක්ෂණික ඥානය පමණක් ඇති සන්නිවේදනයේ යථා ස්වභාවය හඳුනා ගැනීමට අසමත් තැනැත්තෙකි.දෙවනුව දිවිපැවැත්ම පහසු කර ගැනීමට අවශ්‍ය ඥාන වර්ධනය සහිත විද්‍යාර්ථියෙකු බිහිකිරීම සන්නිවේදන අධ්‍යයනයේ මූලික පරමාර්ථය විය යුතු ය. එසේ නොමැතිව ජනමාධ්‍ය කර්මාන්තය විසින් ඉල්ලා සිටින ජනමාධ්‍ය හැසිරවීමට සමත් තාක්ෂණික ඥානය පමණක් ‍ඇති යන්ත්‍ර ක්‍රියාකරුවෙකු බිහි කිරීම සන්නිවේදන අධ්‍යයනයේ පරමාර්ථය නොවේ. එහෙයින් න්‍යායික දැනුමෙන් සහ ප්‍රායෝගිකත්වයෙන් සමබර සන්නිවේදකයකු, ශ්‍රාවකයෙකු බිහිකිරීම ශිල්පායතනයන්හි මූලික කාර්ය භාරය යි.තෙවනුව අප සැවොම වටහාගත යුත්තක් තිබේ. එනම්; සන්නිවේදන අධ්‍යයනයට අයත් ලොව පැරණි ම සම්ප්‍රදායට අප උරුමකම් කියන බව ය. ඒ මත පිහිටමින් සන්නිවේදනයේ නව මාන හඳුනාගැනීම සන්නිවේදන පර්යේෂකයන්ගේ වගකීමයි. මෙහිදී අප රටේ අධ්‍යාපනයට ගැළපෙන, නව සන්නිවේදන න්‍යායයන් ආකෘති, සංකල්ප, ගොඩනැංවීමට පවත්නා ඉඩකඩ විමසා බැලිය යුතු ය.සන්නිවේදන අධ්‍යයනයට වසර හතළිහක් සපිරුණු තැන අපට වැටහී යන්නේ දැනට පවත්නා අධ්‍යයන ක්‍රමවේද අපට ගෝචර නො වන බවත් චිරාත් කාලයක් බුදු දහමත් සමඟ හැදුණු වැඩුණු සමාජ සංස්කෘතික සම්ප්‍රදාය වෙතින් අපට ගෝචර සන්නිවේදනයේ නව මාන ආවරණය කරගත හැකි බවත් ය. එවැනි පසු බිමක රටට ගැළපෙන සන්නිවේදන විද්‍යාර්ථියෙකු බිහි කිරීමට හැකිවේ. එබැවින් සියලු විද්වතුන් විසින් සන්නිවේදනයේ ගෝචර භූමිය සොයා වහ වහා පිය නැඟිය යුතු ය.සිව්වනුව ලොව පවතින කුමන අධ්‍යයන සම්ප්‍රදායකින් පෝෂණය වූව ද එය මෙරට විශ්වවිද්‍යාල අධ්‍යාපනයට සහ රටට ගැළපෙන ඉගැනුම් ක්‍රමවේදයක් බවට පත් කරවීම සන්නිවේදන අධ්‍යාපනයට උරදී සිටින සැමගේ වගකීමකි. එහෙත් අපට අයිති පිය උරුමයෙන් ලත් ක්ෂේත්‍රය නො සලකා හැරීම දුර්වල හා විනාශකාරී අධ්‍යාපන ක්‍රමයක් ඇතිවීම පිණිස හේතු වේ.බුදුරජාණන් වහන්සේ දේශනා කරන ලද්දේ සිය පියාට අයත් තමාට හිමි ගෝචර භූමිය හඳුනාගත් තැනැත්තා ආරක්ෂා වන බව ද උන්වහන්සේ දේශනා කළහ. භික්ෂුව සිය ගෝචර භූමියෙන් ඉවත් වීම මාරයාට ගොදුරු වීමකැයි තථාගතයන් වහන්සේ දේශනා කළහ. මෙරට සන්නිවේදන අධ්‍යයනය සිය සම්ප්‍රදායේ මුල් පාදා නො ගැනීම මාධ්‍ය අධ්‍යාපනයේ අනාගතය අඳුරේ හෙළීමකි.(මේ ලිපිය කැලණිය විශ්වවිද්‍යාලයේ ජනසන්නිවේදන අධ්‍යයන අංශයට වසර හතළිහක් පිරීම නිමිත්තෙනි.) කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=af1311036</link>
    <topic>චොගම් කියන්නේ එක්තරා යථාර්ථයක්</topic>
    <author/>
    <content>කොළඹ අධ්‍යාපන කලාපයේ උතුරු කොළඹ කොට්ඨාස අධ්‍යාපන අධ්‍යක්ෂපූජ්‍ය අග්‍රහැරේ කස්සප හිමිවත්මන් ලෝකය දෙස විමසුම් ඇසින් බලන විට පිරිසුදු ‘හැඳුනුම්පත්’ සහිත රාජ්‍යයයන් කොපමණ තිබේ ද? කිලිටි වූ ‘හැඳුනුම්පත්’ සහිත රාජ්‍යයයන් කොපමණ තිබේ ද?රට රාජ්‍යයන් පිළිබඳ ලිවිය හැකි අප්‍රමාණ කතන්දර අතරින් යම් ‍ප්‍රවේශයකට අවතීර්ණවන්නේ අප රටට මේ වකවානුව බෙහෙවින් වැදගත් වන බැවිනි. එනම්;‍පොදු රාජ්‍ය මණ්ඩලීය සමුළුවක් අපේ අත ළඟ ඇති බැවිනි.මහාද්වීප ‍6 ක් පුරා විසිරී ඇති රටවල් 53 ක් මෙහි සාමාජිකත්වය දරන අතර එම රටවල්වල මුළු ජනගහනය මිලියන 2.1 කි. එනම් වත්මන් ලෝක ජනගහනයෙන් තුනෙන් එකකි. එසේ ම ලෝකයේ භූමි ප්‍රමාණයෙන් හතරෙන් එකක් ආවරණය වී ඇත්තේ; පොදු රාජ්‍ය මණ්ඩලයට අයත් රටවලිනි.එම රටවල් 53 අතුරින් ජනගහනය වැඩි ම හා අඩු ම වශයෙන් සඳහනක් කළ හැකි ය.ජනගහනය වැඩිම රටවල් නම්1. ඉන්දියාව - බිලියන 1.172. පාකිස්තානය - මිලියන 1763. බංගලාදේශය - මිලියන 1564. නයිජීරියාව - මිලියන 1545. මහා බ්‍රිතාන්‍යය - මිලියන 636. දකුණු අප්‍රිකාව - මිලියන 52අඩු ම ජනගහනයක් ඇත්තේ තුවුලු නම් රාජ්‍යයට ය. එහි දස දහසක තරම් අඩු ජනගහනයක් වාසය කරති’ යි කියැ‍ වේ.විශාලත්වයෙන් වැඩි ම භූමි ප්‍රමාණ පිළිබඳ සැලකීමේදී එම අගයන් ද පිළිවෙළින් දැක්විය හැකි ය.1. කැනඩාව, වර්ග කි.මී. මිලියන 9.92. ඕස්ට්‍රේලියාව වර්ග කි.මී. 7.63. ඉන්දියාව ව.කි.මී. 3.2එසේ ම විශාල ආර්ථිකයක් සහිත රාජ්‍යයන් වන්නේ ඉන්දියාව, මහා බ්‍රිතාන්‍ය, කැනඩාව හා ඕස්ට්‍රේලියාව ය.එළැඹෙන නොවැම්බරයේ 10 වැනිදා සිට 17 වැනිදා දක්වා කොළඹදී පැවැත්වීමට නියමිත පොදු රාජ්‍ය මණ්ඩලීය සමුළුව අවසන් වරට රැස්වූයේ 2011 ඔක්තෝබරයේ ඕස්ට්‍රේලියාවේ පර්ත් නුවරදී ය. සභාපතිවරිය එරට අගමැතිවූ ජුලියා ගිලාර්ඩ් මැතිනිය යි.මෙහි පළමු රැස්වීම පැවැත්වූයේ 1887 දී ලන්ඩනයේදී ය. සෑම වසර 2 කට ම වරක් එම සමුළුව පැවැත්වෙයි.කොළඹ දී පැවැත්වෙන පොදු රාජ්‍ය මණ්ඩලයීය සභා වාරයේදී මහින්ද රාජපක්ෂ ජනාධිපතිතුමා එහි සභාපතිත්වය භාර ගැනීමට නියමිත ය. එය ඊළඟ දෙවසර තෙක් වලංගු ය. අපේ රටේ මේ මහා සමුළුව පැවැත්වෙන්නේ විසිතුන් වැනි වතාවට ය. සමුළුවේ තේමාව ‘ලොවක් හමුවන රටක්’ යන්න ය.යම් වස්තුවක හෝ ප්‍රපංචයක හෝ වර්තමාන තත්ත්වය හා හරය නිශ්චිතව දැන හඳුනා ගැනීමට නම් එම වස්තුවේ හෝ ප්‍රපංචයේ ඉතිහාසය වෙත යොමු විය යුතු ම ය. ඒ අනුව අපට පොදු රාජ්‍ය මණ්ඩලයේ ඉතිහාසය සොයා ගැනීමට සිදුවෙයි.මෙහි ඉතිහාසය 19 වැනි ශත වර්ෂය දක්වා දිව යයි. 1880 ගණන් වන විට කැනඩාව, ඕස්ට්‍රේලියාව, නවසීලන්තය වැනි රටවල් කිහිපයක් ම ඩොමීනියන් තත්ත්වයේ නිදහසක් මහා බ්‍රිතාන්‍යයෙන් ලැබ සිටියහ. 1884 දී ඕස්ට්‍රේලියාවේ සංචාරයක යෙදෙමින් සිටි රෝස්බරි සාමිවරයා මේ මණ්ඩලය නිර්මාණය කිරීමේ අදහස මුල් වරට පැවසුවේ ය.එහි ප්‍රතිඵලයක් ලෙස 1887 දී එවකට බ්‍රිතාන්‍යයෙන් ඩොමීනියන් නිදහස ලබා තිබූ, යටත් විජිතයන්ගේ අගමැතිවරු ලන්ඩනයේදී සමුළුවක් පැවැත්වූහ.එසේ වුව ද, පොදු රාජ්‍ය මණ්ඩලයීය සාමාජික රටවල් ලෙස නිල වශයෙන් ප්‍රථම රටවල් හත සාමාජිකත්වය ලබා ගත්තේ 1931 වසරේ දෙසැම්බරයේ ය. මහා බ්‍රිතාන්‍ය, කැනඩාව, ඕස්ට්‍රේලියාව, අයර්ලන්තය, දකුණු අප්‍රිකාව, නවසීලන්තය හා නිව්ෆවුන්ඩ්ලන්තය මෙහි ප්‍රථම සාමාජික රටවල් ය.මෙයින් මවු රට වන මහා බ්‍රිතාන්‍යය ද, කැනඩාව, ඕස්ට්‍රේලියාව, නවසීලන්තය යන රටවල් තුන ද අද දක්වා ම නො කඩවා සාමාජිකත්වය දරන අතර අයර්ලන්ත සම‍ූහාණ්ඩුව 1949 දී තම සාමාජිකත්වය ප්‍රතිපත්තිමය තීරණයකට අනුව පොදු රාජ්‍ය මණ්ඩලයේ සාමාජිකත්වයෙන් ඉල්ලා අස්විය. නිව්ෆවුන්ඩ්ලන්තය කැනඩාවේ ම කොටසක් බවට පත් විය.දකුණු අප්‍රිකාවේ වර්ණභේද වාදී ප්‍රතිපත්තියට විරෝධය පළ කිරීමක් වශයෙන් 1961 මාර්තුවේ දී එහි සාමාජිකත්වය අත්හිටැවිණි. ඔවුන්ට නැවත සාමාජිකත්වය ලබාදුන්නේ 1994 ජූනි මාසයේ පළමුවැනිදා ය. ඒ නෙල්සන් මැන්ඩේලාට කරන ගෞරවයක් වශයෙනි.මීළඟ සාමාජික රටවල් එක්වන්නේ දෙවැනි ලෝක සංග්‍රාමයෙන් පසුව ය. මේ ර‍ටවල් මහා බ්‍රිතාන්‍යයෙන් නිදහස ලබාගත් දිනයේ ම පොදු රාජ්‍ය මණ්ඩලයීය සාමාජිකත්වය ලබාගැනීම විශේෂ කාරණයකි.ඉන්දියාව (1947 අගෝ. 15), පකිස්ථානය (1947 අගෝ. 15, සිලෝන් (ශ්‍රී ලංකාව) (1948 පෙබරවාරි 4), ඝානාව (1957 මාර්තු 6), මලයාසියාව (1957 අගෝස්තු 31) සහ නයිජීරියාව (1960 ඔක්තෝබර් 1) ආදී වශයෙනි. මේ අනුව දැනට සාමාජිකත්වය දරන පොදු රාජ්‍ය මණ්ඩලයීය සාමාජික රටවල් 53 අතු‍රින් ශ්‍රී ලංකාවට හිමිවන්නේ 8 වන ස්ථානයයි.1960 සහ 70 දසක තුළ මහා බ්‍රිතාන්‍යයේ යටත් විජිත රාශියක් පූර්ණ නිදහස ලබාගත්තේ ය. ඒවා සියල්ල පොදු රාජ්‍ය මණ්ඩල සාමාජිකත්වය දරයි. මේ සියල්ල ආසියා, අප්‍රිකානු හා කැරීබියන් රාජ්‍යයෝ වෙති. පොදු රාජ්‍ය මණ්ඩලය තුළ සිටින්නේ බ්‍රිතාන්‍යයෙන් නිදහස ලබාගත්, බ්‍රිතාන්‍යයේ යටත් විජිත වශයෙන් පැවැති රාජ්‍යය පමණක් නො වේ.ප්‍රංශයේ යටත් විජිතයක් ව පැවැති කැමරුන්, බෙල්ජියම් යටත් විජිතයක් වූ, රුවන්ඩා සහ පෘතුගාලයේ යටත් විජිතයක් වූ මොසැම්බික් දේශයන් මේ සඳහා ගත හැකි උදාහරණ වේ. එසේ ම බ්‍රිතාන්‍යයේ යටත් විජිත බවට පත් ව නිදහස ලබාගත් රටවල් රාශියක් පොදු රාජ්‍ය මණ්ඩල සාමාජිකත්වය නොදරයි.පලස්තීනය, ජෝර්දානය, ඊජිප්තුව, සුඩානය, ඉරාකය, කුවේටය, බහරේන්, කටාර්, ඕමාන් සහ එක්සත් අරාබි එමීර් රාජ්‍යය, යේමනය වැනි මැද පෙරදිග රටවල් ද, මියන්මාරය, අයර්ලන්ත සමූහාණ්ඩුව වැනි රටවල් ද මීට කදිම උදාහරණ වේ.මේ අතුරින් විශේෂ ම දේශය වන්නේ බ්‍රිතාන්‍යයේ යටත් විජිතයක්ව පැවැති 1976 ජූලි 4 දා බ්‍රිතාන්‍ය හමුදාවන්ට එරෙහිව මහා සටනක් කොට නිදහස දිනාගත්, අද ලෝකයේ ප්‍රබල ම රාජ්‍යය ලෙස සැලකෙන ඇමෙරිකා එක්සත් ජනපදයයි. ඇමෙරිකාව පොදු රාජ්‍ය මණ්ඩල සාමාජිකයකු වී නම් මීට වඩා අන්තර්ජාතික පිළිගැනීමක් ලැබිය හැකි යැයි ඇතැම්හු මත පළ කරති.ඉහතින් සඳහන් කළ මැද පෙරදිග රටවල්වලින් යේමනය, සුඩානය සහ දකුණු සුඩානය මේ වනවිට පොදු රාජ්‍ය මණ්ඩල සාමාජිකත්වය අයැදුම්කර ඇත. මීට අමතරව බ්‍රිතාන්‍යයේ යටත් විජිතයක් නොවූ තවත් අප්‍රිකානු සහ දකුණු ඇමෙරිකා රාජ්‍යයන් 4 ක් ද, පොදු රාජ්‍ය මණ්ඩල සාමාජිකත්වය සඳහා ඉල්ලීම් ඉදිරිපත් කර තිබේ‍.මෙයින් පැහැදිලි වන්නේ පොදු රාජ්‍ය මණ්ඩලය කොතරම් ව්‍යාප්ත වන සංවිධානයක් වන්නේ ද යන්න ය. ඇල්ජීරියාවත්, මැඩගස්කරයත්, සෝමාලියාවත් සූරිනාම් රාජ්‍යයත් යන රාජ්‍යයන් හතරට නොදුරේ ම සාමාජිකත්වය හිමිවන ලකුණු පෙනේ. එහෙත් ගැම්බියාව සහ අයර්ලන්තය ස්වකීය ප්‍රතිපත්තිමය හේතු මත සාමාජිකත්වයෙන් ඉල්ලා අස්වී තිබේ‍. එමෙන් ම 2003 වසරේදී සිම්බා‍බ්වේ දේශය තම මවු රටේ සාමාජිකත්වය තාවකාලිකව අත්හිටුවීමට විරෝධය පෑමක් වශයෙන් ඔවුහු ඉල්ලා අස්වූහ.බ්‍රිතාන්‍ය මහ රැජන වන 2 වන එලිසබත් රැජන පොදු රාජ්‍ය මණ්ඩලයේ නායකත්වය දරන්නීය. සැබැවින් ම එය ක්‍රියාකාරී තනතුරකට වඩා සංකේතාත්මක තනතුරකි. සාමාජික රටවල් 53 න් 18 ක් ම ඩොමීනියන් තත්ත්වයේ රටවල් බැවින් එම රටවල නායිකාව ද වන්නී මහ රැජනම ය. රටවල් 5 ක නායකත්වය රජවරුන් දරන අතර ඉතිරි රටවල් 33 ම ස්වාධීන රාජ්‍යයයන් ය. නැතහොත් ජනරජයන් ය.පොදු රාජ්‍ය මණ්ඩල මූලස්ථානය නොහොත් මහ ලේකම් කාර්යාලය 1965 දී පිහිටුවන ලද අතර එය පිහිටා ඇත්තේ ලන්ඩනයේ ‘මාල්බරෝ හවුස්’ නමැති ගොඩනැඟිලි සංකීර්ණයේ ය. එය මහලේකම්වරයකු යටතේ සහ උප මහලේකම්වරුන් දෙදෙනකු මගින් පාලනය කෙරේ.වසර 3 ක් හෝ 4 කට වතාවක් පැවැත්වෙන සාමාජික රටවල නියෝජිතයන්ගේ ඡන්ද විමැසීමකින් මහ ලේකම්වරයා තෝරා ගනු ලැබේ. දැනට මහ ලේකම් ධූරයේ සිටින්නේ ඉන්දීය ජාතිකයකු වන කමලේෂ් ෂර්මා ය. ඔහු මුල්වරට 2008 වසරේදී තේරී පත්වූ අතර ඉන් පසුව 2011 වසරේ පැවැත්වූ ඡන්ද විමසීමේදී ද නැවත එම ධූරයට පත් විය. ඔහුට පෙර එම ධූරය ලබා සිටියේ නවසීලන්ත ජාතිකයකු වන ඩොන් මැකිනොන් ය. (2000 - 2008)Common wealth Heads of Govenment Meeting යන ඉංගිරිසි යෙදුම (CHOGM) ලෙස දකින මෙවර සමුළුවේ ලාංජනය විවිධ වර්ණයෙන් යුත් නෙළුම් මලකි. එය පෙරටු කොට මේ දිනවල නොයෙකුත් වැඩසටහන් සංවිධානය වෙමින් පවතී.ඒ අතුරින් පාගමන් හා රිය පෙරහර විශේෂ ය. එමගින් සමස්ත ජනයාගේ ම යම් සම්මාදමක් සහභාගිත්වයක් සංකේත කෙරෙන අයුරු දක්නට ලැබේ. පොදු රාජ්‍ය මණ්ඩල සාමාජික රටවල් රටවැසියනට තවත් සාමාජික රටකට යාම සඳහා විශේෂ පහසුකම් සලසා ඇති අතර මහා බ්‍රිතාන්‍ය, කැනඩාව, ඕස්ට්‍රේලියාව හා නවසීලන්තය වැනි රටවල මෙම පහසුකම් ක්‍රියාත්මක වේ. එහෙත් අපේ රටේ ඇතැමුන් නොයෙක් අයථා ක්‍රමවලින් එම රටවලට ඇතුළුවීමට උත්සාහ කිරීම කනගාටුදායක කාරණයකි. ඕස්ට්‍රේලියාවට කෙරෙන ‘බෝට්ටු ගමන’ නිසා අත්වී ඇත්තේ සුළු - පටු අගතියක් නොවේ. ඒ අගතිය දෙරටට ම බලපාන්නකි.මහා බ්‍රිතාන්‍ය ස්වකීය යටත් විජිතයන්ට නිදහස ලබාදීමෙන් පසු එම රටවල පාලනයට ඍජුව සම්බන්ධවීමට නොහැකි විය. එහෙත් එම රටවල් සමඟ සමීප සබඳතාවක් සහ ආර්ථික සම්බන්ධතා ඇති කර ගැනීමේ අරමුණ නොසැලී තිබිණ. එකී අරමුණ බොහෝ දුරට මල්පල ගැන්වී තිබෙනු පෙනෙයි.එසේ වුවත් ඉකුත් දා ජනාධිපති මහින්ද රාජපක්ෂ මැතිතුමා එක්සත් ජාතීන්ගේ සභාව අමතද්දී කළ ප්‍රකාශනයට පිළිතුරු කතාවක් කළ එ.ජා. මහලේකම් බැන්කී මූන් මහතා පළ කළේ ශ්‍රී ලංකාවේ සිදුවනවා යැයි කියන නොයෙක් උල්ලංඝනයන් හමුවේ පොදු රාජ්‍ය මණ්ඩල සාමාජික රටවල් උදාසීන ප්‍රතිපත්තියක් අනුගමනය කළ බවයි.මේ සමුළුව අපට හා අප රටට මහත් ආඩම්බරයකි. රටවල් දෙක තුනක් සමුළුව වර්ජනය කළ ද මෙහි ගාම්භීරත්වය කිසිවිටකත් අඩු නොවේ. මක්නිසා ද? ලොව හමුවේ තිබෙන ‘නොයෙකුත් කිලිටි, දුර්වර්ණ, රාජ්‍ය හැදුනුම්පත් අතර ශ්‍රී ලංකාවේ හැදුනුම්පත අලුත්කොට එහි දිස්නය පෙනෙන්නට සලස්වා ඇති නිසා ය. එහි පූර්ණ ගෞරවය ජනාධිපති මහින්ද රාජපක්ෂ මහතාට හිමිවිය යුතු ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=af1311037</link>
    <topic>සිංහලෙන් හදන්න බැරි ඇයි?</topic>
    <author>මහින්ද අබේසුන්දර</author>
    <content>එදා පාර්ලිමේන්තුවට වැඩිපුරම ආවේ ඉංග්‍රීසියෙන් කතා කරන අයයි. සිංහල කතා කරන අය සිටියේ අඩුවෙනි. ටී. බී. තෙන්නකෝන් දඹුල්ලේ ජනතාව පාර්ලිමේන්තුවට එව්වේ රෙද්ද බැනියම අඳින සිංහලෙන් කතා කරන ගැමියකු වශයෙනි. ඔහු හැම විටම සිංහලකමට ආදරය කළේය. එහෙත් ඉංග්‍රීසි කතා කරන අයට ගැරහුවේ නැත. 1972 දී ආණ්ඩුක්‍රම ව්‍යවස්ථාව හදන්නට මන්ත්‍රීවරු ඇමැතිවරු දීර්ඝ වශයෙන් සාකච්ඡා කළහ. සියලු සාකච්ඡා ඉංග්‍රීසි භාෂාවෙනි. ටී. බී. තෙන්නකෝන් ඉංග්‍රීසි කතා කරන ඇමැතිවරුන් සිටින පේළියේ සිට මෙසේ කීවේය.“සිංහල රටට ගැළපෙන ව්‍යවස්ථාවක් හදන්න සාකච්ඡා කරන්නේ ඉංග්‍රීසියෙන්. ඇයි මේක සිංහලෙන් කතා කරලා - සිංහලෙන් හදන්න බැරි”ඔහු තවත් සිනා යන කතාවක් ද කීවේය.“කථානායක තුමනි මම ව්‍යවස්ථා ඕන තරම් හදලා තියෙනවා. මරණාධාර සමිතියේ - සුබසාධක සමිතියේ ව්‍යවස්ථා හැදුවේ සිංහලෙන්”ටී. බී. තෙන්නකෝන්ගේ නිවෙස පිහිටියේ පිලවලයි. එහි සිට මහනුවරට යා යුත්තේ ලේවැල්ල ග‍ඟෙන් එගොඩ වෙලාය. එගොඩ වීමට ඔරුවක් තිබේ. ඔරුකාරයාට සත දෙකක් දිය යුතුය. එක් දිනක් නුවර යන්නට ආ ටී. බී.ට ඔරුවේ යන්නට සත දෙකක් තිබුණේ නැත. මොහොතක් කල්පනා කළේය. රෙද්ද අකුලා අමුඩයක් ගසා ගත් ටී. බී. ලේවැල්ල ගඟ තරණය කළේ පිහිනමිනි. එගොඩට පීනා ගොස් අව්වේ සිටගෙන සිටියේය. රෙද්ද වේලාගෙන නුවරට ගියේය.ටී. බී. 1946 දී මහනුවර නගර සභාවේ දෙයියන්වල කොට්ඨාසයට තරග කළේය. ඔහුගේ ප්‍රතිවාදියා අධි නීතිඥවරයෙකි. ටී. බී. ඔහු සමඟ තරග කරන බව දැනගත් බිරිඳ පුදුමයට පත් වූවාය.දෙයියන්වල පන්සලේ නායක හිමියන් මන්ත්‍ර ගුරුකම් දන්නා කෙනෙකි. උන්වහන්සේ අධිනීතිඥයා වෙනුවෙන් ගුරුකම් කොට උදෙන්ම ගොස් මුල්ම ඡන්දය දුන්නාහ.මේ බව ටී. බී. ගේ ආධාරකරුවෝ ද දැන සිටියහ. ටී. බී. ට ද කීවේය. ගුරුකම් කරගෙන ඡන්ද පොළට එන උන්වහන්සේට ඌරු තෙල් ඉසින්නට කෙනකු යෙදවීය. මුලින්ම ඡන්දය දෙන්නට කෙනකු පෝලිමේ තැබීය. ඔහු පෝලිමට ගියේ රෑ 12 ටය.නායක හිමියෝ උදෙන්ම ආහ. ඌරු තෙල් ඉසින අය හාමුදුරුවන්ගේ සිරුරට ඌරු තෙල් ඉස්සේය. පෝලිමේ රෑ දොළහේ සිට සිටි අය මුලින්ම ඡන්දය දුන්නේය. ටී. බී. තෙන්නකෝන් දෙයියන්වල කොට්ඨාසයේ මන්ත්‍රී ලෙස විශිෂ්ට ජයක් ලැබීය.නාගරික මන්ත්‍රී තෙන්නකෝන් එක් දිනක් ගෙදර වියදමට මුදල් ටිකකුත් අරගෙන දෙයියන්වල පැත්තෙන් ගෙදර යන්නට ගියේය. එසේ යද්දී දෙයියන්වල කොට්ඨාසයේ අම්මා කෙනෙක් විලාප දෙමින් තෙන්නකෝන් ඉදිරියට ආවේය.“අනේ බුදු මහත්තයෝ - මගේ දරුවාට සනීප නෑ. දොස්තර ළඟට යන්න සල්ලිත් නෑ” අම්මා හඬා වැලපුණාය. තෙන්නකෝන් සාක්කුවට අත දමා ගෙදර වියදමට තිබුණ සල්ලි ටික අම්මාට දුන්නේය. එම මුදල රුපියල් හතරකුත් සත ගණනකි.ටී. බී. හිස් අතින් ගෙදර ආවේය. දරුවන් බඩගින්නේය.“දරුවන්ට කන්ඩ දෙන්න තිබුණු සල්ලි ටිකත් කාට හරි දීල ආවාදැයි බිරිඳ දොස් කීවාය. තෙන්නකෝන් කිසිත් නොකියා නිහඬ විය.මහින්ද අබේසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=af1311038</link>
    <topic>දුයිෂෙන් සහ රම්බණ්ඩා</topic>
    <author>කසුරි</author>
    <content>වසර ගණනාවකට පසු අයිත් මාතොව්ගේ ‘ගුරු ගීතය’ නවකතාව කියවන්නට මට සිතිණි. එය හදිසි සිතිවිල්ලකි‍.විදුහල්පතිවරයකුට ශිෂ්‍යයන් (ආදී) පිරිසක් විසින් පහරදීමේ සිද්ධිය මසිත බොහෝ කම්පනයට පත් කළ එකක් විය. ඉන් පෙර දේශපාලකයකු විසින් ගුරුතුමියක දණගැස්වූ සිද්ධිය ද මා තුළ මහා කම්පාවක් ඇති කළේ ය. මසිතෙහි එවන් කම්පනයක් ඒ අයුරින් ඇතිවන්නට ඇත්තේ මා ගුරුවරයකු ලෙසින් දුෂ්කර පළාත්වල දුප්පත් දරුවන්ට ඉගැන්වූ අයකු නිසා විය හැකි ය.පොත් රාක්කයේ පොත් අතරේ සැඟවී තිබුණු ප්‍රමාණයෙන් කුඩා එහෙත් සංවේදී බවින් දැවැන්ත වූ ගුරු ගීතය මම අතට ගතිමි. මේ කුඩා පොත ජගත් නවකතා ක්ෂේත්‍රයේ මේ විශාල පරාසයක් හිමිකර ගත්තේ කෙසේද? ‘ගුරු ගීතය’ කියැවූ හත් අට වතාවේදීම මසිත මගෙන් ඇසූ ප්‍රශ්නය යළිත් මා ඉදිරියේ නැඟුවේ ය.“සිය කාලය තුළදී දුයිෂෙන් මොන විධියේ ගුරුවරයකුව සිටියේ දැ යන්න ගැන තරුණ පරපුර නොදනිති. පැරැන්නන්ගෙන් බොහෝ දෙනෙකු අද ජීවතුන් අතර නැත.”දුෂ්කර ගම්මානයක පාසලක් අටවා දරුවන්ට මඟ පෙන්වූ දුයිෂෙන් ගැන දිගින් දිගටම සටහන් නොකරමි. එහෙත් අන්තිමේදී ඒ පාසලේ නව ගොඩනැඟිල්ලක් විවෘත කිරීමේ උත්සවයට ලියුම් ගෙන ආ ලියුම් බෙදන්නා බවට දුයිෂෙන් පත්ව සිටියේ ය.මෙය සෑම ගුරුවරයකුට ම අත්වන ඉරණමක් ද? දුයිෂෙන්ට එසේ වූ බව ගුරු ගීතය කියයි. එය සදාතනික ඉරණමක් ද? ඇත්තටම දුයිෂෙන්ලා වැනි ගුරුවරුන් දැන් නැද්ද? වර්තමානය වනවිට ගුරුවරයා රස්සාවක් කරන්නෙක් පමණක් බවට පත්වෙලා ද?සුනිල් එදිරිසිංහ ගයන ‘අපෙ ගුරුතුමා යයි තාමත් ඉස්කෝලේ’ නම් ගීතය මට සිහිපත් වෙයි. ඒ ගීය ට පාදක වූ විෂය මානව ශිෂ්ටාචාරය මත සංවේදී කඳුළක් පතිත කළ එකක් බව සැබෑ ය. එහෙත් ගුරු භූමිකාව අර්ථවත් කළ හැක්කේ කිනම් ආකාරයකින් ද?රම්බණ්ඩා මහත්තයා ගැන මසිත, මට මතක් කරයි. ඔහු පොලොන්නරුව දිස්ත්‍රික්කයේ අති දුෂ්කර කුඩා පාසලක ඉගැන්වූ ගුරු මහත්මයෙකි. රෙද්ද බැනියම අඳින සාමාන්‍ය සිංහල ගුරුවරයෙකි. රම්බණ්ඩා මහත්තයා එකල පොලොන්නරු දිස්ත්‍රික්කයේ ගුරුවරුන් අතර ඉතාම ජනප්‍රිය චරිතයකි. ඔහුගේ කඩදාසි සුදුසුකම් මම නොදනිමි. එහෙත් ඔහු දුයිෂෙන් පරම්පරාවේ ගුරුවරයකු විය.වරක් ජ්‍යෙෂ්ඨ ගුරුවරුන්ට උපහාර දැක්වීමේ උත්සවයක් තිබුණේ ය. රම්බණ්ඩා මහත්තයා ද ඒ උපහාර ලබන්නට සූදානම්ව සිටි වියපත් ගුරුවරුන් අතර සිටියේ ය.උපහාර උත්සවයේ විශේෂ අමුත්තා වූයේ පොලොන්නරුවේ අධ්‍යාපන අධ්‍යක්ෂ වරයා ය. ඔහු බොහොම ප්‍රතාපවත් චරිතයකි. නීතිය අකුරට ම රකින්නෙකි.ඒ නිසා ම ගුරුවරුන්ගේ ගෞරවය දිනා සිටියෙකි.උත්සවය ආරම්භ විය. කතා බහ පැවැත්විණි. උපහාර සහතික පිරිනැමිණි. රම්බණ්ඩා මහත්තයා ද ලැබුණු සහතිකය අත තබාගෙන තමන්ට සහතිකය ප්‍රදානය කළ අධ්‍යක්ෂතුමා දෙස බලා සිටියේ ය.විශේෂ අමුත්තාගේ කතාව පැවැත්වීම සඳහා අධ්‍යක්ෂතුමා නැඟී සිටියේ ය. ඔහු මයික්‍රපෝනය වෙත යාමට පෙර වේදිකාවේ පඩි පෙළ බැස්සේ ය.ඉන්පසු ශාලාවේ ගුරුවරුන් අතරින් ගමන් කළේ ය. සියල්ලෝ ම පුදුමයට පත්ව බලා සිටියහ. මේ සිදුවන්නේ කුමක්දැයි ඔවුන්ට වටහාගත නොහැකි විය.අධ්‍යක්ෂතුමා කෙළින් ම ගොස් නැවතුණේ ශාලාවේ මැද හරියේ වාඩිගෙන සිටි රම්බණ්ඩා මහත්තයා ළඟ ය. ඉන්පසු එතුමා දණ ගසා රම්බණ්ඩා මහත්තයාගේ දෙපතුල් මත දෝත තබා නමස්කාර කළේ ය.ඉන්පසු සාක්කුවෙන් ලේන්සුව ගෙන දෑස් පිහිමින් යළි වේදිකාවට ගොඩ විය. සියල්ලෝ ම සිදුවුණු දේ තේරුම් ගත නොහැකි ව බලා සිටියහ. රම්බණ්ඩා මහත්තයාට ද තේරුම් ගත නොහැකිව බලා සිටියේ ය. හැම දෙනා ම අධ්‍යක්ෂතුමා දෙසත් රම්බණ්ඩා මහත්තයා දෙසත් විටින් විට බලන්නට වූහ.අධ්‍යක්ෂතුමා කතාව පටන් ගත්තේ ය.“රම්බණ්ඩා මහත්තයාගේ කකුල් දෙක අල්ලලා වඳින්ඩ මං කාලෙක ඉඳල බලාගෙන හිටිය. එහෙම බලාගෙන හිටපු මට මේක දෙවියන් දුන්නු අවස්ථාවක්. මං අනුරාධපුරේ ඉස්කෝලෙක ඉගෙන ගනිද්දී රම්බණ්ඩා මහත්තයා පහේ පන්තියේ අපේ ගුරුතුමා. ගණන් වැරදිලා එතුමා මට ටොකු සිය ගණනක් ඇනලා ඇති. වචනවල අකුරු වැරදිලා කන කරකවල ඇති සිය වාරයක්.එතුමා එදා එහෙම ටොකු නොදෙන්ඩ මං පහේ ශිෂ්‍යත්වෙ පාස් වෙන්නෙත් නෑ, සෙන්ට්‍රල් කොලීජියට යන්නෙත් නෑ... විශ්ව විද්‍යාලෙට යන්නෙත් නෑ... අද මෙහෙම ඩිරැක්ටර් කෙනෙක් වෙලා තමුන්නාන්සේලා ඉදිරියේ පෙනී සිටින්නෙත් නෑ...හැබැයි මං රම්බණ්ඩා මහත්තයාට ‍උපහාර කරල තියෙනවා. ලොකුම උපහාරය තමයි මං ඉගෙන ගත්තු එක. එතුමා ඉදිරියේ මං ඩිරැක්ටර් කෙනෙක් නෙමෙයි. පහේ පන්තියේ දරුවෙක්.මහා අත්පොළසන් හඬක් ශාලාවේ හතර දෙසින් නැගෙද්දී රම්බණ්ඩා නම් වූ ඒ වියපත් ගුරුතුමා ඉකි ගසමින් හඬන්නට පටන් ගත්තේ ය.අයිත් මාතොව්, ගුරු ගීතයේ දුයිෂෙන් ගුරුතුමාට ලබා නොදුන් උපහාරය රම්බණ්ඩා මහත්තයාට ලැබුණේ එසේ ය.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=af1311039</link>
    <topic>ඩී.ඒ. ගැන නෑසූ කතා</topic>
    <author>ගාමිණී සෝමචන්ද්‍ර රාසපුත්‍ර</author>
    <content>1945 තරම් ඈත ඉතිහාසය තුළ උඩරට මෙන් ම පහතරට ද සාම්ප්‍රදායික කුල බෙදීම් බහුල ලෙස ව්‍යාප්තව තිබූ බව බෙලිඅත්ත නලගම විසූ ඩී.ඩී. රාජපක්ෂ පොලිස් ඔෆිසර මහ රාලහාමිගේ ජ්‍යෙෂ්ඨ දියණිය වන ඇලිස් රාජපක්ෂ මාතාව මා සමඟ පවසා ඇත.එකල තංගල්ල නගරය මූලික කරගෙන වලව් කිහිපයක් තිබූ අතර පොලිස් වලව්ව, වාසල වලව්ව ඉන් කිහිපයකි. මේ වලව් සමඟ ඥාති සබඳකම් තිබූ පවුල් දිස්ත්‍රික්කය පුරා පැතිරී තිබුණි. හම්බන්තොට දිස්ත්‍රික්කය එකල ජනාවාස වී තිබුණේ උතුරු දිසාවයි. එනම් බෙලිඅත්ත, වලස්මුල්ල, වීරකැටිය ඉන් පැරණි උප නගර කිහිපයකි.ඉහත වලව් වලට සම්බන්ධ උසස් යැයි සම්මත කුලවතුන් යටතේ දැසි දස්සන් ලෙස මෙහෙවර කරන්නට වෙන් වූ කුල පීඩිත ගම් වෙනම ම තිබී ඇත. ඒවා නම් අඟුල් මඩුව, වළකුඹුර, නිහිළුව, කඳුරු පොකුණ මැදගොඩ ඉන් ගම් කිහිපයකි. එම ගම් වල ජීවත් වූ සාම්ප්‍රදායික වෘත්තීන් හි නියැළුණ අයට උඩුකය වැසෙන්නට රෙදි වස්ත්‍ර භාවිතාව තහනම් විය. පිරිමි අයට උඩු කය වසනවා වෙනුවට කරට තුවායක් වැනි රෙදි කඩක් පමණක් පාවිච්චියට අවසර ලැබී තිබිණි.මේ ක්‍රමයට දැඩි ලෙස විරුද්ධ වූ ඩී.ඒ. රාජපක්ෂයන් ඔහුගේ ඥාති සොහොයුරකු වන නලගම පොලිස් ඔෆිසර් මහ රාලහාමි සමඟ සාකච්ඡා කර ඊට විසඳුමක් යෝජනා කෙරිණි.එනම් ඉහත ගම්වල පිරිමින් තංගල්ල නගරයට ගෙන්වා ‍ෙගන නලගම මහ රාලහාමිගේ බක්කි කරත්තයෙන් පිරිමි උඩු කය වැසුම් ලෙස අද භාවිතා කරන (පප්පා බැනියම්) නම් ඇඳුම් විශේෂය කරත්තයෙහි පුරවාගෙන ගොස් වාසල වලව්ව ලඟට පැමිණ සිටි අයට බෙදා දීමයි. ඇඳුම් ගත් බොහෝ අයට මෙය විශ්මිත ක්‍රියාවක් වූ අතර එම ඇඳුම් අත මොළවා ගෙන ගෙදර අරන් යන්නට සූදානම් වී ඇත.එහෙත් ඊට ඉඩ නොලැබුණි. ඩී.ඒ. සහ නලගම මහරාලහාමි ගෙන් ලැබුණේ වෙනත් නියෝගයකි. ඕවා ගෙදර අරන් නොයන ලෙසත් වාසල ඉදිරිපිට අඳින ලෙසත් එම නියෝගය විය.සියගණනක් මිනිසුන් අතර සිටි ඉලුක් මුල්ලේ කිවින්දෙ බෙරකාරයා නම් ප්‍රසිද්ධ තාල වාද්‍ය ශිල්පියා පප්පා බැනියමක් පළමුව ඇඳ ගෙන ඇත. ඉන්පසු සියලුම අය උඩු කය වැසෙන්නට බැනියම් ඇඟලා ගත්හ.මෙය සැබැවින්ම මනුෂ්‍යත්වයේ ලේ නොහැලුණු විප්ලවයක් විය. එතැන් සිට නලගම මහරාලහාමිට හැට්ට කරත්ත මහරාලහාමි යනුවෙන් අන්වර්ථ නමක් ද පටබැඳී ඇත.එතැනින් ඇරැඹි හම්බන්තොට කුල පීඩිත ගම්වල පිරිමින්ට උඩුකය ව‍ැසෙන්නට ඇඳුම් ඇඳීමට ලැබුණු අවස්ථාව මුළු දිස්ත්‍රික්කය පුරා පැතිරී ගොස් ඇත. හම්බන්තොටින් නතර නොවූ මෙම උඩුකය වසන ඇඳුම් මාතර, ගාල්ල වැනි ප්‍රදේශවල පිහිටි සාම්ප්‍රදායික කුලහීන ගම්වලට ද ව්‍යාප්ත වූ බව ඇලිස් රාජපක්ෂ මාතාව මා සමඟ පවසා ඇත.උඩු කය වසන්නට නොහැකිව සිටි හම්බන්තොට මිනිසුන්ට උඩු කය වසන්නට ඇඳුම් දුන් ඩී.ඒ. රාජපක්ෂයන් කළ ඓතිහාසික විප්ලවය අදත් හම්බන්තොට පැරැන්නන් සිහි කරන්නේ මහා පුරුෂයෙකු කරන ලද උත්තරීතර ක්‍රියාවක් බවය. එදා උඩු කය වසන්නට නොහැකි වූ සිලිඳුලා ගේ ජීවන චරිතය කෙබඳු දැයි දැක ගන්නට අදට ඇති හොඳම සාක්ෂිය බැද්දේගම චිත්‍රපටය පමණි.බැද්දේගම චිත්‍රපටයේ විජය කුමාරතුංගයන් හම්බන්තොට දිසා අධිකරණය පිහිටි ඕලන්ද ගොඩනැගිල්ලට ඇතුළු වන්නේ විළි වසා ගත් අමුඩය නමැති ඇඳුමෙනි.ගාමිණී සෝමචන්ද්‍ර රාසපුත්‍රකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=af13110310</link>
    <topic>රාවණා රජු අදටත් රට දෙස බලා ඉන්නවා</topic>
    <author>ජයන්ත සේනානායක</author>
    <content>සූර්ය වංශයේ දේශය නොහොත් රෝහණ දේශය පිළිබඳ ව විමසන විට පළමුවෙන් ම මතකයට නැ‍ඟෙන්නේ ස්කන්ධ කුමාරයා නොහොත් කතරගම දිව්‍ය රාජයාය. කතරගම දෙවියන් ගැන අප අතර ඇති විවිධ ජන කතා, වංශ කථා, ඉතිහාස සාධක, පරීක්ෂා කර බලන කල ඒවා බොහෝ දීර්ඝ කාලයක සිට පැවැත එන බව පෙනෙයි.කතරගම දෙවියන්ගේ උපත පිළිබඳ විවිධ කථන්දර හා මතිමතාන්තර රැසක් තිබේ. මේ හා සම්බන්ධ ජන කතා, වංශ කථා, ඉතිහාස කතා විශ්ලේෂණය කරන කල, ඉතා ඈත අතීතයේ සිට ම කතරගම දෙවියන් ඇදහීමෙ පවතින්නට ඇති බවත්, විවිධ වකවානුවලදී අප රටට එල්ල වූ නොයෙක් බලපෑම් හා මතිමතාන්තර නිසා කඳ සුරිදු ඇදහිල්ල විවිධාංගීකරණය වූ බවත් පෙනෙයි. එමෙන් ම සමහර අවස්ථාවලදී පරස්පර අදහස් ද, මේ කථා ප්‍රවෘත්තිය තුළ නිර්මාණය වී තිබේ.කතරගම දෙවියන්ගේ ප්‍රභවය පිළිබඳ කතා රැසක් නිර්මාණය වී ඇත. එක් ජන කතාවකට අනුව කතරගම දෙවියන් යනු ඉන්ද්‍ර හා දේවසේනගේ පුත්‍රයෙකි. තවත් කථාවකට අනුව ප්‍රජාපති හා ඌෂස් යන දෙදෙනාගේ පුත්‍රයෙකි. එසේ ම කතරගම දෙවිඳු ශීව හා පාර්වතීගේ පුත්‍රයකු යැයි කියන ප්‍රබන්ධයක් ද තිබේ. ආර්ය දෙවිවරුන් හා අනාර්ය දෙවිවරුන් යන දෙවර්ගයාටම සම්බන්ධයක් ඇති එකම දෙවියා කතරගම දෙවිඳුන් වන අතර, ආර්ය හා අනාර්ය යන දෙකොටස වෙතින් ම පුද ලබන දෙවි කෙනකු වීම ද විශේෂත්වයකි.දෙවි කෙනකු වීමශ්‍රී ලංකාවේ උතුරු දෙසින් රාවණා අඩවියට අයත් ඌව ප්‍රදේශයේ සිට, දකුණෙන් කතරගම දෙවිඳු අඩවියෙත් අවසන් වන ප්‍රදේශය හඳුන්වන්නේ රෝහණය නොහොත් රුහුණ යන නාමයෙනි. රෝහණ - රුහුණ යන්නේ අර්ථය හිරු නැ‍ඟෙන දේශය යන්න ය. මෙරට වාසය කරන ජාතීන් දෙකක් එක් කරන ප්‍රධාන බැම්ම වනුයේ ද කතරගම දෙවිඳුන් නොහොත් ස්කන්ධ කුමාර දෙවිඳුන් ය.විවිධ වකවානුවලදී මෙරටට එල්ල වී ඇති ආක්‍රමණ හේතුවෙන් ද, විවිධ ජාතින්ගේ බලපෑම හේතුවෙන් ද කතරගම දෙවිඳුන්ගේ ප්‍රභවය අමතක වූ යුගයක කතරගම දෙවිඳුගේ ප්‍රභවය සම්බන්ධයෙන් ජනප්‍රවාද රැසක් ගොඩනැඟි ඇති බව පෙනෙයි.කතරගම දෙවිඳුන් නොහොත් ස්කන්ධ කුමාර තෙමේ ශ්‍රී ලංකාවට ආවේණික දෙවි කෙනෙකි, ඉන්දියාවේ හිමාලය ඇතුළු දඹදිව මුළුල්ලේ තෙද බල පතන එක ම දෙවියෝ කතරගම දෙවියෝය. දෙවිවරුන් අතරදි කතරගම දෙවියෝ මහේශාක්‍ය ගණයට අයත් වෙති.කතරගම දෙවියන්ගේ ප්‍රභවය පිළිබඳ නොයෙක් මතිමතාන්තර තිබුණ ද, මහාචාර්ය කඹුරුපිටියේ වනරතන හිමියෝ වැදගත් මතයක් ඉදිරිපත් කළහ. උන්වහන්සේට අනුව කතරගම සිටින්නේ කාර්තිකේය නොහොත් ස්කන්ධ දෙවියන් නොව මියගිය ශ්‍රී ලංකාවේ ජනප්‍රිය නායකයෙකි.15 වැනි සියවසේ සිට දකුණු ඉන්දියානු බලපෑම් මෙරටට වැඩි වශයෙන් දැනෙන්නට විය. ඒ සමඟම ඔවුන් විසින් පූජා ලත් දෙවිවරුවන්ගේ ඇදහිලි ද වර්ධනය විය. මෙසේ ද්‍රවිඩ සංක්‍රමණිකයන්ගේ බලපෑමෙන් දකුණු ඉන්දියාවේ අතිශයන් ජනප්‍රිය වූ ස්කන්ධ කුමාර ඇදහීම ජනප්‍රිය විය. මෙසේ කතරගම දෙවිඳු හා ස්කන්ධ සම්මිශ්‍රණයක් මේ කාලයේ දී සිදුවිය හැකි බවට අනුමාන කළ හැකි වේ. මහනුවර කතරගම දේවාලයේ කපු නිලය දරන්නෝ දෙමළ ජාතිකයෝය. එහෙත් රුහුණු කතරගම දේවාලය ඇතුළු වෙනත් දේවාලවල කපු නිලය දරන්නෝ සිංහලයෝ ය.මේ රටේ දෙවියන් අදහන ස්ථාන, දේවාල සහ කෝවිල් යනුවෙන් කොටස් දෙකක් තිබේ. දේවාල සිංහලයන් විසින් පරිපාලනය කරනු ලබන සිංහල දෙවියන්ගේ ස්ථාන වේ. කතරගම දේවාලය කවදත් සිංහලයන් විසින් පරිපාලනය කරනු ලබන දේවස්ථානයක් විය. මේවාට කෝවිල් යන පදය කවදාවත් ව්‍යවහාර වූයේ නැත. මේ අනුව සලකන විට කතරගම දෙවියා සිංහල දෙවියෙකි.රෝහණය හෙවත් රුහුණ කිනම් බල ප්‍රදේශයකට අයත්ව තිබුණේ දැ'යි පළමුව හඳුනාගත යුතුය. රුහුණ නමින් එදා හැඳින්වූයේ දකුණෙන් කළු ගඟත්, නැගෙනහිරින් මහවැලි ගඟත් අතරෙහි පැවති ප්‍රදේශය යි. අනුරාධපුර යුගයේ සිට රුහුණ නිවහල් නිදහස් ප්‍රදේශයක් වූ අතර එහි ක්ෂත්‍රියයෝ හා විවිධ කුලවත්හු වාසය කළහ. ප්‍රාග් ඓතිහාසික යුගය දක්වා අඛණ්ඩ ඉතිහාසයක් ද එම ප්‍රදේශයට තිබේ.රුහුණ ගුප්ත විද්‍යා,රාවණා සංස්කෘතියේ අවම ලක්ෂණ වර්තමානය දක්වාම ඉතිරිව ඇත්තේ රුහුණේ ඌව හා සබරගමු පළාත්වල බව පෙනී යයි. පැරණි රෝහණ රාජ්‍යයට සබරගමුව පළාතෙන් හා ඌව පළාතෙන් විශාල කොටසක් අයත්ව තිබීම ඊට හේතුවයි. රුහුණු යක් නැටුමට ඉතා ප්‍රසිද්ධ ය. යක්ෂ ගෝත්‍රිකයන්ගේ නැටුම් - ගැයුම් වැයුම් ඈත අතීතයේ සිට පැවත; ඒවා ක්‍රමයෙන් අනෙක් පළාත්වලට ද විකාශනය වූ බව පෙනී යයි.එමෙන් ම නාග ගෝත්‍රිකයන්ගේ නැටුම් ගැයුම් වැයුම්වලින් ද රුහුණ පෝෂිතය. මේ නැටුම් සඳහා භාවිත කරන්නේ රාවණා යුගයේ සිට අද දක්වා ම නො වෙනස්ව එන යක් බෙරය බව කිව යුතුය. එමෙන්ම රුහුණු පළාතේ ශාන්ති කර්ම හා තොවිල්වලදි යක් නැටුම්වල දක්නට ලැබෙන වෙස් මුහුණු යක්ෂයන්ට සමාන බව ඇතැම් විද්වතුන්ගේ අදහසයි. මේ භයානක වෙස් මුහුණු මගින් පෙන්වන්නේ යුද්ධෝපක්‍රමයක් ලෙස සතුරන් බිය ගැන්වීමයි. ලෝකයේ ප්‍රථම වරට යුද්ධවලදි වෙස් මුහුණ භාවිත කළේ රාවණා රජතුමා බව ඉතිහාසඥයන්ගේ මතය වී තිබේ. “රාවණා සංස්කෘතිය අදත් ලොවට කියා පාන රුහුණු නැටුම් කලාවට සමාන නර්ථන සම්ප්‍රදායක් ලොව වෙනත් කිසිඳු රටක නොමැති බව, ලොවට ප්‍රකාශ කළේ භාරතයේ සිටි පිළිගත් ජනප්‍රිය නැටුම් ශිල්පියකු වූ ‘ගෝපී ක්‍රිෂ්ණා’ මහතා ය.අති දක්ෂ වෛද්‍යවරයකු මෙන් ම ගුප්ත විද්‍යාවේ කෙල පැමිණියකු වූ රාවණා රජතුමා කළ ගුප්ත ශාන්ති කර්ම අදත් රුහුණේ දක්නට ලැබේ. රුහුණ විවිධ ගුප්ත විද්‍යා, මන්ත්‍ර වලට ප්‍රසිද්ධ බව සියල්ලෝම දනිති.රාවණා රජුගේ සහෝදරයකු බව කියන විභීෂණ රාම - රාවණා යුද්ධයේදී රාමගේ පැත්ත ගෙන තම සොහොයුරාට එරෙහි ව යුධ රහස් සහ අවි ආයුධ පිළිබඳ රාම කුමරු දැනුවත් කළ බැවින් රාවණා කුමරු සටනින් පැරදුණු බව සඳහන් වෙයි.විභීෂණ මරණින් මතු දේවත්වයට පත්වූයෙන් ඔහුගේ මධ්‍යස්ථානය කැලණිය ලෙස හඳුන්වයි. මේ ස්ථානය වත්මන් කැලණිය නොව, නැගෙනහිර වෙරළෙහි, අඅහැඩඔය මුහුදට ගලා බසින ස්ථානය අසල තිබී මුහුදට ගිලී ගිය කැලණිය බව සමහර විද්වතුන්ගේ මතයයි. කොළඹට නුදුරු වර්තමාන කැලණි විහාරය කරවන ලද්දේ පොළොන්නරු යුගයේ විසු ‘කල්‍යාණවතී බිසව’ විසිනි.මහා රාවණාසූර්ය ශක්තියෙන් වැඩ ගත් රාවණා රජු කිසි විටෙකත් ශ්‍රී ලංකාවේ බටහිර වෙරළට සම්බන්ධයක් නැත. විභීෂණ ද එසේම ය. රාවණ යන්නෙහි අර්ථය ද හිරු යන්නට සමාන වේ. රාවණා දේශය නොහොත් සූර්ය වංශයේ දේශය රෝහණ දේශය නම් වේ.රාවණා රජුගේ තවත් සොහොයුරකු වූ කුම්භකර්ණ “කුඹුක්කන්” කුමාරයා ද දක්ෂ කෘෂි විශේෂඥයකු මෙන් ම වාරි මාර්ග ක්ෂේත්‍රයේ කෙලපැමිණියෙක් ලෙස ද හැඳින් වේ.කුඹුක්කන් අමුණ කරවා ඒ මඟින් ගංගා ජලය ලබාගෙන මහා වෙල් යාය අස්වැද්දු බව ජනප්‍රවාදයේ එයි, 1818 නිදහස් සටනට බත සැපයු නිසා සුද්දන් විසින් මේ අමුණ පුපුරවා විනාශ කර කුඹක්කන් ඔය ආශ්‍රිත ජනාවාසය ද විනාස කර ඒ තුළ යාල අභය භූමිය ස්ථාපිත කරන ලදී.මේ භයානක වෙස් මුහුණු මගින් පෙන්වන්නේ යුද්ධෝපක්‍රමයක් ලෙස සතුරන් බිය ගැන්වීමයි. ලෝකයේ ප්‍රථම වරට යුද්ධවලදි වෙස් මුහුණ භාවිත කළේ රාවණාරජතුමා බව ඉතිහාසඥයන්ගේ මතය වී තිබේ. “රාවණා සංස්කෘතිය අදත් ලොවට කියා පාන රුහුණු නැටුම් කලාවට සමාන නර්ථන සම්ප්‍රදායක් ලොව වෙනත් කිසිඳු රටක නොමැති බව, ලොවට ප්‍රකාශ කළේ භාරතයේ සිටි පිළිගත් ජනප්‍රිය නැටුම් ශිල්පියකු වූ ‘ගෝපී ක්‍රිෂ්ණා’ මහතා ය.සතුරන් ගෙන් ආරක්ෂා වීමටත්, නොමැරී සිටීමටත් මහා බ්‍රහ්මයාගෙන් වරයක් ලබා ගැනීම සඳහා රාවණා රජු ගෝකණ්ණ භූමියේ භාවනායෝගීව වැඩ සිටි බව කියවේ. ගෝකණ්ණ යනු වර්තමාන ත්‍රිකුණාමලයයි. මේ ගෝකණ්ණ ප්‍රදේශයත් එදා රෝහණ ජනපදයට ම අයත් භූමි භාගයකි.රාමායනයට අනුව සිතා දේවීය සගවා සිටියේ මුහුදු සුළං වදින ස්ථානයක මිස නුවරඑළියේ නො‍ වේ. වර්තමානයේ කතරගම පුදබිම හා හම්බන්තොට අතර මහා රාවණා කෝට්ටය, කුඩා රාවණා කෝට්ටය එම ස්ථානය බව ඇතැමුන්ගේ අදහසයි. එම ස්ථානය මුහුදට ගිලී ගිය කඳු දෙකක් වන අතර මෙය පරීක්ෂා කර බැලීම වටී.තිස්සමහාරාමයේ බූන්දල අසල පතිරණවෙළ නම් ස්ථානයේ අවු. 1,25,000 පමණ පැරණි ජනාවාසයක් පුරා විද්‍යා දෙපාර්තමේන්තුව මඟින් කළ කැණීම්වලින් තහවුරු කරගෙන තිබේ. මෙය එදා රුහුණේ පැවති රාවණා රාජධානියේ නටබුන් විය යුතු ය.කෝට්ටයඅම්බලන්තොට නගරය ආසන්නයේ පිහිටා තිබෙන උස්සන්ගොඩ නම් භූමි භාගය, එයටම ආවේණික වූ තුරු ලතාවන්ගෙන් මෙන් ම, මෙහි පස ද රත් පැහැයට හුරු ය. මුහුද ආසන්නයේ මෙවැනි භූමියක් පිහිටා තිබීම ද ඉතා අස්වාභාවිකය, මේ පිළිබඳ නොයෙක් අය විවිධ මත පළ කරති.මෙය රාවණා රජුගේ දඩුමොනර අහස් යානය ගොඩ බැස්ස වූ එක් ස්ථානයක් බවත්, රාවණා රජු සහ රාම අතර යුධය සිදුවූයේ මේ උස්සන්ගොඩ දී බවත් මත දෙකක් පවතී.ඉහතින් සඳහන් කළ පරිදි කතරගම දෙවිඳුන්, ඉන්දියාවේ හිමාලය ඇතුළු දඹදිව මුළුල්ලේ තෙද බල පැතුරු බව කියති. රාවණා රජ තෙමේ ද වින්ධ්‍යා කඳුවැටියේ සිට දකුණට විහිදී ගිය ලංකාව ද අයත් වන මුළුමහත් ඉන්දියාව වසාගත් අධිරාජ්‍යයකට හිමිකම් කියු බව ඉතිහාසඥයන්ගේ මතය වී තිබේ.ඉහතින් දැක්වූයේ කතරගම දෙවිඳුන් හා රාවණා රජු අතර ඇති සමානාත්මතාව භෞතික වශයෙන් දැක්වීමට ඇති කරුණුවලින් ඉතා ස්වල්පයකි. මේ පිළිබඳ මනා ලෙස විශ්ලේෂණය කර බැලුවොත් මීටත් වඩා උචිත කරුණු ගොනු කර දැක්වීමට හැකි වනු ඇත.රාවණා රජතුමාගේ වාහනය, දඩුමොණරයයි. කතරගම දෙවියන්ගේ වාහනය මොනරායි. රාවණා රජුගේ වස්ත්‍ර රක්ත වර්ණයි. කතරගම දෙවිඳුන්ගේ වස්ත්‍ර ද රක්ත වර්ණය. රාවණා රජු සහ කතරගම දෙවිඳුන් යන දෙදෙනාම ‘මහා ඝෝෂ’ නමින් හැඳින්වීම ද තවත් විශේෂත්වයකි.රාවණා රජුගේ සොහොයුරු විභීෂණ, කුම්භ කර්ණ, කුවේර දේවත්වයෙහිලා සලකන අතර, රාවණා පමණක් දෙවියෙක් නොවන්නේ කෙසේ ද? රාවණා අද වන තෙක් ම මහා බලගතුව අදහන දෙවියෙකු බවත්, රුහුණු පුරයට අධිපති, ස්කන්ධ කුමාර හෙවත් කතරගම කඳ කුමරු රාවණා දෙවියන්ම බවත් විද්වත්හු පවසති.අනාදිමත් කාලයක සිටම අප රට වරින් වර විවිධ ජාතීහු ආක්‍රමණය කළහ. ඒ කවර කලෙකදීවත් සම්පූර්ණයෙන්ම රුහුණු ජනපදය යටත් කර ගැනීමට ඔව්හු අපොහොසත් වූහ. මේ ආක්‍රමණවලදී අපගේ ජාතික වීරයන් තාවකාලික පසුබැසීම සඳහා තෝරා ගත්තේ ද රුහුණු ජනපදයයි.අපේ මවුබිම ඉතා අභාග්‍යසම්පන්න ලෙස විවිධ විදේශ ආක්‍රමණවලට යටත්ව සිටි අවදීන්හී මවුබිම බේරා ගැනීමේ පුරෝගාමීන් වූයේ රුහුණේ රජවරුවරුන්ය. අනෙක් කිසිම රජ කෙනෙකුට අපගේ මවුබිම සම්පූර්ණයෙන්ම නිදහස් කර ගැනීමට හැකියාවක් ලැබී නැත.අසල්වැසි ඉන්දියාවලක්දිවෙහි වැඩි කොටසක් තම පාලනය යටතට ගෙන විසූ එළාර රජුගෙන් අප රට මුදවා ගැනීමට දැඩි අධිෂ්ඨානයකින් ක්‍රියා කරමින් සිටි ගැමුණු කුමාර තෙමේ පොහෝ දිනක පෙහෙවස් සමාදන් වී කතරගම ගං ඉවුර අසල භාවනාවේ යෙදී සිටියදී එම ස්ථානයට කතරගම දෙවියන් වැඩ නිර්භයව සටන් කිරීමට ගැමුණු කුමරුට උපදෙස් දී තමාගේ සහයෝගය නිතරම ලබා දෙන බවත් පවසා අතුරුදන් විය. රජු ස්ථිර අධිෂ්ඨානයකින් යුතුව මාළිගයට ගොස්, බලයෙන් පිරිවරා එළාර රජ ජය ගත්තේය. යුධය ජයගෙන රට එක්සේසත් කළ දුටුගැමුණු රජතුමා කෘතගුණය දැක්වීම පිණිස කතරගම දේවාලය කර වූ බවක් සඳහන් වේ.දසක තුනකටත් වඩා වැඩි කාලයක් අප රට කුරිරු ත්‍රස්තවාදයෙන් වෙලාගෙන තිබු බව අප කවුරුත් දන්නා කරුණකි. අපේ රටේ නායකයෝ බොහො දෙනෙක් ඝාතනයට ලක්වූහ. අසල්වැසි ඉන්දියාවේ එවකට සිටි නායකයාත් ඝාතනයට ලක්විය.අඅසරණ ජනතාව පමණක් නොව රාජ්‍ය දේපළ විශාල ප්‍රමාණයෙන් විනාශයට ලක්වීය. දසක තුනක් පුරාවට මේ රට පාලනය කළ කිසිම නායකයෙකුට ත්‍රස්තවාදය පරාජය කළ නොහැකි විය.අතීතයේ සිට මේ දක්වා සියලු දේ සිදුවී තිබෙන්නේ එක්තරා රිද්මයකට අනුවමය. අවසානයේ අතීතයේදී මෙන් රුහුණු පුත්‍රයෙක්ම අපට නිදහස් නිවහල් ජාතියක්ව නැගී සිටීමට අවස්ථාව උදා කළේ ය.මේ සියලු ආක්‍රමණවලදී රට නිදහස් කර ගැනීමට රුහුණෙන් රජ කෙනකු පහළ වීමෙන් ගම්‍ය වන්නේ රාවණා නොහොත් කතරගම දෙවිඳුන්ගේ චරිතයේ නිර්භීත භාවයයි. එලෙස ම එ තුමා ශ්‍රී ලංකාව දෙස විමැසිල්ලෙන් බලා සිටින ආකාරය යි.ජයන්ත සේනානායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=af13110311</link>
    <topic>අඳුර දුරුකර සමරන දීපාවලිය</topic>
    <author>රමණී සුබසිංහ</author>
    <content>ජීවිතයෙහි අඳුරත්, ලොවෙහි අඳුරත් දුරු කර ඥානය නමැති ආලෝකය ප්‍රාර්ථනා කරමින් ලොව පුරා හින්දු බැතිමත්හු දීපාවලී උත්සවය සමරති. දීප නම් ආලෝකයයි. ආවලී නම් පේළියයි. දීපාවලී නම් ආලෝක පේළියයි.අයුක්තිය හා අසාධාරණය පරදා, යුක්තිය ආරක්ෂා කිරීමේ උතුම් කාර්යය සිහිපත් කරමින් දොරින් දොර, දේවස්ථාන පුරා එසේ පෙළින් පෙළට දැල්වෙන පහන් සිළු අපූර්ව වූ පුරා වෘත්තීන් සිහිපත් කරවයි.‘නරක’ නම් අසුරයා විෂ්ණුට හා භූමා දේවියට දාව උපන් පුත් කුමරු ය. භූමා දේවිය නම් මහී කාන්තාව ය. ඉතා යහපත් වූ ඇවතුම් පැවතුම් නිසාත්, උතුම් අරමුණින් පුරන ලද උපවාසය නිසාත් විෂ්ණුගෙන් නරකට සුවිශේෂී වරමක් ලැබෙන්නේ ය. හින්දු පුරාණ ග්‍රන්ථ හා ඍග් වේදයේ සටහන් වන්නේ නරක විසින් පුරන ලද ශීලය වෙනුවෙන් ලබාදුන් මේ වරම දිව්‍ය ලෝකයේ හෝ සුර අසුර ලෝකයේ හෝ මනුෂ්‍ය ලෝකයේ හෝ වෙනත් කිසිවෙකුට ලැබී නැති බවයි.එහෙත් වරම නිසා ම හිස උදුම්මාගත් නරක තම යහපත් කල්ක්‍රියාව අතහැර අයුතු ප්‍ර‍යෝජන ගත්තේය. මනුලොව මිනිසුන්, දෙව්ලොව දෙවියන්, සුර, අසුර ලෝකයන් හි සුර, අසුරයන් ඔහු ගේ වධහිංසාවන්ට නතු විය. කාලාන්තරයක් පුරා ඔහු ගේ වධහිංසා, පීඩා විඳි ඒ සියලු මනුෂ්‍යයෝ ද දෙවියෝ ද සුර අසුරයෝ ද නරක විනාශ කර දමන ලෙස විෂ්ණුගෙන් අයැද සිටියහ.තමන්ට දාව උපන් දරුවා වුවද නරක ගැන කලකිරීමටත්, කෝපයටත් පත් විෂ්ණු දෙවියන් විසින් නරක නම් වූ ඒ අසුරයා වදයට පමුණුවා විනාශ කරනු ලැබීය. හින්දු බැතිමතුන් දීපාවලී සමරන්නේ ඒ සුවිශේෂී නිදහස් දිනය සිහිපත් කරමිනි. මේ දීපාවලී සම්බන්ධ එක් කතා ප්‍රවෘත්තියක් පමණි. තවත් ජනප්‍රවාද බොහෝ ය.‘ආරුමුග’ නම් කතරගම දෙවියන්ය. ශිව දෙවියන් ගේ නළලත පිහිටි ඇසින් විහිද වූ රශ්මි දහරාවෙන් ආරුමුග දෙවියන් ඉපැදී ඇති බව හින්දුන් ගේ විශ්වාසයයි. එම දෙවිඳු ආලෝකයේ දෙවිඳු ලෙස ද ඔවුහු හඳුන්වති. දීපාවලී දිනයේ දහස් ගණනින් පහන් දල්වා ආලෝකයෙන් පූජා කරන්නේ මේ ආරුමුග දෙවිඳුන්ය.වික්‍රමාදිත්‍ය රජු ගේ මෞලි මංගල්‍යය හා රාජාභිෂේකය සිදු වූයේ දීපාවලී දිනයක බව සමහර බැතිමතුන් ගේ විශ්වාසයයි. උතුරු ඉන්දියානුවන් විශ්වාස කරන්නේ වික්‍රමාදිත්‍ය රජු මෞලි මංගල්‍යය සඳහා තෝරා ගත් එම දිනයේ ම රාම කුමරු ද, ඔටුණු පැලැදි බවයි.බෙංගාලී දේශයේ මළවුන් ගේ දිනය දීපාවලී දා ඇරඹෙන බැවින් අඳුරේ ගිලී සිටින ප්‍රාණකාරයින් ගේ ගැලවීම පිණිස විශාල කුලුනු මුදුනේ ඔවුහු පහන් දල්වති. හින්දුහු මෙදින කෘෂ්ණ දෙවියාටත්, ගෝවර්ධන කන්දටත් නමස්කාර කරති.දීපාවලී දින සූදු ක්‍රීඩා කරන්නන් ගේ විශේෂ දිනයක් ලෙස ද සැලකේ. එක් කලෙක ශිව දෙවියන් තම ප්‍රියම්බිකාව වූ උමා දේවිය සමඟ සූදු ක්‍රීඩාවේ යෙදී සියලු වස්තුව අහිමි කර ගත්තේය. ඒ දුකින් ගංගානම් ග‍ඟේ සුදුවැලි තලාවක හිඳ ඉතා දුක්මුසුව සිටින මොහොතක ඒ දුටු කතරගම දෙවියෝ උපායක් සිතා උමා දේවිය සමඟ සූදු ක්‍රීඩාවේ නිරතව තම පියා අතින් පැරදි සියලු වස්තුව නැතව ලබා ගත්තේය. මේ නිසා දීපාවලී දින දූ කෙළිය සඳහා වෙන්කළ දිනයක් ලෙස ද සැලකේ.ශිව පුරාණයට අනුව මහා බ්‍රහ්මයා සහ විෂ්ණු දෙවියන් ශිව දෙවිඳුන් ගේ තේජස බැලීමට උත්සාහ කළ මොහෙ‍ාතේ හෙතෙම ආලෝක ධාරාවක් ලෙස මැවී සිටියේ ය. ඒ ආලෝකය නිසා අඥානය නමැති අඳුර දුරු වී ඥානය නමැති එළියෙන් ලෝකය ආලෝක වූ දිනය දීපාවලී දිනය.කිරි සයුරෙන් උපන් මහා ලක්ෂ්මී දෙවඟන ශ්‍රීමත් නාරායන නමැති දෙවියන් විසින් සරණ පාවා ගත්තේ ද මෙවැනි දිනයක බව ද ශිව පුරාණයේ සඳහන් ය.හින්දු සමාජයේ රාමට හිමි වන්නේ ඉතා සුවිශේෂී ස්ථානයකි. ඔවුහු රාමට ඉතා භක්තිමත්ය. වන වාසයෙන් මිදී දාහතර වසරකට පසුව අයෝධ්‍යා නගරයට පැමණීමේ සතුට සැමරීම පිණිස ජනයා පහන් දල්වා ‘සුරබු’ ගංගා තීරයට පැමිණියහ. ජල ක්‍රීඩා කොට ස්නානය කර අලුත් ඇඳුම්, රසකැවිලි බෙදා හදා ගනිමින් සතුට බෙදා ගත්තේ ද දීපාවලී දිනයකය.ජෛන සාහිත්‍යයේ කියන්නේ මහාවීරතුමා ගිහි ගෙයින් නික්ම ගියේද දීපාවලී දිනයේ ම බවය.දීපාවලිදාට විශේෂ වූ පූජා විධික්‍රම රැසක් හින්දු චාරිත්‍ර ධර්මවල සඳහන්වේ. හින්දු පුරාණයේ දීපාවලී සමරන ආකාරය දැක්වෙන්නේ මෙසේය. ‘එළඹෙන රාත්‍රියේ නෑදෑ හිතමිතුරන් සමඟ එක්ව තලතෙල් ඇඟ ගල්වා, නුග, බෝ, අට්ටික්කා, කෑල, අන්දර ආදී ගස්වල පොතු තම්බා, නානු සාදා එම නානු සමඟ උණු දියෙන් ස්නානය කර, අලුත් ඇඳුම් ඇඳ ශිව දෙවියන් හා මහා ලක්ෂ්මී දේවිය පුදා ගත යුතුය'. යනුවෙනි. දීපාවලී පූජා ක්‍රම කිහිපයකි. ලක්ෂ්මී පූජාව, නර සදාර්ති, සමන්තවලීපාඩු යන නමින් හින්දූන් එම පූජා විධි හඳුන්වා ඇත. මෙම පූජා ක්‍රම දින හතරකට වෙන් වේ. පළමු දින වෙන්වෙන්නේ ලක්ෂ්මී දේවිය වෙනුවෙනි. මහා ලක්ෂ්මී පිදීමෙන් ධන ධාන්‍ය ඉසුරු පමණක් නොව මහා ආනිසංස ලැබෙන බව හින්දු බැතිමතුන්ගේ විශ්වාසයයි.දෙවැනි දිනය යෙදෙන්නේ නරක අසුරයා මරණයට පත්වීමේ සතුට සැමරීමටය. එදින ඉතා සතුටින් නෑදෑ හිත මිතුරන් සමඟ එක්ව කා බී, දුගී මගී යාචක ආදීනට ද සලකති. තෙවැනි දිනයේ හිස හා ඇඟ තෙල් ගල්වා ස්නානය කොට පහන් පේළි දල්වා පූජා පවත්වති. සිව්වැනි දිනය වෙන් කෙරෙන්නේ තෑගි බෝග හුවමාරු කර ගැනීමටය. හින්දු පුරාණයේ මේ පිළිබඳ කතා පුවතක් වේ. යෙමන් හෙවත් යම ගේ සොහොයුරියට ඔහු විසින් තෑගි බෝග ලබා දුන්නේය. හෙතෙම ඇයට ඉතා අද රැතිය. සෑම හින්දු නිවසක ම සිටින පිරිමි දරුවන් තම සහෝදරියන්ට තෑගි බෝග ලබා දෙන්නේ එම සහෝදරත්වය සිහිපත් කරමිනි.දෙවියන් හා බැඳුණු මේ පුරා කතා සියල්ලෙන් ම කියැවෙන්නේ මිනිසා යහමඟට යොමු කිරීමේ වටිනාකම සහ සාමය පිරුණු සාධාරණ සමාජයක අත්‍යවශ්‍ය බවය. තිස් වසරක් පුරා යුද්ධයෙන් බැට කෑ ලාංකීය හින්දු ජනයාට ද එවැනි සාමය හා සතුට පිරුණු යුගයක් දැන් උදා වී තිබේ. ලාංකීයන් සේ, ජාති ආගම් භේද නොසලකා ඉදිරියට යන්නට, සාමයෙන් සතුටින් ජීවත් වන්නට ධෛර්යය, ශක්තිය ලැබෙන ලෙස මේ දීපාවලී සමයේ අපි ප්‍රාර්ථනා කරමු.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=af13110315</link>
    <topic>මෙහෙම උත්තර ලිව්වොත් විද්‍යාවට A</topic>
    <author>සුභාෂිණි ජයරත්න</author>
    <content>අ.පො.ස. (සාමාන්‍ය පෙළ) විභාගයේ ප්‍රධාන විෂයයන්ට A සාමාර්ථ ලබා ගන්නා හැටි ගැන අද සිට ඉදිරියට ලිපි මාලා කිහිපයක් සිළුමිණ පුවත්පතේ පළවෙයි. ඒ ඒ විෂයයන් පිළිබඳ ප්‍රවීණ ආචාර්යවරු ගෙන එන මෙම උපදෙස් විභාගයට මුහුණ දෙන ඔබට ඉතා ප්‍රයෝජනවත් වේවි. අද විද්‍යාවට ලියන හැටි ගැනය. ගණිතය ප්‍රශ්න පත්‍රයට පිළිතුරු ලියන හැටි ලබන සතියේ.  දෙමටගොඩ ශාන්ත ජෝන් විද්‍යාලයේ නියෝජ්‍ය විදුහල්පතිනි,ප්‍රවීණ විද්‍යා ආචාරිනී,චින්තා ප්‍රියංගනී පෙරේරාදරුවෙනි, ඔබ මේ වන විටත් විභාගයට සූදානම් වී ඇති... විවිධ දෙනා විවිධ ආකාරයෙන් සූදානම් වනවාත් ඇති. ඒ සූදානමත් එක්කම මේ විදියට පිළිතුරු සැපයූවොත් විද්‍යාවටත් A සාමාර්ථ්‍යයක් අරගෙන ඔබට නියත ජයක් ලබා ගත හැකියි.බොහෝ දෙනා හිතන්නේ විද්‍යාව අමාරු, ඒ සාමාර්ථ්‍යයක් ගන්න අපහසු ප්‍රශ්න පත්‍රයක් කියා. ඇත්තටම අපොස (සාමාන්‍ය පෙළ) විද්‍යා විෂයට ඒ සාමාර්ථ්‍යයක් ගැනීම ලෙහෙසි නැහැ තමයි. ගණිතයට ඒ සාමාර්ථ්‍යයක් ගත්තත් විද්‍යාවට ඒ සාමාර්ථ්‍යයක් ලබා ගැනීම තරමක් අමාරුයි. නියම දක්ෂයකුට පමණයි ඒ සාමාර්ථ්‍යයක් ගන්න පහසු. ඒත් ඔබත් නියම දක්ෂයකු වෙයි, මම මේ කියන ආකාරයට විභාගයට සූදානම් වුවහොත්,සාමාන්‍ය පෙළ විද්‍යා විෂය කොටස් තුනකින් යුතු බව ඔබ දන්නවනේ. එහි මුල් කොටස තමයි බහුවරණ ප්‍රශ්න පත්‍රය. එහි ප්‍රශ්න 40 ක් තියෙනවා. ඒ අංක 01 සිට 40 දක්වා ප්‍රශ්නවලට එකකට ලකුණු 2 බැගින් ප්‍රශ්න 40 ලකුණු 80 ක් ලැබෙනවා.බහුවරණ ප්‍රශ්න පත්‍රය තිබෙන්නේ දෙසැම්බර් 14 වන සෙනසුරාදා සවස් වරුවේයි. ඒ වන විට ඔබ විද්‍යාව II ප්‍රශ්න පත්‍රයට මුහුණ දී අවසන්. ඔබට දැන් ඉතිරිව ඇත්තේ විද්‍යාව බහුවරණ ප්‍රශ්න පත්‍රය පමණයි. විද්‍යාව බහුවරණ ප්‍රශ්න පත්‍රයට පැය 1 ක කාලයක් හිමි වෙනවා. පැයක කාලයක් තුළ ප්‍රශ්න 40 කට පිළිතුරු ලිවීමේදී එක ප්‍රශ්නයකට ඔබට ගන්න වෙන්නේ විනාඩි එකහමාරක කෙටි කාලයක් පමණයි. සමහර ප්‍රශ්නවලට ඒ කාලය වැඩිවෙන්න පුළුවන්. තවත් ප්‍රශ්න වලට මේ කාලය මදිවෙන්න පුළුවන්. ඒ නිසා කාල කළමනාකරණය කිරීමත්, එයට පෙර සිට හුරුවීමත් ඉතා වැදගත්.ඔබ ප්‍රශ්න පත්‍රය අතට ගත් විගස “සැලකිය යුතුයි” කොටස් අනිවාර්යයෙන්ම කියවන්න. එහි සියලුම ප්‍රශ්න වලට පිළිතුරු ලියවිය යුතු යැයි සඳහන් වෙනවා. ප්‍රශ්න අංක 1 සිට 40 ට දී ඇති පිළිතුරුවලින් නිවැරැදි හෝ වඩාත් ගැළපෙන පිළිතුර ඔබ තෝරාගත යුතුයි.සමහර ප්‍රශ්නවලට දැක්ක ගමන් හරි පිළිතුර ඔබට අවබෝධ වෙනවා.උදාහරණයක් ලෙස සජීවි සෛලයක පොදු ලක්ෂණයක් වන්නේ යැයි සඳහන් වූ විට ලබා දී ඇති පිළිතුරු හතරින් හරි පිළිතුර ඔබට පැහැදිලියි. (නිවැරදි පිළිතුර න්‍යෂ්ටියක් තිබීමයි) සමහර ප්‍රශ්නවල නිවැරැදි පිළිතුර තිබුණත් සමහරක් ප්‍රශ්න (සමෝධානිත ප්‍රශ්න) වල ඔබට තෝරන්න සිදුවන්නේ වඩාත්ම ගැළපෙන පිළිතුරයි. ඒ හැම පිළිතුරක්ම හරි යැයි දැක්ක ගමන් පෙනී යනවා.මේ උදාහරණය බලන්න.දහස් ගණනක් වූ විෂ ද්‍රව්‍ය අතරින් 400 ක් පමණ මිනිස් සිරුරට බෙහෙවින් අහිතකරයි. දුම්පානය සම්බන්ධයෙන් මින් කුමක් නිවැරදි ද?1) දුම්පානය පෙණහලු පිළිකා ඇතිවීමට හේතු වේ.2) දුම්පානය නිසා රුධිරයේ කොලෙස්ටරෝල් මට්ටම ඉහළ නැංවේ.3) දුම්පානය නිසා රුධිර පීඩනය ඉහළ යයි.4) ඉහත කරුණු සියල්ලම නිවැරැදි වේ.ඉහත පිළිතුරු සියල්ල නිවැරදි ලෙස පෙනුණෙන් වඩාත්ම ගැළපෙන පිළිතුර විය යුත්තේ පෙණහලු පිළිකා ඇතිවීමට හේතු වේ යන්න ය. වඩාත්ම ගැළපෙන පිළිතුර සෙවීමේදී සමහරක් ප්‍රශ්න මීට වඩා අසීරුයි. ඒ නිසා සමීප පිළිතුරු වලින් වඩාත්ම නිවැරැදි පිළිතුර තෝරා ගත යුතුයි. දරුවෙනි, ඔබට නිවැරදි දැනුමක් අවබෝධයක් ඇත්නම් නිවැරදි පිළිතුර තෝරා ගැනීමේ හැකියාව ඔබ සතු යි.බහුවරණ ප්‍රශ්න පත්‍රයට පිළිතුරු ලිවීමට නම් සමස්ත විෂය නිර්දේශය පිළිබඳවම හොඳ අවබෝධයක් තිබිය යුතුයි. ප්‍රශ්න පත්‍රයෙන් ඔබේ දැනුම අවබෝධය මෙන්ම ගැටලුවක් විසඳීමේදී විද්‍යාත්මක මූලධර්ම යොදා ගැනීම යන කරුණු තුනම පරීක්ෂාවට ලක්කරනවා. ඔබට විෂය මාලාවේ අඩංගු කරුණු ගැන හොඳ අවබෝධයක් නැතිනම් ඒ සාමාර්ථ්‍යයක් ලබාගන්න අපහසුයි.විභාග ප්‍රශ්න පත්‍රය සකසන්නේ ඉතා දක්ෂ විද්වත් මණ්ඩලයක්. ඔවුන් ළමයාට සාධාරණ ආකාරයටයි ප්‍රශ්න පත්‍රය සකසන්නේ. බොහෝමයක් දෙනා විවිධ අර්ථකථන දැක්වූවත් මම කියන්නේ ළමයි සමත් කරන්නට මිස අසමත් කරන්නට නොවෙයි මේ ප්‍රශ්න පත්‍ර සැකසෙන්නේ.මේ වන විටත් ඔබ අනුමාන ප්‍රශ්න පත්‍ර කිහිපයකට මුහුණ දී ඇති. සෑම බහුවරණ ප්‍රශ්න පත්‍රයකම ප්‍රශ්න 12 ක් රසායන විද්‍යා පාඩම්වලින් ද, තවත් ප්‍රශ්න 12 ක් ජීව විද්‍යා පාඩම්වලින් ද තවත් ප්‍රශ්න 12 ක් භෞතික විද්‍යා පාඩම්වලින් ද සැකසෙනවා.උදාහරණයක් ලෙස 2011 ප්‍රශ්න පත්‍රයේ ප්‍රශ්න අංක 1 - 12 ජීව විද්‍යාවටත්, 13 සිට 24 රසායන විද්‍යාවටත් 24 - 36 භෞතික විද්‍යාවටත් ප්‍රශ්න වෙන් වුණා.ඉතිරි අග ප්‍රශ්න 4 සාමාන්‍ය ජීවිතයේදී ඇතිවන ගැටලු විද්‍යාත්මක සංකල්ප හරහා විසඳාගන්නා හැටි පරීක්ෂා කරනවා. ඒ නිසා ඔබ විද්‍යාත්මක සංකල්ප හොඳින් අවබෝධ කරගෙන සිටිය යුතුයි.විද්‍යාව බහුවරණ ප්‍රශ්න පත්‍රයට අඩංගු වන්නේ ඔබ 10 හා 11 ශ්‍රේණිවල උගත් දේයි. 6 සිට 9 ශ්‍රේණිවල ඉගැන්වූ විෂය ධාරාවේ පුළුල් විග්‍රහයක් තමයි 10 හා 11 ශ්‍රේණිවල විෂය මාලාවට ඇතුළත් වන්නේ මේ විෂය නිර්දේශය සිසුවකු හරියාකාරව ධාරණය කරගතහොත් එදිනෙදා ජීවිතයේ විවිධ සංසිද්ධීන් විද්‍යාත්මක අවබෝධ කරගැනීමේ හැකියාව ඔබට පවතිනවා.යම් සිසුවකු මගෙන් ඇසුවහොත් වැඩිපුර ලකුණු ගන්න පුළුවන් කුමන බහුවර්ණ ප්‍රශ්නවලින් ද කියා, මගේ පිළිතුර වන්නේ සමස්ත විෂය මාලාවම පිළිබඳ හොඳ අවබෝධයක් නැතිනම් ලකුණු ගැනීම අපහසු බවයි.ඒ වගේම ප්‍රශ්න පත්‍රයක් අතට ලැබුණු පසු කාල කළමනාකරණය කිරීමත් අත්‍යවශ්‍යයි. ප්‍රශ්න පත්‍රයට ලැබෙන විනාඩි 60 ක කාලය ප්‍රශ්න 40 න් බෙදුවහොත් එක් බහුවරණ ප්‍රශ්නයකට ලැබෙන්නේ විනාඩි එකහමාරක කාලයක්. නමුත් හැම ප්‍රශ්නයකටම ඒ කාලය යන්නැහැ. සමහර ප්‍රශ්නයකට තත්ත්පරයෙන් පිළිතුරු දෙන්න පුළුවන්.උදාහරණ ශාක සෛලවල පමණක් දැකිය හැක්කේ යැයි ප්‍රශ්නයක් ආ විට පිළිතුර ඉතා පැහැදිලිය.පිළිතුර - හරිත ලව හා සෛල බිත්ති.ළමයාට දැනුමක් තියෙනවානම් තත්ත්පරයකින් පිළිතුරු සැපයිය හැකියි. විද්‍යාව බහුවරණ පත්‍රය ගත්විට පහසු ප්‍රශ්න මුලින් කරන්න. ඊට පසුව අවබෝධයෙන් කළ යුතු කොටස් කරන්න. ගණන් හදන ප්‍රශ්න කරන්න අවසානයට තබාගන්න. බොහෝ විට ඒ ප්‍රශ්නවලට විනාඩි එක හමාරකට වඩා කාලය යනවා. ලෙහෙසි ප්‍රශ්නවලින් කාලය ඉතිරි කරගෙන ඒවා අපහසු ප්‍රශ්නවලට ඉතුරු කරගන්න පුරුදු වෙන්න.දරුවනි, ඔබේ බහුවරණ ප්‍රශ්න පත්‍රය සකසා තියෙන්නේ ලෙහෙසි ප්‍රශ්නවලින් පටන් ගෙන අමාරු ප්‍රශ්න දක්වා යන ආකාරයට නොවෙයි. එක ප්‍රශ්නයක් ලේසි වුවහොත් ඊළඟ ප්‍රශ්නය අමාරුයි. නැවතත් ලෙහෙසි ප්‍රශ්නයක්. ළමයා මානසිකව විඩාව නිවන ආකාරයට තමයි ප්‍රශ්න පත්‍රයට ප්‍රශ්න ගොනු කර ඇත්තේ.ඔබට ප්‍රශ්නයක් එක විටම අවබෝධ නොවෙන්න පුළුවන්. එහෙම නම් දෙතුන් වතාවක් කියවන්න. එය පුද්ගල බද්ධයි. ළමයාගේ දැනුම, අවබෝධය හා යෙදීම යන කරුණු 3 මත යමකුට අවබෝධ වීම ඉක්මන් හෝ ප්‍රමාද වෙන්න පුළුවන්‍. ප්‍රශ්න පත්‍රය අතට ලැබුණු පසු අවබෝධයෙන් කටයුතු කළ යුතු ය. එසේ පැවසුවත් එක ප්‍රශ්නයකට වැඩි කාලයක් මිඩංගු නොකළ යුතුයි.10 ශ්‍රේණියේ පළමු ඒකක 4 ජීව විද්‍යාව ද, රසායන හා භෞතික විද්‍යාවට ඒකක 3 බැගින් ද වෙන් වෙනවා. 11 ශ්‍රේණියට භෞතික විද්‍යාවට ඒකක 4 ක් ද රසායන හා ජීව විද්‍යාවට ඒකක 5 බැගින් ද වෙන්වෙනවා‍. ඒ ඒකක වලින් එන ප්‍රශ්න ප්‍රමාණය කොපමණද යන්න පවසන්න අපහසුයි. නමුත් සියලුම ඒකක ආවරණය වන ආකාරයටයි ප්‍රශ්න සැකසෙන්නේ.යම් ඒකකයක් බහුවරණ පත්‍රයෙන් ආවරණය නොවුවහොත් එය ව්‍යුහගත හෝ රචනා ප්‍රශ්න පත්‍රයෙන් ආවරණය වෙනවා. ඒ නිසා පසුගිය අවුරුද්දේ එම ඒකක ආවරණය වූවා යැයි සිතා මෙවර එය අතහැර දමන්න බැහැ. හැම ඒකකයක් ම හොඳින් හැදෑරිය යුතුයි. එසේ ම යම් ඒකක‍යකින් ප්‍රශ්න බහුවරණ පත්‍රයට ආවානම් ඒකකයේ ඉතිරිය ව්‍යුහගත හෝ රචනා ප්‍රශ්න පත්‍රයට ඇතුළත් කරනවා. ඒ නිසා මේ කොටස් මෙදා එන එකක් නැහැ. මේ කොටස මෙදා එන්න පුළුවන් කියා අනුමාන කරන්න බැහැ.බහුවරණ ප්‍රශ්න පත්‍රයට ඔබට රූපසටහන් අදින්න නැහැ. නමුත් රූප සටහන් බලාගත යුතුයි. ඒවා නම් කරන්න එන්න පුළුවන්.බහුවරණ ප්‍රශ්න පත්‍රයේත් ළමයා වරද්දන තැන් බොහොමයක් තියෙනවා. එක සමාන පිළිතුරු ආ විට හොඳ දැනුමක් නැතිනම් එය වැරදෙන්න පුළුවන්. බොහෝ විට කලබලය නිසා නිවැරදි පිළිතුර ළමයාට නොපෙනී යන්න පුළුවන්.ඔබට ‘ඒ’ සාමාර්ථයක් කරා යන්න නම් විද්‍යාව බහුවරණ පත්‍රයට ලකුණු 40 න් 35 කට වඩා ගත යුතුයි. අඩුම තරමින් බහුවරණ පත්‍රයට ලකුණු 33 ක් වත් නැතිනම් ‘ඒ’ සාමාර්ථයක් කරා යන්න අපහසුයි. ‘එස්’ සාමර්ථයක් ගන්න නම් බහුවරණ පත්‍රයේ ප්‍රශ්න 40 න් 28 ක් වත් නිවැරැදි විය යුතුය. ඒ අනුව ඔබට තේරෙනවා ඇති බහුවරණ පත්‍රයට ලකුණු වැඩිපුර ගැනීම කොතරම් වැදගත් ද කියා. බොහෝ දරුවන් කියනවා විද්‍යාව ප්‍රශ්න පත්‍රයට ලකුණු ගන්න අමාරුයි කියා‍. ඒ අදහස වැරදියි. බහුවර්ණ ප්‍රශ්න පත්‍රය සකසන්නේ සාමාන්‍ය දැනුම තියෙන සිසුවකුටත් ‘එස්’ සාමාර්ථයක් ගත හැකි වන පරිදි ය.විද්‍යාව ප්‍රශ්න පත්‍රයට පිළිතුරු ලිවීමේදී එදිනෙදා සිදුවන පොදු කාලීන සිදුවීම් ගැනත් අවධානයෙන් සිටිය යුතුයි. අපේ පරිසරයේ නිතර මුහුණපාන ගැටලු විද්‍යාත්මක සංකල්ප හරහා නිරාකරණය කරගන්නට පුහුණු විය යුතු ය.විද්‍යාව බහුවරණ පත්‍රයේ ඇති ගණිත සංකල්ප විසඳා ගන්නටත් දරුවන් දක්ෂ විය යුතු ය.අමාරු ප්‍රශ්නයකට වුවත් විනාඩි 5 ක් 6 ක් වගේ අමතර කාලයක් ගත කරන්න එපා. බහුවරණ ප්‍රශ්න 40 ට අමාරු ප්‍රශ්න වගේ ම ලේසි ප්‍රශ්නත් තියෙනවා. අමාරු ප්‍රශ්නවලට වැඩි කාලයක් ගත කළොත් ලෙහෙසි ප්‍රශ්නවලට ලකුණු ලබාගන්න තියෙන අවස්ථාව නැතිව යනවා.ඔබ විභාගයට යනවිට වාර විභාග 6 කට පිළිතුරු ලියා අවසන්. එසේ ම 10 හා 11 වසර ඇගැයීම් 20 කට පමණ පෙනී සිට තියෙනවා. ඔබට සාර්ථකව විභාගයට මුහුණ දෙන්නටත්, විද්‍යාව ඒ සාමාර්ථයක් ගන්නටත් ඒ පසුබිම හොඳටම ප්‍රමාණවත්.ගම්පහ බණ්ඩාරනායක විද්‍යාලයේ විද්‍යා ආචාරිනිඅජන්තා පියසේනඅ.පො.ස. (සාමාන්‍ය පෙළ) විද්‍යාව II ප්‍රශ්න පත්‍රයට පිළිතුරු සපයන්නේ මෙහෙමයි.ඔබ නිසි සූදානමකින් විභාගයට පෙනී සිටියහොත් විද්‍යාව ප්‍රශ්න පත්‍රයට A සාමාර්ථයක් පහසුවෙන් ලබාගත හැකියි. ඔබේ පෞරුෂ වර්ධනය කිරීම මෙන්ම විද්‍යාත්මක අනුහුරුවක් සහිත චර්යාවන් වර්ධනය කිරීම 6 සිට 11 ශ්‍රේණිය දක්වා වූ විද්‍යා විෂය නිර්දේශයෙන් අපේක්ෂා කෙරෙනවා.අ.පො.ස. (සාමාන්‍ය පෙළ) තරගකාරී විභාගයක් නොවෙයි. ඒ නිසා කිසිම දරුවකු විභාගය ගැන අනවශ්‍ය පීඩනයක් ඇතිකර නොගත යුතුයි. නමුත් විභාගයේ සාධනීය මට්ටමට ළඟාවීම ශිෂ්‍යයන්ගේ අනාගතය සඳහා ඉතා වැදගත් වේ. ඕනෑම දරුවෙක් පාසලේදී ප්‍රායෝගික අත්දැකීම් සහිතව විද්‍යා විෂය මාලාව හොඳින් ආවරණය කර ගන්නේ නම් A සාමාර්ථයක් ගැනීම අපහසු දෙයක් නොවෙයි.මේ වන විටත් වාර විභාග ගණනාවකට මුහුණ දී පසුගිය ප්‍රශ්න පත්‍ර රාශියකට පිළිතුරු සැපයූ ඔබට විද්‍යාව ප්‍රශ්න පත්‍රයේ සැකැස්ම අලුත් දෙයක් නොවන්න පුළුවන්. විද්‍යාව දෙවැනි ප්‍රශ්න පත්‍රය කොටස් දෙකකින් යුතුයි. මේ කොටස් දෙකටම පිළිතුරු සපයන්න පැය තුනක කාලයක් ලැබෙනවා.A කොටස - ව්‍යුහගත රචනාB කොටස - රචනාව්‍යුහගත රචනා ප්‍රශ්න පත්‍රයට අනිවාර්යයෙන්ම පිළිතුරු සැපයිය යුතු ප්‍රශ්න 4 කින් යුතුයි. එක් එක් ප්‍රශ්නයකට ලකුණු 15 බැගින් මේ ප්‍රශ්න 4 ට ලකුණු 60 ක් හිමි වෙනවා. මෙහි සියලුම ප්‍රශ්නවලට දී ඇති ප්‍රශ්න පත්‍රයේම පිළිතුරු සැපයිය යුතුයි.ව්‍යුහගත රචනා ප්‍රශ්නවලට සැපයිය යුත්තේ නිශ්චිත කෙටි හා සෘජු පිළිතුරුය. මේ නිසා අනවශ්‍ය ආකාරයට පිළිතුරු දිග් නොගැසිය යුතු අතර ප්‍රශ්න හොඳින් අවබෝධ කරගෙන අවශ්‍ය පිළිතුර ගළපා ගත යුතුය. ඔබට පිළිතුර සැපැයීමට ලබා දී ඇත්තේ සීමිත ඉඩ ප්‍රමාණයකි. ඒ නිසා පිළිතුරු කපා දමමින් පිළිතුර ලිවීම ඔබට අවාසි දායකය. පිළිතුරු අපැහැදිලි වීම හා දිගු වීමත් හොඳ ලකුණු ලබා ගැනීමට බාධාවකි.ව්‍යුහගත ප්‍රශ්න සකස් කර ඇත්තේ විද්‍යා සංකල්ප, මූලධර්ම, න්‍යාය මෙන්ම ශිෂ්‍යයන් හමුවේ නිර්මාණය කරන සිද්ධි හෝ අවස්ථා පදනම් කරගෙනය.ව්‍යුහගත ප්‍රශ්න පත්‍රයේ පළමු ප්‍රශ්නය පහත සඳහන් අංශ හෙවත් පාඩම් මුල් කරගෙන පැමිණිය හැක. පරිසර පද්ධති, මානව හා ස්වාභාවික ක්‍රියා, පරිසර දූෂණය, රසායනික කර්මාන්ත බලය හා ශක්තිය, ඵලදායිතාව භාවිතය, තිරසාර සංවර්ධනය, විද්‍යාත්මක සංසිද්ධි, මානව පුරුදු හා රෝග යනාදි එදිනෙදා ජීවිතයට අදාළ වන සංසිද්ධියක් හෝ අවස්ථාවක් නිර්මාණය කර එය අනුසාරයෙන් ශිෂ්‍යයන්ගේ දැනුම, කුසලතා හා ආකල්ප මැන බලයි.ව්‍යුහගත රචනා ප්‍රශ්න පත්‍රයේ දෙවැනි ප්‍රශ්නය ජීව විද්‍යාව පාඩම් වලින් ද, තුන්වන ප්‍රශ්නය රසායන විද්‍යාව පාඩම් වලින් ද 4 වන ප්‍රශ්නය භෞතික විද්‍යාව පාඩම් වලින් ද සකස් කෙරෙනවා. ඔබ 10 හා 11 ශ්‍රේණිවල පාඩම් වලින් පමණක් නොව 6 සිට 11 ශ්‍රේණි විෂය නිර්දේශය පිළිබඳව හොඳ අවබෝධයකින් සිටීනම් ඔබට පිළිතුරු සැපයීම වඩා පහසු වේ.ව්‍යුහගත ප්‍රශ්න පත්‍රයේ ශිෂ්‍යයන්ගේ ලකුණු ගිලිහී යාමට කරුණු කිහිපයක් බලපායි. දී ඇති තොරතුරු පිළිතුරු ලිවීමට භාවිත නොකිරීම හා සමහරු මතකයෙන් පිළිතුරු ලියන්නට උත්සාහ කිරීම නිසා ලකුණු නොලැබී යනවා.උදා :- ප්‍රශ්නය - අනුයාත මූලද්‍රව්‍ය කිහිපයක ද්‍රවාංකය පහත දැක්වේ.(a) මෙහි IV වන කාණ්ඩයට අයත් මූලද්‍රව්‍ය කුමක් ද?පිළිතුර - Wමූලද්‍රව්‍ය වල ද්‍රව්‍යයක මතකයේ ඇති දරුවෙකු පිළිතුර C හෙවත් කාබන් ලෙස ලියුවහොත් ඉහත ප්‍රශ්නයට හිමි ලකුණු නොලැබේ.(b) එම මූලද්‍රව්‍ය H (හයිඩ්‍රජන්) සමඟ සාදන සංයෝගයේ සූත්‍රය ලියන්න.නිවැරැදි පිළිතුර - WH4CH4 - පිළිතුරට ලකුණු නැත.ඔබ සපයන පිළිතුර අසම්පූර්ණ වූ විටත් ඔබේ ලකුණු නිරපරාදේ ගිලිහී යන්න පුළුවන්. උදාහරණ - 1) අලියාගේ විද්‍යාත්මක නාමය.Elephas maximusඋක්ත නමෙහි කොටස් දෙක නියෝජනය වන වර්ගීකරණ කාණ්ඩ නාම මොනවා ද?a) Elephas - ගණ නාමය (නිවැරැදි පිළිතුර)ගණය (වැරැදි පිළිතුර)b) maximus - විශේෂ නාමය (නිවැරැදි පිළිතුර)විශේෂය (වැරැදි පිළිතුර)උදාහරණ 2) - ස්ථුල කෝනාස්තර පටකයකින් දෘඩස්තර පටකයක් වෙන්කර හඳුනා ගැනීමට භාවිත කළ හැකි ලක්ෂණයක් ලියන්න.වැරැදි පිළිතුර :- ස්ථුල කෝණස්තර සෛල කොන් ඝන වී තිබීම.නිවැරැදි පිළිතුර විය යුත්තේ :- ස්ථුල කෝණස්තරයේ සෛල කොන් ඝන වී තිබෙන අතර දෘඩස්තරයේ සෛල කොන් ඝන වී නොතිබීම.(ඉහත කරුණු දෙක සන්සන්දනය කර නැතිනම් ලකුණු නොලැබේ.)උදාහරණ 3) - හෘත් පටකය හඳුනා ගැනීමට භාවිත කළ හැකි ලක්ෂණයක් ලියන්න.වැරැදි පිළිතුර :- ශාකනය වී තිබීම.නිවැරැදි පිළිතුර :- සෛල ශාකනය වී තිබීම.රචනා ප්‍රශ්න කොටස ජීව විද්‍යාව ප්‍රශ්න 2 කින්ද, රසායන විද්‍යා ප්‍රශ්න 2 කින්ද, භෞතික විද්‍යාව ප්‍රශ්න 2 කින් ද යුතු යි.ඔබ එයින් එක් කොටසකින් ප්‍රශ්නය බැගින් තෝරාගෙන ප්‍රශ්න තුනකට පිළිතුරු සැපයිය යුතුයි. එක ප්‍රශ්නයකට ලකුණු 20 බැගින් ලකුණු 60 ක් හිමි වේ.මෙම ප්‍රශ්න පන්ති කාමරයේ ඉගෙන ගත් දේ හෝ ක්ෂේත්‍ර අත්දැකීම් පදනම් කර ගනිමින් නිර්මාණය කරන ලද සංසිද්ධියක් හෝ අවස්ථාවක් හමුවේ වඩාත් විස්තරාත්මකව විවෘත පිළිතුරු සැපයීමට සිසුන් පොලඹවයි.මෙම ප්‍රශ්නයකට උප ප්‍රශ්න 12 ක් 15 ඇති නිසා එක් එක් උප ප්‍රශ්නයකට උපරීම ලකුණු 3 ක් හෝ ඊට අඩු ගණනක් ලැබෙන බැවින් පිළිතුරු දිගු නොවිය යුතුයි. විස්තර කිරීමකදී පවා රූල් 8 කට වඩා පිළිතුරක් දිගු නොවිය යුතුයි. පිළිතුර පැහැදිලි විය යුතු අතර සුදුසු වාග්මාලා හා සංකල්ප භාවිත කළ යුතු ය. රචනා ප්‍රශ්නවලට පිළිතුරු සැපයීමේදී අලුත් ප්‍රශ්නයක් අලුත් පිටුවකින් ආරම්භ කළ යුතුය. අදාළ ස්ථානයේ අදාළ ප්‍රශ්න අංකය යෙදිය යුතුය. ප්‍රශ්නයේ උප කොටස්වල ප්‍රශ්න අංක නිවැරැදිව සඳහන් කළ යුතුය. සෑම අලුත් පිටුවකම අදාළ ස්ථානයේ ප්‍රධාන ප්‍රශ්න අංකය යෙදිය යුතු ය.රචනා ප්‍රශ්න වලට පිළිතුරු සැපයීමේදී බොහෝ සිසුන්ගේ ලකුණු ගිලිහී යන අවස්ථා තිබේ. සරල ගණනය කිරීම් අසම්පූර්ණ වීම එයින් ප්‍රධානය.උදාහරණ :- ප්‍රශ්නය - නිවැරැදිව මැන ගත් NaOH 10.00g ආසුත ජලයේ දියකර මුළු පරිමාව 250.00 cm3 වන ද්‍රාවණයක් පිළියෙල කරන ලදී.1) ද්‍රාවණයේ ඇති NaOH මවුල ගණන සොයන්න. (ලකුණු 02)ඉහත ප්‍රශ්නයට ලකුණු ලබාදෙන හැටි.NaOH වල මවුලික ස්කන්ධය.= 23 + 16 + 01= 40 (ලකුණු 01)... පවතින මවුල ගණන = ස්කන්ධයමවුලික ස්කන්ධය= 10 හෝ40= මවුල 0.25 (ලකුණු 01)2) ද්‍රාවණයේ සාන්ද්‍රණය සොයන්න (ලකුණු 02)ඉහත ප්‍රශ්නයට ලකුණු ලබා දෙන හැටි= 0.25 x 1000 mol dm-3 (ලකුණු 01)250= l moldm-3 (ලකුණු 01)ඒකක නොමැති විට අදාළ ලකුණු හිමි නොවේ.2 ප්‍රශ්නය 6 kg ක ස්කන්ධයක් සහිත වස්තුවකට 4.5ms-2 ක ත්වරණයක් ලබාදීමට අවශ්‍ය බලය කොපමණ ද? (ලකුණු 2)F = ma (ලකුණු 01)6 x 4.5 = 27 N (ලකුණු 01)එකක නොමැතිනම් අදාළ ලකුණු හිමි නොවිය හැක.ගැලීම් සටහන් වල ඊතල භාවිත නොකිරීම ද සිසුන් කරන තවත් වරදකි.රූප සටහන් අදාළ ප්‍රමිතියෙන් තොර වීම නිසා ද විභාගයට හිමි ලකුණු නොලැබී යා හැකියි. ලූණු සිවියේ සෛල ආලෝක අන්වීක්ෂයේ මැදි බලයෙන් නිරීක්ෂණය වන අන්දම ඇද නම්කර පෙන්වන්න. (ලකුණු 3) යැයි ප්‍රශ්නයක් ආ විට කළ යුත්තේ* ආලෝක අන්වීක්ෂයෙන් නිරීක්ෂණය වන කොටස පමණක් ඇඳිය යුතුය.* රූප සටහන් ඇඳීමේදී පැන්සල භාවිත කළ යුතුය.* පටක සෛල අදින විට උගන්වා ඇති නිවැරැදි ක්‍රම ම භාවිත කළ යුතුයි.මූලද්‍රව්‍ය නාමකරණය මෙන් ම රසායනික සූත්‍ර ලිවීමේදී වැරැදි වීම ද ලකුණු අහිමි වීමට හේතු වේ. මූලද්‍රව්‍ය නාමකරණයේදී ඉංග්‍රීසි කැපිටල් අකුරු ඒ ආකාරයෙන්ම ද, ඉංග්‍රීසි සිම්පල් අකුරු ඒ ආකාරයෙන් ද යෙදිය යුතුය.උප ප්‍රශ්නවල නියමිත අංක භාවිත කළ යුතුය. එසේ නොවුවහොත් ලකුණු අහිමි විය හැක.අ.පො.ස. (සාමාන්‍ය පෙළ) විද්‍යාව ප්‍රශ්න පත්‍රය සකස් කිරීමේදී විෂය මාලාවේ සියලු ම කොටස් ආවරණය කර ගනියි. ඒ නිසා විෂය මාලාව හොඳින් අවබෝධ කරගත යුතුය. මෑත වකවානුවේ පැවැත්වූ ප්‍රශ්න පත්‍ර හා සැසඳීමේදී මෙවර විභාගයට පහත විෂය කොටස් වලින් ප්‍රශ්න ලැබීමේ වැඩි සම්භාවිතාවක් පවතී.තිරසාර සංවර්ධනයේදී පරිසර පද්ධතිවල තුල්‍යතාව රැක ගැනීම, පරිසර දූෂණය හා එහි ආචරණ වළක්වා ගැනීම, ශාක ප්‍රජනනය, ප්‍රවේණිය හා ජෛව තාක්ෂණයේ භාවිත, ශාක පටක, උත්ස්වේදනය, ප්‍රභාසංස්ලේෂණය, ශ්වසන හා රුධිර සංසරණ පද්ධතිය, අස්නායුක සමාජානුයෝජනය හා සමස්ථිතිය, සක්‍රීයතා ශ්‍රේණිය, ලෝහ නිස්සාරණය, චලිත වීම, රසායනික කර්මාන්ත හා ස්වභාවික චක්‍ර, ඩිම් නියමය, සමක ප්‍රතිරෝධය හා ට්‍රාන්සිස්ටර්, ආලෝකය, ධ්වනිය හා වායු ප්‍රභරණය යන පාඩම් හොඳින් ධාරණය කරගන්න.සුභාෂිණි ජයරත්නඡායා - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=af13110316</link>
    <topic>විද්‍යාවට වැඩිම ලකුණු ගන්නෙ කොහොම ද?</topic>
    <author>අරුණි මුතුමලී</author>
    <content>ප්‍රවීණ විද්‍යා දේශකආචාර්ය කේ. ආරියසිංහඅ.පො.ස. සාමාන්‍ය පෙළ ආරම්භයට ඇත්තේ තව දින 37කි. ඒ කාලය ඇතුළත විද්‍යා විෂයයට විශිෂ්ට සාමාර්ථයක් සඳහා ඔබ සූදානම් විය යුත්තේ කෙසේද?සාමාන්‍ය පෙළ විභාගයේ විද්‍යාව විෂයේ II ප්‍රශ්න පත්‍රයට මුහුණදීමට අපට ඇත්තේ දින 43 ක් පමණි. වාර විභාගය සඳහා පාඩම් කළ දරුවන් ඒ ඒ විෂය සඳහා ලබාගත් ලකුණු අනුව ඉදිරි දින කිහිපය සැලසුම් කර ගැනීම මේ කෙටි කාලයේ දී ඉතා වැදගත්. අධ්‍යාපන දෙපාර්තමේන්තුව මඟින් පැවැත්වුණු සම්මන්ත්‍රණ සඳහා සහභාගි නොවුණු දරු දැරියන් ඒ සටහන් ලබාගෙන අධ්‍යයනය කිරීම ද ඉතා ප්‍රයෝජනවත්.කෙසේ වුවත් ඉදිරි දින කිහිපයේදී ඒ ඒ දරුවා විභාගයට සූදානම් විය යුත්තේ ඔවුනොවුන්ට විශේෂ ක්‍රමයන්ට වුවත් සියලු දෙනාට පොදුවේ කිව යුතු කරුණු කිහිපයක් ද ඇත.එනම් සාමාන්‍ය පෙළ විභාගයේ ප්‍රශ්න සැකසෙන්නේ ප්‍රමිති තුනකින් බවයි. මූලික, මධ්‍යම හා උසස් යන මට්ටම් ඒවා ය. අඩු දැනුමක් හා අවබෝධයක් ඇති දරුවන් පිළිතුරු සපයන්නේ මූලික මට්ටමේ ප්‍රශ්නවලට පමණි. එය ඔවුනට සාමාන්‍ය (S) සාමාර්ථයක් ලබා ගැනීමට හැකි වන පරිදි සකසා තිබේ.ඊට වඩා අවබෝධයක් සහිත දරුවන්ම වඩා වැඩි කුසලතාවක් දක්වමින් විභාගයේ දී B හෝ C සාමාර්ථ ලබා ගැනීමට හැකි වන පරිදි මධ්‍යම මට්ටමේ ප්‍රශ්න සැකසී ඇත. බොහෝ දරුවන් මේ මට්ටමට දැනුම එකතු කරගෙන සිටින බව අපේ හැඟීමයි.ඉතා සංකීර්ණ ප්‍රශ්න අවබෝධ කරගෙන ඒවාට හොඳින් පිළිතුරු දෙන දරුවන්ට A සාමාර්ථයක් ලබා ගැනීමට හැකි වන අයුරින් උසස් මට්ටමේ ප්‍රශ්න සැකැසේ.එසේම, විභාගයේ ප්‍රශ්න පත්‍ර සකස් කරන්නේ අපේක්ෂණ 7 ක් යටතේය. ඉන් පළමුවැන්න අවබෝධය සහිත දැනුමයි.කට පාඩම් කරගත් දෙයකට වඩා අවබෝධයකින් යුතුව ප්‍රශ්නයකට පිළිතුරු දිය හැකි ද යන්න මෙහිදී මැන බැලේ.තොරතුරු හැසිරවීම යටතේ තමා උගත් කරුණු සහ පරීක්ෂණ කිරීමෙන් ලබා ගත් තොරතුරු ආදිය විධිමත් ලෙස ඉදිරිපත් කිරීමට ඇති හැකියාව මෙයින් ඇගැයීමට ලක් කරයි.ගැටලු විසඳීම යන අපේක්ෂණය යටතේ විද්‍යා විෂයය නිර්දේශයේ අඩංගු මූලධර්ම යොදාගෙන ගැටලු විසඳීමේ හැකියාව සොයා බැලෙන අතර විශේෂයෙන් භෞතික හා රසායන විද්‍යා ගණනය කිරීම් සාර්ථකව විසඳීමට දරුවාට ඇති හැකියාව මින් සොයා බැලේ.පරීක්ෂණ කුසලතා සහ අන්වේශනය (Investigation) යටතේ පාසලේ දී කණ්ඩායම් වශයෙන් කළ ක්‍රියාකාරකම් මෙන්ම පර්යේෂණ පිළිබඳ නිසි අවබෝධයක් ලබා තිබේ ද යන්න මැන බැලේ.පස්වැනි අපේක්ෂණය වන්නේ සම්බන්ධතා යන්නයි. රසායන, භෞතික හා ජීව විද්‍යා විෂයයන් අතර පවතින අන්තර් සම්බන්ධතා පිළිබඳ අවබෝධයක් දරුවා සතු ද යන්න මෙයින් කෙරෙන තක්සේරුවයි.තර්කනය යටතේ දරුවා විශේෂයෙන් රචනා ප්‍රශ්නයකට ඉදිරිපත් කරන පිළිතුර තර්කානුකූලව ගළපා ඇත් ද යන්න සොයා බැලෙයි.අවසාන වශයෙන් සන්නිවේදනය යටතේ ඇගැයෙන්නේ දරුවා උගත් විද්‍යාත්මක කරුණු තව අයකුට අවබෝධ වන ආකාරයෙන් පැහැදිලිව ප්‍රකාශයට පත් කිරීමට හෙවත් සන්නිවේදනයට ඇති හැකියාවයි.මෙසේ මැන බැලෙන හැකියාවන් හොඳින් තේරුම් ගෙන විභාගයට සූදානම් වන සියු දරු දැරියන්ට වැඩි ලකුණු ගත හැකි වන්නේ කෙසේ ද? යන්න දැන් සොයා බැලිය යුතුය.මෙහිදී වැදගත්ම කොටස වන්නේ ලකුණු 200න් 80ක් අයත් I ප්‍රශ්න පත්‍රයයි. යම් දරුවකු ප්‍රශ්න 40ත් 30 -35 අතර කෙටි ප්‍රශ්නවලට නිවැරැදි පිළිතුරු සපයා ඇත්නම් ඒ දරුවා ට A සාමාර්ථයක් ලබාගැනීම සඳහා දෙවැනි ප්‍රශ්න පත්‍රයේ ඉතිරි ලකුණු 120න් ගත යුත්තේ ලකුණු 80ත් 90ත් අතර බව පැහැදිලිය.එහිදී II ප්‍රශ්න පත්‍රයේ A කොටසේ ව්‍යූහගත රචනා ප්‍රශ්න 4ට ලකුණු 15 බැගින් ලකුණු 60ක් ද, B කොටසේ ප්‍රශ්න 6න් තෝරා ගන්නා ප්‍රශ්න 3ට ලකුණු 20 බැගින් 60ක් ද වශයෙන් වේ.ව්‍යූහගත රචනා ප්‍රශ්න අයත් A කොටසේ ප්‍රශ්න ලැබෙන්නේ විද්‍යාත්මක මූලධර්ම පිළිබඳ දැනුම මැනීමට හැකි වන ආකාරයටය. එහිදී මූලික විද්‍යාත්මක සංකල්ප පිළිබඳ අවබෝධය ඉතා වැදගත්ය.සමෝදානිත ප්‍රශ්නය වන එහි පළමුවන ප්‍රශ්නයට බොහෝවිට එදිනෙදා ජීවිතයේ දී ගෙදර දොර අප අහන දකින දේ සමඟ ගැළපෙන ප්‍රශ්න ලැබේ. රාවලින් විනාකිරි නිපදවීම, ජීව වායු නිපදවීම, පස, ජලය හා වාතයේ නියත සංයුතිය පවත්වාගෙන යාම ආදිය උනන්දු කෙරෙන ආකල්ප ලබා දෙන ආකාරයේ ප්‍රශ්න මේ කොටසට බොහෝවිට යොදා ගැනේ.නිවෙසේදී භාවිතා වන රසායනික සංයෝග වන ලුණු, රූපලාවණ්‍ය ද්‍රව්‍ය, මීට වසර කිහිපයකට පෙර හා වර්තමානයේ බැහැරලන ඝන අපද්‍රව්‍ය සැසඳීම ප්‍රතිචක්‍රීයකරණය උනන්දු කිරීම, ආහාරයට එකතු කරන ද්‍රව්‍ය, සේදුම් කාරක, ඖෂධ, විෂබීජ නාශක, ආලේපන තීන්ත ආදිය ද මේ ගණයට ඇතුළත්ය.ඉන්පසු රසායන විද්‍යාව යටතේ බොහෝ විට දරුවන් සතු පරමාණුක ව්‍යූහය, බන්ධන, මෞල, ආවර්තිතා වගුව පිළිබඳ අවබෝධය මෙන්ම ද්‍රාවන සෑදීම, රසායනික ප්‍රතික්‍රියා පිළිබඳ දැනුම ද මැන බැලේ.භෞතික විද්‍යාවේ විවිධ ශක්ති ස්වරූප උපයෝගී කර ගැනීම, චලනය, පීඩනය, යන්ත්‍ර, විදාතය තාපය වැනි ‍ක්ෂේත්‍ර පිළිබඳ අවබෝධය බොහෝ විට සොයා බැලෙන බව ද අපට පෙනී යයි.ජීව විද්‍යාව යටතේ සෛල, පටක, පද්ධති, විද්‍යාත්මක නාමකරණය, පරිවෘත්තිය, ක්‍රියාවලි, ප්‍රභාසංස්ලේෂණය, උත්ස්වේදනය, ශ්වසනය වැනි ඒකක පිළිබඳ හොඳ අවබෝධයක් දරුවන්ට තිබීම වැදගත්ය.ව්‍යූහගත කොට ම එසේ වුවත් 2B ‍ෙහවත් රචනා කොටසේ බොහෝ ප්‍රශ්න සැකසීමේ දී ඒකක කිහිපයක් අලලා ප්‍රශ්න ගොඩනැ‍ඟෙන නිසාත්, භෞතික, රසායනික හා ජීව විද්‍යා යන ක්ෂේත්‍ර තුනම එක්කොට ප්‍රශ්න ගොඩනැ‍ඟෙන නිසාත් සියලු ඒකක පිළිබඳ පුළුල් දැනුමකින් සිටීම ඉහළ ලකුණු ලබා ගැනීමට උපකාර වේ.දරුවන් පසුගිය ප්‍රශ්න පත්‍ර 5ක් පිළිබඳ හොඳින් විශ්ලේෂණය කර වැඩිපුර පැමිණි ප්‍රශ්න අඩුවෙන් පැමිණි ප්‍රශ්න පිළිබඳ අවබෝධයක් ලබා ගත්තේ නම් එය ද මේ කෙටි කාලය තුළ ඉතා වැදගත් වේ. වැඩිපුර පැමිණි ප්‍රශ්න සහිත ඒකක මෙන්ම අඩුවෙන් ප්‍රශ්න සැකසුණු ඒකක ද එක සේ වැදගත් බව අවබෝධ කරගත යුතුය.* භෞතික විද්‍යාවේ 1 ප්‍රශ්න පත්‍රය සඳහා සූත්‍ර භාවිත කළ යුතුම දැ'යි කල්පනාකාරී වන්න.* පහසු ප්‍රශ්න පළමුව විසඳන්න.* පසුගිය ප්‍රශ්න පත්‍ර පහේ බහුවරණ පැමිණි ඒකක වගුවක් සකසා ගන්න.* ප්‍රශ්න පත්‍රය ලැබුණු විගසම ආවර්තිතා වගුව හා සක්‍රියතා ශ්‍රේණිය අමතර කොළයක ලියාගන්න.* දිනපතා පැය හතරකවත් නින්දක් ලැබීම.* දක්ෂ මිතුරු මිතුරියන් සමඟ කරුණු සාකච්ඡා කිරීම.දෙවැනි ප්‍රශ්න පත්‍රයට පිළිතුරු සැපයීමේ දී ඉතාම සැලකිලිමත් විය යුත්තේ අසා ඇති පැනයට ඉතාම සුදුසු පිළිතුර අවශ්‍ය මට්ටමින් සැපයීමටයි. යම් හෙයකින් එක කරුණක් හෝ ලක්ෂණයක් ලියන ලෙස ප්‍රශ්නයේ යෙදී තිබුණහොත් ඊට වඩා වැඩි කරුණු ලියන දරුවකුට ලකුණු නොලැබී යනු ඇත. එයට හේතුව විභාගයේ දී ප්‍රශ්නය තේරුම් ගැනීම මෙන්ම පිළිතුර නිශ්චිතව දන්නා බව හඟවන එක් ක්‍රමයක් වන්නේ අසා ඇති ප්‍රශ්නය අනුව කරුණ හෝ දෙක ලෙස යොදා ඇති විට ඒ අයුරින්ම පිළිතුර සැපයීමයි.තම දක්ෂතාව හැඟවීමට යැයි සිතා එක කරුණක් ඉල්ලා ඇති විට කරුණු කීපයක් ලිවීමෙන් ලකුණු අහිමි කර නොගැනීමට සැලකිලිමත් විය යුතුය.එසේම කෙටියෙන් පිළිතුරු සැපයිය හැකි ප්‍රශ්නවලදී පිටු ගණන් පුරවමින් කරුණු දැක්වීමට යාම කාල කළමනාකරණයේ දී විශාල ගැටලුවක් වේ. එනිසා හොඳින් සංවිධානය කරන ලද පිළිතුර නිශ්චිත ඉඩ ප්‍රමාණයේ ලිවීමට පුරුදු වීම ද අතිශයින් වැදගත්ය. විශේෂයෙන් II A ප්‍රශ්න සඳහා ඉඩකඩ අනුව පිළිතුර පැහැදිලිව කෙටියෙන් දැක්වීම අත්‍යවශ්‍යය.රචනා ප්‍රශ්නවලදී භෞතික, රසායනික හා ජීව විද්‍යාවෙන් ප්‍රශ්න 2 බැගින් 6ක් ලැබෙන අතර ඉන් එක එක විෂයයෙන් එක ප්‍රශ්නය බැගින් තෝරා ගැනීමට අවස්ථාව තිබේ. එනිසා තමන්ට සියලු අනු කොටස් සියල්ලට පිළිතුර ලිවිය හැකි ප්‍රශ්න තෝරා ගැනීමට ප්‍රශ්න සියල්ල හොඳින් කියවා අවබෝධ කරගෙන තෝරා ගැනීම ඉතාමත් වැදගත් වෙයි.මෙසේ තෝරාගන්නා ප්‍රශ්නවලට ඉතා පැහැදිලිව පිරිසුදුව විධිමත්ව කරුණු සහිත පිළිතුරු සැපයීමෙන් ඉහළ ලකුණු ලබාගැනීමට හැකි බව සිහි තබාගත යුතුය.ඒ සඳහා නිසි පුහුණුවක් ලැබීමට මේ දිනවල කාල සටහනක් අනුව වැඩ කිරීමත්, දක්ෂ මිතුරු මිතුරියන් සමඟ එක්ව කරුණු සාකච්ඡා කිරීමත් යෝග්‍ය වෙයි. ඔබට ජය වේවා!ගම්පහ ප්‍රවීණ විද්‍යා ආචාර්ය,අරුණ අරංගල්ලවිද්‍යාව විෂයය සඳහා සූදානම් වීමේ දී මෙන් ම සමස්ත විභාගය සඳහා ම සැරසෙන දරුවන් පළමුවෙන් ම සිතට ගත යුත්තේ සාමාන්‍ය පෙළ යනු තරග විභාග‍යක් නො වන බව ය.එහෙත් අධ්‍යාපන සුදුසුකම් සඳහා අව ම සුදුසුකම ලෙස ගැණෙන මේ විභාගය සමත්වීම සෑම සිසු දරු දැරියකටම ඉතා වැදගත් වන බව ද සිහි තබා ගත යුතු ය.විද්‍යාව විෂයය ගැන විමැසීමේ දී එය කොටස් තුනකින් සමන්විත ‍ය. භෞතික, රසායනික හා ජීව විද්‍යාව ලෙස එම කොටස් තුන හඳුනාගත හැකිය. විෂය මාලාවට දහය - එකොළහ වසර දෙක ම සඳහා භෞතික හා ජීව විද්‍යාවෙන් පාඩම් 10ක් ද ‍රසායන විද්‍යාවෙන් පාඩම් 9ක් පමණ ද ඊට ඇතුළත් වේ.මෙසේ කොටස් වශයෙන් හඳුනා ගන්නා විෂයය සඳහා සූදානම් කරන පළමු වන ප්‍රශ්න පත්‍රයේ බහුවරණ ප්‍රශ්න 40න් 12ක් බැගින් ජීව, රසායන හා භෞතික විද්‍යා කොටස් සඳහා වෙන්වන අතර ඉතිරි ප්‍රශ්න හතර එදිනෙදා ජීවිතයේ අපට මුහුණ දීමට සිදුවන පරිසරය ඇසුරෙන් සැකසෙන බව පසුගිය ප්‍රශ්න පත්‍ර පිරික්සීමේ දී පැහැදිලි වේ.පාසල්වල හා උපකාරක පන්තිවල මේ වන විට අදාළ විෂය නිර්දේශය සම්පූර්ණයෙන් ම ආවරණය කර තිබිය යුතු ය. එසේ ම යම් හෙයකින් නිර්දේශය ආවරණය වී නැත්නම් මේ මොහොතේ කළ යුත්තේ කලබලෙන් පාඩම් කිරීමට වඩා පැරණි ප්‍රශ්න පත්‍රවලට පිළිතුරු ලිවීමය.එහිදී අනුගමනය කළ යුතු පිළිවෙළක් තිබේ. එනම්, අලුත් විෂය නිර්දේශයට අයත් වසර පහේ ප්‍රශ්න පත්‍රවල කෙටි ප්‍රශ්න 200 පාඩම්වලට අනුකූලව විශ්ලේෂණය කර ගැනීම ය.නිදසුනක් ලෙස වර්ගීකරණය හා නාමකරණය කොටසින් වසරකට ප්‍රශ්න කීයක් ආවාද? යන්න මිනිත්තු කිහිපයකින් අපට සොයා ගත හැකි ය. මිනිස් සිරුරේ පද්ධති, පරමාණුක ආකෘති ආදී කොටස්වලින් කොපමණ ප්‍රශ්න පසුගිය විභාගවල දී අසා තිබේ ද? ආදියත් ‍ෙසායා බැලිය යුතු ය.ඒ අයුරින් කෙටි ප්‍රශ්න පත්‍ර 5ම වර්ග කරගෙන සාරාංශගත කිරීමට උපරිම වශයෙන් ගත වන්නේ දිනක් පමණි. ඒ මඟින් දරුවා විෂය පිළිබඳ ස්වයං අධ්‍යයනයකට යොමු වෙයි. අනෙක් අතට මෙය වගුවක් ලෙස සකසා ගත් විට වැඩිපුර ප්‍රශ්න පැමිණියේ කුමන පාඩම් ඒකකවලින් ද යන්න ගැනත් පැහැදිලි අවබෝධයක් දරුවාට ලැබේ.අනිවාර්යයෙන්ම අනුමාන කළ යුතු දෙය නම් වැඩිපුර ප්‍රශ්න සකසා තිබූ පාඩම්වලින් මෙවරත් ප්‍රශ්න එන බව ය.අනෙක් අතට ප්‍රශ්න නො පැමිණි ඒකකවලින් ද ප්‍රශ්න ඉදිරිපත්වීම අනුමාන කළ හැකි ය.කෙසේ වුවත් මෙය අනුමානයක් පමණක් බව ද සිහිතබා ගැනීම වැදගත් වෙයි. දීර්ඝ අධ්‍යයනයකින් පසු එවැනි අනුමාන කිරී‍මේ හැකියාව ඕනෑම අයෙකුට ලබාගැනීමට පුළුවන.අනුමාන කළ හැකි වැඩිපුර ප්‍රශ්න පැමිණි ඒකක ලෙස පසුගිය ප්‍රශ්න පත්‍ර අධ්‍යයනයේ දී පැහැදිලි වුයේ පරමාණුක ආකෘති, ඉලෙක්ට්‍රොනික විද්‍යාව, බන්ධන, සංයුජතාව ආදියයි. එවැනි ඒකකවලින් මෙවර ද ප්‍රශ්න පැමිණීමට ඇති සම්භාවිතාව වැඩි යැයි සිතීමට පුළුවන.කෙටි ප්‍රශ්නයක් පොතේ එක වචනයකින් වුව ගොඩනැඟිය හැකි බැවින් පසුගිය ප්‍රශ්න පත්‍ර අධ්‍යයනයේ දී ඒ නිවැරදි පිළිතුර සඳහා හේතු සෙවීම හොඳ අධ්‍යයනකට මඟ පාදයි. එසේම වැරැදි පිළිතුරු තුන පිළිබඳව ද වැරදීමට හේතු සෙවීමෙන් ඇතැම් විටෙක මෙවර ප්‍රශ්න පත්‍රයේ පිළිතුරකට කරුණු එකතු කරගත හැකි වීම ද පුළුවන.පළමුවැනි කොටසේ ප්‍රශ්න පිළිබඳ නිශ්චිතවම කිව නොහැකි වුව ක්ෂ්ද්‍ර අනුක තාක්ෂණය, ජෛව අනුක තාක්ෂණය වැනි ‍ක්ෂේත්‍රවලින් පැමිණි ප්‍රශ්න ඉතා අඩු බවත්, වර්ගීකරණය හා නාමකරණයෙන් බොහෝ ප්‍රශ්න තිබෙන බවත් දැකිය හැකි ය.මේ දින 37 සඳහා කාල සටහනක් තබාගෙන සුදුසු පරිදි කටයුතු කිරීමෙන් විෂය අධ්‍යයනය සාර්ථක කරගත හැකි ය. එසේම අඩු ම වශයෙන් පැය හතරක හෝ පහක නින්දක් දිනපතා ලැබීම ද විභාගයේ විෂයයන් මතක සිටීමට වැදගත් වෙයි.තමන්ට වඩා දැනුමැති ගැළපෙන මිතුරු මිතුරියන් සමඟ එක්ව ප්‍රශ්නපත්‍ර අධ්‍යයනය මෙන් ම ඔවුන් අනුමාන කරන ඒකක පිළිබඳ සැලකිලිමත් වීම ද තම අතපසුවීම් මඟහැර ගැනීමට සුදුසු ක්‍රමයකි. සුදුසු මිතුරන් නොමැති නම් තමන්ට හිතවත් ගුරුවරයකු සමඟ හෝ ගැටලු ඇති තැන් සාකච්ඡා කර විසඳා ගැනීම මේ කෙටි කාලයට ඉතා වැදගත් ය.මෙසේ සූදානම් වීමේ දී සිතට ගත යුතු ප්‍රධාන ම කරුණ නම් කෙටි ප්‍රශ්න පත්‍රයේ ලකුණු 30න් ඉහළ ගන්නා සිසුවකුට ඉතා පහසුවෙන් ඒ සාමාර්ථයක් ලැබීමට ඇති ඉඩකඩ වැඩි බව ය.ලකුණු 35ක් පළමුවැනි ප්‍රශ්න පත්‍රයට ලබා ගතහොත් එමඟින් දෙවැනි ප්‍රශ්න පත්‍රයේ ප්‍රශ්න එකහමාරක වැරැදීමක් සිදු වුවද එම ඒ සාමාර්ථය ලබාගැනීමට බාධාවක් නොවනු ඇත. එයින් පැවසෙන්නේ දෙවැනි ප්‍රශ්න පත්‍රයේ ප්‍රශ්නවලට පිළිතුරු සැපයීමෙන් වැළකී සිටීම ගැටලුවක් නොවන බව නොවේ. ‍යම් හෙයකින් එහි වැරැදීමක් සිදු වුවද එය ආවරණය කර ගැනීමේ හැකියාවක් ඇති බව පමණි.හොඳ අවබෝධයකින් විෂය කරුණු අධ්‍යයනය කිරීම හා ආත්ම විශ්වාසය ගොඩනඟා ගැනීම විභාගයට මුහුණ දීමේ දී අත්‍යවශ්‍ය වේ. මුළු විෂය මාලාවම ආවරණය වන පරිදි කෙටි ප්‍රශ්න පත්‍රය සකස් කළ හැකි බැවින් වඩාත් සංකීර්ණ වන්නේ ද පළමුවැනි ප්‍රශ්න පත්‍රය යි.හොඳ සූදානමකින් විද්‍යා විෂය සඳහා විභාග ශාලාවට ඇතුළුවන දූ දරුවන් තමන්ට විභාගය සඳහා අත්‍යවශ්‍යම දේ පමණක් රැගෙන යාමට වගබලාගත යුතු ය.පොදුවේ සෑම විෂයකම ප්‍රශ්න පත්‍රවල විභාග අංකය විෂයය ලිවීම හා අනෙක් අනන්‍යතා සහතික කිරීමේ කටයුතු පිළිවෙළට සිදුකිරීමට අමතක නොකළ යුතු ය. පිළිතුරු ලිවීමට ලැබෙන අමතර කඩදාසියක ආවර්තිතා වගුව හා සක්‍රියතා ශ්‍රේණිය සටහන් කිරීම විශාල පහසුවක් වේ.විද්‍යාව පළමු ප්‍රශ්න පත්‍රයට මුහුණ දීමේ දී පැන්සලකින් පිළිතුරු පත්‍රයේ කතිර ගැසීම කිසිම අයුරකින් වරදක් නොවේ. ඇතැම්විට පෑනකින් සලකුණු කළ පිළිතුර වැරැදි යැයි හැඟුණ විට එය වෙනස් කිරීමට ගොස් අපිරිසුදු වනවාට වඩා පැන්සලෙන් සටහන් කිරීම කාලය අතින් ඉතිරියක් වීමට ඉඩ තිබේ. එහෙත් පැන්සල තද පැහැ වීම අත්‍යාවශ්‍යයි.වේලාව තිබේ නම් එය පෑනකින් සලකුණු කිරීමේ ද වරදක් නැත.මෙසේ සලකුණු කරන ප්‍රශ්න 40 සඳහා ඔබට ලැබෙන විනාඩි 60ක කාලය හොඳින් කළමනාකරණය කර ගැනීමට ඉතා පරෙස්සම් විය යුතු ය. එසේම ප්‍රශ්නය අසා ඇති ආකාරය අනුව “වන්නේ” “නොවන්නේ” ආදී වචන පිළිබඳ හොඳ අවධානයකින් කියවීම අත්‍යාවශ්‍ය වේ.ඇතැම් දරුවන් සිතන අයුරින් මුළු ප්‍රශ්න පත්‍රයම වරක් කියවා පසුව එකිනෙකට පිළිතුරු සැපයීම බහුවරණ ප්‍රශ්න පත්‍රයේ දී සුදුසු යැයි කිව නො හැකි ය.තමන්ට පහසු ප්‍රශ්නවලට පිළිතුරු සපයන අතර කියවද්දීම අමාරු ප්‍රශ්න ‍සේ දැනෙන ඒවා සලකුණු කර ගොස් දෙවනුව ඒවාට පිළිතුරු සැපයීමෙන් කාලය නාස්තිවීම අවම වේ.භෞතික විද්‍යාව සඳහා ලැබෙන ඇතැම් ප්‍රශ්නවලට පිළිතුරු සැපයීමේ දී අදාළ සූත්‍ර භාවිතා කිරීමට මෙන්ම ස්ථානෝචිත ප්‍රඥාවෙන් පිළිතුර සොයාගැනීම ද පුහුණු වී තිබිය යුතුය.නිදසුනක් ලෙස පන්දුවක් තත්පරයට මීටර 40ක ප්‍රවේගයෙන් උඩ වීසි කරයි නම් එය යා හැකි උපරිම දුර සෙවීමට කියා තිබුණ‍හොත් සහ එහි පිළිතුරු වශයෙන් 4, 20, 40, 120 ලබා දී තිබුණහොත් ඔබට එය ගණනය කිරීමට වඩා ස්ථා‍‍නෝචිත ප්‍රඥාව යොදා සිතීමෙන් විශාල කාලයක් ඉතිරි කරගත හැකිය. එනම් පන්දුව උඩ යන වේගය තත්පරයට මීටර 40 බැවින් පළමු තත්පරයේ දී ම එය මීටර 40ක් ඉහළට යයි. කෙසේ වෙතත් පන්දුව ආපසු හැරෙන්නේ ප්‍රවේගය 30, 20, 10 ලෙස ඉහළට අඩු වෙමින් ගොස් 0 වන අවස්ථාවෙන් පසුය. ඒ අනුව 4, 20, 40 යන පිළිතුරු වැරැදි විය යුතු බවට ඉවක් ඔබට තිබිය යුතුය. එසේ නම් සූත්‍රය ‍ෙයාදනවාට වඩා ඉක්මනින් පිළිතුර සොයාගැනීමට එම ක්ෂණික තීරණ ගැනීමේ ඥානය ඔබට වැදගත් වේ.මේ සියල්ල සමඟ ඔබේ යහපත්, කලබලකාරී නොවූ මානසිකත්වය විභාගයට සාර්ථකව මුහුණ දීමට ඉතා වැදගත් බව සිහි තබා ගත යුතු ය.අවශ්‍ය අමතර විනෝදකාමී දේවලින් මේ කෙටි කාලය නාස්ති නොකර සැලැස්මකට අනුව විභාගයට මුහුණ දෙන දරුවන්ට සාර්ථක ප්‍රතිඵල නියත වශයෙන් ම අත්වන බව විශ්වාසයෙන් කිව හැකිය. ඒ සඳහා මවුපියන්ගේ බුද්ධිමත් හැසිරීම හා සහයෝගය ද අත්‍යවශ්‍ය වේ.මෙවර විභාගයට පෙනි සිටින සියලු දරු දැරියන්ට ඒ සියලු ශක්තිය ධෛර්යය ඥානය ලැබේවා!අරුණි මුතුමලීඡායාරූපය -විමල් කරුණාතිලකවිද්‍යාව II ප්‍රශ්න පත්‍රයේ ව්‍යුහගත රචනා සඳහා සූදානම් වන දරුවන් පසුගිය අගෝස්තු සැප්තැම්බර් මාස ආශ්‍රිතව සිදුවූ පාරිසරික වෙනස්වීම්, මාධ්‍යවල වැඩිපුර සාකච්ඡා වූ රටතොට පාරිසරික සිදුවීම් ගැන අවධානයෙන් සිටීම වැදගත් ය.නිදසුනක් ලෙස විශේෂයෙන් සමෝදානික ප්‍රශ්නය සඳහා නාගරික සංවර්ධනයේ දී අපිරිසුදු ජලාශ පිරිසිදු වී ඒවායේ ජල යාත්‍රා ගමන් කරන ආකාරය පිළිබඳ හා සුපෝෂණය ආදිය පිළිබඳ කරුණු සැලකුව හොත් ඉන් භෞතික රසායනික මෙන් ම ජීව විද්‍යාවෙන් ප්‍රශ්න සැකසිය හැකි බව ඔබට අවබෝධ වනවා ඇත.රචනා ප්‍රශ්න සඳහා නිදසුනක් ලෙස ස්ත්‍රි ප්‍රජනන පද්ධතිය, නයිට්‍රජන් චක්‍රය, ලෝහ විඛාදනය, ඉලෙක්ට්‍රොනික විද්‍යාව වැනි කරුණු පසුගිය ප්‍රශ්න පත්‍රවල කෙසේ සැකසී ඇත්දැයි අවධානය යොමු කිරීම වැදගත් ය. පරමාණුක ආකෘති බන්ධන, සංයුජතාව ආදී ඒකකවලින් නිතර ප්‍රශ්න ගොඩනැඟී ඇති බව ද එහිදී වැටහේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=as1311031</link>
    <topic>දරුවගේ උප්පැන්නෙට තාත්තෙකුගේ නමක් නෑ</topic>
    <author>ඉනෝකා සමරවික්‍රම</author>
    <content>දරුවගේ උප්පැන්නෙට තාත්තෙකුගේ නමක් නෑමේ අතීතයේ දවසකි.“ගෙදර යන්න කීයක් හරි දෙන්න”බාච්චු හැට්ටයකුත් මල් මල් චීත්තයකුත් හැඳි අවුරුදු විසිපහක තරමේ ගැහැනියක නිල් කටරොළු මල් වැළ ළඟ මල් කඩන අම්මාගෙන් බයාදු හඬකින් ඉල්ලා සිටියාය.“කො‍ෙහ් ඉඳලද එන්නේ” අම්මා විමසුවාය.“බෙහෙත් ගන්න ඉස්පිරිතාලෙට ආවා. සල්ලි මඟ හැළුණා.”“බත් කාලද?” ගැහැනිය නැතැයි හිස වැනුවාය. කාරුණික තැනැත්තියක් වූ අම්මා ආගන්තුක ගැහැනිය කුස්සිය පැත්තට කැඳවාගෙන ආවාය. මිටි බංකුව ඇයට දී අම්මා ඇයට බත් පිඟානක් බෙදා දුන්නාය. ගැහැනිය බත් කන්නේ ඉක්මනින්ය. කවුරුන් හෝ තමා පසුපස පන්නා එන්නාක් මෙන් බියෙනි. අම්මා එහා ගෙදරට ගියාය. යළිත් මොහොතකින් පැමිණියාය.ආගන්තුක ගැහැනිය බත් කා අවසානය. රෝහල ඇත්තේ අපේ නිවෙසට පෙනෙන නොපෙනෙන දුරිනි. එහා ගෙදර නැන්දා අම්මාට රහසක් කීවාය. දැන් අසල්වැසි කිහිප දෙනෙකුම අපේ මිදුලේය. ආගන්තුක ගැහැනිය ගේ දෑස්වල ඇත්තේ බයාදු බැල්මකි. ගතවූයේ මොහොතකි. රෝහල් පොලිසියේ පොලිස් නිලධාරියෙක් සහ පොලිස් කාන්තාවක් පැමිණ ගැහැනිය අත්අඩංගුවට ගත්හ. ගැහැනිය කඳුළු පිරි දෑසින් අම්මා දෙස බැලුවාය. අම්මාගේ දෑසේ ද කඳුළුය.“පව්”“පව් කියන්න එපා... ඔය පාරේ ඇවිදලා ඇවිදලා ලෙඩ හැදිච්ච ගෑනු වද්ද ගන්න නාකයි ගෙවල්වලට. ඔය අර නිවාසෙන් පැනලා ඇවිල්ලනේ” කවුදෝ කීවේය.කුඩා වියේ සිටි මට ඒ සිදුවීම හෝ රෝහලෙන් පැන ආ ගැහැනිය පිළිබඳ හෝ පැහැදිලි අවබෝධයක් නොතිබිණි.ඒ අතීත සිද්ධිය මට තේරුම් ඇතිව සිහිපත් වූ‍යේ පසුගිය දිනෙක ගංගොඩවිල මෙත්සෙවණ රජයේ නිවර්තන නිවහනට පා තැබූ මොහොතේදීය.“මෙතැන යන එන මං නැති අම්මලයි.. දරුවොයි .. සුව වෙමින් සිටින මානසික රෝගීන්, සුව වූ මානසික රෝගීන් මේ හැමෝම ඉන්නවා.” ‘මෙත්සෙවණ’ නිවහනේ අධිකාරි ජේ.දිසානායක මහතා අප හා පැවසුවේය.නිවහනේ යකඩ දොරින් ඇතුළු වූ අපි පුංචි ‍ෙකාරිඩෝවක් දිගේ ඉදිරියටම ගියෙමු.මෙත් සෙවණ අධිකාරි ජේ.දිසානායකමඳ දුරක් යද්දී පුංචි දෑත් එකට එක්කරමින් කෝළ සිනාපාමින් අප ඉදිරියට පැමිණියේ සිඟිත්තෙකි. ආ වේගයෙන්ම මගේ සාරියේ රැලි අතරට මැදිවූ ඔහු දෑතින් මා සාරියේ රැලිවල එල්ලුණේය. මොහොතකින් ම වෙත දෑත් පෑවේ වඩාගන්න යැයි කියන්නාක් මෙනි. එතැන සම වයසේම සිඟිත්තන් කීපදෙනෙකි. එකා දෙන්නා වැටි වැටී ඉදිරියට එති. සිඟිත්තෙක් මගේ සාරියේ රැලිවල එල්ලී සිටින සැටි දුටු තවත් සිඟිත්තෙක් දණගාමින් පැමිණ සාරියේ රැලි අල්ලමින් නැඟිටීමට තැත් කරයි. ‍මේ සියල්ලෝම ඉල්ලන්නේ ආදරයයි.දරු සිඟිත්තන්ට පිටුපසින් වුයේ ඔවුන්ගේ මවුවරුන්ය.මුලින්ම පැමිණි කොලු පැටියා දැන් ඉන්නේ අම්මා අතේය. ඇය බැලූ බැල්මට අවුරුදු පහළොවක් දාසයක් තරමේ වූ කෙල්ලකි. එහෙත් ඇය අඩු වයසින්ම මවක වී ඇත්තීය. ඇගේ එක් අතක් ආබාධිතය. එහෙත් ඇය තම දරු පැටියා සැබෑ මවු සෙනෙහසින් තුරුලට ගෙන සිටින්නීය.“මම පුංචි කාලේ ඉඳලම හැදුණේ ළමා නිවාසයක. දැන් මගෙ වයස අවුරුදු විසිඅටයි. ඒත් කවුරුවත් පිළිගන්නේ නැහැ මට අවුරුදු විසිඅටක් කියලා. අපේ ළමා නිවාසයට උයන්න ආපු කෙනෙක් එක්ක මම යාළුවුණා. එයා මාව ගෙදර එක්කගෙන ගිහින් මට හොඳින් සැලකුවා. ඒත් අපි බැඳලා හිටියේ නැහැ. එයාගේ අයියා මා ඒ ගෙදරින් පැන්නුවා. මට උප්පැන්නක් නැහැ. මම ළමා නිවාසේ ඉන්න කොට හොඳට මහන්න ඉගෙන ගත්තා. මං ළඟ රුපියල් දොළොස්දාහක් තිබුණා. ඒවත් මගෙ මහත්තයා ගත්තා. ඒත් එයාගේ අයියා මාව ගෙදරින් එලෙව්වට පස්සේ කවුරුවත් මාව බලන්න ආවේ නැහැ.පොලීසියෙන් මාව රෝහල් ගතකළා. එහෙදි තමයි දැනගත්තේ මට දරුවෙක් ලැබෙන්න ඉන්නවා කියලා. මට යන්න එන්න තැනක් නැහැ. මගේ කියලා කවුරුවත් නැහැ. දරුවා ලැබෙන්න ඉන්දැද්දි තමයි මම මෙත්සෙවණට ආවේ. දැන් පුතාට අවුරුදු එකහමාරයි. එයාට අවුරුදු තුන වුණාට පස්සේ අපි බාරගන්න කෙනෙක් නැත්නම් පුතාටයි මටයි වෙන්වෙන්න සිදුවෙනවා. අනේ මං කොහොමද මගෙ පුතාව ළමා නිවාසෙකට දීලා හිත හදාගෙන ඉන්නේ. අඩුම තරමේ මගෙ පුතාගේ උප්පැන්නයටවත් එයාගේ තාත්තගෙ නම නැහැනේ. ඇයට කතාව අවසන් කරන්නට නොලැබිණි. ඇයත් මාත් අතරට පැමිණි සිඟිත්තා ඇ‍ඟේ එල්ලෙයි. ඇය ආබාධිත අත ද වාරුකරගෙන සිඟිත්තා තුරුලට ගන්නීය.ඇය පමණක් නොව මෙත් සෙවණේ හැම අම්මා කෙනෙකුටම ඇත්තේ මේ ප්‍රශ්නයයි. එහෙ මෙහෙ දුව පනින සිඟිත්තන් දෙස බලා හිඳින විට දෑසට නැ‍ඟෙන්නේ කඳුළකි. ඒ අපට එය එක් ‍මොහොතක අත්දැකීමක් වූ නිසාය. දස මස කුස හොවා වැඩූ බිලිඳුන් දකින ඒ අම්මාවරු ‍ෙකාතෙක් නම් වාරයක් ජීවිතයේ හෙට ගැන සිතමින් තැවෙනවා දැවෙනවා ඇද්ද? සිඟිත්තන් හා ඔවුන්ගේ අම්මාවරුන් සිටින ශාලාව පසුකර අප තවත් ඉසව්වකට ගියෙමු. අවුරුදු දාසයේ දාහතේ සිට අවුරුදු පනස් ගණන් ඉක්ම වූ කාන්තාවන් දෑතේ කර්මාන්තවල නියැ‍ෙළ්. තැනෙක කාන්තාවන් පිරිසක් හඳුන්කූරු නිෂ්පාදනය කරති. තවත් තැනෙක කොසු ඉදල් සාදති.තවත් අයෙක් සබන් නිෂ්පාදනය කරති. බාහිර සමාජය ගැන හෝ අවට සිදුවන්නේ කුමක්දැයි යන්න පිළිබඳව ඔවුන්ට කිසිදු හැඟීමක් නැත. ඔවුහු තමන්ගේ පාඩුවේ තම කාර්යය කර‍ෙගන යති. මේ සියලු කටයුතු කර්මාන්ත උපදේශිකා මාජිගේ අධ්‍යක්ෂණයෙන් සිදුවේ. එකසිය පනහක් පමණ නේවාසිකාවන් සිටින මෙත් සෙවණේ මානසික ආබාධයන්ට ගොදුරු වූවෝ ද වෙති. මේ අතරින් ඇතැමෙක් සුවවූ අය ය. තවකෙක් සුව වෙමින් සිටී. කුඩා වියේදී ළමා නිවාසවල හැදී වැඩී යහළු යෙහෙළියන්ගේ බහට රැවටී නිවාසවලින් පලාගොස් යම් යම් අතවරවලට ලක් වූ කාන්තාවෝ ද මේ අතර වෙති. ඇතැමෙක් දැනුම් තේරුම්කම් නොමැති නිසා අසරණ වී ඇත්තේ තනිවම නොව හය හතර නොදන්නා දරුවන් ද සමඟ ය.මන්දමානසික තත්ත්වයෙන් පෙළෙන බාල වයස්කාරියන් ද අපට මේ අතර දී හමුවූවාය.“අපි මේ අයව බලාගන්නේ යම් කාල සටහනකට අනුව මේ හැම කෙනෙකුම මෙතැනට ඇවිත් තියෙන්නේ උසාවි නියෝගයකින්. මොවුන්ට ආහාර ඇඳුම් පැලඳුම් බෙහෙත් රැකවරණය පමණක් නොවෙයි ඔවුන්ට සමාජ ගතවී ජීවත් විය හැකි අයුරින් පුනරුත්ථාපනය කිරීමක් කැරෙනවා. මේ අයට කොහු, ඉදල්, හඳුන්කූරු නිෂ්පාදනය, සබන් නිෂ්පාදනය ආදී කර්මාන්ත උගන්වනවා. ක්‍රීඩාවලට හුරු කිරීම සඳහා වාර්ෂිකව ක්‍රීඩා උත්සවයක්, ඔවුන් තුළ තිබෙන සැඟවුණ නිර්මාණ දක්ෂතා එළිදැක්වීමට මෙත්මල් නමින් ප්‍රසංගයක්, වගේම ඉරිදාට දහම් පාසල් අධ්‍යාපනය ලබාදෙනවා. ඒ වගේම සාක්ෂරතාවය ලබාදීමත්, උපදේශන සේවාවන් ආදියත් ලබාදෙනවා. මගේ කාර්යය මණ්ඩලය මේ හැම දේම කැපවීමෙන් ඉටු කරනවා.”මෙත්සෙවණ අධිකාරි‍ ජේ.දිසානායක මහතා පවසන්නේය.අම්මා තාත්තා නොහඳුනන, තමන්ගේ කියා කිසිවක් නොමැති අතීතයක් අනාගතයක් නැති ඇතැමෙකු ජීවිතය දකින්නේ මේ මොහොත තුළ පමණි. එනිසා එම මොහොතේ කරන කාර්යය කරනවා හැරෙන්නට ඔවුන් ඉන් එපිට ලොවක් නොදකී. ගාලු පළාතේ උපන් ඇය මෙත් සෙවණට පැමිණ ඇත්තේ මඟ වැරදී පොලිසියට හසුවීමෙනි. වසර ගණනක් පුරා එහි සිටින ඇය මානසික ආබාධයකින් ද පෙළේ. උදෑසනින්ම වැඩ මඩුවට එන ඇය පොල්මුඩු ආශ්‍රයෙන් ලනු අඹරන්නීය. ඇතැම් විටෙක තවත් අය ඊට සහාය වේ. ඇය මෙන් නොව ඩලා මෙත් සෙවණට පැමිණ මේ ගතවන්නේ තිස්වන අවුරුද්දයි. තිස් අවුරුද්දක් පුරා ඇය දුටුවේ මෙත් සෙවණට යන එන අය හා එහි නිලධාරි මණ්ඩලය පමණි.“මං හිතන විදිහට මගෙ දරුවට අවුරුදු විසිතුනක් විතර ඇති. මං කරපු රස්සාව නරකයි තමයි පුතේ. ඒත් මොනවා කරන්නද ජීවත් වෙන්නනේ හැමදේම කළේ.” ඩලා ඇද ගසමින් ඇවිද යන අතරේ මා අත අල්ලා පැවැසුවාය.මෙත් සෙවණේ මෙවැනි චරිත බොහෝ ජීවත් වෙති. ඔවුනට හෙටක් නැත. වැඩිහිටියන්ට හෙටක් නැති වුවද උන්ගේ දරුවන්ට හෝ හෙටක් සාදා දීමට ඔබට අපට හැකි නම්?“මගෙ දරුවගෙ උප්පැන්නෙට තාත්තගෙ නම නැහැ” මෙත් සෙවණේ අම්මලා සියල්ලෝම එක්ව කියන්නාක් මෙන් මට ඇසේ. ඔවුන්ගේ සියලු අවශ්‍යතා සැපයෙන්නේ රජයෙනි. එහෙත් දානපතියනි මේ දරු පැටවුන් වෙනුවෙන් ඔබට ද යම් පරිත්‍යාගයක් කළ හැකි නම් එය කොතරම් නම් අගේ ද?විශේෂ ස්තුතිය බස්නාහිර පළාත් සමාජ සේවා අධ්‍යක්ෂ බී .එච් . සී ශිරෝමාලී මහත්මියටඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=as1311032</link>
    <topic>සහකාර විදුහල්පතිනියගේ හිතවත්කම</topic>
    <author>පිළියන්දල, කැස්බෑවේ</author>
    <content>සහකාර විදුහල්පතිනියගේ හිතවත්කමඅනූව දශකය මුල් වසරේ දී විදුහල්පති විභාගයක් පැවැත්වීය. එහි ප්‍රතිඵල මත ගුරුවරුන් සඳහා ශ්‍රේණි හිමි විය. ජාතික පාසලක ගුරු මහත්මියකට සහකාර විදුහල්පති තනතුරක් මා සේවය කළ ජාතික පාසලටම ලැබුණි.මම ඇයට පාසලේ වගකීම් වැඩි ප්‍රමාණයක් බාර දුන්නෙමි. පෞද්ගලිකවම විදුහල්පති කාර්යයන්හි දී සොයා බලා ඌණ පූරණය කරන්නට පවරා දුන් අතර පූර්ණ නිදහස ලබා දී ඇත. දිනක් දකුණු පළාතේ අධ්‍යාපන අධ්‍යක්ෂවරයකු පාසලට පැමිණියේ වාර විභාගය අධීක්ෂණය සඳහා ය.‘විභාග කටයුතු බාර කාට ද?මම අලුත පැමිණි සහකාර විදුහල්පතිනිය පෙන් වූයෙමි.මා ඉදිරියේ දී ම ප්‍රශ්න කරමින් තොරතුරු රැස් කරනු දුටුවෙමි.‘කෝ බලන්න... ප්‍රශ්න පත්‍ර පැකට්ස්’ඇය දින පිළිවෙළට ගබඩා කළ ප්‍රශ්න පත්‍ර පෙන්වූවා ය.‘ගුරුවරු විභාග ශාලාවලට බෙදල ද?’ගුරුතුමිය සම්බන්ධීකරණ ජර්නලය ඉදිරිපත් කළාය.‘බොහොම හොඳයි ප්‍රසිද්ධ විභාගයක් වගේ ම සැලසුම් කරල නෙ.’‘පිළිතුරු පත් එදාම බෙදා හරිනවද?’ජර්නලයේ තවත් පිටුවක් පෙන්වූවා ය.‘ඔබතුමියට නරකද වෙනම පාසලක් බාර ගත්තොත්, විදුහල්පති ඇබෑර්තු තියෙනවා’‘නෑ සර් මට මෙහෙ හොඳයි’අධ්‍යක්ෂතුමා විභාග ශාලා වටේ රවුමක් ඇවිද පැමිණියේ ය.‘ඔබ තුමාගේ සහකාර විදුහල්පතිනිය හොඳයි, ඒ ‘ලේඩි’ ට ඉස්කෝලයක් බාර ගන්නැයි මම යෝජනා කරනවා’‘වැඩක් නෑ එයා ළඟදී ම කොළඹට යන්නයි ඉන්නේ’‘එයා ඔබතුමාට හරියට හිතවත්නෙ, විදුහල්පතිතුමා දාල යන්න පුළුවන් වේවි ද දන්නේ නෑ’අධ්‍යක්ෂතුමා ඇසක් ඉඟි මරමින් කීවේ ය.‘එහෙම ගියොත් මාත් එයා එක්ක ම යනවා’‘මොනවා, ඒ ඇයි?’‘ඒ මගේ නෝනා මහත්තයා, අපේ දරුවන් ඉන්නෙ කොළඹ ඉස්කෝලෙක’අධ්‍යක්ෂතුමා අතට අත දී සුබ පතමින් සතුටින් නික්ම ගියේ ය.පිළියන්දල, කැස්බෑවේවිශ්‍රාමලත් විදුහල්පතිඩී.සී.ද. සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=as1311033</link>
    <topic>මරු කතර හරහා දිවි පරදුවට තබන්නෝ</topic>
    <author>සේමාලි කැල්ලපත</author>
    <content>මරු කතර හරහා දිවි පරදුවට තබන්නෝලොව විශාලතම කාන්තාර අතරින් එකක් ලෙස සහරා කාන්තාරය සැවොම දනිති. නිමක් නොපෙනෙන වැලි තලා මැදින් ඈතින් ඈතට වර්‍ග කිලෝමීටර් නව ලක්ෂයකට අධික ප්‍රමාණයක් පුරා පැතිර ඇති සහරා කාන්තාරය මරු කතරක් ලෙසින් හැඳින්වුවද එහි වරදක් නැත්තේය. අරාබිකරයේ සහරාව හඳුන්වන්නේ නිහඬ සහ දුක්ඛදායක තැන්න ලෙසය.එතරම් මරු කතරක් වුවද ඒ හරහා යමින් නොදන්නා අනාගතයක් උදෙසා පා ඔසවන්නෝ එමටය. අප රටේ නීතිවිරෝධි ලෙසින් ඔස්ට්‍රේලියාවට බෝට්ටු මගින් යෑමට ගොස් අතරමං වන ජනතාව මෙන්ම සහරා කතර අවට රටවල බොහෝ දෙනා වඩාත් යහපත් ජීවිත අපේක්ෂා ඇතිව වෙනත් රටවල් කරා යෑමට පය ඔසවන්නේ සිය ජීවිත ද පරදුවට තබමිනි.ළමා ළපැටියන් කර පින්නා ගෙන ඇතැම්දෙනා මේ ගමන යනුයේ පයිනි. ඇතැම්හු ඒ සඳහා වාහන සහ සතුන් යොදා ගනිති. දරුපවුල් පිටින් එලෙස ඇල්ජීරියාව බලා පසුගියදා ගමන් ගත් නයිජීර් ජාතිකයන් 78 දෙනකු සහරා කතරේදී පිපාසයෙන් මියගිය පුවතක් වාර්තා වූයේ මේ නොබෝදාය. මේ කණ්ඩායමේ හැටදෙනකු වූ අතර ගැහැනු සහ ළමයින් ඇතුළු පවුල් ගණනාවක් ඊට අයත් වූහ.ඔක්තෝබර් මස 15 වැනිදා නයිජර් රටින් ගමන පිටත් වූ ඔවුන්ගේ අපේක්ෂාව වූයේ අගාදේශ් නගරය හරහා සහරාව මැදින් ගොස් ඇල්ජීරියාවේ ටමන්රාසෙට් නගරය බලා යෑමය. අගාදේශ් යනු බටහිර අප්‍රිකාවේ සිට යුරෝපය කරා වැටී ඇති ප්‍රධාන සංක්‍රණික මාර්ගයක පිහිටි නගරයකි. වාහන දෙකකින් ගමන පිටත්වුවත් සහරා කාන්තාය මැදදී ඔවුන් ගමන් ගත් වාහන කැඩී ඇත. එතැන් සිට කුඩා කණ්ඩායම් ලෙසින් ඔව්හූ පා ගමනින් රුදුරු කතර තරණය කිරීම ආරම්භ කළහ. තවත් කණ්ඩායමක් පිටත් වූයේ කැඩුණු වාහනය අලුත්වැඩියා කර ගැනීම සඳහා අමතර කොටස් සොයා ගැනීම සඳහාය.ඉහට සෙවණක් නැතිව දින ගණනක් තිස්සේ කතර මැදින් වැටී ඇති මාර්ගය ඔස්සේ යන මේ කණ්ඩායම් කීපයක සතුව තිබූ අන්තිම දිය බිඳද අවසන් වූයේ ඔවුන්ගේ සැපවත් ජීවිත පිළිබඳ වූ සිහින ද බොඳකර හරිමිනි. එතැන් සිට ක්ෂේම භූමියක් සොයා ගියද පිරිස අතරින් ගැහැනු හා ළමයි රැසකට සිය ගමනේ නිමාවක් දැක ගත නොහැකි විය. ඔවුන් මහමඟ ඇද වැටුණේ පිපාසයෙන් පීඩිතවය.කතර හරහා යන ගමනේ දිවි ගලවා ගත් කීප දෙනෙක් ආර්ලිට් නම් වූ නගරයට ළඟාවූහ. යුරේනියම් නිධි බහුල නගරයක් වූ ආර්ලීට්හිදී යුද හමුදාවට තමන් මුහුණපෑ අකරතැබ්බය ඔව්හූ හෙළිකළහ. හමුදා භටයෝ විපතට පත්වූවන් සොයා පැමිණියත් අතරමඟදී ඔවුන්ගේ නෙතට ලක්වූයේ පිපාසය නිසාම මහමඟ අද්දර ජීවිතක්ෂයට පත්ව සිටි පිරිස්ය. පළමු දිනයේදී හමුදාව විසින් එසේ මිය ගිය හය දෙනකුගේ සිරුරු සොයා ගනු ලැබිණි. එතැන වූයේ ගැහැනු සහ ළමා සිරුරුය.කතර හරහා ආ ගමනේ දිවි ගලවා ගත් සංඛ්‍යාව 19 ක් වූ අතර හමුදාව ඉතිරි අය සෙවීමේ යෙදී සිටියත් මේ වනතුරුත් හමුවී නොමැත. නයිජර් රට ලොව දුප්පත්ම රටවල් අතරින් එකක් වන අතර එහි වැසියෝ දැඩි ආහාර අහේනියකින් පෙළෙති. මේ වසරේ මාර්තු - අගෝස්තු මාස අතර පමණක් අගාදේශ් හරහා පැමිණි සංක්‍රමණික සංඛ්‍යාව 30,000 ක් පමණ වෙ‍තැයි වාර්තා වේ.මෙලෙස සහරා කතර හරහා සංක්‍රමණය වන ජනතාව අතර ඇල්ජීරියාවටත් වඩා ජනප්‍රිය සංක්‍රමණ නගරය වනුයේ ලිබියාවය. ලිබියානු හිටපු නායක මුවර්මර් ගඩාපි මියගිය දා සිට බටහිර අප්‍රිකානු රටවල ජනතාව ලිබියාව හරහා ගොස් යුරෝපයට පැන ගැනීමට කැමැත්තක් දක්වති.යුරෝපා සිහිනය ඔස්සේ හඹා යන බොහෝ අප්‍රිකානුවෝ නයිජර් හි අගාදේශි හි සිට අලාටේ නගරයට වාහනවලින් ගොස් එතැනදී වාහන මාරු කර අසාමකා කරා ගොස් ඉන්පසු හෝගා නමැති කඳුවැටිය ආශ්‍රිත පේනෙට් නමැති නගරයෙන් ගමන අවසන් කරති. ඇල්ජීරියාවේ දේශ සීමාව ඇත්තේ ඒ ආසන්නයේය. සංක්‍රමණිකයන්ගේ සුපුරුදු ගමන් මඟ මෙය වන අතර එතැන් සිට ඔව්හූ සහරා කාන්තාරය හරහා පාගමනින් යෑම සඳහා කාන්තාර මාර්ගෝපදේශකයකුගේ සහාය ලබා ගනිති. කතර හරහා ඔවුන් පා ගමනින් යන දුර කිලෝමීටර් 50 කි. එතැනින් තවත් කිලෝ මීටර් 350 ක් පා ගමනින් ඔබාරි නමැති ගමට යති. ඇල්ජීරියාවේ පළමු දේශ සීමාව හමුවන්නේ එතැනදීය.මෙතැන් සිට ඉදිරියට කිසිම ගම්මානයක් හෝ අතරමැදි ජනාවාස නොමැති අතර ඇත්තේ දිගින් දිගට විහිදුණු සහරා කාන්තාරයයි. එතැන් සිට ඔවුන් ගමන් කළ යුතු දුර ගෙවීමට සති තුනක කාලයක් වැයවන බව පැවසේ. ඉන්පසු ළඟා වනුයේ ලිබියාවේ සබාට් නගරයටය.දිවා කාලයේ ගිනියම් වූ හිරු රැස් යටතේ ඔවුන් ගමනේ නොයෙදෙන අතර කතර හරහා සියලු ගමන් අරඹන්නේ හිරු බැස යෑමත් සමඟය. එලෙස පසුදා පෙරවරු 10.30 පමණ වනතුරු ගමන් කරතත් ඉන්පසු ගමන් කිරීම අසීරු වන්නේ ගිනියම් වන හිරු නිසාය. මේ වෙද්දී බොහෝ දෙනකුට සිදුවන්නේ අතැති ජලය අහවරවීම නිසා පිපාසිතව දැඩි දාහයෙන් ගිනියම්ව ජීවිත අහිමි කර ගැනීමටය.මේ සියලු දුක් වේදනා විඳ ගනිමින් වුවද ඔව්හූ ගමනට පෙලඹෙති. ලිබියාවේ සිට මධ්‍යධරණී මුහුද තරණය කර යුරෝපය බලා යන ගමන ද ඔවුන් යන්නේ දිවි පරදුවට තබාය. නීති විරෝධී සංක්‍රමණිකයන් ලෙස අත්අඩංගුවට පත්වීමට මෙන්ම ඇතැම්විට මරණයට පවා ඔව්හූ ලක්වෙති.කෙසේ වුවත් ඔව්හූ සිය දිවි පරදුවට තබා හෝ මරණයේ සෙවණැල්ල වැටී ඇති මේ මහා රුදුරු කතර මැදින් යන ගමන දිගට ම යන්නෝය. එකකු අතරමඟ මිය ගියත් යළිත් ඒ ගමනට යෑමට පොරකන්නෝ එමටය.සේමාලි කැල්ලපතකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=as1311034</link>
    <topic>ගිජු ලිහිණින් සමඟ අහසේ</topic>
    <author>රෝහණ ආර්යරත්න</author>
    <content>ගිජු ලිහිණින් සමඟ අහසේගිජු ලිහිණින් යනු මාංශ භක්ෂක පක්ෂියෙකි. උකුස්සාට වඩා දසගුණයකින් විශාල හා ශක්තිමත් එමෙන්ම ආක්‍රමණශීලී පක්ෂි විශේෂයක් ලෙස ගිජු ලිහිණින් සැලකේ. ගිජු ලිහිණින් දරුණු නියපොතු හා භයංකර හොටය ආධාර කරගෙන ඕනෑම විශාල සතකුගේ මස් ඉරා ගිලදමන්නේ යක්ෂාවේශ වූ සතකු මෙනි.එවන් භයංකර වූ සතුන් සමූහයක් සමඟ අහසේ සරන කෙරී වෝල්ටර් නම් උන් ගැන කිසිම බියක් නැත්තේය. ඇය ගිජුලිහිණින් සමඟ අහසේ සරන්නේ දැඩි ප්‍රීතියකිනි. මස් ඉරා කන මේ පක්ෂීන්ගේ දරුණු නියපහුරු පිළිබඳ ඇයට වගක්වත් නැතිසේය. කෙරී ඒ පක්ෂීන් ඇසුරු කරන්නේ නෑදෑ පිරිසක් සේ සලකමිනි.“මම උන් ඇසුරු කරන්නේ යහළුවන් වගෙයි. ඔවුන්ගෙන් මට හුඟක් දේවල් ඉගෙන ගන්න තිබෙනවා. ඔවුනුත් හරියට මනුෂ්‍යයන් වගේම හැසිරෙන පිරිසක්. ඔවුන් වරෙක සතුටත් වරෙක කෝපයත් ප්‍රකාශ කරනවා. ඔවුන්ගේ මුහුණුවර ඉතා දරුණු ස්වරූපයක් වෙන්න පුළුවන්. ඒත් මං ඇසුරු කරන ගිජුලිහිණියන් ඉතාම නැණවත් එසේම සාමකාමී පිරිසක්” යැයි කෙරී පවසන්නීය.කෙරී 36 හැවිරිදිය. ඇය මේ වෙද්දී වසර එකොළහක සිට මේ භයංකර කුරුලු රංචුව සමඟ කල්ගෙවන්නීය. රසායන ද්‍රව්‍ය නිෂ්පාදන සමාගමක සේවය කළ කෙරී එම රැකියාවෙන් ඉවත් වූයේ මේ භයංකර සතුන් රැක බලා ගැනීම සඳහාය.ගිජු ලිහිණියන් සංරක්ෂණය ඇය සතු වගකීමයි. ඇය ගිජු ලිහිණි කුඩා පැටවුන් හොඳින් වැඩෙනා අන්දමින් බලා කියා ගත්තේ දේව කාර්යයක් ලෙස සලකමිනි.දැනට අප්‍රිකාව පුරා සිටින ගිජු ලිහිණි සංඛ්‍යාව ක්‍රමයෙන් අඩුවෙමින් පවතී. උන් සංරක්ෂණය කිරීමේ නිරත කෙරී ඇතුළු පිරිස ගිජුලිහිණි පැටවුන් හදාවඩාගෙන පසුව වනයට මුදා හරිති.එහෙත් සයිනයිඩ් වැනි විස යොදා මරා දමනු ලබන සතුන්ගේ මස් අනුභව කිරීමෙන් ගිජුලිහිණි මරණයට පත්වීම ගැන කෙරී සිටින්නේ සන්තාපයෙනි.දකුණු අප්‍රිකාවේ ප්‍රිටොරියාවේ ගිජුලිහිණි සංරක්ෂණ මධ්‍යස්ථානයේ සේවය කරන කෙරී ගිජුලිහිණි ගහනය වැඩිකිරී‍ෙම් යෙදී සිටින්නීය.රෝහණ ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=as1311035</link>
    <topic>පණ ඇති සතුන් ප්‍රතිමා බවට හරවන අරුම පුදුම විලක්</topic>
    <author/>
    <content>පණ ඇති සතුන් ප්‍රතිමා බවට හරවන අරුම පුදුම විලක්උතුරු ටැන්සානියාවේ කෙන්යාවේ දේශ සීමාවට ආසන්නව පිහිටි නැට්රෝන් විල අරුම පුදුම විලකි. යම් හෙයකින් එම විලේ ජලයට සතකු හෝ කුරුල්ලකු හෝ ඇද වැටුණොත් උන් ක්ෂණික මරණයට පත්වනවා පමණක් නොව ගලින් තැනුණු පිළිමයක් බවට පත්වන්නේය.නැට්රෝන් විල පරාදීසයක් සේ දිස්වන නමුත් එය අතිශයින් දරුණු ආගාධයකි. එහි ජලය අධික ලවණ බවකින් යුක්ත වන අතර සමහර අවස්ථාවලදී එහි උෂ්ණත්වය ෆැරන්හයිට් අංශක 140 දක්වා වැඩි වේ. එසේම PH 9 ත් PH 10.5 අතර ක්ෂාරීය ගුණයෙන් යුක්ත වීම මෙම විල තවත් දරුණු ස්ථානයක් බවට පත්කර ඇත.මෙම විලේ ජල පෝෂණය වන්නේ දකුණු ඉවාසෝ ඇන්ජිරෝ ගංගාවෙනි. ඛනිජ ද්‍රව්‍ය මිශ්‍ර උණු දිය උල්පත්වලින් ද පෝෂණය වන මේ විල අඩි 9.8 ක් ගැඹුරුය. එසේම ජල ක‍ඳේ ප්‍රමාණය අනුව පළල වෙනස් වන්නේය. බොහෝ විට නැට්රෝන් විලේ ජලය දැඩි වාෂ්පි කරණයට භාජනය වීම හේතුවෙන් මිශ්‍ර ලවණ හා නැට්රෝන් නම්වූ ඛනිජ වර්ගයේ මිශ්‍රණයක් මෙම ජලයේ රැඳී ඇත. එසේ ම අඩු වර්ෂාපතනය හේතුකොට ගෙන ඉහත කී තත්ත්වය ඝන දියර තත්ත්වයකට පත්වන්නේය.නැට්රෝන් විලේ පවතින ලවණමය පරිසරය නිසා එම තත්ත්වයට ගැළපෙන අන්දමේ ක්ෂුද්‍ර ජීවින් මෙහි ඇතිවන අතර එම ක්ෂුද්‍ර ජීවින් රතු පැහැයක් දරන නිසා විලේ ජලය ද රතු පැහැයක් ගෙන ඇත.සතුන් හා කුරුල්ලන් අල්ලා ගැනීමට සිටින මේ ජල රකුසා පිළිබඳව බොහෝ සත්තු දනිති. බොහෝ සත්තු මේ විල් අවට ප්‍රදේශයේ සැරීම අත්හැර ඇතත් ඒ අවට කූඩු තනාගෙන සිටින ෆ්ලෙමින්ගෝ කුරුල්ලෝ මේ රකුස් විලේ ප්‍රතිමා බවට පත්වෙති.නැට්රෝන් විලේ පවතින නැට්රෝන් ඇතිවන්නේ සෝඩියම් කාබොනේට් හා සෝඩියම් බයිකාබොනේට් මිශ්‍රණයෙනි. එය සුදු පැහැයෙන් හෝ පැහැයක් රහිත වේ. ඇතැම් විට ලා දුඹුරු හෝ කහ පැහැයක් ද දැකිය හැකි වේ. විලේ ජලය වාෂ්ප වීම හා එම ප්‍රදේශයේ පිහිටි ගිනිකඳු වලින් පිටවෙන අළු සමඟ මිශ්‍ර වීම නිසා නැට්රෝන් විල ප්‍රතිමා තනන කර්මාන්ත ශාලාවක් ලෙස හඳුන්වාලිය හැකිය.පණැති පිළිරූ බවට පත්වූ පක්ෂීන්  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=as1311036</link>
    <topic>වට්ටක්කා බෝ‍ට්ටුවෙන් සාගර තරණය කරයි</topic>
    <author/>
    <content>වට්ටක්කා බෝ‍ට්ටුවෙන් සාගර තරණය කරයියෝධ වට්ටක්කා ගෙඩියක් බෝට්ටුවක් බවට පත් කරමින් සැතපුම් තුනක් පමණ දුරක් සාගරය තරණය කළ තරුණයකු පිළිබඳ තොරතුරක් එංගලන්තයෙන් වාර්තා වේ.ඔහු ලන්ඩනයේ හැක්නි ප්‍රදේශයේ 27 හැවිරිදි ඩිමිට්‍රි ගැලිට්සයින් නමැත්තාය. කි‍ලෝ ග්‍රෑම් 500ක් පමණ බරැති වට්ටක්කා ගෙඩියක මදය ඉවත් කොට එයට මෝටරයක් ද සවිකර හැම්ප්ෂයර් ප්‍රාන්තයේ ස්ටෝක්ස් වරායේ සිට වයිට් දූපතේ වුටන් ක්‍රික් බෝට්ටු සමාජය දක්වා සාගරය තරණය කළ ඔහු යළි එම වට්ටක්කා ‍බෝට්ටුවෙන්ම පෝට්ස්මත් දක්වා ආපසු පැමිණියේය. වට්ටක්කා බෝට්ටුවෙන් ගිය මේ මුහුදු ගමනට ඔහුට පැයකුත් මිනිත්තු 56ක කාලයක් ගතවී ඇත.“මට මඟක් යනකොට බයක් හිතුණ. ඒත් පෝට්ස්මන් හි ට්‍රැෆල්ගා වරායේ සිටි අය හරිම දක්ෂයින් පිරිසක්. ඔවුන් මට පුදුම සහායක් ලබා දුන්නÓයි ගැලිට්සයින් ප්‍රකාශ ‍කළේය.යෝධ වට්ටක්කා ගෙඩියක් ඇතුළට වී මිනිත්තු දෙකක් වැනි සුළු කාලයක දී මිටර් 100ක් පැදගෙන යමින් ගැලිට්සයින් ගිනස් වාර්තාවක් පිහිටුවීමට ද සමත් වූ බව වාර්තා වේ.එංගලන්තයේ මැන්චෙස්ටර් නගර මධ්‍යයේ වයිට්බීම් වෘක්ෂය පණ අදිමින් සිටී. ඉතාම පියකරු ලෙස පරිසරය ඔපවත් කළ මෙම ගසට හිටිහැටියේ කුමක් සිදුවී ද යන්න ගැන වහාම පරීක්ෂණ පවත්වන ලදී.රෝගී තත්ත්වයට පත්වී කොළ සුදු පැහැයක් ගනිමින්, කඳ දුර්වර්ණ වෙමින් ක්‍රමයෙන් අභාවයට යන මේ වෘක්ෂය මුහුණ පෑ ඉරණමට හේතුව එතැනට පැමිණෙන ජනතාව ගේ දුම්බීම බවට හඳුනාගෙන ඇත. ගස ලබාදෙන සෙවණ අත්විඳීමත් දුම්බොන අයගේ දුමත් අළුත් එසේම සිගරට් කොටත් හේතුවෙන් ගහ මේ තත්ත්වයට පත්ව ඇති බව පරීක්ෂකයින් විසින් හඳුනාගෙන ඇත. ගස වටා ඇති ප්‍රදේශයෙන් සිගරට් කොට අතිවිශාල ප්‍රමාණයක් සොයාගෙන ඇති අතර, ගස මැරී යෑමට ප්‍රධාන හේතුව වී ඇත්තේ මේ සිගරට් කොටය.නගර මධ්‍යයේ පිහිටි පෝට්ලන්ඩ් මාර්ගයේ සොබා සොඳුරු බව වැඩි කරමින් රෙඩ් රෝස් වන අරණ ඇතිකිරීම සඳහා පැළ කරනු ලැබූ වයිට් බීම් වෘක්ෂයින් 6න් එකක් මේ උපද්‍රවයට මුහුණ දී ඇත්තේය.දුම්කොළ වලින් සෞඛ්‍යයට සිදුවන හානිය ගැන උපදෙස් දීමට පවතින සංවිධානයේ විධායක අධ්‍යක්ෂ ඇන්ඩ්‍රි ක්‍රොස්ෆීල්ඩ් පවසන අන්දමට සිගරට්ටුවක ‍පවතින 4000ක් පමණ වූ රසායනික ද්‍රව්‍ය සිගරට් කොට‍ෙය් අග රැඳී පවතී. එය වෘක්ෂලතාවලට දැඩි හානි පමුණුවන බව සඳහන්ය.බ්‍රිතාන්‍යයේ ඩයනා කුමරියගේ මරණයෙන් පසු ලෝකයේ ජනතා හදවත් වඩාත් සසල කළ මරණයක් වූයේ ලෝක ප්‍රකට ගායක මයිකල් ජැක්සන් ගේ මරණයයි. ඇමෙරිකාවේ කැලිෆෝර්නියාහි පිහිටි නිවසේදී මයිකල් ජැක්සන් මිය යද්දී ඔහුගේ වයස අවුරුදු 51 කි. ඔහුගේ මරණයට හේතුව ලෙස වාර්තා වූයේ නින්ද යෑම සඳහා වූ ඖෂධ අධිමාත්‍රාවකින් ලබාදීමය. ගායකයාට නින්ද යෑම පහසු කරලීම සඳහා අධි මාත්‍රාවකින් ඖෂධ ලබාදීම සම්බන්ධයෙන් චෝදනා ලැබු ඔහුගේ පෞද්ගලික වෛද්‍යවරයා වූ කොන්රඩ් මුරේ නඩු විභාගයකින් පසු 2011 වසරේ දී බන්ධනාගාර ගත කෙරිණි. ඔහුගේ සිර දඬුවම් කාලය සිවුවසරක් විය.හෘද වෛද්‍ය විශේෂඥයකු වූ වෛද්‍ය මුරේ බටහිර ඉන්දිය දූපත් හි උපත ලැබූවෙකි. 1980 වසරේදී ඇමෙරිකාවට පැමිණි ඔහු 1999 වසරේ සිට එරට පෞද්ගලික වෛද්‍ය වෘත්තියේ යෙදිණ. ඔහු මයිකල් ජැක්සන් ගේ පෞද්ගලික වෛද්‍යවරයා ලෙස පත්වූයේ 2009 වසරේදීය.මයිකල් ජැක්සන් ගේ මරණය සම්බන්ධයෙන් තමා නිර්දෝෂී යැයි වෛද්‍යවරයා පවසද්දී ඔහුට එරෙහිව ගෙන ගිය අධිකරණ ක්‍රියාමාර්ගය පිළිබඳ මුළු ලොවම අවදියෙන් පසු විය. ලොස් ඇන්ජලීස් හි ප්‍රාදේශීය බන්ධනාගාරයක සිරගත වූ මුරේ පසුගිය දා නිදහස ලැබීය.කැලිෆෝර්නියා නීති පද්ධතියේ මෑත දී ඇතිවූ වෙනස්කම් හේතුවෙන් වෛද්‍ය මුරේ ගේ සිර දඬුවම වසර දෙකකින් අහෝසි වූ බව පසුගිය දා මාධ්‍ය වාර්තා කළේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=as1311037</link>
    <topic>ඔහොම හිනාවුණා නම් මං ඉඳලා ඉවරයි</topic>
    <author/>
    <content>ඔහොම හිනාවුණා නම් මං ඉඳලා ඉවරයිආදරබර දෑසක බැල්ම යළි යළි දකින්නට ඉඩ හසර නොදෙන මහලු යුවළ වෙනුවෙන් නදී ස්නේහය උතුරවා හසරැල්ලක් පෑවාය.“තාම කෑම කෑවෙත් නෑ නේද දරුවෝ?”අමරතුංග ඇසුවේ කාරුණික හඬිනි.“දැං මදැ එහාට මෙහාට දිව්වා... කාල ඉන්න...” විනීතාගේ බැල්ම සේම ස්වරය ද මෘදු මොළොක් නොවීය. විශ්‍රාම යෑමෙන් පසුව වුව ඇය සිය ගුරු භූමිකාව අත් නොහළ බව සිතූ යුවතිය නිහඬව ම අවනත වූවාය.“අද යන්නෙ නෑනෙ සීයෙ...”චාපා ජෑම් ගස වෙත එමින් ඇසුවාය. දිවා ආහාරයෙන් පසු එකිනෙකා ජෑම් ගස යටට ඇදුණේ හරිත සෙවණක සිහිලසට ලොබිනි. අතිශයින් උණුසුම් මධ්‍යහ්නයේදී විදුලි පංකාවෙන් පවා පිහිටක් නැත්තාක් මෙනි.“නොගිහිං කොහොමද චූටි දූ... රෝව(ර්) බ්‍රවුන් විතර ද පූසො දෙන්නත් බඩගින්නෙනේ”විනීතා මඳ සිනාවක් පෑවාය. තමා උදෙසා දැඩි බැල්මක් හෙළු ඇය නැගණිය වෙනුවෙන් සිනාවක් පෑම පිළිබඳව ළය යට හටගත් රිදුම සඟවාගත් නදී ගෙතුළට ගියා ය.බත් මුලක් ඔතමින් සිටි ලාලනී හැරී බැලුවා ය. ඇගේ මුහුණ බබළන්නාක් බඳු ය. කඩ කාමරයේ වැඩ නිම වීමත් දෙමවුපියන්ගේ පැමිණීමත් හේතු කොටගෙන ඇය සොම්නසින් උතුරා හැළෙයි.“තව බත් එකක් බඳින්න නදී... අම්මට එතකොට රෑට උයන්න ඕන වෙන්නෙ නෑනෙ.” යුවතිය නිහඬවම මවගේ අණ ඉටු කළා ය.“ඔයා කෑව ද නදී...?” යි නිකමටවත් අසන්නට ඇයට අමතක වීම ගැන උපන් ශෝකය සඟවා ගන්නට වෑයම් කළා ය.“ඉතිරි බත් මාළු සේරම එකට ඔතන්න. නැත්තං අම්මා ආයෙම උයයි බල්ලො බළල්ලුන්ට...” යි කී ලාලනී කුස්සියෙන් පිට වූවා ය.“මං තාම කෑවෙ නෑ අම්මේ...” යි නොකී නදී හට්ටි මුට්ටි දෙස බැලුවේ කඳුළුපිරි දෙනෙතිනි. ඉතිරි වූ බත් මාළු පිණි සියල්ල එකට දමා තවත් පාර්සලයක් සකස් කළේ ශෝකයෙන් සේම කෝපයෙන් ද දැවෙමිනි.“තාත්තා හිටිය නං අහයි මං කෑව ද කියල... තාත්තා විතරයි මට ආදරේ... අම්මවත් නංගිවත් මට පොඩ්ඩක්වත් ආදරේ නෑ...” යි කොඳුරමින් රැකියාවට ගිය පියා සිහි කරමින් කඳුළක් ද හෙළුවාය.පාර්සල් බහාලු සිලිමල්ල ඔසවාගත් ඇය කුස්සියෙන් පිට ව යන්නට පයක් එසෙව්වාය. ඒ හා ම කන වැකි මියැසි නදින් තිගැස්සී ගියා ය.“සුජිත් අයියා?”ඇගේ වියැළුණ දෙතොල් අතරින් සැබැවින් ම එවැන්නක් ගිලිහුණේ ද...? ඔව්, නිරායාසයෙන් ම වාගේ ඇය එසේ තොල් මතුළා ය. එකෙණෙහි ලැජ්ජාවෙන් මිරිකෙමින් ඉගිළ යන්නට තැතනුවා ය. ඔහු දකින්නට... ඒ සෙනෙහෙබර බැල්මෙන් සැනහෙන්නට ඇයට දැඩි ව උවමනා විය. හද ඉපිලෙන නුහුරු හැඟුමින් මන්මත් ව ගිය යුවතිය අතකින් හිසකේ සකස් කළා ය. පාරට යන්නට පෙර කැඩපතට එබී බලන්නට ඇත්නම්! අවුල් ව ගිය හිසත් කිළිටි ඇඳුමත් දුර්වර්ණ සමත් එකට එක්වී මවාපාන අශෝභන පෙනුම සහිතව ඔහු වෙත යන්නට ඇය පැකිළුණාය. නැගණිය මෙන් පැහැබර නොවීම පිළිබඳව ළතැවෙමින් ඇය ඉදිරියට දෙපා ඇද්දුවේ රෝගී වුවකු මෙනි.“නදී... නදී...”ලාලනීගේ උච්ච ස්වරය පවා ඇය වෙත කඩිසර බව ගෙන එන්නට සමත් වූයේ නැත.“මොනව කරනවද මංදා මේ ළමයා... බත් ටික ඔතන්න ඔය තරම් වෙලා යනව ද...” යි දොස් පවරමින් ලාලනී හිස නඟා ගෙල දිගු කළා ය.ජෑම් ගස යට සතුටු සාමිචියට එක් නොවී ඇය මහන මැසිම අබියස හිඳ ගත්තේ අම්මා වෙනුවෙන් බ්ලවුසයක් මැසීම සඳහාය.මේසය මත වූ රෙදි කැබලි අතරින් එකක් ඇඳ පිටතට ගත් විනීතා “හරි ලස්සනයිනෙ මේ රෙද්ද” යි අගය කළේ ගෙට ගොඩ වූ හැටියේ ම ය. ඒ දුටු නදී කෙළ බිඳක් ගිල්ලා ය. ලා නිල් පැහැ රෙදිකඩ අහසේ පැහැයට නෑකම් කීවේය. ඒ අහස් නිල ප්‍රිය කළ යුවතිය තාත්තා වෙත තුතිබර හසරැල්ලක් පෑවාය. දියණියන් දෙදෙනා වෙනුවෙන් ම තෑගි ගෙන ඒමට ඔහුට උවමනා වී තිබිණ. එහෙත් කිසි විටෙකත් ඔහු තෝරන රෙදිකඩකට හෝ ඇඳුමකට චාපා පමණක් නොව ලාලනී ද ප්‍රිය නොකළහ. ඒ නිසා ඔහු ඔවුන් දෙදෙනා හට මුදලක් දීමට පුරුදු ව සිටියි. නදී පමණක් සිය පියා ගෙන එන ඕනෑම දෙයක් සිනාමුසුව බාරගත්තා ය.“තාත්තා මට ගෙනාපු රෙදි කෑල්ල” යි සංවේගයෙන් සිතූ යුවතිය සිය මව දෙස බැලුවාය. ලාලනී ද ඇය දෙස බලා සිටියාය. ඒ බැල්මේ වූයේ ආයාචනයක් ද? නොඑසේනම් අණක් ද? ඒ පිළිබඳව සිතන්නට මැළි වූ නදී වහා ඉවත බැලුවා ය.“බ්ලවුස් එකකට නම් හරි ෂෝක්...” විනීතා රෙදිකඩ ළය මත තබා හිනැහුණා ය.“අම්ම ආසම නම් මම බ්ලවුස් එකක් මහල දෙන්නම්” ලාලනී කීවේ දියණියගේ මුහුණ මලානික ව ගිය අයුරු නොදුටුවාක් මෙනි.“මහන්න ගෙනාපු එකක්නෙ... එපා එපා...”විනීතා වහා රෙදිකඩ මේසය මත තැබුවා ය.“නෑ... නෑ... මහන්න ගෙනාපු එකක් නෙමේ...” යි කී ලාලනී මවගේ උඩුකය මිනුම් සටහන් කරගත්තා ය.“ඇයි නැත්තෙ... ඕක තාත්ත මට ගෙනාවෙ... මං හිතාගෙන හිටියෙ මං ම කපල මහන්න... මහල තාත්තට පෙන්නන්න...” යි කෑගසන්නට පොපියන දෙතොල තද කොට වසා ගත් නදී සීයා දිගු කළ පාර්සලය දෑතින් ම පිළිගත්තා ය.“ඔන්න ඉතිං අම්මයි දුවයි පටන්ගත්තා රෙදිත් එක්ක ඔට්ටු වෙන්න... කෝ නංගි?” යි ඔහු විපරම් කළේ චාපා ගැන ය.“නංගි...” යි හඬ ගාමින් නදී ගෙතුළට ගියා ය. කිසිඳු ජීවයක් හෝ තෙතමනයක් නැති ඒ උස් හඬ තමාගේම මුවින් පිටවී දැයි සැකයක් පවා ඇයට දැනිණ.“ඇයි අම්මේ...” යි ඇය පැය ගණනාවකට පසු ප්‍රශ්න කරන්නේ ද එබඳු ම වියළි හඬකිනි.“බනිස් හරි ෂෝට් ඊට්ස් හරි ගන්න සීයලාට තේ දෙන්න...” යි නොමනාපයෙන් කී ලාලනී මුදල් නෝට්ටු කීපයක් දිගු කළා ය. හැඟීම් දැනීම් විරහිත රොබෝ යන්ත්‍රයක් මෙන් මුදල් නෝට්ටු කීපය අතේ ගුලි කරගත් යුවතිය මිදුලට බසින්නට සූදානම් වූවාය.“ඕක තියල යන්න” යි ලාලනී නොරිස්සුමින් අණ කළාය. තමා අත මල්ලක් තිබෙන බව සිහිපත් වූයේ ද ඒ නියෝගය නිසා බව සිතමින් නදී එය මේසය මත තැබුවාය.“අනේ මන්දා මොන සිහියෙන් ද ඉන්නෙ හැබෑටම...Óයි කොඳුරමින් ලාලනී නැවතත් මැසිම ක්‍රියාත්මක කළා ය.“අනේ නංගි ඔයා ගිහිං ගේන්න” යි නැගණිය ගෙන් ඉල්ලා සිටින්නට පවා සිතුණ ද නදී නිහඬව ජෑම් ගස වෙත නෙත් යොමු කළා පමණි.චාපා මහලු යුවළ සමඟ සුරතල් වන්නේ කුඩා දැරියක මෙනි. ඇගේ කිකිණි සිනා හඬ හාත්පස රැව් පිළිරැව් දෙයි.“මං එහෙම ඔහොම හිනාවුණා නම් බලන්න තිබ්බ අම්මයි ආච්චියි දෙන්නම බණින හැටි...” යි සිතමින් තැවෙමින් නදී පාරට ගියාය.“චුට්ටක් හයියෙන් එන්න බැරි ද? ගෑනු ළමයෙක් කියල ඉතිං ඔය තරම් තාලෙට ලතාවකට එන්න ඕන ද...?” යි සුජිත් ප්‍රශ්න කළේ හිනැහෙමිනි.“මෙයාට පේන්නෙත් මගේ වරදක් තමා... මේක හරි වැඩක්නෙ...” යි සිතුවා විනා ඇය ඔහු වෙත බැල්මක් පවා නොහෙළුවාය.“මොනා ද ඕන?”එය වෙළෙන්දෙකුගේ හඬක් නොවීය. ආදරබර මෘදු ස්වරයක් මිසක.“බනිස්...”සිහින් හඬින් කොඳුළ ඇය ඔහු දෙස බලන්නට දිරිමත් නොවූවාය. එහෙත් ඔහුගේ සිහින් දෙනයන හමුවීමේ සා පවසින් පෙළෙන දෑස කීකරු නොවෙයි.“කීයක් ද කියලත් ආයෙ අහන්න එපැයි... නෑයොත් ඇවිල්ල වගේ නේද...?” ඇය හිස සැලුවා ය.“කීයක් ද කියල කීවෙ නෑනෙ...”තවමත් ඔහුගේ දෑස ඇගේ මුහුණ මතය. ඒ තියුණු දෑස මහත් හිරිහැරයක් බව සිතූ ඇය “හයක් දෙන්න” යි පහත් හඬින් කීවා ය.“ඔයාලත් කඩයක් දාන්න ද යන්නෙ?” ඔහු ඇසුවේ කඩ කාමරය දෙස බලමිනි.“ඔළුව හොල්ලන්න නම් එපා...Óයි ඔහු වහා ඉල්ලා සිටියෙන් ඇය හිනැහුණා ය. ඔහු ආශාවෙන් සහ ආදරයෙන් ඒ පියකරු හසරැල්ල දෙස බලා සිටියේය.“තේ කඩයක් ද? ග්‍රොසරියක් ද...?”“රෙදි කඩයක්...”“ඇත්ත ද? මං හිතුවෙ අපිට පුළුවන්නෙ කියල ඔයාලට පාන් බනිස් දාන්න...”“මං යනවා”වැඩි වේලාවක් රැඳී සිටීමෙන් තමා සැකයට පාත්‍ර විය හැකි බව සිතූ යුවතිය තැති ගත්තා ය.“මං හොඳටම බයවුණා... මං හිතුවෙ වෙඩින් එකකට ලෑස්ති වෙනව කියල.”ඒ පහත් හඬින් ද සෙනෙහෙබර බැල්මෙන් ද කැලඹුණු නදී පය ඉක්මන් කළාය.ලබන සතියටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=as1311038</link>
    <topic>නෙළුම්විල</topic>
    <author>නෙළුම්විල සිළුමිණ</author>
    <content>නෙළුම්විලඑක්තරා සතිඅන්ත උදෑසනක අපි වත්තට යමින් සිටියෙමු. එය පිහිටියේ වෑන් රියේ ගමනින් පැය එකහමාරක පමණ කාලයක් ගතවන දුරිනි.අප රිය පදවමින් සිටියේ මෙබඳු ගමන්වලට කැඳවා ගෙන යනු ලබන තාවකාලික රියැදුරන් දෙදෙනාගෙන් එක් අයෙකි. ළා බාල පෙනුමකින් යුතු වුව ද ඔහු විවාහකයෙකි. ත්‍රි‍රෝද රථ රියැදුරෙකි.ගමනේ මඳ දුරක් යද්දී අපට ඥාතිවරියකගෙන් දුර ඇමතුමක් ආයේ ය. ඇය ඇමතුම අවසන් කළේ අප ඥාති සොහොයුරකුගේ පවුල් ජීවිතයට එළඹ ඇති කනගාටුදායක තත්ත්වය පැහැදිලි කරමිනි.එතැන් පටන් අපේ මාතෘකාව බවට පත්වූයේ අප ඥාති සොහොයුරා ය. නිවුණු පුද්ගලයකු වූ ඔහුට ලැබී තිබුණේ සැර පරුෂ බිරියකි. මේ නොපෑහීම නිසා ඔවුන්ගේ පවුල් දිවිය නිරන්තර දොම්නස හා වෙළී තිබුණේ ය. එය අපට ද රහසක් නො වී ය. නමුත් අප ඥාති සොහොයුරා ඉවසා බැරිම තැන නීතියේ පිහිට පැතීමට සූදානම් වන බවට දැන් ලැබුණු ආරංචිය අපට අලුත් දෙයක් විය.“හරි පුදුමයි. තරුණ වයස කියන්නෙ කොච්චර දේවල් හිතල මතල, සාකච්ඡා කරල කරගන්න පුළුවන් වයසක් ද? හරියට දරදඬු, තලතුනා මිනිස්සු වගේ තරුණ වයසෙ අයත් හැසිරෙනව කියන එක යුගයට ගැළපෙන්නෙ නෑ වගේ”ඒ වචන කිහිපය මගේ මුවින් පිටවූයේ ශෝකයෙනි. කවදත් මා පැතුවේ සුදු මස්සිනාත්, බිරියත් යහතින් පවුල් කනවා දැකීම ය.මා සොයුරිය ද ම'බස ම අනුමත කළා ය.ටිකකින් අපි ශෝකයෙන් ම නිහඬ වීමු.අපේ නිහඬියාව බින්දේ රියදුරු තරුණයා ය.“අක්කෙ ඔයාල ඔය දැන් කතා කර කර හිටිය දේම තමයි මටත් වෙලා තියෙන්නෙ” ඔහු හෙමිහිට කීවේ ය.“සමීර මල්ලි ඔයා අපිට විහිළු කරනවද?” ඔයා අපිව ‘බයිට් කරන්ඩ හිතුව මදි?” මම කීමි.“පිටින් බලන කෙනෙකුට එහෙම තමයි පේන්නෙ.‍ ඒත්, මං විඳින දුක දන්නෙ මං විතරයි!” ඔහුට ගොත ගැසුණේ ය.“ඔය ඇත්තමද?”“සහතික ඇත්ත අක්කෙ!”අපේ මාතෘකාව වෙනස් වූයේ පුදුම හිතෙන ආකාරයෙනි‍.තරුණ රියදුරාගේ සුසුම් හඬ පැහැදිලිව අපට ඇසිණ. ඒ නිසා ම දෝ ඔහු රේඩියෝව යාන්තමින් දැම්මේ ය.“තත්ත්වය ඒක නං පුතේ අපිටත් හරි කනගාටුයි. අපි මොනවද ඔයාල වෙනුවෙන් කරන්න ඕනෑ?”“කියන්ඩ. පුළුවන් දෙයක් තියනව නං කරන්නං. ඔයාලට දරුවෙකුත් ඉන්නව නේද?” මෙතෙක් වේලා නිහඬව සිටි අම්මා ද හවුල් වූවා ය.“කාටත් කිසිම දෙයක් කරන්ඩ බෑ ඇන්ටි. මේක තමයි මගෙ ඉරණම” ඒ වචන ටිකත් සමඟ රියේ ගමන ද බාල විය.“ඇත්තම කියනව නං ඇන්ටි, මං මේව කියන්ඩ නෙමෙයි හිටියෙ. ඉබේමයි එළියට පැන්නෙ. හං‍ගගෙන හිටියයි කියල සුගතියක් නෑනෙ. අනික් එක දන්න අය දන්නවනෙ.”අපි නිහඬව ම ඔහුගේ ආත්ම භාෂණයට ඉඩ දුනිමු.“අපි බැන්දෙ ප්‍රේම සම්බන්ධෙකින්. ඒ කාලෙත් එයා ටිකක් සැරයි. නමුත් මගෙ හිතේ එයාට තිබිච්ච ආදරේ වැඩිකමට මට ඒ සැරකම පෙනුණෙ සැරකමක් විදිහට නෙමෙයි, හැඩකාරකමක් විදිහට.‍ එයා ඒ කාලෙ සැරදාන‍ කොට මං හිනා වුණා. ඇත්තටම ඒ කාලෙ මං හිතුවෙ එයා මට විහිළු කරනව කියල. බැන්දට පස්සෙ ඒ සැර දාස් ගුණේකින් වැඩි වුණා. හැබැයි මං කේන්ති ගත්තෙ නෑ. එයාට වුවමනා විදිහට මාත් වැඩ කෙරුව. අපිට දරුවෙක් ලැබුණට පස්සෙ ඔය ගතිය අඩුවෙයි කියල තමයි එයාගෙ දෙමව්පියො කිව්වෙ. ඒ වුණාට අනේ දරුව හම්බ වුණාට පස්සෙ එයාගෙ කෲරකම ඩබල් ත්‍රිබල් වුණා. මාත් හොඳ වැඩක් කරන්නංකො කියල එයාට පේන්ඩම වෙන කෙල්ලක් එක්ක යාළු වුණා. එහෙම කෙරුවෙ එයාව මෙල්ල කරගන්ඩ පුළුවන් වෙයි කියල හිතල. ඒ වුණාට එදා ඉඳල මෙයා යක්ෂණියක් වුණා. මාව කබලෙන් ළිපට වැටුණා. මං කිව්ව “මට සමාවෙන්ඩ දයානි මං එහෙම කෙරුවෙ ඔයාව හදාගන්ඩ” කියල. කියල කට ගන්ඩ හම්බ වුණේ නෑ දර පොල්ලක් අරං මට ගහගෙන ගහගෙන ගියා. මං දුවලයි පණ බේර ගත්තෙ. නැත්තං එදා මට මොනව හරි වෙනව.”අපට බකස් ගා හිනා ගියේ ය. හිනා වීම නුසුදුසු බව තේරුම් ගියේ හිනා ගිය පසු ය. අපි වහා සන්සුන් වීමු.“කසාද බඳින්ඩ කලින් කේන්දර බැලුවෙ නැද්ද?”බැලුව අක්කෙ. ගැළපෙන්නෙ නෑ කිව්ව. ඒත් මට ඕනෑ වුණේ එයාව බඳින්ඩමනෙ. මං ගැළපෙනව කියල බොරු කිව්ව.”“ඕක මානසික රෝගී තත්වයක් නෙමේ ද? හොඳ දොස්තර කෙනෙකුට පෙන්නමුකො.”“මගෙ අම්මෝ, ඕව කියන්ඩ බෑ! එයාට යකා නගී! හැබැයි අක්කෙ, දරුවත් එක්ක හොඳට ඉන්නව. දරුවට හරි ආදරෙයි. එයාලගෙ අම්මල තාත්තල පවුලෙ කට්ටිය එක්කත් හොඳින් ඉන්නව. මාව තමයි පේන්ඩ බැරි!“ඒ ඇරෙන්ඩ, එයාගෙ විශේෂ දේවල් මොනවද?”“එයාට නිතරම පිරිසිදුව ඉන්ඩ ඕනෑ. දවසකට විසි තිස් වතාවක් ගේ අතුගානව. බඩු පිළිවෙළට තියනව. කුස්සිය එහෙම හරි නීට්. මිදුල හරි පිරිසිදුයි. සමහර වෙලාවට ගේ මැද්දෙන් මං යනකොට කෑගහනව” “එළියෙට එළියෙට” කියල. එතකොට මං ගේ වටේ ගිහිං තමයි කුස්සියට යන්නෙ. සාමාන්‍යයෙන් දැං මං කරන්නෙත් එහෙමයි.”‍ඔයා ගේ අපිරිසිදු කරනවද? බඩු මුට්ටු අවුල් කරනවද?”“නෑ අක්කෙ, මං කොච්චර පිරිසිදුව ඉන්න කෙනෙක්ද? මං ගෙට ඇතුල් වෙන්නෙ සෙරෙප්පු ගලෝල. පොඩ්ඩක් දාඩියව දැම්මොත් දුවල ගිහිං ඇඟ හෝදගන්න ජාතියෙ කෙනෙක් මං.”“හැම තිස්සෙම කේන්තියෙන් ද ඉන්නෙ?”“මා දැක්ක හැටියෙ කේන්තියෙං පුපුරනව. මූණ යක්ෂණියක් වාගෙ වෙනව. එතකොට මං අහක බලනව. කොයි වෙලාවෙ හරි මාව දැක්කොත් එහෙම තමයි. අනේ ඇත්තමයි අක්කෙ මේ කියන්නෙ, කසාද බැන්දට පස්සෙ සතුට කියන එක මොකක්ද කියල මං දන්නෙ නෑ. මට මං ගැන ම ‘පව්’ කියල හිතෙනව. ඇත්තට මං කොච්චර සතුටින් විනෝදෙන් හිටිය කොල්ලෙක් ද? පරණ යාළුවො අහනව “උඹට මොකද යකෝ වෙලා තියෙන්නෙ?” කියල. සමහරු හිතනව ඇති මං කසාද බැන්දට පස්සෙ අහංකාරවෙලා කියල. අනේ නෑ අක්කෙ, මට කෙනෙකුගෙ මූණ දිහා බලන්ඩ තරං හිතේ එකලසක් නෑ. මං බයේ ඉන්නෙ. මට හරි විමසිල්ලෙන් ඉන්ඩ වෙලා. ඇයි මේ මනුස්සය මට කොයි වෙලාවෙ ගහයිද දන්නෙ නෑනෙ.”අපට ආයෙත් හිනා ගියේ ය.“ඇත්තටම මටත් වෙලාවකට හිනා යනව අක්කෙ මං ගැනම.”“ඔයාගෙ දෙමව්පියො මොකද කියන්නෙ?”“කනගාටු‍ෙවනව. අක්ක කියනව “අනේ මල්ලියෙ ඔයා කරගත්තු දේ!‍” කියල. මට ඒ ගොල්ලන්ගෙ මූණ බලන්ඩ ලැජ්ජයි අක්කෙ. මම ම කරගත්තු දේනෙ.”“නෝනගෙ දෙමව්පියො මැදිහත් වෙන්නෙ නැද්ද?”“ඒගොල්ලො හින්ද තමයි මං මෙහෙම හරි ඉන්නෙ. ඒ ගොල්ලන්ටත් ලැජ්ජයි. “අනේ පුතේ ඉවසන්ඩ! ඉස්සරහට හරි යයි!” කියනව, මං වැ‍ඩිපුර ආශ්‍රය කරන්නෙ ඒ ගොල්ලො තමයි. මං හරියට බඩගින්නෙ ඉඳල තියනව. ඇයි මෙයා මට කන්ඩ දෙන්නෙ නෑනෙ. මං හම්බ කෙරුවට මට කන්ඩ නෑ. මං කඩචෝරු කන්ඩ යන්නෙත් නෑ. මට ඒකට පුරුද්දක් නෑ. පුළුවන් තරං බඩගින්න ඉවසනව. බැරිම තැන මහ ගෙදර ගිහිං කනව.”“අනේ මංද පුතේ, උඹට වෙච්ච අපරාදෙ!” අම්මා ලේන්සුවෙන් මුහුණ පිසදාන්නට වූවා ය. අපිදු නිහඬ වීමු.එහෙත් ඔහු දිගටම කතා කරන්නට වූයේ ය.“දවස් දෙකක් රෑ මට දොර ඇරියෙ නෑ. වරත්තුවෙ ගිහිල්ල නෙමේ. ත්‍රීවීල් එකෙන් දුර හයර් එකක් ගිහිං. රෑට දුර හයර් එකක් ගියාම ටිකක් වැඩිපුර හොයා ගන්ඩ පුළුවන්. ඒකයි යන්නෙ. ඉතිං ඒ හම්බ කරන දේත් එයාටයි, දරුවටයිනේ. ගෙදර එනකොට රෑ දහයමාරයි. දොර ඇරියෙ නෑ. මං දොරට ගහල කිව්ව දුර හයර් එකක් ගිහිල්ල රෑ වුණේ. දොර අරින්ඩ! මට මහන්සියි! බඩත්ගිනියි කියල. ඒත් දොර ඇරියෙ නෑ. ඒ ගමන මං කිව්ව “අනේ ‍දයානි මගෙ ඇඟත් රිදෙනව. උණු වතුරෙන් ඇඟ හෝදල මට නිදාගන්ඩ ඕනෑ” කියල. ඒත් දොර ඇරුණේ නෑ. බැරිම තැන මං ත්‍රීවිලර් එකේ නිදාගත්තා. ත්‍රීවිලර් එකක නිදා ගන්ඩ පුළුවන්ද? ඒක දස වදයක්නෙ. ඒත් මං මදු‍රුවො තළ තළ රෑ එළිකරගත්ත. ඒ වගේ දවස් දෙකක් මං අපා දුක් විඳල තියනව. ඉන් පස්සෙ නං මං රෑ හයර් යන්නෙ නෑ. කළුවර වැටෙන කොට ගෙදර එනව.”අම්මාට ඉකි ගැසිණ. අපි කඳුළු පිරි දෑසින් මුහුණට මුහුණ බලා ගතිමු.රේඩියෝවේ හඬ මෙන් ම රියේ වේගය ද වැඩි වී තිබෙනු අපට දැනුණේ පසුව ය.  කටානේ ‘සිළුමිණ’ පාඨකයකු විසින් යොමු කරන ලද ලිපියක් ඇසුරිනි.මගේ පුංචි මිනිබිරිය හෙන්දිරික්කා ඇටයක් නාස් පුඩුවක හිරකර ගෙන සිටියා ය.මා එය එළියට ගැනීමට කොපමණ උත්සාහ කළ ද බැරි විය.‍බියක් දැනුණ මා ඇය රැගෙන මහ පාරට ආවේ බසයක නැඟ රෝහල කරා යනු පිණිස ය. එහෙත් බසයක් එන ලකුණක් නොවී ය.රෝහලට ඉක්මනින් යායුතු බැවින් මා මන්සන්ධියට ආවේ ත්‍රිරෝද රියක හෝ යනු පිණිස ය. අතේ එතරම් මුදලක් නොමැති බව සිහිපත් වූයේ ත්‍රිරෝද රථ අසලට ආ විට ය.මැදිවියේ රියැදුරකු වෙත මගේ ඇස ගියේ ය.සිදු වී ඇති කරදරය ගැන කී මම දැන් මුහුණ පා තිබෙන අකරතැබ්බය ගැන ද කීමි.“ගාස්තුව නෙමේ, වැඩේ කෙරෙන්නනෙ ඕනි” කී හේ රිය පණ ගන්වා ගත්තේ ය.අපි එහි නැඟුණෙමු. ඔහු එය වහ වහා රෝහල කරා ධාවනය කරවී ය.“ගාස්තුව ඇවිල්ල ගෙවන්නං”රෝහල අසලින් බසිද්දී මම සිහිපත් කළෙමි.“ඒක නෙමෙයි, දැන් ඔයාට ආපහු යන්න බස් ගාස්තු තියනවද?” ඔහු ඇසුවේ ය.මම සාක්කුව දෙස බැලීමි.“තියනව.”ඔහු ගියේ මා එසේ පිළිතුරු දුන් පසු ය.රෝහලේදී මල් ඇටය ඉවත් කෙරිණි.හිතේ තිබූ සියලු බර ඉවත් විය.රත්නපුර රෝහල් කාර්ය මණ්ඩලයට ද ත්‍රිරෝද රථ රියැදුරුට ද තුති පුදමි.අප රෝහලට ඇරලූ කිව්.එල්. 1202 ත්‍රිරෝද රිය පදවන රාමනායක මහතාණනි, ඔබේ හිත‍ හොඳකම පසසමි.  රත්නපුරේ, ඇළපාත, වැව පාරේ නවරත්න මදුරප්පෙරුම මහතා විසින් යොමු කරන ලද ලිපියක් ඇසුරිනි.නෙළුම්විල සිළුමිණලේක්හවුස් කොළඹ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=as1311039</link>
    <topic>ලාබෙට දෙන ලොකු ගෙවල්වල භූතයෝ ඉන්ඩ පුළුවන්</topic>
    <author>පුෂ්පනාත් ජයසිරි මල්ලිකාරච්චි</author>
    <content>ලාබෙට දෙන ලොකු ගෙවල්වල භූතයෝ ඉන්ඩ පුළුවන්එය කොළඹ නගරයේ පාරම්පරික පැරණි විශාල නිවසකි. පුළුල් බිත්ති, උස් කුලුනු, දැවැන්ත ලී දොර ජනෙල්, සිංහල උළු ඇතිරූ වහල, ගරා වැටෙන ගරාදි, පුල්ලි වැටුණු සිමෙන්ති පොළොව, වල් පඳුරින් වැසී ගිය ගෙමිදුල මූසල ස්වභාවයක් පරිසරයට එක් කළේය.ඇත්කඳු‍‍රේ සුමනසාර හිමිනිවස පිහිටියේ ජනාකීර්ණ වීදියක කෙළවර ය. තුන්සිය වසරක් පමණ පැරණි නිවස දෙස කිසිවකුගේ වැඩි අවධානයක් යොමු නො විණි. අවසන් වරට එහි දිවි ගෙවූයේ අප හමුවීමට පැමිණි මහත්මයාගේ වියපත් නැන්දණියයි.ඇය පවසන ආකාරයට කලක පටන් එම නිවසේ අද්භූත දේ සිදුවී ඇත. සුදු හැඳගත් කෙනකු කාමරයක සිට වෙනත් කාමරයකට යන්නේ පුරුදු තැනකට යන ලෙසිනි. එම තැනැත්තාගේ මුහුණුවර අපැහැදිලි ය.නිවස පුරා ඒකාලෝක කරමින් විදුලි පහන් දැල්වුණ ද ඇගේ කාමරයේ පමණක් විදුලි බුබුළ වරින් වර නිවෙන්නේ ඇයි? හිටිහැටියේ ඇයගේ කොන්දට අත තබා තල්ලු කිරීමට උත්සාහ දරන්නේ කවුද? උයන පිහින ආහාර මත පහුරු ගෑ බවක සළකුණු පෙනෙන්නේ ඇයි? මේ ගැන සිතීමෙන් ඇය නිතර රෝගී වූවාය.“දවල් කාලේ ගෙදර ඉස්සරහ කෑල්ලකුළියට දෙමු” ඥාතීහු යෝජනා කළහ.ජනාකීර්ණ තැනක් වූ නිසා ම ඉතා ඉක්මනින් අඩු ලංසුවකට ව්‍යාපාරිකයකු සමඟ බදු ගිවිසුමක යෙදෙන්නට ඔවුහු සමත් වූහ.ඒ අනුව නිවසේ ඉදිරි කොටස බද්දට අලෙවි විය.පුදුමයක මහත! නිවස කුළියට ගත් ව්‍යාපාරිකයා මහ දවාලේ ගෙතුළ සිදුවන අරුම පුදුම දේ දැක කෙතරම් බියට පත්වූවාද යත් යෙදවූ බදු මුදල් පවා එපා යැයි කියා නිවස වසා පළා ගියේය.“ඒ මිනිහට කවදාවත් හරියන්නේ නෑ. මහ මෝඩ බයගුල්ලෙක්” නිවැසියෝ සිනාසුණහ.ඊට පසු එය මිලට ගත් කිසිවකු වැඩි කලක් එහි රැඳුණේ නැත. කෝටි ගණන් වටිනා දේපළක් මෙසේ පරිහානියට ලක්වීමට ඉඩ දිය හැකිද? මෙය ඔවුන්ගේ මනසෙහි රැව් දෙන්නට විය.දිනක් නැන්දණියගේ මිතුරියෝ දෙදෙනෙක් හදිසියේ ම නිවසට පැමිණියහ. හදිසි අවශ්‍යතාවක් සඳහා නිවසින් බැහැර යාමට යෙදුණෙන් එක් මිතුරියක නවතා නැන්දණිය හා මිතුරිය බැහැර ගියෝය.“පාළු වගේ නම් පිටිපස්සෙ දොර වහගෙන ඉස්සරහින් ඉන්න” ඔවුහු ඇයට කීහ.අඩ පැයක් ගත විය. සාලයේ පුටුව මත වැතිර පුවත්පතක් බලමින්ම අඩ නින්දේ පසුවූ කාන්තාවට නිවස තුළින් කුමක් දෝ හඬක් ඇසිණ. හරියටම කෙනකු අමාරුවෙන් කහිනවා වැනි හඬකි. වෙනත් කිසිවකු නිවස තුළ සිටින බවක් ඔවුන් පැවසුවේ නැති නිසා ඇගේ හිත තිගැස්සිණි.හිතට ධෛර්යය ගත් ඈ දෙපා සීරුවෙන් තබමින් කාමර පේළිය දිගේ පියමැන්නාය. තුන්වන කාමරයෙහි දොර රෙද්ද මෑත්කර එබී බැලූ ඇයට දක්නට ලැබුණේ ලොකු වියන් ඇඳ මත දිරාපත් සිරුරින් හා වැහැරුණු වුවනින් යුතුව හිඳගෙන අසීරුවෙන් කහිමින් සිටි මහල්ලෙකි.ඔහු හා කතාවට බැසීමට ඇය සිතුවාය. ඉවත බලා යළි ඔහු දෙස බලන විට මහල්ලා අතුරුදන්ව තිබිණි. විමතියට පත්ව කෑගැසීමට තැත් කළ ද ඇගේ හඬ පිට නොවීය. දෑස් නිලංකාර විය. ඉහින් කනින් දා බිඳු ගැලීය. සිහිය එළවාගත් ඇය වැටි වැටී ආධාර ඉල්ලා මහපාරට දිව ගියාය. නිවැසියන් සමඟ පැමිණ විපරම් කළ නමුත් කිසිවකුගේ සේයාවක්වත් එහි නොවීය.මේ සිද්ධියෙන් පසු නිවස සහමුලින්ම විකුණා දමන්නට නිවැසියෝ තීරණය කළහ. එය මෙවර විකුණුවේ නිවසේ වටිනාකමට වඩා හතරෙන් පංගුවටත් අඩු මුදලකට ය. තමන්ට නිධානයක් පහළ වූවා යන හැඟීමෙන් අලුත් අය එහි පදිංචි වුව ද ඉන්පසු ඔවුන්ට වූ යහපතක් නොමැත.දරුවෝ දිගින් දිගටම රෝගී වූහ. මුදල් අහේනිය ද සෙවණැල්ලක් මෙන් ඔවුන් කරා පැමිණියේ ය. රැයේ නිදා සිටිය දී ඇඟ කිළිපොලා යන පරිදි යටිගිරියෙන් කෑගසන හඬක් නිවස පුරා පිළිරැව් දෙන්නට විය. අමුතු ස්වරූප ඇති පුද්ගලයෝ දෘශ්‍යමාන වූහ. වහා ඉන් ඉවත් වූ අලුත් ඇත්තෝ වෙනත් නිවසකට පදිංචියට ගියහ.මේ නිවස ගැන ඇසූ වහා ම මට සිහිවුණේ භූත බලවේගවලට මෙතරම් දේ කළ හැකි ද යන්නයි.කැලණිය විශ්වවිද්‍යාලයේ සංස්කෘත භාෂා අධ්‍යයන අංශයේ ආරාධිත කථිකාචාර්ය මාලබේ අරංගල කහන්තොට පාරේ ශ්‍රී ශෛල්‍යාරාමාධිපති දර්ශනපති, රාජකීය පණ්ඩිත විචිත්‍ර ධර්මකථික පූජ්‍ය ඇත්කඳු‍‍රේ සුමනසාර හිමියෝ මේ ගැටලුවට ධර්මානුකූල පිළිතුරක් ලබාදුන්හ. එපමණක් නොව උන්වහන්සේ සතු වූ බුදුගුණ බලයෙන් එවන් භූතාත්මවල ක්‍රියාකාරකම් පරාජය කර එම බලවේග නිහඬ කළහ.මෙවැනි බලවේග විද්‍යාවට හසු නොවන බැවින්ම අත්හැර දැමිය යුතු නැහැ. භූතයන් පිළිබඳ විද්‍යාඥයෝ ඉන්නේ පර්යේෂණ මට්ටමේ. ඇතැම් මනෝ විද්‍යාඥයන් හා මනස දියුණු කළ යෝගාවචරයන් යම් යම් කරුණු ඔස්සේ සොයා බැලීම් කර තිබේ. උතුම් බුදු දහම තුළින් මීට පැහැදිලි හා තර්කානුකූල පිළිතුරු සොයාගෙන තිබේ. කෙනකුගේ මරණ මොහොතේදී පහළ වන චුති සිත පාපී එකක් වුවහොත් ඊළඟ භවයෙහි නරක ජන්මයක උත්පත්තිය ලැබේ. චුති සිත යහපත් වුවහොත් යහපත් භවයක උපදී.බලන්න අර තරම් පින් කළ ධර්මාශෝක රජතුමාට සහ මහ සඟරුවන විෂයයෙහි අසදෘශ මහා දානය පිරිනැමූ මල්ලිකා දේවියට පවා පාපී චුති සිත පහළවීමෙන් අමනුෂ්‍යයන් ලෙස ඉපදීමට සිදුවුණා. බිම්බිසාර රජතුමාට සොළොස් මහා සිහින ලෙස පෙනුණේ කල්ප ගණනාවක් නිරයේ පැසෙමින් සිට පින් බලාපොරොත්තු වුණු තම නෑදෑ පරපුරේ අ‍ඳෝනායි.අවසාන මොහොතේ තමන් කලින් කළ පාප කර්ම මතකයට ඒම, ලෝබ, ද්වේශ, මෝහ මෙන් ම කාම සිතුවිලි පහළවීමෙන් මියගොස් එම නිවසේ ම, භූමියේ ම නැතිනම් නගරයේ ම අදෘශ්‍යමාන භූත බලවේගයන් වී ඉපදීම සිදුවනවා. මේ අය පලවා හැරිය හැකි එකම මාර්ගය නම් යාහහෝම පැවැත්වී‍මවත්, මළවුන් ගෙන්වා ප්‍රශ්න කිරීමවත් නොව තම මියගිය ඥාතීහු වෙනුවෙන් නිවසේ ඥාතීන් විසින්ම නිවැරදිව හා පරිපූර්ණව පිරිත් සජ්ඣායනයකින් පසු මහසඟරුවන විෂයයෙහි දානය පිරිනමා පින් අනුමෝදන් කරවීමයි.“හැමෝටම පින් රැස් කරන්න බැහැ”ඒ වාසනාව ඇත්තේ මිනිසාට පමණයි. යකුන්ට, ප්‍රේතයන්ට, භූතයන්ට පින් කරන්න බැහැ. දෙවිවරු වුණත් ජීවත් වන්නේ අප දෙන පිනෙන්. ඒ නිසා දෙවියන්ට මහා බලයක් නැහැ.“මිනිස් ආත්මයක උපන්නත්සමහරුන්ට පින් කිරීමේ වාසනාව නැහැ”ඊට හේතුව ඔවුන් පෙර ආත්මවල කළ පාප ක්‍රියා නිසා යක්ෂ, ප්‍රේත ලෝකවල ඉපදිලා දුක්විඳලා යන්තමින් මිනිස් ජන්මයක් ලැබූ අය නිසයි.ඔවුන්ට මිනිස් සිරුරක් තිබුණාට ධර්මය, පන්සල, පින, දානය, පිරිත, පූජාව තියා මහා සංඝරත්නය වත් පේන්න බැහැ. ඒ අය ප්‍රේතයන් හා සමානයි.පින් දුන්නාට මියගිය හැමෝටම ඒවා අනුමෝදන් විය හැකිද?බැහැ. ඊට සුදුසු වාතාවරණයක ඔවුන් සිටිය යුතුයි. උදාහරණ වශයෙන් අටමහා නිරයේ වැටුණු අයට පින් අනුමෝදන් වීමට කොහොමටත් බැහැ.කවදහරි දුක්විඳලා ඉවරවුණු දාට තමයි පින් ගන්න පුළුවන්. එතකොට පරම්පරා ගණනක් ගිහින්. ඥාතීන්ට ඔවුන් ගැන මතක නැහැ. ඒ නිසා නිවසේ ලැගුම්ගෙන ඊළඟ පරම්පරාවේ අයට කරදර කරනවා. පැරණි ගෙවල්වල භූත දෝෂ තිබෙනවාය කියන්නේ ඒකයි.බලවත් නොවූ භූතයන්ගේ සිරුරු ඉතා සියුම්. ඒ අයට කිසිවක් අල්ලන්ට බැහැ. අහුවන්නේ නැහැ. ඒ නිසා හූල්ල හූල්ලා ගෙදර අයට ශාපකරමින් ඉන්නවා. එතකොට ගෙදර අය අතර ප්‍රශ්න ඇතිවෙනවා. නැති ගැටලු ඇතිවෙනවා.බලය වැඩි භූතාත්ම කෙළින්ම ගෙදර අයගෙන් පළිගන්නවා. බඩුමුට්ටු කුඩු පට්ටම් කරනවා. ශරීර ඇතුළට ඇවිත් කරදර කරනවා. එහෙම කරන්න පුළුවන් ඝන සිරුරු මවාගත් භූතයන්ට පමණයි. ඔවුන් ලේසියෙන් යවාගන්න බැහැ. දොළ පිදේනි බලිතොවිල්වලට යන්නෙත් නැහැ.කළ යුතුව ඇත්තේ කවුරු පින් ගත්තත් නැතත් අවශ්‍ය වෙලාවට පින් කරලා අනුමෝදන් කරන එකයි.සුමනසාර හිමියෝ පැරණි නිවසේ පැවති පිරිත් සජ්ඣායනය ශ්‍රවණය කිරීමට පැමිණි පිරිසට අපූරු අවවාදයක් ද දුන්හ.නිවසක් මිලයට ගනිද්දී ලාබෙට ලැබුණු පළියට පැරණි ගෙවල් ගන්න එපා. මිනී තැන්පත් කළ, බොහෝ දෙනා මියගිය ගෙවල් ගැනීම යාදෙන්නේ නැහැ. එම ආත්ම තව ම එහි සැරිසරන්න පුළුවන්.අලුත් නිවෙසක් මිලට ගත්තත් එහි පදිංචියට යන විට තමන්ට පෙර එම නිවසට හා ඉඩමට ඇල්ම බැල්ම ලා සිටින අයට පින් දීලා පිරිත් සජ්ඣායනාවක් සිදුකර පදිංචිවීම තමා කළ යුතු. එවිට රෝදුක්, කරදර බාධක ගැටලු දුරුවී සතුට ප්‍රඥාව ඇතිවී ආර්ථිකයත් උසස් වේවි.පුෂ්පනාත් ජයසිරි මල්ලිකාරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=as13110310</link>
    <topic>මාතලේ අනූෂාගේ උඩුමහලේ ගොවිපොළ</topic>
    <author>සටහන හා ඡායාරූප</author>
    <content>මාතලේ අනූෂාගේ උඩුමහලේ ගොවිපොළමේ විදිහට වගාවක් කරගෙන ඉන්නකොට ජීවිතේ සුන්දරයිවිවාහ වුණාට පස්සේ ජීවිතේ සුන්දරයි. ඒත් දරුවෝ ලොකු මහත් වෙනකොට ජීවන වියදම පියවාගන්න පවුල ගෙනයන්න යම් දෙයක් කරන්න බිරියටත් සිදුවෙනවා. මමත් ඒ ප්‍රශ්නයට මුහුණ පෑවා. මම තෝරාගත්තේ ගොවිතැන.‍ ‍මට ඉඩමක් තිබුණේ නැහැ. ගෙයි උඩුමහලේ තිබුණු පෝච්චිවල මල් ගලවලා, පලා, බටු, මිරිස් වගේ දේවල් හිටවලා තමයි මම වැඩේට බැස්සේ. දැන් උඩ තට්ටුවේ විතරක් පෝච්චිවල එළවළු පලතුරු, දෙහි දොඩම් වගේ ඒවා වර්ග 200 ක් විතර තිබෙනවා. මගේ ගෙවත්ත පර්චස් දෙකයි. ඒකෙත් වැව්වා. දැන් මට එළවළු පලතුරු වලින් ස්වයංපෝෂිතයි. ඕනෑම ග‍ෘහිණියකට මේ වැඩේ කරන්න පුළුවන්‍. ඒ අයට මම උපදෙස් දෙන්න කැමැතියි.”ප්‍රශ්න ප්‍රශ්න කිය කියා හූල්ල හූල්ල ඉන්නෙ නැතිව ක්‍රියාශීලීව වැඩකර ගොවිතැන් දියුණු වී සම්මාන පිට සම්මාන ගත් මාතලේ මැලදුම්පත පදිංචි අනූෂා කුමාරි අබේකෝන් මහත්මිය පවසන හැමට වැදගත් සුවිශේෂී කතාවකි මේ.මුලින් ම උඩු මහලේ තාප්පේ උඩ එළවළු පෝච්චි වවා අනූෂා ආරම්භ කළ මේ වගා විප්ලවය නිසා අද ඇය සම්මාන ලාභී කෘෂි ව්‍යාපාරිකාවක් බවට ද පත්වී සිටින්නීය. ගෙදර ගෙවත්තේ පර්චස් දෙකක් තවත් ඉඩමක පර්චස් 15 ක් සමඟ ගෙදර වැහි පීලි බිත්ති තාප්ප සියල්ල උපයෝගි කරගනිමින් බෝග 250 ක පමණ වවා අඩු ඉඩක වැඩි අස්වැන්නක් දෙන මහ ගොවි පළක් ඇය සකස් කර තිබේ. එපමණක් නොව මී මැසි ජනපදයක් කුකුළු ගොවිපළ ද ඇය සතු ය. උඩවැඩියා, ඇන්තූරියම් සමඟ කිලෝ පේර, වගාවන් පවා ඇය සතු ය.අපි මේ දිරිය කතගේ කතාවට සවන් දෙමු.අපේ පවුල 2008 වෙනකොට තරමක ආර්ථික අපහසුතාවක හිටියේ. ඒකාලේ පත්තරවල රූපවාහිනිවල ‘අපි වවමු - රට නගමු’ වැඩපිළිවෙළ පිළිබඳව ප්‍රචාරය කරනවා. ඒ අනුව මටත් හිතුණා මේ ගෙදර උඩ මහලේ තාප්පේ උඩ තිබුණු මල් පෝච්චිවලින් ටිකක පලා වර්ග මිරිස් බටු සිටුවන්න‍. මම ඒක කළා. ගෙදර අයගෙන් උදව් ඇතිව.මාස දෙක තුනක් වෙනකොට ඒවා දලු දාලා වැඩෙන කොට මට පුදුම සතුටක් ඇති වුණා. ඊට පස්සේ සේරම මල් පැළ ගලවලා දාලා උඩු මහලේ තාප්පය පුරාම මල් පෝච්චිවල තවත් එළවළු පලතුරු වැව්වා. වැල් වහලයට බිත්තියට යැව්වා.ගස්ලබු ඇන්තූරියම් මල්, පහළ ගෙවත්තේ තමයි වැව්වේ. අපේ ගෙවත්ත පර්චස් 2 ක් වත් නැහැ. ගේත් එක්ක මුළු ඉඩම පර්චස් 8 යි.ඇය තම උඩුමහලේ හා පර්චස් 2 ක පුංචි ගෙවත්තේ එළවළු පලතුරු වර්ග 250 කට අධික ගණනක් වවා තිබේ. ඒ අතර අපට නුපුරුදු විරල ඒවා ද තිබීමයි විශේෂත්වය.මම උඩ තට්ටුවේ මල් පෝච්චිවල ලෙමන්, බැංකොක් නාරං, මසං, මාදං, ගම්බිරිස් , දෙහි, බෝංචි, කීර, ලීක්ස්, අතු ගෝවා, වැ‍ටකොළු, කොරියල් ගොටුකොළ වැඩිපුර වවලා තිබෙනවා.” ඇය පැවසුවා ය.බීට්රූට්, රාබු, නෝකෝල් ආදිය ද බහුලව එහි තිබිණි. ඊළඟට අපි ගියේ ඇය ගේ පර්චස් 2 ක ගෙවත්ත බලා ගැනීමටයි. එය ද අඩු ඉඩ කඩකින් මහ ප්‍රයෝජනයක් ගන්නා ඉඩමකි. පැපොල් ගස් එහි බහුලය. ඇන්තූරියම් වගාවක් ද සුලබව ඇත. ගෙදර වතුර ඉවතට යන තැන පුංචි කොහිල කොටුවකි.මට පුංචි ඉඩ කඩකින් වැඩි අස්වැන්නක් ගන්න ක්‍රම තමයි අනුගමනය කළේ. මගේ පර්චස් 15 ක පුංචි ගොවිපළක් තිබෙනවා. ඒකේ වැඩිපුරම තියෙන්නේ උඩවැඩියා. ඊට අමතරව කිලෝ පේර, පැපොල්, දෙළුම්, ජම්බු, ඇඹරැල්ලා, පැණි කාමරංගා වගේ පලතුරුත් මගේ පුංචි ගොවිපළේ තිබෙනවා.”කවුද මේවට ඔබට උදව් දෙන්නේ? මම ඇහුවේ මේ වැඩේ අනෙක් අයටත් ලොකු ආදර්ශයක් බැවිනි.මට දිවි නැඟුම යටතේ උදව් ලැබුණා. මාතලේ ප්‍රාදේශීය ලේකම් කාර්යාලයේ සමෘද්ධි හා දිවි නැගුම අංශයේ සනාතන ප්‍රේමරත්න මහතා මේ වැඩවලට උදව් දෙනව. මුලින් ම මට ‍ඕකිඩ් පැළ දුන්නේ මහ බැංකුව හරහා.ඒ සමඟම අපට කවදත් ඇමැති රෝහණ දිසානායක මහතාත් ප්‍රාදේශීය ලේකම් මාධව වර්ණසූරිය මහතාත් උදව් කරනවා.මම ඊට අමතරව දිස්ත්‍රික් ලේකම් කාර්යාලය මගින් ගෙවතු වගා පුහුණුවක් ලැබුවා. ප්‍රදේශයේ කෘෂිකර්ම පර්යේෂණ නිලධාරීන් අපට නිතරම උපදෙස් දෙනවා. ඒ සමඟම මම පේරාදෙණිය උද්භිද උද්‍යානයේත් ගෙවතු හා මල් වගා පිළිබඳව පාඨමාලාවක් හදාරා තිබෙනවා. එහි ප්‍රතිඵල අනුව මෙන් ම මගේ අප්‍රතිහත උත්සාහය නිසා තමයි මේ ප්‍රතිඵල ලැබුණේ.ඇය වගා කිරීමට අමතරව මී මැසි ජනපද දෙකක් හා කුකුළු කොටුවක් ද පවත්වාගෙන යන්නීය. කුකුළු කොටුවෙන් බිත්තර 8 - 10 ක් දිනකට ලැබේ‍. මී මැසි ජනපදයෙන් එක් මුරයකට මී පැණි බෝතල් 4 ක් ලබාගන්නා බව ඇය පවසන්නීය. ඇයගේ මල් වගාව නිසා මී මැස්සන් වැඩිපුර ඇදෙන බව අප එහි කළ නිරීක්ෂණවලදී පැහැදිලි විය.මම මගේ ගෙයි බිත්තිවලත් වටේ තාප්පෙත් වැහි පීලි උදවු කරගෙන පලා වර්ග වගා කරලා තිබෙනවා. පරණ වැහි පීලි හොයාගෙන ඒවාට පස් පුරවලා. ඒවා තාප්පේ ඇණ ගහලා එල්ලනවා. බිත්තිවල එල්ලනවා. පස්සේ ඒවායේ පලා හිටවනවා. ඊට අමතරව සේලයින් බෝතල් හිල් කරලා පලා සිටුවා වහ‍ලයේ එල්ලනවා.මීට අමතරව මට පැළ තවානක් තිබෙනවා. ඒකෙන් ලොකු ආදායමක් ගන්න පුළුවන්. මාසෙකට රුපියල් 50000 ක ආදායමක් ගත් අවස්ථා‍ තිබෙනවා. පැළ ප්‍රදර්ශන වලට සහභාගි වුණා ම ආදායම වැඩියි. අද මේ වගාව නිසා මම වස විස නැති රසවත් අලුත් එළවළු පලතුරු මගේ පවුලටම දෙනවා. එළවළු පලතුරුවලට බිත්තර වලට මම සතයක්වත් කඩේට යන්නේ නැහැ. මේ වගාව නිසා මානසිකව හා ශාරීරිකව ලබන සැපත සතුට අතිවිශාලයි.‍ගස් වැවෙන කොට ගෙඩි හැදෙන කොට තෘප්තිය අති විශාලයි. අපිට දැන් ආර්ථික ප්‍රශ්න අඩුයි. පවුලේ සතුට වැඩියි. මාත්, මහත්තයත් දරුවෝ එක්ක මේ කටයුතුවලට එකතු වෙන්නේ ඉතා සතුටින්. කෑම වුණත් මේ වගේ පුංචි ගෙවත්තක පුංචි වගාවක් කරගෙන පවුලටත් රසවත් විය හැකි ආහාර දීලා ජීවන වියදමත් අඩු කරගන්න පුළුවන්” අනූෂා පවසන්නීය.“මට ලැබුණු ලොකුම සම්මානය තමයි මධ්‍යම පළාතේ කෘෂිකර්ම දෙපාර්තමේන්තු‍ව සංවිධානය කළ ‘නගරයට උයන් වතු’ තරගාවලියේ පළමු වැනි තැන ලැබීම නිසා ලැබුණු සම්මානය. ඒ සම්මානය මට 2009, 2010, 2011 වසර තුනේ ම ලබාගන්නට අවස්ථාව ලැබුණා. ඊට අමතරව මාතලේ දිස්ත්‍රික්කයේ දක්ෂතම තරුණ ව්‍යවසායිකාව ලෙස ද, 2011 මට සම්මානයක් ලැබුණා.” ඇය පවසන්නේ නිරහංකාරවයි. ඊට අමතරව අනුෂාට 2012 වසරේදී කෘෂිකර්ම දෙපාර්තමේන්තු සියවස් සමරු උලෙළේදී පළාතේ දක්ෂ වගාකරුවකු ලෙස උපහාර සම්මානයක් ද පිරිනමා ඇත.මේ වගා කටයුතු මම සම්මාන ලබාගන්න කරපු ඒවා නෙමේ පවුලේ දියුණුවට හා සතුටට කරපු ඒවා. අපට පැළ විකුණාගන්න මාතලේ නගරයෙන් ඉඩක් ලැබෙනවා. දැන් අපේ නගරයේ හැමට අඩු මිලට හොඳ පැළ දෙන්න පුළුවන්. මට ඉඩමක් ලැබුණොත් තවත් පිරිසකට මේ වගාව පිළිබඳව දැනුමක් ලබාදෙන්න පුළුවන්.මට මේක බලන අක්කලාට නංගිලාට ගෘහිණියන්ට කියන්නේ ඔයාලාට තියෙන ඉඩ කඩේ එක මිරිස් පැළයක්, බටු ගහක් හෝ වගා කරන්න. එය වැවෙන විට එන සතුට පවුලේ හැමෝගෙම සිත්වල දෝරේ ගලා යාවි. තව වවන්න සිතේවි. එය ඔබේ පවුලේ පමණක් නොව රටේත් සමෘද්ධියට සෞභාග්‍යය ළඟා කරවනු ඇති. එවිට ඔබ සැමට සුබ අනාගතයක් ලැබේවි” අනූෂා පැවසුවේ රටටම හොඳ පණිවුඩයක් දෙමිනි.සටහන හා ඡායාරූපනිහාල් පී. අබේසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=as13110311</link>
    <topic>මැරුණු මොළයට පණ දුන් කරාපිටියේ විස්මිත සැත්කම</topic>
    <author>සටහන හා ඡායාරූප</author>
    <content>මැරුණු මොළයට පණ දුන් කරාපිටියේ විස්මිත සැත්කමවැලිගම දෙනිපිටිය කපුවත්තේ පදිංචි තුවාන් කිවිල් මොහොමඩ් සහ ෆාතිමා ෆරීනා යුවළගේ එකම දරුවා පස් හැවිරිදි අර්ෆත් අහමද් ය. අර්ෆත් ඔවුන්ගේ එකම දරුවා වීම නිසා පවුලේ සියලු දෙනාගේ සුරතලා බවට පත්විය. ලබන වසරේ පාසලට ඇතුළු වීමට සූදානම්ව සිටින අහමද් මේ වසරේ මුල සිට පෙර පාසලකට යමින් සිටියේය.මරණයෙන් බේරුණ අහමද්අහමද් කපුවත්ත නිවෙසේ සිට වැලිගම ගල්බොක්කේ පිහිටි ළදරු පාසලට දිනපතා ගියේ ත්‍රීරෝද රථයකිනි. පසුගිය සැප්තැම්බර් මාසයේ දිනෙක සිරිත් පරිදි ළදරු පාසලට ගොස් පැමිණි අහමද් දවල් කෑම කෑ වහාම තම මිතුරන් සමඟ සෙල්ලම් කිරීමට අසළ පිහිටි පොල් රුප්පාවට දිව ගියේය. ඒ වන විට වේලාව දහවල් දොළහයි තිහ පමණ විය. අහමද් පොල් රුප්පාවට ගිය සම වයසේ තවත් දරුවන් දෙදෙනෙක් සමඟ සෙල්ලම් කරමින් සිටියේය.ඒ වේලාවේ ඔවුන් සෙල්ලම් කළ පොල් රුප්පාවේ පිහිටි පොල් ගස් මත වඳුරු රංචුවක් ද එහා මෙහා පනිමින් කෑ කෝ ගසමින් සිටියහ. සෙල්ලම් කරමින් සිටි දරුවන් තිදෙනා මොහොතකට සෙල්ලම නවතා කෑ කෝ ගසමින් එහා මෙහා පනින වඳුරු රංචුවට උසුලු විසුලු කිරීමට පටන් ගත්හ. ගතවූයේ නිමේෂයකි. පොල් ගසක් මත සිටි වඳුරකුගේ අතේ තිබූ කුරුම්බා ගෙඩියක් ගිලිහී ගොස් පහළට වැටුණි.අවාසනාවකට වඳුරාගෙන් ගිලිහී ඊයක වේගයෙන් පොළව දෙසට ඇදී ගිය කුරුම්බා ගෙඩිය අර්ෆත්ගේ හිස මත වැටී ඉන්පසු බිමට පතිත විය. ඒ සමඟම අර්ෆත් හිසේ ලේ ගලන තුවාල සහිතව සිහි නැතිවී බිම ඇද වැටුණි. අර්ෆත් සමඟ සෙල්ලම් කරමින් සිටි මිතුරන් දෙදෙනාට සිදුවූ දෙය අදහාගත නොහැකි විය. ඒ සමඟම අර්ෆත්ගේ නිවෙස අසළම පදිංචි ඥාති සොහොයුරියක් ඒ අසළින් ගමන් කරමින් සිටින විට හිසෙන් ලේ ගලමින් බිම වැටී සිටි අර්ෆත් දුටුවාය. ඇය වහා දුවගොස් අර්ෆත් ඔසවාගෙන ඔහුගේ නිවෙසට රැගෙන ගියාය.නැන්දේ නැන්දේ ඉක්මනට එන්න කියා අර්ෆත් ඔසවාගෙන ගිය තරුණිය ඈත සිටම කෑගැසුවාය. ඇය කෑගසන ශබ්දයට එළියට පැමිණි අර්ෆත්ගේ මව තුවාල සහිතව ඔසවාගෙන එන තම පුතාගේ හිසෙන් ගලන ලේ දැකීමෙන් භීතියට පත්ව මගේ පුතා කියාගෙන ඉදිරියට දුව ගියාය.ඒ වෙලාවේ පුතාට සිහිය තිබුණේ නැහැ. පුතාගේ හිසට බරපතළ ලෙස තුවාල සිදුවී තිබුණා. හිසෙන් ලේ ගැලුවා. තත්ත්වය ඉතාම අවදානම් බව අපට තේරුණා. වහාම අපි පුතා වැලිගම රෝහලට ගෙන ගියා. එහිදී ප්‍රතිකාර කොට පුතා කරාපිටිය රෝහලට මාරුකළා යැයි මෙම අනතුර පිළිබඳ තොරතුරු අනාවරණය කළ අර්ෆත්ගේ මව ෆාතිමා ‍ෆරීනා අප සමඟ කීවාය.මේ අනතුර සිදුවන විට අර්ෆත්ගේ පියා තුවාන් කිචිල් මොහොමඩ් සිටියේ විදේශ රැකියාවක නිරතවය.අවුරුදු දෙකයි මාස අටකට පෙර මම සවුදි අරාබියේ රැකියාවකට ගියා. බිරිඳත් පුතාත් අම්මලා සමඟ ගෙදර පදිංචිව සිටියා. පුතා අනතුර වුණ දවසේ පුතාගේ ඔළුව උඩට ගොබලු ගෙඩියක් වැටිලා සුළු තුවාලයක් වී රෝහල් ගත කළා කියා දුරකථන ඇමතුමක් ලැබුණා. මේ තරම් බරපතළ බවක් කීවේ නැහැ. මම හිතවත් අයකුට දුරකථනයෙන් කතාකර තොරතුරු සොයා බැලුවා. පුතාට බරපතළ බව දැනගත්තා. වහාම මම එදිනම ලංකාවට ආවා. ඒ වන විට පුතා රෝහල්ගත කර තිබුණා. පුතාගේ හිසට බරපතළ සැත්කමක් ද කර තිබුණා යැයි ඔහු කීය.වෛද්‍යවරු අහමද්ගේ හිසට සැත්කම කරන අයුරුවඳුරකු විසින් කඩා දැමු කුරුම්බා ගෙඩියක් හිස මතට වැටීමෙන් හිස්කබල අටට පැලී තිබූ අර්ෆත් අහමද් කරාපිටිය රෝහලට ඇතුළු කළේ දැඩි අවදානම් තත්ත්වයක් සහිතවය. තම දරුවා ජීවත් කිරීමට හැකිවෙතැයි ඔහුගේ දෙමවුපියන් තුළ ද එතරම් විශ්වාසයක් නොවීය. කෙසේ වෙතත් ඒ වන විට අහමද් දරුවාගේ ජීවිත ඉරණම රැඳී තිබුණේ කරාපිටිය මහා රෝහලේ ස්නායු විශේෂඥ ශල්‍ය වෛද්‍ය දීපාල් අත්තනායක මහතා අතය. මරු කටේ සිටි අහමද් පුතා වෛද්‍ය දීපාල් අත්තනායක මහතා විසින් පැය පහක පමණ කාලයක් තිස්සේ කරන ලද විශාල සටනකින් පසු අනතුරට පත් දරුවා මරු කටින් බේරා ගත් අයුරු ඉතා විස්මයජනකය.මේ දරුවා රෝහලට ඇතුළු කරන විට සම්පූර්ණයෙන්ම සිහි මුර්ඡා වී තිබුණා. අතපය සොලවන තත්ත්වයක සිටියේ නැහැ. දරුවා සිටියේ ඉතාමත් අසාධ්‍ය තත්ත්වයක. පළමුවෙන් ම හදිසි අනතුරු ඒකකයට දරුවා ඇතුළු කළා. එම ඒකකයේ විශේෂඥ වෛද්‍යවරුන් වන ක්‍රිෂාන්ත ජයසේකර සහ අරෝෂා අබේවික්‍රම ඇතුළු කණ්ඩායමක් එකතු වී මූලික ප්‍රතිකාර ලබා දුන්නා. දරුවාට කෘත්‍රිම ස්වසනය ලබා දිය යුතුව තිබුණා. වහා වහා ඔක්සිජන් ලබා දීමට කෘත්‍රිම ස්වසන යන්ත්‍රයකට දරුවා සම්බන්ධ කළා. ඊට පසු සී ටී ස්කෑන් පරීක්ෂණයක් කළා. දරුවාගේ අස්ථිය මොළය ඇතුළට කිදා බැස තිබූ අයුරු ස්කෑන් පරීක්ෂණයේදී අනාවරණය කරගත්තා. ඒ වගේම හිස්කබල හත් අට පොළකින් පුපුරා ගොස් තිබුණා. ඊට අමතරව හ‍මේ තිබුණ තුවාලයෙන් මොළයේ කෑලි එළියට ඇවිත් තිබුණා. මේ තත්ත්වය යටතේ බොහෝ දෙනෙක් තුවාලකරු පිළිබඳ බලාපොරොත්තු තියාගත්තේ නැහැ. දරුවාගේ දෙමාපියන් හොඳටම බයවෙලා හිටියේ.සී ටී ස්කෑන් එක අනුව ඉතා ඉක්මනට සැත්කමක් කර මොළයේ තියෙන පීඩනය ඉවත් කළ යුතු බව මම අවබෝධ කරගත්තා. මොළයේ රඳා පැවතීම තියෙන්නේ මොළයේ පවතින පීඩනය මත. පීඩනය වැඩිවුණොත් මොළයේ ශෛල මැරෙනවා. හිස්කබ‍ලේ වැසී තියන කොටසේ රුධිරය තියෙනවා. මොළයේ සුෂුම්නා තරලය ති‍යනවා. මේවායේ සමබරතවා මත තමයි මොළයට රුධිර සැපයුම ලබා දෙන්නේ.ස්නායු විශේෂඥ ශල්‍ය වෛද්‍ය දීපාල් අත්තනායක මහතාසාමාන්‍යයෙන් හිසේ හම ඉවත් කළ පසු දකින්නේ අස්ථි. නමුත් ශල්‍යාගාරයේදී සැත්කම කරන විට මේ දරුවාගේ අස්ථි පේන්න තිබුණේ නැහැ. අස්ථි ඇතුළට කිඳා බැස තිබුණා. මොළය එළියට පැණ අස්ථි වසාගෙන තිබුණා. එහෙම වූ විට එළියට එන මොළයේ ජීවයක් නෑ. අපි ඒවා ඉවත් කළා. ඊළඟට අස්ථි ටික පාදාගෙන අස්ථි කැබලිටික එළියට ගත්තා. කැඩුණු අස්ථි වෛද්‍යවරුන් පිළිසකර කළා. ඒ අතරතුර දිගටම සිදුවූ රුධිර වහනය නතර කරගත්තා. ඊළඟට මොළයේ ජීවි තත්ත්වය තිබේද කියා බැලුවා. හෘද වස්තුවේ ස්ඵන්දනයත් සමඟ මොළයේ ස්ඵන්දයත් අපි දකින්න ඕන. ඒ ස්ඵන්දනය දැක්කේ නැත්නම් මොළයේ ක්‍රියාකාරිත්වය දුර්වලයි. එහෙම නැත්නම් මොළය අප්‍රාණික වෙලා. ඒ තත්ත්වය එනතුරු ඉතා ඉවසිල්ලෙන් මේක කළා.ඊළඟට අස්ථිය නැවත දමනවද නැත්නම් පසුකාලීනව දමනවද කියා තීරණය කිරීමට සිදුවුණා. පොල්ගෙඩිය වැටී සිදුවූ හානියෙන් මොළයේ කොටසක් ඉවත් කර තිබූ නිසා මොළයේ ‍‍ලොකු ඉදිමුමක් තිබුණේ නැහැ. නමුත් මේ ඉදිමුම පසුකාලීනව එන්න පුළුවන්. ඒ වේලාවේ අපි තීරණය කළා අස්ථිය නැවත දැමීමට. මේ ළමයාට නැවත සිහිය පැමිණිවිට අතින් අදින්න පුලුවන්. එහෙම නැත්නම් ඔළුව කොතනක හෝ හප්පාගන්න පුළුවන්. එවිට ඉතිරිවී ඇති මොළයට හානි වෙන්න පුළුවන්. ඒ හානිය අවම කරගැනීමට අපි කපාල අස්ථිය දමා පිළිසකර කර හම වසාදැම්මා.ඊළඟට අපි තීරණය කළා දින දෙකක් ගතවන තුරු ළමයා ප්‍රකෘති තත්වයට නොගෙන කෘතිම ශ්වසනය දෙන්න. ඊට දින දෙකකට පසු ළමයාට සිහි ගැන්වුවා. ළමයා ප්‍රකෘති තත්ත්වයට පත්වූ නිසා අපි සතුටට පත්වුණා.මේ දරුවාගේ ජීවිතය බේරුණේ සැත්කම නිසාම විතරක් නෙවි. ශල්‍යාගාරයට ගෙන යෑමට පෙර සහ පසුව භාර දුන් වෛද්‍ය කණ්ඩායම්වල කාර්යශූරත්වයත් දරුවාගේ ජීවිතය බේරා ගැනීමට හේතු වුණා. හතරවැනි දින ළමයා වාට්ටුවට ගත්තා. ඒ වන විට ළමයා හොඳ තත්ත්වයෙන් සිටියා. ඒ වගේම ඇවිදීමට සහ කතා කිරීමට පුළුවන්කම තිබුණා. ළමයාගේ සාමාන්‍ය ක්‍රියාකාරීත්වය හොඳ තත්ත්වයේ තිබුණ යයි විශේෂඥ වෛද්‍ය දීපාල් අත්තනායක මහතා කීය. දෙනිපිටිය කපුවත්තේ පිහිටි අහමද්ගේ නිවෙසට අප යන විට මරණයෙන් බේරුණ අර්ෆත් අහමද් දරුවා ඉතා නීරෝගී සුවයෙන් සිටිනු දැකගත හැකිවිය. අහමද් මෙතරම් බරපතළ අනතුරකට මුහුණපෑවා දැයි සිතිය නොහැකි තරමට ඔහු සාමාන්‍ය තත්ත්වයට පත්ව සිටී. සැබැවින්ම මේ දරුවාගේ ජීවිතය බේරාගත හැකි වූයේ කරාපිටිය මහ රෝහලේ ස්නායු විශේෂඥ ශල්‍ය වෛද්‍ය දීපාල් අත්තනායක මහතා නිසා බව මෙහිදී විශේෂයෙන් සඳහන් කරමි.සටහන හා ඡායාරූපඅහංගම සමූහආර්. එල්. දීයගහගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=av1311033</link>
    <topic>අනුන්ගේ ජනප්‍රිය සින්දු කියන්නේ ඉල්ලීම් ඉවත දැමීමට බැරි නිසයි</topic>
    <author>ගාමිණී සුසන්ත</author>
    <content>අනුන්ගේ ජනප්‍රිය සින්දු කියන්නේ ඉල්ලීම් ඉවත දැමීමට බැරි නිසයි - අමිලා නදීෂානි“තරුවක් සමඟ වරුවක්” විශේෂාංගයෙන් අද අප හමුවන්නේ අමිලා නදීෂානි. “සිරස සුපර් ස්ටාර් Season II” තරගාවලියේ තුන් වැනි ස්ථානය දිනාගත් අමිලා මේ වන විට ශ්‍රී ලාංකේය සංගීත ක්ෂේත්‍රයේ කිසියම් ස්ථාවරත්වයක් ගොඩනඟාගෙන ඇති ගායිකාවකි. එමෙන්ම අමිලා නිළියක ලෙස ද තම හැකියාවන් ප්‍රදර්ශනය කර ඇත. එපමණක් නොව ඇය ලේඛිකාවක ලෙස ඉදිරියේදී තම කුලුඳුල් නවකතාව එළිදැක්වීමට ද සූදානමින් සිටින්නීය.අමිලා කොහොමද මේ දිනවල කාර්ය බහුල ජීවිතයක් ද ගත කරන්නේ?ඔව් තරමක කාර්ය බහුලයි. සිරස සුපර් ස්ටාර් Season VI තරගාවලියේ විනිශ්චය මණ්ඩලයේ මම කටයුතු කරනවා. ඒ වගේ ම චන්ද්‍රරත්න මාපිටිගමගේ “සුළිය” ටෙලිනාට්‍යයේ රූපගත කිරීම්වලට සහභාගි වෙනවා. ඊට අමතරව ප්‍රසංග වේදිකාවේ ගීත ගායනා කරන්නත් යනවා.ලංකාවේ සංගීත ක්ෂේත්‍රයේ ඔබ කිසියම් ස්ථාවරත්වයක් ගොඩනඟාගෙන සිටිනවා කියල ඔබ සිතනවාද?ඔව්, මම එහෙම විශ්වාස කරනවා. ඒ බව මට හොඳින්ම දැනෙන්නේ ප්‍රසංග වේදිකාවෙදි. එතැනදී මට දැනෙන ප්‍රතිචාර අනුව මට හොඳ රසික පිරිසක් ඉන්න බව ඔප්පුවෙලා තියෙනවා.දැන් ඔබ ප්‍රසංග වේදිකාවෙදි ගයන්නේ ඔබේ ගීත පමණද?ඔව් මම ගායනා කරන්නේ මගේ ගීත පමණයි. නමුත් ඇතැම් සංගීත ප්‍රසංගවලදී මම සුපර් ස්ටාර් තරගාවලියේදී ගැයූ ඇතැම් ජනප්‍රිය ගීත ගයන්න කියලා රසික රසිකාවියන් මගෙන් ඉල්ලා සිටිනවා. එම ඉල්ලීම් ඉවත දමන්න බැරි නිසා එවැනි අවස්ථාවල එම ගීතයක් දෙකක් ගායනා කරනවා.ඔබ නවක ගීත රචකයින්ගේ ගීත ගයන්නේ නැතිද?නවක ගීත රචකයින්ගෙ ගීත මට නිතරම ලැබෙනවා. එම ගීතවලින් ඇතැම් ගීත මම ගයලා තියෙනවා. බොහෝ ගීත සුරක්ෂිතව තබාගෙන ඉන්නවා. ඒ අතරින් සුදුසු ගීත මම ඉදිරියේදි ගයනවා.‘සුළිය’ ඔබේ කී වැනි ටෙලිනාට්‍යයද?4 වැනි ටෙලිනාට්‍ය.දිගට ම ඔබ රංගනයේ යෙදෙනවාද?ඔව් මට ලැබෙන හොඳ නිර්මාණවලට මම දායක වෙනවා. මට ලැබෙන සෑම ටෙලිනාට්‍යයක්ම බාර ගන්නේ නෑ. මට යමක් කරන්න පුළුවන් චරිත පමණයි බාර ගන්නේ. මම රංගනයෙන් දායක වුණු ජයනාත් ගුණවර්ධනගේ “පරාවර්ථන” චිත්‍රපටය ඉදිරියේදී තිරගතවීමට නියමිතයි. මට සතුටු විය හැකි අන්දමේ චරිතයක් රඟපාන්න මට තවම අවස්ථාවක් ලැබුණේ නෑ, මම විශ්වාස කරනවා ඉදිරියේදී එම අවස්ථාව ලැබෙයි කියලා.Super star Season II වල තරගාකාරියක් ලෙස ඉදිරිපත් වුණු ඔබ දැන් Season VI වල විනිශ්චය මණ්ඩලයේ කටයුතු කරනවා. මොනවද ඒ ගැන ඔබට සිතෙන්නේ?මම ආධුනික ගායිකාවක් ලෙස ඉදිරිපත් වුණු “සුපර් ස්ටාර්” තරගාවලියේ ම විනිශ්චය මණ්ඩලයේ කටයුතු කරන්න ලැබීම ලොකු භාග්‍යයක්. ඒ ගැන පුංචි අභිමානයක් මට තියෙනවා. මම විනිශ්චය දෙන විට ඉතාම සාධාරණව විනිශ්චය දෙන්න සෑම වෙලාවෙම උත්සාහ කරනවා. එසේ නොවුණහොත් සිදුවෙන්නේ දක්ෂයාට තැන අහිමිවීමයි. ඒ නිසා අතිදක්ෂයාව ඉදිරියට ගන්න මම සෑම විට ම උත්සාහ කරනවා. තරගකාරියක් හෝ තරගකරුවෙක් තරගයෙන් ඉවත්වන අවස්ථාවලදී මම හරියට සංවේදී වෙනවා. නමුත් ඒ හැඟීම් පැත්තකට දමලා මම නිවැරදි විනිශ්චයක් දෙන්න උත්සාහ ගන්නවා.“සුපර් ස්ටාර්” විනිශ්චය මණ්ඩලයේ සිටීමට ඔබ සතු සුදුසුකම් ප්‍රමාණවත් කියල ඔබ හිතනවද?මෙහෙමයි, මම සුපර් ස්ටාර් තරගාවලියට සහභාගි වුණේ සංගීත විෂය පිළිබඳ විශාල දැනුමක් ඇතිව නෙමෙයි. පාසලේදී මම සාමාන්‍යපෙළට උසස් පෙළට සංගීතය ඉගෙන ගත්තා. ඊට අමතරව මම ම‍ගේ ගායන හැකියාව දියුණු කරන්නේ මා විසින් ම ගායනය ප්‍රගුණ කිරීමෙන් සහ හොඳ ගීත ශ්‍රවණය කිරීමෙන්. කිසියම් අයකු ගීතයක් ගායනා කරන විට එම පුද්ගලයාගේ ගායන හැකියාව පිළිබඳ තීරණයක් ගැනීමට මා සතු සංගීත දැනුම ප්‍රමාණවත් කියල මම විශ්වාස කරනවා. මම විශ්වාස කරන විදියට සංගීතය පිළිබඳ විෂය දැනුමට වඩා උපතින් ලැබූ හැකියාව, පුහුණුව සහ ශ්‍රවණය ගීතයක් ගායනා කිරීමට ප්‍රයෝජනවත් වන බවයි මගේ හැඟීම.ඔබට මතකද ඔබ සුපර් ස්ටාර් තරගයට සහභාගි වුණු ඒ සුන්දර කාලය?ඔව්. ඒ කාලය මට කවදාවත්ම අමතක වෙන්නේ නෑ, සුපර් ස්ටාර් Season VI තරගාවලිය පිළිබඳ මාධ්‍ය සාකච්ඡාවක් මීට දින කීපයකට පෙර පැවැත්වුණා. එහිදී ඡායාරූප ශිල්පීන් මගේ ඡායාරූප ගන්නා විට මට මතක් වුණා සුපර් ස්ටාර් තරගයට මම සහභාගි වන විට මගේ ඡායාරූප ගත් හැටි. මේ තරගයේ ආධුනික ශිල්පීන් ගීත ගායනා කරනවිටත් මා ගීත ගායනා කළ හැටි මට මතක් වෙනවා.මොනවද ඔබේ ඉදිරි වැඩකටයුතු?මගේ කාර්ය බහුලත්වය මැදම මම නවකතාවක් ලිව්වා. ඒ පොත මේ අවුරුද්දේ අගදී හෝ ලබන අවුරුද්දේ මුලදී එළිදක්වන්න බලාපොරොත්තු වෙනවා. මේ පොතට මා ලැබූ අත්දැකීම් බහුලව ඇතුළත් වෙනවා. ඒ වගේම මම කියවා ඇති පරිවර්තන කෘති වෙනත් කෘති ආදියෙන් මා ලබාගත් දැනුමත් ඇසුරින් තමයි මේ නවකතාව ලිව්වේ. ඊට අමතරව ඉදිරියේදී මගේ ගීතවලින් නිර්මාණය කළ DVD තැටියක් එළිදක්වන්නත් බලාපොරොත්තු වෙනවා. ‘අමිලා ඔබේමයි’ ප්‍රසංගය නැවත ගෙන එන්නත් පුංචි බලාපොරොත්තුවක් තියෙනවා.ගාමිණී සුසන්තඡායාරූපය - මාලන් කරුණාරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=av1311034</link>
    <topic>වෙන දේවල්වලට පැටලුණාම නැති ප්‍රශ්න ඇති වෙනවා</topic>
    <author>තුෂාරි නේරංජා වික්‍රමසිංහ</author>
    <content>වෙන දේවල්වලට පැටලුණාම නැති ප්‍රශ්න ඇති වෙනවා ගීතා කාන්ති ජයකොඩියශෝරාවයේ ‘සුවිමාලි’, කැලණි පාලමේ ‘සුරංගනී’, අදටත් අපේ මතකයේ රැ‍ඳෙන චරිත. ‘හිමගිරි අරණ’, ‘බත් අම්මා’, ‘සිරි සිරි මල්’ වැනි ජනප්‍රිය ටෙලිනාට්‍ය රැසක් ඔස්සේත් ඇය ගෙන ආ රංගන මතකය අදටත් ප්‍රේක්ෂකයන් සතුයි. දශක හතරකට ආසන්න කාලයක් පුරාවට වේදිකා‍ව, ගුවන් විදුලිය , රූපවාහිනිය මෙන් ම සිනමාව තමා වෙත නතු කර ගනිමින් ඒ හරහා කලා කෙත කාන්තිමත් කළ තාරකාවකි ඇය. ගීතා කාන්ති ජයකොඩි මේ දිනවල විකාශය වෙන ජනප්‍රිය ටෙලිනාට්‍ය රැසක චරිත මවන්නීය. කලකට පසුව ඈ හා කෙරෙන සුහද පිළිසඳරකි මේ.මේ දවස්වල ඔබ නියැළන අලුත් ම කලා කටයුතු මොනවා ද?ටෙලිනාට්‍ය කිහිපයකම රූගත කිරීම්වලට දායක වෙනවා. ‘මැදගෙදර’, ‘චායා’, ටෙලිනාට්‍යවලත් තවත් අලුත් ටෙලිනාට්‍ය කිහිපයකටත් මම දායක වී සිටිනවා.ඔබ බොහෝවිට අපට දක්නට ලැබෙන්නේ යමක් කරන්නට පුළුවන් චරිත ඔස්සේ නොවන බව මේ දිනවල විකාශය වන ටෙලිනාට්‍ය නරඹද්දී සිතෙනවා. හරියට ඔබ රාමුවකට කොටුවෙලා වගේ?ඒක ඇත්ත. මමත් එය පිළිගන්නවා. ම‍ගේ හිතට හරියන චරිතයක් මට දැනෙන ප්‍රේක්ෂකයාට දැනෙන රංගනයක් ඉදිරිපත් කරන්න පුළුවන් චරිතයක් මට ලැබුණෙ නැහැ. දැන් බලන්න අම්මා චරිතය ගත්තොත් මේ දවස්වල දුලීකා, වසන්ති ඔවුන් රඟපාන අම්මා වරුන්ගේ චරිත ඔස්සේ ප්‍රබල රංගනයක නියැළෙනවා. නමුත් මෑතකදී මට එවන් රංගනයක් ඉදිරිපත් කරන්නට හැකි චරිතයක් ලැබුණේ නැහැ. ඒ ගැන හිතේ කනගාටුවක් තිබෙනවා. එවන් චරිතයක් මටත් ලැබුණොත් එය සතුටින් භාර ගන්නවා.සිනමාවට, ටෙලිනාට්‍යයට ඔබට මේ වෙනකොට සාධාරණයක් ඉටු කරන්න පුළුවන් වී තිබෙනවා ද?මුල් කාලයේ වගේ නෙවෙයි අද කලා ලෝකය, ඊට හාත් පසින් ම වෙනස්. චිත්‍රපට ගත්තත් ඒවාට ආවේණික පිරිසක් ඉන්නවා. ටෙලිනාට්‍ය ගත්තත් අද එහෙමයි. මෙහෙම බලන කොට හිතෙනවා මේ කලා මාධ්‍ය අපිව අමතක කර දාල ද කියලත්. අපිට සිනමාව වෙනුවෙන් ටෙලිනාට්‍ය වෙනුවෙන් කියලා කැප වී ඉන්න බැහැ. අපි අනෙක් මාධ්‍යවලත් වි‍ෙශ්ෂයෙන් ගුවන් විදුලිය, වේදිකාව මේ හැම දේ සමඟ වැඩකරන අතරතුරයි ටෙලිනාට්‍ය හා චිත්‍රපට සඳහා යොමු වුණේ. මේ නිසා ඒ ක්ෂේත්‍ර තරමක් දුරට මට මඟ හැරුණා. ඒත් දැන් නම් මම ඒ ක්ෂේත්‍ර දෙකේ ම අඬගහන චරිතවලට යන්න පුළුවන් නිදහස තිබෙනවා.අද ‍කලාව තුළ ප්‍රවීණත්වයට සරිලන මිලක් තිබෙනවාද?‍මම නම් හිතන්නේ ඇත්තෙම නැහැ. අපි කලාව වෙනුවෙන් අපේ දහඩිය කඳුළු කැප කළා. බොහෝ සේ දුක් විඳ තමයි මේ තත්ත්වයට ආවේ. නමුත් අද ක්ෂේත්‍රයට අලුතෙන් එන අය. අපිට වඩා දහස් ගුණයකින් හම්බ කරනවා. ඒ අය ඒ දේ ගැන හරියට දැ‍නගෙන කටයුතු කරන බවත් පෙනෙනවා.අද කලා ක්‍ෂේත්‍රයේ බොහෝ විට නළු නිළියන්ගේ විවාහ ජීවිත හිතු හැටියේ ම දෙදරා යනවා. මේ තත්ත්වය ඔබ දකින්නේ කොහොමද?මං හිතනවා එහෙම වෙන්න මූලික වශයෙන් බලපාන්නේ අපි ගන්නා ඉක්මන් තීන්දු තීරණ නිසා කියලා. ඒ වගේ ම අපි කරපු පව් පින් මතත් මේ දේවල් සිදුවෙනවා. කලා ක්ෂේත්‍රයේ ඉද්දී විශේෂයෙන් ම තරුණ දරුවන් තමන්ගේ ජීවිත ගැන තීන්දු තීරණ ගන්නා විට හරිම පරිස්සමෙන් ‍ඒ දේවල් කළ යුතුයි. විඳින්න තිබෙන දේ විඳලා ඉවර කරනවා විනා තවත් දේවල්වලට පටලැවෙන්න ගියා ම තවත් නැති ප්‍රශ්න මේ ජීවිතවල ඇතිවෙනවා.ඔබේ දියණිය පබෝධා දැන් මවක්. ඒ කියන්නේ ඔබ මිත්තණියක්. ඈ ගැනත් කතා කරමු.පබෝධා දැන් ජීවත් වන්නේ ප්‍රංශයේ. ස්කයිප් තාක්ෂණය හරහා මම ඇයත් මගේ පුංචි මුනුබුරාත් නිතර දකිනවා. ළඟදි මම ඇය බලන්න ගිහින් ආවේ. පබෝධා ලංකාවට නැවත එනකම් මම හරිම ආසාවෙන් ඉන්නේ‍.පබෝධා රංගනයෙන් සමුගනීවි ද?මම නම් කියන්නේ පවුල් සංස්ථාවට මුල් තැන දිය යුතුයි. නමුත් රංගනයෙන් සමු‍ගත යුතු නැහැ. රඟපෑමත් සීමා සහිතව කරගෙන යනවා නම් මම කැමැතියි. මොකද දුවට රංගනය අතින් තවමත් යමක් කළ හැකියි. ඇය දක්ෂ චරිතාංග නිළියක් ලෙස මම දකිනවා.ඔබේ තරුණ අවධිය තුළ ඔබ ජවසම්පන්න දැවැන්ත චරිතයක්. ජීවිතය දෙස ආපසු හැරී බලද්දී ඔබට දැනෙන දේ මොනවගේ ද?ජීවිතේ ගැන සතුටක් දැනෙනවා. මගේ තරුණ අවධියේ ගොඩාක් වැඩ කටයුතු මට තනියෙන් ඉටු කරගන්න සිදුවුණා. මට අවුරුදු 32 වෙනකොට ලොකු ගෑනු දරුවෙක් ගේ අම්ම කෙනෙක්. මම මට එල්ල වුණු අභියෝග මගේ ජීවිතයට බරක් කරගත්තේ නැහැ. ඒත් බරක් නොදැනුණාමත් නෙමේ. දුවගේ හැම දෙයක් ම මට හැකි අයුරින් ඉටු කළා. ඒත් මඟ ඇරුණු දේවල් තිබුණා. දැන් හිතෙනවා මට තවත් දේවල් දුව වෙනුවෙන් මීට වඩා ඉටු කරන්න තිබුණා කියලා. මම ඇයට යෝධ සෙවණැල්ලක් වගේ හිටියා. අද ඇය සාර්ථක ජීවිතයක් ගත කරන එක මට හුඟාක් සතුටුයි.ඔබේ අනාගත බලාපොරොත්තු මොනවාද?අනාගත බලාපොරොත්තු කියලා විශේෂ දෙයක් මට නැහැ. මම හැමදාකම බුදුන් වඳිනවා. මගේ මනසට සැහැල්ලුව ලබාදෙන්න දුකින් මා මුදවාගන්න කියා ප්‍රාර්ථනා කරනවා.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=av1311037</link>
    <topic>නිල ලාංඡනය මගේ වීම සතුටක්  ආඩම්බරයක් </topic>
    <author>තුෂාරි නේරංජා වික්‍රමසිංහ</author>
    <content>නිල ලාංඡනය මගේ වීම සතුටක්  ආඩම්බරයක් පොදු රාජ්‍ය මණ්ඩල නායක සමුළුවේ නිල ලාංඡන නිර්මාතෘජගත් ජයසිංහහදවතින් ඈත් කරන්නට බැරි තරමට ජීවිත කාලය පුරාම රැඳී පවතින අමරණීය සිහිවටන මතක, ජයග්‍රහණ හැම කෙනෙක් ළඟම තිබෙනවා. එලෙස තම ජීවිත කාලයේ දී ලැබිය හැකි දුර්ලභ ගණයේ ජයග්‍රහණයක් හිමිකර ගන්නට වාසනාව උදාකර ගත් නිර්මාණවේදියෙක් තමයි ජගත් ජයසිංහ. වෘත්තියෙන් ඔහු ස්වාධීන රූපවාහිනි මාධ්‍ය ජාලයේ සහකාර කළමනාකාරවරයෙක්. 1976 දී ශ්‍රී ලංකාවේ පැවැති නොබැඳි ජාතීන්ගේ සමුළුවෙන් වසර තිස් පහකට පසුව මෙරට ලක් ඉතිහාසයේ පැවැත්වෙන දැවැන්තම සහ උත්කර්ෂවත්ම සමුළුව වන පොදුරඳ මඬුළු නායක සමුළුව සඳහා වන නිල ලාංඡනය නිර්මාණය කිරීමේ ගෞරවය හිමි වන්නේ ජගත්ටයි.අරුත් බරවත්, හෘදයාංගමවත් එතරම්ම සොඳුරු ලෙසත් මේ නිර්මාණය ඔහු සිදුකර තිබෙනවා. ඒ බව මේ දිනවල රූපවාහිනී නාළිකාවල බහුලවම විකාශය වන පොදු රාජ්‍ය මණ්ඩල නිල ලාංඡනය දකින කවරෙකුට වුවද සිතෙන කරුණක්. ඒ නිසාම ජගත් සමඟ යෙදුණු මේ කතාබහ ද පෙළ ගැසෙනුයේ නිර්මාණකරණය උදෙසා ඔහු නිහඬවම සිදු කරන්නා වූ ඒ සොඳුරු වූත් හෘදයාංගම වූත් අරුත්බර වූත් සේවය වෙනුවෙනුයි.පොදු රාජ්‍ය මණ්ඩලීය නායක සමුළුව උදෙසා වන නිල ලාංඡනයේ නිර්මාපකයා වීමට ලැබීම ගැන ඔබට හිතෙන්නේ කුමක් ද?සතුටක් වගේම පුංචි පහේ ආඩම්බරයකුත් දැනෙනවා. මොකද නිර්මාණවේදියෙකුට ජීවිත කාලයේ දී ලැබෙන දුර්ලභ ගණයේ අවස්ථාවක් මේක. ලෝකයේ මෙවැනි රාජ්‍ය නායක සමුළු තිබෙන්නේ දෙක තුනක් පමණයි. ලෝකය පුරා සිටින නිර්මාණ ශිල්පීන් අතළොස්සකට පමණයි වාසනාව හිමි වෙන්නෙ මෙවැනි සමුළු හෝ ක්‍රීඩා උත්සවවල ලාංඡන නිර්මාණය කිරීමට.මේ නිර්මාණකරණ කටයුතු සඳහා ඔබට තිබෙන සුදුසුකම් මොනවා ද?මම මොරටුව විශ්ව විද්‍යාලයේ මෝස්තර නිර්මාණවේදය පිළිබඳ ගෞරව උපාධිධාරියෙක්. ඒ වගේ ම නිර්මාණවේදය පිළිබඳ උසස් ඩිප්ලෝමාධාරියෙක් ද වෙනවා. ඒ වගේ ම වෙළෙඳ ප්‍රචාරණ ක්ෂේත්‍රයේ නිර්මාණ අධ්‍යක්ෂවරයෙක් ලෙසත් මම කටයුතු කළා. 2013 පොදු රාජ්‍ය මණ්ඩල නායක සමුළුවේ නිල ලාංඡනය තේරීම සඳහා පැවැත්වූ විවෘත තරගයකින් පසු මගේ ලාංඡන නිර්මාණය ඒ වෙනුවෙන් තෝරාගත් බවට පොදු රාජ්‍ය මණ්ඩල රාජ්‍ය නායක සමුළුවේ නිල වෙබ් අඩවිය වන Chogm2013.lk ඔස්සේ නිවේදනය කළා.ඔබට මේ සඳහා ඉදිරිපත් වන්නට අවස්ථාව උදාවුණේ කොහොම ද?මේ පිළිබඳ මාව දැනුම්වත් කළේ ජනමාධ්‍ය හා ප්‍රවෘත්ති අමාත්‍යාංශයේ ලේකම් චරිත හේරත් මහතා‍ෙග් අධීක්ෂණය යටතේ ජනමාධ්‍ය අමාත්‍යාංශයේ අධ්‍යක්ෂවරයකු වන නාලක කළුවැව මහතා. ඒ අනුව මෙයට මම සම්බන්ධ වුණා.මෙම ලාංඡනයෙන් ඔබ අර්ථවත් කරන්නට උත්සාහ ගත්තේ කුමක් ද?මෙහි ප්‍රධාන සංකේතය වන්නේ නිල් මානෙල් මල. සුපිපුණු නිල් මානෙල් මලේ පත්ලෙහි පිහිටි දාරක පෙති අටට නිල්පාට යෙදීමෙන් නිල් මානෙල් මලේ අනන්‍යතාව සංකේතවත් කර තිබෙනවා. නිල් මානෙල් මල අපේ ජාතික පුෂ්පයයි. ඒ වගේම විවිධ වර්ණයන් ගෙන් යුතු පෙති අටක් මෙහි අන්තර්ගතයි. එම පෙතිවලින් විවිධ රටවල් සහ ජාතීන් පිළිබිඹු කරනවා. මෙහි වර්ණවත් පෙති එක උඩ එකක් වන සේ මුසුවෙමිනුයි පවතින්නේ. එයින් රටවල් අතර ඇති අන්‍යෝන්‍ය සහයෝගීතාව පෙන්නුම් කරනවා. මේ පෙති සියල්ල මධ්‍යයේ ලෝක ගෝලය නාභි ගතකර තිබෙනවා. එයින් අදහස් වන්නේ ලෝකයට එන සියලු අභියෝග හමුවේ ලෝකය මැදිකර ගනිමින්, එය ආරක්ෂා කිරීමටත්, අභියෝග වෙනුවෙන් විසඳුම් සෙවීමටත් විවිධ රටවල් සහ ජාතීන් සහයෝගයෙන් ඒකරාශි වන ආකාරයයි.ඔබේ වෘත්තීය ජීවිතය තුළ ඔබ ලැබු වෙනත් ජයග්‍රහණ මොනවා ද?මගේ වෘත්තීය ජීවිතයට දැන් වසර හතකට ආසන්නයි. 2006 වසරේදී පැවැති ෆොන්ඩ්ස් බොඩි බියුටිෆුල් ජාත්‍යන්තර ප්‍රදර්ශනයේ දී මා නිර්මාණය කළ වෙළෙඳ කුටියට හොඳම වෙළෙඳ කුටියට හිමි සම්මානය හිමි වුණා. වසන්තම් ටී. වී. නාළිකාවට 2012 රාජ්‍ය ටෙලි සම්මාන උලෙළේදී හොඳම රූපවාහිනී පූර්ව තේමාපටයට හිමි සම්මානය හිමි වුණා. එයට මම නිර්මාණ දායකත්වය සැපයුවා.ඔබ කුඩා කල සිටම නිර්මාණවේදියකු වෙන්නට අදහස් කළා ද?ඇත්තටම ඔව්. ඒක ඒ කාලෙ මා දුටු හීනයක්. මොකද අපේ පවුල්වල කවුරුවත් වෙළෙඳ ප්‍රචාරණ ක්ෂේත්‍රයේ හෝ රූපවාහිනී ක්ෂේත්‍රයේ හිටියේ නැහැ. පාසල් අවදියේ දී ගුරුවරුන් මගේ හැකියාව දැකලා මාව උනන්දු කළා. ඔවුන් මගේ අනාගතේ ගැන ඉඟි පහල කළා. මෙහි දී මම ස්තුතිවන්ත විය යුතුයි මම පාසල් ගිය පැල්මඩුල්ල ධර්මාලෝක විද්‍යාලයේ ගාමිණී මුහන්දිරම් ගුරුතුමාට, එහි ඇඳුරු මඬුල්ලට වගේම බුත්තල දුටුගැමුණු විද්‍යාලයේ නාලිනී රාජපක්ෂ ගුරුතුමියට. මට මේ ක්ෂේත්‍රයට පිවිසීමට නිර්මාණ ශක්තිය මෙන්ම පරිගණක තාක්ෂණය ද ඉතා වැදගත් වුණා. ඒ කාලේ පරිගණක තාක්ෂණය ලබා ගැනීම මේ කාලෙ තරම් ලෙහෙසි වුණේ නැහැ. නමුත් මගේ පුංචි අම්මා, බාප්ප සහ මාමා මට සියලු දේ ඉගෙන ගන්න අවශ්‍ය ශක්තිය දුන්නා.ඔබේ පෞද්ගලික තොරතුරුත් දැනගන්න කැමැතියි?මම විවාහකයි. මගේ බිරිඳ චින්තනී ධර්මරත්න. ඇය මෝස්තර නිර්මාණ ශිල්පිනියක්. ඇගෙන් මට ලැබෙන නිදහස, සහයෝගය විශාලයි.ඔබට මේ අවස්ථාවේ ස්තුති කරන්නත් පිරිසක් ඇති?ඔව්. මා තුළ ඇති හැකියාව හඳුනාගෙන ඒ දේවල් එළිදැක්වීමට අවස්ථාව දුන් ස්වාධීන රූපවාහිනියේ හිටපු සභාපති අනුර සිරිවර්ධන මහතාට වගේම වර්තමාන සභාපති ජ්‍යෙෂ්ඨ මාධ්‍යවේදී රොස්මන්ඩ් සේනාරත්න මහතාටත් සාමාන්‍යාධිකාරී අරුණ විජේසිංහ මහතාත් ගෞරවයෙන් සිහිපත් කරනවා. ඔවුන් ලබා දෙන සහයෝගය මට විශාල ශක්තියක්.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=av1311038</link>
    <topic>Hollywood News</topic>
    <author>සුජීව තේවහෙට්ටිගේ</author>
    <content>Hollywood Newsඅපි දෙන්නා ටික කාලයක් ඈත්වෙලා හිටියා තමයි. දැන් ආයෙමත් ළංවෙලා. අපේ ජීවිත ආයෙමත් පෑහිලා.” හිත පිරුණු සතුටකින් මෙහෙම කීවේ ජනප්‍රිය නළු මයිකල් ඩග්ලස්. “ද ටුනයිට් ෂෝ’ නම් වූ රූපවාහිනී වැඩසටහනකට සහභාගි වෙමින් ඔහු කියූ ඒ වචන කීපයෙන් සියල්ල නැවතත් හොඳපිට පෙරළී ඇති බව කාට කාටත් වැටහුණා.මයිකල් ඩග්ලස් ගේ බිරිය කැතරින් සීතා ජෝන්ස් දෙදෙනා විවාහ වුණේ 2000 දී. දරු දෙන්නකුගේ මවු පියන් බවටත් පත්වුණා. ඒත් 2010න් පසුව දෙදෙනා අතර නොහොඳ නෝක්කාඩුකම් මතු වුණා. මීට වසර දෙකකට කලින් මයිකල් - කැතරින් වෙන්ව ජීවත්වුණේ එහි ප්‍රතිඵලක් හැටියටයි. ඒත් දැන් ආයෙමත් මේ යුවළ එක්වෙලා. “සමහර වෙලාවට පොඩි පොඩි ප්‍රශ්න නිසා මේ වගේ ‍ෙවන්වීම් සිදුවෙනවා. එහෙම වුණාය කියලා ඔක්කොම ඉවර වෙන්නෙ නෑ” මයිකල් බලාපොරොත්තු හිතේ රඳවාගෙන කියා සිටියා.මයිකල්ට 2010 දී උගුරේ පිළිකාමය තත්ත්වයක් මතුවුණා. ඊට නොයෙකුත් ප්‍රතිකාර කළ නිසා ඒ රෝගී තත්ත්වයත් මැකී ගිහින්. බිරිය කැතරින්ට ද මානසික ආබාධයක් හටගෙන තිබුණලු. මේ වන විට ඇයත් ප්‍රතිකාර ලබා සුවවී සිටිනවාලු.හෝම් අලෝන්’ ජනප්‍රිය චිත්‍රපටයේ ප්‍රධාන නළුවා ගැන දුක්බර පුවතක් මීට කලින් මේ පිටුවෙහි සටහන්වුණා. කවුරුත් දන්නා කියන මැකියුලේ කල්කින් නම් වූ ඒ ළමා නළුවා දැන් තිස්තුන්වැනි වියෙහි පසුවන තරුණයෙක්. ඒ වුණත් ඔහු ගේ ජීවිතය නැති නාස්ති කරගෙන සිටින ස්වරූපයක් මෑතකදී අහන්න දකින්න ලැබුණු ආරංචිවල දැවටී තිබුණේ. ඒ අතර ඔහු පිළිකා රෝගයකින් පීඩා විඳින බවක් ද සඳහන් ව තිබුණා.ළමා රසික පිරිස එදා බෙහෙවින් ආදරය කළ මැකියුලේ ඉඳහිට යම් යම් රංගන කටයුතුවලටත් එකතු වෙනවා. පසුගිය සතියේ ඔහු මෙක්සිකෝවට පිටත්ව ගියා. ඒ, එරට ටිජුආනා නගරයේ පැවැත්වෙන ප්‍රසංගයකට සහභාගි වෙන්නයි.සුප්‍රකට ගායක කණ්ඩායමක් ද ඔහු සමඟ මෙක්සිකෝ සංචාරයට එක්වූ බවයි, ආරංචි.මේ ප්‍රසංගය හැඳින්වුණේ ‘ඩොන්කි ෂෝ’ යනුවෙන්. මෙවැනි ප්‍රසංග පැවැත්වීම පිළිබඳ ප්‍රසිද්ධියක් උසුලන්නේත් මෙක්සිකෝවේ ටිජුආනා නගරයයි. මෙවැනි ප්‍රසංග සභ්‍යත්වයේ සීමාව ඉක්මවූ ලිංගිකත්වයට බරවූ ප්‍රසංග හැටියටයි හැඳින්වෙන්නේ.  මේ දිනවල ශ්‍රි ලංකාවේ ද තිරගත වන ‘ප්‍රිස්නර්ස්’ නම් වූ චිත්‍රපටයේ ප්‍රධාන චරිතයක් රඟන මැය, වියෝලා ඩේවිස්. කළු ඇමෙරිකානු ජාතික නිළියක් වන ඇය විවාහ වී සිටින්නේ සිනමා නළු ජුලියස් ටෙනූන් සමඟයි. ඔවුන් දෙදෙනාට දියණියක් සිටිනවා.මෑතකදී ‘එසෙන්ස්’ නම් වූ සඟරාව සමඟ සම්මුඛ සාකච්ඡාවකට එක්වෙමින් වියෝලා පැවසුවේ ඒකාකාරී රංගන රටාවන් තුළ කොටුවන්නට තමන් සූදානම් නැති බවයි. එහිදී ඇය ‘ප්‍රිස්නර්ස්’ චිත්‍රපටය ගැනත් කතා කළා.“මෙය ත්‍රාසජනක දර්ශන මුසු වූ චිත්‍රපටයක්. මෙය නරඹන ප්‍රේක්ෂකයාට ප්‍රශ්න දෙකක් යොමු කෙරෙනවා. චිත්‍රපටයේ හැම දර්ශනයකින්ම ව්‍යංගව යොමු කරන ඒ ප්‍රශ්න දෙක තමයි, කවුද හරි, කවුද වැරැදි? ඔබගේ තීරණය මොකක්ද? මේක එක්තරා අන්දමක අභියෝග දෙකක්!වියෝලා මේ සම්මුඛ සාකච්‍ඡාවේදී කියා සිටියේ සිනමා ලොව තුළ නිළියක් ලෙස කාර්ය බහුල වුවත් බිරියක්, මවක් ලෙස තම යුතුකම් අකුරටම ඉටු කරන බවයි.ජොආන් කොලින්ස් නම් වූ සුපිරි නිළිය බටහිර සිනමාපට නරඹන ප්‍රේක්ෂකයන්ට අමුත්තියක නොවෙයි. ඇය වඩාත් ජනප්‍රිය ව සිටියේ අසූව සහ අනූව දශකවලදී. විශේෂයෙන්ම, ‘ඩිනස්ටි’ ටෙලි වෘත්තාන්තය මෙරට විකාශය වූ කාලයේ දී ඇගේ රුව බොහෝ දෙනකු ගේ නෙත් සිත් පැහැරගෙන තිබුණා.‍ අනුරාගික රංගනයන්හි කැපී පෙනුණු මේ රුවැති නිළිය මේ වන විට තම ජීවිතයේ සන්ධ්‍යා භාගයෙහි පසුවෙමින් සිටිනවා. දැන් ඇගේ වයස අවුරුදු 80ක්. ගතවූ මේ දීර්ඝ කාලයේ දී ඇයගේ විවාහ ජීවිත නම් සාර්ථක වුණේ නැහැ. කීප වතාවක්ම විවාහයන් කඩාකප්පල් කරගත් ජොආන්, දැන් ජීවිතය ගතකරන්නේ තමන්ට වඩා වයසින් ළාබාල පුද්ගලයකු සමඟ. ඔහුගේ නම පර්සි. රංග ශාලා පවත්වාගෙන යන සමාගමක කළමනාකරුවකු වන ඔහු, ජොආන්ට මුණගැසුණේ ‘ලව් ලෙටර්ස්’ නම් වූ වේදිකා නාට්‍යයේ රඟපාද්දියි.මෑතකදී ජොආන් සහ පර්සි, එක්තරා සාදයකට එක්වන්නට යද්දී ඡායාරූප ශිල්පියෙකුට මුණගැසුණා. ඡායාරූප ශිල්පියා එක්වරම ඔවුන් දෙදෙනා තම කැමරාවට හසුකර ගත්තා. අන්තර්ජාලයට නිකුත් වූ ඒ ඡායාරූපයෙහි සිටින ජොආන්, අසූ වියැති තැනැත්තියකැයි කිසිවෙකුටවත් කියන්න බැහැ.අනුරාගයේ සංකේතයක් හැටියට කවදත් හැඳින්වෙන ෂෙරන් ස්ටෝන් මෑතක සිට සමාජ සේවා කටයුතුවලටත් අත හිත යොමු කරනවා. ඒඩ්ස් රකුසාගෙන් ජනතාව බේරා ගැනීමේ වැඩසටහනකට ඇය එක්වී සිටින්නේ සමාජ සේවය ප්‍රියකරන නිසයි. ඇමෙරිකා එක්සත් ජනපදය තුළ ක්‍රියාත්මක වන ‘ෆවුන්ඩේෂන් ෆෝ ඒඩ්ස්’ නම් වූ වැඩ සටහනට එක්ව සිටින ෂෙරන්, එහි වැඩ කටයුතු වෙනුවෙන් මුළු හිතින්ම කැපවුණා. ඇගේ ඒ කැපවීම අගය කළ නොබෙල් ත්‍යාග ප්‍රදානය කිරීමේ සංවිධානය ඇයට නොබෙල් සාම සමුළු ත්‍යාගය පිරිනැමීමට තීරණය කළා. ඒ අනුව එම ත්‍යාගය ඇය වෙත පිරිනැමුණේ පසුගිය 23 දා. පෝලන්තයේ වෝර්සෝ හි පැවති උත්සවයකදීයි.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=av13110310</link>
    <topic>සිනමාවෙන් අයින් වෙනවා කිව්වම අම්මා දෙවියන්ට පින් දුන්නා</topic>
    <author>හේමාලි විජේරත්න</author>
    <content>සිනමාවෙන් අයින් වෙනවා කිව්වම අම්මා දෙවියන්ට පින් දුන්නාපුණ්‍යා හීන්දෙනිය“නන්දා ඇයි මගේ අන්තිම ලියුමට උත්තර ‍නේව්වේ”“අන්තිම ලියුම? පොත අස්සේ තිබුණ ලියුම ද?”“ඔව්!”“ලියුම් වලට උත්තර ලියන‍්නේ නෑයි මම කිව්වා මතක නැද්ද?”අමතක වෙන්නේ නෑ කවදාවත්ම.පියල්ට විතරක් නොවෙයි. අපි හැමෝටම. මේ මතක ඔක්කොම තුරුලු කරන් පියල් යන්නම යන්න ගිහින්. ඒත් නන්දා තවමත් ඒ මතක හීන මැද ජීවිතය විදිමින් අපිත් එක්ක සිනාසෙනවා. ඒ අව්‍යාජ සිනාව එදා වාගේමයි. සුපුරුදු ළෙන්ගතු සිනාවෙන් ඇ‍ගේ උණුසුම් ආගන්තුක සත්කාර විඳින මට තවමත් මතක් වෙන්නේ ‘ගම්පෙරළියේ’ නන්දා. ඈ පුණ්‍යා හීන්දෙනිය. පසුගියදා ලංකාවට පැමිණි මොහොතක අප හමු වූ සුන්දර සන්ධ්‍යාව සදා අනුස්මරණීයයි.ජීවිතේ සැඳෑ සමය සතුටු සිතින් ඈ විඳින බව මුවට නැ‍ඟෙන තෘප්තිමත් හසරැල්ලම අපට කියා පානවා. වසර ගණනාවක සිට එංගලන්තයේ පදිංචිව සිටින ඈත් ඇගේ සැමියාත් මෙවර ලංකාවට පැමිණියේ පසුගියදා පවත්වන්නට යෙදුණු සුමති ටෙලි සම්මාන උලෙළින් ඇය වෙනුවෙන් පිරිනැමුණු සම්මානය බාර ගන්න.“මම දන්නේ නෑ ඇයි මාව මේ සම්මානය දෙන්න තෝරාගත්තේ කියලා. මිලිනා සුමතිපාල මහත්මියගේ ආරාධනයෙන් තමයි මේ අවස්ථාවට පැමිණියේ. මම ටෙලි නාට්‍ය වෙනුවෙන් කිසිම දෙයක් කරපු කෙනෙක් නොවෙයි. නමුත් සමස්ත කලාවම වෙනුවෙන් පිරිනමන විශේෂ සම්මානයක් වෙන්න ඕන මේක. ඉතින් මට ඉතාම සතුටුයි මේ ගැන. සිනමා ජීවිතෙන් ඈත්වෙලා බොහෝ කල් ගිහිල්ලත් තවමත් මට දක්වන ගෞරව සම්මාන වලට අප්‍රමාණ සතුටුයි.ඈ පවසන්නේ ඉතිරී ගිය සතුටකින්. පෙරදා රාත්‍රියේ සිදුවූ රූපවාහිනී වැඩසටහනකදී මුණ ගැසුණු සිනමාවේ පැරණි මිතුරු මිතුරියන් ගේ හමුව ඈ වත් ප්‍රමෝදයට පත් කර තිබුණා. ඇගේ සිනමා ගමන් ම‍ඟේ අද්විතීය හැරවුම් ලක්ෂ්‍යය වූ ‘ගම්පෙරළිය’ ‘නන්දා’ ඇයට හිමිකර දුන් ආචාර්ය ලෙස්ටර් ජේම්ස් පීරිස් මුණ ගැසීමට ඈ ඒ වන විටත් ගොස් තිබුණා. ‍“රූපවාහිනි වැඩසටහනට අනුලා කරුණාතිලක, ලතා වල්පොල ඇවිත් හිටියා. මාත් සමඟ ‘සිකුරු තරුවේ’ රඟපාපු ෂෙල්ටන් සිල්වාත් මුණ ගැසුණා. අවුරුදු ගණනාවකින් ඔහු දැක්කේ.”මේ මිතුරු හමුව ඇගේ සිත බොහෝ දුර අතීතයකට ගෙනියන්න ඇති. අවුරුදු 15 ක කුඩා දැරියකව සිටියදී සිනමාවේ අත්පොත් තබන ඇය ගණනින් විශාල වූ චිත්‍රපට ප්‍රමාණයක රඟ නොපෑවත් සිංහල සිනමාවේ සුවිශේෂී මං සලකුණු සිය රඟපෑමෙන් ප්‍රකට කළා. ඈ තවමත් ඒ අතීතයට ආදරෙයි. තවමත් ඒ අතීතය මතක් කරන්න කැමැතියි.අඩ සිය වසක් කියන්නේ සෙල්ලමක් ද?‘ගම්පෙරළියට අවුරුදු 50 යි.’ මේ වසර ඈට පමණක් නොව සමස්ත ශ්‍රී ලාංකේය සිනමාවට ම සුවිශේෂි මොහොතක්. අඩසියවසක් ගත වූවත් ‘ගම්පෙරළියට’ තවමත් හිමි වනුයේ අති ගෞරවනීය නොමඳ පැසසුමක්. ‘ගම්පෙරළියට’ දායක වූ චරිත අතර බොහෝ දෙනෙක් අද අප හැර ගිහින්. ගාමිණී ‍ෆොන්සේකා, හෙන්රි ජයසේන, ට්‍රිලීෂියා ගුණවර්ධන, ඩේවිඩ් ධර්මකීර්ති, ශාන්ති ලේඛා, රෙජී සිරිවර්ධන, තිස්ස අබේසේකර ඇතුළු තවත් බොහෝ පිරිසක්. එහෙත් පුණ්‍යාගේ ලෝකය තුළ මේ අය තවමත් ජීවමානයි.“'ගම්පෙරළිය’ මට කවදාවත් මගේ ජීවිතෙන් වෙන්කරන්න බෑ. ‘ගම්පෙරළිය’ පොත මම මුලින් ම කියෙව්වේ මම හත්වෙනි පන්තියේ ඉගෙන ගන්න ශිෂ්‍යාවක්ව සිටියදී, ඒ කාලේ ඒක සාහිත්‍ය විෂය සඳහා අනිවාර්යය කර තිබුණා. ඒ පොතේ හිටපු ‘නන්දා’ ගේ චරිතය මට ලැබීම ගැන කියන්න බැරි තරම් සතුටක් මට තිබුණා. අපි මේ චිත්‍රපටයේ රූගත කිරීම් කළේ 1962 බලපිටියේ පිහිටා තිබුණු මහ කප්පින වලව්වේ. ඒක හරිම සුන්දර අතීතයක්. ලෙස්ටර් - සුමිත්‍රා යුවළ, හෙන්රි ජයසේන, ගාමිණී ෆොන්සේකා, ටෝනි රණසිංහ, ඩේවිඩ් ධර්මකීර්ති, ට්‍රිලීෂියා ගුණවර්ධන, ශාන්ති ලේඛා, තිස්ස අබේසේකර ඇතුළු කණ්ඩායම මට කවදාවත් අමතක කරන්න බෑ. මේ අය අතරින් බොහොමයක් දෙනෙක් දැන් අපි අතහැරලා ගිහින්. ඒත් ඒ අමරණීය මතකය මගේ හදවත තුළ හැමදාමත් ජීවත් වෙනවා.මේ සියලු දෙනා අපේ සිනමාව තුළ පෙරළි කළ යුග පුරුෂයෝය. එහෙත් සංසාර ගමන තුළ හමුවෙනවා වෙන්වනවා සත්‍යය සේම කෙදිනක හෝ අප ජීවිතයෙන් සමුගත යුතුය. හමු වූ මතකය සුවදායක වූවත්, වෙන්වීම අමිහිරි මතක එක්කළත් ඒ සදාතනික දහමට අපි සැම අවනත විය යුතුය. ජීවිතය අවබෝධ කර ගත් වියපත් ගැහැනියක වශයෙන් පුණ්‍යා ද සිය හිතවතුන්ගේ වෙන්ව යාම සුසුමකින් මුදාහැර ඒ මතකය සිය හදවතට තුරුලු කර ගත්තාය.ඇයට 2013 වර්ෂය සුවිශේෂී මතක සටහන් රැසකට හිමිකම් කියන වසරකි. ඇගේම වචනයෙන් කියනවා නම් ඒ මෙසේය.“ගම්පෙරළියට අවුරුදු පනහයි, ‘සිකුරු තරුවට’ අවුරුදු පනහ ඉවරයි. පළමුවැනි සම්මානය අරගෙනත් අවුරුදු 50 යි. ඒ විතරක් නොවෙයි මගේ විවාහ ජීවිතේට වසර 45 යි. මට අවුරුදු 75 යි.ඈ සිනාසෙන්නීය. විවාහය ඇගේ සිනමා ගමනේ සුවිශේෂී කඩ ඉමක් විය. විවාහයෙන් පසු සිනමාවෙන් සමු ගැනීමද ඇගේ තීරණයක් විය.‘මගේ සිනමා ජීවිතේ පිටුපස්සේ හැමදාමත් හිටියේ මගේ තාත්තයි. මගේ අම්මා මම නිළියක් වෙනවට දැඩි ලෙසම විරුද්ධ වුණා. තාත්තා තමයි ෂූටිං වලටයි ඉන්ටර්විව් වලටයි මාව එක්කන් ගියේ. මම විවාහ වෙන්න තීරණය කරලා සිනමාවෙන් අයින්වෙනව කිව්වම අම්මා වැඩිපුරත් එක්ක ගාථා කියලා දෙවියන්ට පින් දුන්නා. ඒ තරමට ඇය මේකට අකැමැතියි. විවාහය වෙනුවෙන් සිනමාවෙන් අයින් වුණ එක ගැන කිසිදු කනගාටුවක් නෑ.මම දැනගෙන හිටියා රඟපෑමත්, විවාහ ජීවිතේත් එකට ගෙනියන්න අමාරු බව. මම විවාහ වුණේ විශේෂඥ වෛද්‍යවරයෙක් සමඟ. ඔහු රැකියාවට ගොස් එනකොට මම ෂූටිං ගිහින් හිටියා නම් ඒ විවාහ ජීවිතේ සතුටින් අපට ගෙනියන්න අමාරුයි නේ. මට හරිම සතුටුයි මම සාර්ථක විවාහ ජීවිතයක් ගත කළා. දැන් මගේ සැමියා මිල්රෝයිත් විශ්‍රාම ගත්තා. අපට දරුවන් දෙදෙනෙක් ඉන්නවා. පුතාත් විශේෂඥ වෛද්‍යවරයෙක්, දුවත් විශේෂඥ වෛද්‍යවරියක්. දෙන්නම විවාහ වෙලා. දැන් මම මුනුපුරු මිනිබිරියන් හතර දෙනෙකුගේ මිත්තණියක්. පුතාට ඉන්නවා දුවලා දෙදෙනෙකුයි, පුතාලා දෙදෙනෙකුයි. දුවට තවම දරුවන් නෑ. ළඟදි විවාහ වුණේ. මගේ වැඩිමල් මුනුපුරාටත් දැන් අවුරුදු 14 ක්.ඈ පවුල් සංස්ථාව තුළ අතිශය තෘප්තිමත් ගැහැනියක්. ආදරණීය බිරියක් ලෙස සියලු යුතුකම් ඉටුකරමින් සමාජයට වැඩ දායක දරුවන් හැදූ ආදරණීය මවක්. දූ දරුවන්ගේ දරුවන් ද සුරතල් කරමින් ජීවිතේ සැඳෑ සමය ගෙවන දයාබර මිත්තණියක්. දැන් ඈට වයස අවුරුදු 75 ක්. ඈම කියනවා.ගෑනියෙක් කවදාවත් වයස කියන්නේ නෑ කියලා ඔස්කා වයිල්ඩ් කියනව නේද? ඈ මගෙන් අහනවා.ඒ වුණාට මම ඒක බොරු කරනවා. මට දැන් අවුරුදු 75 ක්. ඇයි මම ඒක හංගන්නේ. ජීවිතේ සැඳෑ සමය සැහැල්ලුවෙන් පිනක් දහමක් කරගෙන ගෙවනවා. හැම පෝයටම සිල් ගන්නවා. මම විශ්වාස කරන්නේ ත්‍රිවිධ රත්නය සහ කර්ම බලයයි.මගේ ජීවිතේ මම වැඩියෙන් ම ආස කරපු දේ සිනමාවයි. ඒ තුළ මට මහා ගොඩාක් දේවල් කරන්න බැරි වුණාට කරපු ටික මම හරියට කළා. විවාහ වෙලා ගියාට පස්සේ ආපසු ඇවිත් 1982 මම ‘කලියුගය’ කළෙත් ඒ ආදරේ අඩුවක් නැති නිසයි. ඒ වෙනුවෙන් මම මේ රටෙන් ලැබුණු සම්මාන ටිකත් බොහෝම සුරැකිව මා ගාව තිබෙනවා. මගේ මහ ගෙදර සහ මහත්තයගේ ගෙදර තමයි ඒවා කාලයක් තිබුණේ. ඊට පස්සේ ඒවා ඔක්කොම මම එංගලන්තයට අරගෙන ගියා.එංගලන්තයේ හිටියත් මේ ර‍ෙට් කලාව ගැන අවදියෙන් ඉන්නවා. පුවත්පත් බලනවා. වැඩිපුර චිත්‍රපට නරඹන්න නොලැබුණත්, හොඳ නිර්මාණ මෙහේ බිහිවෙනවා කියලා ආරංචි ලැබෙනවා. ඇත්තටම සිනමාව පවතින්න නම් හොඳ නිර්මාණ බිහිවෙන්න ඕන. ඒ නිසා ඒ සිනමාව රැකගන්නවට ඒ නිර්මාණ කරුවන්ට අපි ස්තුතිවන්ත විය යුතුයි.ඈ සිනාසෙනවා. මට ආයෙත් නන්දාව මතක් වෙනවා.ඔව්. මේ නන්දාම තමයි!හැබැයි වසර පනහකට පසුව, මුහුණ පුරා විහිදෙන පුළුල් සිනහව ඒ කාලය අපට අමතක කරවනවා.හේමාලි විජේරත්නඡායාරූප - මාලන් කරුණාරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=av13110311</link>
    <topic>විජේ මල්ලිගෙ කොලම</topic>
    <author/>
    <content>විජේ මල්ලිගෙ කොලමශ්‍රී ලංකාවෙ ටෙලි සීන් එකේ තවත් වලියක් 30 දා ඉවරවෙනවලු. විජේ මල්ලිට තියෙන්නෙ නොමිනේෂන්ස් ලිස්ට් එකක් විතරයි. කිසිම දෙයක් ගැන කොමෙන්ට්ස් දාන්නත් බෑ. දැනට ඉවරවෙලා තියෙන්නෙ එකයි. ඒ රයිගම් නයිට්. 30 සුමති නයිට්. සිග්නීස් ටෙලි එවෝඩ් එකක් නැහැ කියලයි විජේ මල්ලිට රිපෝට් වෙන්නෙ. එහෙම බැලුවම ඉතුරු වෙන්නෙ ස්්‍ෙට්ට් ටෙලි ඩ්‍රාමා ෆෙස්ටිවල් හෙවත් රාජ්‍ය ටෙලි සම්මාන විතරයි.ෆයිනෑන්ස් ප්‍රොබ්ලම්ස් කියල ඒකත් 20/14 වලට ෂේප්කර ලා දායිද නැත්නම් 2012/13 දෙකම එකතු කරලා ඒ ගොල්ලො ස්ටේට් ඩ්‍රාමා ෆෙස්ටිවල් එකක් තිබ්බ වගේ තියයිද කියලත් විජේමල්ලිට අන්ඩර්ස්ටෑන්ඩින් එකක් නෑ. වි‍ෙජ්මල්ලි සුමති නොමිනේෂන්ස් ලිස්ට් එක බලාගෙන ගියා උඩ ඉඳල පහළට වගේ ම පහළ ඉඳල උඩටත්. මේජර් එවේඩ්ස් ලිස්ට් එකේ නෝටබල් ඔප්ෂන්ස්. බෙස්ට් ඇක්ටර් වෙච්ච ශ්‍රියන්ත ළමයට මොකද වෙලා තිබුණෙ නොමිනේෂන් එකක්වත් නැතුව.එතකොට අර බෙස්ට් ඇක්ට්‍රස් එවෝඩ් එක සින්නක්කරේට ලියල දීල හිතාගෙන ඉන්න නිළි නංගී? දන්නැද්දි අනේ, ඔය රයිගම් එකට නොමිනේට් වෙලා ජූරියේ හිටපු කවුද මෑන්ස් කෙනෙක් එයාට කැපිල්ලක් දැම්ම කිය කියා රට වටේ නෙවි ලොව වටේ පුවත් වගේ කැම්පේන් කළ එක්කෙනා. කෝ අනේ එයාට මක්වෙලාද? නොමිනේෂන් එකටවත් අහුවෙලා නෑනේ.විජේමල්ලි නිකමට හොයලා බැලුවා කවුද පැනල් ඔෆ් ජප්ස්ල කියලා. මොකකටවත් නෙවි, අර නිළි නංගිට බෙස්ට් ඇක්ට්‍රස් එවෝඩ් එක කපපු, ටෙලි ජූරියෙ හිටපු මෙම්බර් පොරත් ඔය සුමති පැනල් එකේ හිටියද කියල බලන්න. අනේ ඒ හාදයා පැත්ත පළාතකවත් ඉඳල නෑනේ. එහෙමත් එකේ, මේ නිළි නංගිව නොමිනේෂන් එකටවත් ඉන්ක්ලූඩ් කරපු නැති එක ගැන ‍විජේමල්ලිට තියෙන්නෙ මාර සෝකයක්. වෙලාවකට හිතෙනවා වහ කෝප්පයක් කියල හිතාගෙන කසල පුරවල කිරි කෝප්පයක් බී ගෙන බීගෙන ගිහින් මැරිල වැටෙන්න. නිළියො විතරක් නම් මදෑ, විජේමල්ලි දන්න තව ටෙලි කැප්ටන්ල දෙතුන් දෙනෙක්ම ඉන්නවා.ඒ ගොල්ලො වැඩක් දුන්නොත් දුන්නම තමයි සයිස් එකෙන් එවෝඩ්ස් බලාපොරොත්තු වෙන. පැනල්ස්වල ඉන්න ටීම්ස් ඔස්තාද්ල නෙවි වෙන්න පුළුවන්. ඒ වුණත් කම්පටිෂන් එකකට එන්ටර් වෙනව කියන්නෙ ජජස්ලගෙ ඩිසිෂන් එකට ගරු කරනව කියන බේසික් පදනම නේ. අනෙක් කාරණාව තමයි, ඔය මොන පැනල් එකක් ටෙලි තේරුවත්, ෆිල්ම්ස් තේරුවත්, එහෙමත් නැත්නම්, ලිට්රෙචර් වැඩක් එවෝඩ්ස්වලට සිලෙක් කළත්, පැනල් එකේ මැජොරිටි ‍එකේ කැමැත්තෙන් නේ ෆයිනල් රිසල්ට් එක ඩිසයිඩ් වෙන්නෙ කියන එක. මොනා කරන්නද ආශ්චර්යවත් ශ්‍රී ලංකාවෙ තව කොච්චර කෝටියක් මැජික් වැඩ වෙනවද? දැන් ඉතින් ටෙලි වලියෙ ලේටස්ට් ම එවෝඩ්ස් එක්ක මාර ඩයලොග් එකක් නැගල යයි කියල හිතෙනවා.මීඩියා කට්ටියට ඕන්න ඉතින් බඩු. ඔයාව මේ ටෙලි එවෝඩ්ස් සීන් එකේ නොමිනේට් වුණේවත් නැත්තෙ මොකෝ අක්කේ වගේ ප්‍රශ්නයක් දාලා වලියට එන්ටර් වෙන්නත් පුළුවන්, කවුරු හරි නංගි කෙනෙකුට. නැත්නම් එෆ්එම් මල්ලියෙකුට, ටැබ්ලොයිඩ් අය්යා කෙනෙකුට වුණත්. එතකොට ඔය නොමිනේෂන් එකකටවත් ලයින් අප් වෙච්ච නැති නිළි නංගි කෙනෙක් කියයි, මම මීට පස්සෙ සුමති එවෝඩ් පැත්ත පළාතෙ යන්නෙ නෑ, ඕවට මගේ ඇක්ටින් කන්පිඩර් කරන්න දෙන්නෙත් නෑ කියලා. ඒ වුණත් විජේ මල්ලි ෂුවර් එකට ම දන්න එක දෙයක් තියෙනවා, ඔය මොන කැප්ටන්ලා කැප්ටන් ලේඩීස්ලා බයිලා කිව්වත්, එවෝඩ්ස් ‍ෙෆස්ටිවල්ස් තියෙනවා, ඒ ගොල්ලො කැමැති, ඒ ගොල්ලන්ට විශ්වාස පැනල්ස් එපොයින්ට් කරගෙන එවෝඩ්ස් දෙනවා.ඊට එහා මොන සීනිබෝලයක්වත් වෙන්නෙ නෑ. විජේමල්ලි ඕනම බෙට් එකක් ගන්නවා, ඔය රිසල්ට්ස්වලට පස්සෙ ඉන්ටර්වීව් දෙන ඕනම අය්ය කෙනෙක්, අක්ක කෙනෙක් හරි නංගි කෙනෙක් හරි ඉන්නවද කියල බලමුකො 2014 ෆෙස්ටිවල්ස්වල එන්ට්‍රීස් දාන්නෙ නැති. එහෙම හිටියොත් ඕන්න විජේ මල්ලි ගාණෙ අලුත් හයිවේ එකේ රිටර්න් ට්‍රිප් එකක් දෙනවා, එයාර්පෝට් එකත් බලාගෙන පැයක් ඇතුළෙ හයිවේ සයිට්සීන් එකත් බලාගෙන එන්න. දැනට ඒ ඇති නේ. අනික විජේ මල්ලිගෙ පර්ස් එකේ හැටියට එපායැ බෙට් එකක් වුණත් ගන්න. එහෙම නම් බායි කිව්වා අදට. ටීසී, බීඑස්, ඔක්කොම කිව්වා කියල හිතා ගන්නකො. සුමති රිසල්ට්ස් දැනගෙන විජේ මල්ලිටත් ඔය ගොල්ලන්ගෙ කොමෙන්ට් එක රිටර්න් පෝස්ට් එකෙන් එවනව නම් ගොඩාක් තෑන්ක් යූ කියනවා. පෝස්ට් මෝටම් තියන්නත්, ෆෙස්ටිවල්ස් තියන්න එපායැ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>11</month>
      <day>03</day>
    </date>
    <link>http://www.silumina.lk/2013/11/03/_art.asp?fn=av13110312</link>
    <topic>සිකුරාදා හැන්දෑව</topic>
    <author>සු. මි.</author>
    <content>සිකුරාදා හැන්දෑවමගේ ළඟ ‘තට්ටු ගෙවල්’ නාට්‍යයේ සමරු කලාපයක් තියෙනවා. එහි එක් තැනක එහි නිර්මාතෘ සුගතපාල ද සිල්වා මෙසේ කියා තිබෙනවා.“මට කියන්න කොයි තරම් දේවල් තියෙනව ද? ඒත් පෙලක් වෙලාවට මට හිතෙනවා රටේ ඉන්නේ මම කියන ඒවා තේරුම් ගන්න බැරි තරම් ගොන්නු කියලා. ඒත් ඒ ගොන්නුන්ට මං ආදරෙයි. මම කියන ඒවා උන්ට තේරෙනකං පන්සිය පනස් ජාතකයක් හරි මම උපදින්නම්.”එහිම සුගත්ව හඳුන්වල තියෙන්නෙ ‘නාට්ටිය කෙරුමා’ යනුවෙන්.සුගත් අපෙන් වෙන්වෙලා නොදැනුවත්වම අවුරුදු 11 ක් ගතව ගිහින්. ඔහුගේ ‘තුරඟ සන්නිය’ නාට්‍යය දැන් ඔහුගේ පුතාගේ (දිමුතු) නිෂ්පාදනයක් ලෙස වේදිකාගත කරන්න සූදානමක් තියෙනවා. සුගත් මට මුලින් හම්බු වෙද්දි (මං හිතන්නේ 1980 දි විතර) දිමුතු පුංචි ළමයෙක්. සුගත් එකල හිටියේ උඩහමුල්ල පැත්තේ ගෙදරක.1981 දී විතර සුගත් ‘ඇසළ සඳ අවන්හල’ කියලා නාට්‍යයක් නිෂ්පාදනය කළා. එහි පුහුණුවීම් තිබ්බේ පුංචි බොරැල්ල පැත්තේ පල්ලියක හෝ ඒ වගේ තැනක බවට මට මතකයක් තියෙනවා. මම මා මිත්‍ර ප්‍රියන්ජන් සුරේශ් ද සිල්වා සමඟ එහි පුහුණුවීම් බලන්න ගියා. එහෙම බලලා ‘දෙසතිය’ සඟරාවට විශේෂාංග ලිපියකුත් ලිව්වා. මම මගේ මුල්ම නාට්‍ය විචාරය ලිව්වේ සුගතපාල ද සිල්වාගේ නාට්‍යයකට වීම විශේෂත්වයක්. ඒ ‘ඇසළ සඳ අවන්හල'.1982 දී සුගත් ප්‍රමුඛ ‘අපේ කට්ටිය’ සංවිධානයට අවුරුදු 20 ක් පිරුණු අවස්ථාවේ මම ඒ ගැන ලියපු ලිපියක් ‘දෙසතිය’ සඟරාවේ පළවුණා. ඒ සුගත් හා ‘අපේ කට්ටියේ’ තවත් ආරම්භක සාමාජිකයකු වූ රැලෙක්ස් රණසිංහ හා කරපු සාකච්ඡාවක් ඇසුරෙන් ‘අපේ කට්ටිය'ට අවුරුදු 50 ක් පිරෙද්දිත් මං මේ තීරුවේම යමක් ලිව්වා. ඒත් ඒ වන විට සුගත් - රැලෙක්ස් දෙන්නම ජීවතුන් අතර නැහැ.අපි සුගත්ට කට පුරාම කතා කළේ ‘සුගත් අයියා’ කියලා. සරච්චන්ද්‍රට ‘සර්’ කියපු, හෙන්රි ජයසේනට ‘මිස්ටර් ජයසේන’කියපු අපි සුගත්ට කෙළින්ම ‘අයියා’ කියලා කතා කළා. ඒ නිසා අනිත් නාට්‍යකරුවන්ට වැඩිය හදවතින් ළංවීමක් අපිට සුගත් එක්ක තිබුණා.මම දැකපු, මම ආශ්‍රය කළ සුගත් බොහෝම සරල, චාම්, නිර්ව්‍යාජ පුද්ගලයෙක්. හරියට මහගමසේකර වගේ. හවසට වැඩ ඇරිලා ගෙදර ඇවිත් අමුඩයක් ගහගෙන ළිදෙන් නාන්න පුළුවන්කම සේකරට තිබුණා. සෙරෙප්පු දෙකක් දාගෙන, බස්වල පොල්ලේ එල්ලීගෙන, ෂොපිං බෑග් එකේ බඩු ඔබාගෙන පාර දිගේ ඇවිදගෙන එන සුගත්ව මම කීප විට දැකලා තියෙනවා. සුගත් බොහෝම අවංකව ජීවත්වුණු කෙනෙක්. මහාචාර්ය සුචරිත ගම්ලත් වරක් ඔහුව හැඳින්වූයේ පරම අවංක භාවයේ සංකේතයක් විදියට.සුගත් ටික කාලයක් (1968 දි විතර) එංගලන්තයේ හිටියා. ඔහු සමහර දවස්වල ඒ අත්දැකීම් අපිත්තෙක්ක කියනවා. තමා සිටි නිවෙසට යාබද නිවෙසේ රුසියානු විප්ලවයේ නායක වී. අයි. ලෙනින් හිටපු බවත් තමා අඩියක් ගැසීමට ගිය බාර් එකට කලකට ඉහත චාල්ස් ඩිකන්ස් ඇවිත් තිබෙන බවත් ඔහු කිව්වේ බොහෝම තෘප්තියෙන්. එංගලන්තයේ ඉඳලා එද්දි සුගත් කාර් - බාර් ගෙනාවේ නැහැ. ඔහු ගෙනාවේ නැවක් පිරෙන්න පොත්.ගුවන්විදුලියේ ඉද්දි සුගත්ට කෙණෙහිලිකම් හුඟාක් වෙලා තියෙනවා. කොටින්ම ඔහු පසු කලෙක අසනීප වෙන්න පවා බලපෑවේ ගුවන්විදුලියේ ඉද්දි ලබපු මානසික පීඩා. සමඟි පෙරමුණ ආණ්ඩු කාලේ සුගත් නිෂ්පාදනය කරපු කෙටි කතාවක අල්ලට සීනි අරන් තේ බොන අවස්ථාවක් ගැන කියැවිලා තියෙනවා. ඒක ආණ්ඩුව විවේචනය කිරීමක් විදියටයි ඇතමුන් පරිපාලනයට වාර්තා කරලා තියෙන්නේ. ඒක අහපු එවක ගුවන්විදුලියේ සභාපතිව හිටපු සුසිල් මුණසිංහ කියා ඇත්තේ මෙබඳු කතාවක්.“මමත් තේ බොන්නේ අල්ලට සීනි ටිකක් අරගෙන ලෙව කාලා. ඉතිං මොකද්ද ඒකේ වැරැද්ද.”ඒ වගේ විවෘත මනසකින් යුතු පරිපාලකයන් හිටපු නිසා එදා සුගත් බේරුණා. සුගත්ව ගුවන්විදුලියෙන් එලවන්න කරපු කුමන්ත්‍රණ ගැන වෙනම ලිපියක් ලියන්න වුණත් පුළුවන් කියලා මම හිතනවා. සුගත් මැරුණට පස්සේ මම ඔහු ගැන උපහාර ග්‍රන්ථයක් සංස්කරණය කරන්න සූදානම් වුණා. (ඒක පළ කරන්න නුගේගොඩ ‘සරසවි’ පොත් හලේ අධිපති එච්. ඩී. ප්‍රේමසිරි මහතාත් කැමැති වෙලා හිටියා) ඒත් ඒකට ලිපි දුන්නේ ඩබ්ලිව්. ජයසිරි විතරයි. අනිත් ඔක්කොම විද්වතුන් මඟහැරියා වගේ වුණා. ජයසිරිගේ ලිපිය විතරක් මගේ ළඟ තියා ගැනීම තවදුරටත් වැඩක් නැති නිසා එය මා ‘සරසවිය’ පත්‍රයේ පළ කළා. ‘සරච්චන්ද්‍රගේ ලෝකයේ සුගත් නාට්‍යකරුවෙක් නොවේ’ යන නමින් පළවුණේ ඒ ලිපිය.සුගත්ට ‘මරාසාද්’ කරන්න සල්ලි දුන්නේ ජයසිරි. ඒ ඔහු මැදපෙරදිග රැකියාවකට ගොස් හම්බු කරපු සල්ලි. ඒ සල්ලි නොදෙන්න ‘මරසාද්’ පිටපත තවමත් සුගත්ගේ මේසේ උඩ.සු. මි.කර්තෘට ලියන්න | මුද්‍රණය සඳහා</content>
  </post></root>